












天聖廣燈錄卷第五　　　〔宋實〕


第二十三祖鶴勒那尊者

月氏國人也。姓婆羅門。父
千勝。母金光。其家富而無子。乃禱于七佛金幢。既而
金光夢神童手持金環而謂曰。吾來矣。覺而有孕。

一
日。有沙門至其舍。曰。汝所懷子。德業非世所知。能仁
遺記。當隆佛事。可淨心保護。

洎降誕日。天雨異花。地
現金寶。其王聞之。嚴駕往視。因持子還宮而育之。嬪
御千人皆願傅養。付與未決。尊者化千子各置嬪懷。
相貌無殊。王深歎異。乃說偈曰。


「　我今無太子
　欲收於汝故
　汝現神通者
　令我心不定
　汝有神通者
　當現本來身
　汝無神通者
　常作宮千子」




偈巳。所化千子變白光而沒。其婆羅門之子巳在其
家矣。

七歲。遊行聚落。覩民間淫祀。乃入廟叱之曰。汝
妄興禍福。幻惑於人。歲廢牲牢。傷害斯甚。言訖。廟貌
忽然而壞。由是鄉黨謂之聖子。

年二十二。出家受具。
三十遇摩拏羅尊者。行化至中印土。彼國王名無畏
海。崇信三寶。尊者為說正法次。王忽見二人緋素服
拜尊者。王問曰。此何人也。

師曰。此是日月天子。吾昔
曾為說法。故來禮耳。有頃不見。唯聞異香。

王曰。日月
國土總有多少。

尊者曰。千釋迦佛所化世界。各有百
億彌盧日月。我若廣說。即不能盡。王聞忻然。

時尊者
以上足龍子早夭。有兄師子事婆羅門。厥兄既逝。弟
復云亡。乃歸依於尊者。而問曰。我欲求道。當何用心。

尊者曰。汝欲求道。無所用心。

曰。既無用心。爭作佛事。

尊者曰。汝若有用。即非功德。汝若無作。即是佛事。以
佛有言。我所作功德。而無我所故。師子聞是言巳。即
入佛慧。

時尊者忽指東北問云。是何氣象。

師子曰。我
見氣如白虹。貫乎天地。復有黑氣五道。橫亘其中。

尊
者曰。其兆如何。

曰。莫知矣。

尊者曰。吾滅後五十年。北
天竺國當有難起。嬰在汝身。吾將滅矣。今以如來正
法眼藏。自迦葉相傳而至於我。我今付汝。汝善護持。
流布將來。無令斷絕。汝受吾教。聽吾偈曰。


「　認得心性時
　可說不思議
　了了無可得
　得時不說知」



尊者現十八變而歸寂。闍維畢。分舍利。各欲興塔。尊

者復現空中。而說偈曰。


「　一法一切法
　一切一法攝
　吾身非有無
　何分一切塔」



眾聞偈。就䭾都之場而建塔焉。

第二十四祖師子比丘尊者

中印土人也。姓婆羅門。
幼而聦悟。遊罽賓國。有波利迦者。本習禪觀。故有禪
定．知見．執相．捨相．不語之五眾。尊者詰而化之。四眾
皆心服。唯禪定師達磨達者。聞四眾被責。憤悱而來。
尊者曰。仁者習定。何當來此。既至于此。胡云習定。

曰。
我雖來此。心亦不亂。定隨人習。豈在處所。

尊者曰。仁
者既來。其習亦至。既無處所。豈在人習。

曰。定習人故。
非人習定。我雖來此。其定常習。

尊者曰。人非習定。定
習人故。當自來時。其定誰習。

彼曰。如淨明珠。內外無
翳。定若通達。必當如此。

尊者曰。定若通達。一似明珠。
今見仁者。非珠之徒。

彼曰。其珠明徹。內外悉定。我心
不亂。猶若此淨。

尊者曰。其珠無內外。仁者何能定。穢
物非動搖。此定不是淨。達磨達蒙尊者開示。心地渙
然。

尊者既攝五眾。名聞遐邇。方求法嗣。遇一長者引
其子問尊者曰。此子名斯多。當生便拳左手。今既長
矣。而終未能舒。願尊者示其宿因。

尊者覩之。即以手
接曰。可還我珠。童子遽開手奉珠。眾皆驚異。

尊者曰。
吾前報為僧。有童子名婆舍。吾甞赴西海齋。受嚫珠。
付之。今還吾珠。理固然矣。

長者遂捨其子出家。尊者
即與受具。以前因緣故。名婆舍斯多。

尊者即謂之曰。

吾師鶴勒密有懸記。罹難非久。以如來正法眼藏。自
摩訶迦葉展轉相授而至於我。我付於汝。汝應保護。
流布將來。并僧伽梨衣亦同授汝。令正法眼永永不
斷。汝受吾教。聽吾偈曰。


「　正說知見時
　知見俱定心
　當心即知見
　知見即于今」



尊者偈巳。俾之佗國。斯多受教。直抵南天。尊者以難
不可以苟免。獨留罽賓。

時本國有外道二人。一名摩
目多。二名都落遮。學諸幻法。欲共謀亂。乃盜為釋子
形象。潛入王宮。且曰。不成即罪歸佛子。

妖既自作。禍
亦旋踵。事既敗。王果怒曰。吾素歸心三寶。何乃搆害
一至于斯。

即命破毀伽藍。袪除釋眾。又自秉劒。至尊
者所。問曰。師得蘊空否。

尊者曰。巳得蘊空。

曰。既得蘊
空。可施我頭。

尊者曰。身非我有。何恡於頭。王即揮刃
斷尊者首。涌白乳高數尺。王之右臂。旋亦墮地。七日
而終。

太子光首嘆曰。我父何故。自取其禍。時有象白
山仙人者。深明因果。即為光首廣宣宿因。云。汝之父
遠劫中設般遮于瑟。(此云無遮齋)師子尊者當作居士。好
談名理。盛率其徒。躋于會場。因與之論。而居士誠有
愧色。潛毒其食而餉之。父遂遇害。今王是矣。而居士
即師子尊者也。因緣會遇。毫髮無差。遂以師子尊者
報體而建塔焉。師子尊者付婆舍斯多心法．信衣為
正嗣外。傍出達磨達四世二十二人。

第二十五祖婆舍斯多尊者

罽賓國人也。姓婆羅門。

父寂行。母常安。初。母夢得神劒。因而有孕。既誕。拳左
手。遇師子尊者。顯發宿因。密授心印。

後適南天。至中
印土。彼國王名迦勝。設禮供養。時有外道。號無我尊。
先為王禮重。嫉祖之至。欲與論義。幸而勝之。以固其
事。乃於王前謂祖曰。我解論義。不假言說。

祖曰。若不
言說。爭為論義。

外道曰。伹取其義。

祖曰。以何為義。

曰。
無心為義。

祖曰。汝既無心。焉得義乎。

曰。我說無心。當
名我義。

祖曰。汝說無心。當名非義。我說非心。當名非
義。

曰。當義非名。誰能辨義。

祖曰。汝名非義。此名何名。

曰。為辨非義。是名無名。

祖曰。名既非名。義亦非義。辨
者是誰。當辨何物。如是往返。外道杜口信伏。

于時。祖
忽面北。合掌而立曰。我師師子尊者今日遇難。即辭
王南邁。達于南天。潛隱山谷。

彼國王名天德。迎請供
養。王有二子。一兇暴而色力充盛。一和柔而常嬰疾
苦。祖乃為陳因果。即頓釋所疑。又有呪術師。忌祖之
道。乃潛置藥于飯食中。祖食之。彼返受禍。遂投祖出
家。即與受具。

後太子得勝即位。復信外道。致難於祖。
太子名不如蜜多。進諫被囚。玉遽問祖曰。我國素絕
妖訛。師所傳者。當是何宗。

祖曰。王國昔來。實無邪法。
我所得者。即是佛宗。

王曰。佛滅既久。師從誰得。

祖曰。
飲光大士親受佛印。展轉至二十四世師子尊者。我
從彼得。

王曰。我聞師子比丘不能免於刑戮。何能傳
法後人。

祖曰。我師難未起時。密授我信衣．法偈。以顯
師承。

王曰。其衣何在。祖即於囊中出衣示王。王命焚

之。五色相鮮。薪盡如故。王即追悔。致禮師子。真嗣既
明。乃赦太子。太子遂求出家。

祖問太子曰。汝欲出家。
當為何事。

曰。我所出家。不為別事。

祖曰。不為別事。當
為何事。

曰。當為佛事。

祖歎曰。太子智慧天至。必諸聖
降迹。即許出家。

受具時大地震動。居多靈異。祖乃命
之曰。吾巳衰朽。安可久留。今以如來正法眼藏傳付
於汝。汝善護持。流布將來。無令斷絕。汝受吾教。聽吾
偈曰。


「　聖人說知見
　當境無非是
　我今悟真性
　無道亦無理」



蜜多聞偈。再啟祖曰。信衣宜可傳授。

祖曰。此衣為難
故。假以證明。汝後無難。何假其衣。化被十方。人自信
向。祖遂現十八變。放大光明。化三昧火自焚。王及臣
民收舍利。起塔供養。

第二十六祖不如蜜多尊者

南印土德勝王之太子
也。既受度得法。至東印土。彼王名堅固。奉外道師長
爪梵志。暨尊者將至。王與梵志。同覩白氣。貫于上下。
王曰。斯何瑞也。

梵志預知尊者入境。恐王遷善。乃曰。
此是魔之眾兆爾。何瑞之有。即鳩諸徒眾議曰。不如
蜜多將入都城。誰能挫之。

弟子曰。我等各有呪術。可
以動天地。入水火。何患哉。

尊者至。先見宮牆有黑氣。
乃曰。小難耳。直詣王所。

王曰。師來何為。

師曰。當度眾
生。

王曰。以何法度。

師曰。剛彊眾生剛彊化。柔軟眾生
柔軟調。

時梵志聞言。不勝其怒。即以幻法化大山在

尊者頂上。尊者覩之。返在彼眾頂上。梵志等怖懼。投
尊者。尊者愍其愚惑。化山遽滅。乃為王演說法要。俾
趣真乘。又謂王曰。此國當有聖人而繼於我。

時有婆
羅門子。年巳二十。幼失父母。不知名氏。或自言瓔珞。
故人謂之瓔珞童子。遊行閭里。丐求度日。若常不輕
之類。人問。汝行何急。

答曰。汝行何慢。

或問。何姓。

答曰。
與汝同姓。

王與尊者同車出見。瓔珞童子稽首於前。
尊者曰。汝憶往事否。

曰。我念遠劫中。與師同居。師演
摩訶般若。我轉甚深修多羅。今日之事。蓋契昔因。

尊
者又謂王曰。此童子非他。即大勢至菩薩是也。此聖
之後。復出二人。一人化南印土。一人緣在震旦。四五
年內。却返此方。遂以昔因。故名般若多羅。遂告曰。如
來以正法眼藏付于迦葉。如是展轉以至於吾。吾今
付汝。汝善護持。流布將來。無令斷絕。汝受吾教。聽吾
偈曰。


「　真性心地藏
　無頭亦無尾
　應緣而化物
　方便呼為智」



尊者付法巳。即辭王曰。吾化緣巳畢。當歸寂滅。願王
於最上乘。無忘外護。即還本座。跏趺而逝。化三昧火
自焚。收舍利。塔而󰢍之。即東晉武帝朝也。

第二十七祖般若多羅尊者

東印土人也。既得法巳。
行化至南印土。彼王名香至。崇奉佛眾。施一無價寶
珠。王有三子。其季開士也。尊者欲試其所得。乃以所
施珠問三王子曰。此珠圓明。有能及否。

第一子月淨

多羅．第二子功德多羅皆曰。此珠七寶中尊。固無踰
也。非尊者道力。孰能受之。

第三子菩提多羅曰。此是
世寶。未足為上。於諸寶中。法寶為上。此是世光。未足
為上。於法光中。智光為上。此是世明。未足為上。於諸
明中。心明為上。此珠光明。不能自照。要假智光。光辨
於此。既辨此巳。即知是珠。既却是珠。即明其寶。若明
其寶。寶不自寶。若辨其珠。珠不自珠。要假智珠而辨
世珠。寶不自寶。要假智寶以明法寶。然則。師有其道。
法寶即現。眾生若悟。心珠自明。

尊者歎其辨慧。乃復
問曰。於諸物中。何物無相。

曰。於諸物中。不起無相。

又
問。於諸物中。何物最高。

曰。於諸物中。人我最高。

又問。
於諸物中。何物最大。

曰。於諸物中。法性最大。

尊者知
是聖人。以時未至。默而待之。及香至王厭世。眾皆號
絕。唯第三子菩提多羅乃求出家。遂投尊者。尊者即
與披剃受具。既觀時適至。尊者告之曰。如來以正法
眼藏囑累迦葉。如是展轉而至於我。我今付汝。汝善
護持。流布將來。無令斷絕。汝受吾教。聽吾偈曰。


「　心地生諸種
　因事復生理
　果滿菩提圓
　華開世界起」



尊者付法巳。即於座上放大光明。踊身虗空。化火自
焚。眾收舍利起塔。即宋武帝朝也。

天聖廣燈錄卷第五


