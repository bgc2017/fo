










天聖廣燈錄卷第七　　　〔宋實〕


第二十九祖惠可大師者

武牢人也。姓姬氏。父寂。未
有子時。甞自念。我家崇善。豈無令子。禱之既久。一夕。
感異光照室。其母因而懷姙。及長。遂以照室之瑞。名
之曰光。

自幼志氣不群。愽涉詩書。尤精佛學。不事家
產。好遊山水。即抵雒陽龍門香山寺。依寶靜禪師出
家受具。復遊講肆。徧探大小乘義。

年三十二。却返香
山。忽有一神人謂曰。將欲受果。何滯此耶。大道非遙。
汝其南矣。光知神助。因改名神光。

翌日。覺頭痛如剌。
其師欲治之。空中有聲曰。此乃換骨。非常痛也。光遂
以事具白于師。

今視其頂骨。即如五峯秀出矣。乃曰。
汝相吉祥。當有所證。神令汝南者。斯則少林達磨大
士即汝之師也。

光受教。造于少室。其得法．轉衣變跡。
達磨章具之矣。

自少林託化西歸。大師既闡真風。是
求法嗣。至北齊天平年中。有一居士。不言名氏。聿來
設禮。而問師曰。弟子身纏風恙。請為懺罪　師曰。將
罪來。與汝懺　居士云。覓罪了不可得　師曰。與汝
懺罪竟　居士即投師出家受具。宜名僧璨。自茲疾
巳。

經三年。師乃告之曰。菩提達磨遠自竺乾以正法
眼藏密付於吾。吾今授汝。并達磨信衣。汝當守護。無
令斷絕。聽吾偈曰。


「　本來緣有地
　因地種華生
　本來無有種
　華亦不能生」




大師付衣法巳。又曰。汝受吾教。宜處深山。未可行化。
當逢國難　璨曰。師既預知。願垂示誨　師曰。茲乃
傳般若多羅懸記云。心中雖吉外頭凶是也。吾校年
代。正在於汝。當諦思前言。勿罹世難。然吾亦有宿累。
今要酬之。善去善行。俟時傳付。言巳。即往鄴都。韜光
混跡。變易儀相　人或問之。何故如是　師曰。我自
調心。何關汝事。

又於管城寺談法。聽者林會。時有辨
和法師者。於寺門講涅槃經。學徒聞師闡法。稍稍引
出。辨和不勝其憤。興謗于邑宰翟仲侃。仲侃惑其邪
說。加師以非法。師怡然委順。識真者。謂之償債。時年
一百七歲。即隋文帝開皇年中也。

後葬于磁州滏陽
懸東北七十里　唐德宗謚大祖禪師。釋法琳撰碑
云。翟仲侃生前為牛。御者恚其喘而斃之。牛。今邑宰
也。昔御者。師焉。宿報當酬爾。

第三十祖僧璨大師者

不知何許人也。初以白衣謁
二祖。既受度傳法。隱于舒州皖公山。屬後周武帝破
滅佛法。至隨開皇中。有沙彌道信。始年十四。來禮師
曰。願和尚慈悲。賜與解脫法門　師曰。誰縛汝　曰。
無人縛　師曰。既無人縛。即是解脫。何須更求解脫
　信於言下大悟。服勤九載。披剃受具。

師知其緣熟。
乃付衣法。遂告之曰。如來以正法眼藏囑累迦葉。次
第傳授而至於我。我今付汝。并達磨袈裟。用為法信。
流通將來。無令斷絕。聽吾偈曰。


「　華種雖因地
　從地種華生
　若無人下種

　華地盡無生」



師又曰。可大師付吾法。後往鄴都。三十餘年方終。今
吾得汝。何滯此乎。即適羅浮山。經于三載。却旋舊址。

一日。士民奔趨。大設檀供訖。於大樹下立化。即煬帝
大業中十月十五日也。眾奉全身起塔焉　唐玄宗
謚鑒智禪師。塔曰覺寂。吏部尚書門下三品房琯撰
碑。

初唐河南尹李常。素仰祖風。深探玄理。天寶中。遇
荷澤神會。問曰。三祖大師葬於何處。或聞入羅浮不
迴。或說終於山谷。未知孰是。

會曰。璨大師自羅浮歸
山谷。得月餘方示滅。今舒州見存三祖墓。常未之信
也。

會謫為舒州別駕。因詢山谷寺眾僧曰。聞寺後有
三祖墓。是否。

時上座惠觀對曰。有之。常忻然與官寮
同往瞻禮。又啟壙取真儀闍維之。得舍利無數。以一
分建塔焉。一分寄荷澤神會以質前言。餘即隨身。後
於洛中私第設齋以慶之。

時有西域三藏犍那等在
會中。常問三藏。天竺祖師多少。

犍那答曰。自迦葉以
至般若多羅有二十七祖。若序師子尊者。總有四十
九祖。若從七佛至此。不括橫枝。凡三十七世。

常又問
會中耆德曰。甞見祖圖。或引五十餘祖。至於枝派差
殊。宗族不定。或伹有空名者。以何為驗。

時有智本禪
師者。六祖門人也。答曰。斯乃後魏初。佛法淪替。有沙
門曇曜。於紛紜中以素絹單錄諸祖名字。或忘失次
第。藏衣領中。隱于巖穴。經三十五載。至文成帝即位。
法門中興。曇曜名行俱崇。遂為僧統。乃集諸沙門。再

議結集。目為付法藏傳。其間小有差互。良由當時怖
懼所致。又經一十三年。勅國子愽士黃元真與北天
三藏佛陀扇多．吉弗煙等。甄別宗旨。次敘師承。得無
紕繆也。

第三十一祖道信大師者

姓司馬氏。世居河內。後從
於蘄州之廣濟縣。師生而超異。幼慕空宗。隋大業十
三年。遊吉州。值群盜圍城。七旬不解。萬眾憂迫。師憫
之。教令念摩訶衍。時賊眾望雉堞間若有神兵。乃相
謂曰。城內必有大異人。不可攻也。稍稍引去。

唐武德
中。師却返蘄春。住破頭山。一日。往黃梅縣。路逢一小
兒。骨相奇秀。異乎常童　師問曰。子何姓　答曰。姓
即有。是常姓　師曰。是何姓　答曰。是佛性　師曰。
汝無姓耶　答曰。性空故　師默識其法器。即令一
僧至其家。於父母所。諭令出家。父母殊無難色。曰。願
垂接受。

師遂與落髮受具。既而乃告之曰。如來以正
法眼藏付傳迦葉。次第囑授而至於我。我今付汝。并
達磨袈裟。以為法信。汝善護持。流布將來。無令斷絕。
聽吾偈曰。


「　華種有生性
　因地華生生
　大緣與性合
　當生生不生」



付衣法巳。告眾曰。吾武德中。遊廬山登絕頂。望破頭
山。紫氣如蓋。下有白氣。橫分六道。汝等會否。眾皆默
然　忍曰。得非和尚他後橫出一枝佛法否　師曰。
善。

後。貞觀中。太宗嚮師道味。欲瞻風釆。詔赴京師。上

表遜謝。前後三返。竟以疾辭。又命使曰。如果不起。即
取首來。使至山諭旨。師乃引頸就刃。神色儼然。使異
之。迴以狀聞。帝彌如欽慕。就賜珍繒。以遂其志。

迄高
宗永徽中。忽垂誡曰。一切諸法悉皆解脫。汝等各自
護念。流化未來。言訖。端坐而逝。壽七十有二。塔于本
山双峯。明年四月八日。塔戶無故自開。儀相如生。爾
後不敢復閉　代宗謚大醫禪師慈雲之塔。

第三十二祖弘忍大師者

蘄州黃梅人也。姓周氏。生
而岐嶷。童遊時。逢一智者嘆曰。此子闕七種相。不逮
如來。後寫於破頭山。

咸亨中。有一居士。姓廬名惠能。
自新州來參謁　師問曰。汝自何來　曰。嶺南　師
曰。欲須何事　能曰。惟求作佛　曰。嶺南人無佛性。
若為得佛　能曰。人即有南北。佛性豈然　師知是
其器。乃呵曰。著槽𣚿去　能作禮而退。便入碓坊。服
勞於杵臼之間。晝夜不息。師知付授將至。遂告眾曰。
正法難解。不可徒記吾言。持為巳任。汝等可各隨意
述一偈章。若語意冥符。即衣法偕付。

是時會下七百
餘僧。上座神秀者。乃於廊壁書偈。曰。


「　身是菩提樹
　心如明鏡臺
　時時勤拂拭
　莫遣惹塵埃」



師經行次。見斯偈。知是神秀所述。嘆曰。依此修行。亦
得人天之果。

能在碓坊。忽聆諷偈。乃問同學。是何章
句。

曰。爾不知和尚求法嗣。令各述心偈。此則秀上座
所述。

能即自述四句偈。至夜。密令人寫於秀偈之側。

云。


「　菩提本無樹
　明鏡亦非臺
　本來無一物
　何處有塵埃」



本師見此偈云。此是誰作。亦未見性。遂脫屣摩去其
字。由是眾不之顧。逮夜。師密詣自碓坊曰。米白也否。

能曰。白也。未有篩。

師於碓。以杖三擊之。能即以三鼓
入室。師告曰。佛之出世。為一大事。付于迦葉。展轉相
授。至菩提達磨屆于此土。得可大師承襲。以至於吾。
今以法寶及所傳袈裟用付於汝。汝當善自保護。流
布將來。無令斷絕。汝受吾教。聽吾偈曰。


「　有情來下種
　因地果還生
　無情既無種
　無性亦無生」



能居士受衣法。啟曰。法則既受。衣付何人。

師曰。昔達
磨初至。人未之信。故傳衣以明得法。今信心巳熟。衣
乃爭端。止於汝身。不復傳。爾且當遠引。俟時行化。所
謂受衣之人。命如懸絲。復云。一花開五葉。結果自然
成。又云。果滿菩提圓。華開世界起。

能曰。當居何所。

師
曰。逢懷即止。遇會且藏。能禮辭巳。捧衣潛出。是夜南
邁。大眾莫知。

翌日。眾心疑訝。師曰。吾道行矣。何更詢
之。

復問。衣法誰得耶。

師曰。能者得。

於是眾議。盧行者
名能。尋訪既失。潛知彼得。時僧惠明奔逐至大庾嶺
頭。能見明來。隱於莽中。但以衣置地。明舉之莫動。明
即呼云。我來求法。不求其衣。

能遂出曰。不得思惡。不
得思善。正當恁麼時。還我明上座本來面目。明於是

大悟。

能曰。汝須速迴。遇蒙即止。逢袁當住。

明即禮謝
而返。逮至嶺下。遇眾追之。明紿之曰。自嶺而來。杳無
所見。眾艮踆焉。明後易名道明。蓋避師名之上一字
也。止袁州蒙山。

師忽告眾曰。吾今事畢。時可行矣。即
入室。安座而逝。壽七十有四。唐高宗上元二年壬申
歲二月十五。建塔于黃梅之東山。代宗謚大滿禪師
法雨之塔。

第三十三祖惠能大師者

俗姓盧氏。其先范陽人。父
行瑫。武德中。左宦于南海之新州。遂占籍焉。三歲喪
父。其母守志鞠養。及長。家尤貧窶。師樵釆以給。一日。
負薪至市。聞客讀金剛經。至應無所住而生其心。有
所感寤而問曰。此何法也。得於何人。

客曰。此名金剛
經。得於黃梅。師遽告其母以為法尋師之意。

直抵韶
州。遇高行士劉志略。結為交友。尼無盡藏者。即志略
之姑也。常讀涅槃經。師暫聽之。即為解說其義。尼遂
執卷問字。師曰。字即不識。義即請問。

尼曰。字尚不識。
焉能會義。

師曰。諸佛妙理。非關文字。

尼驚異之。告鄉
人云。能是有道之人。宜請瞻禮。近有寶林古寺舊地。
可完緝。延師居之。四眾霧集。俄成寶坊。

師一日自念
曰。我求大法。豈可中道而止。

遂至昌樂縣西山石室
間。遇智遠禪師。今遂請益。遠曰。觀子神機爽拔。殆非
常人。吾聞西域菩提達磨傳心印于黃梅。汝當往彼
參決。

師辭去。造黃梅之東山。即唐咸亨年中也。忍大
師一見。默而識之。後傳衣法。令隱于懷集．四會之間。


至儀鳳元年丙子正月八日。屆南海。遇印宗法師於
法性寺講涅槃經。師見二法師爭風幡。一人言風動。
一人言幡動。能召曰。不是風動。不是幡動。仁者心動。

二人言下大悟。曰。莫是盧行者否。是即速說。

師曰。我
即惠能也。

二法師曰。我等乃西天令來於此土。與汝
披剃受具。

仍法性寺有智光律師戒壇。即宋朝求那
跋陀三藏之所置也。記云。後有肉身菩薩在此壇受
戒。又梁末真諦三藏於壇之側。手植二菩提樹。記曰。
却後一百二十年。有大士受具於此樹下。宛如宿契。

二法師曰。我為汝落髮之師。汝為我得法之師矣。蓋
以感悟風幡之言也。

明年二月八日。受具巳。曰。吾不
願居此。後師至寶林寺。韶州剌史韋據請居大梵寺。

中宗神龍元年。降詔云。朕請安．秀二師宮中供養。萬
機之暇。每究一乘。二師並推讓云。南方有能禪師。密
受忍大師衣法。可就彼問。今遣內侍薛簡馳詔迎請。
願師慈念。速赴上京。師上表辭疾。願終林麓。

薛簡曰。
京城禪德皆云。欲得會道。必須坐禪習定。若不因禪
定而得解脫者。未之有也。未審師所說法如何。

師曰。
道由心悟。豈在坐也。經云。若言如來若坐若臥。是行
邪道。何故。無所從來。亦無所去。究竟無證。豈況坐耶。

簡曰。弟子之迴。主上必問。願師慈悲。指示心要。

師曰。
道無明暗。明暗是代謝之義。明暗無盡。亦是有盡。相
待立名。故經云。法無有比。無相待故。

簡曰。明喻智慧。
暗況煩惱。修道之人儻不以智慧照破煩惱。無始生

死憑何出離。

師曰。煩惱即是菩提。無二無別。若以智
慧照煩惱者。此是二乘小見．羊鹿等機。大智上根悉
不如是。

簡曰。如何是大乘人見。

師曰。明與無明。凡夫
見。智者了達。其性無二。無二之性。即是實性。實性者。
處凡遇而不減。在賢聖而不增。住煩惱而不亂。居禪
定而不寂。不斷不常。不來不去。不在中間。及其內外。
不生不滅。性相如今。常住不遷。名時道。

簡曰。師說不
生不滅。何異外道所談。

師曰。外道所談不生不滅者。
將滅止生。以生顯滅。今猶不滅。生亦無生。我說不生
不滅者。本自無生。今亦無滅。所以不同外道。外道者。
但以文字句義所說。欲知心要。善惡都莫思量。自然
得入。妙用河沙。

簡于是言下大悟。曰。弟子始知本性
不遙。涅槃寂靜。無餘有法。一切現前。言巳。禮辭歸闕。
表奏師語。有詔謝師。并賜摩衲袈裟．寶鉢．繒帛。十二
月十九日。勅改古寶林為中興寺。三年十一月十八
日。又勅韶州重加修飾大師寫經坊。賜額為法泉寺。
師新州舊居為國恩寺。

一日。師謂眾曰。諸善知識。汝
等靜心。聽吾說法。汝等諸人。自心是佛。更莫狐疑。外
無一物而能建立。所以心生種種法生。心滅種今法
滅。若欲成就種智。須達一相三昧．一行三昧。若於一
切處而不住相。於彼相中不生憎愛。亦無取捨。不念
利益成壞等事。安閑恬靜。虗融澹泊。此名一相三昧。
若於一切處行住座臥。純一真心。不動道場。真成淨
土。此名一行三昧。若人具此三昧。如地有種。含藏長

養。成熟其實。一相一行。亦復如是。我今說法。猶如時
雨。普潤大地。汝等佛性。譬諸種子。遇茲霑洽。悉得發
生。承吾旨者。澤獲菩提。依吾行者。定證妙果。

先天元
年。告眾曰。吾受忍大師衣法。今為汝等說法。不付其
衣。蓋汝等信根純熟。澤定不疑。堪任大事。聽吾偈曰。


「　心地含諸種
　普雨悉皆生
　頓悟華情巳
　菩提果自成」



復曰。其法無二。其心亦然。其道清淨。亦無諸相。汝等
慎勿觀淨。及空其心。此心本淨。無可取捨。各自努力。
隨緣好去。

師說法化世。經四十載。其年七月六日。命
弟子往新州國恩寺建報恩塔。

先天二年七月一日。
謂眾曰。吾欲歸新州。速理舟楫。

眾曰。師從此去。早晚
却迴。

師曰。葉落歸根。來時無口。

又問。師之法藏。何人
傳受。

師曰。有道者得。無心者通。

又問。後莫有難否。

曰。
吾滅後五六年。當有一人來取吾首。聽吾記云。


「　頭上養親
　口裏須餐
　遇滿之難
　楊柳為官」



又云。吾去七十年。有二菩薩從東方來。一在家一出
家。同時興化。建立吾宗。締緝伽藍。昌隆法嗣。言訖。往
新州國恩寺。跏趺示寂。即其年八月三日也。

時韶．新
兩郡各修塔廟。僧俗莫決所之。兩剌史共焚香祝云。
香煙引處。即師之欲歸焉。時鑪香騰涌。直貫曹谿。以十
一月十三日入塔。壽七十六。

前韶州刺史韋據撰碑。
會人憶取首之記。遂走以鉄葉漆布固護師頸。

開元
十年八月三日夜。忽聞塔中鏗然有聲。僧眾驚起。見

一人裹白巾從塔中出。踰垣而遁。尋周視什器。一無
所失。俄見師頸有傷。具以賊事聞州。縣令楊侃。剌史
柳無忝。切加檎捕。五日。於石角村獲賊人。送韶州鞫
問。云。姓張。名行滿。汝州梁縣人。於洪州開元寺受新
羅僧金。令取六祖大師首。歸東海供養。

柳守聞狀。未
即加刑。乃躬至曹溪。問師上足令[啗-口+王]曰。如何處斷。

[啗-口+王]
曰。若以國法論理。固當宜然。但以佛教慈悲。冤親平
等。況彼欲求供養。罪可恕之。

柳守嘆嘉。始知佛門廣
大。遂赦之。

上元元年。肅宗遣使就請師衣鉢。歸內供
養。至永泰元年五月五日。代宗夢六祖大師請衣鉢。
七日。勅剌史楊瑊云。朕夢感能禪師請傳法袈裟。却
歸曹谿。今遣鎮國大將軍劉崇景頂戴而送。朕為之
國寶。卿可於本寺如法安奉。專令僧眾嚴加守護。勿
令遺墜。或為人偷竊。皆不遠而獲。憲宗謚大鑑禪師。塔
曰元和靈照。

南越記云。晉初。海內崩裂。各據兵權。署
曹叔良為鎮南將軍。知平南總管事。晉剋復之後。以
王爵封叔良。本山双峯間。叔良有別墅。捨其地為双
峰曹溪。曹溪由是名著。

寶林寺者。梁天監中。有僧經
始之刻石。曰。却後一百七十年。有大權菩薩說法度
人。傳化四方。學徒霧集。宜以寶林題之。州將具奏。仍
御書其額。

至儀鳳二年。大師駐錫。皆符先記。後改額。
神龍中曰中興．曰法泉。後三年曰廣果。開元九年曰
建興。肅宗曰國寧寺。宣宗曰南華。迄今無燕雀棲止。
有達磨祖師所傳袈裟一條。西域屈眴布。緝本綿花

心織成。有云絲布者。非也。其衣青黑色。後人以碧絹
為裏。中宗賜摩衲．寶鉢．方辨塑真．道具等。生塔者尸
之。

開元中。廣州觀察使宋璟作禮於塔。見上足令瑫
問曰。云何名無生法忍。

瑫曰。知生既如。一切皆爾。是
名無生。於生自在。是名法忍。知滅不滅。是名無生。善
法不忘。是名法忍。發菩提心。是名無生。諸結不起。是
名法忍。對境不瞋。是名無生。不惱他人。是名法忍。內
無妄念。是名無生。外無染汙。是名法忍。般若無住。是
名無生。智慧觀照。是名法忍。璟聞。頂受之。遂佛弟子
禮。

皇朝開寶初。王師平南海劉氏。殘兵作梗。師之塔廟
鞠為煨燼。而真身一無所損。尋有制興修。功未竟。會
太宗即位。留心禪門。頗增壯麗焉。

今上踐祚。

明肅太後助政。奉慈聽斷。天下治平。上獨留心於禪
法。蓋天啟其衷也。甞遣使迎請衣鉢入宮中。久留申
供。彌加寶飾。冀永殊跡。

大師自唐先天二年癸丑入
滅。至今景祐三年丙子歲。凡三百二十五年矣。

天聖廣燈錄卷第七


