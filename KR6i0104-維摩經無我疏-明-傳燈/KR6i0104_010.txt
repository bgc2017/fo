










維摩詰所說經無我疏卷第十
天台山幽溪沙門　傳燈　著

【○九釋入不二法門品二。初釋品題。】

「維摩詰所說經入不二法門品第九」

【不二者。無生法忍也。是以法自在菩薩。首章建言。
即云得此無生法忍是為入不二法門。末章敘益。
乃云五千菩薩皆入不二法門得無生法忍。此為
定論。不可移易者也。二者。世出世間五陰國土。二
種實法上。假名之數法也。夫無生玅法。雖具三千。
一性融通。本非頭數。眾生自澄圓覺海。照性初亡。
棄海認漚。能所斯立。於實法而妄生稱謂。緣稱謂
而虗建數法。一者數之始。十者數之終。既從茲而
剏立。十生百。百生千。又緣此而乘除。自此以往。不
可勝紀矣。乃今窮源觀始。既迷真而逐妄。而循流
遡源。必返妄以歸真。返妄歸真。要從末始。是以歸
元之賓。首用觀法以不之。葢不者。空也。無也。遣也。
蕩也。二者實法中之頭數也。實法頭數破。則假名
稱謂忘。假名稱謂忘。則實法情偽破。實法情偽破。
則生死煩惱空。菩提涅槃無生之理證矣。然有教
焉。行焉。理焉。葢必先稟不二法之教。方修不二法
之行。而後證不二法之理。不二之教。則空無遣蕩
四義俱詮。不二之行。則惟遣蕩為功。不二之理。則
惟有空無之證。門取能通之義。門隨法立。是故亦
有教門行門理門焉。或曰。教行二法。能通於理。稱

門可也。理為所通。曷亦稱門。答曰。理雖所通。其性
無礙。遍通萬法。復可稱門。故以理為門也。或難云。
二雖不矣。一將奈何。解曰。既曰不二。一與俱忘。子
云存一。惑亦甚矣。又難云。二雖不矣。三將奈何。十
百千萬。又將奈何。解曰。一者數之始。根本既無。末
將安附。矧不二者。乃寄頭數名謂。以為遣實法。玅
觀之先容。正意在實法。而不在假名也。故諸菩薩。
有約二法而為言端者。如法自在菩薩言。諸仁者。
生滅為二。法本不生。今則無滅。得此無生法忍。是
為入不二法門。有以三業為言端者。有以三寶為
言端者。如是指數。不一而足。何當定以二乎。或曰。
此與荊谿法華本迹十不二門。同異何如。答曰。此
雖具教行理三。而正意在行。彼但明理。一不同也。
此言不二。乃遣蕩之法。纖情而不留。彼言不二。乃
融通之理。混同於法界。如曰色心不二。則色即是
心。心即是色。則色心諸法。無非實相。二不同也。況
彼經部屬醍醐。此經部屬生酥。純雜自爾差殊。不
可雷同一轍。

○二釋經文四。初諸菩薩說入不二法門二。初維
摩居士問。】

「爾時維摩詰。謂眾菩薩言。諸仁者。云何菩薩。入不二
法門。各隨所樂說之。」

【什公曰。有無迭用。佛法之常。前品說有。故次說空
門。復次從始會以來。唯二人相對。餘皆默然。今欲

各顯其德。故問令盡說。亦云情或不同。發悟有因。
令各說悟廣釋眾迷。夫勝會明宗。必以令終為美。
今法座將散。欲究其深致。廣說不二。乃盡其妙也。

肇公曰。自經始以來。所明雖殊。然皆大乘無相之
道。無相之道。即不可思議解脫法門。不可思議解
脫法門。即第一義無二法門。此淨名現疾之所建
文殊問疾之所立也。凡聖道成。莫不由之。故事為
篇端。談為言首。究其所歸。一而巳矣。然學者。開心
有地。受習不同。或觀生滅以反本。或推有無以體
真。或尋罪福以得一。或察身口以冥寂。其塗雖殊。
其會不異。不異故取眾人之所同。以證此經之大
旨也。

○二三十一菩薩答三十一。初約生滅二法說入
不二法門。】

「會中有菩薩。名法自在。說言。諸仁者。生滅為二。法本
不生。今則無滅。得此無生法忍。是為入不二法門。」

【略說有三種生滅。一依報。則春秋代謝。二正報。則
死死生生。三妄心。則剎那不住。前之二種。不過枝
條。惟妄心一種。是其根本。破其根本。則枝條自枯。
夫生滅者。相待所成之法也。法既本來不生。何處
待生有滅。不生不滅。無生法忍。不二法門入矣。不
觀諸空華乎。空本無華。有因翳眚。翳眚元無。華亦
何有。求華生處。尚不可得。況有滅乎。是則生死涅
槃。皆空中華。能知翳華皆空。則無生法忍。本成現

事也。作如是說。是為教門。依此而觀。是為行門。觀
之入理。是為理門。聞教觀心。離指見月。不得作前
後一異見。是為入不二法門。餘三十門。舉一例諸。
無繁再說也。

約教者。無生法忍。別在初地。圓在初住。破根本無
明。皆能證入。然亦名通。通教菩薩。入巳辦地。亦名
證無生法忍。所不同者。通方破見思惑。別圓俱破
無明惑。故不同也。此經說在方等。三教之人。各隨
所證。判之無妨。

觀解者。觀一念心。新新不住。剎那弗停。是為二也。
一念三千。剎那九世。初生即有滅。滅時即有生。生
滅二法。敵體相破。即生滅。而本無生滅。即法本不
生。今亦無滅也。

○二約我我所說入不二法門。】

「德守菩薩曰。我我所為二。因有我故。便有我所。若無
有我。則無我所。是為入不二法門。」

【我以主宰為義。舉世間人。所執妄心。能於世間而
作主宰者。皆物也。然有二種。一者俱生。二者分別。
具惟識論中說。我所者。略如楞嚴七處所徵者是。
本無有我者。略如楞嚴三處破妄心無體。金剛三
際求心皆不可得。中論四句推心皆無所有。是則
本無我所。所因我立。我心尚無。所將安在。我與我
所既無。則無生之理。卓然獨立。是為入不二法門
也。


約教判者。俱生分別二種之我。屬界內思惑。但破
此我。以證無生。位在通巳辦地可知。若破界外我
執。以證中道無生。則位在別圓初地初住也。此經
說在方等。帶通別二。正說圓教。約此三教。判位無
咎。

觀解亦復無他。即以三際四句七處三處。一一推
求。則我與我所。俱不可得也。

○三約受不受二法說入不二法門。】

「不眴菩薩曰。受不受為二。若法不受。則不可得。以不
可得。故無取無捨。無作無行。是為入不二法門。」

【什公曰。不眴有三義。一如天。二愛敬佛身。諦觀不
眴。三心無塵翳。慧眼常開。
燈曰。受義有三。從六根
相對六塵。一苦受。緣違境生。二樂受。緣順境生。三
平平受。緣非違非順境生。根塵屬色陰。因色而有
受。受故想。想故行。行故識。故人之煩惱生死。莫大
於受。能無受。則得正受。三昧名為正受者以此。雖
然。正受乃待妄受而得。所謂若法為待成。是法還
成待。故曰受不受為二。今則無因待。亦無所成法。
故曰若法不受。則不可得。有可得。則有取有受。既
不可得。則無取無受。有取則有捨。有不受。既無取
無受。即不取不受亦無有也。有受則有想。有想則
有行之與識。既受與不受。二者俱無。則想行識俱
無之矣。故曰無作無行。是為入不二法門也。

約教判者。有分段五陰。變易五陰。分段五陰忘。則

以真空為不二法。無生法忍。通巳辦地。別七住位。
圓七信位。皆能入之。若曰忘變易五陰。然後入不
二法門。證無生法忍。必別圓初地住人。乃能得之
也。

觀解者。意根對法塵。緣過去五塵逆違境。即生苦
受。緣順境。則生樂受。緣非違非順境。則生平平之
受。因而生後三陰。煩惱浩浩。生死無窮。皆由之以
生。若能以空觀。照了法塵。其體本空。即不生乎三
受。而得正受。復了受尚不可得。何況不受。受與不
受。是二俱空。則無取無作無行。是為不二法門。

○四約垢淨二法說入不二法門。】

「德頂菩薩曰。垢淨為二。見垢實性。則無淨相。順於滅
相。是為入不二法門。」

【煩惱生死。皆名為垢。去此因果。證入菩提涅槃。方
名為淨。此偏小權乘之說。圓頓教人。見垢實性。垢
之實性。了無汙染。何必去煩惱生死之垢。以取菩
提涅槃之淨哉。能如是觀。則順於寂滅真如之相。
是則垢之與淨。性本不二。是為入不二法門也。此
正圓人。觀九界煩惱生死。修染即是性染。性染融
通。無法不趣。任運攝得性淨。當體即是。不必轉移。
葢真如能隨染緣。造於九界。故能觀此。順於滅相
也。教屬圓頓可知。

觀解者。觀根塵相對。起念心時。於九界中。必屬一
界。此即煩惱心。生死色。名之為垢。了此修染即是

性染。為見垢實性。垢之實性。本自清淨。是則即染
是淨。豈離垢性而別有淨相可得。作如此觀。是順
真如。能隨染淨緣。寂滅相。是為觀心入不二法門。

○五約是動是念二法說入不二法門。】

「善宿菩薩曰。是動是念為二。不動則無念。無念即無
分別。通達此者。是為入不二法門。」

【有動即有念。有念即有動。是則動念。本是一法。今
云二者。特始終麤細為異耳。若覺心初起。心無初
相。遠離微細念故。尚何動念之有。惟圓明照生所。
所立照性忘。始成乎念。照即動也。照性既忘。厥念
著矣。是故動則有念。始成乎二。不念則無念。無念
即無分別。則不二矣。故曰是為入不二法門。

約教判者。動之與念。三教皆得言之。若以界內見
思為動為念。惟以空觀。澄其動念。此在通教可知。
若以界外無明。為動為念。論品數多少。以分別圓。
至於澄動。約三觀次與不次。以分別圓。此亦可知。

觀解者。觀一念心。若寂寂久。生昏睡。惺惺多。生妄
想。是動之與念為二也。若寂寂時。常自惺惺。惺惺
時。常自寂寂。是為不動則無念。無念即無分別。是
為觀心入不二法門。

○六約相無相二法說入不二法門。】

「普眼菩薩曰。一相無相為二。若知一相即是無相。亦
不取無相。入於平等。是為入不二法門。」

【始則會萬法之眾相。歸心之一相。然雖相歸乎一。

猶有一之相在。未忘緣也。必須併一而無之。始絕
乎相緣。雖云無之。非是離一之外而別有其無。即
一心相。體本無相。故曰若知一相。即是無相。既一
相即無相。則一相亦不捨。無相亦不取。不捨不取。
入於平等。是為入不二法門也。

約教判者。若以空平等觀。空其取捨。通別圓皆得
言之。其若用中道玅觀。不捨一相之有。不取無相
之無。分但不但。以為別圓。其義可知。

觀解者。觀一念心性具三千。皆歸於一念之一相。
其念本空。元無有相。然則即一念而無念。即無念
而一念。豈非若知一相即是無相。是則於一念。而
亦無所捨。於無念。而亦無所取。以平等觀。觀平等
理。是為觀心一相無相入不二法門。

○七約聲聞菩薩二法入不二法門。】

「妙臂菩薩曰。菩薩心。聲聞心為二。觀心相空如幻化
者。無菩薩心。無聲聞心。是為入不二法門。」

【菩薩六度心。在於利人。聲聞四諦心。在於自利。此
二心相。其體皆空。如幻如化。俱不可得。可得則二。
惟不可得。故為不二法門也。

判教者。若以真空。空去二心入者。通教體法。入不
二法門也。若以中道。空去空有入者。別圓中道之
觀。分但不但。入不二法門也。

觀解者。觀一念具六度行。菩薩心也。具四諦行。聲
聞心也。觀二心相。空如幻化。求聲聞心菩薩心。俱

不可得。是為觀心無此二相入不二法門也。

○八約善不善二法說入不二法門。】

「弗沙菩薩曰。善不善為二。若不起善不善。入無相際。
而通達者。是為入不二法門。」

【什公曰。一切有漏善心。及善身口業。無漏乃至涅
槃。名為善。一切煩惱所作身口業。名不善也。
燈曰。
若起不善念。則為三界六道輪迴生死因。若起善
念。則為出三界二乘菩提涅槃果。求佛道者。不惟
不起不善念。即善念亦不起。方與大道相應。六祖
云。不思善。不思惡。阿那箇是明上座本來面目。亦
知言也。

約教判者。若以真空。為無相際。雙非善不善念。則
屬通教菩薩不二法門。若以但中圓中。為無相際。
雙非善不善。空有二邊。則屬別圓入不二法門。

觀解者。觀一念心。雖具九法界性惡。佛法界性善。
然而性惡與性善。體本融通。無善惡可論。是為觀
心入無相際不二法門也。

○九約罪垢三法說入不二法門。】

「師子菩薩曰。罪福為二。若達罪性。則與福無異。以金
剛慧。決了此相。無縛無解者。是為入不二法門。」

【十法界。傳傳可論罪福。惟菩薩界為罪之漸。佛法
界為福之至。是為二也。經云。我心自空。罪福無主。
又曰。深達罪福相。遍照於十方。此正以九界為性
惡。佛界為性善。性惡融通。無法不趣。任運攝得佛

界性善。故曰若達罪性與福無異。能照了此者。乃
以金剛慧。決了此相。無九界之縛佛界之脫差別。
是為入不二法門。

判教者。達罪性與福無異。非圓頓教。莫消此語。

觀解者。觀一念性具十界。其體融通。罪福無異。準
常說可知。

○十約漏無漏二法說入不二法門。】

「師子意菩薩曰。有漏無漏為二。若得諸法等。則不起
漏不漏想。不著於相。亦不住無相。是為入不二法門。」

【有漏者。世間有相法也。無漏者。出世間無相法也。
若生分別漏與無漏。則不見諸法平等之性。今此
菩薩。了法平等。不分別漏與無漏。如是則不住於
相。亦不住於無相。是為入不二法門。

判教準第八可知。

觀解者。觀心中道。雙非二邊漏與無漏相與無相。
是為觀心入不二法門也。

○十一約為無為二法說入不二法門。】

「淨解菩薩曰。有為無為為二。若離一切數。則心如虗
空。以清淨慧無所礙者。是為入不二法門。」

【凡夫心。有為也。聖人心。無為也。對有為而說無為。
則二數法也。有為心無為心。此二數法。悉俱遠離。
則爾時心如虗空。得清淨慧。為與無為。無所礙者。
是為入不二法門也。

判教者。若以真空心。離為與無為。此屬通教。若以

中道心。雙非為與無為。分但不但。判入別圓。

觀解者。觀一念心。屬六凡法界。即有為心。屬二乘
法界。即無為心。觀佛菩薩界。以中道清淨智慧。離
此二邊無所礙者。是為觀心入不二法門。

○十二約世出世間二法說入不二法門。】

「那羅延菩薩曰。世間出世間為二。世間性空。即是出
世間。於其中不入不出。不溢不散。是為入不二法門。」

【世間性空者。世間煩惱生死。即是菩提涅槃。故其
性本空。惟其本空。故即是出世間菩提涅槃。是以
於其中間。無菩提涅槃可入。亦無生死煩惱可出。
於世間亦不溢。於出世間亦不散。是為入不二法
門也。

判教者。世間性。即出世間。色即是空。非色滅空。三
教皆得言之。不約修惡即性惡言。即通別也。了達
乎此。圓教也。

觀解者。一心具足十界。六界世間也。四界出世間
也。十界本居一念。是則世間性空。即出世間。無六
凡之可出。亦無四聖之可入。不溢不散。是為觀心
世出世間入不二法門也。

○十三約生死涅槃二法說入不二法門。】

「善意菩薩曰。生死涅槃為二。若見生死性。則無生死。
無縛無解。不然不滅。如是解者。是為入不二法門。」

【彌勒問疾章曰。一切諸法。即寂滅相。不可復滅。寂
滅相。即生死性也。既曰不可復滅。則無生死。既無

生死。則何生死之可縛。何涅槃之可解乎。

判教者。見生死性。則無生死。作色即是空解。則屬
通教。若以但中為空。屬別教。以圓中為空。即屬圓
教。

觀解者。觀一念生死色。即寂滅相。不可復滅。則無
生死。無生死。則無縛。即生死心。是則無解。是為觀
心入不二法門。

○十四約盡不盡二法說入不二法門。】

「現見菩薩曰。盡不盡為二法。若究竟盡。若不盡。皆是
無盡相。無盡相即是空。空則無有盡不盡相。如是入
者。是為入不二法門。」

【破煩惱生死盡。為究竟盡。若破未盡。名為不盡。有
盡不盡。是為二法。非入不二法門也。惟其了達生
死煩惱。不問盡與不盡。皆是無盡空相。既即是空。
何有盡不盡二法差別之可得。是為入不二法門。

判教者。盡不盡相。皆歸於空。三教皆得言之。須以
空中定其偏圓可也。

觀解者。觀一念即空。即盡相也。即假。不盡相也。即
中。盡不盡相。皆是無盡相也。是為觀心盡不盡相
入不二法門。

○十五約我無我二法說入不二法門。】

「普守菩薩曰。我無我為二。我尚不可得。非我何可得。
見我實性者。不復起二。是為入不二法門。」

【我之實性。即前經六十二見為如來種。我見之我。

此我既為如來種。即八自在我。應名真實之性。此
我非我。故不可得。何況對我說非我。有可得哉。是
則我與非我。其體不二。故為入不二法門。

判教者。若我無我。總歸於空。謂之不二。此通別教
皆得言之。若以八自在我。以為實性。則唯屬圓頓
也。

觀解者。觀一念心。有主宰義。謂之為我。此我本非
我。了無我性可得。即如來種八自在我。是則我尚
不可得。何況破我無我有可得哉。如是觀之。我與
無我。其體不二。是為觀心我無我不二法門也。

○十六約明無明二法說入不二法門。】

「電天菩薩曰。明無明為二。無明實性即是明。明亦不
可取。離一切數。於其中平等無二者。是為入不二法
門。」

【無明。眾生煩惱黑闇之法也。明。諸佛菩提覺照之
法也。此皆約修染修淨修惡修善言之。不無明暗
之殊愚智之異。故明無明為二也。今自其無明實
性。性染性惡觀之。修染修惡。雖有差殊。性染性惡。
其體不二。不觀之水與波乎。水相波相。雖動靜有
異。波性水性。濕明一也。水波海無非濕性。遍界俱
是真明。明亦不可取。取則有二矣。性染性淨。一味
平等。是為入不二法門。

判教者。約界內見思與三菩提。論相即。則此義通
教有之。約界外無明與三菩提。論相即。惟圓頓教

有。別非其分也。

觀解者。根塵相對。一念心起。或貪或嗔或癡。即是
無明。以三觀智。捨此三毒。即是真明。是為二。了此
無明修染。即是性染。性染融通。無法不趣。任運攝
得性淨真明。觀無明實性。即是真明。明亦不取。於
其中間。平等無二。是為觀心明與無明不二也。

○十七約色空二法說入不二法門。】

「喜見菩薩曰。色色空為二。色即是空。非色滅空。色性
自空。如是受想行識。識空為二。識即是空。非識滅空。
識性自空。於其中而通達者。是為入不二法門。」

【五陰雖同是眾生報得生死之法。分之則色陰屬
生死。四陰屬煩惱。此五受陰中。有般若智明。是故
欲成佛道者。能照五陰皆空。即度一切苦厄。此即
為二也。又須了達色即是空。非色滅空。受想行識
亦復如是。是則人之生死色法。煩惱心法。了不可
得。即是菩提涅槃。般若智明。不必外五陰而求般
若。是為入不二法門。

判教者。若以六凡幻色。二乘真空相即。非色滅空。
此衍教初門以入不二法門也。若以九界幻色。即
佛界真空。此衍門終教入不二法門也。若以十界
幻色。即十界性染性善真空。非色滅空。此圓頓教
色即是空入不二法門也。

觀解者。觀一念禪定心。以有念故。汙穢真理。即是
色陰。領納在心。即是受陰。心緣此定。即是想陰。行

用此理。即是行陰。歷歷分別。明識相應。即是識陰。
若復用觀。破此五陰。即是般若真空。乃色色空為
二。若能了達此色即空。非色滅空。色性自空。乃至
識亦如是。於其中間。而通達者。是為觀心色即是
空入不二法門。

○十八約異種空種二法說入不二法門。】

「明相菩薩曰。四種異。空種異。為二。四種性即是空種
性。如前際後際空故。中際亦空。若能如是知諸種性
者。是為入不二法門。」

【楞嚴經明七大。前五大地水火風空為依報。後見
識二大為正報。今不言正報。故但云五大。此五大
中。前地水火風有相之物。故云四種異。後空大無
相之物。故為空為不異。異與不異。故為二也。今以
如來藏中。性色即真空。性空即真色。乃至性風即
真空。性空即真風觀之。故四種性。即是空種性。此
巳約橫遍十方明不二也。即此橫遍。無異竪窮。故
如前際後際空故。中際亦空。能知如是諸種性。不
生滅。無去來。是為入不二法門也。

判教者。若但能解世間四種性即是空種。通別意
耳。能解如來藏性色真空等義。即圓頓教也。

觀解者。觀一念識心。性具十界。五陰國土。各有地
水火風四種異并空種異。為二。如此種性。皆如來
藏性色真空。性空真色。前際後際中際。念念皆空。
即觀心觀諸種性入不二法門。


○十九約眼色二法說入不二法門。】

「妙意菩薩曰。眼色為二。若知眼性於色不貪不恚不
癡。是名寂滅。如是耳聲鼻香舌味身觸意法為二。若
知意性於法不貪不恚不癡。是名寂滅。安住其中。是
為入不二法門。」

【夫根塵為偶。猶陰陽之匹配。夫婦之偕交。育生識
子。其來久矣。若劫初人種之未偶。忽然而有之化
生。何生生之有哉。六根亦然。能知眼性。則不緣於
色。不緣於色。則三毒無所因。識子無所緣矣。故學
道者。貴知根性。若止觀之引央屈摩羅。所謂彼眼
根於諸如來常了了分明見。具足無減修。五根之
中。皆如是說。又如楞嚴。見見之時。見非是見。見猶
離見。見不能及。皆明若知眼性於色不貪恚癡。是
名寂滅。入不二法門之意也。

判教者。此固圓頓法門。若約義往判。亦得通通別
兩教人修。

觀解者。觀見即是觀心。更說觀心贅矣。

○二十約布施迴向二法說入不二法門。】

「無盡意菩薩曰。布施迴向一切智為二。布施性即是
迴向一切智性。如是持戒忍辱精進禪定智慧迴向
一切智為二。智慧性即是迴向一切智性。於其中入
一相者。是為入不二法門。」

【此以藏教事六度。迴向理六度一切智為二也。向
也葢事六度。第六亦屬於事。故其智慧。亦須迴向

一切智。若圓理六度。即布施巳。不住色聲香味觸
法。矧智慧乎。今以六度迴向智性。既入一相。應同
般若應無所住而生其心也。

判教者。但觀其所入一相。為空為中。為但不但。判
衍門三教可知。

觀解者。觀一念具足六度。巳如前說。將此六度。迴
向一切智。又能了達六度性。即是所向即一切智
性。於其中不見有六度心與一切差別。即是觀心
入一相不二法門。

○二十一約空無相無作二法證入不二法門。】

「深慧菩薩曰。是空是無相是無作為二。空即無相。無
相即無作。若空無相無作。即無心意識。於一解脫門
即是三解脫門者。是為入不二法門。」

【人之一心。本來自空。亦本無相無作。此三解脫法
亦本自一體。隨義之所在。而立異名。人之不得證
者。以意識緣塵分別為之不空。為之有相。為之有
作耳。是以能得無心意識。即得三解脫。此之脫門。
既是一體。則得一而即三。舉三而即一。是為入不
二法門也。

判教者。三解脫。四教皆得言之。今正意在衍。第觀
以空以中。而為通為別為圓不同耳。

觀解者。觀一念心。三際四性。一一推檢。了不可得。
本來自空。亦無相貌。誰造作者。如是觀時。心意識
不行。空即無相。無相即無作。於一解脫即三解脫。

是為觀心三脫不不二法門。

○二十二約三寶二法說入不二法門。】

「寂根菩薩曰。佛法眾為二。佛即是法。法即是眾。是三
寶皆無為相。與虗空等。一切法亦爾。能隨此行者。是
為入不二法門。」

【法者。本覺也。佛者。始覺也。眾者。始本和合也。此真
三寶也。方其本覺在迷。未有始覺之時。則三寶俱
隱而不現。所謂百千萬劫。不聞有三寶之名是也。
及其了悟本有覺性之後。用始覺智。照了本覺。始
本一合。始本俱忘。當爾三寶。一時出現。豈非佛即
法耶。法即僧耶。是三寶皆無相。與虗空等。於一心
既然。於一切法亦爾。以其無非本覺故也。

判教者。此義衍門皆得言之。而正意極在圓頓也。

觀解者。觀一念心。即性具性體性量。所觀即是本
覺法寶。能觀即是始覺佛寶。始本相契。即是一合
僧寶。

○二十三約身身滅二法說入不二法門。】

「心無礙菩薩曰。身身滅為二。身即是身滅。所以者何。
見身實相者。不起見身及見滅身。身與滅身。無二無
分別。於其中不驚不懼者。是為入不二法門。」

【身與身滅。二乘灰身入無餘寂滅涅槃也。一苦一
樂。一有一無。故為二也。身即是身滅者。所謂見身
實相也。此於苦道能見法身。故不起見身及見身
滅。豈不身與身滅無有苦樂之二。亦不於身身滅

以起分別。根劣之人。見此實相。鮮不驚懼。惟上根
利智之士。悟此法身本有之事。故不驚不懼也。

判教者。身身滅為二。二乘之見解也。若身身滅不
二。衍門初終二教。亦能入之。所謂色即是空。非色
滅空是也。若曰見身實相。苦道即法身。乃圓頓根
性之悟門也。

觀解者。觀一念心。具足五陰。照了色陰。苦即法身。
身與滅身。無二。無分別。是為觀心身身滅入不二
法門。

○二十四約身口意二法說入不二法門。】

「上善菩薩曰。身口意業為二。是三業皆無作相。身無
作相。即口無作相。口無作相。即意無作相。是三業無
作相。即一切法無作相。能如是隨無作慧者。是為入
不二法門。」

【身行住坐臥。執捉步履。口歌咏語言。意思惟卜度。
皆有作也。三業本空。即是實相。皆無作也。三業雖
三。無相則一。故身無作相。即口無作相等。三業正
報也。一切法依報也。依正雖異。無作理同。故三業
無作。即一切法無作。能如是隨無作而知智慧。是
為入不二法門。

判教者。此義亦通衍門。惟無作相。或空或中。以判
偏圓耳。

觀解可知。

○二十五約罪福二法說入不二法門。】


「福田菩薩曰。福行罪行不動行為二。三行實性即是
空。空則無福行。無罪行。無不動行。於此三行而不起
者。是為入不二法門。」

【三種之行。有淺近者。如什公云。福行欲界善行。能
得樂報也。罪行十不善道。能得苦報也。無動行。色
無色界禪定行也。有圓頓者。了三德性。離三惑染。
身口諸業。順理無作。名為福行。迷三德性。為三惑
染。身口諸業。違理有作。名為惡行。能了達此。常在
於定無不定時。名不動行。我心自空。罪福無主。動
與不動莫非三德。尚何福行罪行不動行。差別之
有。是故日用。於此三法。悉皆不起。是為入不二法
門。

判教者。此義亦通三衍。惟作後釋。爾乃成圓。

觀解者。觀九界念。名為罪行。觀佛界念。名為福行。
一念空寂。一切俱遮。名不動行。如是三行真實之
性。即是空。空則無有三行。於此三行。悉無所起。是
為觀心入不二法門。

○二十六約彼我二法說入不二法門。】

「華嚴菩薩曰。從我起二為二。見我實相者。不起二法。
若不住二法。則無有識。無所識者。是為入不二法門。」

【從我起二者。因有我。則有彼。故成二也。見我實相。
則悟真我。真我無我。形待斯泯。故不起二法。彼我
立。則有分別事識生起。二法忘。則無有識。故是不
二法門。


判教者。但忘事識。見偏真我。即屬通教。見中道真
我。而二識忘。即屬別圓。

觀解者。觀心之時。有能所可得。因我起彼。是為二。
照我中道。入絕待忘緣之觀。是為觀心不二法門。

○二十七約有所得二法說入不二法門。】

「德藏菩薩曰。有所得相為二。若無所得。則無取捨。無
取捨者。是為入不二法門。」

【一切諸法。無非實相。迷亦無所捨。悟亦無所取。凡
亦無所失。聖亦無所得。是以能悟此者。而於諸法。
無取無捨。入不二法門。心經亦云。以無所得故。菩
薩得無上菩提。

判教者。無所得義。如心經解。通收衍教。此與之同。

觀解者。觀一念心。無非諸法實相。一一圓成。了無
所得。是為觀心入不二法門。

○二十八約明闇二法說入不二法門。】

「月上菩薩曰。闇與明為二。無闇無明。則無有二。所以
者何。如入滅受想定。無闇無明。一切法相。亦復如是。
於其中平等入者。是為入不二法門。」

【闇迷時煩惱黑闇。明悟後智慧真明。有迷悟闇明。
故為二也。昔本無迷。今亦無悟。無闇無明。胡二之
有。故取喻如二乘入滅受想定。六根盡廢。心想都
滅。雖經晝夜。不覺晦冥之異。豈惟心然。諸法亦然。
亦無迷悟闇明之異也。

判教者。無迷悟闇明之義。三教皆得言之。惟觀其

不二為空為中。以定偏圓耳。

觀心者。觀一念無明心。即是真明。本無明闇之殊
悟迷之異。一味平等。是為觀心入不二法門也。

○二十九約樂涅槃不樂世間二法說入不二法
門。】

「寶印手菩薩曰。樂涅槃。不樂世間為二。若不樂涅槃。
不厭世間。則無有二。所以者何。若有縛。則有解。若本
無縛。其誰求解。無縛無解。則無樂厭。是為入不二法
門。」

【小乘之所以樂涅槃厭世間者。以其見有世間生
死之繫縛。出世間涅槃之解脫。故於此以生欣厭。
是故為二。今大乘菩薩。解生死世間。即是出世涅
槃。本自無縛。何用求解。則無欣厭之異。故為入不
二法門。

判教者。生死涅槃。無二之旨。亦有三界內外之殊。
若夫約界內二法入不二者。通教也。界外入不二
者。分但不但。以為別圓也。

觀解者。觀一念生死心。即涅槃心。生死涅槃。無有
二相。無縛無解。是為觀心入不二法門。

○三十約正邪二法說入不二法門。】

「珠頂王菩薩曰。正道邪道為二。住正道者。則不分別
是邪是正。離此二者。是為入不二法門。」

【邪道者。九十五種心行邪逕。皆名邪道也。正道者。
佛所說教。不問人天三乘等教。皆名正道也。又邪

正者。無分內外。惟論其心。所謂以妄想觀諸佛。佛
亦成邪。以正智觀眾生。眾生亦玅。作此說者。雖甄
正之功不無。而混融之旨未得。故入直道者。須邪
正分別併忘。斯可入也。

判教者。離邪正之二。通教體色即空。忘緣之觀。亦
得言之。即藏教入真道者亦能忘之。第觀其所忘
邪正。與夫所入不二法門。空乎。中乎。往判其教。無
不中規也。

觀解者。觀根塵對起。念屬九界修惡。皆邪道也。念
屬佛界修善。正道也。是為二。達此修惡。即是性惡。
修善。即是性善。性之善惡。體本融通。是則惡即善
也。善即惡也。如此觀時。則不分別邪正。以入忘緣
之觀。是為觀心入不二法門。

○三十一約實不實二法說入不二法門。】

「樂實菩薩曰。實不實為二。實見者尚不見實。何況非
實。所以者何。非肉眼所見。慧眼乃能見。而此慧眼。無
見無不見。是為入不二法門。」

【實者。真空也。不實者。幻有也。實見者。巳證真空之
人也。真空既空。何所可見。故尚不見實。幻有本無。
今又證實。何況非實而可得乎。故徵釋云。非肉眼
所見。慧眼乃能見。而此慧眼。無見無不見。夫無見
無不見。豈有二乎。

判教者。約慧眼所見。通齊巳辦地。別齊七住。圓齊
七信。皆有此義。若夫有佛世尊。得真慧眼。不以二

相見實不實。無見無不見。惟在圓頓也。

觀心者。觀一念心。具足十界。九界為不實。佛界為
實。得諸法實相如實見者。尚不見佛界之實。何況
九界非實。以佛界實。即九界非實。九界非實。即佛
界實。不以二相觀一念心。是為真慧眼。無見無不
見。觀心不二法門也。

○二文殊師利菩薩說入不二法門二。初諸菩薩
以入不二法門問。】

「如是諸菩薩。各各說巳。問文殊師利。何等是菩薩入
不二法門。」

【○二文殊師利菩薩以言遣言答。】

「文殊師利曰。如我意者。於一切法。無言無說。無示無
識。離諸問答。是為入不二法門。」

【三十一菩薩。所說入不二法門。巳涉言說。以之示
人。問答相酬。皆眾生心識之可到者。文殊菩薩欲
泯情識。故以言而遣之。必於一切法。無言無說。無
示無識。離諸問答。然後可為入不二法門也。其中
下一識字。是其主意。判教觀心。具如次章明之。

○三維摩居士說入不二法門三。初文殊以入不
二法門問。】

「於是文殊師利。問維摩詰。我等各自說巳。仁者當說。
何等是菩薩入不二法門。」

【○二維摩居士以無言遣言答。】

「時維摩詰默然無言。」


【○三文殊菩薩讚歎其美。】

「文殊師利歎曰。善哉善哉。乃至無有文字語言。是真
入不二法門。」

【○四五千菩薩聞法獲益。】

「說是入不二法門品時。於此眾中。五千菩薩。皆入不
二法門。得無生法忍。」

【生公曰。文殊雖明無可說。而未明說為無說也。是
以維摩默然無言。以表言之不實。言若果實。豈可
默哉。
肇公曰。有言於無言。未若無言於無言。所以
默然也。上諸菩薩。措言於法相。文殊有言於無言。
淨名無言於無言。此三明宗雖同。而迹有淺深。所
以言後於無言。知後於無知。信矣。

燈曰。夫窮源捨掉。末路遺鞭。此道理之必然。眾情
之同是者也。原夫無生實際。至大廓如。迎之無前。
隨之罔後。心思所不能到。言說所不能詮。其來舊
矣。是以生死萬法。以心識為之本。言說為之詮。言
說既形。文字競立。外其道者。既夥言而惑性。循乎
道者。或多岐之亡羊。萬派千岐。紛紛原路。不有太
覺。孰與指歸。此三十三大菩薩之所說法門。皆大
覺之經常。無生之捷徑。或以言而言其道。或以言
而遣其言。或以無言而遣其言。夫至于無言遣言。
道亦至矣。文殊不云乎。如我意者。於一切法無言
無說。無示無識。離諸問答。道至于是。可謂窮源。惟
讓一默與維摩。維摩所以得專其美矣。然而既曰

離諸問答。是則維摩言緒巳露其鋒。亦不能辭文
殊之一拂。但其間所示。雖復殊途。而其所用則成
功不異。葢因倒因起。假路還家。道以言傳。非言說
而無以指其要。言為糟粕。非遣言無以得其醇。遣
言猶言。非默然無以會其致。是以會而歸之。殊途
同轍。豈不以三十三門。門門須用其三。始則各依
一門而修之。中則以無言而遣之。末則以默然而
會之。無生之門。然後可得而入也。然則文殊菩薩。
乃獨歎美於維摩者。亦必以默然而始會其極。非
以默之可獨取。而言之可盡廢也。第其間關涉教
義。理致精微。句味雖隨著於前。懸解試詳之於後。
庶令慕道之賓。得旨而修造焉。重釋此義。其文為
四。一明無生義。二明門義。三明不二法義。四明入
義。無生之理。其猶天王賜以華屋。故首明之。雖獲
大宅。要因門入。故次明之。雖得其門。須得入門之
法。故第三明之。門名能通。通乎出入。故第四明之。
智者因喻得解。知余所說。非繁芿也。

一明無生義者。仁王經明五忍。一伏忍。二順忍。三
信忍。此在別圓地住之前。置而不論。四無生法忍。
位在別圓初地初住。前釋雖曰義通三教。今正約
圓教。以初住去。至等覺。皆無生法忍位也。五寂滅
忍。別圓俱在玅覺。然別教但論破十二品無明。所
謂以我家之真因。為汝家之極果。亦且置而不論。
惟約圓玅覺位。為寂滅忍也。然此二忍。乃約破生

住異滅根本無明。即以所破之惑立名。故初住始。
破生相無明。故曰無生。玅覺破滅相無明。故名寂
滅。今經明菩薩所證之法。故約無生法忍。為不二
法門所入之理。故首章法自在菩薩。說入不二法
門。乃云得無生法忍。章末結益。乃云五千菩薩得
無生法忍。故知不二法門。所入堂奧。且以菩薩所
證無生法忍。以為定體也。

二明門義者。門者譬喻也。譬如宅第。欲臻堂奧。必
因門入。佛之法門。亦復如是。道因門入。故譬之以
門。然有教門行門理門。三者不同。巳如前說。今正
明行門。故曰入不二法門。但門依理立。厥理有四。
故能入之門。亦立為四。義雖有四。理則惟三。所謂
三諦。一俗諦理。立一切法。設有門而入之。二真諦
理。泯一切法。設空門而入之。三中諦理。雙照空有
二邊法。設亦有亦空門而入之。雙遮空有二邊法。
設非空非有門而入之。今品所入之門。即空門也。
以云入無生法門故。雖是空門。義亦兼四。如所指
二法。即有門也。所入不二法。即空門也。其間亦有
空有雙忘。如生死涅槃。二俱不立。則雙非門也。既
有雙非。豈無雙亦。一往且以空門而為之主。天台
大師。每於四句之外。又立無言句。以收忘言之旨。
須知無言之旨。亦有等降。不獨圓教。前之三教。亦
復有之。又不獨佛教。西天外道。此土儒道二教。亦
復有之。如論語云。天何言哉。四時行焉。百物生焉。

此孔氏之無言也。道德經云。道可道非常道。多言
數窮。不如守中。此李氏之無言也。犢子云。世諦有
我。在第五不可說藏中。此西天外道之無言也。身
子云。吾聞解脫之中。無有言說。此小乘三藏教之
無言也。三乘同以無言說道。體法入真。此通教之
無言也。大集無言童子。此別教之無言也。如來掩
室於摩竭。淨名杜口於毗耶。此圓頓教之無言也。
今人好以無言會道。為最上乘。不可以不知。此故
涅槃經云。生生不可說。生不生不可說。不生生不
可說。不生不生不可說。四教四門之外。各有無言
句信矣。

三明不二法義者。不二法。即所入之無生也。謂如
是之法。乃入不二之門也。今是無生之門。故云不
二。涅槃既云生生不可說等。生不生。今經此文既
有三十三人。各說所入不二法門。準例餘處餘經。
亦有所說。生生所入不一法門。不生生所入亦二
亦不一法門。不生不生所入非二非不二法門。略
如前經。有慧方便解。無慧方便縛。有方便慧解。無
方便慧縛。慧即不二。方便即不一。自行即入不二。
利他即入不一。如是之義。布在諸經。四句收之。罄
無不盡。謂不二法門。不一法門。亦不二亦不一法
門。非不二非不一法門。學者無得守隅害方可也
四明入義者。入者。觀法也。準仁王纓絡楞嚴圓覺
等經。大智度等論。明文了義。觀法有三。一空觀。二

假觀。三中觀。此經約義亦有其三。巳如前釋。今文
入義。即空觀。以用不義盡不遮之故也。準前不二。
既約四句分別。今之入義。亦有其四。一者入觀。即
纓絡從假入空觀也。二者出觀。即纓絡從空出假
觀也。三者亦入亦出觀。四者非入非出觀。即纓絡
從空假入中道觀。雙照二諦。故是雙亦入出。雙遮
二諦。故是雙非入出。以此而觀。故知入義。亦有四
句也。入字既是能觀之觀。必有所觀之境。即下門
字是也。然有事理二境。理境。即不二義。事境。即三
十一人所說二法。此三十一法。不外摩訶止觀所
觀十境。一陰入界境。二煩惱境。三病患境。四業相
境。五魔事境。六禪定境。七諸見境。八上慢境。九二
乘境。十菩薩境。如第一生滅。第二我我所。第三受
不受。第四垢淨。第五動念。第六一相無相。此皆陰
入界境也。第七菩薩心。菩薩境也。聲聞心。二乘境
也。第八善不善。第九罪福。業相境也。第十有漏無
漏。半屬陰入境。半屬二乘境。第十一有為無為。亦
半屬陰入。半屬二乘。第十二世間出世間。十三生
死涅槃。同前兩屬。第十四盡不盡。第十五我無我。
第十六明無明。第十七色空。第十八四種異空種
異。此五境半屬事境。半屬理境。第十九眼色陰入
境。第二十布施事境。迴向一切智。理境。第二十一
空無相無作。二乘境。第二十二三寶。陰入境。兼於
理境。第二十三身身滅。陰入兼理境。第二十四三

業。業相境。第二十五罪福行同上。不動行。禪定境。
第二十六從我起二。陰入境。第二十七有所得。陰
入境。第二十八闇明。陰入境。第二十九樂涅槃不
樂世間。陰入境。第三十正道邪道。陰入境。第三十
一實不實。兩屬事理陰入界境。十雖不全。要而言
之。所觀無非事理兩境也。何獨此中。如圓覺楞嚴。
三觀法門。無非陰入界境。然觀此文。雖有一二兼
乎餘境。其實陰入界境居多。葢後之九境。待發方
觀。不發不觀。惟初一境。初心行人。觸處現前。故明
境居多。巳能曉此。則判教觀心。皆可知也。】

維摩詰所說經無我疏卷第十
