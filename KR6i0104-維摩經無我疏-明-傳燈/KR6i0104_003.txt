











維摩詰所說經無我疏卷第三
天台山幽溪沙門　傳燈　著

【○二讚歎二。初經家敘起。】

「長者子寶積。即於佛前以偈讚曰。」


【什公曰。上以身供養。今以心口供養。上以財養。今
以法養。復次眾雖見其變。未知變之所由。欲令推
宗有在。信樂彌深。故以偈讚也。

○二長者說偈二。初總讚三。初讚色心俱勝四。初
讚色勝。】

「目淨修廣如青蓮。」

【肇公曰。五情百骸。目最為長。瞻顏而作。故先讚目
也。天竺有青蓮華。其葉修而廣。青白分明。有大人
目相。故以喻也。

燈曰。人相十分。面居其七。面相十分。目居其七。則
佛有三十二大人相。八十種微妙好。而於青蓮華
眼。相好居多。故寶積揭其勝而讚之。攝餘可知。若
具足而言。應如金光之讚佛面猶如淨滿月等諸
偈。此言中之意也。若言外意者。正以長者獻葢。意
表於慈。而佛之慈悲。主寓於眼。所謂若心中正。則
眸子瞭焉。故讚眼全在讚慈。普門云。慈眼視眾生。
福聚海無量是也。然有劣應青蓮之眼。以至法身
青蓮之眼。今雖讚一眼。而四眼五眼。意皆周足。

觀解者。觀一心十界。有三諦之樂可與。常欲與之。
是為觀心目淨修廣如青蓮也。

○二讚心勝。】

「心淨巳度諸禪定。」

【肇公曰。形長者目。德主者心。故作者標二為頌首
也。禪定之海。深廣無際。自非如來清淨真心。無能

度者。

燈曰。染心此岸。惟禪度之。若味著於禪。禪復為染。
故禪定此岸。復須度之。葢世間禪。出世間禪。以至
出世間上上禪。傳傳可以論散論定。故世間根本
禪。於欲界散地。雖稱為定。於出世四聖。巳復為散。
況如來上上禪乎。故下文云。何謂為縛。貪著禪味
是菩薩縛。金剛云。知我說法如筏喻者。法尚應捨。
何況非法。是則禪定味海。惟佛聖人乃能度之。

○三讚業勝。】

「久積淨業稱無量。」

【肇公曰。於無數劫積三淨業。故名稱無量。

燈曰。不淨之業有三。曰貪嗔癡。此意業之不淨也。
曰殺盜婬。此身業之不淨也。曰妄言綺語惡口兩
舌。此口業之不淨也。若夫淨業。則有止行二善。於
前三不淨業。皆不而去之。所謂不貪不嗔不癡等
是也。此淨其業也。非淨業也。夫淨業者。非獨不貪
嗔癡。兼能廉節仁慈智慧。非獨不殺盜婬。兼能放
生惠施。淨法與人。非獨不妄言綺語兩舌惡口。兼
能誠信實言。善和鬬訟。令美人德。此之為淨業也。
今讚如來之意業清淨。則三惑究淨。而三智圓證。
身業清淨。則二死永亡。而三德圓滿。口業清淨。則
五語如絃。八音宏暢。有稱名之德者。而後有名稱
普聞於無量之實。信矣。

觀解者。觀一念心本來空寂。意業淨也。心尚叵得。

何有十界。身業淨也。稱實宣[改-己+易]而讚美之。口業淨
也。

○四讚慈勝。】

「導眾以寂故稽首。」

【燈曰。目淨修廣如青蓮。色寂也。心淨巳度諸禪定。
心寂也。久積淨業稱無量。業寂也。三而不寂者凡
夫。自寂而不寂人者二乘。巳他兼寂尚居因位者。
菩薩。自他俱寂皆到彼岸者。如來。寶積長者謂人
之不易下人者首。下之敬仰而不即可者稽。夫以
財勝人者。富而巳矣。以位勝人者貴而巳矣。不以
富不以貴而勝人者。道而巳矣。以道勝人。而又勝
之者。導人以道而巳矣。故以富貴下人者。貌服也。
以道下人者。心服也。導人以道者。此又服之又服
者也。今曰導眾以寂故稽首。夫如來既以道而勝
巳矣。復能導人以道。是故稽首而頂禮焉。

觀解者。觀一念心煩惱即菩提。生死即涅槃者。寂
也。復以此法。轉教餘心者。導眾以寂也。

○二讚神變難思。】

「既見大聖以神變。普現十方無量土。其中諸佛演說
法。於是一切悉見聞。」

【肇公曰。既見合葢之神變。巳不可測。於中現十方
國。及諸佛演法。於是忍界一切眾會悉遙見聞。更
為希有也。

燈曰。上以一偈讚佛功德。略巳周足。讚之所不能

盡者。秪獻葢一緣。巳之寓乎意者深。佛之昭格乎
巳者遠。葢所獻五百寶葢。佛之威神。令諸寶葢合
成一葢。徧覆大千。普現十方國土。并諸佛說法。一
切大眾悉獲見聞。則一期化道。四雙八隻功德。舉
在其中。是故長者先以此偈而總讚之。下去種種
偈讚。莫非敷演其事。觀者得之言表。則一部經旨。
思過半矣。

觀解同上可知。

○三讚法財普施。】

「法王法力超羣生。常以法財施一切。」

【肇公曰。俗王以俗力勝民。故能澤及一國。法王以
法力超眾。故能道濟無疆。諸法殊相。能善分別。自
此下至業不亡。盡歎法施也。

○二別讚三。初讚頓初說法功德二。初讚內證殊
勝。】

「能善分別諸法相。於第一義而不動。巳於諸法得自
在。是故稽首此法王。」

【肇公曰。第一義。謂諸法一相義也。雖分別諸法殊
相。而不乖一相。此美法王莫易之道也。夫世王自
在於民。法王自在於法。法無定相。隨應而辨。為好
異者。辨異而不乖同。為好同者。辨同而不乖異。同
異殊辨。而俱適法相。故得自在。

燈曰。寶積意言。羣生以財為力。故於財自在。能以
財惠施一切。法王以法為力。故於法自在。能以法

財普施一切。曷為財。即各以寶葢供養如來是也。
曷為法。即佛之威神。令諸寶葢合成一葢。徧覆三
千大千世界。一切眾會。皆於葢中。普見生佛依正
等相是也。然而又非離乎財施別有施法。秪了於
財施通達法施。於財等者諸法亦等。是故法王法
力超過羣生。常以法財普施一切也。然此猶相也。
若夫以相表法。則如向之所說。寓悲敬惑理因果
體用。皆不思議。關一經之大旨。說法之本懷。真所
謂於法自在越諸羣生。常以法財普施一切也。善
能分別諸法相。涉於有也。於第一義而不動。住於
空也。秪分別而不動。秪不動而分別。是則恒涉有
而常空。恒常空而涉有。如寶葢之顯現一切。何甞
有無而殊致乎。總而歸之。兩言而盡。曰巳於諸法
得自在。是故稽首此法王。如來所以稱為法王者。
正以於諸法而得自在故也。此讚內證殊勝也。

觀解者。觀一念性具十界即空。即法王法力超羣
生也。觀之即假。即常以法財施一切也。觀之即中。
雙遮二邊。即分別不動也。雙照二邊。即巳於諸法
得自在也。

○二讚說法微妙。】

「說法不有亦不無。以因緣故諸法生。無我無造無受
者。善惡之業亦不亡。」

【肇公曰。欲言其有。有不自生。欲言其無。緣會即形。
會形非謂無。非無非謂有。且有有故有無。無有何

所無。有無故有有。無無何所有。然則自有則不有。
自無則不無。此法王之正說也。以因緣故諸法生
者。有亦不由緣。無亦不由緣。以法非有無。故由因
緣生。論曰。法從緣故不有。緣起故不無。無我無造
無受者。諸法皆從緣生。無別有真主宰之者。故無
我也。夫以有我。故能造善惡。受禍福。法既無我。故
無造無受者也。又云。善惡之業亦不亡者。若無造
無受者。且不應有為善獲福為惡致殃也。然眾生
心識相傳。美惡由起。報應之道。連環相襲。其猶聲
和響順。形直影端。此自然之理。無差毫分。復何假
常我而生之哉。

燈曰。此追讚頓初華嚴時所說之法要也。此偈與
中論四句同。論曰。因緣所生法。我說即是空。亦名
為假名。亦名中道義。第一同第四。第二同第一。第
三同第二。第四同第三。中論從末向本。故先說緣
生。後說中道。此偈從本向末。故先說中道。後說緣
生。會而歸之。不同而同也。今明此偈。凡為四釋。一
約不變隨緣釋。二約理體三諦釋。三約修門三觀
釋。四約隨機四教釋。一約不變隨緣釋者。說法不
有亦不無。真如不變之體也。真如之體。性是中道。
設言其有。四性玄無。設言其無。具足眾法。此理亘
十方而無外。歷萬古而恒如。如金剛王。常住不壞。
故如來於華嚴頓初等諸經。而常宣說也。以因緣
故諸法生者。真如隨緣之用也。良由真如不變之

體。如君子不器善惡皆能。故華嚴云。能隨染淨緣。
具造十法界。葢真如之體。雖不變而能隨緣。謂能
隨三觀淨緣。具造佛法界。能隨三惑染緣。具造九
法界。故曰。以因緣故諸法生。無我無造無受者。正
以真如不變之體。雖曰隨緣具造諸法。乃即隨緣
而其體不變。惟其不變。故即隨緣之用。其體本空。
了無能造主宰。亦無所造之業。及無受報之者。故
曰無我無造無受者。善惡之報亦不亡者。真如之
體。雖然隨緣不變。性體本空。而無我無造無有受
者。然而不妨乎差別隨緣之用。故隨淨緣。不亡乎
善業之報。而成佛道。隨染緣。不亡乎惡業之報。而
成九界也。二約理體三諦釋者。此中及下文。皆須
回華嚴以同中論次第說。因緣所生法。十界緣起
之事境也。我說即是空。十界緣起當體即空。無我
無造無受者。真諦境也。亦名為假名。十界緣起。全
體即假。善惡之報亦不亡。俗諦境也。亦名中道義。
十界緣起。當處全中。說法不有亦不無。中諦境也。
秪因緣生法。即空即假即中。舉一而即三。言三而
即一也。三約修門三觀說者。說法不有亦不無。中
道玅觀也。以因緣故諸法生。三觀所觀之事境也。
無我無造無受者。空觀也。亦名為假名。假觀也。即
因緣生法。而即空即假即中。亦舉一而即三。言三
而即一也。葢此三法。在所觀言之。謂之三諦。在能
觀言之。謂之三觀。只是一法。約修性分。故為諦為

觀爾。故荊溪大師云。三諦三觀三非三。三一一三
無所寄。諦觀名別體復同。是故能所二非二。四約
隨機四教釋者。因緣所生法者。小乘三藏教也。佛
說三藏。在於小始。為外道執諸法從自然生。故說
因緣生法破之。即以因緣故諸法生也。夫因緣生
法。本為破邪而說。苟不破其因緣。則仍纏縛生死。
故立我說即是空之教。以破因緣。則通教得起也。
即無我無造無受者也。夫空宗本為出於生死。苟
執此空以為究竟。則為焦芽敗種。不成法器。故如
來以楔出楔。說從空入假之觀。以修淨佛國土游
戲神通菩薩之行。即為別教。故曰亦名為假名。即
所受之報亦不亡也。夫初教為破有入空。次教為
破空出假。但行二邊。未會中道。故說圓教中道以
融之通之。使不偏不倚。故曰亦名中道義。即說法
不有亦不無也。觀解。準三觀解說可知。

○二讚漸初說法功德三。初讚三寶三。初讚佛寶。】

「始在佛樹力降魔。得甘露滅覺道成。巳無心意無受
行。而悉摧伏諸外道。」

【肇公曰。道力之所制。豈魔兵之所能敵。自此下至
禮法海。歎初成如來功德也。
什公曰。梵本云寂滅
甘露。即實相法也。
肇公曰。大覺之道寂滅無相。至
味和神。諭若甘露。於菩提樹先降外魔。然後成甘
露寂滅大覺之道。結習內魔。於茲永盡矣。巳無心
意無受行者。心者何也。染有以生。受者何也。苦樂

是行。至人冥真體寂。空虗其懷。雖復萬物並照。而
心未甞有。苦樂是逕而不為受。物我永寂。豈心受
之可得。無心於伏物。而物無不伏。

燈曰。凡佛示生人間。當具八相成道。一降兜率。二
托胎。三出胎。四出家。五降魔。六成道。七轉法輪。八
入涅槃。此小乘八相也。若大乘八相。加住胎。無降
魔。了魔即佛故也。今在小始。故有降魔。仍略去諸
相。但出成道降魔轉法輪。加摧伏外道。正讚如來
初成道體以施道用。能降魔怨而轉法輪也。始在
佛樹。此言三藏果頭佛。在木菩提樹下。降見思煩
惱等四魔。得有餘涅槃。成一切智菩提種覺。見思
二惑心意而無受行。摧伏界內一切諸外道也。

觀解者。三觀圓修。而初伏見思。真諦理顯。即始在
佛樹力降魔等也。

○二讚法寶。】

「三轉法輪於大千。其輪本來常清淨。」

【肇公曰。始於鹿苑。為拘隣等。三轉四諦法輪於大
千世界也。法輪常淨猶虗空也。雖復古今不同時
移俗易。聖聖相傳。道不改矣。

燈曰。佛為大事出世。華嚴且稱本懷。為收機不盡。
乃脫珍著弊。游行鹿苑。於佛一乘。分別說三。則今
所轉法輪為第一聲聞乘也。

觀解者。觀一念心屬苦諦境。又屬五分煩惱。即集
諦境。而此苦集生死即是涅槃。煩惱即是菩提。即

示相作證勸修。則一念心中皆具足也。

○三讚僧寶。】

「天人得道此為證。」

【肇公曰。初轉法輪。拘鄰等五人。八萬諸天得道。此
常清淨之明證也。

○二結成。】

「三寶於是現世間。」

【肇公曰。覺道既成。佛寶也。法輪既轉。法寶也。五人
出家得道。僧寶也。於是。言其始也。

燈曰。三寶之義有四。一相從三寶。二別相三寶。三
住持三寶。四一體三寶。今是相從。所謂從佛有法。
從法有僧是也。

觀解者。即觀一體三寶。能觀覺智為佛寶。所觀諦
理為法寶。諦智和合為僧寶。

○三讚美。】

「以斯玅法濟羣生。一受不退常寂然。度老病死大醫
王。當禮法海德無邊。」

【肇公曰。九十六種外道。上者亦能斷結生無色天。
但其道不真。要還墮三途。佛以四諦玅法。濟三乘
眾生。無有既受還墮生死者。故曰一受不退。永畢
無為。故常寂然。生老病死。患之重者。濟以法藥。故
為醫王長也。法輪淵廣難測。法海流潤無涯。故德
無邊矣。

燈曰。此讚美偈。雖曰讚法。實兼美佛僧。葢以斯及

大醫王。即當美佛。度老病死。即當美僧。言簡而意
周矣。

觀解者。觀心玅性清淨常住。即度老病死也。此之
法海。孰有邊涯。

○三讚漸中說法功德四。初讚佛心平等。】

「毀譽不動如須彌。於善不善等以慈。心行平等如虗
空。孰聞人寶不敬承。」

【肇公曰。利衰毀譽稱譏苦樂八法之風。不動如來。
猶四風之吹須彌也。於善不善等以慈者。截手不
慼。捧手不欣。善惡自彼。慈覆不二。夫有心則有封。
有封則不普。以聖心無心。故平等虗空也。人寶敬
承者。在天為天寶。在人為人寶。寶於天人者。豈天
人之所能。故物莫不敬承也。

燈曰。至人惟道是珍。毀譽善不善自於人。於巳無
預。故其心不動。猶如須彌。然而若獨守乎此。猶小
乘也。如來於善不善。則又等之以慈。故其平等之
懷。又猶若虗空焉。且將同與之樂。何嗔喜之足縈
其懷哉。

觀解者。一心三諦。湛然不動。生佛平等。聞若虗空。
於九界不善。觀之則拔其苦。於佛界善。照之則與
其樂也。

○二讚神力難思。】

「今奉世尊此微葢。於中現我三千界。諸天龍神所居
宮。乾闥婆等及夜叉。悉見世間諸所有。十力哀現是

化變。眾覩希有皆歎佛。今我稽首三界尊。」

【肇公曰。自欣所獻小而覩變大也。所奉至微。所見
至廣。此是如來哀愍之所現也。十力是如來之別
稱耳。十力備故。即以為名。

燈曰。此正讚漸中方等將說法時。先現以不思議
之神變也。寶葢示現。其所表示雖具四雙。然而至
要又在後三。即慈果體用。向之所讚成道等慈。即
慈果法體也。神變現葢。即從體起用中感應神通。
下去四偈。即現身說法眷屬利益也。

○三讚應身普遍。】

「大聖法王眾所歸。淨心觀佛靡不欣。各見世尊在其
前。斯則神力不共法。」

【肇公曰。法身圓應。猶一月升天。影現百水也。

燈曰。此正大師演華嚴日譬照於平地。示現一身。
巨細各異也。論佛之垂應。遍於十界。今既曰各見
世尊。則但言佛應。此應對機分乎四種。一對藏教
機。應丈六佛。對通教機。應合身佛。對別教機。應報
身佛。對圓教機。應法身佛。或一身對多機。或多身
對多機。此不必定。但此經說在方等。合具四教佛。
如現土既分勝劣。應身豈得無之。然如來但是一
身。豈有差別。惟隨所見不同耳。

觀解者。觀一心即空。見應身佛。即假。見報身佛。即
中。見法身佛。

○四讚說法微妙三。初一音各得解。】


「佛以一音演說法。眾生隨類各得解。皆謂世尊同其
語。斯則神力不共法。」

【肇公曰。密口一音。殊類異解。

○二一音隨所解。】

「佛以一音演說法。眾生各各隨所解。普得受行獲其
利。斯則神力不共法。」

【肇公曰。佛以一音說一法。眾生各隨所好而受解。
好施者聞施。好戒者聞戒。各各異受異行。獲其異
利。上一音異適。此一法異受也。

○三一音獲四益。】

「佛以一音演說法。或有恐畏或歡喜。或生厭難或斷
疑。斯則神力不共法。」

【肇公曰。眾生聞苦報則恐畏。聞玅果則歡喜。聞不
淨則厭離。聞法相則斷疑。不知一音何演而令歡
畏異生。此豈二乘所能共也。

燈曰。三偈皆讚一音說法。所不同者。一隨類各得
解。一各各隨所解。一或有恐畏歡喜等故也。然則
得解在於機。所解在於法。恐畏則言其得解所解
獲益之不同。總而歸之於不可思議者。在佛則一
音異說。在機則異聞異思異修異益。又總歸之。則
在於神力不共。故知不共之力。在應不在機。肇公
云。不與二乘共。此非知言矣。天台大師判一代聖
教。化儀之教四。曰頓漸秘密不定。化法之教四。曰
藏通別圓。於方等時。則八教具有。而於此經。亦復

具之。何者。於化法。則此經四教具談。於化儀。則頓
漸正其所施。如隨類得解。各各隨解。各各獲益之
法。則在於化法四教。與夫化儀頓漸。若夫一音異
語神力不共。正言秘密不定二教。惟其中間。或為
此人說頓說漸。若彼此互相知。則判為不定。彼此
互不相知。則判為秘密。以此而觀。則今文三偈。正
言如來於此經方等。頓漸交織。偏圓互陳。不思議
神力不共之玅。有如此也。

觀解者。以本具佛界。觀本具九界。生佛交參。一三
相即。一音異解可也。異音一解可也。能解所解。各
受各益。即其相也。

○三彚讚四。初讚萬行功德。】

「稽首十力大精進。稽首巳得無所畏。稽首住於不思
議。稽首住於不共法。」

【肇公曰。此下稱德而致敬也。

燈曰。佛有萬行功德。具如般若所明。即十力。四無
所畏。十八不共。三三昧等法。具在法數。須者往檢。

觀解者。觀一心具足諸法。了無三惑垢染。即為具
足十力諸功德也。

○二讚永斷生死。】

「稽首能斷諸結縛。稽首巳度於彼岸。稽首能度諸世
間。稽首永離生死道。」

【肇公曰。彼岸。涅槃岸也。彼涅槃豈崖岸之有。以我
異於彼。故借謂之耳。


燈曰。諸結縛。生死之因也。諸世間生死道。結縛之
果也。如是因果。皆名此岸。若修六度之行。則能從
此岸。到於彼岸也。

觀解者。迷此一心為三惑染。即為此岸。觀此一心
具三德性。即為彼岸也。

○三讚三智微玅三。初假智微玅。】

「悉知眾生來去相。」

【肇公曰。眾生形往來於六趣。心馳騁於是非。悉知
之也。

燈曰。此讚如來具足究竟道種出假智。悉知九界
眾生死此生彼往來諸相也。

○二讚空智微玅。】

「善於諸法得解脫。」

【肇公曰。我染諸法。故諸法縛我。我心無染。則萬縛
斯解。

燈曰。此讚如來具足究竟入空智。而於諸法得解
脫也。

○三讚中智微玅二。初讚雙遮智。】

「不著世間如蓮華。」

【燈曰。此讚如來究竟具足中道雙遮智。如蓮華於
汙不染。於淨不著。高出空有。赫煥無方也。

○二讚雙照智。】

「常善入於空寂行。達諸法相無罣礙。」

【肇公曰。出入自在。而不乖寂。故常善入。萬法幽深。

誰識其涘。唯佛無礙。故獨稱達。

燈曰。此二句讚如來究竟具足中道雙照智。照於
空。故曰常善入於空寂行。照於有。故曰達諸法相
無罣礙。秪一如來大圓覺體。惑無不盡。理無不圓。
智無不究。行無不備。如雜色褁摩尼。光隨色現。隨
假見假。隨空見空。隨中見中。所謂玅境元無空假
中。而亦不離空假中。眾生理然。菩薩名然。觀然。似
然。分然。惟佛與佛。究竟而然。

○四讚諦智皆空。】

「稽首如空無所依。」

【肇公曰。聖心無寄。猶空無依。

燈曰。有小空。有大空。有大大空。極大空。小空則空
其有。大空則空其空。大大空則空有二俱空。二俱
空則為中。極大空則中亦空。法華所謂究竟涅槃
常歸於空是也。今於三智而皆空。即極大空。葢不
空則有所依。惟其俱空。故曰稽首如空無所依。

觀解者。觀一心三諦圓融無礙。是為一心三智。是
為蓮華出水。是為如空而無所依。

○二正宗分十三。初佛國品二。初補釋品題。

肇論曰。名無召體之功。體無當名之實。無名無實。
則名實安在。大師云。此真諦意耳。佛事門中。無名
無以召體。無實無以當名。是則萬法雖多。假實而
巳。假實雖二。依正備焉。故仁王經并大論明假名
五陰國土三種之法。而天台復充而擴之。每法各

具一千。合華嚴十界法華十如。謂之百界千如三
千性相。而此三法。莫不舉一以全收。雖三而即一。
是以如來說諸法不外此三。或但說假名而收實
法。或但說五陰而收國土。或但說國土而收五陰。
隨機宜樂。而法無定在。若此經。五百長者之所啟
請。則以國土而收五陰與夫假名也。但國土之類
而有四差。一六凡國土。天台判為凡聖同居土。二
二乘國土。天台判為方便有餘土。三菩薩國土。天
台判為實報莊嚴土。四諸佛國土。天台判為常寂
光土。今經品題。首稱佛國。緣名求實。宜是寂光。第
經文所談。多是應土。約義定判。合是同居。或恐勝
能攝劣。而劣不能兼勝。故舉佛國以兼下三。況是
佛之應土。即應土謂之佛國。義亦無妨。第五百長
者既是圓機。而佛國之行。必全性以起修。全修而
在性。是則四種國土。該乎性相。後之學者。不可不
知。今試為言之。曰有理具四土。有事造四土。於理
具中。又有真如不變體中之四土。有隨緣染淨一
念中之四土。初義者。即含生本有心性。自無始際。
本然清淨。法爾具足十種法界。每界各有假名五
陰國土。六凡國土。即凡聖同居土。二乘國土。即方
便有餘土。菩薩國土。即實報莊嚴土。諸佛國土。即
常寂光土。楞嚴所謂如來藏中。性色真空。性空真
色。清淨本然。周遍法界。十界七大。莫不如是。隨緣
染淨一念中四土者。正以上之所明真如不變之

體。而能不變隨緣。造心法界。即眾生根塵相對一
念心起。或聖或凡或染或淨。悉皆具足性相三千。
莫不全真如不變之體而隨緣。即一念當處。即真
如而不變。故楞嚴云。隨眾生心。應所知量。華嚴云。
能隨染淨緣。具造十法界。又復應知。真如不變體
中所具四土。與隨緣一念。以至一色一香所具四
土。無二無別。葢真如不變之體。隨染緣具造九界
時。既不變以隨緣。是以即隨緣而不變。故真如性
中之性具。無法不備。而隨緣一念亦性具。無法而
不備。真如性中之性體。清淨本然。不加造作。而隨
緣一念。亦清淨本然。不加造作。真如性中之性量
周遍法界。竪窮橫亘。而隨緣一念。亦性量周遍法
界。竪窮橫亘。故教中言。惟心淨土。本性彌陀。葢本
乎此也。今五百長者。乃請說佛國因果。既是圓機。
宜修圓道。如三心九行。皆全性以起修。則全修而
在性。全性以起修。則以性中惟心淨土。而修事中
惟心淨土。全修而在性。則以修中惟心淨土。而在
性中惟心淨土。豈不理惟心而事亦惟心。性惟心
而修亦惟心。故得因惟心而果亦惟心。以故五百
長者。聞佛所說淨國因果三心九行。即思即修。即
於言下。霍然大悟。皆得無生法忍。以證驗修。圓頓
可知。然而無生法忍。位在初住。其所證土。在分真
實報。亦名分真寂光。實報為能證報身之智。寂光
為所證法身之性。大師云。水銀和真金。能塗諸色

像。功德和法身。處處應現往。經文乃云直心是菩
薩淨土。菩薩成佛時。不諂眾生來生其國等。豈非
依法報之土。而為眾生示現乎應土耶。四土名相。
具出天台觀經疏。須者往檢。

二正釋經文二。初經家敘起。】

「爾時長者子寶積說此偈巳。白佛言世尊。」

【○二機應扣發二。初長者啟請二。初述先巳發心。】

「是五百長者子。皆巳發阿耨多羅三藐三菩提心。」

【肇公曰。阿耨多羅。秦言無上。三藐三菩提。秦言正
徧知。道莫之上。無上也。其道真正。無法不知。正徧
知也。

○二請依願修行二。初願聞佛果。】

「願聞得佛國土清淨。」

【○二願說佛因。】

「唯願世尊說諸菩薩淨土之行。」

【諸長者子先巳發心。願聞佛國因果者。此如華嚴
善財童子參諸知識。皆云我巳先發道心。不知菩
薩云何修菩薩行之義同。葢凡修行。先須發心。其
若不然。則因無所依。而果無所歸。然而發心。又先
須見道。所謂見道而後發心。發心而後修道。修道
而後證果是也。故天台止觀明十乘觀法。第一觀
不思議。即見道也。第二真正發菩提心。即發心也。
第三善巧安心止觀。即修道也。後之七乘。皆修因
證果中事。今五百長者。既覩寶葢不思議變。即見

道也。巳發道心。即發心也。願聞佛國因果。正為修
行請也。發無上道心。即四弘誓願。大師謂發此道
心。厥位有三。一名字位發。肇公所謂發僧那於始
心是也。二相似位發。仁王所謂十善菩薩發大心
是也。三分真位發。華嚴所謂初發心時便成正覺
是也。今長者子。或在名字。或在相似。不可定判。以
示迹同人。聞品獲益。方入無生法忍故也。第所發
之心。與所請之行。悟境而起。略有兩種不同。有覩
正報微玅。竟取佛道而發心者。有覩依報微妙。竟
取淨土而發心者。今長者子。因覩神變葢中現土。
生欣樂心。是故啟請佛國因果。然此又有正傍兩
意。正意為自行。兼攝眾生。傍意為化聲聞芽焦種
敗。於淨佛國土。不生好樂之心。俾其恥小慕大耳。

○二如來許答三。初讚善許說。】

「佛言。善哉。乃能為諸菩薩。問於如來淨土之行。諦聽
諦聽。善思念之。當為汝說。」

【○二受教祇聽。】

「於是寶積及五百長者子受教而聽。」

【○三正為宣說四。初總標淨土之因三。初全標。】

「佛言寶積。眾生之類。是菩薩佛土。」

【佛大醫王。對病發藥。今對大乘發軫。便與小乘異。
葢小乘之果。無身而亦無土。為巳而不為人。如寶
積長者之所啟請。而曰願聞佛國土清淨。則巳知
佛果身土之不無矣。而如來又適逗其宜。而曰眾

生之類是菩薩佛土。迹此而觀。菩薩何甞為一巳
而修佛國之因哉。正以菩薩成佛時。法報殊勝。而
玅應無方。夫法報殊勝。既謂之自受用身。惟獨自
明了。餘人所不見。即謂之一巳。亦復何妨。惟玅應
無方。則身大土大。未甞有夫主而無伴者。亦未甞
有夫伴而無眾與所化眾生者。是以菩薩獨請於
淨佛國土。而如來方告之。以眾生之類是菩薩佛
土。非職此之故歟。雖然。此其中間。又當辨以純雜
之不同。來淨穢之殊致。若吾釋迦之應於娑婆眾
生也。言其心。則分乎染淨。言其行。則別乎善惡。故
於其土。則謂之堪忍。謂之五濁。謂之凡聖同居穢。
即其身子梵王二人所見。巳自不同。矧其諸乎。若
吾彌陀之應於清泰眾生也。言其心。則淨而非穢。
言其行。則善而非惡。故於其土。則謂之極樂。謂之
清泰。謂之凡聖同居淨。雖品位有不同。入道有差
降。然而登阿鞞䟦致。其則一也。是以如來下文釋
以隨所化調伏眾生等。及三心九行。皆為攝受眾
生設也。

○二正釋二。初徵。二釋四。初橫約所化眾生多少
取土廣狹釋。】

「所以者何。菩薩隨所化眾生。而取佛土。」

【○二竪約所調眾生染淨不同取土勝劣釋。】

「隨所調伏眾生。而取佛土。」

【○三橫竪約何國入佛智慧取土勝劣釋。】


「隨諸眾生應以何國入佛智慧。而取佛土。」

【○四橫竪約何國起菩薩根取土勝劣釋。】

「隨諸眾生應以何國起菩薩根。而取佛土。」

【釋此四文。科為橫約竪約者。經義包含。如來於自
受用法報土。下應三土。有此橫竪二義也。此皆即
橫而論竪。即竪而論橫。一一土中。皆有二義。如初
科橫義。隨所化眾生而取佛土。或橫在同居。則以
因中所化眾生多少。以取佛土廣狹。同居既然。則
方便實報亦然。此橫中具竪也。次科竪義。隨所調
伏眾生而取佛土。此則竪約三土論也。葢若以念
佛戒善澄濁調伏眾生。此則以伏為伏。而取同居
淨為佛土也。若以空觀破見思濁調伏眾生。此則
以破為伏。而取方便淨為佛土也。若以假觀及以
中觀。破塵沙無明調伏眾生。亦以破為伏。而取實
報淨為佛土也。此雖竪論。亦須約橫。皆有隨所化
眾生多少。以取三土之廣狹也。三四兩科。隨諸眾
生應以何國入佛智慧。起菩薩根而取佛土。亦各
具橫竪二義。約橫義言之。則或有於娑婆入佛智
慧。起菩薩根而取佛土者。或有於極樂入佛智慧。
起菩薩根而取佛土者。約竪義言之。或有於同居
入空假中佛智慧。起四教菩薩根而取佛土者。或
有於方便入假中佛智。起別圓兩教菩薩根而取
佛土者。或於實報入中道佛智。起圓教菩薩根而
取佛土者。如是種種取土不同。皆為攝取眾生也。


觀解者。觀一念性具十界。各有三法。一假名。二五
陰。三國土。本有佛果國土。即佛國清淨。而此佛國
具九界國土。即實報方便同居三土。觀其即空假
中。即是俾本有九界各各復本。即是淨土之行。成
佛智慧。起菩薩根也。

○三重釋三。初說法。】

「所以者何。菩薩取於淨國。皆為饒益諸眾生故。」

【○二喻說三。初正喻。】

「譬如有人欲於空地。造立宮室。隨意無礙。」

【○二反喻。】

「若於虗空。終不成就。」

【○三雙合。】

「菩薩如是為成就眾生故。願取佛國。願取佛國者。非
於空也。」

【欲於空地造立宮室隨意無礙者。此顯非惟用空
兼用於地。用地。宮室方有所依。用空。建立方無有
礙也。若於虗空終不能成者。雖用於空而無所礙。
不知宮室離地而無所依矣。用於地。所以喻為成
就乎眾生也。用於空。所以喻修行乎佛智也。般若
不云乎。應無所住而生其心。無所住。所以用於空
也。生其心。所以用於地也。如是則空假而並行。有
無而兼暢。淨佛國土。其在是乎。其在是乎。

觀解者。從假入空。自淨煩惱。依空而無所礙也。從
空入假。化度眾生。依地有所建立也。方空而即假。

方假而即空。雙遮雙照。空地而兼用也。

○二別出淨土之行二。初三心。二九行。三心為之
正。九行謂之助。正助合行。淨土之因此立。夫土之
美惡。職由心行。所謂心分垢淨。見兩土之昇沉。行
開善惡。覩二方之麤玅。然則心行善惡。又職由乎
眾生。前文立譬。雖空地而兼用。苟無材木。徒空之
與地。而亦奚以為。今明三心九行。正搆宮室之材
木。三心。其猶梁柱也。九行。其猶眾材也。二者合營。
宮室備矣。上可以奉養乎父母尊長。中可以周旋
乎昆弟朋友。下可以贍給乎妻子僮僕。無一人而
不獲其利。然後可以稱世間之大長者也。出世長
者之修淨土亦然。楞嚴雖曰同業別報。實同業同
報居多。是則淨土者。非一人之淨土。乃眾人之淨
土。眾人之所以得。心淨行善者。實由菩薩之所教
化而成也。然而舉直錯諸枉則民服。舉枉錯諸直
則民不服。是故巳心之不直不深不大乘。而欲不
謟具足功德大乘眾生來生其國。未之可也。巳行
之不施不戒等。而欲能捨十善道滿願眾生來生
其國。亦未之可也。然則眾生是菩薩淨土者。果也。
三心九行自行兼人者。因也。佛國因果。又在是也。
今先明三心三。初直心二。初標。二釋。】

「寶積。當知直心是菩薩淨土。菩薩成佛時。不謟眾生。
來生其國。」

【○二深心二。初標。二釋。】


「深心是菩薩淨土。菩薩成佛時。具足功德眾生。來生
其國。」

【○三大乘心二。初標。二釋。】

「大乘心是菩薩淨土。菩薩成佛時。大乘眾生。來生其
國。」

【夫因望果成。果由因克。猶影響之相符形聲之不
忒。此必然之理。不可以毫髮易也。若淨土之地。平
如海掌。無諸坎阜。豈謟曲心之所感乎。七寶合成。
了罔寒暑。豈不具功德心之所致乎。坐寶蓮華。乘
諸宮殿。豈小乘心之所召乎。事釋尚然。矧其理也。
夫事非理不成。理非事不濟。世儒之直亦制以禮。
子為父隱。直在其中。夫禮者理也。理體乖度。直云
乎哉。故今之所謂直者。三智捷觀竟造。無諸委曲
相也。深者。三諦窮源極底。無功不圓。無德不備也。
大乘者。運載荷負。遊於四方。直至道場也。是故三
藏菩薩。三祗伏惑。制而不斷。空智未圓。曲而非直
矣。此智詣理不盡不精。淺而非深矣。運載無多。到
空彼岸。非大乘矣。通教菩薩。但破見思。猶存習氣。
心非直矣。但證真諦。詣理未圓。心非深矣。運載出
塵。到空彼岸。非大乘矣。別教菩薩。先空次假。次第
修中。心非直矣。分證三諦。未臻彼岸。心非深矣。運
載荷負。中道而住。非大乘矣。惟今圓教。三智於一
心中修。直至道場。於其中間無委曲相。方名直心。
三諦於一心中造。理盡淵府。究暢實際。方名為深。

理乘得乘。及以隨乘。一運一切運。遊於四方。直至
道場。方名為大乘。以此三心而為之本。然後兼修
九行。方得名為心與行而俱善。因與果而兼美。是
則眾生是菩薩淨土者。又三心為之本也。

觀解。三心者。三觀於一心中修。直往無前。即是直
心。三諦於一境中照。窮邊到底。即是深心。四弘於
一心中具。運載普廣。即是大乘心。

○二九行九。初六度。六度義。如法界次第初門。六。
初布施二。初標。二釋。】

「布施是菩薩淨土。菩薩成佛時。一切能捨眾生。來生
其國。」

【○二持戒二。初標。二釋。】

「持戒是菩薩淨土。菩薩成佛時。行十善道滿願眾生。
來生其國。」

【○三忍辱二。初標。二釋。】

「忍辱是菩薩淨土。菩薩成佛時。三十二相莊嚴眾生。
來生其國。」

【○四精進二。初標。二釋。】

「精進是菩薩淨土。菩薩成佛時。勤修一切功德眾生。
來生其國。」

【○五禪定二。初標。二釋。】

「禪定是菩薩淨土。菩薩成佛時。攝心不亂眾生。來生
其國。」

【○六智慧二。初標。二釋。】


「智慧是菩薩淨土。菩薩成佛時。正定眾生。來生其國。」

【六度是菩薩淨土者。淨土之中。必居一切能捨眾
生。菩薩自非布施以取淨土。則不能攝之矣。淨土
之中。必居十善道滿願眾生。菩薩自非持戒以取
淨土。則不能攝之矣。淨土之中。必居三十二相莊
嚴眾生。菩薩自非忍辱以取淨土。則不能攝之矣。
淨土必居勤修一切功行眾生。菩薩自非精進以
取淨土。則不能攝之矣。淨土必居攝心不亂眾生。
菩薩自非禪定以取淨土。則不能攝之矣。淨土必
居正定眾生。菩薩自非智慧以取淨土。則不能攝
之矣。是則眾生是菩薩淨土者。又六度為之本也
觀心六度者。觀心清淨。三惑頓捨。即是布施。關止
非惡。一切不入。即是持戒。五住二死侵辱無嗔。即
是忍辱。不雜餘行。止觀不退。即是精進。三止伏惑。
心波恬靜。即是禪定。三觀破惡。慧日朗照。即是智
慧。

○二四無量心二。初標。二釋。】

「四無量心是菩薩淨土。菩薩成佛時。成就慈悲喜捨
眾生。來生其國。」

【教乘法數云。大慈無量心能與樂。大悲無量心能
拔苦。大喜無量心慶彼樂。大捨無量心冤親等。亦
名四等。

觀心四無量心者。九界之性。即是佛性。而與此樂。
即慈無量心。為三惑染。受九界苦。而誓拔此苦。即

悲無量心。與樂拔苦。心生歡喜。即喜無量心。雖生
歡喜。非關法愛。即捨無量心。

○三四攝法二。初標。二釋。】

「四攝法是菩薩淨土。菩薩成佛時。解脫所攝眾生。來
生其國。」

【肇公曰。以四等法攝眾生。為四攝也。一者惠施。財
法二施。隨彼所須。二者愛語。以愛心故。和言隨彼
所適。三者利行。隨彼所利。方便利之。四者同事。遇
惡同惡而斷其惡。遇善同善而進其善。故名同事
也。

觀心四攝法者。由觀心十界。便五陰國土得顯。此
之財施。即是法施。即以二施攝也。觀此十界即我
心性。佛語心為宗。即愛語攝也。觀心浮沉。以止觀
伏之起之。即方便利行攝也。遇昏動之惡。同其惡
而破其惡。遇明靜之善。同其善而復其善。即同事
攝也。

○四方便二。初標。二釋。】

「方便是菩薩淨土。菩薩成佛時。於一切法方便無礙
眾生。來生其國。」

【肇公曰。方便者。巧便慧也。積小德而獲大功。功雖
就而不證。處有不乖寂。居無不失化。無為而無所
不為。方便無礙也。

觀心方便者。性中具修。修中具性。止中有觀。觀中
有止。藥中有病。病中有藥。達全性以起修。全修而

在性。回止而作觀。回觀而作止。當觀病中而即藥。
弗使藥中而生病。即方便無礙也。

○五三十七品二。初標。二釋。】

「三十七品是菩薩淨土。菩薩成佛時。念處正勤神足
根力覺道眾生。來生其國。」

【肇公曰。念處。四念處。正勤。四正勤。神足。四神足。根
五根。力五力。覺七覺意。道八正道。合三十七。義在
他經。

觀心三十七道品者。根塵相對。一念心起。現前可
觀。即為色陰。觀此色陰塵汙真心。觀色即不淨。受
心法皆不淨。色故而有苦受樂受不苦不樂平平
受。有受即有苦。即觀受是苦。身心法皆是苦。受故
而有想。想故而有行。觀此想行之心。悉皆無常。以
無常故。色受法亦皆無常。想故而有識。識之為法。
本無有我。而凡夫計著有我。四性推之。我何所在。
如是遍觀色受想行。亦無有我。是為觀心四枯念
處也。為彼凡夫墮於四倒。故觀四枯。須知一念之
心。性本真實。具足四德。是故觀心四處。即常樂我
淨。是為觀心四榮念處也。又復觀心中道雙遮雙
照。非枯非榮。雙照榮枯。即於娑羅雙樹而般泥洹。
是為於一心中觀四念處也。果能如是觀心。則巳
生惡令斷。未生惡不生。未生善令生。巳生善增長。
是為觀心四正勤也。如是念念樂欲專念不忘。則
此觀心有進無退。智慧開朗。是為觀心四如意足

也。能如此觀四種念處。既生正勤。又生四如意足。
則真信精進深念禪定智慧悉巳成根。能排癡怠
等五障。是為觀心五根五力也。根力既成。苟於念
處觀中。忽生昏沉。則以念為主。而擇法精進喜三
種覺支。善能起之。忽生浮動。則以念為主。輕安定
捨三覺支。善能安之。是為觀心七覺支也。能具如
上道品。則於觀門之中。若見若語。若思惟。若業。若
命。若精進。若念。若定。無不一一皆歸於正。是為觀
心八正道也。

○六迴向二。初標。二釋。】

「迴向心是菩薩淨土。菩薩成佛時。得一切具足功德
眾生。來生其國。」

【迴向心有四。一回事向理。如前所修六度等行。苟
不回此以向實理。則行成有作。事屬緣修。成凡夫
淺行三藏事度。故須迴向了達。雖彈指散華低頭
合掌。皆全性起修。體侔法界。故菩薩所修。福不唐
捐。一禮一懺。而罪消塵劫。一施一戒。而功等虗空。
二回小向大。三回自向他。四回因向果。回此事理
相即之行。向於眾生大乘及與佛果。所謂不為自
求人天福報聲聞緣覺乃至權乘諸位菩薩。惟依
最上乘發菩提心。願與法界眾生。一時同得阿耨
多羅三藐三菩提心是也。

觀心迴向者。一念識心。始既達真如不變以隨緣。
今乃了隨緣而不變。回此隨緣不變者。以向不變

以隨緣。則回小向大。回事向理。回因向果。回巳向
他。皆在是矣。

○七說除八難二。初標。二釋。】

「說除八難是菩薩淨土。菩薩成佛時。國土無有三惡
八難。」

【肇公曰。說除八難之法。故土無八難也。

觀心說除八難者。觀九界修惡即是性惡。性惡融
通。即是性善。無修惡可論。即說除八難也。

○八自守戒行二。初標。二釋。】

「自守戒行。不譏彼闕。是菩薩淨土。菩薩成佛時。國土
無有犯禁之名。」

【自守戒行不譏彼闕者。自守戒行。固為美矣。若譏
人之闕。此獨行庸夫。無兼人之德也。菩薩志在自
行。及以兼人。故自守戒行而不譏彼闕。自守戒行。
所以自護也。不譏彼闕。所以護人也。自護則不恃
乎巳長。護人則不攻乎彼短。如是則菩薩攝物之
化道行。自行之功德備矣。上言眾生來生其國者。
明土淨故來淨眾。今迴向下二心。正明土淨。有依
有正。初言得一切具足功德國土。言依報淨。凡淨
土中一切功德。無不足具也。二三無有三惡八難。
無有犯禁之名。言正報淨。苟一有此。又不得名淨
土矣。

觀心自守戒行不譏彼闕者。觀現在一心。即空假
中。自守戒行。防非止惡矣。不譏過去之闕。未來亦

然。

○九十善二。初標。二釋。】

「十善是菩薩淨土。菩薩成佛時。命不中夭。大富梵行。
所言誠諦。常以軟語。眷屬不離。善和諍訟。言必饒益。
不嫉。不恚。正見眾生。來生其國。」

【○十善之報。一一主對可知。

觀心十善者。行者修入住出三昧。調身不低不帛
即身三不惡。調息不澀不滑。即語三不惡。調心不
沉不浮。即意三不惡。

○三總結因行生起二。初約十二行展轉生起十
二。初直心能發行。】

「如是寶積。菩無隨其直心。則能發行。」

【○二發行得深心。】

「隨其發行。則得深心。」

【○三深心意調伏。】

「隨其深心。則意調伏。」

【○四隨意調伏如說行。】

「隨其調伏則如說行。」

【若照映前文生起次第。應云。隨其直心則得深心。
隨其深心則得大乘心。隨大乘心則能發行。今則
略去大乘心而不言。且發行又越其倫次而上。或
譯人之訛脫。亦未可知。若強為之解。則大乘自無
其體。以直心深心而為之相。今雖不言大乘。巳列
二心。則大乘在其中矣。又先發行後得深心者。正

以深心是其理性。須先發行而後得之。理之固然。
得深心則意調伏者。必入深理。而心意方得調伏。
理亦固然也。隨意調伏則如說行。此如說行。正是
前三心之後。以修六度之行也。

○五隨說行能迴向。】

「隨如說行則能迴向。」

【○六隨迴向則有方便。】

「隨其迴向則有方便。」

【○七隨方便則成眾生。】

「隨其方便則成就眾生。」

【前文六度行後。更有四無量心。四攝法。三十七品。
說除八難。自守戒行。十善六科。今生起結成。皆略
去之。而方便又在前列。或是譯人失次訛脫。若以
意解。則此之六科皆是重出。如如說行。六度行中
悉備之矣。惟方便迴向。正是行門善巧。故菩薩依
三心修六度行時。能如是方便迴向。則能成就眾
生也。

○八成眾生則佛土淨。】

「隨成就眾生則佛土淨。」

【此一科經。正當結歸最初總答眾生之類是菩薩
淨土。是則菩薩欲得果上佛國淨土。應修淨土之
因。如此之因。又在眾生之類。欲眾生之類。又在自
行及以化他。修乎三心九行。心行若成。方能成就
眾生。能成就眾生。方得佛土清淨也。


○九土淨則說法淨。】

「隨佛土淨則說法淨。」

【○十法淨則智慧淨。】

「隨說法淨則智慧淨。」

【○十一智淨則其心淨。】

「隨智慧淨則其心淨。」

【○十二心淨則功德淨。】

「隨其心淨則功德淨。」

【前第八科。巳自結成佛國淨土因之與果。九至十
二。皆說巳成淨土後之事。葢言若佛土不得清淨。
則佛所說法。亦不得清淨。如吾世尊五時說法。有
剛強濁惡之言。不淨苦空之教。正以所化眾生不
能純淨。故所取國土不得清淨。土不淨。故說法亦
不得清淨。夫智慧為能說。教法為所說。由說法不
清淨。故顯智慧亦不清淨。智慧為所生。心為能生。
所生智慧不清淨。故顯能生之心亦不清淨。心為
其主。功德是其所成。由能成之心不清淨。故顯所
成功德亦不清淨。功言其力。德言其用。此有二義。
一則如上三心九行。皆以心為功德之主。二則總
之心不清淨。故四十九年。教化眾生之力用。不得
清淨。略如八相成道。有托胎住胎出胎出家降魔
入涅槃之相。皆為堪忍眾生之所示現。極樂彌陀。
則異乎是。是以釋迦說法。及以功德。皆不得清淨
也。此以迹求之也。若以本求之。則又有因疑現土

之文在也。

○二以心淨土淨則佛土淨總結。】

「是故寶積。若菩薩欲得淨土。當淨其心。隨其心淨。則
佛土淨。」

【淨土之行。雖復種種。要以心淨而為之主。故上展
轉結歸末云。隨智慧淨則其心淨。是則心淨為之
本。土淨為之末。心淨為之因。土淨為之果。葢性具
國土。本然清淨。眾生不得其淨者。三惑修染以為
之汙。眾行修惡以為之害也。故如來說淨土行。始
於三心。後以九行。三心修則修染無。九行行則修
惡去。修染無。然後其心淨。修惡去。然後其功德成。
淨土之行。究竟指歸。其在是歟。或問教門所說惟
心淨土。與此文心淨土淨。同異云何。答曰。不同。葢
惟心淨土。言性不言修。心淨土淨。言修不言性。第
性本因修而說。修須藉性而修。今經佛國因果之
宗。既是圓人。稟茲圓教。先悟惟心淨土之旨。後為
心淨土淨之修。然後可証真性解脫之果也。

觀解者。天台淨名疏云。觀心性本淨猶如虗空。即
是性淨之境。境即國也。觀智覺悟此心。名之為佛。
初觀名因。觀成名果。若論自行。即是心王無染。若
論化他。即是心數解脫。智慧數為大臣。能排諸數
上惑。以還心原清淨土也。故云。心淨即佛土淨也。
又隨四教所明四心。此四種心淨。即四種佛國悉
淨。此四種心。只是一自性清淨心。此心若淨。一切

佛土皆悉淨也。

○四因疑現土顯淨二。初承佛興疑。】

「爾時舍利弗承佛威神。作是念。若菩薩心淨則佛土
淨者。我世尊本為菩薩時。意豈不淨。而是佛土不淨
若此。」

【肇公曰。土之淨穢。固非二乘所能及也。如來將明
佛土常淨美惡生彼。故以威神發其疑念。以生言
端。故言承也。

○二佛知釋疑四。初如來正告二。初喻說二。初如
來問。】

「佛知其念。即告之言。於意云何。日月豈不淨耶。而盲
者不見。」

【○二身子答。】

「對曰。不也。世尊。是盲者過。非日月咎。」

【○二法說二。初過歸眾生。】

「舍利弗。眾生罪故。不見如來佛國嚴淨。非如來咎。」

【○二責歸身子。】

「舍利弗。我此土淨。而汝不見。」

【○二梵王助顯三。初梵王見淨。】

「爾時螺髻梵王語舍利弗。勿作是念。謂此佛土以為
不淨。所以者何。我見釋迦牟尼佛土清淨。譬如自在
天宮。」

【什公曰。佛土清淨。階降不同。或如四王天。乃至如
六欲天。或如梵天。乃至如淨居。或有過淨居天。過

淨居天者。唯補處菩薩生此國也。稱適眾心。故現
國不同。螺髻所見如自在天宮。復是見其所應見
耳。而未盡其淨也。下言譬如寶莊嚴佛國。始是釋
迦真報應淨國。淨國即在此世界。如法華經壽量
品中云。此淨穢同處而不相雜。猶如下一器中有
二種食應二種眾生。

燈曰。什公謂淨穢同處而不相雜。此誠然也。但言
寶莊嚴土是釋迦真報淨土。未必盡然。謂之應土
可爾。至於或如四天王等。此亦應土眾生所見不
同爾。

○二身子見穢。】

「舍利弗言。我見此土。丘陵坑坎。荊棘沙礫。土石諸山。
穢惡充滿。」

【眼有五用不同。肉眼礙非通。天眼通非礙。慧眼見
於空。法眼見於俗。佛眼無所見無所而不見。是則
舍利弗巳證四果。具足慧眼。應見於空。今見山林
土地沙者。仍以未盡果縛肉眼而見之也。

○三淨歸佛智。】

「螺髻梵王言。仁者。心有高下。不依佛慧。故見此土為
不淨耳。舍利弗。菩薩於一切眾生悉皆平等。深心清
淨。依佛智慧則能見此土清淨。」

【佛智平等不二。故能淨穢一致。眾生肉眼差別。故
使淨穢差殊。是則淨穢由人。非關於土。

○三神力現淨五。初按指現淨。】


「於是佛以足指按地。即時三千大千世界若干百千
珍寶嚴飾。譬如寶莊嚴佛無量功德寶莊嚴土。一切
大眾。歎未曾有。而皆自見坐寶蓮華。」

【足指按地。按者寂也。表寂然不動也。與楞嚴按指
義同。一按手指。一按足指。經云汝暫舉心塵勞先
起。如我按指海印發光。豈非二經皆顯其寂然不
動而大用現前耶。其中旨歸。大要有四。一則示其
常情可回。二則顯其土體常淨。三則示其心淨土
淨之要。四則破其執情定謂淨穢有無。此亦佛國
因果之大旨。是不可不講也。

○二勅令試觀。】

「佛告舍利弗。汝且觀是佛土嚴淨。」

【○三身子領旨。】

「舍利弗言。唯然世尊。本所不見。本所不聞。今佛國土
嚴淨悉現。」

【本所不見不聞者。阿含十二年中。唯聞小法。唯見
小通。今所示說。異乎昔時。誠所謂希有難信之法
也。

○四明了開示三。初法說。】

「佛語舍利弗。我佛國土常淨若此。為欲度斯下劣人
故。示是眾惡不淨土耳。」

【土之淨穢。獨謂之眾生業力善惡所感。既不可。獨
謂之佛力示現淨穢。亦不可。乃自力他力之所共
成。如世之狴牢。然非罪惡而不入。非王法而不加

之楚也。

○二喻顯。】

「譬如諸天共寶器食。隨其福德。飯色有異。」

【○三合法。】

「如是舍利弗。若人心淨。便見此土功德莊嚴。」

【肇公曰。始生天者。欲共試知功德多少。要共一寶
器中食天饌。至白無白可喻。其福多者。舉之向口。
飯色不異。若福少者。舉之向口。飯色變異。在器色
一。在手不同。飯豈有異。異自天耳。佛土不同。方可
知也。

○五眾會獲益。】

「當佛現此國土嚴淨之時。寶積所將五百長者子。皆
得無生法忍。八萬四千人。發阿耨多羅三藐三菩提
心。」

【無生法忍。圓教往判。位在初住。別教往判。位在初
地。此經發起正因五百長者子。而佛國因果之所
起請。又復因之。以故經家序當機聞品獲益。乃云
皆得無生法忍。天台判經頓漸偏圓。全以當機得
益以為品定。以此而言。則此經判歸圓頓宜矣。八
萬四千人發無上道心者。既讓當機得證無生法
忍位在前。則後之得益。宜退一位。同仁王十善菩
薩發大心。位在圓家七信也。

○四佛攝神力二。初正明。】

「佛攝神足。於是世界還復如故。」


【肇公曰。非分不可以久處。故還彼所應見也。

○二獲益二。初遠塵離垢。】

「求聲聞乘三萬二千諸天及人。知有為法皆悉無常。
遠塵離垢。得法眼淨。」

【肇公曰。國土穢而可淨。淨而復穢。因悟無常。故得
法眼淨。法眼淨。須陀洹道也。始見道跡。故得法眼
名。塵垢。八十八結也。

○二漏盡意解。】

「八千比丘不受諸法。漏盡意解。」

【肇公曰。無著之道。於法無受無染。漏盡。九十八結
漏既盡。故意得解脫。成阿羅漢也。

燈曰。夫土體本淨。有所見不同者。見道不見道殊。
修道不修道異。證果不證果別也。是故諸長者子。
聞佛國因果圓頓之道。隨見道而修。即於神通變
土之間。而變其凡情以證聖果。序經者繼此以明
獲益。而曰得證無生法忍。若夫聲聞之機。豈不同
聞同見。然而終是小根小行。即不蒙益。必待佛攝
神足世界如故。然後知有為法皆悉無常。方證初
果四果。行隨解進。果逐行成。圓不圓所以分。淨不
淨所以隔也。

觀解者。觀一念心國土一千。本然清淨。見不清淨
者。三惑為之染也。故以三種止觀。觀此國土即空
假中。即以足指按地。寶莊嚴現。得圓解者。於此即
悟無生。迷性具者。於茲且見無常。】(卷第三終)

