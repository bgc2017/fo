











維摩詰所說經無我疏卷第二
天台山幽溪沙門　傳燈　著

【○四列眾名三十四。初列從觀得名三菩薩。】

「其名曰等觀菩薩。不等觀菩薩。等不等觀菩薩。」

【什公曰。等觀。四等眾生也。不等。智慧分別諸法也。
等不等者。兼此二也。

燈曰。等觀者。一切眾生。皆有佛性也。不等觀者。雖
有佛性。不妨十界差別也。等不等觀者。兼捨而兼
用也。又等觀者。空也。不等者。假也。等不等者。中也。
又空者。一空一切空。無假無中而不空等。故三菩
薩雖分三人。而共一體。各有三用。

觀解可知。

○次列從自在得名二菩薩。】

「定自在王菩薩。法自在王菩薩。」

【若相從而說。由初等觀。次入不等。由次等與不等。
而入俱等。由此三觀。而得自在王定。復由此定。得
法自在。蓋梵語三昧。此云正定。自在王定者。即二
十五有王三昧也。菩薩觀二十五有。一一等觀。一
一不等觀。一一等不等觀。於一切法而得三昧。故
自在稱王。即觀地獄得離垢三昧。畜生得不退三

昧。具在法數。是以菩薩名從實得。稱定自在王也。
觀此法自巳得定。則於此一一法中。莫不自在稱
王。故稱法自在王菩薩也。故法華云。破有法王。蓋
如來先破其有。而後於有自在。今菩薩亦分得之
也。

觀解者。觀一念心具足十界。成界內界外二種二
十五有。以三觀等觀。不等觀。等不等觀。即修惡而
是性惡。於十法界自在稱王。得定得法。是為二大
菩薩也。

○三列從相得名二菩薩。】

「法相菩薩。光相菩薩。」

【法相則以諸法而為相。諸法有真相俗相中相。此
之三相。以無相為相。是名實相。悟此實相。以入圓
位。隣於如來。究竟實相。故名法相菩薩。於此實相。
生權實智光。是故復名光相菩薩。

觀解者。觀一念心具足諸法。而此諸法。即空假中。
約所觀即法相。約能觀即光相也。

○四列從嚴得名二菩薩。】

「光嚴菩薩大嚴菩薩。」

【光嚴者。以三智光明。以嚴三德法性也。大嚴者。以
大多勝三智。以嚴三諦理體也。

觀解可知。

○五列二菩薩從積得名。】

「寶積菩薩辨積菩薩。」


【寶積者。以三法寶。積之於內。以待羣生之所須也。
辨積者。三法寶有之於內。而施之於外。以益羣生
也。蓋菩薩自行。必兼化他。化他必兼自利。但各彰
一德。以互受其名耳。

觀解者。觀三如來藏。具足一切諸法。名為寶積。以
三止觀。破其能覆之惑。以大辨才開諸寶藏以施
人。

○六列四菩薩從手得名。】

「寶手菩薩。寶印手菩薩。常舉手菩薩。常下手菩薩。」

【夫手有提拔之用。所以提拔人。出於火坑。出於淤
泥。出於陷穽。復有授受之用。所以授受人衣食。授
受人珍寶。授受人經書。均一手也。而有二用。菩薩
之寶手。印手。舉手。下手。莫非其事。是以或說空法。
所以拔眾生。出見愛之火坑也。或說假法。所以拔
眾生。出於空著之淤泥也。或說中道圓融之法。所
以拔眾生。出無明之陷穽也。既以大悲而拔其苦。
復以大慈而與其樂。故既拔其見愛矣。而必與其
涅槃之樂。既拔其空著矣。而必與玅用無方之樂。
既拔其無明。而必與秘藏之樂。

觀解者。圓觀真空。是拔其三惑之苦。圓觀玅假。是
與其三德之樂。圓觀中道。是即拔而即與。即與而
即拔也。

○七列三菩薩從心得名。】

「常慘菩薩。喜根菩薩。喜王菩薩。」


【常慘者。從菩薩大悲心。悲愍眾生。有九界煩惱生
死之苦。欲提拔之。無時而不在。未甞有一念捨離。
故名常慘。喜根。喜王。從菩薩大慈心。慈愛眾生。具
佛果智斷之樂。而欲與之。喜其得樂。久巳成根。而
深固難拔。故名喜根。苟常慘常喜不得其正。則成
乎愛見。此則雖慘雖喜。而以定持之。自在稱王。故
名喜王。然此三人之名。雖受稱有異。而菩薩之體。
義必相兼。葢常慘以悲心而拔苦。必與其樂。喜根
以慈心而與樂。必拔其苦。皆等覺至人。與性樂而
拔性苦。金剛云。我滅度一切眾生。實無眾生得滅
度者。是則雖慘不慘。雖喜不喜。是故於此慈悲。無
不稱王。而得自在也。

觀解者。觀一念心性具十界。九界為苦。常慘欲拔
之。佛界為樂。常喜欲與之。性之苦樂。何須與拔。即
拔無拔。即與無與。故常與常拔。常拔常與。一心三
觀。自在稱王。

○八列一菩薩從辨得名。】

「辨音菩薩。」

【菩薩度脫眾生。常以八音四辨。隨眾生具四教機。
而為說頓漸偏圓之法。其諸功德。無不具足。惟此
菩薩。志在辨才音聲。以作佛事。故偏受此名。

○九列一菩薩從藏得名。】

「虗空藏菩薩。」

【此菩薩之名。既與楞嚴經同。應約彼經菩薩自陳

圓通得名之所自釋之。經云。虗空藏菩薩白佛言。
我於如來定光佛所。得無邊身。爾時手執四大寶
珠。照明十方微塵佛剎。化成虗空。又於自心。現大
圓鏡。內放十種微玅寶光。流灌十方。盡虗空際諸
幢王剎。來入鏡內。涉入我身。身同虗空。不相妨礙。
身能善入微塵國土。廣行佛事。得大隨順。此大神
力。由我諦觀四大無依。妄想生滅。虗空無二。佛國
本同。於同發明。得無生忍。佛問圓通。我以觀察虗
空無邊。入三摩地。玅力圓明。斯為第一。不相妨礙
巳上之文。敘所證之體也。身能善入下四句。敘所
起之用也。其大體大用如此。非等覺至人近無等
等佛自在慧。安能臻此。

觀解者。觀心十界具三世間五陰國土。所有四大。
全體照明。即四大寶珠等。一心十界。彼彼互融。即
又於自心現大圓鏡等。其間依正二報。重重無盡。
即諸幢王剎。來入鏡內等。一一會而觀之可知。

○十列三菩薩從寶得名。】

「執寶炬菩薩。寶勇菩薩。寶見菩薩。」

【炬能照明。所以破自他無明之幽暗也。勇以自利
兼人。精進勇猛而無懈怠也。見以自見佛性。亦以
之見人之性。俾自他皆離苦而得樂也。皆名寶者。
莫不玅證一體三寶。世出世間。為無有上也。

觀解者。一心三止觀。明如寶炬。能破自他無明之
暗也。照明三惑即三佛性。直往而無懈也。三種止

觀。見自心性即佛性也。

○十一列二菩薩從網得名。】

「帝網菩薩。明網菩薩。」

【帝網者。天帝釋因陀羅網也。網以如意摩尼寶珠
為之。表光明普照重重無盡。梵網云。佛教門亦復
如是。今明菩薩所悟所證心地法門。性之所具三
千之法。一一照明。如因陀網。彼彼互遍。重重無盡
也。明網菩薩。亦復如是。

觀解準義可知。

○十二列一菩薩從無緣得名。】

「無緣觀菩薩。」

【無緣觀者。中道玅觀。觀巳界佛界皆具中實法性。
絕待對。非有無。即以之而發無緣四弘。即以之而
修無緣三觀。即以之而化度眾生。皆歸之無緣而
巳。

觀解準義可知。

○十三列一菩薩從慧得名。】

「慧積菩薩。」

【慧積。猶法華之智積也。積。聚也。三智三慧恒積恒
聚。而能照明三德。照破三惑。照聚三身。正以三身
皆有積聚之義故也。

觀解者。以三觀而觀三諦。照明三種惑結。故名慧
積。

○十四列一菩薩從勝得名。】


「寶勝菩薩。」

【以出世法寶。勝一切世間使其先獲世寶。而後獲
出世間大寶。即大寶法王也。

觀解者。所觀理境。如如意珠。無能勝者。復能勝一
切世出世間。能如是觀。即成佛道。

○十五列一菩薩從天得名。】

「天王菩薩。」

【天巳為尊。天中之王。尊之更尊。天巳自在。天中之
王。復更自在。菩薩悟第一義天。巳為諸法之尊。今
為法王之子。可謂世間尊。於一切諸法。大得自在
者也。

觀解者。觀三諦一心具足。巳悟第一義諦中天。然
而又能觀性具二十五有之眾。一一稱性微玅。了
無惑染生死之相。可謂於法得自在者也。

○十六列一菩薩從壞得名。】

「壞魔菩薩。」

【菩薩壞魔而有四義。有壞有不壞。有不壞而壞。壞
而不壞。壞如釋迦成道。降壞魔怨。不壞如首楞三
昧經。知魔界如佛界如。若魔界如即佛界如。一如
無二如。則佛界無所取。魔界無所捨。此觀魔即佛。
不必壞魔也。不壞而壞者。亦如首楞三昧。如來說
此法時。天魔皆被五縛是也。壞而不壞。如此經所
說。持世菩薩為天魔所惑。維摩降之為乞天女。為
其說以法樂自娛。復以無盡燈化之。後悉皆受化。

竟還其女。使之自便。此即壞而不壞也。今稱壞魔。
是亦壞而不壞也。

觀解者。觀一念九法界即空假中。則壞也。修惡即
是性惡。不壞也。無修惡可論。不壞而壞也。壞而不
壞。亦在其中。

○十七列一菩薩從電得名。】

「電得菩薩。」

【金剛云。一切有為法。如夢幻泡影。如露亦如電。應
作如是觀。電喻諸法無所得。明矣。又云。得者。葢此
菩薩。巳證入無所得法中。於無可得中。吾故得之。
故名電得菩薩也。金剛云。應無所住而生其心。是
也。

觀解者。觀一念諸法。四性推之。了無所得。雖無所
得。本有佛界之樂。吾欲得之。本有九界之苦。吾欲
拔之。是為觀心電得也。

○十八列一菩薩從王得名。】

「自在王菩薩。」

【義。觀。俱準法自在王菩薩說。

○十九列一菩薩從功用得名。】

「德相嚴菩薩。」

【圓教初住菩薩。巳分證清淨法身。第是素法身。未
有莊嚴。故須修種種而莊嚴相好以成報身。報智
契法。而後可以垂應。此菩薩勤於功德嚴身。故偏
受其稱也。準佛果莊嚴。皆有相因相業。法華云。如

其所得法。定慧力莊嚴是也。葢功言其力。德言其
用。謂菩薩功德。皆有破惡生善之力用故也。

觀解者。所觀之境。即法身德。能觀之觀。即般若德。
觀成破惑。即解脫德。勤修觀智。即功德相嚴也。

○二十列一菩薩從說法無畏得名。】

「師子吼菩薩。」

【義。觀。俱準歎德演法無畏猶師子吼中說。

○二十一列二菩薩從音得名。】

「雷音菩薩。山相擊音菩薩。」

【雷音者。菩薩說法音聲。如娑竭龍王之將降大雨。
必先震雷音於大千世界。俾一切眾生預知嚴戒。
然後降以大雨。俾三草二木百穀苗稼有所增長。
菩薩亦然。將欲降大法雨。必先震以法音。俾三草
二木之機。百穀苗稼之眾。各遂生長也。山相擊音
者。夫山體常靜。靜則不擊。不擊則無音。故經云。毀
譽不動如須彌。論語云。仁者樂山。又曰仁者靜。山
之不動不擊明矣。然而有三因緣。故使山能動。曷
為三。一者劫壞之時。有毗嵐風。能擊須彌。令如微
塵。二者大樹緊那羅王奏樂之時。大海波濤洶湧。
須彌七金。為之坪壒。動則必擊。擊則有音。三者成
道之人。并佛神力。能令大千地皆震動。而有六種。
則須彌亦為湧沒。菩薩破惑說法。亦復如是。初喻
破見思。說真諦法。二喻破塵沙惑。說俗諦法。三喻
破無明惑。說中道法。


觀解者。修三種觀。於一心中破三種惑。顯三諦理。
即山相擊音也。又前雷音觀解者。觀一念心具十
法界。惑破界顯。即雷音霈雨。三草二木等。各得增
長也。

○二十二列二菩薩從象得名。】

「香象菩薩。白香象菩薩。」

【涅槃明三獸渡河。謂象馬兔。兔浮水面。馬得其中。
象直到底。喻三乘人證法而有淺深。惟菩薩證窮
源徹底。於諸象中而香象為勝。若白香象。又其勝
也。喻菩薩中此為最大。而白香象。又菩薩中之摩
訶薩也。

觀解者。圓人觀三諦理。如香象之窮源到底。而又
觀一即一切。一切即一。乃觀中大之又大者也。

○二十三列二菩薩從勇於二利得名。】

「常精進菩薩。不休息菩薩。」

【菩薩勇於上求佛道。下化眾生。常勤精進而無休
息。至於雖成佛道。猶帶果以行因。眾生不成佛。誓
不取泥洹。此二大菩薩之填無作四弘誓願海之
無盡也。

觀解者。圓觀性具。觀本有佛界有樂之可與。上求
佛道也。本有九界苦之可拔。下化眾生也。念念進
趣而不雜不退。無有巳時。即常精進不休息也。

○二十四列一菩薩從生得名。】

「玅生菩薩。」


【六道於生而有生。則不得其玅也。二乘於生而不
生。亦不得其玅也。惟菩薩於六道之生而無生。於
二乘不生而有生。生而無生。無生而生。生化兩冥。
是故稱為玅生焉。

觀解者。空觀伏破見思。於生而無生也。假觀伏破
塵沙。於不生而熾然生也。中觀伏破無明。生而無
生。無生而生。生化兩冥也。

○二十五列一菩薩從嚴得名。】

「華嚴菩薩。」

【菩薩以萬行因華。莊嚴報身。以合法身。然後從法
報之本而垂應迹。是則華嚴者。一切等覺菩薩之
要事。今此菩薩獨得受稱。可謂得其綱領者也。

觀解。萬行因華者。入假觀也。報智者。空觀也。二觀
合而莊嚴中觀。即華嚴菩薩也。

○二十六列一菩薩從觀音得名。】

「觀世音菩薩。」

【天台大師觀音玄義。釋觀世音菩薩名云。觀者。能
觀之觀也。能所圓融。有無兼暢。照窮正性。察其本
末。故稱觀也。世音者。所觀境也。境萬像流動。隔絕
不同。類音殊唱。俱蒙離苦。菩薩弘慈。一時普救。皆
能解脫。故曰觀世音。此即境智雙舉。能所合標也。

觀解。應引楞嚴經菩薩自陳圓通。初於聞中。入流
忘所。所入既寂。動靜二相。了然不生。如是漸增。聞
所聞盡。盡聞不住。覺所覺空。空覺極圓。空所空滅。

生滅既滅。寂滅現前。即觀世音也。

○二十七列一菩薩從得大勢得名。】

「得大勢菩薩。」

【思益云。我投足之處。震動三千大千世界及魔宮
殿。故名大勢至。

觀釋者。三止為足。投之諦地。動十法界。一切見愛
所住之處。皆悉傾動(文句)。

○二十八列一菩薩從梵網得名。】

「梵網菩薩。」

【梵網猶帝釋殿因陀羅網也。以喻所悟性具法門。
猶梵網之珠。體圓瑩徹互具。重重無盡也。

觀解。觀一念性具三千。體量體德。不可思議也。

○二十九列一菩薩從寶杖得名。】

「寶杖菩薩。」

【世杖三用。可以扶老。古禮。老則朝廷賜之以杖。六
十杖於鄉。七十杖於國是也。可以荷擔。可以策勵。
論語云。老而不死是為賊。以杖扣其脛是也。錫杖
亦然。為老病故。所荷衣鉢故。蒲鞭示恥故。扶老可
喻修中。荷負可喻出假。䇿勵可喻入空。杖而稱寶。
正以出世三寶可尊可貴。而名之也。

觀解者。修一心三觀而為柱杖。以之出苦。以之兼
人。以之覺行圓滿。正此謂也。

○三十列一菩薩從無勝得名。】

「無勝菩薩。」


【巳不能勝人。人能勝於巳。下位也。巳能勝於下。而
未能勝於上。中位也。巳能勝於下。而上亦無能勝
於巳。上位也。今此菩薩。雖示居等覺稱有上士。而
實證玅覺。稱無上士。故名無勝也。

觀解。修空觀雖勝凡夫。而不能勝出假。出假雖勝
聲聞。而不能勝於佛。中觀既能勝下。而上亦無有
勝也。又一空一切空等。則三觀皆可稱無勝也。

○三十一列一菩薩從嚴土得名。】

「嚴土菩薩。」

【嚴土者。下文寶積所請。願聞得佛國土清淨。如來
之所開示。莫非嚴土之義。比說可知。

觀解者。性具三千中。有國土一千。六凡國土。同居
土也。二乘國土。方便土也。菩薩國土。實報土也。佛
國土。寂光土也。迷則俱迷。為三惑所覆。四土皆穢
也。悟則俱悟。三觀所顯。四土皆淨也。

○三十二列二菩薩從髻得名。】

「金髻菩薩。珠髻菩薩。」

【準瓔珞經有六種瓔珞。以為菩薩莊嚴。所謂鐵寶
瓔珞。以嚴十信位菩薩。銅寶瓔珞。以嚴十住位菩
薩。皆習種性也。銀寶瓔珞。以嚴十行位菩薩。此性
種性也。金寶瓔珞。以嚴十向位菩薩。此道種性也。
琉璃寶瓔珞。以嚴十地位菩薩。此聖種性也。摩尼
寶瓔珞。以嚴等覺位菩薩。此等覺性也。水晶寶瓔
珞。以嚴玅覺位佛。此玅覺性也。身中瓔珞。既以六

種。頭上首飾亦然。是則經言金髻者。位居十迴向
也。珠髻者。位居等覺也。權雖各嚴。實則互莊。以諸
菩薩皆近無等等佛自在慧故也。

○三十三列一菩薩從慈得名。】

「彌勒菩薩。」

【彌勒。此翻慈氏。葢此菩薩。常以三慈普覆眾生故
也。慈義下當委釋。

觀解者。法緣慈當空觀。生緣慈當假觀。無緣慈當
中觀。以此三觀。等觀性具十界。即三慈普被眾生。

○三十四列一菩薩從德得名。】

「文殊師利法王子菩薩。」

【文殊師利。此稱玅德。久證微玅三德故。又稱大智。
具大智慧故。

觀解者。觀一心三諦。即微玅三德。能觀即三大智
慧也。依經所列。共四十九人。前四十八。則各依一
德而受稱。若文殊菩薩。則能以一人而敵之。復以
一德以總之。以諸德中惟三德為勝。而一切眾德。
莫不皆以三德而為之總故也。又四十八人。一一
亦皆可以一人而敵眾人。亦皆可以一德而總諸
德。今獨以文殊居末。而冠諸眾人。稱法王子者。葢
自捨如來之外。其所宗者在於淨名其寂光方丈
之室。微三德而莫居。微大智而莫啟。且也賓主盤
桓之間。惟文殊可以酬對。以故讀是經者。當顧名
思義。而後有得焉。


○五結大數。】

「如是等三萬二千人。」

【○三列雜眾分九。法華文句云。舊云凡夫眾。此中
有聖。舊云俗眾。此中有道。舊云天眾。此中有龍鬼。
皆不便。今呼雜眾。意則兼矣。初天眾三。初梵王。】

「復有萬梵天王尸棄等。從餘四天下。來詣佛所而為
聽法。」

【肇公曰。尸棄。梵王名。秦言頂髻也。

○次帝釋。】

「復有萬二千天帝。亦從餘四天下來在會坐。」

【什公曰。舉其從四天下來者。據此四天下以明梵
耳。復次天有二種。一者地天。二者虗空天。帝釋處
須彌頂。即是地天。又為地主。舉釋則地天斯攝。舉
梵王則虗空天盡攝。復次帝釋得道迹。梵王得不
還果。常來聽法。眾所共知。故序經眾所知識。以為
會證也。復次一切眾生宗事梵天。所宗尚來。則知
餘人必至矣。
肇曰。一佛土有百億四天下。一四天
下各有釋梵。故言餘亦。或從他方佛土來。

○三餘天。】

「并餘大威力諸天。」

【肇曰除上梵釋餘天也。

燈曰。法華文句云。阿含中帝釋。是阿那含。般若明
十方難問般若者皆名釋提因。別圓中明釋提桓
因得首楞嚴三昧。內證不同。過賢劫二千二十四

劫作佛。號無著世尊。又下文螺髻梵王語舍利弗。
弗作是念。謂此佛土不淨。所以者何。我見此土清
淨。譬如自在天宮。以此而觀。又不啻秪證小乘初
二三果也。

觀解者。觀一念心性具天界。即空即釋天。即假即
餘天。即中即梵天也。

○次龍眾。】

「龍。」

【什公曰。龍有二種。一蛇龍。二虗空龍也。

燈曰。法華所列有八龍王。一切諸龍。皆有三患。一
熱風熱沙著身。燒皮肉及骨髓。以為苦惱。二惡風
暴起吹其宮殿。失寶飾衣等。龍身自現。以為苦惱。
三諸龍娛樂時。金翅鳥入宮摶撮始生龍子食之。
或噉一切諸龍。怖懼熱惱。惟西天雪山頂上阿耨
達池之龍。無此三患。是則除無熱惱之外。龍皆有
難。世人獨知龍之威力并其享用壽永。而羨慕之。
不知龍之業報受苦盛於人也。然而又有天中之
龍。海中之龍。山中之龍。此皆龍中之龍也。又有人
中之龍。如趙太祖匡胤。始生甲馬營。有聖尼撫養。
一日婢子襁褓。忽變為龍。婢驚失手墮地。聖尼咤
曰。驚吾兒致晚得天下。人中有龍驗矣。然其中間
有實報者。有權現者。種種不同。又有即龍身聞法
而得道者。如法華文句云。有本住常樂我淨。迹居
無熱惱池者。有本住普現色身三昧。迹現多頭者。

不一而足。若佛稱人中大龍。葢取喻於神變不測
耳。菩薩稱龍象蹴踏者。葢取喻於堪任大事耳。

觀解者。觀真如不變而能隨緣。隨為佛為九。隨緣
不變無異真如。此吾心之大龍也。

○三神眾。】

「神。」

【什公曰。神受善惡雜報。似人天而非人天也。

燈曰。神以六道收之。攝入鬼趣。葢神者。鬼之長也。
能長其鬼。安得不以鬼趣攝之。但古今之論神天。
理多混肴。今以陰陽飲食判之。晝隱夜顯。畏陽而
喜陰者。鬼也。日出夜息。怖陰而喜陽者。人也。陰陽
無間。隱顯而不恒者。天也。䬸分段食。素腥雜用者。
人也。歆觸其氣。腥血雜受者。鬼也。飲食天然。畏惡
葷腥者。天也。因知世之郊天者。必用犧牲。天如不
格。用是奚為。天如有格。要知非天。不過山川嶽瀆
諸鬼神爾。故知古之用犧牲郊天者。褻之甚也。即
以三牲而祀乎祖先。實以鬼而褻之也。今之諸神
既來法會。莫非乘佛力而增諸威靈。藉法因而長
諸功德。矧有示迹神明而位菩薩者。固不可得而
思議也。

觀解者。觀一念心即生而佛。即佛而生。即空即假
即中。神玅不可測量。心神之玅得矣。

○四夜叉眾。】

「夜叉。」


【什公曰。秦言貴人。亦言輕捷。有三種。一在地。二在
虗空。三天夜叉也。地夜叉但以財施。故不能昇空。
天夜叉以車馬施。故能飛行。佛轉法輪。地夜叉唱。
空夜叉聞。空夜叉唱。四天王聞。如是乃至梵天也。

燈曰。此三夜叉。不獨佛轉法輪時遞遞唱報。即世
間人初出家時。亦必傳唱。此有兩意。一吉報。大威
德諸天。生歡喜故。二凶報。欲界魔天。生恐怖故。然
而吉凶在他。非夜叉也。是則其中亦有權實二道。
今云唱報。皆菩薩人之示現者也。

觀解者。修假觀即地夜叉。空觀即空夜叉。中觀即
天夜叉。三觀觀之。義當唱報。三惑波旬皆生恐怖。
三德諸天皆住歡喜也。

五乾闥婆眾。】

「乾闥婆。」

【什公曰。天樂神也。處地上寶山中。天欲作樂時。此
神體上有相出。然後上天也。

燈曰。乾闥婆。此云嗅香。以香為食。亦云香陰。其身
出香。此是天帝俗樂之神。法華具出四種。荊溪云。
俗樂者。以俗表真。四乾可對四教釋出。

觀解者。觀一念心具常樂我淨。即四乾闥婆王也。

○六阿修羅眾。】

「阿修羅。」

【什公曰。秦言不飲酒。因緣出雜寶藏。此是六趣。男
醜女端正。有大勢力。常與天共鬬也。


燈曰。法華文句云。此云無酒。四天下採華。醞於大
海。魚龍業力其味不變。瞋妬誓斷。故言無酒神。亦
云不端。彌天安師云質諒。質諒。直信也。此神諂曲。
不與名相稱。楞嚴經云。有四種阿修羅類。一卵生。
鬼趣攝。二胎生。人趣攝。三化生。天趣攝。四濕生。畜
趣攝。是中修羅亦有權實不同。權則示現化其同
類。實則由善惡雜糅。謟忌所感。

觀解者。觀修惡即性惡。性惡融通。無修惡可論。即
是無酒。又觀天趣修惡即性惡。不見天趣可得。即
是無天。全佛為九即權化。全九為佛即實道。

○七迦樓羅眾。】

「迦樓羅。」

【什公曰。金翅鳥神。

燈曰。法華文句云。迦樓羅。此云金翅。翮金色。居四
天下大樹上。兩翅相去三百六十萬里。有人言。莊
子呼為鵬。鵬行眾鳥翼之。亦稱為鳳皇。今謂鳳不
踐生草。噉竹實。棲乳桐。金翅噉龍。云何是類。迦樓
鳥有神力。雄化為天子。雌變為天女。化巳住處有
寶宮。亦有百味飲食。而報須食龍。胎能噉胎。不能
噉三。卵能噉二。濕能噉三。化能噉四。觀佛三昧經
云。一日山東噉一龍王五百小龍。三方亦爾。周而
復始。壽八千歲。臨終失勢。欲噉龍子。龍母[口*熬]嘇之
不得食。即嗔。從金剛山透海穿地輪過。不能過風
輪。風彈之。從故孔湧到金剛山。如是七返。還山頂

命終。肉裂火起。將燒寶山。難陀雨雨滅之。肉爛。心
衝風輪亦七返。墮山上。成如意珠。龍得之即為王。

觀解者。觀真如不變。隨染緣造九界修惡。即金翅
鳥能造業噉龍。觀真如不變隨淨緣。翻修惡為性
惡。其體融通。即佛界性善。是為鳥死得如意寶珠。
致大富饒。登法王寶位也。

○八緊那羅眾。】

「緊那羅。」

【什公曰。秦言人非人。而頭上有角。人見之言人耶
非人耶。故因以名之。亦天伎神也。小不及乾闥婆。

燈曰。法華文句云。天帝法樂神也。居十寶山。身有
異相。即往奏樂。佛時說法。諸天絃歌。般遮于瑟而
頌法門。舊云。法緊奏四諦。玅緊奏十二因緣。大緊
奏六度。持緊奏前三。今言奏四教法門。

觀解者。觀音聲因緣所生法。即奏三藏法門也。我
說即是空。奏通教法門也。亦名為假名。奏別教法
門也。亦名中道義。奏圓教法門也。

○九摩睺羅伽眾。】

「摩睺羅伽等悉來會座。」

【肇公曰。摩睺羅伽。大蟒蛇也。此上八部。皆有大神
力。能自變形在坐聽法也。

燈曰。或問八部能自變形者。何形乎。曰。人形也。葢
十界皆以人形以為之本。惟所莊嚴。勝劣不同耳。
正以心為受道之器。形為盛心之皿。而人道正居

於清濁昇沈之中。受道者易。得道者多。故佛應迹
塵寰。惟於人界。而八部參預。皆現人形。雖諸天勝
身亦隱而不現。矧其他乎。若天人則以上而就下。
餘部者仰勝而隱劣。人能受道。厥勝若茲。得參其
類。可不慶諸。可不修諸。

觀解者。觀畜道修惡。即人道修惡。修惡即性與佛
界通。觀於非道通達佛道。此之謂也。

○四修因聲聞眾二初。出家二眾。】

「諸比丘比丘尼。」

【肇公曰。尼者。女名也。巳上八千比丘。別稱得道者
也。

燈曰。此出家二眾。非全不得道。或是前之三果。或
是內外凡位。故別作一番後列耳。

觀解者。修三種止。惑但伏而未斷。如不得道。若修
三種觀。即破而即斷。如前八千。悉巳得道也。

○二在家二眾。】

「優婆塞優婆夷俱來會座。」

【肇公曰。義名信士男信士女。

燈曰。又翻近事男近事女。謂在家男眾。受持三歸
五戒。堪任近事出家比丘。在家女眾。受持三歸五
戒。堪任近事出家比丘尼也。然而亦有實行權現
二種不同。即大菩薩人。以同事化同類。夫何而不
可。

觀解者。觀一體二寶。防一切非。止一切惡。即善心

誠實男。慈悲心為女也。

初通序竟。

○次別序。亦名發起序。二。初現端。二讚歎。初有六。
初大眾圍繞。二為眾說法。三佛現勝身。四長者獻
葢。五佛示神變。六眾歎希有。初大眾圍繞。】

「彼時佛與無量百千之眾恭敬圍繞。」

【菴園會眾。有常隨同居者。八千比丘是也。有一時
雲集者。八部與長者子等是也。有居兩間乍住而
乍來者。諸菩薩眾是也。是諸大眾。無分聖凡。罔間
黑白。同居一變現土。同為一圓頓機。同感一尊特
佛。同聞一圓頓法。同獲一圓頓益。此一經之大旨
也。

觀解者。觀一心性具佛界。居於性具九界之中。各
各互具。重重無盡。即佛與百千之眾恭敬圍繞也。

○二為眾說法。】

「而為說法。」

【而為說法者。如靈山之將說法華。先說無量義經
以為發起。葢法華明會無量以為一。故無量明開
一以為無量。天台大師云。開為合序。如世算法。先
乘而後除也。此經亦然。將說圓頓宗旨。故先說法
以為發起。經必有之。特譯人略爾。以圓頓而發起
圓頓。不卜可知。

觀解者。一心三觀。觀於性具法門。即佛為大眾而
說玅法也。


○三佛現勝身。】

「譬如須彌山王顯于大海。安處眾寶師子之座。蔽於
一切諸來大眾。」

【肇公曰。須彌山。天帝釋所住金剛山也。秦言玅高。
處大海之中。水上方高三百三十六萬里。如來處
四部之中。威相超絕。光蔽大眾。猶金山之顯溟海
者也。

燈曰。佛有三身。曰法報應。法報二身。佛自受用。置
而未論。惟論應身。有勝劣不同。勝應如華嚴千丈。
劣應如阿含丈六。此之二應。既全法報而起。乃全
應而為法報。如全水以為波。乃全波而即水。不二
而二。二而不二者也。又於二應。分常不常。劣應則
常。勝應則不常。如華嚴三七。應則不常。鹿苑八十。
厥應則常。故常則不現。不常則現。此理數之必然。
無足以語言諍也。又於劣應覩乎勝身。有須現不
須現。如華嚴及與此經等。乃須現者也。若於法華
及與金光。如龍女所覩。龍尊所見。以機圓故即劣
覩勝。故於言中示玅。而云微玅法身。具相四八。諸
佛清淨微玅寂滅。今經相好。乃屬須現。故曰譬如
須彌山王顯于大海。安處眾寶師子之座。蔽於大
眾。此與華嚴須彌山王之身。胡以異乎。惟其身宜
須現。是以依報亦宜須現。下文云。於是佛以足指
按地。即時三千大千世界。若干百千珍寶嚴飾。譬
如寶莊嚴佛無量寶莊嚴土。一切大眾歎未曾有。

而皆自見坐寶蓮華。正以舍利弗小乘之機。不能
即劣覩勝。故疑此土以為不淨。若螺髻梵王。所謂
我見釋迦牟尼佛土清淨。譬如自在天宮。此以機
圓。不須現而能即劣覩勝故也。

觀解者。觀心即中是法身。觀心即空是報身。觀心
即假是應身。觀假即中是現勝應身。觀假即空是
現劣應身。觀假雙即空中。即現丈六合身。

○四長者獻葢。】

「爾時毗耶離城有長者子。名曰寶積。與五百長者子。
俱持七寶葢來詣佛所。頭面禮足。各以其葢共供養
佛。」

【肇公曰。寶積亦法身大士。常與淨名俱詣如來共
弘道教。而今獨與五百人詣佛者。將生問疾之由。
啟茲典之門也。天竺貴勝行法。各別持七寶葢。即
以供養佛。

○五佛示神變二。初所變蓋體。】

「佛之威神。令諸寶葢合成一葢。徧覆三千大千世界。」

【什公曰。現其神變。其旨有二。一者現神變無量。顯
智慧必深。二者寶積獻其所珍。必獲可珍之果。來
世之所成。必若如此之玅。明因小而果大也。

○二葢中所現四。初現世界。】

「而此世界廣長之相。悉於中現。」

【肇公曰。葢以不廣而彌八極。土亦不狹而現葢中。

○次現諸山。】


「又此三千大千世界諸須彌山。雲山。目真隣陀山。摩
訶目真隣陀山。香山。寶山。金山。黑山。鐵圍山。大鐵圍
山。大海江河川流泉源。」

【什公曰。須彌山。秦言玅高山也。凡有十寶山。須彌
處其中。餘九圍之也。別本云。顯於大海。山金色。海
水清淨。相暎發也。緣相顯發金光。亦復如是。巳上
現此佛世界。

○三現諸宮。】

「及日月星辰天宮龍宮諸尊神宮。悉現於寶葢中。」

【○四現佛及說法。】

「又十方諸佛諸佛說法。亦現於寶葢中。」

【肇公曰。將顯佛土殊好不同。故遍現十方也。諸長
者子皆久發道心。而未修淨土。欲以來供之情。啟
發淨土之志。故於其葢而現之。

○六眾歎希有。】

「爾時一切大眾。覩佛神力。歎未曾有。合掌禮佛。瞻仰
尊顏。目不暫捨。」

【什公曰。信樂發中。相現於外。

燈曰。巳上六科。名為別序。亦名發起序。發起一經
之由致也。如法華正宗之前。以五事而為發起。一
眾集。二現瑞。三疑念。四發問。五答問。引事印證。不
必全同。發起近由。其義一也。初大眾圍繞。表此會
能扣之機所具者圓也。次為眾說法。表此會應機
說法所益者大也。三佛現勝身。表此會赴緣之應

所示者奇也。四長者獻葢。表此會發心之因所寓
者廣也。五佛示神變。表此會成就之果所感者極
也。六眾歎希有。表此會聞法之眾所獲之益深也。
餘不暇言。惟長者獻葢。如來神變。此二因緣。其所
表示寓意者遠。苟不約圓頓至理而表示之。則使
造修者無路。豈不長者獻葢。徒勞企仰之情。善逝
現通。空示鑒機之用。一經大旨。幾乎昧矣。如來宣
說云乎哉。慶喜結集云乎哉。流通此土云乎哉。約
理表事。釋經之不可廢明矣。今約二意以伸明之。
一約寶葢染用。表自行。二約寶葢淨用。表化他。自
行二意。一棄葢以供佛。二即惑以成智。化他亦二。
一回因以向果。二從體以起用。初染用表自行者。
五百長者。表五道眾生也。五百寶葢。表五道眾生
具有五葢也。五葢者。一貪欲葢。二嗔恚葢。三愚癡
葢。四睡眠葢。五掉悔葢。五葢既為五道之因。而五
道又為五葢之果。而此五法。世所珍尚。以故名寶。
五道而言五百者。道道具五。成二十五。約因果合
論。成五十。而此因果。其體性融。一復具十。成五百
葢。初棄五葢以供佛者。論五百長者。皆菩薩人。本
無五葢。即使有之。又何必棄。第現化道。攝其同類。
苟不示以棄除。則一切眾生。五道輪迴。何由止息。
是以捨其翫好。以供養佛。迴悲由之所重。以表福
田之所輕。冀佛施以大智慧神通力。有以變之化
之。俾即事以成理。即輕以為重。成無上大菩提也。

故下偈云。今奉世尊此微葢。於中現我三千界。諸
天龍神所居宮。乾闥婆等及夜叉。悉見世間諸所
有。十力哀現是化變。眾覩希有皆歎佛。今我稽首
三界尊。二即惑以成智者。五葢屬煩惱道攝。五百
長者。久證煩惱即菩提之道。為度眾生。故現身為
毗耶離長者之子。具此五葢。始既悟煩惱即菩提。
以成菩薩道。今則從菩薩道以現五葢相。人獨知
菩薩之為葢。不知長者葢即非葢而葢即菩提。是
以用此寶葢以供養佛。冀佛以大智慧神通力。有
以變之化之。庶即此煩惱以成無上菩提。故下偈
(云云)。故經云。一切眾生即菩提相。一切眾生畢竟
寂滅。即涅槃相。不復更滅。又云不斷煩惱。而入涅
槃。是為宴坐。又云貪恚癡四顛倒五葢為如來種。
化他二意中。初回因以向果者。菩薩化他。修三慈
之因也。此以葢有覆被之用。法華張設幰葢。大師
用表慈悲。今長者獻葢。亦復如是。所以表此經三
十慈也。觀眾生品云。爾時文殊師利問維摩詰言。
菩薩云何觀於眾生。維摩詰語言。譬如幻師等(云
云)。文殊師利言。若菩薩作是觀者。云何行慈。維摩
詰言。菩薩作是觀巳。自念我當為眾生說如斯法。
是即真實慈也。又云行寂滅慈無所生故。凡列三
十種慈。慈雖三十。束之惟三。中道無緣之慈十四。
一真實慈(云云)真諦法緣之慈七。一不熱慈。(云云)
俗諦生緣之慈九。一菩薩慈(云云)是則開之雖有

三十。合之惟有三慈。是以長者獻葢。與佛神變。合
而言之。義惟三種。一五百長者各獻一葢。共為五
百。此表生緣慈悲境在於五道。故釋論云。慈有三
種。眾生緣慈。無心攀緣一切眾生。而於眾生自然
現益。如涅槃經云。我實不往。慈善根力。能令眾生
見如斯事。次以葢供佛。佛座既高。葢必散之於空。
如散華供佛。然葢停於空。空無所依。表法緣慈悲。
故釋論云。法緣慈者。無心觀法。而於諸法自然普
照。如日照物。無所分別。次佛之威神。令諸寶葢合
成一葢。徧覆三千大千世界。初既奉葢。次乃依空。
今則合葢空而為一。徧覆世界。正表中道無緣慈
悲。既雙照而雙遮。復雙遮而雙照。此慈體遍。普該
普覆。故合而為一。徧照三千。釋論云。無緣慈者。無
心觀理。而於平等第一義中。自然安住。即此以為
回因向果。即此以為從體起用。何也。葢五百長者
之葢。而位在生緣。所謂無心攀緣一切眾生。而於
眾生自然現益。苟不回之以向法緣無緣。不了之
者。多墮三藏菩薩。行事六度。涉於愛見。今以之供
佛。散之於空。則即此生緣。以為法緣。所謂無心觀
法。而於諸法自然普照。如日照物。無所分別。如來
復現威力。令諸寶葢合成一葢。徧覆三千大千世
界。即此生法二緣慈悲。以為無緣慈悲。所謂無心
觀理。而於平等第一義中。自然安住。即回因向果
義也。從體起用者。即此合三為一之寶葢。為諸佛

果證之大體。無緣慈體。法身德也。法緣慈體。般若
德也。生緣慈體。解脫德也。合成一葢。正言其體。徧
覆三千。正言其用。又云。而此世界廣長之相。悉於
中現。乃至十方諸佛說法。亦現於寶葢之中。豈非
依正重重而互現。生佛彼此而交參。即此而為大
體。即此而為大用。玅證性具。可不言而信矣。何為
即此而為大用。夫葢以覆被為義。而十界羣生。雜
居於三界之中。其患熱惱而慕清凉。翹佇於炎炎
火宅。不啻如三草二木百穀苗稼之望慈雲徧覆
法雨均霑。若不分而分。則生緣慈葢。其所覆者在
於五道。(界內眾生而有六道。今言五道者。合修羅於四生故也)法緣慈葢。其
所覆者在於聲聞緣覺兩界。無緣慈葢。其所覆者
在於菩薩與佛兩界。又此十界所被之機。雖皆寓
於五道。實寓於人法界者多。故佛示生。常在於人
道也。第此三慈。本是一體。用之雖有專門。實乃舉
一而即三。言三而即一。以是而言。則獻葢一序。所
關非細。其中義意。誠為經緯全章。組織始末。釋者
應提其綱領。撮其綱目。攢聚於此。庶聞是經而思
其義。未修其慈者。有所適從焉。今約此開章為八。
一明悲田五葢。二明敬田三身。三明惑性相即。四
明理性融通。五明慈因三智。六明果德三慈。七明
慈體三德。八明慈用三脫。此之八義。體順四弘。葢
菩薩四弘誓願。依四諦境立。一依苦諦境。立一誓
願。眾生無邊誓願度。今五百長者子。表五道眾生。

即苦諦境。欲除苦果。莫先斷因。五葢即苦因也。能
表用葢復順慈義。故是初願。二依集諦境。發一誓
願。煩惱無數誓願斷。今五百長者子。知五葢等煩
惱其性本空即是菩提。故即以五葢散之於空。供
養於佛。佛知其意。即以威神。令諸寶葢合成一葢
徧覆大千。能表用葢復順慈義。故是次願。三依道
諦境。立一誓願。法門無量誓願學。四依滅諦境。立
一誓願。佛道無上誓願成。今回生緣法緣之慈。以
向無緣之慈。因地三慈。即道諦也。果德三慈。即滅
諦也。能表用葢復順慈義。故是三四兩願。此之四
弘。方是發僧那於始心。下從體起用。正是終大悲
於赴難。今順此義釋之為八。初明悲境五葢。(具如摩訶
止觀二十五方便中。有辨葢相棄葢法。圓修行人。須者往檢)夫五道眾生。不了
之徒。沈湎於五葢之樂。既因之以造業。復因之而
輪迴。不覺不知。以苦為樂。諸佛菩薩。誓欲拔之。正
當悲境。而於其中。有覺悟厭苦者。乃悲苦而仰樂。
第樂之至大。莫過於佛。仰而求之。非誠感而不可。
誠感之徵。非財施而弗通。今五百長者。代苦眾生。
以五百寶葢而奉佛。故其所捐財施雖復有貲。而
財能通法。則法施無窮。如經所謂若能於食等者。
諸法亦等。諸法等者。於食亦等。惟其以此玅感。而
仰格於佛。故佛之威神。令諸寶葢合成一葢。徧覆
三千大千世界。夫財施固有限也。而法施則無限
也。而於其性又本來融通。無所而不徧。如來稱其

性。以融之通之。周之遍之。故令諸寶葢合成一葢
而遍覆大千。自非性體本玅。而如來曷能作意變
之耶。夫寶葢迹也。其性融通本也。迷者忘本以執
迹。悟者即迹以達本。本迹雖殊。不思議一也。又五
百寶葢迹也。合成一葢徧覆大千本也。始則從本
以為迹。故為五百。今者循迹以返本。故合為一葢。
亦本迹雖殊。不思議一也。次明敬田三身者。敬田
體通。今以佛為敬田。乃田之上上者也。夫佛垂應
迹。身與凡同。雖勝輪王。倍之而巳。若以長者之一
葢。用覆如來之一身。亦以足矣。今奉以五百寶葢。
即各現一身。以當一葢。夫誰曰不可。如來則令諸
寶葢合成一葢。以此一葢。而用覆一身。豈非循迹
以歸本。合五百應五道之身。以為一報身乎。夫報
智般若也。應迹解脫也。今既合此二修以為一體。
即此而謂之法身一性可也。昔也從本以垂迹。今
也循迹以歸本。迷者忘本以執迹。悟者即迹而達
本。本迹雖殊不思議一也。然而非此悲由。而莫能
感佛。非此敬田。而莫能應生。悲敬之田玄合。感應
之道圓彰。此維摩詰不思議解脫經之所由說也。
三明惑性相即者。夫五葢為三惑總體。竪以分之。
則此五葢為界內界外二種見思。刀背鈍使。而鈍
必兼利。矧掉悔一葢。足當二種見思。刀面利使。故
此五葢。即見思塵沙無明三惑之異名也。橫以言
之。則此五葢。為界內界外昏動生死之大患。葢貪

嗔掉悔三葢。體屬於動。愚癡及睡眠二葢。體屬於
昏。夫阻乎空寂者見思也。障乎化導者塵沙也。翳
乎法性者無明也。擾此三法者。動為之患也。蔽此
三法者。昏為之病也。五道眾生迷之。故為之情。五
百長者悟之。故為之智。故維摩詰云。行於非道通
達佛道。文殊師利云。六十二見為如來種。所謂若
見無為入正位者。不能發三菩提心。譬如高原陸
地不生蓮華。卑濕淤泥乃生此華。(云云)惟其長者。
達此五葢。即惑成智。故以五百寶葢供養於佛。冀
如來有以明之鑒之。然則三諦之明本也。三惑之
暗迹也。迷者執迹以忘本。悟者即迹以達本。本迹
雖殊。不思議一也。四明理性融通者。如來明察此
意。示其理性融通。是故令諸寶葢合成一葢。徧覆
三千大千世界。五百寶蓋。表塵沙即是化導。合成一
葢。表見思即是空寂。徧覆三千大千世界。表無明
即是法性。又徧滿三千。表即動而靜之體。顯現一
切。表即昏而明之用。夫五葢三惑。真如不變之體
也。能隨五道。染緣之用也。始既不變以隨緣。末則
隨緣而不變。不變之體本也。隨緣五葢迹也。迷者
忘本以執迹。悟者即迹而達本。本迹雖殊。不思議
一也。又五百寶葢。隨淨緣之迹也。合成一葢徧覆
大千。不變之本也。非本無以垂迹。非迹無以顯本。
本迹雖殊。不思議一也。然而自非五百長者。無以
悟五迹之惑性相即。非如來。無以現理體之融通。

感應之道交。惑性之理一。此維摩詰不思議解脫
經之所由說也。五明慈因三智者。三種慈悲屬果。
果由因尅。而因為三智。葢生緣慈悲。體屬俗諦。塵
沙障乎化導。非假智而不開。法緣慈悲。體屬真諦。
見思阻乎空寂。非空智不彰。無緣慈悲。體屬中諦。
無明翳乎法性。非中智而不顯。故菩薩欲顯三慈。
須修三智。是故先修從假入空之智。而破去見思。
成法緣慈悲。次修從空入假之智。而破去塵沙。成
生緣慈悲。後修從空假入中道之智。破去無明。成
無緣慈悲。此猶約歷別次第言之也。若圓融三智。
則一空一切空。無假無中而不空。則空智不惟破
見思顯法緣慈悲。亦破塵沙無明。顯生緣無緣二
種慈悲。(云云)故維摩詰云。如我此病。非真非有。眾
生之病。亦非真非有。作是觀時。於諸眾生若起愛
見。即應捨離。所以者何。菩薩斷除客塵煩惱。而起
大悲。愛見悲者。則於生死有疲厭心。若能離此。無
有疲厭。在在所生。不為愛見之所覆也。所生無縛。
能為說法解縛。如佛所說。若自有縛。能解彼縛。無
有是處。若自無縛。能解彼縛。斯有是處。是故菩薩
不應起縛。以此而言。則菩薩欲成三慈。必修觀智。
以破縛著明矣。又曰。是故菩薩不應起縛。何謂縛。
何謂解。貪著禪味。是菩薩縛。以方便生。是菩薩解。
又無方便慧縛。有方便慧解。無慧方便縛。有慧方
便解。自釋云。何謂無方便慧縛。謂菩薩以愛見心

莊嚴佛土。成就眾生。於空無相無作法中。而自調
伏。是名無方便慧縛。今復釋其所釋曰。此文雖然
離為四句。合之但成二義。謂方便與慧。秪由莊嚴
佛土。成就眾生。與殖眾德本。離之故為四耳。初義
縛則俱縛。葢以愛見莊嚴佛土成就眾生。則縛於
有也。於空無相無作法中而自調伏。則縛於空也。
次義解則俱解。謂不以愛見莊嚴佛土。則解於有
也。於空無相無作法以自調伏。而不疲厭。則解於
空也。下義亦然。是則慧即空智法緣慈也。方便即
假智生緣慈也。於空於假。二俱無著。而雙輪並馳。
即中智無緣慈也。乃至云。若住不調伏心。是愚人
法。若住調伏心。是聲聞法。是故菩薩不當住於調
伏不調伏心。離此二法。是菩薩行。凡二十八種菩
薩之行。皆明離二邊法。以顯中道。無非三種慈悲
之觀智也。又如菩薩行品。佛告諸菩薩。有盡無盡
解脫法門。汝等當學。何謂為盡。謂有為法。何謂無
盡。謂無為法。如菩薩者。不盡有為。不住無為。何謂
不盡有為。謂不離大慈。不捨大悲。深發一切智心。
而不忽忘。教化眾生。終不厭倦。於四攝法。常念順
行。護持正法。不惜軀命。(云云)云何不住無為。謂修
學空。不以空為證。修學無相無作。不以無相無作
為證。(云云)夫不盡有為。謂不離大慈。不捨大悲。深
發一切智心而不忽忘。此則即不盡有為而恒盡
之。乃出假而恒入於空也。不住無為。修學空無相

無作。不以空無相無作為證。乃入空而恒出於假
也。如是則雙遮而恒照。雙照而恒遮。莫非修三種
慈悲之觀智也。即三十二菩薩。各說入不二法門。
不二即諸佛所證之果理也。門即所觀三諦之理
境也。入即三種慈悲之觀智也。或有從空而入。或
有從假而入。或有從中而入。或有以言遣言而入。
或有以無言遣言而入。此即教門。明四門入道。四
句之外。各有無言句同。略如法自在菩薩云。生滅
為二。法本不生。今則無滅。得此無生忍法。是為入
不二法門。則以中道而為入不二法門。即中智也。
不眴菩薩曰。受不受為二。若法不受。則不可得。以
不可得。故無取無捨。無作無行。是為入不二法門。
即以真諦而為入不二法門。即空智也。寶印手菩
薩曰。樂涅槃不樂世間為二。若不樂涅槃。不厭世
間。則無有二。是為入不二法門。即以真俗二諦而
為不二法門。即空假並行之智也。是故會而歸之。
無非觀智。回而向之。罔匪慈因。今五百長者子。示
迹五道。慈屬生緣。既是圓修。假即空中。是故以五
百寶葢。散之于空。以供養佛。散之於空。則生緣之
假。即法緣之空。以供養佛。則即生法二緣之假空。
即無緣之中。乃即事而為理。回因以向果也。夫中
空二慈之葢本也。生緣五百之葢迹也。非中空二
慈之本。無以垂生緣假葢五百之迹。非假葢生緣
五百之迹。無以顯中空二慈之本。迷者執迹以忘

本。悟者達本而即迹。本迹雖殊。不思議一也。六明
果德三慈者。前明慈因三智因也。今明果德三慈果
也。夫果德三慈。理本具足為因。三惑覆而不顯。是
故菩薩先修假慈。破去塵沙。而生緣之慈顯。次修
空慈。破去見思。而法緣之慈顯。次修中慈。破去無
明。而無緣之慈顯。此三慈名出智論。而義。備今經。
但與之開合有異耳。智論則合三十慈而為三。此
經則開三慈而為三十。一開無緣為十四。一真實慈。
如寔觀眾生故。二寂滅慈。無所生故。三等慈。等三世
故。四不二慈。內外不合故。五不壞慈。畢竟盡故。六堅
固慈。心無毀故。七清淨慈。諸法性淨故。八無邊慈。
如虗空故。九如來慈。得如相故。十佛慈。覺眾生故。
十一自然慈。無因得故。十二菩提慈。等一味故。十
三大悲慈。導以大乘故。十四安樂慈。令得佛樂故。開
法緣慈為七。一不熱慈。無煩惱故。二無諍慈。無所
起故。三阿羅漢慈。破結賊故。四無等慈。斷諸愛故。
五無厭慈。空無我故。六深心慈。無雜行故。七無誑
慈。不虗假故。開生緣慈為九。一菩薩慈。安眾生故。
二法施慈。無遺惜故。三持戒慈。化毀禁故。四忍辱
慈。護彼我故。五精進慈。荷負眾生故。六禪定慈。不
受味故。七智慧慈。無不知時故。八方便慈。一切示
現故。九無隱慈。直心清淨故。今如來以神變之力。
令諸寶葢合成一葢。徧覆三千大千世界。五百寶
葢。表生緣慈也。合成一葢。表法緣慈也。徧覆三千

大千世界。表無緣慈也。非無緣法緣二慈之本。無
以垂生緣五百之迹。非五百生緣之迹。無以彰無
緣法緣之本。迷者忘本以執迹。悟者即迹而達本。
本迹雖殊。不思議一也。合而同之。則非五百長者
三智之因。莫回釋迦如來三慈之果。非釋迦如來
三慈之果。莫攝五百長者三智之因。因與果而交
涉。感與應而道交。此維摩詰不思議解脫經之所
由說也。七明慈體三德者。夫無緣慈體即法身德。
亦以徧覆三千大千世界表之。法緣慈體即般若
德。以合成一葢表之。生緣慈體即解脫德。以五百
寶葢表之。而此三德。有正報依報。約正報。則佛之
三身。約依報。則佛之寂光玅土。亦兼得報土應土。
如來正報三身者。觀經疏云。法身者(云云)報身者
(云云)應身者(云云)。如見阿閦佛品。爾時世尊問維
摩詰。汝欲見如來。為以何等觀如來乎。夫阿閦如
來應身也。而維摩了達此應即法即報。故對之曰。
如自觀身實相。觀佛亦然。觀身。觀自巳色身即實
相法身。如來豈不然乎。故曰觀佛亦然。由是推廣
其義云。我觀如來。前際不來。後際不去。今則不住。
不觀色。不觀色如。不觀色性。不觀受想行識。不觀
識如。不觀識性。夫色。應色也。色如。報智也。色性。法
身之性也。此又不惟三身而等觀。亦乃三身而俱
遣。又曰非四大起。同于虗空。乃至云。不可以一切
言說分別顯示。無非即應身以明法報。至若中間

而曰不此岸。不彼岸。不中流。而化眾生。則又顯言
即法報以垂應身。觀阿閦鞞佛既然。則觀釋迦如
來與十方諸佛亦然。然而非法報之本。無以垂應
身之迹。非應身之迹。無以顯法報之本。迷者忘本
以執迹。悟者即迹而達本。本迹雖殊。不思議一也。
依報三德者。諸佛菩薩所居常寂光淨土也。常即
法身。光即般若。寂即解脫。是三點伊。不縱不橫。若
並別縱橫。即乖法體。如維摩詰所居方丈之室。約
義而言。則三德具足。如方丈一室。即表法身常德。
念今文殊大眾當來。即以神力空其室內除去所
有。表般若光德。能容三萬二千人。及三萬二千師
子座。表解脫寂德。故此寂光丈室。如人入薝蔔林。
唯聞薝蔔。不齅餘香。若入此室。但聞諸佛功德之
香。不樂聲聞辟支佛香也。又此室常現八未曾有
法。正以方丈之室即常寂光土故也。又約釋迦現
居國土明之。舍利弗與大眾所見穢邦。應土也。螺
髻梵王所見。并如來按足指之所示。現報土也。二
土所依之體。及以能現之理。常寂光土也。是以寶
葢之中。所現三千大千世界并十方諸佛說法。皆
於中現。正以依正交參生佛不二圓融無礙俱不
思議。然而非法身般若之本。無以垂解脫應身之
迹。非解脫應身之迹。無以彰法身般若之本。迷者
忘本以執迹。悟者達迹以得本。本迹雖殊。不思議
一也。八明慈用三脫者。夫慈果之體。在乎三德。而

慈體之用。在乎三脫。如經明不思議解脫。毛容大
海。芥納須彌。如斯大用。而題為不思議解脫。果體
之用。在乎解脫明矣。但解脫有三。曰性淨解脫。為
法身之用。曰圓淨解脫。為般若之用。曰方便淨解
脫。為解脫之用。若以當體明體用者。則性淨為體。
餘二為用。故釋題五重。以真性為體。今約三德。既
以法身為體。則般若解脫皆為其用。若以寶葢表
之。葢有帡幪義。表性淨解脫。葢有除煩熱義。表方
便淨解脫。葢有致清涼義。表圓淨解脫。此正表也。
若餘義者。五百長者。各獻寶葢。感之之道也。世尊
受之。合成一葢。徧覆大千。應之之道也。此可表感
應不思議。令諸寶葢合成一葢徧覆大千。懸處于
空。不上不下。此可表神通不思議。四面懸鈴。出和
雅音。此可表說法不思議。合為一葢。而為之主。本
是五百。以為之賓。此可表眷屬不思議。大千眾生
蒙帡幪。除熱惱。獲清涼益。此可表利益不思議。一
期表報。佛化周足矣。問曰。此與法華迹門十妙如
何同異。答曰。不同而同。同而不同。不同者。彼明十
妙。此明八不思議。故不同也。同者。立名雖則有異。
約義略亦相齊。如此中第三明惑性相即。第四明
理性融通。可當玄文第一境妙。此中第五明慈因
三智。可當玄文第二智妙。此中第一明悲境五葢。
第二明敬田三身。可當玄文第三行妙。此中第五
明慈因三智。第六明果體三慈。可當玄文第四位

妙。此中第七明慈體三德。可當玄文第五三法妙。
此中第八明慈體三用。可當玄文第六感應妙。第
七神通玅。第八說法妙。第九眷屬妙。第十利益妙。
同而不同者。彼明法華開權顯實。故立十門。以該
心佛眾生。三無差別。各各具足相待絕待二妙。此
經方是方等。為實施權。彈偏斥小。歎大褒圓。為法
華作弄引之時。不惟法相分滿不同。亦乃義理顯
密小別。然而妙即不思議。不思議即妙。亦不同而
同也。今先明感應不可思議者。夫用者應也。應非
感不赴。感者機也。機非應不關。如五百長者。各獻
寶葢。感也。佛以神力。令諸寶葢合成一葢。徧覆大
千。應也。非五百寶葢之感而不關。非如來神力令
諸寶葢合成一葢而不應。感應道交。故得一期化
法圓彰。若約當文。則以五百長者子以為感。然五
百長者。不過為之發起。通而言之。則菴摩羅園眾。
菩薩三萬二千。比丘八千人俱。與夫他方所來菩
薩得益而去。并三千大千世界。寶葢中現天龍八
部。皆為能感之機。雖其中間不無十界差別。觀其
或種或熟或脫。莫非佛界以為緣起。若論其應。則
有乎二。一釋迦。二維摩。以釋迦現通。維摩亦現通。
釋迦說法。維摩亦說法。然而始則菴摩遣人而問
疾。末則毗耶匡眾以歸園。雖其間碪椎互扣。賓主
盤桓。既歸宗而有在。則惟以釋迦而為之主。為之
應也。玄文所謂如一月不降。百水不升。而隨河長

短。任器規矩。無前無後。一時普現。此是不思議妙
感妙應也。若約差別說者。則十界之身普應。而法
華普門品。開為三十二種應身。若曰應以佛身。則
今釋迦牟尼佛是也。應以菩薩身。則今文殊等諸
大菩薩是也。應以聲聞緣覺身。則今須菩提等尊
者是也。應以天龍八部等身。則今螺髻梵王與室
中天女是也。應以天魔身。則如經說十方無量阿
僧祗世界中作魔王者。多是住不可思議解脫菩
薩。以方便力。教化眾生。現作魔王是也。應以婆羅
門等身。則如經說或有人從乞手足耳鼻等。如此
乞者。多是住不可思議解脫菩薩。以方便力。而往
試之。令其堅固是也。應以長者居士等身。則今維
摩居士與五百長者子是也。如是應現。不一而足。
然而非佛菩薩法報之本。無以示五道等眾機之
迹。非五道等眾機之迹。無以顯佛菩薩法報之本。
迷者忘本以執迹。悟者即迹以達本。本迹雖殊。不
思議一也。又非佛菩薩界法報之本。無以垂十界
應身之迹。非十界應身之迹。無以顯佛菩薩法報
之本。迷者忘本以執迹。悟者即迹而達本。本迹雖
殊。不思議一也。第二明神通不可思議者。玄文云。
上辨機感。而妙理難顯。應須神通駭動。現于瑞相。
密表乎理。世人以蜘蛛掛則喜事來。鳱鵲鳴則行
人至。小尚有徵。大豈無瑞。以近表遠。亦應如是。纓
珞云。神名天心。通名慧性。天心者。天然之性也。慧

性者。通達無礙也。地持云。神謂難測知。通謂無壅
礙。言異而義同也。然有六種。謂天眼。天耳。他心。宿
命。身如意。無漏。如是六種。猶為統總。若約法相差
別為言。則又有一為無量。無量為一。小中現大。大
中現小。依中現正。正中現依等。如五百長者子獻
五百寶葢。無量也。合成一葢。一也。令諸寶葢合成
一葢。無量以為一也。雖合為一葢而不壞五百之
數。一為無量也。五百寶葢各有現量。小也。徧覆大
千。大也。合成一葢。小中現大也。雖是一葢而不妨
五百差別。大中現小也。寶葢。依報也。現諸如來說
法之相。正報也。諸佛說法于葢中現。依中現正也。
佛身清淨。葢現身中。正中現依也。此為一經神通
根本。下文所說不思議解脫種種神通。皆從此中
流出。今別出其相。凡有多種。如方丈一室。能容三
萬二千師子之座。其座高八萬四千由旬。而三萬
二千菩薩。聲聞。天龍。八部。各坐其座。即自變形為
四萬二千由旬。舍利弗言。居士。未曾有也。如是小
室。乃能容受此高廣之座。于毗耶離城。無所妨礙。
又于閻浮提聚落城邑。及四天下諸天龍王鬼神
宮殿。亦不迫迮。維摩詰言。唯舍利弗。諸佛菩薩有
解脫名不思議。若菩薩住是解脫者。以須彌之高
廣。內芥子中。無所增減。須彌山王本相如故。而四
天王忉利諸天。不覺不知巳之所入。唯應度者乃
見須彌入芥子中。是名不可思議解脫法門。并前

方丈容座。皆是小中現大。又以四大海水。入一毛
孔。不嬈魚鼈黿鼉水性之屬。而彼大海。本相如故。
此為正中現依。亦為依中現正。又舍利弗。住不可
思議解脫菩薩。斷取三千大千世界。如陶家輪。著
右掌上。擲過恒沙世界之外。其中眾生不覺不知
巳之所往。又復還置本處。都不使人有往來想。而
此世界。本相如故。此為去取自在。又舍利弗。或有
眾生樂久住世而可度者。菩薩即演七日以為一
劫。令彼眾生謂之一劫。或有不樂久住而可度者。
菩薩即促一劫以為七日。令彼眾生謂之七日。此
為能延能促。又舍利弗。住不思議解脫菩薩。以一
切佛土嚴飾之事。集在一國。示于眾生。此為能聚
能集。又菩薩以一佛土眾生。置之右掌。飛到十方。
徧示一切。而不動本處。此為動而不動。不動而動。
又舍利弗。十方眾生。供養諸佛之具。菩薩于一毛
孔皆令得見。此為能具能現。又舍利弗。十方世界
所有諸風。菩薩悉能吸著口中。而無所損壞。諸樹
木亦不推折。此為即動而安。又十方世界劫盡燒
時。以一切火。內于腹中。火事如故。而不為害。此為
即危而安。又于下方過恒河沙等諸佛世界。取一
佛土。舉著上方過恒河沙無數世界。如持鍼鋒舉
一棗葉。而無所嬈。此為去取稱性。而施設無迹。又
舍利弗。住不可思議解脫菩薩。能以神通現作佛
身。乃至轉輪王身。此正應十界等身也。十方世界

所有眾生聲。上中下音。皆能變之令作佛聲。演出
無常苦空無我之音。及十方諸佛。所說種種之法。
皆于其中。普令得聞。前之種種。皆形之神通。此為
聲之神通。種種變化不可思議也。又如欲致香飯
以飯大眾。於是維摩詰。不起於座。居眾會前。化作
菩薩。相好光明。威德殊勝。蔽于眾會。而告之曰。汝
往上方世界分。度四十二恒河沙佛土。有國名眾
香。佛號香積。與諸菩薩方共坐食。汝往到彼。如我
辭曰。維摩詰稽首世尊足下。致敬無量。問訊起居。
少病少惱。氣力安不。願得世尊所食之餘。當于娑
婆世界。施作佛事。令此樂小法者得弘大道。亦使
如來名聲普聞。時化菩薩。即於會前。昇于上方。禮
彼佛足。具述致敬借飯之辭。彼化菩薩。既受鉢飯。
與彼九百萬菩薩。至維摩舍。維摩詰即化作九百
萬師子之座。諸菩薩皆坐其上。與諸大眾同食香
飯。(云云)此為即遠而近。即小而大。即少而多。即粗
而妙之神變也。又欲與文殊同往佛所。即以神力
持諸大眾。并師子座。置于右掌。往詣佛所。又以右
手斷取玅喜世界。置于此土等。皆不思議之神變
也。或問曰。此經神變。所說何多。答曰。此經說在方
等。正彈偏斥小歎大褒圓之時。而聲聞于昔阿含
巳得道果。但念空無相無作。而于菩薩遊戲神通
淨佛國土。不生一念好樂之心。是以此經發起即
以寶葢現通為事。開章即以淨佛國土為請。正欲

違其宿心。斥其小行。令其恥小慕大。得生酥益。以
作法華開權顯實之弄引。故神通淨土。偏其多也。
是以是時大迦葉。聞菩薩不可思議解脫法門。歎
未曾有。謂舍利弗。譬如有人。于盲者前。現眾色像。
非彼所見。一切聲聞。聞是不可思議解脫法門。其
誰不發阿耨多羅三菩提心。我等何為永絕其根。
於此大乘。巳如敗種。一切聲聞聞是不可思議解
脫法門。皆應號泣。聲震三千大千世界。此正方等
彈偏斥小。歎大褒圓。令聲聞得恥小慕大之益也。
然而非不可思議解脫之本。莫能施種種不思議
神通之迹。非不思議神通之迹。無以彰不可思議
解脫之本。迷者忘本以執迹。悟者即迹而達本。本
迹雖殊。不思議一也。三說法不思議者。此門與前
神通。有離合兩意。離而言之。自有眾生因神通形
益而得度者。如經明芥子內須彌山。乃云唯應得
度者。乃能見之。即其義也。又如現相辟支。不能說
法。惟現神通。令人得益。亦其類也。自有眾生必因
聞法獲聲聞益而得度者。此如常途。今則合以明
之。先既以神通駭動。發其欣樂。今則次以智辯宣
[改-己+易]。逗其所宜。猶如龍王降雨。必先靄以慈雲。震以
戒雷。俾三草二木。先獲蘇息。而翹然顒聳。然後雨
以法雨。率土充洽。上中下根。各得增長。佛法亦然。
故次神通。而明說法也。餘時說法。固無暇論。此經
說在方等。得對半說滿。彈呵褒歎之正。雖曰說滿。

而圓頓居多。雖專圓頓。而亦不妨兼通兼別。如三
十二菩薩。各說入不二法門。文殊維摩固是圓頓。
其餘菩薩豈不亦兼通別。又如寶積偈云。說法不
有亦不無。以因緣故諸法生。無我無造無受者。善
惡之業亦不忘。此追贊圓頓之法也。始在佛樹力
降魔等。此追贊阿含時所說小乘之法也。佛以一
音演說法。眾生隨類各得解等。此則正贊方等時。
四教並談。頓漸秘密不定同舉也。大師演華嚴日
譬云。次照平地。影臨萬水。逐器方圓。隨波動靜。示
一佛土。令淨穢不同。示現一身。巨細各異。一音說
法。隨類各解。恐畏歡喜。厭離斷疑。神力不共。故見
有淨穢聞有褒貶。嗅有薝蔔不薝蔔。華有著身不
著身。慧有若干不若干。此喻正譬方等示土現身
神通說法種種不同也。又如佛為寶積說佛國淨
土之行。總說則眾生之類是菩薩佛土。別開則有
三心二十行。三心者。一者直心。二者深心。三者大
乘心。二十行者。則六度。四無量心。四攝法。方便。三
十七品。迴向。說除八難。自守戒行。十善。乃至云若
菩薩欲得淨土。當淨其心。隨其心淨。則佛土淨。論
淨佛國土之行。四教菩薩皆能修之。三藏菩薩。事
六度行。修在阿含。既未破惑。猶落愛見。今在方等
正對半說滿。則三心二十行。通通別圓。三教菩薩
皆能修之。惟此心行。能解即空。則判入通教。能解
但中。則判入別教。能解圓中。則判入圓教。又如方

便品。維摩詰因以身疾。廣為說法。初說身之過患。
此亦四教通觀之境。至云諸仁者。此可厭患。當樂
佛身。所以者何。佛身者即法身也。從無量功德生
等。所列種種功德。會而歸之。亦通四教。今在方等。
既對斥事度。則修通後三。亦可知也。又如諸弟子
品。呵舍利弗云。夫宴坐者。不于三界現身意。是為
宴坐。以至心不住內外。是為宴坐。此雖以圓呵小。
義亦通於通別。若曰于諸見不動。而修道品。不斷
煩惱。而入涅槃。此則的以圓頓而對呵于小乘也。
如是種種。不能枚舉。至于呵彌勒云。二十五法是
菩提。為光嚴童子說三十二道場。雖是圓頓。義亦
兼乎通別。至于呵持世。而降伏天魔。為諸魔女說
無盡燈法門。此則以圓呵偏。以成圓頓。化魔為佛。
舉此為例。餘不繁列也。夫圓法本也。餘教迹也。始
則為實以施權。終則會權以歸實。迷者忘本以執
迹。悟者即迹以達本。本迹雖殊。不思議一也。四明
眷屬不可思議者。法華玄義明六種眷屬。此經亦
具有之。今出其相。一理性眷屬。經云一切眾生皆
如。乃至彌勒亦如。是也。二業生眷屬。如來先世曾
為結佛性緣種。世世成之熟之度之脫之。直于此
世。或聞說得道。如常隨之眾。為法親內眷屬。或未
得道。預會俗眾。為外眷屬。三願生眷屬者。先世結
緣雖未斷苦。願生內眷屬中。或怨家等因之受道。
若得道者。成內眷屬。不得者。成外眷屬。如餘經所

說。有調達等緣是也。四神通眷屬者。若先世值佛。
發真見諦。生猶未盡。或在上界。或在他方。今佛分
段作佛。或以願力。或以通力。來生下界。與他方菩
薩來此毗耶離。聞法獲益而去。如香積佛國諸來
菩薩等是也。五應身眷屬者。或同佛究竟法報二
身。而起應身。如文殊是龍尊王佛。維摩是金粟如
來是也。或等覺菩薩等。從分真法報二身。以起應
身。如彌勒等是也。或為熟他。或為自熟。或為本緣。
皆名應身眷屬。六明法門眷屬者。此如普現菩薩。
問淨名居士。父母妻子。親戚眷屬。吏民知識。悉為
是誰。奴婢僮僕。象馬車乘。皆在何所。淨名答云。智
度菩薩母。方便以為父。一切眾導師。無不由是生。
法喜以為妻。慈悲心為女。善心誠實男。畢竟空為
舍。弟子眾塵勞。隨意之所轉。道品善知識。由是成
正覺。此法門眷屬也。諸經流類至多。學者可以意
得也。此中若論本迹者。應身眷屬。則以法報為本。
應身為迹。然非本無以垂迹。非迹無以顯本。迷者
忘本以執迹。悟者即迹以達本。本迹雖殊。不思議
一也。餘三則以宿種為本。現行為迹。亦本迹雖殊。
不思議一。第五明利益不可思議者。諸佛所為。未
甞空過。釋論云。佛入王三昧。前放光度前者。後放
光度後者。譬如網魚前獲後獲。見光聞法。皆不唐
捐。今經云。法寶普照。而雨法雨。即身口兩益也。寶
積長者云。大聖法王眾所歸。淨心觀佛靡不欣。各

見世尊在其前。斯則神力不共法。此言各隨宿根
以見佛身有不同也。又云。佛以一音演說法。眾生
隨類各得解。皆謂世尊同其語。斯則神力不共法。
此言眾生各隨宿根聞法不同也。又云。佛以一音
演說法。眾生隨類各得解。普得受行獲其利。斯則
神力不共法。此言見身聞法各隨根器而獲利益
不同也。又云。佛以一音演說法。或有恐畏或歡喜。
或生厭離或斷疑。此則神力不共法。此言所獲之
益種種差別也。或有歡喜。即世界悉檀。得歡喜益。
或有恐畏。即為人悉檀。拳拳秪畏。力行其善。得生
善益。或生厭離。即對治悉檀。得對治法。厭離煩惱。
獲破惡益。或斷疑者。斷去惑疑。得入第一義諦理
益。此之四悉。義關四教。此經對半說滿。對藏說通
別圓三教。又有于方等時新入藏者。應得小益。須
知此經論益。有顯密兩意。顯意者。如說佛國品竟。
求聲聞三萬二千諸天及人。知有為法皆悉無常。
遠塵離垢。得法眼淨。八千比丘。不受諸法漏盡意
解。此聞大悟小。得藏通兩教之益也。如方便品。維
摩詰為諸問疾。如應說法。令無數人。皆發無上道
意。此得圓頓發心之益。亦兼前二教之益。又如維
摩詰為目犍連說法時。八百居士皆發無上道意。
又維摩詰為須菩提說法時。二百天子得法眼淨。
又維摩詰為羅睺羅說法時。三十二長者子皆發
無上道意。又為彌勒菩薩說法時。二百天子得無

生忍。又為光嚴童子說法時。五百天人皆發無上
道意。又為魔女說法時。令萬二千天女發無上道
意。又為善德長者說法時。令城中一最下乞人發
無上道意。又文殊將眾入淨名室聞法覩變時。其
中八千天子。皆發無上道意。又說是入不二法門
品時。五千菩薩。皆入不二法門。得無生忍。又香積
品。說娑婆十事善法等時。百千天人。皆發無上道
意。十千菩薩。得無生法忍。乃至佛說此經巳。一切
大眾皆大歡喜。總得歡喜益也。密意者。傍為彈偏
斥小。令諸小乘聞大不謗。聞斥不嗔。得恥小慕大
益。為法華以作開權顯實方便。得轉酪以為生酥
益。若以寶葢三用。會通三益者。發無上道心。入無
生忍。此獲帡幪益也。菩薩得淨佛國土。遊戲神通。
此獲能致清涼益也。得法眼淨。不受諸法。漏盡意
解。此獲除煩熱益也。然為欲令眾生獲開佛知見
大益之本。故權令獲三乘七方便利益之迹。迷者
忘本以執迹。悟者即迹而達本。本迹雖殊。不思議
一也。然則非三德不可思議之大體。莫能致三脫
不可思議之大用。非三脫不可思議之大用。莫能
彰三德不可思議之大體。體與用而俱大。理與事
而皆圓。此維摩詰不可思議解脫經之所由說也。

觀解者。觀一心性具五道。為五道悲境。誓願拔之。
即生緣慈悲。如五百長者子獻以寶葢也。次觀之
使空。與性具二乘相契。即法緣慈悲。如五百寶葢

投之于空也。觀此五道與佛性無異。眾生如。同彌
勒如。即無緣慈悲。如令諸寶葢合成一葢也。此總
觀也。若別觀者。觀五道因果本自無性。即是佛性。
而佛界因果。亦未甞異乎五道之性。但五道之性。
無苦而有苦。此苦可悲。佛界之性。無樂而有樂。此
樂可敬。即悲敬一雙也。觀五道五葢。煩惱生死即
是菩提涅槃。即惑性即理性一雙也。觀一心十界
即空假中。修之謂之三因。成之謂之三慈。即因果
一雙也。觀一心即空假中。即是三德。而此三德具
足無方大用。即體用一雙也。其中感應神通。說法
眷屬利益。觀之可知。又觀解者。觀一念性具五道。
而此五道為生緣慈境。即五百寶葢也。觀之即空。
即法緣慈境。即以寶葢散之于空也。了此九界即
是佛界。性具百界千如。徧歷假名實法與夫國土。
即令此寶葢合成一葢。徧覆三千大千世界也。】

維摩詰所說經無我疏卷第二
