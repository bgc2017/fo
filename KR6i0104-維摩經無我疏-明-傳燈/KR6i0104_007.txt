











維摩詰所說經無我疏卷第七
天台山幽溪沙門　傳燈　著

【○二遣文殊師利菩薩二。初釋品題。】

「維摩詰所說經文殊師利問疾品第五」


【準上可知。

○二釋經文三。初如來勅遣。】

「爾時佛告文殊師利。汝行詣維摩詰問疾。」

【肇公曰。文殊師利。秦言妙德。經云。曾巳成佛名龍
種上尊王。

○二菩薩謙辭二。初謙難酬對。】

「文殊師利白佛言。世尊。彼上人者。難為酬對。」

【肇公曰。文殊將適羣心。而奉使命。故先歎淨名之
德。以生眾會難遭之想。故歎其人道尊難為酬對。

燈曰。淨名法會廣大難思。當賓主之盤桓。必碪椎
以相對。匠成法器。豈小緣哉。故微維摩。無足以為
主。微文殊。無足以為賓。先眾人之無堪。後玅德之
難酬。固當奉命致辭。以成一時之嘉會也。

○二歎其功德。】

「深達實相。善說法要。辯才無滯。智慧無礙。一切菩薩
法式悉知。諸佛秘藏無不得入。降伏眾魔。遊戲神通。
其慧方便。皆巳得度。」

【深達實相。所證之體深也。善說法要等。所起之用
大也。一切菩薩法式盡知行因。出假之智熟也。諸
佛秘藏無不得入。所帶之果滿也。降魔神通。智慧
方便。此之三者。莫不到於彼岸。若斯人者。豈易酬
對哉。

○三菩薩承命二。初正敘承命。】

「雖然。當承佛聖旨。詣彼問疾。」


【在巳雖難酬對。奉旨或可一往。葢奉旨問疾。則佛
之威神。必當加被。庶乎有濟耳。

○二敘其威儀五。初大眾念往。】

「於是眾中。諸菩薩大弟子釋梵四天王等。咸作是念。
今二大士。文殊師利維摩詰共談。必說玅法。即時八
千菩薩。五百聲聞。百千天人。皆欲隨從。」

【菴羅園眾。聲聞共有八千。佛常隨眾。亦有千二百
五十人。餘不同往者。當有二義。一以五百機熟。宜
獲此會生酥之益。故皆同往。餘未有益。故不往也。
二以佛座說法。不可盡空。餘眾不往。留以侍佛耳。

○二菩薩來儀。】

「於是文殊師利。與諸菩薩大弟子眾及諸天人。恭敬
圍繞。入毗耶離大城。」

【○三大士預式。】

「爾時長者維摩詰心念。今文殊師利。與大眾俱來。即
以神力。空其室內。除去所有及諸侍者。唯置一床。以
疾而臥。」

【生公曰。念以空室。示有虗納之懷。有去故空。密在
用標宗致。
肇公曰。現疾之興。事在今也。空室去侍。
以生言端。惟置一床。借座之所由也。
燈曰。室空。表
本寂光土也。空室。表應用迹也。物有去留。空無來
往。釋故迹以來新應。室容廣座。乃塵中而現剎。不
思議用有本者。如是也。

○四菩薩入見。】


「文殊師利。既入其舍。見其室空。無諸所有。獨寢一床。」

【○五賓主欵酬二。初大士美其來儀。】

「時維摩詰言。善來文殊師利。不來相而來。不見相而
見。」

【此善文殊從體起用。依本垂迹。二相為用之妙也。
法身之本。曷有往來。可見之相。不妨從法垂應。依
體起用。是則以不來相而來。不見相而見也。

○二菩薩以款敘對。】

「文殊師利言。如是居士。若來巳更不來。若去巳更不
去。所以者何。來者無所從來。去者無所至。所可見者。
更不可見。」

【來巳更不來者。無有來相也。去巳更不去者。無有
去相也。見相亦然。葢聖人垂迹。如水之波。波有千
差。水性恒一。不以千差令水性異。從法起應。全體
即法。法無去來。應豈不同。故文殊答之若此也。

○初正問其疾二。初先騰巳辭。】

「且置是事。居士是疾寧可忍不。療治有損。不至增乎。」

【此以疾同世人。如尋常問疾之言。故且泛然問起
也。

○二方致佛問。】

「世尊殷勤致問無量。」

【致問無量。言佛之問疾於居士者。其問極長也。儒
書明病因五行生尅。佛法明病因四大增損。言雖
似異。理實攸同。近西天外道利馬豆。破佛法云。人

身不稟地大。但三大而巳。病亦三大。此固西天外
道之通說。不知四大皆有總別二義。總則俱遍。別
則隨眾生搏聚。以為之身。四大調和。人則無病。一
大不調。則百一病生。四大俱不調。則四百四病一
時俱生。不調秪是增損耳。

○三自伸其問二。初凡致三問。】

「居士是疾何所因起。其生久如。當云何滅。」

【○二凡致三答三。初答病之久近。】

「維摩詰言。從癡有愛。則我病生。」

【肇公曰。答久近也。菩薩何疾。悲彼而生疾耳。羣生
之疾。癡愛為本。菩薩之疾。大悲為源。夫高由下起。
是因非生。所以悲疾之興。出於癡愛。而癡愛無緒。
莫識其源。吾疾久近。與之同根。此明悲疾之始。不
必就巳言也。

○二答病當何滅三。初法說二。初標。】

「以一切眾生病。是故我病。若以一切眾生得不病者。
則我病滅。」

【肇公曰。答滅也。大士之病。因彼生耳。彼病既滅。吾
復何患。然以羣生無邊癡愛無際。大悲所被。與之
齊量。故前悲無窮。以癡愛為際。後悲無極。與羣生
俱滅。此因悲所及。以明悲滅之不近也。

○二釋。】

「所以者何。菩薩為眾生故入生死。有生死。則有病。若
眾生得離病者。則菩薩無復病。」


【肇公曰。夫法身無生。況復有形。既無有形。病何由
起。然為彼受生。不得無形。既有形也。不得無患。故
隨其久近。與之同疾。若彼離病。菩薩則無復病
也。

○二譬說。】

「譬如長者唯有一子。其子得病。父母亦病。若子病愈。
父母亦愈。」

【○三合法。】

「菩薩如是。於諸眾生。愛之若子。眾生病。則菩薩病。眾
生病愈。菩薩亦愈。」

【○三答病之因起。】

「又言是疾何所因起。菩薩疾者。以大悲起。」

【○三問室空無侍二。初發二問。】

「文殊師利言。居士。此室何以空無侍者。」

【一問室空。一問無侍。

○二以二答二。初答室空問二。初正答其問。】

「維摩詰言。諸佛國土。亦復皆空。」

【維摩室空。本以表寂光玅土。今言諸佛國土。即寂
光也。雖是寂光。亦具下之三土。如以金粟自居。即
寂光諸菩薩居。即實報。二乘人居。即方便。長者居
士同居。即凡聖。今云國土。則四土俱該。空則俱空。
今言寂光。乃究竟上品。惟具常樂我淨之德。了無
三惑二死之相。故言為空。非如小乘。三脫初門之
空以無一物者為空也下文借座燈王。乞食香積。

一多無礙。小大相容。不思議解脫。皆本乎此。大師
所謂真淨解脫也。

○二因答反問二。初三問答明果德之空三。初一
問答以何為空二。初問。】

「又問以何為空。」

【肇公曰。室中以無物為空。佛土以何為空。將辨畢
竟空義也。

○二答。】

「答曰以空空。」

【上空。如來能證報智空也。下空。如來所證法身空
也。法身之空。含生本具。因無報智。法身不顯。是故
室空之空。復須維摩報智以空其室空去室有。意
在乎此。文殊之問。以何為空。正問乎智。維摩玄會。
故以空空答之。

○三問答空何用空二。初問。】

「又問空何用空。」

【文殊問意。法身之理本空。何用報智以空之耶。

○二答。】

「答曰以無分別空故空。」

【此答存乎兩意。一以法身本無分別。若不達空。則
墮于分別。故以無分別是空。故宜空之。一以眾生
墮於分別。不契於空。故成生死煩惱。是故欲證此
空。宜以空而契無分別之空理也。

○三一問答空可分別二。初問。】


「又問空可分別耶。」

【○二答。】

「答曰分別亦空。」

【夫智者愚之對。所以愚者。以無分別故也。既以無
分別為愚。則智有分別可知矣。第有緣塵不緣塵
之異。凡夫背于本覺。墮落緣塵。故分別成識。菩薩
照於法身。不落緣塵。故分別成智。故凡夫有分別。
與無分別。二皆成愚。菩薩有分別。與無分別。二皆
成智。葢菩薩有分別者。寂而常照也。無分別者。照
而常寂也。惟其照而常寂。故曰分別亦空。肇公亦
云。向之言分別者。分別於無分別耳。若能無心於
分別。而分別於無分別者。雖復終日分別。而未嘗
分別也。故曰分別亦空。但肇公之言雖美。指歸之
要弗顯。不能使人有下手處耳。上諸問答。要知皆
就現事以明。如丈室中。室空本虗。虗則無礙。物則
成礙矣。喻佛國本空。眾生情存則礙。菩薩以智而
空其情。即以空空也。文殊又問室空本空。何須更
用其空。答以室空則無分別。無分別則空。故宜空
之。正以空則一相而無分別。無分別故空。一有物。
則緣塵生。故曰以無分別空故空。文殊又問。室若
有物。即有分別。豈不空可分別耶。答曰。分別亦空。
意謂此屬眾情。則有物有分別。以理觀之。則非但
有物皆空。即分別者亦空。故曰分別亦空。此章本
寄事以明理。故重辨之。


○二三問答明因人之空三。初一問答空當何求
二。初問。】

「又問空當於何求。」

【上明果德之空。乃約法報以明境智。不了之徒。將
謂室空在於維摩。而初心絕分。邪正逈隔。故文殊
問起。冀維摩有以決之。

○二答。】

「答曰當於六十二見中求。」

【六十二見。外道心行理外所執之邪解也。二使中
屬刀面利使。利屬分別。功勝刀背鈍使。約修言之。
屬於修染。遡流尋源。屬於性染。性染與性淨同體。
迷而為修。雖染淨成異。悟之即性。則染淨不二。故
知性染。乃佛性之異名也。葢真如之體。性具十界。
其體不變。而能隨乎染淨之緣。隨淨緣。則能為佛
為淨為善為正。隨染緣。則能為九為染為惡為邪。
故華嚴云。能隨染淨緣。具造十法界。今言當於六
十二見中以求佛果法報境智。即是令觀修染即
性染。性染融通。無法不趣。任運攝得佛界性淨也。

○二一問答見當何求二。初問。】

「又問六十二見。當於何求。」

【○二答。】

「答曰當於諸佛解脫中求。」

【肇公曰。捨邪見名解脫。背解脫名邪見。然則邪解
相靡。孰為其源。為其源者。一而巳矣。故求諸解脫。

當本之邪見也。
燈曰。解脫。真如性中之淨分也。邪
見。真如性中之染分也。既皆真如。則邪正靡殊。若
隨染緣。順流而出。即成乎邪。今云邪見當於諸佛
解脫中求。是令遡流歸源。舍其異。而求夫同也。

○三一問答解脫何求二。初問。】

「又問諸佛解脫。當於何求。」

【○二答。】

「答曰當於一切眾生心行中求。」

【夫邪見迷也。解脫悟也。皆修也。非性也。末也。非本
也。循其流。則千差競起。不能不以之異。遡其源。則
一道平等。不能不以之同。故華嚴云。心如工畫師。
造種種五陰。一切世間中。無法而不造。正以眾生
心行。一念體具十界性相。無不周足。可以為邪。可
以為正。可以為生。可以為佛。故諸佛解脫令於眾
生心行中求也。是則邪見解脫。皆本於心行。外道
逆性求之不善。故成邪見。諸佛順性以善求之。故
成解脫。解脫者何。即前所示國土皆空。以空空。無
分別空。皆其事也。一經所明。大體大宗。與夫解脫
大用。莫不本諸於此。維摩臥疾。其有由矣。

觀解者。觀一念介爾之心。即方丈室也。以中觀之
智。觀此一念。即靜而動。即明而昏。即維摩示現有
疾也。了達全空。即去室中所有。佛國亦空也。如是
以能空觀智。空其所觀之境。即空空也。了無能所
可得。即以無分別空故空。分別亦空也。觀此一心

性具五陰。一一皆為法界。如帝網珠。重重無盡。互
為賓主。或色大我小我在色中等云云。即空空等。
當於六十二見中求也。如此之見。與佛法界等。即
六十二見當於諸佛解脫中求也。無邊剎海。不隔
毫端。即諸佛解脫當於眾生心行中求也。

○二答無侍問二。初正答。】

「又仁所問。何無侍者。一切眾魔及諸外道。皆吾侍也。」

【夫恭巳順命。給侍所需。謂之侍。反是。則非也。苟以
是為是。以反為非。則境有所揀。理存乎偽。是非雜
糅於神襟。邪正紏紛於觀道。非惟逆者以為逆。即
順者亦反為逆矣。今大士則了魔如佛如。求解脫
於諸見之中。乃無邪而不正。無逆而非順。矧欲界
皆魔界。欲境皆魔境。了之諸法實相。則一切皆佛。
隨之緣塵分別。則一切皆邪。故善達道者。涇渭雖
分而不分。薰蕕雖辨而不辨可也。

○二徵釋。】

「所以者何。眾魔者樂生死。菩薩於生死而不捨。外道
者樂諸見。菩薩於諸見而不動。」

【肇公曰。魔樂著五欲。不求出世。故繫之以生死。異
學雖求出世。而執著巳道。故繫之以邪見。大士觀
生死同涅槃。故能不捨。觀邪見同正見。故能不動。
不動不捨。故能即之為侍也。

觀解者。破去見思生死。乃以聲聞僧而為侍者也。
即煩惱生死。觀之為菩提涅槃。乃以眾魔外道而

為侍者也。

○三問此疾相因三。初問所疾何相二。初問。】

「文殊師利言。居士所疾。為何等相。」

【問疾何相者。欲顯眾生之疾同無相也。

○二答。】

「維摩詰言。我病無形。不可見。」

【此不必言大悲無疾故無形不可見。當直就眾生
之病。亦本無有形。同大士之病無形之不可見。若
單指大士。即無意味矣。

○二問此病何合二。初問。】

「又問此病。身合耶。心合耶。」

【文殊三問。本宜相連。既問所疾何相。必與身心相
合。若與身心相合。則四大之中。定屬何大。即維摩
之三答。亦應相連。今間隔問答。則只須我病無形
不可見。一答俱消。下無置喙之地矣。是以問答間
隔言之。

○二答。】

「答曰。非身合。身相離故。亦非心合。心如幻故。」

【肇公曰。身相離。則非身。心如幻。則非心。身心既無。
病與誰合。無合故無病。無病故不可見也。

○三問何大之病二。初問。】

「又問地大。水大。火大。風大。於此四大。何大之病。」

【什公曰。此將明病所由起。病所由起。不以一事。必
由四大假會而生。假會而生。則病無自性。無自性。

則同上不可見也。此雖明病所因起。乃明所以無
病也。

○二答二。初明即大離大。】

「答曰。是病非地大。亦不離地大。水火。風大。亦復如是。」

【肇公曰。四大本性。自無患也。眾緣既會。增損相剋。
患以之生耳。欲言有病。本性自無。欲言無病。相假
而有。故病非地。亦不離地。餘大類爾也。

○二明眾病我病。】

「而眾生病。從四大起。以其有病。是故我病。」

【眾生四大之病。本無而有。我大悲病。故亦因之。

觀解者。觀一念心。根塵相對而有。此因緣生法。我
說即空。即是病非四大也。亦名為假名。即亦不離
四大也。亦名中道。雙照空有。即以其眾生有病。是
故我病也。

○四問云何慰喻三。初問。】

「爾時文殊師利。問維摩詰言。菩薩應云何慰諭有疾
菩薩。」

【涅槃經明五行。一聖行。二梵行。三天行。此三乃菩
薩自行之法也。四病行。五嬰兒行。此二乃菩薩利
生之法也。今大士示疾。即病行也。然有初後因果
之不同。既巳示同眾生之有病。則不病者。應慰喻
有病之人。如如來之遣弟子問疾於維摩。亦慰喻
之一方耳。此或是以果人慰果人。或是以果人慰
因人。今文殊所問。乃後心慰初心之事。以示處疾

之法也。

○二答六。初不偏四印示慰喻。】

「維摩結言。說身無常。不說厭離於身。說身有苦。不說
樂於涅槃。說身無我。而說教導眾生。說身空寂。不說
畢竟寂滅。」

【肇公曰。慰喻之法。應為病者說身無常去其貪著。
不應為說厭離令取證也。不觀無常不厭離者。凡
夫也。觀無常而厭離者。二乘也。觀無常不厭離者。
菩薩也。是以應慰喻初學。令安心處疾以濟羣生
不厭生死不樂涅槃。此大士慰喻之法也。
什公曰。
隨其利鈍。故說有廣略。譬如大樹非一斧所傾。根
由既深。非一法能除。或有雖聞無常謂言不苦。則
為說苦。既聞苦。便謂有苦樂之主。故說無我及空
也。
肇公曰。雖見身苦。而不樂涅槃之樂。雖知無我。
不以眾生空故闕於教導。雖見身空。不取涅槃畢
竟之道。故能安住生死。與眾生同疾。是以慰喻之
家。宜說其所應行。所不應行不宜說也。

○二不入三世示慰喻。】

「說悔先罪。而不說入於過去。」

【什公曰。今日之事。必由先罪。故教令悔先罪也。既
言有先罪。則似罪有常性入於過去。故為說不入
過去。去其常想也。
肇公曰。教有疾菩薩悔既往之
罪。往罪雖繫人。不言罪有常性。從未來至現在。從
現在入過去也。


○三念巳愍彼示慰喻。】

「以巳之疾。愍於彼疾。當識宿世無數劫苦。當念饒益
一切眾生。」

【什公曰。令其推巳而悲物也。當念言。我今微疾。苦
痛尚爾。況惡趣眾生受無量苦也。無盡劫來。受苦
無量。未曾為道。為道受苦。必獲大利。既以此自喻。
又當念饒益眾生令得利也。
肇公曰。當尋宿世受
苦無量。今苦須臾。何足致憂。但當力疾救彼苦耳。

○四修福淨命示慰喻。】

「憶所修福。念於淨命。」

【什公曰。外國法。從生至終。所作福業。一一書記。若
命終時。傍人為說。令其恃福心不憂畏也。淨命。即
正念也。自念從生至今。常行正命。必之善趣。吾將
何畏也。
肇公曰。勿為救身疾起邪命也。邪命。謂為
命諂餝要利存生也。

○五弗憂精進示慰喻。】

「勿生憂惱。常起精進。」

【什公曰。雖身逝命終。而意不捨也。

○六當作醫王示慰喻。】

「當作醫王。療治眾病。」

【什公曰。令其因病發弘誓。如是諸病。無能救者。當
作法醫療治眾病也。

○二結。】

「菩薩應如是慰喻有疾菩薩令其歡喜。」


【觀解者。觀一念心。性具十界。雖觀六凡。無常苦空
無我寂滅。即六凡。而四聖四德宛然。即不偏四印。
以示慰喻也。觀此心即常住真心。即不入三世。以
示慰喻也。觀此心中。罪性本空。即懺悔以示慰喻
也。初觀一心。三惑浩然。愍後一心。三惑亦爾。念巳
苦故。以愍他苦。即念巳愍彼以示慰喻也。觀心即
佛。其福至大。依此正命。安而住之。即修福淨命以
示慰喻也。觀此心性常樂我淨。精觀不退。即弗憂
精進以示慰喻也。觀此心即佛心。中道遮照。能治
昏動之病。即當作醫王以示慰喻也。

○六問云何調伏二。初問。】

「文殊師利言。居士。有疾菩薩。云何調伏其心。」

【肇公曰。上問慰喻之宜。今問調心之法。外有善喻。
內有善調。則能彌歷生死。與羣生同疾。辛酸備經
而不以為苦。此即淨名居疾之所由也。將示初學
處疾之道。故生斯問。

○二答調伏問中。文有三段。義同纓絡經三觀。一
從假入空觀。亦名二諦觀。二從空入假觀。亦名平
等觀。二空觀為方便。得入中道第一義諦觀。心心
寂滅。自然流入薩婆若海。天台大師。釋其意云。初
從假入空觀者。假是虗妄。俗諦也。空是審實。真諦
也。令欲去俗歸真。故言從假入空觀。假是入空之
詮。先須觀假知假虗妄而得會真。故言二諦觀。此
觀若成。即證一切智也。與此經先空人假。次空法

假。調伏其心同。今先約從假入空明調伏二。初破
人假入空三。初檢誰受病者。】

「維摩詰言。有疾菩薩。應作是念。今我此病。皆從前世
妄想顛倒諸煩惱生。無有實法。誰受病者。」

【肇公曰。處疾之法。要先知其病本。病之生也。皆由
前世妄想顛倒。妄想顛倒。故煩惱以生。煩惱既生。
不得無身。既有身也。不得無患。逆尋其本。虗妄不
實。本既不實。誰受病者。此明始行者初習無我觀
也。

○二釋身亦無主。】

「所以者何。四大合故。假名為身。四大無主。身亦無我。」

【肇公曰。釋無我義也。四大和合。假名為身耳。四大
既無主。身我何由生。譬一沙無油。聚沙亦然也。主
我一物異名爾。

○三示不應生著。】

「又此病起。皆由著我。是故於我不應生著。」

【什公曰。病起有二事。一者由過去著我。廣生結業。
結業果熟。則受於苦。二者由現在著我心惱。著我
心惱。故病增也。
生公曰。復源此病本空。而有病者。
皆由著我起也。若能於我不著。病何有哉。

○二破法假入空二。初令當起法想二。初結前生
後。】

「既知病本。即除我想及眾生想。當起法想。」

【肇公曰。我想。患之重者。故除我想。而起法想。法想。

於空為病。於我為藥。卑隆相靡。故假之以治也。

○二正明法想二。初明因法起滅。】

「應作是念。但以眾法合成此身。起唯法起。滅唯法滅。」

【肇公曰。釋法想也。五陰諸法。假會成身。起唯諸法
共起。滅唯諸法共滅。無別有真宰主其起滅者也。
既除我想。唯見緣起諸法。故名法想。

○二明各不相知。】

「又此法者。各不相知。起時不言我起。滅時不言我滅。」

【肇公曰。萬物紛紜。聚散誰為。緣合則起。緣散則離。
聚散無先期。故法法不相知也。

○二當滅法想二。初顛倒應離。】

「彼有疾菩薩。為滅法想。當作是念。此法想者。亦是顛
倒。顛倒者。即是大患。我應離之。」

【肇公曰。法想雖除我。於真猶為倒。未免于患。故應
離之。
什公曰。向以法遣我。自此以下。以空遣法也。

○二正明滅法五。初明離法。】

「云何為離。離我我所。」

【肇公曰。我為萬物主。萬物為我所。若離我我所。則
無法不離。

○二明離我我所。】

「云何離我我所。謂離二法。云何離二法。謂不念內外
諸法。行於平等。」

【肇公曰。有我我所。則二法自生。二法既生。則內外
以形。內外既形。則諸法異名。諸法異名。則是非相

傾。是非相傾。則眾患以成。若能不念內外諸法。行
心平等者。則入空行。無法想之患內外法者情塵
也。

○三二空平等二。初標。】

「云何平等。謂我等涅槃等。」

【肇公曰。極上窮下。齊以一觀。乃應平等也。

○二釋。】

「所以者何。我及涅槃。此二皆空。」

【肇公曰。即事無不異。即理無不一。

○四此二皆空。】

「以何為空。但以名字故空。如此二法。無決定性。」

【肇公曰。因背涅槃。故名吾我。以捨吾我。故名涅槃。
二法相假。故有名字而生。本其自性。性無決定。故
二俱空也。

○五當除空病。】

「得是平等。無有餘病。唯有空病。空病亦空。」

【什公曰。上明無我無法。而未遣空。未遣空。則空為
累。累則是病。故明空病亦空也。
肇公曰。羣生封累
深厚。不可頓捨。故階級漸遣。以至無遣也。上以法
除我。以空除法。今以畢竟空。空於空者。乃無患之
極耳。

○二約從空入假示調伏者。天台大師釋纓絡第
二假觀云。從空入假觀者。若住於空。與二乘何異。
不成佛法。不益眾生。是故觀空不住於空。而入於

假。知病識藥。應病授藥。令得服行。故名從空入假
觀。而言平等者。望前稱平等。前破假用空。今破空
用假。破用既均。故言平等觀。此觀成時。證道種智
也。與今設身有苦。念惡趣眾生。起大悲心。我既調
伏。亦當調伏一切眾生同。今約此釋經為九。初令
無受而受。】

「是有疾菩薩。以無所受。而受諸受。」

【什公曰。受謂苦樂捨三受也。若能解受無受。則能
為物受生。而忍受三受也。

○二令不滅取證。】

「未具佛法。亦不滅受而取證也。」

【肇公曰。善自調伏者。處有不染有。在空不染空。此
無受之至也。以心無受。故無所不受。無所不受。故
能永與羣生。同受諸受。諸受。謂苦受。樂受。不苦不
樂受也。佛法未具。眾生未度。不獨滅三受而取證
也。

○三令念苦生悲。】

「設身有苦。念惡趣眾生。起大悲心。我既調伏。亦當調
伏一切眾生。」

【什公曰。我功德智慧之身。尚苦痛如是。況惡趣眾
生。受苦無量耶。即起悲心。志拔羣苦。要與羣生。同
其苦樂。

○四令除病不除法。】

「但除其病。而不除法。」


【什公曰。謂妄見者。所見常樂淨等法也。所以說言
無者。不以有樂淨法而以無除之。直為除妄想病
耳。無法可除。故能處之。不除其法也。

○五令斷本教導二。初標起。】

「為斷病本。而教導之。」

【肇公曰。諸法緣生。聚散非巳。會而有形。散而無像。
法自然耳。於我何患。患之生者。由我妄想。於法自
為患耳。法豈使我生妄想乎。然則妄想為病本。法
非我患也。故教導之興。但除病本。不除法也。

○二轉釋四。初轉釋病本。】

「何謂病本。謂有攀緣。從有攀緣。則為病本。」

【什公曰。上說菩薩自尋病本。以理處心。故能處病
不亂。今明為斷眾生病故推其病源。然後應其所
宜耳。機神微動。動則心有所屬。心有所屬。名為攀
緣。攀緣取相。是妄動之始。病之根也。

○二轉釋攀緣。】

「何所攀緣。謂之三界。」

【肇公曰。明攀緣之境也。三界外法。無漏無為。其法
無相。非是妄想所能攀緣。所能攀緣者。三界而巳
耳。

○三轉釋斷攀緣。】

「云何斷攀緣。以無所得。若無所得。則無攀緣。」

【肇公曰。所以攀緣。意存有取。所以有取。意存有得。
若能知法虗誑。無取無得者。則攀緣自息矣。


○四轉釋無所得。】

「何謂無所得。謂離二見。何謂二見。謂內見外見。是無
所得。」

【肇公曰。內有妄想。外有諸法。此二虗假。終巳無得。

○六發明功過三。初法二。初結成功德。】

「文殊師利。是為有疾菩薩調伏其心。為斷老病死苦。
是菩薩菩提。」

【○二否無慧利。】

「若不如是。巳所修治。為無慧利。」

【肇公曰。若能善調其心。不懷異想。而永處生死。斷
彼苦者。是菩薩菩提之道。若不能爾。其所修行。內
未足為有慧。外未足為有利也。

○二譬說。】

「譬如勝怨。乃可為勇。」

【住不調伏。則以生死為冤。住於調伏。則以涅槃為
怨。生死之怨溺於有。涅槃之怨沉於空。不住不調
伏。亦不住調伏。能勝此怨。乃可為勇也。

○三合法。】

「如是兼除老病死者。菩薩之謂也。」

【兼除則不專一。專一則行有所偏。

○七令念病非真。】

「彼有疾菩薩。應復作是念。如我此病。非真非有。眾生
病。亦非真非有。」

【什公曰。解病非真。故能處之不亂也。云若以病為

真有。則病不可除。眾生無邊。病亦無盡。無盡之病。
其性實有。云何可度。即時迷亂。心生退轉。若病非
真。易可除耳。悲心即生。弘誓兼濟也。

○八令弗起愛見四。初正明。】

「作是觀時。於諸眾生。若起愛見大悲。即應捨離。」

【什公曰。謂未能深入實相。見有眾生。心生愛著。因
此生悲。名為愛見大悲。愛見大悲。虗妄不淨。能令
人起疲厭想故應捨離也。
肇公曰。若自調者。應先
觀巳病及眾生病。因緣所成。虗假無實。但以此心
而起悲也。若此觀未純。見眾生愛之而起悲者。名
愛見悲也。此悲雖善。而雜以愛見。有心之境。未免
應累。故應捨之。

○二顯是。】

「所以者何。菩薩斷除客塵煩惱。而起大悲。」

【肇公曰。心遇外緣。煩惱橫起。故名客塵。菩薩之法。
要除客塵。而起大悲。若愛見未斷。則煩惱彌滋。故
應捨之。

燈曰。小乘教中。以見惑喻客。客義麤故。以思惑喻
塵。塵義細故。

○三出非。】

「愛見悲者。則於生死有疲厭心。」

【○四明功。】

「若能離此。無有疲厭。在在所生。不為愛見之所覆也。」

【什公曰。若能除愛見。即棄捨結業。受法化生。自在

無礙也。
肇公曰。夫有所見。必有所滯。有所愛。必有
所憎。此有極之道。安能致無極之用。若能離此。則
法身化生。無在不在。生死無窮。不覺為遠。何有愛
見之覆疲厭之勞乎。

○九揀擇是非二。初但明其是。】

「所生無縛。能為眾生。說法解縛。」

【肇公曰。愛見自除。法身既立。則所生無縛。亦能解
彼縛也。

○二證成是非。】

「如佛所說。若自有縛。能解彼縛。無有是處。若自無縛。
能解彼縛。斯有是處。」

【○三約從空假入中道明調伏者。天台大師釋纓
絡中觀云。二空為方便者。初觀空生死。次觀空涅
槃。此之二空。為雙遮之方便。初觀用空。次觀用假。
此之二用。為雙照之方便。心心歸趣入薩婆若海。
雙照二諦也。此觀成時。證一切種智。與今慧與方
便兼行。即雙照用空假之義。後三十一科。明菩薩
雙非二邊。即雙遮空假之義。今釋為二。初雙即空
假明調伏為三。初結前生後。】

「是故菩薩。不應起縛。」

【○二徵起縛解。】

「何謂縛。何謂解。」

【○三釋明縛解三。初正釋二。初先明縛解。】

「貪著禪味。是菩薩縛。以方便生。是菩薩解。」


【什公曰。貪著禪味有二障。障涅槃及菩薩道。
肇公
曰。三界受生。二乘取證。皆由著禪味。所以為縛。又
曰。自既離生。方便為物面受生者。則彼我無縛。所
以為解也。

○二釋明慧便二。初先標二義。】

「又無方便慧縛。有方便慧解。無慧方便縛。有慧方便
解。」

【肇公曰。巧積眾德。謂之方便。直達法相。謂之慧。二
行俱備。然後為解耳。若無方便而有慧。未免於縛。
若無慧而有方便。亦未免於縛。

○二釋明二義二。初以方便為首釋二。初明無方
便慧縛。】

「何謂無方便慧縛。謂菩薩以愛見心。莊嚴佛土。成就
眾生。於空無相無作法中。而自調伏。是名無方便慧
縛。」

【什公曰。觀空不取。涉有不著。是名巧方便也。今明
六住巳還。未能無礙。當其觀空。則無所取著。及其
出觀。淨國化人。則生見取相心愛著。拙於涉動。妙
於靜觀。觀空慧不取相。雖是方便。而從慧受名。此
中但取涉有不著為方便。故言無方便而有慧也
七住巳上。其心常定。動靜不異。故言有方便慧也。

燈曰。此之二義。若約漸教階位而言。說如什公所
云。若約頓教而說。則圓人初心。皆能兩備。如金剛
般若云。應無所住而生其心。所謂不住六塵。而行

布施等。無所住慧也。生心行度。方便也。初心兩備。
圓行皎然。下釋得失中。縛則俱縛。不惟縛於有。亦
縛於空。解則俱解。不惟於有得解。即於空亦得其
解也。六朝巳前。判教相者。但知何通教大乘之即
色明空融通之理。今什肇每言六住七住。不知此
是如來借別明通之位。與此經所談通方之教。猶
隔一程。今約台教明之。菩薩以愛見心。莊嚴佛土。
成就眾生。有方便而無慧者。乃三藏教行事六度
菩薩。雖伏惑。而未斷惑。故涉愛見也。於空無相無
作法中。而自調伏。無方便慧縛者。事六度菩薩。雖
於三資糧四加行位用三解脫伏惑。在下中忍位
中。經三僧祗劫。行六度行。百劫種相好因也。

○二明有方便慧解。】

「何謂有方便慧解。謂不以愛見心莊嚴佛土成就眾
生。於空無相無作法中。以自調伏。而不疲厭。是名有
方便慧解。」

【肇公曰。七住巳上。二行俱備。遊歷生死。而不疲厭。
所以為解。
燈曰。此是通教理六度菩薩。以解巧根
大。故能知一切事度即理。色即是空。非色滅空。能
無住而生心。復知雖斷見思不妨隨逐生死。而度
生行度。是故莊嚴佛土。三三昧中。雙輪而並駕。兩
翅而高翥。故名有方便慧解也。

○二以慧為首釋二。初明無慧方便縛。】

「何名無慧方便縛。謂菩薩住貪欲瞋恚邪見等諸煩

惱。而殖眾德本。是名無慧方便縛。」

【前方便先而慧後。此慧先而方便後。同是三藏教
菩薩根小解拙之行。準上可知。

○二明有慧方便解。】

「何謂有慧方便解。謂離諸貪欲瞋恚邪見等諸煩惱。
而殖眾德本。迴向阿耨多羅三藐三菩提。是名有慧
方便解。」

【前方便先而慧後。今方便後而慧先。同是通教菩
薩根大解巧之行。亦準上可知。此約界內二教說
之如此。若界外二教說之。則前之言失。當在別教。
後之言得。當在圓教。或可後之言得。同在後之三
教。對前三藏。通名為拙。部屬方等。教理宜然。能了
天台判教規則。解一千從矣。

○二結成。】

「文殊師利。彼有疾菩薩。應如是觀諸法。」

【既曰有疾菩薩。正應約解行位中明之。若曰位登
七住。方名為得。即是無疾菩薩矣。

○三重釋二。初第一釋。】

「又復觀身無常苦空非我。是名為慧。雖身有疾。常在
生死。饒益一切。而不厭倦。是名方便。」

【○二第二釋。】

「又復觀身。身不離病。病不離身。是病是身。非新非故。
是名為慧。設身有疾。而不永滅。是名方便。」

【肇公曰。新故之名。出於先後。然離身無病。離病無

身。眾緣所成。誰後誰先。既無先後。則無新故。新故
既無。即入實相。故名慧也。既有此慧。而與彼同疾
不取涅槃。謂之方便自調。
燈曰。準今重釋。則慧與
方便。皆在初心。不必約入位說也。若果入位。方名
為得。則後學初心。此經絕分矣。

○二約雙非空假明調伏二。初雙約空有結前生
後二。初標。】

「文殊師利。有疾菩薩。應如是調伏其心。不住其中。亦
復不住不調伏心。」

【應如是調伏。則不住有。不住其中。則不住空。下句
祗亦不住有耳。不住空有。中道之義則巳彰。於前
章。即空有明調伏中矣。

○二釋。】

「所以者何。若住不調伏心。是愚人法。若住調伏心。是
聲聞法。」

【○二雙非空假正明中道之行。凡夫本即是佛。所
多者在於緣塵分別。二乘亦本即佛。所多者在於
滯寂沉空。菩薩亦本即佛。所多者在於根本無明。
今明菩薩中道之行。須異凡夫二乘。住調伏。與住
不調伏。正行中道。所以破根本無明。是故下明三
十一行。皆就中道雙非言之。修圓因而證佛果。文
為三十一。初以調伏不調伏明中道。】

「是故菩薩。不當住於調伏不調伏心。離此二法。是菩
薩行。」


【住於調伏。則沉於空。住於不調伏。則滯於有。離此
二法。則正行中道。故為大乘菩薩法也。

○二約離生死涅槃以明中道。】

「在於生死。不為汙行。住於涅槃。不永滅度。是菩薩行。」

【不住不調伏。故在生死不為汙。不住調伏。故雖住
涅槃不永滅。

○三約離凡夫聖賢以明中道。】

「非凡夫行。非賢聖行。是菩薩行。」

【在於生死不為汙。故非凡夫。住於涅槃不永滅。故
非賢聖。

○四約離垢行淨行以明中道。】

「非垢行。非淨行。是菩薩行。」

【非凡夫行。故非垢。非聖賢行。故非淨。

○五約過魔降魔以明中道。】

「雖過魔行。而現降伏魔。是菩薩行。」

【凡有魔之可降者。於將過魔界未過魔界之時。而
魔來嬈之。俾不出境。故菩薩有降魔之事。若巳過
魔界之行。則魔不能嬈。又何有魔之可降。今菩薩
雖過魔行。而不妨示現降魔。是則不滯於有。不滯
於空。方為中道之行。

○六約離時非時以明中道。】

「求一切智。無非時求。是菩薩行。」

【一切智有二。一二乘一切智。以空為果者也。二佛
果一切智。以中道圓滿為果者也。二乘匇匇取證。

名非時求。

○七約離不生不入以明中道。】

「雖觀諸法不生。而不入正位。是菩薩行。」

【諸法理本無生。菩薩順理恒觀。然而無生。未始不
生。菩薩觀之。生化兩冥。故不同二乘觀無生而入
偏空之正位也。

○八約離緣起邪見以明中道。】

「雖觀十二緣起。而入諸邪見。是菩薩行。」

【外道迷諸法因緣所生。而執為自然。能觀緣起。則
不入邪見矣。然而菩薩悟六十二見為如來種。乃
熾然入之。以求諸佛解脫。故曰入諸邪見。夫觀緣
起而入。豈同邪見者哉。

○九約離攝生愛見以明中道。】

「雖攝一切眾生。而不愛著。是菩薩行。」

【菩薩以四攝法。而攝受眾生。似近於愛見。然而終
不落於愛見。所以成中道之行也。

○十約離遠離及盡以明中道。】

「雖樂遠離。而不依身心盡。是菩薩行。」

【二乘厭此身心。為生死大累。故修空無相無作遠
離之行。必遠離之。斯為究竟。菩薩豈不異凡夫以
修遠離。然而身心盡處。而熾然求生以度生。故曰
因滅無明。得熾然三菩提燈。

○十一約即三界法性以明中道。】

「雖行三界。而不壞法性。是菩薩行。」


【凡夫行三界。則壞法性。二乘證法性。則不行三界。
菩薩異乎是。故行中道之行。

○十二約即行空而殖眾德以明中道。】

「雖行於空。而殖眾德本。是菩薩行。」

【行於空。從假以入空也。植德本。從空以出假也。方
入空而出假。方出假以入空。巳能雙遮。又復雙照。

○十三約即無相而度生以明中道。】

「雖行無相。而度眾生。是菩薩行。」

【義與前同。第植德專於巳。度生專於人異耳。合而
歸之。不同而同也。

○十四約即無作而受生以明中道。】

「雖行無作。而現受身。是菩薩行。」

【二乘行無作。則永不受生。菩薩為度眾生。故行無
作。以盡巳生。巳生既盡。則正當受生以畢志願。必
不匇匇而入正位也。

○十五約即無起而行善行以明中道。】

「雖行無起。而起一切善行。是菩薩行。」

【若行無起。而心永不起。沉於空矣。今菩薩從無起
而起。異二乘。從起而無起。異凡夫。故為菩薩之行。

○十六約即行度而知生心數以明中道。】

「雖行六波羅蜜。而遍知眾生心心數法。是菩薩行。」

【什公曰。六度是自行法。自行既足。然後化人。化人
乃知眾生心。今雖自行。而巳能知彼。復次第六度
觀法無相。不以無相為礙。亦能知眾生心也。
肇公

曰。六度無相行也。無相則無知。而方遍知眾生心
行。

○十七約六通不盡漏以明中道。】

「雖行六通。而不盡漏。是菩薩行。」

【二乘雖得六通必盡諸漏出三界。而不現身度生。
菩薩異乎此。故雖行六通。而不盡漏。言不盡者。非
若凡夫之不盡。秪示現受生。令不知者謂菩薩實
有漏耳。

○十八約行四心不生梵天以明中道。】

「雖行四無量心。而不貪著生於梵世。是菩薩行。」

【有凡夫之四無量心。菩薩之四無量心。如來之四
無量心。凡夫四無量心。必報生梵天。今是菩薩之
四無量心。報在成佛。故不貪著生於梵世。

○十九約行禪等而不隨禪以明中道。】

「雖行禪定解脫三昧。而不隨禪生。是菩薩行。」

【什公曰。禪。四禪也。定。四空也。解脫。八解脫也。三昧。
空無相無作也。
燈曰。大小法相。大抵相同。惟觀其
用心何如耳。是以天台圓教所用名相。不局諦緣
度法之所攝屬。如大有福人。瓦礫草木。信手持來。
無非是寶。與此經所明菩薩之行。甚相符合。苟必
離此。方為圓頓。何異但中稱為佛性乎。

○二十約四念處即即而離以明中道。】

「雖行四念處。而不畢竟永離身受心法。是菩薩行。」

【凡夫外道。於身受心法。執之以為常樂我淨。故如

來謂之四倒。二乘又觀此四。以為不淨無常苦空
無我。於此外雖謂之正。於如來亦謂之倒。葢凡外
因四榮謂之倒。二乘因四枯謂之倒。惟如來玅觀
中道。非榮非枯。離乎八倒。於其中間以般涅槃。今
云雖行四念處。則異乎榮。而不畢竟。示離身受心
法。則異乎枯。非榮非枯。是菩薩行也。

○二十一約四正勤不捨身心精進以明中道。】

「雖行四正勤。而不捨身心精進。是菩薩行。」

【二乘於空無相無作。雖勇於正勤。而於菩薩遊戲
神通淨佛國土。無有一念好樂之心。則猶稱懈怠。
菩薩異此。故是中道。

○二十二約四如意足得自在神通以明中道。】

「雖行四如意足。而得自在神通。是菩薩行。」

【二乘之修四如意足。固能得小乘之作意神通也。
豈若菩薩之修大乘如意足。以得不作意之自在
神通乎。

○二十三約五根分別眾生以明中道。】

「雖行五根。而分別眾生諸根利鈍。是菩薩行。」

【二乘之修五根。志在於無分別。故信進念定慧。一
歸於無分別。苟涉分別。則信不得其真。念不得其
一矣。今菩薩玅行中道。故雖五根行離諸緣塵。而
於眾生玅有法門。能熾然分別。故是中道也。

○二十四約五力求佛力以明中道。】

「雖行五力。而樂求佛十力。是菩薩行。」


【二乘行五根。生五力。惟拔出分段生死。開空無相
無作七覺華。結八正果而巳。菩薩之行五力。而樂
求佛之十力。拔出二種生死。開如來七菩提華。結
善逝八正覺果。故是中道行也。

○二十五約覺支佛智以明中道。】

「雖行七覺分。而分別佛之智慧。是菩薩行。」

【二乘行七覺支。不過分別偏空之法。菩薩之七覺
支。則異乎是。乃分別佛之中道智慧者也。

○二十六約八正道行佛道以明中道。】

「雖行八正道。而樂行無量佛道。是菩薩行。」

【菩薩亦行八正之道。第其所名之正雖同。而所行
之道則不同。正以空不空異竟不竟殊也。

○二十七約止觀不墮寂滅以明中道。】

「雖行止觀助道之法。而不畢竟墮於寂滅。是菩薩行。」

【制心一處。寂然不動。謂之止。智慧照了。歷歷不昧。
謂之觀。二乘亦修止觀。以為助道。然而但止見思
分別之動。而觀見思愚癡之昏。歸於寂滅而巳。菩
薩之修止觀。三惑分別之動無不止。三惑愚癡之
昏無不觀。故不墮於寂滅也。

○二十八約諸法不生相好莊嚴以明中道。】

「雖行諸法不生不滅。而以相好莊嚴其身。是菩薩行。」

【行諸法不生不滅者法身也。相好莊嚴者報身也。
法非報不嚴。報非法不成。法報相資。方成佛道。

○二十九約現二乘不捨佛法以明中道。】


「雖現聲聞辟支佛威儀。而不捨佛法。是菩薩行。」

【或菩薩之修持。或應身之所示現。豈以二乘之小
而棄之不行。是故形雖比丘。而心恒佛道。所謂以
佛道聲令一切聞是也。

○三十約究竟應身以明中道。】

「雖隨諸法究竟淨相。而隨所應為現其身。是菩薩行。」

【肇公曰。究竟淨相。理無形象。而隨彼所應。現若干
像也。

○三十一約空寂現土以明中道。】

「雖觀諸佛國土永寂如空。而現種種清淨佛土。是菩
薩行。」

【諸佛國土。本自離染清淨。故永寂如空。惟其清淨。
而性具之土。方炳然發現。故能隨機所宜。現種種
法。淨佛國土也。

○三十二約帶果行因以明中道。】

「雖得佛道轉於法輪入於涅槃。而不捨於菩薩之道。
是菩薩行。」

【成道說法入寂。乃菩薩究竟之大果。菩薩修因所
尅。畢於是矣。然而眾生無盡。僧那亦無有盡。豈即
於是而取泥洹。要當帶果行因。以行菩薩之道。如
觀音文殊之為然。否則非菩薩道也。

○四聞法獲益。】

「說是語時。文殊師利所將大眾。其中八千天子。皆發
阿耨多羅三藐三菩提心。」


【判教者。此經說在方等。雖曰彈偏斥小歎大褒圓。
而正意在斥小處多。是則無慧方便。無方便慧。愛
見大悲。正斥三藏事六度菩薩不斷惑而度生或
斷惑而灰智也。若曰彈偏。則不特小。即通別二教
皆得言之。即圓教名字位人觀行未成。五住未伏。
豈能即免無慧方便無方便慧及愛見大悲。是以
圓人初心方便及慧二種之行。不可須臾而離。言
方便。則不惟度生善巧及六度行。即四威儀中折
旋俛仰。無非圓人之方便。而此方便。不可無空慧
而統御之。或慧先而方便佐之。或方便先而慧佐
之。如是之行。無非中道雙遮雙照之方便。寄語行
者。勤而習之。但大師釋纓絡三觀之後。又明一心
中三觀。引釋論云。三智實在一心中得。秪一觀而
三觀。觀於一諦而三諦。故名一心三觀。類如一心
而有生住滅。如此三相。在一心中。此觀成時。證一
心三智。亦名一切種智寂滅相種種行類相貌皆
知也。寂滅相者。是雙亡之力。種種相貌皆知者。雙
照之力也。中論云。因緣所生法。即空即假即中。釋
論云。三智實在一心中得。即此意也。此觀微妙。即
一而三。即三而一。一觀一切觀。一切觀一觀。非一
非一切。如此之觀。攝一切觀也。須知此品所示觀
法。而有頓漸二門。文殊維摩初番問答往復明室
空之旨。頓觀也。三番明調伏其心。漸觀也。然而非
頓無以融漸。非漸無以開頓。頓漸合行。是今圓觀。

此又與大師所示。不約而符。或者疑曰。頓觀雖圓。
宛有三相。今維摩所示。惟是一空。云何相合。答曰。
此正圓頓三觀。一空一切空之旨。如趣舉空觀。則
非惟但空俗諦。而中真亦空。名大空觀。今文所示。
正是大空。亦名頓空圓空。自非此空。安令室容廣
座稱不思議。智者解一千從。無勞擬議也。

觀解者。三心即空。一一推檢。所具五陰。誰受病者。
此其中間。身亦無我。是故於心不應生著。即破人
假入空。調伏其心也。又觀五陰之中。起惟法起。滅
惟法滅。又此法者。各不相知。不言我起我滅。又觀
此法。亦是顛倒。我應離之。離我我所。不念內外。行
於平等。我及涅槃。此二皆空。唯有空病。空病亦空。
即破法假入空觀調伏其心也。又觀此心。雖然即
空。亦復即假。諸法宛然。以即假故。不妨於無所受
而受諸受。不滅受而取證於空。愍自心沉淪生死。
而愍於他。生大悲心。雖除假病而不除法。心心生
起。以觀教之令斷苦。教導斷除攀緣。設諸方便而
化餘心。雖化餘心。而不離空慧。即從空出假觀調
伏其心也。又觀此心中道。雙即空假。有方便及慧。
慧及方便二相輔頰恒不捨離。雙非空有。非調伏。
非不調伏。非生死。非涅槃。乃至帶果行因。一一稱
性觀之。即從空假入中道觀調伏其心也。】

【○六釋不思議品二。初釋品題。】

「維摩詰所說經不思議品第六」


【什公曰。法身大士。身心無倦。聲聞結業之形。心雖
樂法。身有疲厭。故發息止之想。身子於弟子中。年
耆體劣。故先發念。不用現其累迹。又以維摩必懸
得其心。故直念而不言也。尋下言諸大人當於何
坐。似是推巳之疲以察眾人之體。恐其須故。發念
之也。
肇公曰。床坐獨寢。旨現於此。舍利弗。默領玄
機。故扣其興端。淨名將辯無求之道。故因而詰之
也。
燈曰。失發千尋之絲。先於微緒。開萬華之谷。首
於初陽。是以身子所發之念。所緣之事極小。而維
摩能鑒之心。所現之迹極大。機教相扣。碪椎相應。
大士固不可思議。身子亦不可思議也。

○二釋經文四。初略寄借座明不思議三。初欲座
興念。】

「爾時舍利弗。見此室中無有床座。作是念。斯諸菩薩
大弟子眾。當於何坐。」

【○二知意呵斥五。初維摩泛問。】

「長者維摩詰知其意。語舍利弗言。云何仁者。為法來
耶。求床座耶。」

【○二身子實答。】

「舍利弗言。我為法來。非為床座。」

【○三正事呵斥五。初以為法不貪軀命斥。】

「維摩詰言。唯舍利弗。夫求法者。不貪軀命。何況床座。」

【○二以求法非有三科三界斥。】

「夫求法者。非有色受想行識之求。非有界入之求。非

有欲色無色之求。」

【五陰。十八界。十二入。是為三科。欲色無色是為三
界。夫有三科。即在三界。苟在三界。不免三科。身子
一念床座。則生死之法備矣。

○三以求法不著三寶求斥。】

「唯舍利弗。夫求法者。不著佛求。不著法求。不著眾求。」

【夫求出三科三界者。要以歸依三寶為之始。第三
寶為世舟航。渡河雖用筏。到岸不須舟。故不可以
不求。又不可以著心而求之可也。身子答云。我為
法來。是著法而求。法因佛說。法假僧弘。故相因言
之。然以著心求者。是非為真求。而於無求中。我而
求之。

○四以求法無修四諦求斥二。初以舉四諦斥。】

「夫求法者。無見苦求。無斷集求。無造盡證修道之求。」

【○二明所以斥。】

「所以者何。法無戲論。若言我當見苦斷集證滅修道。
是則戲論。非求法也。」

【肇公曰。有求則戲論。戲論則非求。所以知真求之
無求也。

○五以求法無用八義求斥。】

「唯舍利弗。法名寂滅。若行生滅。是求生滅。非求法也。
法名無染。若染於法乃至涅槃。是則染著。非求法也。
法無行處。若行於法。是則行處。非求法也。法無取捨。
若取捨法。是則取捨。非求法也。法無處所。若著處所。

是則著處。非求法也。法名無相。若隨相識。是則求相。
非求法也。法不可住。若住於法。是則住法。非求法也。
法不可見聞覺知。若行見聞覺知。是則見聞覺知。非
求法也。法名無為。若行有為。是求有為。非求法也。」

【此科經有八段。一以法身名為寂滅。不可以生滅
求斥。乃至法身名無為。不可以有為求斥。一一在
文可見。

○四結成正意。】

「是故舍利弗。若求法者。於一切法。應無所求。」

【言應無所求者。乃以無求之心而求。非一向不求。
所謂於無可求中吾故求之。是也。

○五聞法獲益。】

「說是語時。五百天子。於諸法中。得法眼淨。」

【法眼淨。位在圓教八九十信。別在十行。若小乘法
眼淨。非此中意。

觀解者。觀一念識心。具足眾德。了無諸相。即法身
非有軀命三科。雖即三寶。不應著之。雖即四諦。無
四諦相。了不見生滅之相。乃至無見無為。即大士
所示義也。

○三借座與坐十三。初維摩問何處座好。】

「爾時長者維摩詰。問文殊師利言。仁者遊於無量千
萬億阿僧祗國。何等佛土。有好上妙功德成就師子
之座。」

【什公曰。自知而問者。欲令眾信也。借座彼國。其義

有二。一者欲現諸佛嚴淨功德致殊勝之座。令始
行菩薩深其志願也。二者欲因往返之迹使化流
一國也。

○二文殊答座好之處。】

「文殊師利言居士。東方度三十六恒河沙國。有世界
名須彌相。其佛號須彌燈王。今現在彼。佛身長八萬
四千由旬。其師子座。高八萬四千由旬。嚴飾第一。」

【肇公曰。由旬天竺里數名也。上由旬六十里。中由
旬五十里。下由旬四十里也。

○三維摩詰現通借座。】

「於是長者維摩詰現神通力。」

【○四燈王佛遣座與之。】

「即時彼佛。遣三萬二千師子之座高廣嚴淨。來入維
摩詰室。」

【○五座室小大相容。】

「諸菩薩大弟子。釋梵四天王等。昔所未見。其室廣博。
悉皆包容三萬二千師子之座。無所妨礙。於毗耶離
城及閻浮提四天下。亦不迫迮。悉見如故。」

【○六維摩詰命各就座。】

「爾時維摩詰。語文殊師利。就師子座。與諸菩薩上人
俱坐。當自立身如彼座像。」

【○七諸菩薩變形就座。】

「其得神通菩薩。即自變形。為四萬二千由旬。坐師子
座。」


【○八餘眾皆不能昇。】

「諸新發意菩薩。及大弟子。皆不能昇。」

【○九問身子何不就座。】

「爾時維摩詰語舍利弗。就師子座。舍利弗言。居士。此
座高廣。吾不能昇。」

【○十命身子禮佛可昇。】

「維摩詰言。唯舍利弗。為須彌燈王如來作禮。乃可得
坐。」

【○十一依命禮佛得昇。】

「於是新發意菩薩及大弟子。即為須彌燈王如來作
禮。便得坐師子座。」

【○十二身子讚歎希有。】

「舍利弗言。居士。未曾有也。如是小室。乃容受此高廣
之座。於毗耶離城。無所妨礙。又於閻浮提聚落城邑。
及四天下諸天龍王鬼神宮殿。亦不迫迮。」

【○十三維摩詰示不可思議。】

「維摩詰言。唯舍利弗。諸佛菩薩有解脫。名不可思議。」

【肇公曰。夫有不思議之跡顯於外。必有不思議之
德著於內。覆尋其本。權智而巳乎。何則。智無幽而
不燭。權無德而不修。無幽不燭。故理無不極。無德
不修。故功無不就。功就在于不就。故一以成之。理
極存于不極。故虗以通之。所以智周萬物而無照。
權積眾德而無功。冥漠無為而無所不為。此不思
議之極也。巨細相容。殊形並應。此葢耳目之麤迹。

遽足以言乎。然將因末以示本。託麤以表微。故因
借座略顯其事耳。此經自始於淨土。終于法供養。
其中所載大乘之道。無非不思議法者也。故囑累
云。此經名不思議解脫法門。當奉持之。此品因現
外迹。故別受名耳。解脫者。自在心法也。得此解脫。
則凡所作為。內行外應。自在無礙。此非二乘所能
議也。七住法身巳上。乃得此解脫也。別本云。神足
三昧解脫。

燈曰。肇公第知覆尋不思議之本權智而巳。未知
權智之所施設者迹也。若覆尋其本。則又有實智
在焉。葢諸佛菩薩果上玅用。依實智之體。以起權
智之用。正以實智不可思議。致令權智亦不可思
議。又權實二智能照之智也。不有所照之境。焉發
能照之智。是故智有權實。境亦同之。不有所照之
境。安發能照之智。不有能照之智。安顯所照之境。
是則權實二智之不可思議。又因權實二境之不
可思議。故法華云。諸佛智慧甚深無量。此歎實智
玅也。又云。其智慧門難解難入。此歎權智玅也。又
云。是法非思量分別之所能解。此歎權實二智俱
不可思議。以釋玅名也。又云。惟佛與佛乃能究盡
諸法實相。能究盡者。乃權實二智。所究盡者。乃權
實二境。天台大師云。諸法不思議。權境也。實相不
思議。實境也。即諸法而實相。乃即權而實。即實相
而諸法。乃即實而權。權實實權。俱不可思議。乃諸

佛所究盡之境。又云諸法者。即華嚴能隨染緣具
造十法界也。每一界各有十如是。故經云。所謂諸
法。有如是相。如是性。如是體。如是力。如是作。如是
因。如是緣。如是果。如是報。如是本末究竟等。又準
仁王經與智論。每一界具假名實法國土。界界三
法。法法十如。每一界有三十如是。十界則三百如
是。每界互具十界。則成百界。界十如是。故成三千
如是。此三千法。又有真妄具造不同。葢始由真如
不變之體法爾具足三千性相。能隨染淨緣。具造
十法界。始既即不變而隨緣。終則即隨緣而不變。
言不變者。雖隨淨緣具造佛界假名實法國土。而
真如不變之體。性具十種法界。即性體清淨。不染
纖毫。與夫性量竪窮橫遍者。毫無虧次。即隨染緣。
具造九界假名實法國土。而真如不變之體。性具
十界。即性體清淨。毫無染污。與夫性量竪窮橫遍
者。亦毫無虧欠。惟其在真如隨緣不變。故隨緣所
造。若佛法。若眾生法。若心法。莫非不變之體。而彼
性具性體性量不闕纖毫。故諸佛菩薩悟中。證此
三法。若正報。若依報。若大。若小。若多。若少。無非法
界。是故於中。一為無量。無量為一。小中現大。大中
現小。於一毛端。現寶王剎。坐微塵裏。轉大法輪者
以此。故法智大師云。良由法界不思議體。作我一
念之心。亦復舉體作生作佛。作依作正。一塵法界
不小。剎海法界不大。惟其如此。故能室容廣座。亦

容多眾。以須彌之高廣。內芥子中。無所增減。毛內
大海。不嬈魚鼈。以至如來無礙神通。菩薩三十二
應。皆本于此。不則何異作意神通。焉稱無作玅用
耶。或問曰。若如所云。豈肇公不思議權智之說非
耶。對曰。肇公之說。非一向不是。葢覆求其迹。原是
不思議權智。第肇公。但知其迹。不究其本。又不知
權實二智同居一體謂之同體權實。權實所依。在
于諸法實相。權實二境。以依同體之境。故有同體
之智。是故諸佛菩薩。果地施設。種種不思議權智。
此權即實。智即是境。故如來於法華會上。從三昧
安詳而起。先歎權實二智。次歎權實二境。以明出
世間一大事因緣。深有所以也。大師淨名疏亦云。
今解華嚴經。明一微塵有大千經卷。觀眾生一念
無明心即是如來心。若見此心。則能以須彌入芥
子無相妨也。下諸不思議事。窮劫說不能盡。皆是
此意耳。所以然者。此經云。諸佛解脫。當於眾生心
行中求。若觀眾生心行。得諸佛解脫。住此解脫。則
能現如是種種不思議事也。所以然者。諸方便教。
明二乘得偏真之理解脫。是思議解脫。如得玻璃
珠不能雨寶。大乘圓教。明菩薩中道圓真真性解
脫。即是不思議解脫。如得如意珠能雨大千寶也。
見眾生心行真性。得芥子須彌真性。一如無二如。
若得芥子真性之小。能容須彌之大。得須彌真性。
則須彌之大。不礙芥子之小。舉此一意。可以例下

諸事。如是解脫。正貫攝此意也。

○二廣舉眾事明不思議十二。初須彌內芥四。初
牒解脫之本。】

「若菩薩住是解脫者。」

【○二示不思議相。】

「以須彌之高廣。內芥子中。無所增減。須彌山王。本相
如故。」

【○三明機見不同。】

「而四天王忉利諸天。不覺不知巳之所入。唯應度者。
乃見須彌入芥子中。」

【○四結成法門。】

「是名不可思議解脫法門。」

【不思議解脫之本。始既性具三法。能不變以隨緣。
是故終則隨緣而不變。在相言之。雖有山芥大小
之不同。在性言之。須彌一法界也。芥子亦一法界
也。彼此各各相容。猶如因陀羅網。今乃以芥子為
主。以須彌為賓。芥子之主。則隱相而現性。須彌之
賓。則隱性而現相。性能內相。是故芥子內須彌中。
此為小中現大。亦是依中現依。

○二毛入大海。】

「又以四大海水入一毛孔。不嬈魚鼈黿鼉水性之屬
而彼大海。本相如故。諸龍鬼神阿修羅等。不覺不知
巳之所入。於此眾生。亦無所嬈。」

【釋義準前。名為正中現依。楞嚴云。於一毛端現寶

王剎義同。

○三斷界遠擲。】

「又舍利弗。住不可思議解脫菩薩。斷取三千大千世
界。如陶家輪。著右掌中。擲過恒沙世界之外。其中眾
生。不覺不知巳之所往。又復還置本處。都不使人有
往來想。而此世界。本相如故。」

【雖因神通之力不可思議。實由性具之法轉變自
在。

○四演日為劫。】

「又舍利弗。或有眾生。樂久住世而可度者。菩薩即演
七日以為一劫。令彼眾生謂之一劫。」

【時之延促。皆眾生情謂所計。無論證無生忍者。不
見有近久之殊。即冥心玄覽。實無去來今相之可
得。今菩薩為眾生樂久住世而得度者。即演日為
劫。其若樂久住。存壽者相。如神仙之流。菩薩下文
所示。又則促劫為日也。

○五促劫為日。】

「或有眾生。不樂久住而可度者。菩薩即促一劫以為
七日。令彼眾生謂之七日。」

【前樂久住世而可度。乃菩薩根人。願於末劫弘經。
如南嶽思大禪師之為心者也。今不樂久住。乃厭
世無常。去無常以趣真常。此有兩種。一二乘根性。
一菩薩樂生無量壽佛國。樂集一切功德人也。

○六以佛土示眾。】


「又舍利弗。住不可思議解脫菩薩。以一切佛土嚴飾
之事。集在一國。示於眾生。」

【○七擎土不動。】

「又菩薩以一佛土眾生。置之右掌。飛到十方。徧示一
切。而不動本處。」

【○八毛見供具。】

「又舍利弗。十方眾生。供養諸佛之具。菩薩於一毛孔。
皆令得見。」

【○九毛見日月。】

「又十方國土。所有日月星宿。於一毛孔。普使見之。」

【○十口吸諸風。】

「又舍利弗。十方世界所有諸風。菩薩悉能吸著口中。
而身無損。外諸樹木。亦不摧折。」

【性風真空。理巳如是。菩薩合如來藏。示現神變。固
不可得而思議也。

○十一腹內劫燒。】

「又十方世界。劫盡燒時。以一切火。內於腹中。火事如
故。而不為害。」

【○十二取土過界。】

「又於下方。過恒河沙等諸佛世界。取一佛土。舉著上
方。過恒河沙無數世界。如持針鋒舉一棗葉。而無所
嬈。」

【巳上皆於依報。明不可思議。下文則於正報。明不
可思議。


○三廣舉現身明不可思議三。初神通現身。】

「又舍利弗。住不可思議解脫菩薩。能以神通。現作佛
身。或現辟支佛身。或現聲聞身。或現帝釋身。或現梵
王身。或現世主身。或現轉輪聖王身。」

【性具十界。究竟現前。隨機所扣。如鑒現形。普門之
業。法爾如斯。

○二變聲演法。】

「又十方世界所有眾聲。上中下音。皆能變之。令作佛
聲。演出無常苦空無我之音。及十方諸佛所說種種
之法。皆於其中。普令得聞。」

【普門示現。則應以何身得度。即現何身而為說法。
今則變一切眾音。令作佛聲。演出法音。普令得聞。
以顯解脫不可思議也。

○三總結不思議之力。】

「舍利弗。我今略說菩薩不可思議解脫之力。若廣說
者。窮劫不盡。」

【○四總明智慧方便之門四。初迦葉讚歎自鄙五。
初讚法門希有。】

「是時大迦葉。聞說菩薩不可思議解脫法門。歎未曾
有。謂舍利弗。譬如有人。於盲者前。現眾色像。非彼所
見。一切聲聞。聞是不可思議解脫法門。不能解了。為
若此也。智者聞是。其誰不發阿耨多羅三藐三菩提心。」

【○二鄙小乘絕分。】

「我等何為永絕其根。於此大乘。巳如敗種。」


【○三顯聲聞應泣。】

「一切聲聞。聞是不可思議解脫法門。皆應號泣。聲震
三千大千世界。」

【肇公曰。所乖處重。故假言應號泣耳。二乘憂悲永
除。尚無微泣。況震三千乎。
燈曰。非也。須知。二乘雖
斷見思無界內憂悲。不無界外見思憂悲。下云結
習未盡。華則著身。畏生死故。五欲得便是也。二乘
自鄙無分。應是十二年中。小乘執教未忘。謂斷見
思。巳如敗種。未知見思若盡種當發現。大士法雨。
正啟其根。號泣三千。乃發厥萌芽之初也。

○四顯菩薩自在。】

「一切菩薩。應大欣慶頂受此法。」

【肇公曰。迦葉將明大小之殊抑揚時聽。故非分者。
宜致絕望之泣。巳分者。宜懷頂受之歡也。

○五顯魔無如之何。】

「若有菩薩。信解不可思議解脫法門者。一切魔眾。無
如之何。」

【○二天子聞讚發心。】

「大迦葉說是語時。三萬二千天子。皆發阿耨多羅三
藐三菩提心。」

【○三大士歎顯菩薩三。初明菩薩多作魔王。】

「爾時維摩詰。語大迦葉。仁者。十方無量阿僧祗世界
中作魔王者。多是住不可思議解脫菩薩。以方便力
故。教化眾生。現作魔王。」


【肇公曰。因迦葉云信解不可思議者魔不能嬈。而
十方亦有信解菩薩為魔所嬈者。將明不思議大
士所為自在。欲進始學故現為魔王。非魔力之所
能也。此亦明不思議。亦成迦葉言意。

○二明菩薩多現惡乞。】

「又迦葉。十方無量菩薩。或有人從乞手足耳鼻頭目
髓腦血肉皮骨。聚落城邑。妻子奴婢。象馬車乘。金銀
瑠璃硨磲碼碯珊瑚琥珀真珠珂貝。衣服飲食。如此
乞者。多是住不可思議解脫菩薩。以方便力。而往試
之。令其堅固。」

【什公曰。結業菩薩。於施度將盡而未極。是以不思
議菩薩。強從求索。令其無惜心盡具足堅固。亦令
眾生知其堅固。亦便其自知堅固。

○三明菩薩方便本心二。初明有威德力。】

「所以者何。住不可思議解脫菩薩。有威德力。故行逼
迫。示諸眾生。」

【○二歎是為難事二。初法說。】

「如是難事。凡夫下劣。無有力勢。不能如是逼迫菩薩。」

【○二譬說。】

「譬如龍象蹴踏非驢所堪。」

【肇公曰。截人手足。離人妻子。強索國財。生其憂悲。
雖有目前小苦。而致永劫大安。是由深觀人根。輕
重相權。見近不及遠者。非其所能為也。
什公曰。眾
生若有真實定相者。則不思議大士。不應徒行逼

試令其受苦。以非真實。易可成就。故行惱逼也。

○四結成解脫法門。】

「是名住不可思議解脫菩薩智方便之門。」

【肇公曰。智慧遠通。方便近導。異迹所以形。眾遮所
以成。物無不由。而莫之能測。故權智二門。為不思
議之本也。

約教判不思議解脫法門者。的在圓教登初住菩
薩。至於等覺。分破無明。分證三德。鄰於玅覺。乃能
究竟。亦兼得別教登地菩薩。然別登初地。巳同圓
教初住。雖曰兼別。實乃純圓。若如什肇諸公所釋。
謂七住菩薩能具是力。不知七住是何教位次。若
曰圓位。則初住巳得。不待至七。若曰別教。七住方
盡思惑。始學出假。亦未有此證。據關中釋義。多附
通理。其所指七住。應是諸大乘經借別明通之位。
與巳辦地齊。雖能遊戲神通淨佛國土。亦未有如
此不思議解脫也。

觀解者。觀一念性具三千。即性體性量。一界現起。
九界冥伏。一法現起。三千九百九十九法冥伏。或
根塵依正。各各現起冥伏。一為主。餘為賓。主能攝
賓。賓來歸主。或小中現大大中現小等。是為不思
議解脫法門。於一心中具足也。】

維摩詰所說經無我疏卷第七

