











維摩詰所說經無我疏卷第八
天台山幽溪沙門　傳燈　著

【○七釋觀眾生品二。初釋品題。】

「維摩詰所說經觀眾生品第七」

【二乘觀境。多涉於空。菩薩觀境。多涉於有。涉空既
招自了之譏。涉有又墮為人之失。惟佛行道。空有
從容。如曰。無方便慧縛。有方便慧解。無慧方便縛。
有慧方便解。方便豈非涉有。慧豈非涉空。則巳備
之前章也。文殊復慮滯言之賓未得歸一之旨。是
故復有是問。維摩所答。則空有而兼到。中道而恒
居。葢有生可度。豈忘情於涉有。眾喻以觀。豈撥智
以觀空。矧運真實之慈。廣破三十之弊。如是則生
緣法緣而雙濟。無緣中道而獨翔。菩薩度生之道。
過此不知所裁也。

○二釋經文二。初正明觀生四。初明所觀眾生二。
初文殊以云何觀眾生問。】

「爾時文殊師利問維摩詰言。菩薩云何觀於眾生。」

【夫所度眾生。境也。菩薩觀之。觀也。不知菩薩云何
觀之以行度脫。故有是問。

○二維摩以二十九喻答。】

「維摩詰言。譬如幻師見所幻人。菩薩觀眾生。為若此。」


【肇公曰。幻師觀幻。知其非真。大士觀眾生。有若此
也。】

「如智者見水中月。如鏡中見其面像。如熱時𦦨。如呼
聲響。如空中雲。如水聚沫。如水上泡。如芭蕉堅。如電
久住。如第五大。如第六陰。如第七情。如十三入。如十
九界。菩薩觀眾生為若此。如無色界色。如焦穀芽。如
須陀恒身見。如阿那含入胎。」

【肇公曰。阿那含雖有暫退。必不經生也。】

「如阿羅漢三毒。」

【阿羅漢人。雖有界外三毒。今所云者。巳無界內三
毒也。】

「如得忍菩薩貪恚毀禁。」

【無生忍位菩薩。巳破根本無明。心結永沉。況毀禁
麤事乎。】

「如佛煩惱習。」

【肇公曰。唯有如來。結習都盡。

如盲者見色。如入滅盡定出入息。

肇公曰。心馳動於內。息出入於外。心想既滅。故息
無出入也。】

「如空中鳥迹。如石女兒。如化人煩惱。如夢所見巳寤。
如滅度者受身。」

【肇公曰。未有入涅槃而復受身者。】

「如無煙之火。菩薩觀眾生為若此。」

【所度眾生。有也。觀之本空如眾喻。空也。方即有而

空。方即空而有。駕雙輪而直運。翥兩翅以高飛。菩
薩觀眾生為若此。可謂居其本也。

○二明能被四心四。初慈無量心二。初文殊以云
何行慈問。】

「文殊師利言。若菩薩作是觀者。云何行慈。」

【問意謂作如是觀。乃涉於空。行慈與樂。乃涉於有。
此以法緣異於生緣為難。以啟維摩不二之宗。

○二維摩以為生說斯法答二。初正明二。初總舉
真實之慈。】

「維摩詰言。菩薩作是觀巳。自念我當為眾生說如斯
法。是即真實慈也。」

【肇公曰。眾生本空。不能自覺。故為說斯法。令其自
悟耳。豈有我彼哉。若能觀眾生空。則心行亦空。以
此空心。而於空中行慈者。乃名無相真實慈也。
燈
曰。夫慈名與樂。悲名拔苦。然與樂時。巳自拔苦。拔
苦時巳自與樂。葢苦樂二法。體如冰炭。不相為類。
眾生之苦。過由著有。菩薩觀空。巳度彼岸。菩薩度
生亦觀此境。作是觀巳。自念我當為眾生說斯空
法。以度有苦。而無為之樂自臻。以巳所欲。轉以施
人。故名真實慈也。

○二別開三十慈。】

「行寂滅慈。無所生故。」

【無明之惑。品數雖多。大都言之。不外乎四。謂生住
異滅。楞嚴云。何況此中生住異滅分劑頭數。是也。

約惑生起之相。則生相居首。滅相居末。約滅除之
相。則生相居首。滅相居末。故五忍以無生忍。居初
住首。以寂滅忍。居玅覺末。今一往約末位言之。故
言寂滅慈。一往非盡理故。又曰無所生故。然寂之
為功。既能寂滅。豈不能寂生。故得云無所生故。此
慈屬無緣。以順中道空有俱空。而為體也。】

「行不熱慈。無煩惱故。」

【世上奇男子。胷中抱負不平之氣。能為人排難解
紛。一飯之惠必酬。睚眦之怨必報。謂之熱腸。以其
有貪嗔癡煩惱故也。今菩薩之慈。視怨親於平等。
施與拔於法空。雖似排難解紛。然而眾生與之有
緣而非熱。即與之無緣亦非冷。以其無貪嗔癡煩
惱故也。此慈屬法緣。以順冤親。俱空為體也。】

「行等之慈。等三世故。」

【菩薩之慈。體順四弘。理周法界。眾生雖無邊。而誓
願度之。巳歷過去無量恒河沙劫。而其心不休。當
經未來恒河沙劫。而其心不息。正住十方無量恒
河沙界。而其心無有厭倦。名為行等之慈。順常住
理。等三世故。此慈屬無緣。以順平等為體也。】

「行無諍慈。無所起故。」

【人心於法有所諍競者。為於緣塵心有所起故也。
菩薩生心度生。巳安止於無住。今之行慈。乃應無
所住而生其心。謂之無諍慈。又復釋之曰。無所起
故。此慈屬法緣。以順無諍無起故也。】


「行不二慈。內外不合故。」

【觀生行慈。巳分內外。若緣之以生分別。則根塵相
合。生死無窮。了之如幻如化。則人巳不二。物我皆
空。此慈兩屬。不二屬無緣。不合屬法緣。】

「行不壞慈。畢竟盡故。」

【生死煩惱。一有未盡。則法有可壞。惟其畢竟盡故。
是以其慈體不可壞。此慈屬法緣。以順盡相故也。】

「行堅固慈。心無毀故。」

【中道無緣。堅若金剛。利能摧惑。故心無毀。】

「行清淨慈。諸法性淨故。」

【肇公曰。真慈無相。與法性同淨也。此慈屬無緣也。】

「行無邊慈。如虗空故。」

【中道無緣。體若虗空。本無邊際。】

「行阿羅漢慈。破結賊故。」

【梵云阿羅漢。此云破賊。此慈屬法緣。所謂無心攀
緣眾生。自然現益。】

「行菩薩慈。安眾生故。」

【菩薩無心。以安眾生為心。此慈屬生緣。是故云也。】

「行如來慈。得如相故。」

【三慈對人分之。生緣屬菩薩。法緣屬阿羅漢。今無
緣應屬如來。體順中道。故曰得如相故。】

「行佛之慈。覺眾生故。」

【梵云佛陀。此言覺者。然有三覺。一自覺。屬法緣。二
覺他。屬生緣。三覺滿。屬無緣。今云覺眾生故。分屬

生緣也。】

「行自然慈。無因得故。」

【肇公曰。大乘之道。無師而成。謂之自然。菩薩真慈。
亦無因而就。故名自然。此慈屬無緣也。】

「行菩提慈。等一味故。」

【肇公曰。平等一味無相之道。謂之菩提。無相真慈
亦平等一味。可名菩提也。此慈屬乎無緣。】

「行無等慈。斷諸愛故。」

【慈近乎愛。愛則與眾生等。菩薩修乎法緣。巳斷諸
愛。雖終日等。而不與之等也。此慈屬法緣。】

「行大悲慈。導以大乘故。」

【不先拔苦。所與之樂。終非究竟。是故慈悲。一義異
名。導以大乘之樂。以釋二死之苦。名大悲慈也。此
慈屬無緣。以導大乘故也。】

「行無厭慈。觀空無我故。」

【肇公曰。疲厭之情。出於存我。以空無我心而為慈
者。與生死相畢。無復疲厭也。此慈屬法緣。】

「行法施慈。無遺惜故。」

【財施有盡。故有遺惜。法施無盡。故無遺惜。此慈生
法兩屬。】

「行持戒慈。化毀禁故。」

【菩薩持戒。不獨自止毀禁。兼欲化他毀禁。使人見
賢而思齊也。以是與樂。慈莫大焉。此屬生緣慈也。】

「行忍辱慈。護彼我故。」


【什公曰。若能行忍。則內不自累。外不傷物。故言護
彼我也。亦屬生緣慈也。】

「行精進慈。荷負眾生故。」

【人雖有力。若復雜退。則不能有所荷擔。故菩薩荷
負眾生。宜以精進而為其力。此亦屬生緣。】

「行禪定慈。不受味故。」

【小乘之人。及以凡夫。修得禪定。多生耽味。菩薩得
禪。正好依禪行慈。行慈則出俗利生。不愛禪味。此
亦屬法緣慈攝。】

「行智慧慈。無不知時故。」

【什公曰。行未滿而求果。名不知時。
燈曰。不特此也。
自未度而度人。巳得度而不度人。滅度一切眾生。
實有眾生得滅度者。無住而不生心。生心而非無
住。皆名不知時也。此亦法緣慈攝。】

「行方便慈。一切示現故。」

【六度之外。有方便度。慈亦如是。菩薩隨機。一切示
現。即謂之方便慈。此屬生緣慈攝。】

「行無隱慈。直心清淨故。」

【有三無隱。一教無隱。心言直故。二行無隱。無曲逕
故。三理無隱。心契實相故。一有所隱。即不名為清
淨。法緣慈攝。】

「行深心慈。無雜行故。」

【凡所造行。雜則不深。今深心慈。深故不雜。此亦法
緣慈攝。】


「行無誑慈。不虗假故。」

【菩薩於一切時中。尚無虗假。矧今行慈。猶以虗假
而誑眾生。此亦法緣慈攝。】

「行安樂慈。令得佛樂故。」

【菩薩大慈。恒欲與眾生佛智慧樂以證四德。故所
行慈。名安樂也。此屬無緣慈攝也。

○二結成。】

「菩薩之慈。為若此也。」

【○二悲無量心二。初問。】

「文殊師利又問。何謂為悲。」

【○二答。】

「答曰。菩薩所作功德。皆與一切眾生共之。」

【肇公曰。哀彼長苦。不自計身。所有眾德。願與一切。
先人後巳。大悲之行也。

○三喜無量心二。初問。】

「何謂為喜。」

【○二答。】

「答曰。有所饒益。歡喜無悔。」

【肇公曰。自得法利。與眾同歡。喜於彼巳俱得法悅。
謂之為喜。

○四捨無量心二。初問。】

「何謂為捨。」

【○二答。】

「答曰。所作福祐。無所希望。」


【什公曰。現世不求恩。未來不求報也。

約教者。菩薩觀眾生如幻化。而能行慈。通別圓三
教。皆得言之。而正意在圓。以真實慈中所開三十
慈。關三種慈悲故也。

觀解者。觀一念具十法界。雖在於迷。以如幻等二
十九喻觀之。於不可得中。吾故以真實相慈三十
慈。與性德之樂。拔性德之苦。是為觀心方便與慧
二者並行也。慈既如是。三亦如是而觀。

○三明所依功德六。初明生死有畏當何所依。二
初問。】

「文殊師利又問。生死有畏。菩薩當何所依。」

【肇公曰。生死為畏。畏莫大之。悲疾大士。何所依恃。
而能永處生死。不以畏為畏乎。

○二答。】

「維摩詰言。菩薩於生死畏中。當依如來功德之力。」

【悲疾菩薩。於苦海而作慈航。應依二種佛功德力。
一依他佛功德力。即十方諸佛。所修功德之力。冥
熏加被。使無退轉。一依自所修佛功德力。即下問
答中所示之法。依而修之。有生善滅惡功德。若據
現文所答。惟是自力。亦謂之如來功德。約義言之。
必須二種。

○二明如來功德當依何住二。初問。】

「文殊師利又問。菩薩欲依如來功德之力。當於何住。」

【○二答。】


「答曰。菩薩欲依如來功德力者。當住度脫一切眾生。」

【如來功德之力無他。一惟以度脫眾生為事。菩薩
能住度脫眾生。則契合佛心。佛必以功德力而加
被之。此一舉而兩得之矣。

○三明欲度眾生當何所除二。初問。】

「又問。欲度眾生。當何所除。」

【○二答。】

「答曰。欲度眾生。除其煩惱。」

【未除巳之煩惱。而遽焉度人。自他俱溺。其理必然。

○四明欲除煩惱當何所行二。初問。】

「又問。欲除煩惱。當何所行。」

【○二答。】

「答曰。當行正念。」

【煩惱者。貪嗔癡慢疑五鈍使也。皆從不正念生。是
故欲除煩惱。當行正念。

○五問云何行於正念二。初問。】

「又問。云何行於正念。」

【○二答。】

「答曰。當行不生不滅。」

【○六問何法不生何法不滅二。初問。】

「又問。何法不生。何法不滅。」

【○二答。】

「答曰。不善不生。善法不滅。」

【上五問答。展轉釋成。至此不善不生善法不滅。為

行菩薩行之要道。葢必不善不生。斯可以自利。善
法不滅。斯可以利生。是則舉不善。則一切蔽病。在
其中矣。舉善法。則六度萬行。在其中矣。下去六問。
一以此答而為根本。

○四明善不善根本二。初答明六。初一問答善不
善孰為本。】

「又問。善不善孰為本。答曰。身為本。」

【什公曰。身謂五陰也。

○二一問答身孰為本。】

「又問。身孰為本。答曰。欲貪為本。」

【什公曰。由欲著情深。故廣生結業。亦以愛潤。所以
受生。是以於諸結中。偏舉欲貪也。

○三一問答貪孰為本。】

「又問。次貪孰為本。答曰。虗妄分別為本。」

【貪欲起於緣塵分別。分別美惡。貪欲是生。

○四一問答虗妄分別孰為本。】

「又問。虗妄分別孰為本。答曰。顛倒想為本。」

【見與見緣。并所想相。如虗空華。本無所有。而眾生
虗妄分別。故謂之為有。空華世界。本無美惡。而眾
生虗妄分別。謂為美惡。皆名顛倒。譬如狂醉。首尾
相換。故謂首為尾。豈非顛倒。

○五一問答顛倒想孰為本。】

「又問。顛倒想孰為本。答曰。無住為本。」

【○六一問答無住孰為本。】


「又問。無住孰為本。答曰。無住則無本。」

【○二結成。】

「文殊師利。從無住本。立一切法。」

【肇公曰。心猶水也。靜則有照。動則無鑒。癡愛所濁。
邪風所扇。湧溢波蕩。未始暫住。以此觀法。何往不
倒。譬如臨面湧泉。而責以本狀者。未之有也。倒想
之興。本乎不住。義存於此乎。一切法。從眾緣會而
成體。緣未會。則法無寄。無寄則無住。無住則無法。
以無法為本。故能立一切法也。若以心動為本。則
有有相生。理極初動。更無本也。若以無法為本。則
有因無生。無不因無。故更無本也。無住故想倒。想
倒故分別。分別故貪欲。貪欲故有身。既有身也。則
善惡並陳。善惡既陳。則萬法斯起。自茲以往。言數
不能盡也。若善得其本。則眾未可除矣。

燈曰。有妄無住。有真無住。今文正言妄法。以無住
為本。肇公釋之詳矣。若真無住者。如般若以無住
為宗。以實相般若為理。觀照般若為行。所謂以無
住法。住般若波羅蜜中。金剛云。應無所住而生其
心。皆明此義。應知實相般若。為真如不變之體。雖
不變而隨緣。是則世間萬法。悉從真如之所生。即
不變而隨緣。即隨緣而不變。依無住本。立一切法。
此又此經言外之旨也。

○二兼明餘義二。初天女現身五。初現身散華。】

「時維摩詰室。有一天女。見諸天人。聞所說法。便現其

身。即以天華。散諸菩薩大弟子上。」

【肇公曰。天女即法身大士也。常與淨名。共弘大乘
不思議道。故現為宅神。同處一室。見大眾集。聞所
說法。故現身散華。欲以生論也。

○二華著不著。】

「華至諸菩薩。即皆墮落。至大弟子。便著不墮。」

【什公曰。天以此未曾有室。室無雜教。故毀賤小乘。
顯揚大道。所以共為影響。發明勝致也。
燈曰。天女
欲顯揚大教是也。若夫毀賤小乘。豈其心哉。須知
小乘致毀之本。有二因緣。一以結習未盡。華則著
身。一以神力去華。不能令去。華既著身。是一病也。
勅之令去。此又病之又病者也。初病為本有之病。
後病為因病之病。二病縈懷。所以致毀也。

○三弟子去華。】

「一切弟子。神力去華。不能令去。」

【肇公曰。將辯大小之殊。故使華若此。

○四天問何故。】

「爾時天問舍利弗。何故去華。答曰。此華不如法。是以
去之。」

【香華著身。尚非沙彌法。矧比丘乎。是以去之。

○五天女說法五。初示華為分別非不如法。】

「天曰。勿謂此華為不如法。所以者何。是華無所分別。」

【華屬無情。無有如法不如法之分別。

○二示仁者自生分別故不如法。】


「仁者自生分別想耳。」

【分別之義有二。一凡夫緣塵分別。則墮於有。一二
乘緣空分別。則墮於無。凡夫分別墮於有。謂華為
如法。以之為翫好。以之為服飾。所以成生死。二乘
分別墮於無。謂華為不如法。以之為厭患。以神力
而去之。所以成涅槃。皆自生分別。與華何預哉。

○三示若無分別是則如法。】

「若於佛法出家。有所分別。為不如法。若無所分別。是
則如法。」

【無所分別是則如法者。初不緣塵分別墮於有。二
不緣空分別墮於無。是則如於中實之法。

○四指一切菩薩不著為證。】

「觀諸菩薩華不著者。巳斷一切分別想故。」

【一切之言。義該二種。巳如上說。

○五指畏生死故五欲得便二。初譬喻。】

「譬如人畏時。非人得其便。」

【什公曰。如一羅剎。變形為馬。有一士夫。乘之不疑。
中道馬問士夫。馬為好不。士夫拔刀示之。問言此
刀好不。羅剎知其心正無畏。竟不敢加害。

○二合法。】

「如是弟子。畏生死故。色聲香味觸。得其便也。巳離畏
者。一切五欲。無能為也。結習未盡。華著身耳。結習盡
者。華不著也。」

【生死界中。因二種病。一結習。二生死。結習者。通言

見思等煩惱耳。非謂宿世曾習何結。今不能忘。如
迦葉聞琴不安起舞。通言界外見思結習。屠緯真
隆。謬謂迦葉曾司樂部。鄙哉言乎。今人不諳教義。
類多如此。結習為因。生死為果。然有二種。一界內
結習生死。二界外結習生死。界內則以見思惑為
結習。分段為生死。界外則以塵沙無明為結習。變
易為生死。三乘人於此二法。畏與得便。各有不同。
二乘人畏分段生死。猶如牢獄。雖於界內五欲。不
得其便。而於界外淨玅五欲。早得其便。然而畏生
死者。即二乘所證涅槃之心。不知如此涅槃。正界
外之結習。豈非畏生死。正五欲得便之因。以例凡
夫不畏生死。界內五欲。亦得其便。如今之凡夫不
怖生死。貪著五欲者。是也。故曰。結習未盡。華著身
耳。結習盡者。華不著也。

觀解者。一心中道第一義天現前。全性起修。即天
女散華也。若觀此心。雖即空。而不即假。即華則著
身。即空即假即中。不獨界內華不著。即界外二種
之華。亦不著身。能了修無修相故也。

○二因事問答二。初天女彰其辨才六。初一問答
明真解脫義二。初且往復泛問四。初問止此久如。】

「舍利弗言。天止此室。其巳久如。」

【肇公曰。止淨名大乘之室久近。玅辯若此乎。

○二答以耆年解脫。】

「答曰。我止此室。如耆年解脫。」


【肇公曰。將明第一無久近之義。故以解脫為論。解
脫即三無為也。

○三問止此久耶。】

「舍利弗言。止此久耶。」

【生公曰。舍利弗前問意。雖云止室。而語交在久。於
不達者取之。便謂向答是矣。苟答其語。則云如舍
利弗解脫來久也。今舍利弗解脫來實久。止室得
不久乎。止室既巳有久。便不復得同解脫也。是以
不得不以久為問焉。

○四反問解脫亦久。】

「天曰。耆年解脫。亦何如久。」

【肇公曰。逆問其所得。令自悟也。耆年所得無為解
脫寧可稱久乎。

○二正示以解脫二。初身子顯小乘解脫二。初以
無言示解脫。】

「舍利弗。默然不答。」

【○二以言語釋無言二。初天女問。】

「天曰。如何耆舊。大智而默。」

【○二身子答。】

「答曰。解脫者。無所言說。故吾於是不知所云。」

【天台明四教。各各皆有有無亦有亦無非有非無
四句。總謂之有言句。四句之外。更有無言句。如此
中所明解脫。累以言說辯之。即有言句。默然不答。
即無言句。然而初不以無言便為是。有言便為非。

如天女曰。言說文字。皆解脫相。何嘗定以有言為
非耶。今時學人。例尚無言。假使預啞羊羣。又不知
孰為是非也。

○二天女示大乘解脫二。初示文字解脫三。初竪
義。】

「天曰。言說文字。皆解脫相。」

【○二徵釋。】

「所以者何。解脫者。不內不外。不在兩間。文字亦不內
不外。不在兩間。」

【○三結成。】

「是故舍利弗。無離文字說解脫也。」

【世間以空無相無作為解脫者。以其能絕分別故
也。以文字為繫縛者。以其能起緣塵故也。不知解
脫之所以成解脫者。正以無內外兩間之相。而反
求乎文字語言亦無有內外兩間之相也。苟文字
果與解脫異。謂一解脫一繫縛可也。今也求之。初
無兩異。如之何謂解脫無文字。文字非解脫乎。

○二示諸法解脫三。初天女示以要義。】

「所以者何。一切諸法。是解脫相。」

【普賢觀經云。毗盧遮那。遍一切處。一切諸法。悉是
佛法。豈不一切諸法是解脫相。則無離文字說解
說相。實矣。

○二身子因疑興問。】

「舍利弗言。不復以離婬怒癡為解脫乎。」


【此之疑問。承上章二義而起。一者意謂。夫言者心
之表。心者言之體。形曲影凹。其來舊矣。今也解脫
必離三毒。豈不體當離而言亦當離。天女謂無離
文字說解脫相。此則婬怒癡亦不須離。然則汝雖
謂云可。而吾則未之可。苟緣本以尋末。則無離文
字同歸乎不可。故舉此而反質之曰。不復離婬怒
癡為解脫乎。二者意謂。諸法者法界之都稱。婬怒
癡者諸法之三法。舉總該別。亦其來舊矣。今云解
脫即是諸法。豈不總即是而別亦即是。若如天女
謂一切諸法即是解脫。此則婬怒癡亦不須離。汝
雖謂之可。而吾則未之可。若覽別以歸總。皆是解
脫。同歸於不可。故舉此而反質之曰。不復離婬怒
癡為解脫乎。

○三天女示其所以。】

「天曰。佛為增上慢人。說離婬怒癡為解脫耳。若無增
上慢者。佛說婬怒癡性即是解脫。」

【慢有七。增上慢其尤者也。夫增上法者。聖人所證
之道果也。婬怒癡者。眾生修惡中之尤惡者也。不
知修惡即性惡者。縱之則三毒熾然。奪之則視為
仇宼。而增上聖人。自巳觀之而得道。欲以此道覺
斯民也。使人知修惡即性惡。性惡融通。無法不趣。
任運攝得佛界性善。乃示現三毒。化度眾生。如華
嚴婆須密女。以貪欲而作佛事。無厭足王。以嗔恚
而作佛事。勝熱婆羅門。以邪見而作佛事。雖現三

毒。而彌欲彌淨。彌殺彌慈。彌邪彌正。此增上聖人
之法也。今言增上慢者。所謂未得聖人法。謂得聖
人法。不能於邪濟。以獲正濟。而偏行邪濟。或初聞
此經婬怒癡。即是解脫。或聞無行經。貪欲即是道。
嗔恚亦復然。如是三法中。具一切佛法。或見華嚴
三大聖人。以三毒而作佛事。謂我巳悟圓頓法。巳
入聖人階。乃廣行貪欲。恣意殺生。入邪見稠林。執
撥無斷見。自行教人。廣行非法。如是之人。乃增上
慢人。佛鑒此機難可度脫。即為其嚴制戒律。令其
誓斷三毒。明示因果。判其罪福。說貪欲為地獄之
深因。嗔恚為餓鬼之捷徑。邪見必墮畜生。愚癡定
落邪道。是以聞其教者。戒定慧三學以增明。佛法
僧三寶而弘演。小機修此而證果。大根悟此而入
道。佛為增慢人。說斷婬怒癡而為解脫者。以此之
不。則佛說婬怒癡即是解脫。前不云乎。不斷婬怒
癡。亦不與居。明明格言。可不鑒諸。

○二一問答明無得無證二。初身子問何得何證。】

「舍利弗言。善哉善哉。天女。汝何所得。以何為證。辯乃
如是。」

【肇公曰。善其所說。非巳所及。故問得何道。證何果。
辯乃如是乎。

○二天女答無得無證二。初竪義。】

「天曰。我無得無證。故辯如是。」

【肇公曰。夫有礙之道。不能生無礙之辯。無礙之辯。

必出于無礙之道。道有得有證者。必有所不得。有
所不證。以大乘之道無得無證。故無所不得。無所
不證。從此生辯。故無所不辯也。

○二徵釋。】

「所以者何。若有得有證者。則於佛法為增上慢。」

【道本天然。元無所得。謂有所得。不契大道。豈非增
上慢乎。

觀解者。若但觀此心空無相無作。離言說即得。涉
言說即不得。小乘解脫也。能觀心性。雖復即空無
有言說。而亦即假。即言說而本無言說。乃即文字
而說解脫。乃至觀一念諸法與夫三毒。皆是菩提。
是為觀心真解脫義也。

○三一問答明三乘何所志求二。初身子問。】

「舍利弗問天。汝於三乘。為何志求。」

【肇公曰。上直云無得無證。未知何乘。故復問也。

○二天女答二。初明隨機化現。】

「天曰。以聲聞法化眾生故。我為聲聞。以因緣法化眾
生故。我為辟支佛。以大悲法化眾生故。我為大乘。」

【生公曰。隨彼為之。我無定也。

○二明惟求佛乘五。初立瞻蔔華譬況其所以。】

「舍利弗。如人入瞻蔔林。唯齅瞻蔔。不齅餘香。」

【瞻蔔華。其香極盛。雖有諸華之香。皆為所奪。隱而
不現。復能變諸華之香。以為瞻蔔之香。

○二以方丈室合其功德。】


「如是。若入此室。但聞佛功德之香。不樂聞聲聞辟支
佛功德香也。」

【淨名寂光丈室。三德之香。極為究竟。超勝餘乘。復
能化餘乘。以為佛乘。咸使一切俱修佛乘。不復更
修餘乘也。

○三示大乘機惟樂佛香。】

「舍利弗。其有釋梵四天王諸天龍鬼神等。入此室者。
聞斯上人講說正法。皆樂佛功德之香。發心而出。」

【○四舉十二年但聞佛香。】

「舍利弗。吾止此室十有二年。初不聞說聲聞辟支佛
法。但聞菩薩大慈大悲不可思議諸佛之法。」

【肇公曰。上止室久近。欲生論端。故答以解脫。今言
實年。以明所聞之不雜也。
燈曰。或問實年所指。始
於何時。對曰。應是佛轉法輪時。正當齊阿含初年。
今為方等之初。彈偏折小之時也。

○五示此丈室八未曾有法三。初總標。】

「舍利弗。此室常現八未曾有難得之法。」

【○二別出八。初金色光照。】

「何等為八。此室常以金色光照。晝夜無異。不以日月
所照為明。是為一未曾有難得之法。」

【○二不為垢惱。】

「此室入者。不為諸垢之所惱也。是為二未曾有難得
之法。」

【○三大乘來會。】


「此室常有釋梵四天王及他方菩薩。來會不絕。是為
三未曾有難得之法。」

【○四常說六度。】

「此室常說六波羅蜜不退轉法。是為四未曾有難得
之法。」

【○五常奏法樂。】

「此室常作天人第一之樂。絃出無量法化之聲。是為
五未曾有難得之法。」

【○六寶藏周濟。】

「此室有四大藏。眾寶積滿。周窮濟乏。求得無盡。是為
六未曾有難得之法。」

【○七諸佛說法。】

「此室釋迦牟尼佛。阿彌陀佛。阿閦佛。寶德。寶炎。寶月。
寶嚴。難勝。師子響。一切利成。如是等十方無量諸佛。
是上人念時。即皆為來。廣說諸佛秘要法藏。說巳還
去。是為七未曾有難得之法。」

【○八現諸淨土。】

「此室一切諸天嚴飾宮殿。諸佛淨土。皆於中現。是為
八未曾有難得之法。」

【此八種殊勝功德。再往讀之。不無所表。初之二種。
表常寂光土之體。金色光。體中照也。不為垢惱。體
中寂也。後之六種。表常寂光之用。大乘來會。用能
攝眾也。常說六度。應機說法也。常奏法樂。使修得
常樂果也。寶藏周濟。攝物之心普也。諸佛說法。被

其究竟也。現諸淨土。俾眾有依也。一期表報。體周
用足矣。

觀解。觀根塵相對。一念心起。隨世出世間。必屬一
界。每日之間。起若干念。現若干界。即是隨機化現。
而此十界。了即空假中。惟一佛乘。無有餘乘。即是
惟求佛乘。入瞻蔔林不齅餘香。如是則二六時中
但聞佛法。具足大體大用。寂照雙融。亦即十二年
中八未曾有難得之法也。

○三結成。】

「舍利弗。此室常現八未曾有難得之法。誰有見斯不
思議事。而復樂於聲聞法乎。」

【○四一問答明諸法無有定相四。初身子問天何
不轉女成男。】

「舍利弗言。汝何以不轉女身。」

【○二天女答求女相本不可得二。初法說。】

「天曰。我從十二年來。求女人相。了不可得。當何所轉。」

【維摩示迹。為居士身。故可以天女為侍。迹居毗耶。
巳十二年。則天女為侍。久近相齊。非曰爾許之年
恒求女相。葢以今之所難。反而求之。實無所得也。
或問曰。男女二相。果孰為勝劣。答曰。如來之教。凡
有二宗。一曰立相宗。則以男身為勝。女身為劣。如
法華八歲龍女。變為男子。無垢世界成佛。不以男
為勝乎。二曰破相宗。略如此經天女所答。本無男
女之相。孰分勝與劣乎。如是論議。皆為如來示生

欲界。就世相分別。為男為女。要知佛道之中本無
男女之相。如劫初人種。從光音天下。本無生熟二
臟。何有水穀二道。既無二道。孰分男女二根。一自
貪食地肥。展轉麤澁。欲去內滓。二道是生。以例西
方安養蓮華化生不入胞胎。人皆相好。因知分男
女相者。順鄙穢眾生以為之教也。若極樂世界。則
破立俱無。

○二譬說三。初以幻法變化問於身子。】

「譬如幻師化作幻女。若有人問。何以不轉女身。是人
為正問不。」

【○二以幻法無定答於天女。】

「舍利弗言。不也。幻無定相。當何所轉。」

【○三以諸法無定合於幻師。】

「天曰。一切諸法。亦復如是。無有定相。云何乃問不轉
女身。」

【肇公曰。萬物如幻。無有定相。誰好誰醜。而欲轉之
乎。

○三天好變轉以問身子六。初問身子何以不轉
女身。】

「即時天女。以神通力。變舍利弗令如天女。天自化身
如舍利弗。而問言。何以不轉女身。」

【○二答不知何轉變為女身。】

「舍利弗以天女像而答言。我今不知何轉。而變為女
身。」


【○三示若能轉此女身人亦當轉。】

「天曰。舍利弗。若能轉此女身。則一切女人。亦當能轉。」

【○四示佛說諸法非男非女。】

「如舍利弗非女而現女身。一切女人亦復如是。雖現
女身。而非女也。是故佛說。一切諸法非男非女。」

【肇公曰。如舍利弗實非女而今現是女像。眾女亦
現是女像。實非女也。男女無定相。類巳可知矣。

○五還攝神變問女何所在。】

「即時天女還攝神力。舍利弗身還復如故。天問舍利
弗。女身色相今何所在。舍利弗言。女身色相。無在無
不在。」

【肇公曰。欲言有在。今見無相。欲言無在。向復有相。
猶幻化無定。莫知所在也。

○六示一切諸法無在無不在。】

「天曰。一切諸法。亦復如是。無在無不在。夫無在無不
在者。佛所說也。」

【夫無在無不在者。萬法自然之理也。法在人而不
知悟。世有聰明睿智之士。衍為傳奇。藉八人而倐
忽變為百千萬人。貴賤貧富。男女主僕。善善惡惡。
離合悲歡。恩怨相酬。吉凶昭應。合古今於旦暮。集
楚漢於片場。真令涕泗交流。擊節撫掌。調應偶會。
曾無執著。此可以取譬無在無不在也。然猶實有
人焉。不無情也。未若巧幻之師。幻作男女。無而倐
有。有而倐無。無情無念。非色非聲。此固無在無不

在矣。然而又不如今之天女。神變無方。身子小乘。
位居上聖。具神通力。能變化者。而反為其所變。使
非男者為男。非女者為女。都無移易。不覺不知。此
真無在無不在者也。以況諸法。莫不如斯。不可以
情求。但當以理悟也。

觀解。觀一心諸法。本無一物可得。即是女相。雖不
可得。而性具昭然。即是男相寂而常照。則女無女
相。照而常寂。則男無男相。寂寂惺惺。是不妨女變
為男。惺惺寂寂。是不妨男變為女。是則一心諸法
無在無不在也。

○五一問答明無沒無生四。初問沒此何生。】

「舍利弗問天。汝於此沒。當生何所。」

【身子知天女變化無方。既應生於此。必應生於彼。
不知沒此丈室當復何生。

○二答佛化所生。】

「天曰。佛化所生。吾如彼生。」

【吾之所化。同於佛化。

○三問非沒生耶。】

「曰。佛化所生。非沒生也。」

【○四答眾生猶然。】

「天曰。眾生猶然。無沒生也。」

【此章問答。正欲明一切眾生與一切諸法。皆無生
無沒。第小乘未悟者。惟知佛果無沒無生。不知佛
果所證第證眾生之理性耳。是故舍利弗。以果弊

因。曰佛化所生。非沒生耶。天女直破其執曰。眾生
猶然。無沒生也。

觀解。觀心諸法。常住玅明。不動周圓。本無生滅。亦
無去來。是為無沒無生。

○六一問答明大道不可得九。初身子問久如當
得大道。】

「舍利弗問天。汝久如當得阿耨多羅三藐三菩提。」

【身子問意。謂天女雖具玅辨神通。尚居菩薩因位。
因必得果。未知久如。是故問之。

○二天女答汝還為凡夫我當得道。】

「天曰。如舍利弗還為凡夫。我乃當成阿耨多羅三藐
三菩提。」

【○三身子答我還為凡夫。無有是理。】

「舍利弗言。我作凡夫。無有是處。」

【○四天女答我得道果。亦復如是。】

「天曰。我得阿耨多羅三藐三菩提。亦無是處所以者
何。菩提無住處。是故無有得者。」

【凡世間之物。有相而後有住處。有住處而後有所
得。菩提既無相。安有住處。而云可得耶。

○五身子問諸佛得道皆何謂乎。】

「舍利弗言。今諸佛得阿耨多羅三藐三菩提。巳得當
得。如恒河沙。皆謂何乎。」

【○六天女答世俗文字有去來今。】

「天曰。皆以世俗文字數故。說有三世。非謂菩提有去

來今。」

【佛法有二種。一真實諦。即菩提是也。竪窮橫徹。三
世之所不能遷。一世俗諦。即諸法是也。凡夫以世
俗眼。見有去來。佛順凡夫。示現得道。故有去來今。

○七天女反問汝得無生道耶。】

「天曰。舍利弗。汝得阿羅漢道耶。」

【天謂無論菩提大道。即汝所證小果。有得不耶。

○八身子答無所得而得。】

「曰無所得故而得。」

【○九天女答諸佛菩薩亦復如是。】

「天曰。諸佛菩薩亦復如是。無所得故而得。」

【以小證大。無得可知。

觀解。觀一念心。即常住真心。以即空故。在無所得。
以即假故。亦云可得。空假相即。則無得而得。得而
無得。

○二維摩讚其功德。】

「爾時維摩詰語舍利弗。是天女。巳曾供養九十二億
諸佛。巳能遊戲菩薩神通。所願具足。得無生忍。住不
退轉。以本願故。隨意能現。教化眾生。」

【無生忍位。別在初地。圓在初住。三種不退。乃念不
退也。論此章文勢。非觀眾生品氣類所能得收。應
齊天女散華來。立為天女問答品可也。葢經之品
第是譯人安。即失其義次。亦未可知。竊原天女問
答。文辭浩汗。義理精微。其間顯發。大略有三。一彰

維摩所證微玅。一彰方丈所寓深玄。一彰巳證辯
才無礙。總是此經彈偏斥小歎大褒圓之正宗也。】

維摩詰所說經無我疏卷第八
