











維摩詰所說經無我疏卷第十二
天台山幽溪沙門　傳燈　著

【○十二釋見阿閦佛品二。初釋品題。】

「維摩詰所說經見阿閦佛品第十二」

【據經文所說。而有四義。先明觀佛方法。次明無沒
無生。三明沒彼生此。第四方明見阿閦佛。將是譯
人。欲令讀者取先義而見阿閦。則見阿閦時。不可
以無三十八科法身觀門。亦須了如來居無沒無
生。不妨示現娑婆國土有沒有生。亦欲令讀者以
後言義而見我釋尊。以法身以無沒生示有沒生。
既略三文。而獨標見阿閦佛。必有是意。而密隱其
中也。


○二釋經文五。初明觀佛方法二。初如來問以何
等而觀。】

「爾時世尊。問維摩詰。汝欲見如來。為以何等觀如來
乎。」

【肇公曰。向命文殊共來見佛。雖復舉目順俗。而致
觀不同。如來逆覩其情。將顯其來觀之旨。以明佛
事不可思議。故知而問也。

○二維摩答以觀佛之法二。初總竪大義。】

「維摩詰言。如自觀身實相。觀佛亦然。」

【肇公曰。佛者何也。葢窮理盡性大覺之稱也。其道
虗玄。固巳妙絕常境。心不可以智知。形不可以像
測。同萬物之為。而居不為之域。處言數之內。而止
無言之鄉。非有而不可為無。非無而不可為有。寂
寞虗曠。物莫能測。不知所以名。故強為之覺。其為
至也亦以極矣。何則。夫同於得者。得亦得之。同於
失者。失亦失之。是以則真者同真。法偽者同偽。如
來靈照冥諧。一彼實相。實相之相。即如來相。故經
曰。見實相法。為見佛也。淨名自觀身實相。以為觀
如來相。至義存於是。

燈曰。如自觀身實相者。先觀自清淨法身也。觀自
既然。觀佛之身。豈不然乎。故曰亦然。第一切究竟
諸佛。與夫分真菩薩。莫不具足三種身。一法身。二
報身。三應身。天台大師云。法身者。師軌法性。還以
法身為身。此身非色質。亦非心智。非陰入界之所

攝持。強指法性為身耳。法性壽者。非報得命根。亦
無連持。強指不遷不變名之為壽。此壽非長量。亦
非短量。無延無促。強指法界同虗空量。此即非身
之身。無壽之壽。不量之量也。報身者。修行所感。法
華云。久修業所得。涅槃云。大般涅槃修道得故。如
如智照如如境。菩提智慧與法性相應相冥。相應
者。如函葢相應。相冥者。如水乳相冥。法身。非身非
不身。智既應冥。亦非身非不身。強名此智為報身。
法壽。非壽非不壽。智既應冥。亦非壽非不壽。強名
非壽為壽。法量。非量非無量。智既應冥。亦非量非
無量。強名無量為量也。應身者。應同萬物為身也。
應同連持為壽也。應同長短為量也。智與體冥。能
起大用。如水銀和真金。能塗諸色像。功德和法身。
處處應現往。能為身非身。能為常壽。為無常壽。能
為無量。能為有量。今經雖曰但觀法身。乃是即應
身。非應身以為法身。何也。葢如來現住菴摩羅園。
雖曰猶如須彌山王處于眾寶師子之座。乃即劣
現勝。而八相之迹宛然。如曰非三際五陰。實即應
身。有前際入胎而來。後際入滅而去。中際八十而
住。相好之色炳如。智慧心智灼爾。故大士即此而
觀。一一非之。即是法身。其若離應別觀。又何異緣
理斷九偏觀真常淨識之教哉。

○二別明觀法三。初正明觀法四十。初以非三際
觀。】


「我觀如來。前際不來。後際不去。今則不住。」

【釋迦如來應同眾生。有去來今。是以前際從兜率
來降神母胎。後際從霜林入滅而去。今則八十一
歲。中間正住毗耶菴園。但此應迹隨機。所見不同。
大機所見。八相難思。若應小乘。八種皆劣。大示出
沒。如水之波。全法界身。八皆勝玅。小乘生滅。體是
無常。如火燒薪。終歸灰斷。今維摩居士。所見所觀。
乃大乘圓頓之機。即應身前際來。而不見其來。後
際去。而不見其去。今現在住。而不見其住。故小般
若云。無所從來。亦無所去。故名如來。

○二以非五陰觀。】

「不觀色。不觀色如。不觀色性。不觀受想行識。不觀識
如。不觀識性。」

【此即應身色心。而觀法身也。葢應身具三十二相
八十種好之色。與夫轉八識成四智之心。開之則
為五陰。若凡夫肉眼。與菩薩法眼。則觀色為色。心
為心。名為觀色。二乘慧眼。則觀色如心如。分真菩
薩佛眼。則觀色性識性。今居士。乃以究竟佛眼。觀
如來應身色心。非色。非色如。非色性。即見法身。

○三以非四大觀。】

「非四大起。同於虗空。」

【應身之色。既應同凡夫。亦必摶父精母血四大而
有身。今以居士佛眼所觀。即四大非四大。色相無
相。同於虗空。


○四以非六入觀。】

「六入無積。眼耳鼻舌身心巳過。」

【應身雖有六入。以即法身。故思六情不積。巳過者。
言超之也。

○五以非三界觀。】

「不在三界。三垢巳離。」

【應身雖在三界。巳不同眾生而有見思之垢。況即
是法身。豈為三垢所染。而必在三界哉。

○六以三脫觀。】

「順三脫門。具足三明。與無明等。」

【此雖應同二乘。順三脫。具三明。然能證入。無明實
性即佛性。以其無明即是法身故也。

○七以一異觀。】

「不一相。不異相。」

【應同眾生。玄通一切。萬法一心謂之一。一心萬法
謂之異。即萬而一。則不一。即一而萬。則不異。應色
尚然。即應而法。豈有一異相哉。

○八以自他觀。】

「不自相。不他相。」

【應同眾生。宛爾自他。應即法身。自他圓泯。

○九以無相取相觀。】

「非無相。非取相。」

【應同二乘。則無有相。應同眾生。則有取相。觀應即
法。故雙非二邊。


○十以此岸彼岸觀。】

「不此岸。不彼岸。不中流。而化眾生。」

【應同眾生。則在此岸也。巳成佛道。則在彼岸也。謂
在此。而又巳登彼岸。謂在彼。而又應同眾生。是則
不在此。不在彼。而居中流。是三皆應迹也。今觀即
應即法。故不此不彼亦不中流也。

○十一以寂不觀。】

「觀於寂滅。亦不永滅。」

【觀於寂滅。全應即法也。亦不永滅全。法起應也。所
謂。直法身。非法身。法身必即應身是也。

○十二以此彼觀。】

「不此不彼。不以此。不以彼。」

【應同眾生。故自不此也。全應即法。故自不彼也。然
則方此方彼。實不以此而為此。以彼而為彼也。

○十三以智識觀。】

「不可以智知。不可以識識。」

【苟可以智知。則應隨涅槃。苟可以識識。則應隨生
死。其實應同涅槃。而不隨涅槃。應同生死。而不隨
生死。今觀即應即法。即法即應。豈可以智知。以識
識哉。

○十四以晦明觀。】

「無晦無明。」

【應同生死長夜。謂之晦。應同涅槃慧日。謂之明。今
觀應即法身。尚何晦明之有哉。


○十五以名相觀。】

「無名無相。」

【應同娑婆。厥字釋迦。名也。名能召體。相好光明。相
也。即應而法。名即無名。即法而應。相即無相。

○十六以強弱觀。】

「無強無弱。」

【應同丈夫。雄猛葢世。謂之強。應同善逝。慈柔愛物。
謂之弱。然則即應而法。而強弱敦居。

○十七以淨穢觀。】

「非淨非穢。」

【應同極樂。在淨而淨也。應同娑婆。在穢而穢也。然
則即應而法。則淨穢俱非。

○十八以在方離方觀。】

「不在方。不離方。」

【應同娑婆。則在方也。應必異人。則離方也。然則即
應而法。法身無在而無不在。無在。故不在方。無不
在。故不離方。

○十九以有為無為觀。】

「非有為。非無為。」

【應同生死。有為也。應同涅槃。無為也。然則即應而
法。有無誰名。

○二十以說示觀。】

「無示無說。」

【應同世間。降生毗藍。一手指天。一手指地。東西各

行七步示也。作師子吼。云天上天下惟我獨尊。說
也。然則即應而法。本無示說。餘可類知也。

○二十一以蔽度觀。】

「不施不慳。不戒不犯。不忍不恚。不進不怠。不定不亂。
不智不愚。不誠不欺。」

【應同眾生。而有七蔽。以七度門而破之。國城妻子。
猶如涕唾。踰城出家。落紺衣皮。生忍法忍。耐饑耐
寒。精進六年。形枯骨立。一心在定遊戲諸禪。以智
慧力。裂愚癡網。不辜巳靈。不欺眾生。然則即應而
法。本無有慳。何必行施。本無有欺。何必以誠。

○二十二以來去出入觀。】

「不來不去。不出不入。」

【應示同居。有來有去。應不同凡。出禪入禪。然則即
應而法。本無來去。出入之迹。可得而求。

○二十三以言語道斷觀。】

「一切言語道斷。」

【即應而法。即言說無言說。故言語道斷。

○二十四以福田不福田觀。】

「非福田。非不福田。」

【始應同凡。故不福田。修成佛道。故成福田。然則即
應而法。二者俱離。故非福田。非不福田也。

○二十五以應供不應供觀。】

「非應供養。非不應供養。」

【始未福田。不應供也。後成福田。是應供也。然則即

應而法。法身。則非應供。非不應供也。

○二十六以取捨觀。】

「非取非捨。」

【應同眾生。故捨生死煩惱。取菩提涅槃。即應而法。
則非取非捨。

○二十七以有相無相觀。】

「非有相。非無相。」

【應同輪王。故有相也。體若虗空。故無相也。即應而
法。又非有相非無相矣。

○二十八以同真際等法性觀。】

「同真際。等法性。不可稱。不可量。過諸數量。」

【此文則直以應身。同法身真際。不可稱量。過諸數
量而觀也。

○二十九以大小觀。】

「非大非小。」

【應同眾生。或現大身。滿虗空中。或現小身。丈六八
尺。今觀即應而法。本非其大。亦非其小也。

○三十以見聞觀。】

「非見非聞。」

【應同眾生。有相好光明之可見。有八音四辨之可
聞。今觀即應而法。五眼之不能見。五耳之不能聞
也。

○三十一以覺知觀。】

「非覺非知。」


【應同眾生。覺知無異。即應觀法。大覺正知。

○三十二以眾結縛觀。】

「離眾結縛。」

【應同眾生。具諸結縛。即應觀法。結縛原離。

○三十三以諸智眾生觀。】

「等諸智。同眾生。」

【即應之法。雖非三乘等智一切眾生所及。然而不
等而等。不同而同。亦其惟法身乎。

○三十四以諸法分別觀。】

「於諸法。無分別。」

【應同眾生。隨機說法。故有分別也。今觀即應而法。
故於諸法。而無分別也。

○三十五以得失觀。】

「一切無得無失。」

【應同眾生。得亦得之。失亦失之。即應觀法。得而不
得。失而不失也。

○三十六以濁惱觀。】

「無濁無惱。」

【應來娑婆。於五濁惡世。得無上菩提示有濁惱也。
今觀即應而法。尚何濁惱之有。

○三十七以作起觀。】

「無作無起。」

【應同眾生。始成正覺。作之起之。觀應即法。即作起
而本無作起。


○三十八以生滅觀。】

「無生無滅。」

【應同眾生。王宮生。而雙林滅。又復八相成道。亦為
大小四相所遷。則似有生滅。今觀應即法。如水之
波。波相雖殊。而水之為性。元無生滅也。

○三十九以畏憂喜厭觀。】

「無畏無憂。無喜無厭。」

【應同眾生。有死苦之可畏。有老病之可憂。有出家
之可喜。有塵勞之可厭。今觀應身即法。則無畏無
憂。無喜無厭。

○四十以巳當今有觀。】

「無巳有。無當有。無今有。」

【應同眾生。巳有修因。當有菩提。今有諸位。然則即
應即法。實無巳當今有之可得也。

○四十一以一切言說顯示觀。】

「不可以一切言說顯示。」

【總而觀之。應身世間。雖如上指。而有一切言說顯
示。今觀即應身而是法身。寥如廓如寂如昭如。實
不可以一切言說顯示之也。

○二承上結成。】

「世尊。如來身為若此。作如是觀。」

【○三顯觀正邪。】

「以斯觀者。名為正觀。若他觀者。名為邪觀。」

【上觀字平聲呼。第二觀字去聲呼。謂能作如上實

相法身而觀。則觀法皆正。不則成邪僻觀矣。

約教判者。若離色而別觀法身。乃成別教但中之
觀。能如上解。即應離應而觀。即圓頓觀也。釋論云。
除諸法實相。餘皆魔事。豈非顯觀邪正中巳揀偏
教乎。

觀解者。觀一念心。真如不變隨緣。即是全法起應。
隨緣不變。即是全應即法。如日用根塵相對。一念
心起。必屬一界。於日用中時時對。數數起。苟能稱
性一一觀之。莫非不變隨緣隨緣不變。則時時即
法而應。念念即應而法。是為觀心實相觀佛亦然
也。

○二明無沒無生二。初問何沒何生。】

「爾時舍利弗。問維摩詰。汝於何沒。而來生此。」

【什公曰。見其神德奇絕。來處必尊。故問其所從也。
維摩恐人人存沒生。故下反問。以明無沒生。亦云。
或有謂維摩生分未盡。故問其沒生。下答不盡善
不長惡。明生分盡也。不直答者。一欲屈聲聞。二不
欲自顯所從之美也。

○二答無沒無生三。初法二。初以汝得問明二。初
問。】

「維摩詰言。汝所得法。有沒生乎。」

【肇公曰。逆問其所得。以證無沒生也。所得法。即無
為無相法也。

○二答。】


「舍利弗言無沒生也。」

【○二結成無沒。】

「若諸法無沒生相。云何問言汝於何沒而來生此。」

【聲聞與菩薩。所證大小深淺雖異。其所證本有無
沒生之理一也。汝之所證。既無沒生。而何反問於
我。

○二譬二。初問。】

「於意云何。譬如幻師幻作男女。寧沒生耶。」

【幻師知幻作幻。必不謂其幻實。聖人證幻行幻。豈
復存沒生見耶。

○二答。】

「舍利弗言無沒生也。」

【○三合四。初引佛說合二。初問。】

「汝豈不聞。佛說諸法如幻相乎。」

【○二答。】

「答曰如是。」

【○二以此反詰。】

「若一切法如幻相者。云何問言汝於何沒而來生此。」

【肇公曰。生猶化存。死猶化往。物無不爾。獨𨵃何為。

○三示沒生妄。】

「舍利弗。沒者為虗誕法。壞敗之相。生者為虗誑法。相
續之相。」

【幻理雖一。幻事不同。眾生於無沒生。而受沒生。無
非虗誕誑妄壞敗相讀而巳。


○二示沒生事。】

「菩薩雖沒。不盡善本。雖生。不長諸惡。」

【什公曰。凡夫死時。起惡滅善。既生。則眾惡增長。菩
薩則不然。復次凡夫善本盡。故命終。長顛倒惡心。
然後受生。菩薩則不然。法化清淨。隨意所之。故無
此一患。無此一患。則雖迹有去來。而非沒生之謂
也。上先以性空明無沒生。今以法化自在明無沒
生。求之二門。則沒生無寄。而問沒生。失之遠矣。
燈
曰。論無沒無生之義。維摩居士。巳示之前文矣。如
曰如自觀身實相觀佛亦然。即繼之曰。我觀如來。
前際不來。後際不去。今則不住。則尚何沒生之有。
而舍利弗。乃佯為不聞。而復興是問者。將請維摩
闡明雖無沒生。而不妨示以沒生。示以沒生。則雖
沒生而元無沒生。是以方當賓主盤桓未竟之頃。
而如來遽示以沒生之迹。而云於玅喜國沒而來
生此。然而維摩既曰觀身實相觀佛亦然。則本迹
法應。如水成波波還即水。厥道與如來同。德而齊
旨也。

○三明示沒示生三。初如來示維摩沒生。】

「是時佛告舍利弗。有國名妙喜。佛號無動。是維摩詰
於彼國沒。而來生此。」

【肇公曰。上答無生。此出生處。應物而唱。未始無益。

○二身子讚美希有。】

「舍利弗言。未曾有也。世尊。是人乃能捨清淨土。而來

樂此多怒害處。」

【○三維摩示非妄合三。初立日光譬二。初問。】

「維摩詰語舍利弗。於意云何。日光出時。與冥合乎。」

【○二答。】

「答言不也。日光出時。則無眾冥。」

【○三明日光用二。初問。】

「維摩詰言。夫日何故。行閻浮提。」

【○二答。】

「答曰。欲以明照。為之除冥。」

【○三明菩薩亦然。】

「維摩詰言。菩薩如是。雖生不淨佛土。為化眾生。不與
愚闇而共合也。但滅眾生煩惱闇耳。」

【○四明現玅喜國十四。初大眾渴仰欲見。】

「是時大眾渴仰。欲見妙喜世界。無動如來。及其菩薩
聲聞之眾。」

【○二佛命維摩為現。】

「佛知一切眾會所念。告維摩詰言。善男子。為此眾會。
現妙喜國無動如來。及諸菩薩聲聞之眾。眾皆欲見。」

【什公曰。為不修淨國及往生者。現其剎也。不遙現
而接來者。將顯維摩神力故也。即事則情悅而悟
深。故舉令現此事耳。

燈曰。今時禪流。多不信別有淨土可生。雖有知信。
又不願往生者。翻引淨名前文隨其心淨則佛土
淨語。便言心淨便是佛土淨。不必求生。請觀今文。

維摩示現。及有十四那由他人發心願生。為何如
品也。

○三維摩心念攝取。】

「於是維摩詰心念。吾當不起于座。接妙喜國。鐵圍山
川。溪谷江河。大海泉源。須彌諸山。及日月星宿。天龍
鬼神。梵天等宮。并諸菩薩聲聞之眾。城邑聚落。男女
大小。乃至無動如來。及菩提樹。諸玅蓮華。能於十方。
作佛事者。」

【肇公曰。屈尊為難。故言乃至。彼菩提樹及妙蓮華。
皆能放光明。於十方作佛事。及華上化佛菩薩。亦
於十方作佛事。皆通取來也。】

「三道寶階。從閻浮提。至忉利天。以此寶階。諸天來下。
悉為禮敬無動如來。聽受經法。」

【肇公曰。欲天報通。足能凌虗。然彼土以寶階嚴餝
為遊戲之路。故同以往反也。】

「閻浮提人。亦登其階。上昇忉利。見彼諸天。」

【肇公曰。嚴淨之土。福慶所集。人天之報。相殊未幾。
故同路往反。有交遊之歡娛也。】

「妙喜世界。成就如是無量功德。上至阿迦尼吒天。下
至水際。以右手斷取。如陶家輪。入此世界。猶持華鬘
示一切眾。」

【什公曰。梵本云如斷泥。今言如陶家輪。明就中央
斷取。如陶家輪。下不著地。四邊相絕也。

○四維摩現通持來。】


「作是念巳。入於三昧。現神通力。以其右手。斷取妙喜
世界。置於此土。」

【○五彼土菩薩求救。】

「彼得神通菩薩。及聲聞眾。并餘天人。俱發聲言。唯然
世尊。誰取我去。願見救護。」

【肇公曰。大通菩薩。逆見變瑞。為眾而問。其餘天人。
未了而問。恐畏未盡。故求救護。

○六無動如來告知。】

「無動佛言。非我所為。是維摩詰神力所作。」

【○七無通菩薩罔措。】

「其餘未得神通力者。不覺不知巳之所往。」

【○八此彼二土如本無異。】

「妙喜世界。雖入此土。而不增減。於是世界。亦不迫隘。
如本無異。」

【○九吾佛告眾觀不。】

「爾時釋迦牟尼佛。告諸大眾。汝等且觀妙喜世界。無
動如來。其國嚴餝。菩薩行淨。弟子清白。皆曰唯然巳
見。」

【十佛令學佛之道。】

「佛言。若菩薩欲得如是清淨佛土。當學無動如來所
行之道。」

【○十一經敘見土獲益。】

「現此妙喜國時。娑婆世界。十四那由他人。發阿耨多
羅三藐三菩提心。」


【○十二眾願皆得往生。】

「皆願生於妙喜佛土。」

【○十三佛記當生彼國。】

「釋迦牟尼佛。即記之曰。當生彼國。」

【○十四益巳還復本處。】

「時妙喜世界。於此國土。所應饒益。其事訖巳。還復本
處。舉眾皆見。」

【○五願得土獲通二。初佛問身子見不。】

「佛告舍利弗。汝見此妙喜世界及無動佛不。」

【○二身子願眾得土二。初願得土得通。】

「唯然巳見。世尊。願使一切眾生。得清淨土。如無動佛。
獲神通力。如維摩詰。」

【○二顯聞持功德二。初顯現今善利。】

「世尊。我等決得善利。得見是人。親近供養。」

【○二顯現未善利八。初聞經善利。】

「其諸眾生。若今現在。若佛滅後。聞此經者。亦得善利。」

【○二三慧善利。】

「況復聞巳。信解受持。讀誦解說。如法修行。」

【○三手得善利。】

「若有手得是經典者。便為巳得法寶之藏。」

【○四解修善利。】

「若有讀誦解釋其義。如說修行。則為諸佛之所護念。」

【○五供養善利。】

「其有供養如是人者。當知則為供養於佛。」


【○六書持善利。】

「其有書持此經卷者。當知其室則有如來。」

【○七隨喜善利。】

「若聞是經。能隨喜者。斯人則為趣一切智。」

【○八信說善利。】

「若能信解此經乃至一四句偈。為他說者。當知此人。
即是受阿耨多羅三藐三菩提記。」

【諸經顯聞持功德。多出自金口。此品之末。舍利弗
欽言聞持功德者。以其聲聞智慧上首。聞之全。益
之深。感之切也。正以是經之作。多為彈斥小乘。褒
歎圓大。而其要者。又在游戲神通。淨佛國土。教化
眾生。而聲聞在昔十二年中。於是三者。曾無一念
好樂。是以如來。與維摩文殊。特於此經。恢之揚之
開之示之。觀其當時。雖未全體擔荷。其於恥小慕
大。獲生酥益。亦以深矣。

觀解。亦準前可知。若欲更伸明之。則觀一念心。即
空。即假。即中。即空故。而本無沒生。即假故。不妨從
玅喜國來生此土。即中故。即沒生而非沒生。雖非
沒生。而雙照沒生。而非沒生。至於玅喜國土。則觀
其本具國土一千。不動如來。則觀其一念寂然不
動。而持經功德。義極於此。又何勝如之。】

【○第十三釋法供養品二。初釋品題。】

「維摩詰所說經法供養品第十三」

【義見於經可知。


○二釋經文二。初明法之供養二。初天帝發起四。
初讚所說經。】

「爾時釋提桓因。於大眾中白佛言。世尊。我雖從佛及
文殊師利聞百千經。未曾聞此不可思議自在神通
決定實相經典。」

【肇公曰。說經將訖。舍利弗巳慶美於上。帝釋復欣
其所遇。而致歎也。此經言雖簡約。而義包羣典。坐
不踰日。而備覩通變。大乘微遠之言。神通感應之
力。一時所遇。理無不盡。又以會我為妙。故歎未曾
有也。

○二聞者必得。】

「如我解佛所說義趣。若有眾生聞此經法。信解受持。
讀誦之者。必得是法不疑。」

【○三況出修行。】

「何況如說修行。斯人則為閉眾惡趣。開諸善門。常為
諸佛之所護念。降伏外學。摧滅魔怨。修治菩提。安處
道場。履踐如來所行之跡。」

【○四供養護持。】

「世尊。若有受持讀誦如說修行者。我當與諸眷屬供
養給事。所在聚落城邑山林曠野。有是經處。我亦與
諸眷屬聽受法故。共到其所。其未信者。當令生信。其
巳信者。當為作護。」

【○二如來宣說五。初助喜天帝。】

「佛言。善哉善哉。天帝。如汝所說吾助爾喜。」


【○二明經力用。】

「此經廣說過去未來現在諸佛不可思議阿耨多羅
三藐三菩提。」

【○三受持福勝。】

「是故天帝。若善男子善女人。受持讀誦供養是經者。
則為供養去來今佛。」

【肇公曰。善其護持之意也。三世菩提不思議道。皆
陳在此經。若受持護養。則為供養三世諸佛。故助
汝喜。

○四校量功德四。初舉所校福。】

「天帝。正使三千大千世界。如來滿中。譬如甘蔗竹葦
稻麻藂林。若有善男子善女人。或以一劫。或減一劫。
恭敬尊重。讚歎供養。奉諸所安。至諸佛滅後。以一一
全身舍利。起七寶塔。縱廣一四天下。高至梵天。表剎
莊嚴。以一切華香瓔珞幢幡伎樂微妙第一。若一劫。
若減一劫。而供養之。」

【○二問其多不。】

「天帝。於意云何。其人植福。寧為多不。」

【○三天答其多。】

「釋提桓因言。多矣世尊。彼之福德。若以百千億劫。說
不能盡。」

【○四受持功多。】

「佛告天帝。當知是善男子善女人。聞是不可思議解
脫經典。信解受持。讀誦修行。福多於彼。所以者何。諸

佛菩提。皆從此生。菩提之相。不可限量。以是因緣。福
不可量。」

【○五引古證成四。初所植福田。】

「佛告天帝。過去無量阿僧祗劫。時世有佛。號曰樂王
如來。應供。正徧知。明行足。善逝。世間解。無上士。調御
丈夫。天人師。佛世尊。世界名大莊嚴。佛壽二十小劫。
其聲聞僧。三十六億那由他。菩薩僧有十二億。」

【○二能植之人。】

「天帝。是時有轉輪聖王。名曰寶葢。七寶具足。王四天
下。王有千子。端正勇健。能伏怨敵。」

【○三財法供養二。初明財供二。初輪王供養。】

「爾時寶葢。與其眷屬。供養藥王如來。施諸所安。至滿
五劫。」

【○二千子供養。】

「過五劫巳。告其千子。汝等。亦當如我。以深心供養於
佛。於是千子受父王命。供養藥王如來。復滿五劫。一
切施安。」

【肇公曰。上以財供養。校受持即法供養也。如來將
成法供養義。故引成事。以為證焉。

○二明法供養二。初月葢思惟供養殊勝。】

「其一王子。名曰月葢。獨坐思惟。寧有供養殊過此者。」

【什公曰。冀或有大德諸天殊特供養。若有過此。慕
欲及之。云雖巳所珍。不能上悅聖心。冀所珍之外。
有以暢其誠心。故發斯念。更推勝供也。


○二空聲告以法供養最勝五。初天聲告與。】

「以佛神力。空中有天曰。善男子。法之供養。勝諸供養。」

【什公曰。若財供養。則於佛無用。於眾生無益。故非
所欣也。如來積劫累功。本為眾生。若奉順經典。如
說修行。則稱悅聖心。乃真供養也。

○二反問法供。】

「即問。何謂法之供養。」

【○三命往問佛。】

「天曰。汝可往問藥王如來。當廣為汝說法之供養。」

【○四行詣白佛。】

「即時月葢王子。行詣藥王如來。稽首佛足。却住一面
白佛言。世尊。諸供養中法供養勝。云何名為法之供
養。」

【○五佛明告之二。初示甚深經義十二。初示佛說
深經。】

「佛言。善男子。法供養者。諸佛所說深經。」

【什公曰。三藏及雜藏菩薩藏。五藏經也。上四藏。取
中深義說寶相等。故得為深經也。從此至下十方
三世諸佛所說。盡是廣歎佛所說深經。未明受持
修行法供養義也。

○二讚微妙難見。】

「一切世間。難信難受。微妙難見。清淨無染。」

【肇公曰。深經。謂方等第一義經也。其旨深玄。非有
心之所得。微妙無像。非明者之所覩。超絕塵境。無

染若空。欲以有心有明而信受見者。不亦難乎。自
此下美深經之旨。諸佛所說深經。即佛法身也。夫
財養養四體。法養養法身。若能護持斯經。令法身
增廣者。此供養之上也。

○三奪思惟分別。】

「非但分別思惟之所能得。」

【肇公曰。第一義經。微遠無相。自非明哲。孰能分別。
業之差別。雖由分別。然非分別之所能得。得之者。
其唯無分別乎。

○四為法持攝印。】

「菩薩法藏所攝。陀羅尼印印之。」

【肇公曰。菩薩法藏之所攝。固非小乘之理。總持印
之所印。固非域中之道。總持所印。所印必真。法藏
所攝。所攝必實。既藏以法藏。印以總持。豈是常人
所能開發。以明法寶深固難可闚𨵦也。
生公曰。陀
羅尼者。持也。若持實相不失。於諸天人魔梵之中。
不復畏有不通之義。譬若以王印為信。關津諸禁
莫能呵留。果是印持所印之經。則無有礙。

○五明深法力用。】

「至不退轉。成就六度。」

【○六顯功德廣大。】

「善分別義。順菩提法。眾經之上。」

【肇公曰。三藏十二部。方等為第一。

○七顯生善滅之心。】


「入大慈悲。離眾魔事及諸邪見。」

【肇公曰。魔。四魔。見。六十二見。

○八顯順緣無相。】

「順因緣法。無我無人。無眾生無壽命。空無相為作無
起。」

【什公曰。若法定有。則不生滅。若法全無。亦不生滅。
不生不滅。則與因緣相違。深經所說。非有非無。非
有非無。故順因緣法也。
肇公曰。法從因緣生。緣生
則無自性。無自性則無主。無主則無我人壽命。惟
空無相無作無起。此深經之所順也。
生公曰。此則
因緣法矣。

○九顯有大功能四。初能令坐於道場。】

「能令眾生坐於道場而轉法輪。諸天龍神乾闥婆等
所共歎譽。」

【○二能令入佛法藏。】

「能令眾生入佛法藏。攝諸賢聖一切智慧。說眾菩薩
所行之道。依於諸法實相之義。明宣無常苦空無我
寂滅之法。」

【肇公曰。不依實相辨四非常者。非平等教也。依實
相。乃曰明也。

○三能拔毀禁眾生。】

「能救一切毀禁眾生。」

【什公曰。小乘法中。五逆罪及犯四重禁。則皆棄而
不救。大乘深法。則無不救也。


○四能怖畏魔外。】

「諸魔外道及貪著者。能使怖畏。」

【肇公曰。毀四禁。犯五逆。小乘法所不能救。眾魔外
道。貪著豪恣。小乘法所不能滅。能救能滅者。其唯
大乘方等深經乎。

○十顯聖賢共歎。】

「諸佛賢聖所共稱歎。」

【○十一顯背苦示樂。】

「背生死苦。示涅槃樂。」

【○十二顯諸佛所說。】

「十方三世諸佛所說。若聞如是等經。信解受持讀誦。
以方便力。為諸眾生分別解說。顯示分明。守護法故。
是名法之供養。」

【肇公曰。如是等經。盡諸佛法身也。若聞斯經。能信
解護持宣示分別。令大法增廣者。名法之供養。成
法身也。

○二如說修行二。初總示。】

「又於諸法如說修行。」

【什公曰。上章明奉順經典真法供養也。如說修行。
通舉六度也。十二因緣以下。明得無生忍以實智
慧隨順實法也。
燈曰。既曰又於諸法如說修行。則
知十方三世諸佛。所示修行法門。莫不本於諸大
乘經也。今之末世。大成可笑。講者既不覽教照心。
惟逞風力狂慧。及其老也病也倦也。一念無常。操

修無本。臨岐倉皇而覔路。東西馳走以無門。方事
參禪。精力巳弊。方事念佛。妄想紛馳。厭契經為無
用之物。束之高閣。排講肄為童蒙之堂。恣其喧譁。
良由生來學問無頭眾源失本。甘心老死。悔亦奚
為。至于爭趨教外別傳。心麤氣大。尚輕諸佛。況復
眾經。參話頭而經年不悟。力量不充。拚死力而曉
夜勞神。嘔心咯血。既無愛養心識之善資。復乏策
發神解之玅術。病魔一入。湯藥不暇。救死孜孜。誰
言出死。以由末世學佛者雜濫。無正師承。不本契
經故也。

○二別明六。初隨緣離邪得果。】

「隨順十二因緣。離諸邪見。得無生忍。決定無我。無有
眾生。」

【肇公曰。不悟緣起。故有邪見之迷封我之惑。若如
說行。則得明慧。明見十二因緣根源所由。故能斷
諸邪見。得無生忍。無復吾我眾生之想也。見緣如
緣。謂之隨順。明白有無。謂之決定。皆智用之別稱
也。

○二因緣果報無違。】

「而於因緣果報。無違無諍。離諸我所。」

【肇公曰。無違無諍。即隨順義也。五受陰身。及家屬
所有因緣果報。即我所也。若能明見因緣果報之
性。順而無違。則離諸我所也。上直觀因緣。知無造
所。故離我見。今觀因緣果報。知無屬者。故離我所

見也。

○三常能無違四依四。初依義。】

「依於義。不依語。」

【肇公曰。至義非言宣。尋言則失至。且妙理常一。語
應無方。而欲以無方之語。定常一之理者。不亦謬
哉。是以依義不依語者。見之明也。

○二依智。】

「依於智。不依識。」

【肇公曰。六識。識六塵而巳。不能分別是非。分別是
非。其惟正智乎。是以行者。依智不依識也。

○三依了義。】

「依了義經。不依不了義經。」

【肇公曰。佛所說經。自有義旨分明。盡然易了者。應
依。亦有應時之經。詭言合道。聖意難知。自未了者。
不可依也。

○四依法。】

「依於法。不依人。」

【什公曰。佛言。我泥洹後。當依止四法以為大師。所
謂四依法也。明此四法可依止可信受也。依於法
不依人者。法謂經教也。當依經法。不可以人勝故
背法依人也。法有二種。一文字語言。二義法。莫依
語也。義亦有二種。一識所知義。二智所知義。識則
唯求虗妄五欲。不求實利。智能求實利。棄五欲。故
依智所知義。不依識所知義。為求智所知義。故依

智也。智所知義。亦有二種。一了義經。二不了義經。
不了義經。如佛說殺父母無罪。未分別。是不了義
也。若言無明是父。愛是母。生死根本。故名父母。斷
其本。則生死盡。故言殺之無罪。既分別。是了義經
也。復次若佛言。佛是人中第一。涅槃是法中第一。
如是等皆名了義也。是故當依了義經。莫依不了
義經。

○四順法無入無歸。】

「隨順法相。無所入。無所歸。」

【肇公曰。法。即下因緣法也。上順因緣。知法無生。今
順因緣。知法無盡也。法從緣而有。從緣而無。其有。
不從未來來。其無。不歸入過去去。故曰無入無歸
也。

○五修行因緣還滅。】

「無明畢竟滅故。諸行亦畢竟滅。乃至生畢竟滅故。老
死亦畢竟滅。」

【什公曰。此即四依中如實法也。上十二因緣。明如
說修行隨順因緣故得無生法忍。今明行四依。依
十二因緣如實相也。】

「作如是觀。十二因緣無有盡相。不復起見。是名最上
法之供養。」

【肇公曰。滅盡義一。既曰畢竟滅。而曰無盡者。何耶。
夫滅生於不滅。畢竟常滅。則無不滅。無不滅。則滅
無所滅。滅無所滅。即是無盡義也。又曰。上觀因緣

無生。離常我等諸見。今觀因緣無盡。離斷滅等諸
見。

○六聞法獲益。】

「佛告天帝。王子月葢。從藥王佛。聞如是法。得柔順忍。」

【什公曰。柔謂軟鈍也。於實相法。未能深入。軟智軟
信。隨順不違。故名柔順忍也。

○七解衣供養。】

「即解寶衣嚴身之具。以供養佛。」

【○八願行法供。】

「白佛言世尊。如來滅後。我當行法供養守護正法。願
以威神。加哀建立。令我得降伏魔怨。修菩薩行。」

【什公曰。四魔合為三怨。一煩惱。二天魔。三外道也。
如來滅後。月葢道力未具。若不加威神。則為魔所
壞。不能降伏。故請加威神。

○九佛為授記。】

「佛知其深心所念。而記之曰。汝於末後。守護法城。」

【○十出家證果。】

「天帝。時王子月葢。見法清淨。聞佛授記。以信出家。修
習善法。精進不久。得五神通。具菩薩道。得陀羅尼無
斷辯才。」

【什公曰。是聞持也。

○十一滅後流通。】

「於佛滅後。以其所得神通總持辯才之力。滿十小劫。
藥王如來。所轉法輪。隨而分布。」


【○十二所化者眾。】

「月葢比丘。以守護法勤行精進。即於此身。化百萬億
人。於阿耨多羅三藐三菩提。立不退轉。十四那由他
人。深發聲聞辟支佛心。無量眾生。得生天上。」

【○十三結會古今三。初寶葢因果。】

「天帝。時王寶葢。豈異人乎。今現得佛。號寶𦦨如來。」

【○二千子因果。】

「其王千子。即賢劫中千佛是也。從迦羅鳩孫䭾為始
得佛。最後如來。號曰樓至。」

【○三月葢因果。】

「月葢比丘。則我身是。」

【○四結成供養。】

「如是天帝。當知此要。以法供養。於諸供養為上。為最
第一無比。是故天帝。當以法之供養供養於佛。」

【判教者。藥王如來。為月葢王子所說法之供養。其
間如法修行。最要旨歸。在於隨順十二因緣還滅
之觀。天台大師。判四諦十二因緣六度。不獨局於
三乘各自攝屬。一一通於四教。秪如十二因緣。即
有四種。一思議生滅十二因緣。此可通於藏教三
乘人修。二思議不生滅十二因緣。此則通於通教
三乘人修。三不思議生滅十二因緣。此則局於別
教菩薩人修。四不思議不生滅十二因緣。此則惟
在圓頓教佛界人修。今經說在方等。斷非藏教。所
修之法。是則約義。通於衍門三教。而正意在圓可

知。

觀解者。觀一念心。具足十二因緣。巳如前說。而復
觀此。攝為三道。觀苦道即法身。是為中觀。觀惑道
即般若。是為空觀。觀業道即解脫。是為假觀。】

【○大段正宗分竟。此下入第三流通分。四明大師
云。流名下注。通名不雍。令正法之水。從今以注當。
聖教筌蹄。不雍於來世。故有第三流通分也。為二。
初品題。二經文。今初先列品題。】

「維摩詰所說經囑累品第十四。」

【囑者。付囑。累則連累。金口吐宣。雖則貴重。謙言下
付。有若累焉。弟子則曲躬低頭。合掌承命。再三加
意。畢世流通。

○二釋經文三。初如來囑累三。初直以法付。】

「於是佛告彌勒菩薩言。彌勒。我今以是無量億阿僧
祗劫。所集阿耨多羅三藐三菩提法。付囑於汝。」

【什公曰。不付阿難。以其無有神力不能廣宣。故不
付也。維摩非此土菩薩。故不囑也。文殊遊無定方
故不囑。囑彌勒者。以於此成佛故。佛自以神力宣
布。欲成彌勒功業故也。
燈曰。阿難付在後章。使其
記憶結集。以傳正像末法之中。以遂流通。今之注
釋。是其功也。

○二令廣宣流布三。初命無令斷絕。】

「如是輩經。於佛滅後末世之中。汝等當以神力廣宣
流布。於𨶒浮提。無令斷絕。」


【肇公曰。城高則衛生。道尊則魔盛。自非神力。無以
制持。故勸以神力也。

○二釋當有大機。】

「所以者何。未來世中。當有善男子善女人。及天龍鬼
神。乾闥婆羅剎等。發阿耨多羅三藐三菩提心。樂于
大法。若使不聞如是等經。則失善利。」

【什公曰。若不聞此經。或墜二乘。則失大乘善利。

○三明必多信樂。】

「如此輩人。聞是等經。必多信樂。發希有心。當以頂受。
隨諸眾生。所應得利而為廣說。」

【肇公曰。法之通塞。損益若是。故勸彌勒。頂受廣說。

○三揀機遠惡三。初令當知二相二。初標。】

「彌勒當知。菩薩有二相。」

【○二釋。】

「何謂為二。一者好於雜句文餝之事。二者不畏深義。
如實能入。若好雜句文餝事者。當知是為新學菩薩。
若於如是無染無著甚深經典。無有恐畏。能入其中。
聞巳心淨。受持讀誦。如說修行。當知是為久修道行。」

【○二告復有二相二。初標。】

「彌勒。復有二法。名新學者。不能決定於甚深法。」

【○二釋。】

「何等為二。一者所未聞深經。聞之驚怖生疑。不能隨
順。毀謗不信。而作是言。我初不聞。從何所來。二者若
有護持解說如是深經者。不肯親近供養恭敬。或時

於中說其過惡。有此二法。當知是新學菩薩。為自毀
傷。不能於深法中調伏其心。」

【肇公曰。一毀法。二毀人。

○三告復有二法二。初標。】

「彌勒。復有二法。菩薩雖信解深法。猶自毀傷。而不能
得無生法忍。」

【○二釋。】

「何等為二。一者輕慢新學菩薩。而不教誨。二者雖信
解深法。而取相分別。是為二法。」

【肇公曰。因其所解。而取相分別。雖曰為解。未合真
解。此學者之內患也。

○二會眾流通四。初彌勒流通五。初遵命遠惡。】

「彌勒菩薩聞說是巳。白佛言。世尊。未曾有也。如佛所
說。我當遠離如斯之惡。」

【肇公曰。一生大士。豈有如斯之惡。聞而後離耶。發
斯言者。為未離者耳。

○二遵命奉持。】

「奉持如來無數阿僧祗劫所集阿耨多羅三藐三菩
提法。」

【○三與其念力。】

「若未來世善男子善女人。求大乘者。當令手得如是
等經。與其念力。使受持讀誦為他廣說。」

【什公曰。以神通加其念力。令不忘也。問曰。昔時魔
常來下壞亂學人。今何因不來答曰。優婆掘恩力

故。佛在世時。有外道薩遮尼犍。大聰明。能論議。心
大憍慢。知佛法尊妙。意欲出家。問佛言。我若出家。
智德名聞。如佛不。佛言。不得。又問得如舍利弗不。
佛言。不得。如是一一問五百弟子。乃至問得如羅
睺羅不。答言。不得。於是尼犍言。我出家既不得如
佛。又不得如弟子。何用出家。又問。後當得不。佛言。
後世無諸大人。然後當得。尼犍命終巳。佛泥洹後
百年。阿育王時生。出家學道。得阿羅漢。有大名聲。
教化國人。令得阿羅漢者。除度夫不度婦。度婦不
度夫。不在數中。但取夫婦俱時得羅漢者。以算子
數之。積算滿屋。後泥洹時。以算子燒身。不假餘物。
未泥洹時。嘗於林中坐禪。見一餓狗。饑羸將死。常
與諸比丘共分食與之。狗遂腹脹欲死。諸比丘。各
各繩床圍繞守視。誦經說法。狗以善心。視諸比丘。
又聞法音。命終巳。生第六天。有大威德。與魔王共
坐。時狗巳臭爛。彼魔心念。何因有此大人與我共
坐。觀其本緣。乃知是狗。即大瞋恚。是優婆掘比丘。
使是臭狗與我共坐。當作方便令其毀辱。時優婆
掘林中坐禪。入滅盡定。魔以天上嚴餝華鬘。繫額
上巳。廣說四眾將共視之。此比丘於空閑處嚴餝
如是。云何名為清淨有德。須臾優婆掘從定起。覺
頭有華鬘。知是魔為。即指云。汝是魔王。即取死狗。
變為華鬘。極大嚴餝。語魔言。汝以鬘供養。我還以
鬘報。汝可著之。便以神力。繫鬘著魔王頸。繫巳還

成死狗。胮脹蛆爛。甚大臭惡。魔以神力去之。而不
能得。至帝釋。帝釋不受。自還六天。乃至梵天。皆悉
不受。不能為解。語言。汝自還去求彼比丘。魔即至
優婆掘所。求解臭鬘。優婆掘即與要誓。汝從今日。
乃至法盡。莫復來下壞亂學人。又我雖見佛法身。
不見色身。汝今為我變作佛形。若能如是。當解汝
鬘。魔即受其誓。便語比丘言。我作佛時。莫向我禮。
於大林中。變為佛身。相好具足。放大光明。作諸弟
子。皆如舍利弗等。大眾圍繞。從林間來。優婆掘歡
喜踊躍。忘其要誓。即為作禮。魔言。云何違要。而向
我禮。優婆掘言。我自作佛意禮耳。於是臭鬘。自然
得解。魔言。佛真大慈悲。我種種惱佛。佛不報我。而
今比丘。見報如是之甚。比丘言。佛大慈大悲。自能
容忍。我小乘之人。不能如是。魔不來因緣。略說也。

○四皆我建立。】

「世尊。若後末世。有能受持讀誦為他說者。當知是彌
勒神力之所建立。」

【○五佛助爾喜。】

「佛言。善哉善哉。彌勒。如汝所說。佛助爾喜。」

【○二菩薩流通。】

「於是一切菩薩合掌白佛。我等亦於如來滅後。十方
國土。廣宣流布阿耨多羅三藐三菩提法。復當開導
諸說法者。令得是經。」

【○三天王擁護。】


「爾時四天王白佛言。世尊。在在處處。城邑聚落。山林
曠野。有是經卷讀誦解說者。我當率諸官屬。為聽法
故。往詣其所。擁護其人。面百由旬。令無伺求得其便
者。」

【○四慶喜流通二。初佛令廣宣流布。】

「是時佛告阿難。受持是經。廣宣流布。」

【○二慶喜奉命流通。】

「阿難言。唯。我巳受持要者。」

【○三請問何名此經。】

「世尊。當何名斯經。」

【○四佛說此經名字。】

「佛言。阿難。是經名為維摩詰所說。亦名不可思議解
脫法門。如是受持。」

【○二會眾信受。】

「佛說是經巳。長者維摩詰。文殊師利。舍利弗。阿難等。
及諸天人阿修羅一切大眾。聞佛所說。皆大歡喜。信
受奉行。」

【此經佛之所說。才得首尾。一一品中間則維摩居
士所說居多。是故佛說經名。而云是經名為維摩
詰所說。今結經分。特云佛說是經巳者。歸宗有在。
名分不踰也。猶如世道。一以名分為之主。苟非然
者。則君臣之大義乖。父子之天性絕也。佛所說經。
雖稱方外。然於生佛師弟賓主之間。宛有尊崇之
名分在。是以雖菩薩弟子嘉賓之話言長。而結集

者。必以佛為三界之師主。萬派朝宗。統歸佛海而
巳。又不特此也。將一期佛事。化道圓成。非惟聞法
者喜。即贊成助揚者亦喜。故維摩文殊舍利弗等。
同皆歡喜。而信受奉行也。大論釋般若經。歡喜而
有三義。一能說人清淨。佛無礙智。無有錯謬。名為
清淨。今遇此人。誰不歡喜。二所說法清淨。能令眾
生得證三昧離虗設故。名為清淨。聞如是法。豈不
歡善。三依法所得果清淨。如聞品獲益。得無生忍。
得如是果。豈不歡喜。判教觀心悉如上說。

夫釋經有科。則綱可提。而領可挈。余巳舉之經前
矣。綸文得貫。則旨易憶。而趣易持。余將似之疏後
焉。是經三軸。凡十四品。都二萬六千三百餘言。中
間所談法相。雖然至豐。而說之時節最促。若法華
七軸。猶該乎八載。楞嚴十軸。猶自夏以狙冬。而此
經久近。才自旦以至暮耳。其間所說。誠能籠罩五
時。恢[改-己+易]八教。方等通方。信通方也。首敘發起。五百
獻葢。即事表法。大關慈悲。一經所明。孰能逾此。作
通部經緯之首。抽一繭組織之絲。稱為由序。實有
由也。正宗之初。首說菩薩佛國淨土之行。則一經
所詮。莫非此旨。弁冒文身。偉哉大觀。經家末敘。總
稱佛說。信哉曾不外乎佛說也。第興起之由。又必
有乎鴻漸。是以維摩託現疾。方便以念如來。迦文
鑒勝法當弘。以遣問候。若弟子品。菩薩品。文殊問
疾品。皆其事也。始則誇敘昔日談鋒之不可當。辭

不堪任。若聲聞之十折。若菩薩之四彈。莫不令恥
小以慕大。回偏以向圓。雖聲聞所修之行。孰非淨
土之因。菩薩所入之門。孰非佛國之行也。末則讚
美此上人者難為酬對。承佛聖旨而往詣。維摩知
文殊之將來。則先空室去侍。以生言端。唯置一床。
以致借座。才一相見。啟齒不凡。維摩則曰。文殊師
利不來相而來。不見相而見。文殊則曰。若來巳更
不來。若去巳更不去。來者無所從來。去者無所至。
所可見者。更不可見。莫不契以法身無像。感應相
交。拂迹玄宗。語默同致者也。觀其賓主。竟日盤桓。
其間話言。雖復無量。要其所歸。經家品第。則義聚
者十有其一。曰文殊問疾。曰不思議。曰觀眾生。曰
佛道。曰入不二法門。曰香積佛。曰菩薩行。曰見阿
閦佛。若夫法供養囑累。此則歸宗佛後。所明持經
功德。囑累流通之事。非賓主一期之類例也。若求
其品中所談法相。如文殊問疾。則其辭有乎六。一
則正問其疾。二則問其病之始末。三則問其室空
無侍。四則問其疾之相因。五則問其云何慰喻有
疾菩薩。六則問其有疾菩薩云何調伏其心。維摩
一一答之如經。此問疾品之大略也。若夫不思議
品。其中所談法相。則有乎四。一則寄借座以明不
思議。二則舉眾事以明不思議。如芥納須彌。毛含
大海等。三則舉現種種色身明不思議。四則總結
智慧方便之門。此其間。又初則迦葉讚歎自鄙。二

則天子聞讚發心。三則大士讚顯。多作魔王。多現
惡乞。四則明菩薩本心。此不思議品之大略也。若
夫觀眾生品。其間所談法相。總有其二。一則正明
觀乎眾生。二則兼明餘義。正觀眾生。則有其四。初
明所觀眾生。文殊所問。則曰菩薩云何觀乎眾生。
維摩則以譬如幻師。見所幻人。菩薩觀眾生。為若
此。凡以二十九喻答。文殊則反問。菩薩觀生如是。
則云何行慈。維摩則以當為眾生說如斯法答。即
是行真實慈等。凡舉三十一種慈。以為慈無量心。
繼此則備明悲喜捨三無量心。以廣能被之心。於
是文殊又問。生死有畏。菩薩當何所依。答云。當依
如來功德之力。又問功德之力當於何住。答云當
住度脫眾生。又問欲度眾生當何所除。答云除其
煩惱。又問欲除煩惱當何所行。答云當行正念。又
問云何行於正念。答云當行不生不滅。又問何法
不生。何法不滅。答云不善不生。善法不滅。又問善
不善孰為本。答曰身為本。身孰為本。曰欲貪為本。
欲貪孰為本。曰虗妄分別為本。虗妄分別孰為本。
曰顛倒想為本。顛倒想孰為本。曰無住為本。無住
孰為本。曰無住則無本。文殊師利從無住本立一
切法。此正明觀眾生之大略也。繼此又兼明餘義。
初則天女現身散華。有著衣不著衣異。以致弟子
去華。而天女為其說法。廣如經說。乃至相與酬酢。
凡致四番問答。初明真解脫義。二明所得所證。三

明三乘何求。四明諸法無有定相。一一廣說如經。
此觀眾生品之大略也。若夫佛道品之大要。而有
乎二。一文殊問維摩云何通達佛道。一維摩問文
殊云何為如來種。維摩總答文殊則曰。若菩薩行
於非道。是為通達佛道。若其別答。則以三惡之果
示。則以色無色界示。則以三惡之因示。則以六弊
示。乃至則以諂偽。以憍慢魔道。以諸煩惱。以二乘。
以貧窮。以資生。以訥鈍。以邪濟。以遍入諸道。以般
入涅槃示。末結答云。菩薩如是行於非道是為通
達佛道。第二文殊答維摩云何為如來種。則曰有
身為種。無明有愛為種。貪恚癡四顛倒為種。以要
言之。六十二見及一切煩惱為如來種。曰何謂也。
若見無為入正位者。不能復發阿耨多羅三藐三
菩提心。譬如高原陸地不生蓮華。卑濕淤泥乃生
此華。如是見無為入正位者。終不復能生佛法。煩
惱法中。乃有眾生。起佛法耳。乃至二乘自鄙無分。
獲彈斥益。此佛道品之大略也。若夫普現色身菩
薩。問居士言。父母妻子。親戚眷屬。吏民知識。悉為
是誰。奴婢僮僕。象馬車乘。皆何所在。維摩則以偈
答。智度菩薩母。方便以為父。一切眾導師。無不由
是生。凡數十餘偈。以明法門眷屬。末偈結云。誰聞
如是法。不發菩提心。除彼不肖人癡冥無智者。此
雖品中之緒餘。是亦佛道之正宗也。若夫入不二
法門品。維摩詰謂眾菩薩言。諸仁者。云何菩薩入

不二法門。各隨所樂說之。法自在說。生滅為二。法
本不生。今則無滅。得此無生法忍。是為入不二法
門。次以我我所二法說。乃至三十一以實不實二
法說。如是諸菩薩。各各說巳。問文殊師利。何等是
菩薩入不二法門。文殊師利言。如我意者。於一切
法。無言無說。無示無識。離諸問答。是為入不二法
門。於是文殊師利。問維摩詰。我等各自說巳。仁者
當說。何等是菩薩入不二法門。時維摩詰。默然無
言。文殊師利歎曰。善哉善哉。乃至無有文字語言。
是為入不二法門。古德云。三十一菩薩。以言遣法。
文殊師利。以言遣言。維摩則以無言遣言。以至無
遣。此不二法門之大略也。若夫香積佛品。則文之
大段。而有十三。一乞食香積。二彼眾問佛。三彼佛
答眾。四彼佛與飯。五菩薩偕來。六化人授食。七香
飯遠聞。八維摩命食。九聲聞念少。十誡其小智。十
一眾食不儩。十二受食獲益。十三彼此問法。十四
聞品獲益。此香積佛品之大略也。若夫菩薩行品。
則先歷事故。然後正說行門。先歷事故。其事有六。
初俱歸佛所。二如法慰問。三佛顯難思。四眾聞香
氣。五問香住久如。六明佛事廣多。正說行門之初。
則香積菩薩。讚請法門以還其國。如來則告以盡
不盡解脫法門。何謂為盡。謂有為法。何謂無盡。謂
無為法。如是菩薩。不盡有為。不住無為。何謂不盡
有為。謂不離大慈大悲。深發一切智心而不忽忘。

云何謂菩薩不住無為。謂修學空無相無作。不以
空無相無作為證等云云。又云具福德故。不住無
為。具智慧故。不盡有為云云。此菩薩行品之大略
也。若夫見阿閦佛品。則其文有五。初明觀佛法身。
首則如來以欲見如來為以何等觀而問。維摩則
答言。如自觀身實相。觀佛亦然。乃至以三際觀乎
法身。謂我觀如來。前際不來。後際不去。今則不住。
次以非五陰觀。以非四大觀。乃至不可以一切言
說分別觀。繼此則第二明無沒無生。第三明示沒
示生。第四現玅喜國。第五願得土獲通。以至明聞
持功德。此見阿閦佛品之大略也。若夫法供養品。
大意廣明財供不如法供。如寶葢輪王及以千子。
相繼行施。先以財供。以施藥王如來。至滿五劫。其
子之供。亦滿五劫。有一王子。名為月葢。獨坐思惟。
寧有供養殊過此者。佛以空聲而告之曰。法之供
養。勝諸供養。往問藥王。則告以二種法之供養。一
甚深經義。二如說修行。廣說云云。此法供養品之
大略也。若夫囑累品。初則如來囑累。二則會眾流
通。會眾流通而復有四。初彌勒流通。二菩薩流通。
三天王擁護。四慶喜流通。繼之以眾皆歡喜。信受
奉行。此囑累品之大略也。是則維摩一經而有二
始。一序始。一正始。此之二始。莫不冠葢全經。弁戴
始末。以序始言之。長者獻蓋。括其表法。正意大義
既如此。傍通曲引又如此。觀像得意離指見月之

賓。覽其序。可以見全經之始末矣。以正始言之。則
一經所說。何非佛國淨土之行。如首標淨土之因。
其義有四。一隨所化眾生而取佛土。一隨所調伏
眾生而取佛土。一隨諸眾生應以何國入佛智慧
而取佛土。一隨諸眾生應以何國起菩薩根以取
佛土。則一經所明。豈能外此四義乎。至於別出淨
土之行。則首明三心。次明九行。則一經所明。豈能
外此三心九行乎。又至於淨土生起之行。則曰隨
其直心。則能發行。隨其發行。則得深心。乃至第十
二。隨其心淨。則一切功德淨。則一經所明。豈能外
此十二種次第生起之行乎。是故讀是經而能了
乎此者。如長山之蛇。擊其首尾中間。而互相照映。
又如溟渤之水。甞其一滴。而具飲百川。此又不可
思議解脫經。文字三昧之不可思議者也。

淨名無我疏成。歡喜踴躍而說偈。


「　佛滅一何速
　我生未云暮
　假值無量光
　壽命何窮數
　佛滅一何速
　我生一何晚
　居此堪忍鄉
　佛壽示云短
　矧生末法中
　佛滅亦以遐
　雖入薝蔔林
　不覩優曇華
　薝蔔林伊何
　佛說修多路
　解脫不思議
　諸佛之甘露
　常感淨名恩
　亦仰文殊德
　恐怖惡道中
　賜以天王宅
　王宅有四門
　智者常作鑰
　金華古藏中
　螺溪常研索
　海東去者歸
　中國存者亡
　猶黃犢思乳

　舉眾心慞惶
　小子不自量
　欲將贏酌海
　聊塞眾人請
　謬以天華採
　孰為曼陀羅
　孰為曼殊沙
　所採於智者
　貫攝寧無差
　剏始乙丑春
　告成丙寅夏
　多半居病鄉
　晷刻不云暇
　所慶大法寶
　而入貧人手
　雨寶亦雨衣
　甘露飫諸口
　所贊大法藏
　空不空俱蕩
　亦即空不空
　而為諸法王
　稽首釋迦文
　稽首解脫經
　稽首龍種上
　稽首無垢稱
　稽首彌勒尊
　稽首天台師
　我今大慶快
　說偈慶讚之」

】
維摩詰所說經無我疏卷第十二(終)