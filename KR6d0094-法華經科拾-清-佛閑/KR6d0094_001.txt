










No. 628
妙法蓮華經科拾卷第一(之上)
姚秦三藏法師　鳩摩羅什奉　詔譯
西蜀沙門　佛閑勖𠁼大師　立科
門人　智一雪墩　拾遺

【△第七別解文義遵古分三。初舒光發軔問答智
境頓示始終門(即初序品)。二約近跡垂化開權顯實令
悟一乘門(自方便品至法師品止為正宗分)。三開近顯遠拂迹入
實令廣流通門(自見寶塔品至經盡共十八品為流通分)。】

「妙法蓮華經序品第一」

【序有證信發起之別。皆為正宗端其蒙也。品者梵
語䟦渠。此翻為品。義類同者。集在一處。故名曰品
諸品之始。故云第一。
△文二。初證信。二發起。初中
又二初五句證信。二列眾證信。
今初。】

「如是我聞一時佛住王舍城耆闍崛山中。」

【經首五句。皆證信也。由具斷疑息諍簡邪三義故。
緣如古引。阿難尊者。所以能結集者。始由得法性
覺自在王三昧。終由得記後。於過現無量諸佛法
藏。悉能通達。初言如是者。乃總指冥記無疑之法
門。以證信也。謂尊者於結集時。將在昔意之所持
懸為指曰如是。一部妙法。自領受來。皆炳現於我
心海之內。無遺無忘。故曰如是。若就經宗言信者。

以當理之言。言理相順。故謂之如。則如之一言。通
能所詮。含於理事。理者道理。非唯真如。是者。心境
相稱。無疑無非。深信之謂也。
我聞者。二約親領。以
證信也。謂諸佛妙法。貴在能傳。故次明之。我即阿
難自謂。聞是自指耳根。即以我無我之真我。口順
世間。心造真境之妙我。而用根境非一異之能聞。
領根境非一異之所聞也。
一時者。三約嘉會以證
信也。梵語劫波云時分。然時無別體。依法假立。若
離所依體不可得。今隨世俗。說有一時。一者揀異
餘時。如來說法。時有無量。不能別舉。故但言一。乃
法王啟運嘉會之時。亦可謂機教相扣之時也。
佛
者。四約教主證信也。具云佛陀。此云覺者。而義有
三。一自覺。謂雙覺理事。如睡夢覺。如蓮華開。此揀
凡夫。二覺他。揀異二乘。三覺滿。揀異菩薩。又離心
名自覺。離色名覺他。色心俱離名覺滿。乃十號中。
三覺圓明之號也。然前教起中。巳明佛身。今以佛
乃教主。應更略陳。蓋由經中前後。應具兩異故。以
諸聲聞於未解前。所見之身。既是脫御著弊之劣
化。則於開解後。應見奇特勝應異前。無奈委付家
業之長者。竟未見有脫弊著御之明文者。以翳病
除。而狂華自滅。故得進悟。此佛乃是即心之佛。全
體大用之所現故。此則體因用顯。乃不可思議之
妙化也。
住王下。約處證信也。王舍者。昔駁足王統
千王。共立舍城。都五山中。遂成大國。故以人名處

也。靈鷲是所屬之境。故以王舍冠之。耆闍崛此云
靈鷲。以峰形似鷲故。言靈者。以前佛今佛。同居此
故。若佛滅羅漢住法滅支弗住鬼神住。故俗呼為
靈山。言住者。如來內住海印三昧。而攝無量義處
三昧及法華三昧等。悉入其中。隨機應現。外以身
相威儀。住於靈鷲。由此五事可據。故曰如是。一部
妙法。皆我親從佛所聞者。而以師資道合之時。住
於鷲頭山中。
△二列眾證信二。初列眾。二總結。初
中四。初聲聞。二菩薩。三八部。四王庶初二。初嘆德。
二列名。
今初。】

「與大比丘眾萬二千人俱(至)盡諸有結心得自在。」

【與者共也。大者器量尊重。為天王人王等大人所
敬。有大道故。梵語比丘。或云有翻。翻為除饉。謂眾
生薄福。在因無法。自資得報。多所饉乏。出家之人。
戒行是良福田。能除因果之饉乏。或云無翻。以名
含三義。一破惡。二怖魔。三乞士。恐取一失餘。故梵
語僧伽。此云和合眾。謂事和無別眾。法和無別理
也。由受比丘戒。始得比丘名。以此戒法。是最初出
苦之正因故。首以法標人。而有萬二千也。
阿羅漢。
或云有翻。翻為無生。亦云無學。謂界內分段生死
巳盡故。真窮惑盡。無可學故。或言無翻者。名含三
義。一云殺賊。賊即界內分別俱生二惑。能劫眾生
功德法財。奪智慧命。比丘因中。能以定慧。殺之故。
羅漢果。名為殺賊也。二云不生者。即比丘怖魔之

果號。魔見不生。即大憂怖。恐復化人。則魔界空虗
矣。三云應供。乃乞士之果號。由具智斷功德。堪為
人天福田。故曰應供。
諸漏下。漏煩惱與結。名異體
一。即根隨等二十六法。今且指漏為種子。煩惱為
現行。種既盡。則無復現行擾亂矣。亦即殺賊義逮
得句。以三界因果。皆名為他。而智斷。功德。皆名為
已。今則已利巳得。亦即應供義。諸有之結既盡。則
得有為解脫。有為智成。則無為克證。而證無為解
脫。既無結縛。心得自在矣。即無疑解脫之無學。亦
即無生義也。
△二列名二。初比丘。二比丘尼。初二。
初多知識。二少知識。初又二。初列上首名。二總結。

今初。】

「其名曰阿若憍陳如(至)須菩提阿難羅睺羅。」

【阿若者名也。云無知。無知者。非無所知。乃知無也。
謂以無生智。知真諦為名也。憍陳如是姓。云火器。
其先祀火。從此命族。以火有照暗不生燒物不生
二義。邪計祀之。可出生死。或名釋摩男。聞法得道
最在一切人天二乘之前。佛之最長子也。
摩訶迦
葉云大飲光。以其身光。能飲蔽日月故。阿含云。羅
閱祇大富長者。名迦維羅。婦名檀那。子名畢波羅。
子婦名婆陀。其家千倍。勝缾沙王十六大國。無與
為隣。畢鉢羅是樹名。尊者因禱樹而生故。以此命
名。摩訶一梵。含大多勝三義。即五不翻中。多含不
翻也。迦葉種類最多故。標摩訶以揀餘族。能行頭

陀。上行稱為第一。
優樓頻螺云木瓜林。伽耶云城。
那提云河。三人皆依所居之處彰名。
舍利弗具云
舍利弗怛羅。舍利云鶖。即百舌鳥。亦云春鷺。其母
眼之明利似之。弗怛羅云子。依母立名。故名鶖子。
又云身子。此女好身形身之所生。故云身子。增一
云。智慧無窮。決了諸疑第一。
大目犍連云。採菽氏。
上古有仙。居山食豆。母是彼種。揀餘云大。增一云
神通輕飛。能到十方第一。
摩訶迦旃延云文飾。善
議論。敷演教道者。文飭第一。
阿㝹樓陀云無貧。過
去弗沙佛末法。曾以一稗飯。施辟支弗。感九十一
劫。天上人間。財寶無盡。又因精進失明。佛令繫念
求天眼。四大淨色。半頭而發。明暗悉睹見大千界。
如觀掌果。天眼第一。
劫賓那云房宿。因禱房宿而
生故名。又善占星宿。明識圖讖第一。
憍梵波提云
牛呞。以曾為牛王。餘習恒肆虗哨故名。又因避人
嘲笑招𠎝。恒居天上。受天供第一。
離婆多云離越。
善入禪定。心不倒亂第一。
畢陵伽婆蹉云餘習。以
曾久為婆羅門。慢習仍現於今生果中故。
薄拘羅
云善容。容貌端嚴。壽百六十。以昔曾施一訶棃勒
果。今世無病無夭。常樂閑居第一。
摩訶拘絺羅云
大膝。膝骨粗大得名。又呼為長爪梵志。因讀十八
般經。無暇剪爪故。
難陀云牧牛。亦云善歡喜。以慕
道為名。故云善也。
孫陀羅難陀孫陀羅云好愛。妻
名也。難陀云歡喜。巳名也。揀異牧牛故。連妻得名。


富樓那云滿。父名也。彌多羅云慈。母名也。尼乃天
竺女子之通稱。由連父母受名故。曰滿慈子。說法
第一。
須菩提云空生。以生時庫藏皆空。得名。解空
第一。
阿難云歡喜。佛得道日生。舉國皆喜得名。多
聞第一。
羅睺羅云覆障。一因昔塞鼠穴。一因六日
不看婆羅門故。得處胎六年之報。而以覆障名。密
行第一。塵餘云。阿難聞法時。尚在有學。結集時。始
證無生。今列羅漢中。羅云位居沙彌。巳證無學。今
列大比丘中。以二人乃是眾所知識故。
△二總結。】

「如是眾所知識大阿羅漢等。」

【聞名嘆德曰知。見形奉教曰識。知識者多故。云眾
所知識。又知識有三種。謂教授同行及外護也。
△
二少知識。】

「復有學無學二千人。」

【三果四向。皆有真可研。有惑可斷。名有學。第四阿
羅漢果。真窮惑盡。名無學。古謂此但舉位名數。而
不嘆德故。名為少知識。聖與凡交絕本無多知少
識之分。特以希高慕遠者。以多引之。藏名隱德者。
以少引之。決不可以多少之迹。失其本也。
△二比
丘尼。】

「摩訶波闍波提比丘尼(至)亦與眷屬俱。」

【摩訶波闍波提云大愛道。亦云憍曇彌。云尼眾主。
乃佛之姨母也。能以碩見首出弱質。先登覺岸故。
名大愛道。又道慕於前。例倣於後故。云眾主。於佛

成道十四年。求出家。佛不之許。阿難為陳三請。佛
令阿難傳八敬法。若能行者。可聽出家。彼云。能行。
乃聽。耶輸陀羅云華色。亦云名聞。以在家為菩薩
之妻。捨俗為尼眾之首。且證無學故。得名聞之稱。

△二菩薩眾二。初標名舉數。二嘆德列名。
今初。】

「菩薩摩訶薩八萬人。」

【具足應云菩提薩埵摩訶薩埵。今略取之。菩提云
道。薩埵云心。摩訶云大。即大道心也。古釋菩提。名
佛道。薩埵名成眾生。乃以佛道成就眾生也。又菩
提是自行。薩埵是化他行。如菩薩氣類者。有八萬
人。
△二嘆德列名二。初嘆德。二列名。初又二。初總
嘆。二別嘆。
今初。】

「皆於阿耨多羅三藐三菩提不退轉。」

【阿云無。耨多羅云上。三云正。藐云等。或云遍。菩提
云覺。合云無上正等正覺。乃菩薩修行所期之果
也。不退有三。一未成不退。信行地菩薩也。二成不
退。初地至七地也。三極成不退。八地巳上也。下文
云。智慧到彼岸。皆極中之極。於無上覺。得不退也。

△二別嘆二。初供養諸佛。二廣利羣生。
今初。】

「皆得陀羅尼樂說辯才(至)常為諸佛之所稱歎。」

【陀羅尼云總持。於一切善法。能持令不忘不失也。
又持善不失。持惡不生也。而有三種。一者聞持。於
一切言語諸法。耳之所聞。皆不忘失。二者分別。於
一切眾生。一切諸法。分別不錯。三者入音聲。於聞

罵詈及贊善。毫無喜怒。於諸色聲。深達實相故。復
有四種。謂法義呪忍四陀羅尼也。
樂說辯才。即四
無礙辯之一。亦名四無礙智。謂菩薩於法於義。於
言辭於眾生根性。內以智明。外以妙辯。隨所樂聞。
而為說之。各令歡喜也。
轉不退輪。輪有轉義摧碾
義。蓋轉者。既摧自障。更除他惱。皆至不退而後巳。

內凭總持。外以辯才。轉不退輪。即是先以法施。而
攝財施。上供多佛也。
於諸佛下。以不離菩提心。上
供下化。便資種智故。又植眾德本。德之本即菩提
心也。惟其德本成就。便得稱可佛心。而為諸佛之
所稱嘆。
△二廣利羣生。】

「以慈修身善入佛慧(至)能度無數百千眾生。」

【以同體慈。熏修三業。成三不護。即以此無礙三業。
擇法應根。妙契大權。故曰善入佛慧。重障除大智
現。故曰通達。揚般若之風帆。渡煩惱之苦海。到三
德之覺岸矣。盛德既隆。佳聲亦遍。故名稱普聞於
無量。而無量界中之眾生。不獨覩形者。增道損生。
而聞名者。亦得福不唐捐。故稱能度。總之菩薩行
之大致。不越上供下利。皆以智慧為本。
△二列名
二。初正列。二結屬。
今初。】

「其名曰文殊師利菩薩(至)寶積菩薩導師菩薩。」

【文殊三名。一名文殊師利。云妙德。謂具不可思議
微妙種種功德故。一名滿殊尸利。云妙首。謂具不
可思議微妙功德。在諸菩薩之上故。一名曼殊室

利。云玅吉祥。謂具不可思議微玅功德最勝吉祥
故。緣如餘引。今但釋名。餘名亦然。
梵語婆婁吉低
稅。云觀世音。能所圓融。有無兼暢。照窮正性。察其
本末。故稱觀也。世音者。所觀之境也。萬象流動。隔
別不同。類音殊唱。俱蒙解脫。故曰觀世音。梵語摩
訶那鉢。云大勢至。以凡投足處。震動三千大千。及
魔宮殿。故常精進者。如為一人經劫不能受化。猶
無一念棄捨故。不休息者。以恒沙劫。為一日夜。三
十日為一月。十二月為一歲。過千萬億歲。值一佛
如是值恒沙佛。修諸梵行。然後受記心亦不休故
寶掌者。大士能以右手。遍捫若干世界。出三寶之
聲。乃至慈悲喜捨等聲。更有七寶流出。施給貧乏。
始令歡喜。終至涅槃。則財寶法寶。皆一掌之所流
出矣。藥王者。能以上藥。遍治眾生身心二病故。勇
施等者。雖於財於法。悉達體空。而熾然行施。無厭
足故。所證三諦。可貴如寶。能證三智。圓明如月。故
能權能實之智體。如月隨時而現虧盈之象。光生
暗滅。故惑消智滿。如晦盡體圓。故三大士。於二利
中。同有障寂智朗。除熱生凉之德故。並以月喻。體
備用週。能救不可救者。故云大力。以大力用。遍應
眾緣。咸拔眾苦。名無量力。出界內分段。超界外變
易故。云越三界。䟦陀婆羅云善守。能令聞名者。必
獲果證故。又云賢首。以位居等覺。為眾賢之首故。
彌勒云慈氏。自得慈心三昧。能令見者。亦同證得

故。諸佛法寶。咸被集積故。隨邪道者。以大悲心。引
歸正道故。
△二結屬。】

「如是等菩薩摩訶薩八萬人俱。」

【問。何以先列聲聞。次列菩薩。答。攝末歸本故。由小
之大故。當機應爾故。
△三八部眾。】

「爾時釋提桓因(至)各與若干百千眷屬俱。」

【梵語釋提桓因。因陀羅云能作。能作忉利天主也。
瓔珞經云。過此賢劫二千二十四劫作佛。號曰無
著明月等。三是帝釋內臣。如世卿相。明月即寶吉
祥月天子也。普香是明星天子。寶光是寶意天子。
四大天王是帝釋外臣。如武將。各領二部鬼神。不
令惱人。故稱護世者。然天有三種。一世間天。即諸
國王。雖在人中。而享天福故。二者生天。即因修十
善報果生天者。三者淨天。即聖弟子。斷諸漏染。證
清淨果者。今是生天。則天者乃天然自然。身勝樂
勝之謂也。言天王者。謂為諸天主。統治諸天。非同
春秋繫王於天也。言天子者。乃天王之子。非父天
母地之謂也。自在即第五化樂天。自變五欲境。而
自娛樂者。大自在即第六他化天。假他所化五欲。
以為已樂者。有指此為魔王天者。而大集經云。欲
色二界之間。別有魔天。為魔所居。上於欲界。但列
初二天及後二。而不列夜摩兜率者略耳。
娑婆云
忍。由諸眾生安忍十惡苦果。不肯出離。依人立名。
故云忍土。梵是西音。此云離欲。除下地繫。上升色

界。故曰離欲。尸棄云頂髻。先舉位次指人者。則娑
婆世界主梵天王。乃尸棄大梵也。此天居於初禪
中間。內有尋伺。外有言說。始能統上冠下。號令一
切故。以主字該括。而不細列上二界也。
龍總名也。
統有五種形。一者象形。以善住龍為主。二者虵形。
以難陀龍為主。三者馬形。以阿那婆龍為主。四者
魚形。娑樓那主之。五蝦蟇形。摩那斯主之。又一切
龍。皆有四種熱惱。獨阿耨池中無。以是七地菩薩。
示居其處故。難陀云歡喜。䟦云善。乃兄弟二龍。常
護摩竭陀國。雨澤以時。國無飢年。瓶沙王歲設一
會。以報之。百姓聞皆歡喜故名。亦即目連所降之
龍也。娑伽羅云鹹水海。隨所居得名也。和修吉云
多頭。德叉迦云現毒。阿耨達與阿那婆達多。梵語
訛略也。云無惱。即雪山頂池名。池中有五柱堂。住
此者。即以不受熱惱得名。摩那斯云大身。若修羅
排海水。淹善見城。此龍能縈身遏而不沒。優鉢羅
云黛色蓮華池。住此者。即依處以受名。又樹名也。

緊那羅云疑神。形似人。而頭有一角。故號人非人。
乃帝釋法樂之臣。居十寶山。若身有異相。即上天
奏樂。若佛說法。即弦歌而頌法門。以法緊奏四諦。
妙緊奏十二因緣。大緊奏六度。持緊總奏前三。皆
外現內秘者也。
乾闥婆云嗅香。以香為食故。亦云
香陰。身能出香故。乃天帝俗樂之神也。樂者緣幢
倒擲之伎也。樂音鼓節弦管也。管者幢倒中之勝。

美音者弦管中之勝者也。然緣幢倒擲。古無注什。

阿修羅云無端正。男醜女美。又云。非天。所受福報。
略次諸天。而無天德。故似而又非。婆稚云團圓。曾
與天帝戰被縛。因誓得脫復還。故曰團圓。佉羅騫
䭾。云廣肩胛。即能湧水。淹善見城者。毗摩質多羅。
云淨心。即舍脂父也。羅睺羅云障持。以日能照眼
故。舉手障之。世或謂之日蝕。私謂。凡在推步數外
所見者乃是。
迦樓羅云金翅。頸有如意珠。以龍為
食。起世經云。此鳥與龍。各具四生。大海之北有樹。
名居吒奢摩離。高一百由旬。枝葉覆五十由旬。此
鳥與龍皆依此樹。四面而住。各有宮殿。縱廣六百
由旬七重垣牆。七寶莊嚴。其卵生鳥居樹之東。胎
南。濕西。化北。東鳥欲啖龍時。先上東枝。觀大海巳。
乃下。以翅扇大海。令水自開。二百由旬。取卵生龍
而食之。餘則不能。胎生鳥。能開海水。四百由旬。取
卵胎二龍食之。濕生鳥能開水。八百由旬。取卵胎
濕三種龍為食。北居之鳥。能開海水。一千六百由
旬。取四生之龍為食。故曰四生之鳥。還食四生之
龍。初鳥威懾羣龍故。次則身大於羣故。三則噉龍
須滿故。四則頸繫如意故。
△四王庶眾。】

「韋提希子阿闍世王與若干百千眷屬俱。」

【韋提希云思惟。闍王母也。阿闍世云未生怨。於未
生前。相師占云。此兒生巳。定當害父故名。又母姙
之日。巳有惡心。向瓶沙王故。
問。前因當機故。先列

聲聞。次及菩薩。今何先天。次八部。後王庶耶。答。攝
末時。必先勝後劣故。上中下根得記。居然有次第
也。
△二總結。】

「各禮佛足退坐一面。」

【天及八部化人聽法。凡庸不識。聖眼知之。且針鋒
之地。能容多眾。不相妨礙。故各舉類之異。而復數
之多也。眾皆禮足。眾皆一面。圓回之妙。不可思議。
禮足者。謂以頭面。置佛足上。
△二發起二。初如來
為眾發起。二菩薩問答決疑。初二。初說經入定。二
放光現相。初四。初四眾圍繞。二正為說入。三雨花
動地。四大眾發喜。
今初。】

「爾時世尊四眾圍繞供養恭敬尊重讚歎。」

【爾時者。望前即四眾雲集之時。望後即將現六瑞
之時。乃佛十種化。不失時中之。第三授菩薩記。化
不失時之時也。世尊者。謂以智慧等法。破貪等不
善之法。滅生死苦。得無上覺。為世與出世。咸皆尊
重。故曰世尊。
四眾者。聲聞菩薩八部王庶也。其出
家與在家之四。亦不出此。以八部王庶皆在家故。
又影響發起當機結緣之四。亦不越此四外。圍繞
者。若望禮拜言。即因拜後瞻仰不巳。而更右旋數
匝。乃行家威儀也。若望退坐言。則多指週環。乃坐
家威儀也。
供養為檀度所攝。而有上供下利之分。
於下利中。始論資生無畏法。而上供中。復有財供
法供及觀行供之三種。今對下尊重等。且約財供

言之。以運三業。皆可名供養故。則五體志心為恭
敬。乃身供養也。一念耑注為尊重。乃意供養也。發
言稱美為贊歎。乃口供養也。
△二正為說入。】

「為諸菩薩說大乘經(至)身心不動。」

【為言乃引為也。葢世尊將與聲聞授記。復先為菩
薩說無量義者。使其從旁聞之生疑。作會權入實
之先聲。則名雖為菩薩。而實為聲聞弄引也。
大乘
經者。大莊嚴經論。有七種大義。一者緣大。謂菩薩
修行大乘之法。以無量契經大法義。而為所緣故。
二行大。謂菩薩修行大乘。能行二利大行故。三智
大。謂菩薩修行大乘。能達二無我理。於諸境界。善
能分別故。四勤大。謂菩薩修行大乘。曠大劫來。期
證聖果。精進無間故。五巧大。謂菩薩修行大乘。以
善巧方便。垂形六道。化諸眾生。去住自在故。六畏
大。即無所畏也。謂菩薩修行大乘。智力內充。明了
決定。於大眾中。說一切法。無所懼故。七者事大。謂
菩薩修行大乘。欲令一切眾生。了其大事因緣故。
數數示現世間。演大妙法。入大涅槃故等。乘以運
載為義。謂乘此大乘。自運運他。同到智地。故名大
乘。即所詮也。其能詮此妙義者。則名為經。是知大
乘經之三字。乃教菩薩法門之通稱也。名無量義
者。如彼經。佛答大莊嚴菩薩云。有一法門。能令速
證菩提。謂無量義。從一法生。一法者。名為實相。使
在座權乘聞而疑曰。既無量法門。皆從一生。則我

所乘法。亦應究竟還歸一實。是故世尊。將演攝末
歸本法輪故。先示無量義。以發其端。又此法門。乃
佛在昔自所乘。而速得道果者。故為佛所護念。決
不輕示於人者。
佛說下。明入定也。跏趺有二。一以
左壓右名半跏。若更䟤以右壓左。名全跏趺。古往
諸佛。盡行此法。然非世間受用法。亦不與外道共。
乘此威儀。即能破魔斷結。故先跏趺。言入者。如來
巳離散心。無時不定。其見有出之與入者。特因能
見入定威儀。得益者而示之。理實世尊寂照雙流。
於正說時。又何嘗不在定中三昧。名無量義處者。
由無量諸法。即是無量義處。乃能契世間常住妙
理之深定也。三昧云正受。以能入者。即不受諸受
故。若身若心。皆云不動者。特緣妙定瑩然通徹內
外故。令身心寂而不動。則生身法身。冥同一體矣。

△三雨花動地。】

「是時天雨曼陀羅華(至)普佛世界六種震動。」

【曼陀羅云適意。亦云白華。曼殊沙云柔軟。亦云赤
華。摩訶云大。即小大白赤。四種華也。震動言六者。
以震略吼擊動。略起踴合。三聲三形故六。然據普
佛二字。應如華嚴有六三十八種震動。今經貴略
故。但言六。此之二瑞。若望前則為在昔之人。雖聞
一切法門。而罔諳咸從一實所生之旨。今忽豁然
妙悟流溢。感彼依報。同現靈瑞。以慶今聞。望後則
華有感果之能。為諸三乘。預現道成之兆。動有撼

執之力。為彼三乘。先示盡結之徵。
△四大眾發喜。】

「爾時會中比丘比丘尼(至)歡喜合掌一心觀佛。」

【比丘比丘尼。乃出家二眾。解見前。優婆塞云近事
男。優婆夷云近事女。俱於人中。大具正見。能秉佛
戒。乘六妙行。速出生死者。故列八部之前。
天龍下。
翻譯名義云。夫佛之垂化道濟百靈。法之傳世慈
育萬有。三乘賢聖。既肅爾以歸依。八部鬼神。亦森
然而翊衛。故諸經中多列。此乘急戒緩之流也。天
者天然樂勝。清淨光明。尊勝無比。故名為天。位列
雖多。必以梵釋居首者。蓋大梵是大千之主。帝釋
是三十三天之主故。龍者神靈之物。孔雀大雲等
經。列名雖有不同。而皆言其能護持佛法。夜叉云
勇健。有三種。一居天。一居空。一居地。唯天空二居
者。能飛行。地居則不能。乾闥婆云香陰。陰即身也。
不啖酒肉。唯以香資陰故。阿修等三並見前。摩睺
羅伽。云大腹行。即蟒神也。亦名地龍。此八部中有
人及鬼畜故。以人非人總結。轉輪聖王。即諸國大
王。未可。即作輪王說。大眾見佛說無量義經。便入
無量義定。由說處即是行處。以致天地同歸。咸披
妙應。此由一人發真歸源。所有依報。悉皆化成無
上知覺。是以為祥為瑞。而令見者。不知所以然。而
然內發大喜。或將擬曰既有希奇之兆。必有非常
之事當現。乃整肅三業。不令異緣。故曰一心觀佛。
須知喜由瑞發。機因喜動。則喜非瑞攝說者察焉。


△二放光現相二。初放光。二現相。初二。初光所從
處。二光照分齊。
今初。】

「爾時佛放眉間白毫相光。」

【天竺最重者。是以相觀人。凡人初生。必延師相之
故。大人之相。數有四八。唯法王與輪王乃具。又輪
王雖具而微。不若法王之顯著。以有漏福終乏。無
為智以拯接故。白毫是四八中。第三十一相也。在
佛兩眉之間。以表得證中道。不落二邊。故其色白。
中表俱空。而有八楞。右旋而住。若明珠覆於額上。
太子初生。牽長五尺。苦行時長一丈。得佛道時。長
一丈五尺。又始從發心修行。終至涅槃。一切相貌。
悉皆影現。今則毫相上。舒金光湧照。
△二光照分
齊。】

「照東方萬八千世界(至)上至阿迦尼吒天。」

【所照橫豎。各有分齊。橫則四方四維。靡所不周。但
照由東始。故先及之。萬八千土者。機感使然。可弗
約表。如下智勝光照五百。則又何表。豎則上至阿
迦尼吒。下至阿鼻。阿迦尼吒云質礙。且指色界頂
言。下云。上至有頂。則透過色頂矣。阿鼻云無間。乃
造五逆罪者。所生之處。無間有五。謂趣果受苦時
及形命。皆無間歇也。而在地之下。故云地獄。
△二
現相二。初現凡相。二現聖相。
今初。】

「於此世界盡見彼土六趣眾生。」

【趣乃趣向意。其類有六。各有能趣之因。及所趣之

果。因果合舉。故言六趣。即六凡也。
△二現聖相。】

「又見彼土現在諸佛(至)以佛舍利起七寶塔。」

【不離當下。便能見彼聞彼也。並見下。即彼眾依教
行證也。四眾云得道者。乃諸權乘。各至自所求果
也。菩薩云行道者。以秉一乘人。未至所求故。因緣
等各言種種者。以親生之因。與疎助之緣。內懷之
信解。外現之相貌。各有差別故。涅槃云大滅度。諸
佛化緣既畢。故以寂滅果體。為所歸故云般。般猶
入也。舍利云靈骨。塔婆云圓塚。為藏靈骨之處。始
而聞法。終見入滅。乃四聖法界之始終。合上六凡。
同是一光所照。能照既其平等被照。應無差別。則
平等一乘。平等授記之旨。俱先為一光注破矣。上
乃經家。略敘十界因果。皆為一光披露。至下偈中。
則為一一指示。以顯此光之希有。迥異尋常。
△二
菩薩問答決疑二。初彌勒擬度以問。二文殊原古
以答。初二。初經家述疑。二彌勒起問。初二。初述彌
勒念。二述大眾念。
今初。】

「爾時彌勒菩薩(至)希有之相我今當問。」

【等覺大士。未離比觀。故云作念。神變者。謂由天心
神慧。運之於內。希有之相。變現於外。故名神變。大
寶積云。神變有三種。一說法神變。二教誡神變。三
神變神變。今即說法神變也。謂如來以無礙妙智。
知諸眾生善惡業因果報。應以何等法門。而得解
脫。如是知巳。為現神變。而為說法也。今則甘露將

降故。預現神變。令生渴仰。然此渴仰。俱由念始大
事因緣。非念不發。故先作念。是何緣有此瑞。則靈
山一會。聞法得記之機。皆緣此一念之蒙之所發
耳。
今佛下。謂此種境界。乃不可思議人。於不可思
議定中。所現之希有。自屬現量所緣。既非我之測
度。可擬當更問誰。而誰是能答之者。
復作下。念問
文殊。由所覲之佛既多。於中必有所見。故應問文
殊。
△二述大眾念。】

「爾時比丘比丘尼(至)神通之相今當問誰。」

【四眾八部。雖亦念瑞亦念問誰。而不能於誰中擇
出可問者。則所證之淺深可見矣。變與通雖同是
一。釋義則別於上。由光是色法。而從靈通妙慧所
發。故能徹照障外。非覆盆可能為礙。故曰神通。
△
二彌勒起問二。初長行。二偈文。
今初。】

「爾時彌勒菩薩(至)悉見彼佛國界莊嚴。」

【四眾八部。外見光瑞。內發疑念。並為開顯得記之
基。故世尊於後文中。普授廣記於現前也。
△二偈
文二。初敘意。二舉頌。
今初。】

「於是彌勒菩薩欲重宣此義以偈問曰。」

【偈即是頌。譯人隨便取用。然有祇夜伽陀之別。祇
夜云重頌者。天竺梵文。有散華貫華二式。如此方
序後復有銘也。又因樂散說生解。樂章句生解者
之便故。又為後來者。及鈍根者。不妨慈悲重為宣
說。伽陀云孤起頌者。即與上文。了不相蒙。而另有

所說也。此下偈文。雖襍糅相呈。而孤起居多。
△二
舉頌四。初總舉光瑞。二別列事相。三嘆光希有。四
釋難啟問。
今初。】

「文殊師利導師何故(至)身意快然得未曾有。」

【因覩光瑞之異。而發何故之問。
△二別列事相二。
初二初以十頌問十界。二四十頌問六度。
今
初。】

「眉間光明照於東方(至)求無上慧為說淨道。」

【十界事相。本無遁藏。由乏妙用。遂至對面千里。無
所了別。今如來欲令一切各悟本有。乃於一光。圓
攝難思妙用。以加被之。普令法會三業澄清。六根
互用。不離跬步。俾法界現事同陳。於見聞覺知之
內。是以彌勒。代眾一一點出。如指諸掌。以顯能照
之妙。而有所問。
能照毫相雖白。其所放之光。則作
金色。故被照之處。皆成金色。
前云阿迦尼吒。今至
有頂。則極非非想矣。此天雖無業果色。而定果色
中。亦可受化故。中陰經云。如來入中陰中。化無量
眾生巳。忽然不現。舍中陰形。入虗空三昧。於非非
想。現形說法。乃至觀音勢至。發願思齊。此上從阿
鼻至有頂。皆天眼所見之境。今仗佛光。得於肉眼
矣。
又覩下四頌。以深妙音。各於世界。講說正法。此
以主伴儀。說根本一乘也。
若人下三頌。明諸佛於
一佛乘。分別說三也。初為厭苦急求出離者。說四
諦法。令得真空涅槃。有福者。從供佛來求勝法。是

擇法。此從多聞來。以體空智。初觀因緣生。繼觀因
緣滅。故名緣覺。行有施戒等六。前曰種種。對前二
乘。曰無上慧。雖同上二齊用體空。而能於斷分別
俱生後。更侵二種習氣。所證真空之理最深。是為
上智觀得菩提也。
又法會於上所現事相。若即現
前。而知彼所念。此融他心智於凡心也。若即現果。
而知彼昔因。此融宿命於現識也。若即現因。而見
來果。此融天眠於肉眼也。又見六凡是天眼。見二
乘之果是慧眼。見菩薩之行是法眼。若一剎那。遍
觀無遺。則是佛眼。然此勝用。固因佛加。又復須知。
此用與佛本有不一不異之旨。以眾生心中諸佛。
現神加被時。而諸佛心中眾生。亦得暫息塵勞。披
微露妙。苟使不然。何以山河大地。既不在所照之
外。亦應同法會有此聞見之勝用矣。智者思之。
△
二以四十頌問六度二。初約次第問。二約不次問。
初二。初以頌半結前生後。二以十六正問六度。

今初。】

「文殊師利我住於此(至)如是眾多今當略說。」

【初四結前後二生後。
△二以十六正問六度。】

「我見彼土恒沙菩薩(至)破魔兵眾而擊法鼓。」

【初一偈。以種種因緣。總問因華。而求佛果也。次六
偈問施。先財次身次命。即本事經之三易也。初四
偈以不堅財。貿易堅財也。七寶及輦輿。皆財施所
攝。由世間財。聚散無常故施之。而求安樂涅槃。七

種堅固聖財。而為諸佛所歎。
次身肉妻子一偈。以
不堅身。貿易堅身也。以父母所生之身。危脆不實。
生滅無常故施之。以易無上金剛不壞之身。
頭目
身體。即命之所關。雖有壽夭。必同歸於盡。若了四
諦。深達三輪。施此頭目。可易常住無盡之慧命矣。

人中自在。王獨稱尊。因聞妙道。欲得法王位。王法
國土。得法自在故。捨家出家。被法服登戒品。以為
入聖初基。
比丘外捨憒閙。內處閑靜。因誦經典。而
了法無生。心不妄動。即諦察法忍也。勇猛有三種。
大莊嚴經論云。一願勝勇猛。謂發四弘誓。二行勝
勇猛。謂乘願起行。三果勝勇猛。謂乘因得果時。樂
與諸佛。平等無二。思惟佛道。即果勝勇猛也。精進
亦三。菩薩善戒經云。一莊嚴精進。謂菩薩勤修梵
行。莊嚴道果。乃至代眾生。受無量地獄苦。心不休
息。二攝善法精進。謂菩薩修六度時。不為煩惱邪
見所動。攝世出世一切善法。心不放逸。三利益眾
生精進。謂菩薩於一切時。以種種法。化導眾生。滅
惡生善。縱經塵劫。心不疲倦。今以勇猛精進聯稱
者。由無怯無倦。始能遍䇿諸度。速成佛道。
禪中二
偈。與地藏十輪經中。三種定業輪義等。初偈離欲
等者。即彼第一建立修習定業輪。謂定即禪定。業
即行業。輪有摧碾義。修禪者必。先離欲惡不善法。
有尋有伺。推破惑業。禪定轉深。則五通現前。故今
首明離欲。終示發通也。次偈即彼第二建立誦習

業輪。謂由誦習大乘。心不散亂。即能摧破惑業。今
於禪中。說偈至千萬之多。與彼始由誦習。終至破
惑義等。其第三建立營福業輪。偈雖未及。亦可含
於誦習中。以依教修觀。最為易故。又定心一念所
修。即勝散心久遠所修。故可略。
智度中。初偈明自
利。由妙慧明徹。直窮理本故智深。由妙行熾然。了
法如幻。故志固。由決擇力。故能問。由明記力。故能
持。又見下二偈。承上禪智力。故定慧具。而利他行
顯。故縱倒嶽之機。傾湫之辯。轉化金剛心中諸大
士。以奢摩他。破諸魔眾。更復擊鼓䇿進。豎道場幡
而後巳也。
△二約不次問。】

「又見菩薩寂然宴默(至)如天樹王其華開敷。」

【科云不次者。麈餘云。光中所照。本無次第。如登高
而望九重。其中綠窗青瑣。繡闥雕甍。金碧交輝。冠
蓋相映。耳目應接。不暇指點。眾妙無倫等。是故於
約次之後。但隨目之所擊。即舉而為言也。
初偈言
天龍敬不以為喜者。緣勝定中。自具廣大寂靜妙
境。殊非天龍斯須之敬可動其心。故不為喜。
林中
放光。無緣普度。偏言地獄者。劇苦先悲。如母愛子
病者偏憐。
次進偈中。意識惛熟曰睡。五情闇蔽。四
大放倚曰眠。此五蓋之一也。眾生以此睡眠因緣。
不能發生禪定善法。所以沉淪三界。今既不睡。而
加經行。正四種三昧中之常行三昧也。梵語般舟
云佛立。立有三義。一佛威力。二三昧力。三行者功

德力。能於定中。見十方佛。在其前立。故云佛立。於
九旬內。不坐不臥。常行周旋。不息口稱彌陀聖號。
心想聖容。或先唱後想。或先想後唱。貴勿間斷。此
三昧力。極能斷除宿障。於諸功德。最為第一。今人
見此不睡威儀。可以聳人視聽。動欲舉行。全不明
諳。經義應行。何事而反世務紛紜。幾成邀名射利
之術。殊可慨也。
戒偈中。即智度十種戒中之二。以
初後而該中之八種。初無缺戒。此彼名全同。寶珠
有圓明意。即彼第十具足戒也。
忍辱言力者。以忍
有生法之別。惡罵捶打。乃生忍中最粗之行相。故
特出之。
禪偈中。古云。離戲笑。是却掉悔蓋。離癡眷
屬。是除瞋葢。除亂却貪蓋。攝念除睡蓋。五蓋除而
所求可疾矣。歷億萬歲。若不出光照之一時。此乃
因光中之神力。攝九世而歸一念也。設因光照。而
知其久。此又因光。而發宿住智也。
次五偈。四事供
養三寶也。
次智中法本無言。故曰寂滅。然無言不
礙言。故可說。如空谷無聲。不妨響遍世間也。
由性
即相故。可觀水成氷也。由相即性。故無二相。氷成
水也。上偈約所觀境。此約能觀智。言無著者。由性
即相故性離。由相即性故相離。既被妙觀所融。故
無所著。此偈亦可雙承上三。於所說法及所觀境。
皆不起法愛。故云無著。
涅槃中七偈。舍利有二種。
一者生身。即佛滅後。由闍維而得者。本由五分妙
香熏所成就故。令一興供者。初獲千返生天之報。

終得無上佛果。二者法身舍利。即契經也。然生身
實由法身而出。今但約供養。統以言之。次六偈。明
此人宿種勝因。今乃得值最上福田。是以不惜家
寶。廣興供養。所建之塔廟既多。高廣之量復倍。內
外嚴飭。並用珠寶。以致八部同興供養。國界頗異
尋常。如天中之圓生樹王。於華開時。而天界之妙
好。更加殊特。
△三嘆光希有。】

「佛放一光我及眾會(至)放一淨光照無量國。」

【初偈總指光中之所見。次言能照之奇特。實由神
通智慧之希有。是故於一淨光。即照無量國。令法
會於不可見聞處。而有見聞。於不可知覺處。而有
知覺。是知前文雖似問所照之境。而實問能照之
光也。
△四釋難啟問。】

「我等見此得未曾有(至)瞻察仁者為說何等。」

【初半結前。次半啟後。請決下之四偈。准古釋文殊
四種伏難者。謂文殊心內搆難。其意有三。一此瑞
希有。不可倉卒輕判。二智眾如海。謙光推高。三靳
固前却生眾渴仰。故以伏難拒之。彌勒彰灼釋難。
意亦有三。一瑞大疑大。若不預釋。恐妨正說。二智
眾雖多。機在仁者。三闔眾瞻仁。立誠頗重。所以彰
言釋難請令時答初伏難者。因請主云。佛子文殊。
願決眾疑。文殊仍此。啟初伏難云。汝云眾疑。眾未
曾疑。若疑應問。眾既不疑。我何所決。彌勒即以第
一偈釋云。四眾欣仰。瞻仁及我。及我欲我問。瞻仁

欲得仁答。文殊因此啟第二難云。眾既有疑。不易
可答。待佛出定。然後為答。彌勒復以第二偈釋云。
若有疑在懷。憂兕不泰。應以時答。如來啟定。知在
何時。故請時答。決疑令喜。文殊因此。啟第三難。我
與仁者。同居學地。欲測佛意。微共籌量。獨令我答。
於理不可。彌勒復以第三偈釋云。我亦微心下忖。
踟躇兩楹。為說妙法。為當授記。文殊因此。啟第四
難。若如汝說。即是決疑。何煩我答。彌勒復以第四
偈釋云。安得以我猶豫之心。判此大事。故云。示諸
佛土。此非小緣。文殊伏難既窮。謙光亦止。此發問
中。文殊伏難是潛。彌勒四釋為顯。則文殊為賓。彌
勒為主矣。
又瞻仁乃意索也。為欲說此等。乃口索
也。然在法說名索果記。在喻說明索果車也。
末偈。
結成眾請。
懸序中。明如來之光有多種。獨以為說
法華所放之光。為希有光者。以能發起大事因緣
故也。
△二文殊原古以答二。初長文。二頌文。初三。
初惟忖略答。二詳示所同。三會通結答。
今初。】

「爾時文殊師利(至)難信之法故現斯瑞。」

【文殊古佛。既迹示等覺。則智屬比觀。故曰惟忖。惟
即思量。惟昔如今也。忖即籌度。忖今如昔也。由古
今之時雖異。而古今所見之瑞則同。故以初一句。
約法標。語彌勒曰。由我惟昔於見瑞。後即聞大法。
故忖今佛。於現瑞後。亦應演說大法。文殊且以此
擬說。大法一句。略答所問。而決彌勒及大眾之疑。

下復以三喻。疊釋說大。所以謂世尊在昔。為諸眾
生。說三乘法。雖令各獲果證。然非大法。故擬此後。
應有一味平等法雨。普潤人華。同圓極果。故以喻
釋曰。將雨大法雨。而為溥潤。又世尊在昔。為諸菩
薩。雖說大乘法。而有五性差別。亦非大法。故擬此
後。自應改號點權即實。開顯一乘。故喻釋曰。將吹
大法螺。而為改號。又世尊在昔。雖依一性。為說一
乘。猶未彰灼顯廢昔權。而於實體。終屬不足。亦非
大法。故擬此後。直捨方便。伹說無上。指歸寶所。故
喻釋曰。將擊大法鼓。而為䇿進。末乃結云。特以雨
能普潤。螺能改號。鼓能䇿進。皆大法中所具之義。
我故擬世尊於出定後。當演大法中之實義。要之
由我昔在光中於見所未見。後即聞所未聞。既今
得如昔見。亦應當聞希有矣。統上三喻一結。總釋
標中欲說大法一句之旨。而決其疑耳。下詳示所
同一大段。不過引古。證成欲說大法之意也。
問前
彌勒約二事騰疑。何今止答說法耶。答。說法授記。
皆一大事攝。既說大法。於領解後。必為授記。故可
略也。
諸善男子下。先以曾見。略證說大之擬見。非
胸臆言。咸聞難信者。由諸會眾。皆是一類自小之
大之機。而謂定有三乘五性之別。若聞十方國土
中。唯有一乘之語。則真為難信矣。欲說難信故。現
希有之瑞。
△二詳示所同三。初因機設教與今佛
巳同。二入定放光與今佛現同。三說法授記今佛

當同。
今初。】

「諸善男子如過去(至)所可說法初中後善。」

【豎論時分。除現前一念。為現在外。巳往者名過去。
將至者名為未來。阿僧祇云無數。劫波云時分。今
指過去無量無邊不可思議無數劫之前。爾時有
佛降靈。別號日月燈明。會懸引玄贊云。日有二能。
一導明。二成熟。月有二能。一除熱。二清凉。燈有二
能。一破暗。二傳照。別號以此彰名者。表彼佛能導
迷至覺。成器熟根。除煩惱之熱。得涅槃之凉。永破
愚癡化生傳法也。緣日月之照。不足以喻彼佛之
智明。復加以能照屈曲之燈。聊借三光片。喻難思
之智。故曰日月燈明。
如來下。十種通號也。以佛佛
道同。皆具此十。故十號之文。佈於一經。茲於經初。
合當廣略釋之。略則無虗妄名如來。良福田名應
供。知法名正徧知。具三明名明行足。不還來名善
逝。知眾生國土名世間解。無與等名無上士。調他
心名調御丈夫。為眾生眼名天人師。知三聚名佛。
具此十德。名世間尊。若依佛說十號經廣釋者。則
合世間解無上士。以為一號。雖有開合。其義則一。
今兩存之。一如來義有三。謂法報應。金剛經云。無
所從來。亦無所去。此法身如來也。轉法輪論云。第
一義諦名如。正覺名來。此報身如來也。成實論云。
乘如實道。來成正覺。此應身如來也。二應供。謂萬
行圓成。福德具足。應受天上人間供養。饒益有情

故。三正遍知。謂以一切智。於一切法。無不了知故。
又以一切法平等。開覺一切眾生。成無上覺故。號
正等覺。四明行足。明即三明。行即身口意。正真清
淨。於自願力。一切之行。善修滿足故。五善逝者。即
妙往義。謂以無量智慧。能斷諸惑。妙出世間。能趣
佛果故。六世間解。無上士。世間解者。諸世出世間。
因果諸法。無不解了也。無上士者。謂業惑淨盡。更
無所斷。於人天凡聖之中。第一最上無等故。號世
間解無上士。七調御丈夫。謂具大丈夫力用。而說
種種諸法。調伏御制一切眾生。令離垢染。得涅槃
故。八天人師。謂非獨與四眾為師。所有天上人間。
魔王外道。釋梵天龍。悉皆皈命。為弟子故。九佛云
覺。謂智慧具足。三覺圓滿故。十世尊。謂以智慧等
法。破貪嗔癡。滅生死苦。得無上覺。世出世間。皆尊
重故。於時彼佛。既現身輪。復以口輪。騰音聲輪。演
說正法。而被一類漸機。令其由小之大。初中後三
時所說。皆能契理契機。無往而不善也。然三善之
名。遍於諸經。釋義亦別。今欲切照下文。當以所說
聲聞緣覺菩薩三乘法門。即為三善。應作通別二
義。而釋通者。則初說四諦。能令聞者。得聲聞乘故
善。次說因緣。令得緣覺乘故善。後說六度。令得一
切智故善。此以彼佛一代聖教。約通義分為三善
也。若別明者。則三乘法門。應各具三善。初說聲聞
乘。以知苦斷集為初善。修八正道為中善。證滅名

後善。說因緣令觀流轉還滅為初善。修七十七智
為中善。證滅名後善。若菩薩則以不捨菩提心為
初善。不念下乘為中善。迴向一切智名後善。
其義
下。顯說法之德相。其義深遠者。謂能引發利益安
樂故。其語巧妙。謂善緝綴名等身故。不與外道共
故純一。義豐圓滿故無雜。一剎那自性解脫故清
淨。多剎那相續。亦解脫故鮮白。梵行相者。謂八聖
道支。以滅諦名梵。道諦名行。此之八道。與滅為因
故。曰梵行之相。
為求下。正引初佛因機設教。顯巳
同也。四諦者。四即苦集滅道之四也。諦乃審諦誠
諦義。謂以析空觀諦審。佛說世間之苦集。出世之
滅道。皆是真誠諦實之語。故依之修行。即度生死
至涅槃。辟支佛云緣覺。以所覺十二支。皆名因緣
者。由展轉感果為因。互相由藉為緣故。如以過去
無明行二支為因。感現在識名色六入觸受五支
為果。復由現果中。起愛取有三支。為現在因。感未
來生及老死二支為果。三世相續。循環不巳。以故
十二俱名因緣也。是故聞此法門。於緣有覺。故名
辟支佛。六波羅密者。六即施戒忍進禪智之六也。
波羅密云到彼岸。煩惱大海。以生死為此岸。涅槃
為彼岸。若能以施戒等六。為舟楫為浮囊。則可免
煩惱海之漂沉。而度彼岸。令得菩提。成一切種智。
種智即佛智。謂能以一種智。知一切道。一切種也。
上引一佛因機設教。與今佛巳同。
次復下。更引二

萬佛。亦與今佛巳同。二萬佛同號者。或是因中同
時開解。同蒙記莂。與今五百弟子。得同號普明之
記者相等。頗羅墮云利根。以彼佛現身。時非五濁
故。從道德姓中。捨家出家。具十號稱法王。而說初
中後善之法。
△二放光入定與今佛現同四。初王
子發心出家。二如來說經入定。三如來放光現瑞。
四大眾騰疑欲決。
今初。】

「其最後佛未出家時(至)巳於千萬佛所植諸善本。」

【王子之名。皆在俗所起者。謂心之所嚮曰意。有意
者。非質稟中耎之。無所嚮者也。善意者。意之無惡
也。無量意者。意在廣遠。而非淺近劣識者比也。寶
意者知自重其意。不敢苟趨也。增意者增高其意。
不甘於卑微也。除疑意者。即意所向。而能決諸惑
也。響意者。敏捷如響之應聲也。法意者。意惟在法。
不在非法也。後云發大乘意。咸由此在世意。而起
出世意也。
一四天下。乃為一金輪所王。既威德自
在。各領四天下。下妙光法師。為人演說。劫滿八十。
足見彼佛所化之土。不獨疆域之廣。更見人之壽
命亦長矣。竊謂八子既捨王位出家。則顯彼佛是
剎利種姓。似與二萬佛。不同一姓。父王成佛。由於
出家故。亦隨出家。發大乘意。即發菩提心。修梵行
是自利。為法師是利他。八子所以能於現前一身。
覷破世緣。才一捨家。即具二利者。緣彼巳於過去
多佛所。植眾善本。乃得如是。
△二如來說經入定。】


「是時日月燈明佛(至)歡喜合掌一心觀佛。」

【欲顯法華一實相理。而先說無量義者。乃密示原
始要終意也。令悟無量義。既始從一實相生。則實
相中妙義無窮。而無窮之義。未有往而不復者。是
故彼佛先說無量義經。復入無量義處三昧。由此
三昧。能觀無相理故。處謂處所。蓋無量諸法。即是
實相。實相即無量義。故說真理名處。復為教所詮
顯。故經名義。為智所詮定名義。處為智所親證。
是
時下。明天地現瑞。大眾歡喜也。問。世尊說經入定。
何器界亦現瑞耶。答。緣諸法會。白無始來。於眾生
世界。生纏縛故。乃於器界。不能超越。今由即心之
佛。度即心之眾生。先以智拔。次以定動。令其得未
會有。則正報巳有發蒙之兆故。令依報亦將化成
無上知覺。而先現此相故。首楞云。根塵同源。縛脫
無二。
△三如來放光現瑞。】

「爾時如來放眉間(至)如今所見是諸佛土。」

【二萬佛序。巳同現同。最後佛序。出定說經。始終互
略。譯人高手。
△四大眾騰疑欲決。】

「彌勒當知爾時會中(至)欲知此光所為因緣。」

【樂欲聽法人。皆稱菩薩者。擬是結集人。據巳經開
顯得記後。而稱之者。所動之疑。全因光相之希有
而發故。獨以光為問。而他非所急也。
△三說法授
記與今佛當同四。初出所說經名。二明說經時分。
三明唱滅付曯。四明弘經作佛。
今初。】


「時有菩薩名曰妙光(至)教菩薩法佛所護念。」

【智光微妙。能導權實二機。故曰妙光。因妙光而說
者。由妙光能以自心為智燈。燭經之幽致。且善為
傳化故。大乘經。乃諸佛教化菩薩法門之通稱也。
論列大乘有十七種名。今文具三。妙法蓮華之名。
在第十六。取蓮華為喻者。蓋此妙法。權實一體。而
蓮華則華果同時。可喻妙法雙融之義。第四名教
菩薩法者。謂此妙理。能化一切善根成熟菩薩。隨
順法器。令得佛果故。第五名佛所護念者。謂實相
妙理。生佛等有。佛雖先覺。每欲開示。但以眾生根
鈍。不敢輕示故。為佛所護念也。
△二明說經時分。】

「六十小劫不起於座(至)若身若心而生懈倦。」

【彼佛於一時一處說經。與今佛之二處三會不同。
如食頃者。外蒙佛加。內與理冥。故令六根齊轉法
華。頓超時劫之外。雖經久遠。得如食頃。
△三明唱
滅付曯。】

「日月燈明佛於六十小劫(至)入無餘涅槃。」

【古謂六十小劫。最後一日。晨旦說經竟。便唱滅者。
顯彼時所化之機。校今為勝。不似我佛更須捃拾
入無餘等者。以圓斷界內界外二障之子果故。
時
有下。為德藏授補處記。於十號中。略舉其三。令大
會有所依止也。問。德藏所受之記。明是補處。文中
全無授聲聞記之說。何以科云說法授記。與今佛
當同耶。答。科准彌勒所擬。故雙舉。文殊准標辭而

釋。故可略也。
△四明弘經作佛二。初明利根弘經。
二明鈍根弘經。
今初。】

「佛滅度後妙光菩薩(至)其最後成佛者名曰然燈。」

【妙光弘經。滿八十劫。足見彼時。人壽甚長。不屬五
濁。然前言六十。與今八十。皆約今顯古。以見時之
久。須知彼時人壽。即以今之一劫。准為彼之一日。
亦未可知。而華嚴次第校諸剎時分。有日劫相倍
之。別可以參看。佛滅後。八子皆師妙光者。以妙光
是不可思議人。如初出定因妙光而有說者。由彼
佛既別為一類漸機。巳說三乘。今至成熟。當為會
歸一乘。非妙光。不能互相鼓揚。故因妙光而普告
一切。今其弘通於佛滅後。又非妙光。不能堅固無
上。故皆師之。最後成佛名然燈。皆展轉得補處記
者。有以世代祖孫論者。陋矣。
△二明鈍根弘經。】

「八百弟子中有一人(至)供養恭敬尊重讚歎。」

【心游於外。不達諸法如幻。始於利養。深生貪著。於
諸經典。縱有信心樂欲讀誦。由無勝解故不通利。
由無明記故多忘失。遂被世輕。加以求名之號。更
緣法音經耳。成聞之力。亦得漸次種善。得值多佛。

上引初後二佛互顯。三同文中。但示佛佛道同。必
說大法。以決眾疑之大略。倘逢緣即配曰。此如今
之某。又如今之某。則法王亦不得於法自在矣。何
也。以法屬死常故思之。
△三會通結答。】

「彌勒當知爾時妙光菩薩(至)教菩薩法佛所護念。」


【由會通文。則知前於二萬佛中。獨引最後佛。而明
現同當同者。彌勒於彼。始得參預法會故。其先後
說小說大一事。既亦在昔。同見同聞。何以獨令我
答。是故覿面指名。決列今佛定後。亦必相同。
△二
偈文三。初頌入定放光。二頌出定說法。三結判勸
待。
今初。】

「爾時文殊師利於大眾中欲重宣此義而說偈言。

我念過去世(至)各各自相問是事何因緣。」

【共十八頌半。初曰我念者。文殊以大智。窮剎那際。
其未至者。尚能攝歸現前。況巳曾經。自應隨念炳
著於心。故曰我念。則凡昔所有諸緣。並從此念中。
一一指出。此下諸偈。與彌勒問中大同。但前無天
鼓鳴略也。其古今之不同處。惟玻瓈色與今之金
色耳。
知法寂滅。則不可說。而又說法求道者。無言
不礙言故。又法即色心等法。當體即是實相。故口
欲言而辭喪。心將緣而慮忘。諸相圓滅。惟智所知。

△二出定說法。】

「天人所奉尊(至)妙光法師者今則我身是。」

【彼佛出定。即以世間眼贊。則正法眼藏。俱屬妙光
矣。
六十劫不起座。是說法之時。亦如今以七載紀
我佛說法華時也。彼佛最後垂範。獨以精進二字
為誡者。由未見一善。從懶墮懈怠中生故。
無漏實
相者。以無生滅等行相。故名實相。體即性淨涅槃。
性淨者。謂智雖能證。而不能淨。以無法可滅故。本

性淨故。又惑漏雖能依。而不能染。以無法可生故。
性本淨故。今取一分離過義。名無漏實相。下句復
取一分能證智義。名通達之心。
問。據其次作佛。仍
是記補處。豈彼竟不授二乘記耶。答。有二意。一巳
如上。擬說法與授記。本是一事。故屬可略。一或因
彼時非五濁。眾生諸根猛利故。一聞開解。便知一
切法。即心自性成就。慧身不由他悟。此上上機。何
勞更與授記。
薪盡火滅。喻方便淨涅槃也。謂能感
之機如薪。隨機之應如火。由能感見佛聞法之善
根既盡。而如來之應形。亦隨之而滅。並從無生滅
圓寂體中。而巧示有生滅。是名方便淨也。
結會古
今校長文稍廣者。正見此段因緣。本是我與汝。在
昔同所見者。又文殊恐四眾。疑其所引事。屬久遠。
無復可稽。故將彼時同會之人。並渠之往跡。班班
指出。以證所引。見非虗誕。此正以今人證往事。以
往事證巳所判也。
△三結判勸待。】

「我見燈明佛(至)佛當為除斷今盡無有餘。」

【前彌勒以偈伏難。令文殊必定有答。今文殊亦以
四偈。斷伏疑。使彌勒莫復更問。初疑者。因文殊廣
引先佛曾說法華。故彌勒潛疑欲問。諸佛赴緣。人
時各異。古佛雖名法華。今佛何必如此。文殊即以
第一偈斷云。我見燈明佛。本光瑞如此。以是。知今
佛欲說法華經。彌勒因此。又疑自有名同義同。自
有名同義異。此名何所顯召。文殊即以第二偈斷

云。今相如本瑞。是諸佛方便。今佛放光明。助發實
相義。彌勒因此。又疑實相無相。何人能會。文殊乃
以第三偈斷云。諸人今當知。合掌一心待。佛當雨
法雨。充足求道者。彌勒因此。又疑佛雨法雨。止洽
菩薩。亦潤二乘。文殊即以第四偈斷云。諸求三乘
人。若有疑悔者。佛當為除斷。彌勒聯翩搆難。文殊
頻煩為斷。既事窮理盡。即得之於懷。可謂善於問
答。具二莊嚴。
前彌勒。以四偈通伏難。廼光宅之巧
思。今文殊。答中亦以四偈斷伏疑。乃天台之巧思。
並錄之。以見其長。
前問中有索果記意。今答中佛
當雨法雨。即許與義也。】

妙法蓮華經科拾卷第一上
妙法蓮華經科拾卷第一(之下)
姚秦三藏法師　鳩摩羅什奉　詔譯
西蜀沙門　佛閑勖𠁼大師　立科
門人　智一雪墩　拾遺

【△二約近跡垂化開權顯實令悟一乘門三。初法
說授記。二喻說授記。三因緣授記。初二。初法說。二
授記。初二。初無問略說顯諸佛智教甚深。二三請
廣說顯佛乘唯一無餘。
初二。初自歎以眾以顯眾

生不知。二自止以顯能知唯佛。
初二。初總歎諸佛
智教。二別歎自證智教。初三。初雙標。二雙徵。三雙
釋。
今初。】

「方便品第二」

【正宗分初。以方便兩字。題品之首者。蓋以今之妙
法。有能攝取一類漸機。令入佛慧之善巧故。竊謂。
妙法蓮華四字。固是一經之都名。而方便二字。復
是題中之要旨。原古德見世之蓮華。有為蓮故華
意。遂取出。以喻妙法為實施權之用。作方便之前
相。又以見有華開蓮現意。更可取喻妙法開權顯
實之用。而作方便之正體。是故譯家進收在昔所
施之權。以為所開所顯。而以今能開能顯之妙法。
特授方便之名。以能決了昔之覆相故。以能點昔
之三權。即是一實故。大約此中所有開顯文字。皆
從甚深方便之所流。故以方便。而揭品目也。其第
二週。不過為未了者。更藉譬喻。以喻此方便。第三
週。不過引昔緣之未墜。而顯有今之方便也。】

「爾時世尊從三昧(至)辟支佛所不能知。」

【如來十八不共法中之第五。無不定心。謂如來行
住坐臥。恒不離甚深勝定。今言起定者。示於定內
巳自緣理鑒機。定起之言。無不機投理契矣。又不
共中之十三。一切身業。隨智慧行。謂佛現諸勝相。
調伏眾生等。今明起定之威儀。而曰安詳者。殆顯
身業勝相中一種。舒徐之貌耳。告舍利者。將欲破

小故。先呼智首。以撼羣機也。
諸佛下。先嘆二深也。
夫靈山一會。本為開顯而設。今於未開顯之前。即
嘆二深者。由迷者不達妙法。權實雙融。即權即實
之旨。而返認權為實。不復前進故。先嘆其不知。而
令動執生疑。以為發悟之基。何為二深。謂證道及
教道也。證即諸佛能證實相之智道。今由智外無
如故。唯約能證言。又此智中雖權實雙融。復由實
外無權故。且約實智言。亦是自行方便。遂不對機。
而暵其甚深無量。以能豎窮實相之淵底故。又橫
該其涯際故。
其智下。嘆教道深也。教即阿含。本是
妙智所流故。嘆教即嘆智也。而以門為喻者。生公
云。夫知智在說。說則為門等。即指諸佛在昔。所施
三乘之教。令秉此者。可為入實之漸。無奈諸人不
識如來設權之別意。而反認權以為究竟。是故嘆
智慧門之難解難入。此是利他方便故。對機而興
嘆也。下頌說不退菩薩。亦不能知。今由二乘執重
故特舉聲聞辟支也。
△二雙徵。】

「所以者何。」

【此句雙徵何故實智甚深。而慧門又難入。
△三雙
釋。】

「佛曾親近百千萬億(至)隨宜所說意趣難解。」

【佛曾下。先釋實智所以深者。由近佛之多故。福足
而轉。資種智之深。由盡行諸佛之道法故。令妙慧
滿足。共濟其深也。復次近佛。即瞻其化儀而行道。

由聆其化法。以諸如來。有如是之妙因故。令果智
豎橫匹測。
勇猛下釋權智。上以難解難入。嘆慧門
之深。今釋二難之所以。緣諸二乘。不能勇猛精進
故。難解難入。由我往昔遍䇿諸度。勇猛精進。是以
解所難解。入所難入。而於因中。巳得名稱普聞。而
澤被無疆矣。此約勇進。釋得深之所以也。
成就下
結成二深。謂由此廣大因緣故。致果上得此甚深
未曾有法。此結實智也。復由體大用大。致隨宜所
說之意趣。故皆難解。所以難解者。以是四種意趣
中之別意意趣。故經云。雖復說三乘。但為教菩薩。
即別意也。
△二別嘆自證智教三。初約權智釋教
顯益。二約實智徧收總嘆。三約二利雙結二智。

今初。】

「舍利弗吾從成佛巳來(至)知見波羅蜜皆以具足。」

【初句所標之佛。且指菩提場道成之身。巳來二字
顯曾經之時。種種下。亦且指此身所演之教。因緣
是能起法會之由。譬喻是況顯正說之助。言教即
是正說。凡所對機。若於正說。有所未明。即加以譬
喻。或更藉過未因緣。而始有惺處。則三週說式。不
獨一經有矣。方便字應對上。三外凡有攝取眾生
之善巧。皆名方便。如冥加及光相等。皆約種種及
無數說者。以眾生處處著故。不達諸法實義。故非
以種種因緣。及無數方便。斷不能令其得益也。
所
以下。釋能令得益之因。由如來果上之方便。若道

種之知。法眼之見。究盡藥病。巳到彼岸故。
△二約
實智遍收總嘆。】

「舍利弗如來知見(至)成就一切未曾有法。」

【文亦先標次釋。舍利弗如來。不但利他之權智。究
竟具足。即自證之佛知佛見。莫不廣大深遠。豎窮
橫遍。
無量下。以能具德。釋深廣之由。如膏益盈。而
炷益徹也。以凡佛地中。所有之四無量心。四無礙
辨。十力四無所畏。深禪大定。諸解脫門。諸三昧門。
莫不深入。以致無際可窮。若更括之。即一切未曾
有法。悉皆成就。是故知見。廣而更廣等。
△三約二
利雙結二智。】

「舍利弗如來能種種分別(至)未曾有法佛悉成就。」

【初節以悅所利。結顯能利之權智。巳得曲盡善巧
故。非二乘之所能知。
次節取要。結顯實智。由悉成
就自利未曾有法故。令實智廣大深遠。更非二乘
等所能知者耳。
△二自止以顯能知唯佛二。初長
文。二偈文。
今初。】

「止舍利弗不須復說(至)如是本末究竟等。」

【止猶杜也。上未曾有法。乃亡言之境也。非親證者。
縱傾河辨為說。決不能知。故藉以響止響之辭。而
自杜其口曰止。不須復說。欲答徵中。以難解釋。不
說之故。而文有二轉。一以是第一希有。故難解。二
以難解釋不說。縱說亦不知故。其能知者。唯佛與
佛。其所究盡者。即諸法實相。此句出第一希有之

體也。意謂。若自高遠求之。無怪其難解。今於極尋
常法中。皆忽略於當下。特為拈出。方見第一希有
諸法。豈非尋常諸法當體。即是實相。寧非難解。
何
等諸法即實相。所謂諸法有如是相。表於外。如是
性。據於內。六根之體。功能之力。施設之作。親生之
因。疎助之緣。赴感之果。滿果之報。皆有始終本末
究竟處。雖法法互遍十界。悉是如來妙智。所究盡
處。既諸法即相性等。而相性即實相。豈非希有。又
豈離於當下。類此而推。則現前之松直棘曲。鵠白
烏玄。無非實相。我故曰。諸法實相。皆我之所得。爾
輩之所昧者。據此則一乘平等之旨。巳躍然於言
外矣。
問。前自嘆中。既約智說。今自止中。何約實相
言耶。答此正終實教中。理事無礙之旨。由智外無
如故。初文約智。由離所證。無能證故。今但約理明。
其猶離水無氷。離氷無水。同成一味義也。
△二偈
文五。初頌眾生不知。二頌能知唯佛。三申明眾生
不知。四申明能知唯佛。五結實勸信。
今初。】

「爾時世尊欲重宣此義而說偈言。

世雄不可量(至)及佛諸餘法無能測量者。」

【一切眾生。皆雌伏於煩惱山中。唯諸佛。以雄猛實
智。斷盡煩惱。證窮實相。超出有頂。乃可稱為世雄。
況復具足無量功德。詎諸世間所能測量者。
△二
頌能知唯佛。】

「本從無數佛(至)除諸菩薩眾信力堅固者。」


【二佛因中。雖具行諸道。而於妙法。猶然難見難了。
直經多劫行道。巳於果位中。始能悉知悉見。如此
言絕果報等。唯我及十方佛。乃能知此即相無相。
即言亡言之旨。豈諸眾生。可以取解。要知入佛智
慧。唯有信力及智力。信力如舍利弗可入。智如不
退之不知。故知信窮因位。智在極果。因智盡處。方
可論知。
△三申明眾生不知。】

「諸佛弟子眾(至)一心共思求亦復不能知。」

【共九頌半。皆倍增以顯不知故。約人則由下位。以
至上位。約數則由少以及多。又於多人多數處。加
以長時。似於此處。宜當盡知。而返少分。亦不能知。
不獨見佛智之難知。亦更見行文之巧妙。文中既
曰。唯佛能知。舊註猶約藏通別。論不退意。謂別教
初地。圓教初住。能知耶。經中以圓教菩薩。皆稱之
曰佛耶。
△四申明能知唯佛。】

「又告舍利弗(至)唯我知是相十方佛亦然。」

【實相法中。若染污及不染污無知。悉皆不干。故曰
無漏。亦非心口所能及。故絕思議。雖等覺亞聖。猶
隔羅縠而窺故。曰甚深微妙。唯我及十方佛。乃具
妙智。乃能知此。
△五結實勸信。】

「舍利弗當知(至)眾生處處著引之令得出。」

【初引諸佛無異之語。先斷其疑。次於巳所說。勸生
大信。世尊下。正為顯有實說。謂我自鹿苑迄今。多
是方便說法。未言真實。今在既久之後。要當為其

顯發。此伹許說。非正顯也。次二頌。申明不為說實
之故。而特題出三乘之名告者。蓋靈山法會。眾海
雲集。機宜頗夥。以此三輩。乃是正為故。於眾中指
名告之。曰汝等三乘。須知一向所秉之教。皆非真
實。以爾貪愛深厚。於界內法。處處染著。真實妙法。
未敢遽說。故先以方便說法。引之且令出界。今既
善根成熟。理合開顯。為說妙法。此正吹大法螺。改
號之談。俾諸聞者。大生驚疑矣。
△二三請廣說顯
佛乘唯一無餘三。初初請二止。二二請三止。三三
請廣說。初二。初初請。二二止。初二。初長文。二偈文。
初二。初經家敘疑。二身子陳請。
今初。】

「爾時大眾中有諸聞(至)而今不知是義所趣。」

【初舉巳得小果之千二。次舉正求二乘之四眾。所
以疑者。因聞久後要說真實。并斥昔說。俱是方便。
遂疑何故。慇懃稱嘆方便。然方便無二。何以既斥
復嘆耶。以權實雙融。非所能知。是以稱嘆。復緣執
權為實者。故復斥方便。而實警其人也。
而作下疑
實也。有所下疑權也。
佛說下。疑巳所得也。一解脫
即二乘同證之果法。義乃三乘教之所詮。我巳如
說而證。則我之所得。亦是佛之所證。同到涅槃。今
忽斥為不解。故云不知是義所趣。殊弗諳。器皿中
之空與大空。體雖是同。而淺深小大之別。安可同
日語耶。
△二身子陳請。】

「爾時舍利弗知四眾心疑(至)甚深微妙難解之法。」


【初陳已疑。今者下陳眾疑。惟願下請決也。
△二偈
文二。初敘述前法。二陳疑啟請。
今初。】

「爾時舍利弗欲重宣此義而說偈言。

慧日大聖尊(至)智慧甚微妙諸佛之所得。」

【△二陳疑啟請二。初陳疑。二啟請。初二。初眾疑。二
已疑。
今初。】

「無漏諸羅漢(至)是事為云何願佛為解說。」

【△二已疑。】

「於諸聲聞眾(至)為是究竟法為是所行道。」

【為是究竟二句。約二義生疑。若是諸佛究竟之法。
諸佛所證。諸佛之道。諸佛所行。我等或不能知。若
是同一解脫。得到涅槃。廼如佛所說。而證得者。如
何不知。我等所知。亦佛所示。而何云有所言說意
趣難解。如前之歎。必有因緣。
△二啟請二。初身子
獨請。二代眾普請。
今初。】

「佛口所生子合掌瞻仰待願出微妙音時為如實說。」

【口有二義。一以口屬佛。若云從佛口生。從法化生。
則此口屬佛。若以口飲法乳。咀嚼法味。則口屬身
子矣。
△二代眾普請。】

「諸天龍神等(至)合掌以敬心欲聞具足道。」

【上云示以三乘教。今補求佛諸菩薩。則知三乘同
有疑矣。
△二二止。】

「爾時佛告舍利弗(至)諸天及人皆當驚疑。」

【連以二止者。一恐執小故止。一恐疑大故止。
△二

二請三止二。初二請。二三止。初二。初長文。二偈文。

今初。】

「舍利弗重白佛言世尊(至)聞佛所說則能敬信。」

【連聲唯願者。應二止也。釋徵中。以曾見佛。顯有宿
福。以根猛利。顯其能信。堪為法器。
△二偈文。】

「爾時舍利弗欲重宣此義而說偈言。

法王無上尊惟說願勿慮是會無量眾有能敬信者。」

【△二三止。】

「佛復止舍利弗(至)爾時世尊重說偈言。

止止不須說我法妙難思諸增上慢者聞必不敬信。」

【疑與慢惑也。不敬信。因惑所造之業也。大坑即五
無間。是業所感之苦果。應當護念此輩。
△三三請
廣說二。初三請。二廣說。初二。初長文。二偈文。
今
初。】

「爾時舍利弗重白佛言(至)長夜安隱多所饒益。」

【△二偈文。】

「爾時舍利弗欲重宣此義而說偈言。

無上兩足尊(至)是等聞此法則生大歡喜。」

【信為善根之首。依明了智慧。則易起歡喜。乃四悉
之一。所以為生善滅惡。入理之階故。每云敬信及
歡喜。
△二廣說三。初世尊許說。二大眾承旨。三如
來正說。
今初。】

「爾時世尊告舍利弗(至)汝今善聽當為汝說。」

【初是順許。汝巳下。誡許也。說此下。揀許也。先明上

慢退席。法不罕有。不令人退。前因此輩在座故三
止。今將說故。以威德遣去。所以下。經家釋退去之
故。即是顯不制止之故。若南山云。為進增慢之儔。
則是顯法眾也。約亦曾聞許開顯。即結緣眾也。爾
時下結許也。以枝葉振落。則貞幹堅實。樑棟之材
得顯。故許以堪受大法。
△二大眾承旨。】

「舍利弗言唯然世尊願樂欲聞。」

【唯乃應聲之速也。
△三如來正說二。初長文。二頌
文。初四。初歎法勸信先示佛語不虗。二牒前釋成
略顯唯為一事。三廣明諸佛唯一佛乘。四揀偽敦
信開除滅後。
今初。】

「佛告舍利弗如是妙法(至)佛之所說言不虗妄。」

【先指出能詮諸法之全體。曰如是妙法。法即教法。
而言妙者。以權實隱顯故。非下位所能思議。故如
蓮之華實雙含。不可作同異見。故下以靈瑞現。喻
說此法之時。能令人得記成佛。如優曇開。而輪王
現舍利弗下。再諄勸者。以久聞權教。恐不能頓改
故。
△二牒前釋成略顯唯為一事。】

「舍利弗諸佛隨宜說法(至)無有餘乘若二若三。」

【初標難解。次釋徵言。非思量等者。正由唯佛與佛
乃知。顯非爾等之思量所能。亦非教絕言默會也。
所以下。由重徵。乃洞示本懷。見佛之出世。唯為一
大事因緣也。大疏釋一大事因緣云。若約絕待。則
非二非三。曰一。佛因佛果。曰大。因能感果。果能酬

因。因果幹。能俱能令物解脫。曰事。次以二義。釋因
緣二字。初將因緣。作所以釋。屬於如來。謂佛因此
緣此。出現於世。二將因緣。屬於大事。則因親緣疎。
因即正因。緣即緣因。又因即了因之所了。緣即生
因之所生。因即佛種。必仗緣方啟。故佛出現。起斯
佛種。是則大事二字。通因通果。因緣伹語於因耳。

若不解我為大事出現。即不解我所說法。是故前
於雙嘆後又止而不說也。次呼名自徵。復自釋也。
知見即上智慧也。先約四義釋。次結無他事。四者
初以開字。約理智性相二對。雙明開三顯一者。論
云。開者無上義。謂一切眾生。本有無上菩提智果。
即知見之相。本有無上涅槃理果。即知見之性。而
皆墮在二乘污泥濁水之中。如來為欲開除能覆
之惑障。使本有得清淨故。出現於世。二以示字約
果法。單明會三歸一者。論云。示者同義。謂二乘等
所有法身。與我法身。平等無異。今各證差別小果
無人能示。如來為指示佛知見之性。大平等果故。
出現於世。三以悟字約行法。單明攝三為一者。論
云。悟者不知義。謂一切眾生。不知惑體本空。凡諸
小行。皆可作一乘之因。感實報之智身。如來欲令
眾生。自了知見之相。即報身故。出現於世。四以入
字約教法。雙明廢三立一者。論云。入者因義。謂諸
眾生。雖有能證之智。及所證之理。而未能顯。如來
欲盪權乘之滯跡。依了義教。令入初地。以能證智。

為菩提因。以所證理。為涅槃因。故出現於世。此上
四節。雙約論文及大疏會釋也。然據大疏。唯廢立
二字。局於教上。餘則通三。今文且約局義顯也。舍
利下。先結釋。佛告下。復通結云。諸佛出世。別無他
事。但為教化菩薩。此約人結果。法唯有一乘也。諸
有下。結行法。攝三為一。舍利下。結教法。廢三立一。
不結理者。影在前故。又四字中。唯約示悟。而該前
後兩字。南山云。統降靈之本。致正指此文。
△三廣
明諸佛唯一佛乘三。初通明三世開顯。二別明釋
迦開顯。三釋明說權所以。
今初。】

「舍利弗一切十方諸佛法(至)入佛之知見故。」

【初橫顯十方道同。次豎顯三世道同。舍利下。大疏
云。開除惑障。顯示真理。令悟體空。證入真理。今文
但略開義。以真理必先。由於除障故。文於三結處
同有是法皆為一佛乘句。雖述昔之施權除障。而
却為今之顯實。亦即點權為實意也。
△二別明釋
迦開顯二。初開權。二顯實。
今初。】

「舍利弗我今亦復(至)方便力而為說法。」

【性即深心所著。習成於過去者。依此性。發起現前
欲樂。而為能感。我則隨其性順其機。以種種緣。而
權為說法。以漸導之。
△二顯實。】

「舍利弗如此皆為得一佛乘一切種智故。」

【亦與上點權即實之意相等。皆始令聞種種。終令
得一乘也。一切種智者。謂能以一種智。知一切諸

佛之道法。一切眾生之因種也。
△三釋明說權所
以。】

「舍利弗十方世界中(至)於一佛乘分別說三。」

【言尚無及何況者。即約遮詮。直顯唯有一乘。亦非
有所對待。然後言一也。舍利下。正出說三所以。因
佛現身於五濁故。劫波云分別時節。濁即擾亂義。
能使心性。失其澄湛。但劫無別體。唯依四濁增劇
時。得名煩惱。以五鈍使為體。見以五利使為體。眾
生。則攬見慢果報。不孝父母。不畏惡道。信受邪法
也。壽短苦長命也。緣五濁障重。成就不善。使明利
淨慧。不得現前。不堪作大法器。是故以善巧方便
於無三處。而說有三乘。問。既於無三處。而說有三。
寧不與華嚴唯說一乘義違耶。答。一乘妙法。權實
雙融。法身大士。縱聞說三。更助實用。諸鈍根人。於
說一時。縱有所聞。亦成已見耳。
△四揀偽敦信開
除滅後三。初揀成真偽。二開除釋疑。三結顯唯一。

今初。】

「舍利弗若我弟子(至)若不信此法無有是處。」

【初約不順師法者。揀真。謂若果是弟子。未有知始
說。而不知終者。汝雖自謂是我弟子。我何得認以
為真。遂擯於法海之外。故連以三非遣之。以不順
師法故。
又舍利下。約不肯增進者。成偽。謂若自謂
巳得無生。認此分段是最後身。捨此身即究竟涅
槃。便置變易身。所有生死。於度外不復發心願求

無上者。當知此輩。與未得言得者何異。此增上慢
人。自應斥住我慢山中。與諸上慢。同成侶伴。此上
二節。准古敦逼使信義釋也。
△二開除釋疑。】

「除佛滅度後現前無佛(至)於此法中便得決了。」

【上文約佛在世。不聞不信者。即成上慢。此下開除
佛後。縱有不信者。可容不成上慢。以此法雖復流
傳。而能解義人。實難得故。
若遇下。恐有疑云。佛滅
後。解義人既難得。其得羅漢者。寧不永入滅耶。又
寧不與十方國土中。唯有一乘說違耶。釋云。世尊
以利他成事智。為捨果縛之者。現變化淨土。為彼
所依。亦於彼為現變化身。即於彼中。為說此法。令
其決了唯一之旨。餘者。對我佛而言他佛也。准此
會初退席者。諒亦不在彼土之外矣。
△三結顯唯
一。】

「舍利弗汝等當一心信解(至)無有餘乘唯一佛乘。」

【先約已言。次約諸佛。以顯師子吼決定說也。
△二
偈文二。初敘意。次舉頌。
今初。】

「爾時世尊欲重宣此義而說偈言。」

【△二舉頌三。初揀別偽流歎眾貞實。二正頌長文
顯法唯一。三贊法流通信喜作佛。
今初。】

「比丘比丘尼(至)此眾無枝葉唯有諸貞實。」

【慢有七種。一單名慢。二過慢。三慢過慢。四我慢。五
增上慢。六卑劣慢。七邪慢。文具五六。出家二眾。言
增上者。謂未得上人法。未證上人理。便言巳證巳

得。在家言我慢者。或恃種族及才能也。女智淺劣。
易被邪僻所惑。雖聞正法。難於生信。戒有三種。一
者律儀。通於聖凡定散。二者定共。通於聖凡。不屬
散心。三者道共。通學無學。言有缺漏者。於律儀有
失。如器缺。則易見。於定道有失。如器滲漏。則難見。
即內起惡覺如玉含瑕。外動身口。如玉露玼。糟無
合歡之味。糠乏充飢之實。取此喻彼。顯不堪受大
法也。
唯有下。歎唯存貞實也。
△二正頌長文顯法
唯一二。初頌牒釋。二頌廣明。
今初。】

「舍利弗善聽(至)乃至於一偈皆成佛無疑。」

【初六頌。頌開權諸佛所得。若權若實。並皆寂滅離
言。非假方便。何能有說此能應也。眾生下。頌能感
也。佛悉下。頌說法應機。先令得歡喜益也。或說下
顯所說有種種也。修多羅云契經。然有通別之異
通即聖教之都名。別即十二分中。直說法相者。今
文指此。伽陀云孤起。本事說本昔世界事也。本生
說本昔受生事也。未曾有佛現種種神力。眾生怪
未曾有也。因緣若已若他。緣起事也。譬喻以比況
顯法也。祇夜云重頌。重頌上直說修多羅也。優波
提舍云論議。上皆隨宜所說也。又十二分教。皆通
大小乘。今文且以四十年中。屬權小之九部言之
故。曰隨順眾生說有云。小之九部。除十二中之方
廣。自說。授記。大之九部。除十二中之因緣。譬喻。論
議。乃一往之說也。我設下。頌開權。所以下。頌說大。

所以有佛子下。正頌今日障除心淨。堪受大法也。
又既許能聞一偈。成佛無疑。則前聞許開顯。後退
席者。亦應有分矣。
△二廣明二。初通明諸佛以已
釋成。二別明三世以已釋成。初二。初通明諸佛開
顯。二以已釋成開顯。
今初。】

「十方佛土中(至)無量眾所尊為說實相印。」

【初以七句。明施權說實。大疏釋無二無三云。若直
望經意。但立一乘為真。趣舉二三。悉皆不許。不論
小大。如說世中此人獨立。更無與比。非要別指張
王二人。下句釋疑。假名雖無實義。若藉為引導之
梯。亦所不廢。上明諸佛。亦唯一乘。諸佛下五句。更
顯唯一事實。不以小乘濟度。佛自下。約諸佛自證。
以釋一乘一事意。如來定慧雙游。深心契寂。利智
貫達。以此二法。既莊嚴自所得之法身。復以所證。
轉入教道。利他既自證大乘。若以小法。乃至化一
人。則墮慳貪矣。殊為不可。是以凡能歸信者。我必
以清淨三業應之。口無欺誑。不輕未學。意無貪嫉。
不妒彼勝。故於十方。以無畏相嚴之身。為說一實
相印。印定一切。唯一實相。所謂無相。同證無上至
一之道。
△二以已釋成開顯四。初原始要終。二明
五濁障重。三說小治障。四障除顯實。
今初。】

「舍利弗當知(至)化一切眾生皆令入佛道。」

【初引本所發之誓。次頌。且約一期得說。以明願滿。
非括盡一切言滿也。
△二明五濁障重。】


「若我遇眾生(至)亦不聞正法如是人難度。」

【初明隱實所以。諸佛心內眾生遭苦。眾生心內諸
佛興悲。故得相遇。遇時本欲盡以佛道教之。其奈
無智者。迷而不受。則雖遇如不遇耳。然無智乃五
濁之源。故先揭之。次明五濁之相。夫自人壽八萬
減至二萬。則入五濁矣。當本師降神時。壽巳減至
百歲。正值五濁。咸臻之際。是故經中。豎將五濁。分
屬三世。以明眾生久被汩沒。誠為難度。文有三節。
初用煩惱眾生二濁。以明過去。善本即智未修。善
本則唯用識情。要知無智即為入濁之源。故眾生
於五欲境。或憎或愛。咸生熱惱。即煩惱濁也。此屬
惑道。復由境迷惑現。發動七支業行因緣。致令墮
於三惡六趣。其能趣惡趣者眾生也。以身受遍諸
苦。即眾生濁也。上約二濁。該惑業苦三於過去世。
受胎下。二約命濁見濁。以明現在。謂於往昔。設有
片善。感受人中胞胎微形。更緣業重福輕。於世世
中。亦不能逃於命濁。但受命短苦長之報。即或發
心。厭苦求脫。又復悞入邪見稠林。信受斷常等說。
深著不捨。縱有正法在前。而由我慢充滿。聞亦不
信。成闡提種。墮於見濁之內。於千下。三獨顯邪見
過重。轉成劫濁。謂此邪見。不但障蔽現生。亦障未
來。千萬生中。不聞佛名。正法之善。故曰難度。如此
論濁。庶不與下文重疊矣。
△三說小治障。】

「是故舍利弗我為設方便說諸盡苦道示之以涅槃。」


【特以障重。不堪說大法。故以諦緣之法。先為治障
之方便。盡苦道即盡智也。
△四明障除顯實。】

「我雖說涅槃(至)諸佛語無異唯一無二乘。」

【初直顯昔果非真。諸法下。釋非真義。謂諸法本來
寂滅。無可取捨。若見有苦可捨。有滅可取。則乖一
理齊平之旨矣。若佛子能依此旨行道。巳未來成
佛。其若返掌。方名真滅。特以小能治障。大教方興
故。以方便開示三乘。然後說一。十方諸佛。咸遵此
式。須知諸佛能詮之語。彼此皆同。其所說之法。亦
惟有一。
△二別明三世以已釋成二。初別明三世
開顯。二以已釋成開顯。初三。初明過去。二明未來。
三明現在。初二。初頌諸佛開顯。二以方便助顯。

今初。】

「過去無數劫(至)化無量眾生令入於佛道。」

【△二以方便助顯二。初總明。二別明。
今初。】

「又諸大聖主(至)更以異方便助顯第一義。」

【異方便。且約事度言。助顯字即釋異義。以去開顯
時遙故明異也。亦即影顯前開三顯一。乃正方便
也。
問。人天因可以稱異。其前後為實所施之權。既
均屬事度。何得抑前揚後耶。答。據終教的旨。凡咳
唾拈示。既皆業識。即如來藏顯發第一義處。有何
差別。今以善根成熟。近開顯之權。即攝入正方便
中。其最初引令發心之權行。則名為異。以去開顯
時甚遠故。
△二別明二。初以三乘助顯。二以人天

助顯。
今初。】

「若有眾生類(至)如是諸眾生皆巳成佛道。」

【此中止取能聞六度。一念之善。及見佛滅。一念善
軟之心。不可約修六度深言。而如來即因此一念
之微。或因一念之隨喜。藉此以為可教之基。即將
之護之。令其不昧。漸漸推廣。從微之著。所謂助顯
也。故異中之權。不得與最後所開之權平看。便該
至通別二教。
於佛滅。能發一念之善輭。不被強擴
難調之煩惱所制者。亦為將護至成熟位。必為開
顯。俱巳成佛。
△二以人天助顯二。初約緣因顯實
二約了因顯實。初十。初志心起塔。】

「諸佛滅度巳(至)若於曠野中積土成佛廟。」

【餘謂能於舍利塔前。一興供養。當獲千返生天之
報。況造塔者。自然蒙報。遐劫之後。所有餘福。漸當
開顯。
△二戲沙作塔。】

「乃至童子戲聚沙為佛塔如是諸人等皆巳成佛道。」

【於塵勞中。雖是戲沙為塔。亦如鑿石火發。而燎原
烈𦦨。何甞離此一星之外。據此則知上文六度皆
約最初傚法一念言。更有深意。是故經中。前言志
心。後言戲心。下皆倣此。
△三志心造像。】

「若人為佛故(至)自作若使人皆巳成佛道。」

【造像功德。經明十一種功德。一者世世眼目清潔。
二者生處無惡。三者常生貴家。四者身如金色。五
者豐饒珍玩。六者生賢善家。七者生得為王。八者

作金輪王。九者生梵天住壽一劫。十者不墮惡道。
十一者後生還能敬重三寶。又云。若人臨終發心
造像。乃至如麥[麩-夫+廣]能除三世八十億劫生死重罪
據此言。報雖不唯在天乘。今文且約天說。
△四戲
心畵佛。】

「乃至童子戲若草木及筆或以指爪甲而畵作佛像。」

【五結成顯實。】

「如是諸人等(至)但化諸菩薩度脫無量眾。」

【亦但以巳昔被開顯之法門。而度多眾也。
△六約
諸塵供養。】

「若人於塔廟(至)乃至一小音皆巳成佛道。」

【△七散心獻供。】

「若人散亂心乃至以一華供養於畵像漸見無數佛。」

【△八明身業禮敬。】

「或有人禮拜或復但合掌乃至舉一手或復小低頭。」

【△九結兩番大益。】

「以此供養像(至)入無餘涅槃如薪盡火滅。」

【△十明隨口稱敬。】

「若人散亂心入於塔廟中一稱南無佛皆巳成佛道。」

【南無或云那謨。或云南摩。皆梵音楚夏也。此翻歸
命。或云度我。大品云。佛言若有一人。稱南無佛。乃
至畢苦。其福不盡。
△二約了因顯實。】

「於諸過去佛在世或滅後若有聞是法皆巳成佛道。」

【於過去佛法中。但得一聞此法。即成了因智種。為

開顯之基矣。宗鏡云。如世井泉。以海為體。若人飲
者。皆得海味。一體無異。但隨業力。而得鹹味。具信
人聞。便得如來法身。大悲智味。闡提之人。無所堪
任。然如來智。亦作生因。如泥蛤生天。廐象悛惡是
也。
△二明未來。】

「未來諸世尊(至)於道場知巳導師方便說。」

【初明友便說法。
一切下。引權入實。
諸佛下。明本願。

未來下。正明說一。諸佛下。釋說一所以。大疏云。以
唯一性。故說一乘。此一性者。即以能證之智。遍知
色心等法。從本巳來。性相寂滅。於自他共非即非
離。湛然常住。有來即無。非推之使無。故曰常無性。
則常無性。即所證之理耳。此無性理。即是中道成
佛種子。亦即正因佛性。是了因之所了者。緣即緣
因佛性。是生因之所生者。體即六度萬行。以此智
教之緣起彼正因。令得佛果。上約因種種釋。若約
果種釋種性。關中云。佛報唯佛。其理不差。即性義
也。說法度人。類皆相似。此種義也。果之種性。從真
理生。故云從緣起。意云。佛緣理生。理既無二。是故
說一乘。所謂證理成佛。稱理說一也。是法下。重釋
上偈也。謂是法即前所知之法。所以常無性者。由
住真如正位。世法即如。故皆常住。謂因乖常理。成
三界無常。若解無常之實。即無常而成常矣。則常
與無常。二理不偏。故涅槃經。況之二鳥。今於道場。
證知一切世間。無常即真常理。猶懸鏡高堂萬像

斯鑑。二而不二。不可言宣。以方便力。假以言說。一
尚假說。焉有二三。
△三明現在。】

「天人所供養(至)譬喻亦言辭隨應方便說。」

【真如一心。本來寂滅。非輪迴生死之滅。亦非對治
之滅。故稱第一。於一心寂滅。無可說處。以方便力
作種種說。
△二約以巳釋成四。初以二偈標起。二
觀機起悲。三應機說法。四正捨方便。】

「今我亦如是(至)方便說諸法皆令得歡喜。」

【台家指此二偈。為下說譬之本。私謂。下喻不過將
上法說畵出一圖。與之重為比明而巳。何必剋指
亦如是等者。正以已釋成。三世諸佛開顯之道。皆
同也。
△二觀機運悲。】

「舍利弗當知(至)為是眾生故而起大悲心。」

【法性土中。佛眼圓鑒羣機。普應萬有。茲為一類漸
機。應以先權後實法門攝受。乃脫御現身於五濁。
須知。此下橫論五濁。正申明上劫濁亂時。眾生垢
重之相。顯是五濁同集之時。致令障重執深。與世
尊悲願。更相關涉。是以驚入火宅。
六道為無福慧
者行處。眾生濁也。
險道中易於數數喪身失命者。
命濁也。
外被欲塵所蒙。內以貪愛自蔽而墮。正如
𤛆牛因愛尾之被害。此煩惱濁也。
唯佛始能破濁。
既不求佛。則墮於劫濁矣。
深入邪見。既被見濁所
蔽。縱有甘露。亦不肯飲。是以苦楚相連。無復能出。
惡人惡法。惡時惡世同集。正眾生垢重。劫濁攪亂

之際。安能不起大悲。而為拔濟。
△三應機說法四。
初念自所得法。二念諸佛用權。三明諸佛現贊。四
明敬順佛教。初四。初明所得微妙。二明所化根鈍。
三明釋梵請法。四明無機息化。
今初。】

「我始坐道場(至)我所得智慧微妙最第一。」

【道場在摩竭提國西南。去泥連河不遠。佛初在此。
修治得道。故云道場。始者約時而明。若約佛赴機。
無時不始。機若無感。則無有始。又登地聖人。恒見
常說一味之經。唯見有始。而無終窮。就佛而言。無
始不始。若約方便。皆從一乘印中。現差別相也。坐
道場者。古今情亡。心無初相。名之曰始。無身現身。
無住而住名坐。即無念而照。見心常住。名坐道場。
此約終實義言也。始教則以八相示成名化。四智
創圓名報。為坐道場。小中則以三十四心斷結。五
分法身初圓。以丈六身。於木樹下。名坐道場。約頓
則無成無不成。譬如世界。乃有成壞。而虗空則無
增減。若約圓者。則以十佛法界之身雲。遍因陀羅
網無盡之時處。念念初初。為物而現。攝三世間。主
伴具足。名坐道場。今指未開顯前事。何約小說。餘
四因便故來。觀樹者。感在樹下坐。得成佛道之恩
故觀察。經行者。念地德故。皆欲賽澤意也。於三七
下。通考諸經。如普曜密跡二經。皆云。於第二日說
三乘。四分律六七。興顯經七七。五分律八七。智論
五十箇七日。十二遊經一年。時既不定。說亦不同。

皆隨機宜。以致見聞有異也。今云三七者。如因果
經云。佛成道初。一七日思惟。我法微妙。無能受者。
二七思惟眾生上中下根。三七思惟誰應先聞佛
法。獨彼經與今說稍合。但據今之思惟。耑以法大
機小為言。故欲涅槃。須知言思惟者。俱是循機所
見。如來巳離覺觀故。現量緣境故。是五濁中所見
故。
△二明所化根鈍。】

「眾生諸根鈍著樂癡所盲如斯之等類云何而可度。」

【△三明釋梵請法。】

「爾時諸梵王(至)恭敬合掌禮請我轉法輪。」

【凡佛出世。皆有梵王請法程規。
△四明無機息化。】

「我即自思惟(至)我寧不說法疾入於涅槃。」

【滅雖無益。而校因說有損差勝。故曰寧不說而入
滅也。
△二念諸佛用權。】

「尋念過去佛所行方便力我今所得道亦應說三乘。」

【仍念過去佛。既用方便漸誘。不忍頓捨。我又何不
取法。大凡諸佛。為一類漸機。雖同用先權後實法
門攝受其所被機。仍有難度易化者。以所出現之
時。有不同故。且如今賢劫千佛之首拘樓孫如來。
出於人壽五萬歲時。拘那含四萬歲。迦葉二萬。縱
皆先權後實。特緣時勝機勝。皆為易化。本師應在
人壽一萬時出現。特緣無機可度。是以下延人壽
減至百歲。乃為降靈。雖有可度。奈眾生色心俱劣。
更被五濁同時敦逼。故諸眾生。洵為難度。縱法諸

佛。更須曲濟。
△三諸佛現贊。】

「作是思惟時(至)雖復說三乘但為教菩薩。」

【由方便體同。感應相宜故。蒙現贊言。第一者。緣現
身五濁。曲濟慈悲。化所難化。故據大論。稱釋迦文
尼。則文字乃牟字之楚夏也。
△四敬順佛教。】

「舍利弗當知(至)生死苦永盡我常如是說。」

【聞贊而稱南無佛者。答以敬順意也。
思惟下。明順
機設化。波羅奈。中印土境。乃河名也。去河不遠。造
立王城。或翻江繞城。而國亦因此得名。又古世曾
豢鹿於此。故又名鹿苑。三七後。即趣此說法。分明
隱略菩提場一段事。顯聲聞未曾見聞華嚴來。故
下天人亦祇舉二種法輪。如來於下文。亦祇舉宅
內許三。出宅與一之喻。
諸法下。正明設化。諸法森
然在目。似可敷陳。而由當體即是寂滅實相。胡可
言宣。雖不可言。然亦不著無言。故以方便。先為五
人。趣波羅奈。一夏調根。初為陳如。說四諦得道。次
為頞鞞䟦提。說布施生天福樂。二人同時證果。三
為迦葉拘利二人。亦如前說。皆得聖果。是為三番
度五比丘。今為夙緣所追。故先得度。
是名下。明三
寶之名初現。輪有運轉摧碾二義。佛今轉自心中
法。入於他心。摧其煩惱。轉凡成聖。故名轉法輪也
復緣弟子受行。煩惱斷處。涅槃名生。則以能說者
名佛。所說者名法。依法得果者。名羅漢僧伽。於是
小乘三寶之名。初現世間。
從久下。釋疑云。此輩所

以初聞即能得果者。以我從久遠。鑒其樂小。乃為
贊小。故今一聞得稱本習。即能速證。然久遠義。亦
密含化城壽量矣。
△四正捨方便二。初明機宜叩
聖。二明正捨方便。
今初。】

「舍利弗當知(至)為說佛慧故今正是其時。」

【今於未開解前。突指三乘。為佛子者。直據正因言
也。言志求者。應約二種人言。一約二乘雖於往昔
退大。而願珠未失。今至成熟位中。言志求也。一約
權教大乘。於出界後。不見果法。故言志求。皆索果
意也。咸以敬心來。即指說無量義經時也。言曾聞
者。此又指有夙緣矣。然索果由於機發。應有四句
如舊注。
我即下。正明障除機發。應三請之索起嘉
運。為說佛慧也。是其時者。謂有障巳除。而大機巳
發者。亦有障雖未除。而大機巳熟者。況復小智巳
出。唯有利益矣。
△二明正捨方便。】

「舍利弗當知(至)我今亦如是說無分別法。」

【言喜者。枝葉巳去。唯有貞實。故可直捨方便。但說
無上。則薝蔔林中。不聞餘香矣。於菩薩中。此約一
因會三果歸一果也。捨方便。乃約教明廢三立一
也。文殊前云。諸求三乘人。若有疑悔者。佛當為除
斷。今聞三世諸佛。唯以平等佛慧說法。彼諸權乘
菩薩。定性二乘。及無性闡提。捨不成佛之疑矣。千
二羅漢。一向自謂涅槃。無所堪任。今聞皆當作佛
之言。正昔所未聞。而今始聞也。菩薩除疑。羅漢作

佛各說一邊也。
如三下。順上總結以已釋成之意。

△三贊法流通信喜作佛。】

「諸佛興出世(至)心生大歡喜自知當作佛。」

【初明佛難值。懸遠者。且無論過無量劫。空過無佛
即如今賢劫第三迦葉如來。於人壽減至二萬時。
乃出現。此後過百年。減一歲。過百減一。如此減至
百歲時。始逢我釋尊出世。其間所經歲月。安可計
筭。故云懸遠。文總在重顯難。而意重能聽之人難
得。故引喻釋成。能以一言贊善者。便如供養三世
佛。猶過靈瑞現之希有。今得手捧目觀口誦心惟
之人。倘不生難遭想。其辜已靈多矣。
汝等下。勸當
因人信法。
汝等下。勸當因法知要。
以五下。揀非器
不求併記。不信人墮苦。
有慚下。勸若得法器。應當
廣贊。
舍利下。先為當機敦信於權。唯習學人。能知
如來方便說法。
汝等下。普對三乘。令其回視在昔
之方便。再覩今日之說實。既於權實無疑。應當自
知作佛矣。】

妙法蓮華經科拾卷第一下


