











妙法蓮華經卓解卷第六
姚秦三藏法師　鳩摩羅什　原譯
武原無依道人徐昌治覲周氏逗註

「○隨喜功德品第十八」

【(隨喜者。隨順事理。無二無別。喜是慶巳慶人。極讚聞此妙經功德。無有涯際。故以展教第五十人隨喜功
德以讚之)。


「　一條大道本無迂
　自是當人識見遲
　今日若能真領悟
　目前何法不如如」

】

爾時彌勒菩薩摩訶薩。白佛言。世尊。若有善男子。善
女人。聞是法華經隨喜者。得幾所福。而說偈言。


「　世尊滅度後
　其有聞是經
　若能隨喜者
　為得幾所福」



爾時佛告彌勒菩薩摩訶薩。阿逸多。如來滅後。若比
丘比丘尼優婆塞優婆夷。及餘智者。若長若幼。聞是
經隨喜巳。從法會出。至於餘處。若在僧坊。若空閑地。
若城邑巷陌。聚落田里。如其所聞。為父母宗親。善友
知識。隨力演說。是諸人等。聞巳隨喜。復行轉教。餘人
聞巳。亦隨喜轉教。如是展轉至第五十。阿逸多。其第
五十善男子。善女人。隨喜功德。我今說之。汝當善聽。

若四百萬億阿僧祇世界。六趣四生眾生。卵生。胎生。
濕生。化生。若有形無形。有想無想。非有想非無想。無
足二足。四足多足。如是等在眾生數者。有人求福。隨
其所欲娛樂之具。皆給與之。一一眾生。與滿閻浮提。
金銀琉璃硨磲碼碯珊瑚琥珀諸妙珍寶。及象馬車
乘七寶所成宮殿樓閣等。是大施主。如是布施。滿八
十年巳。而作是念。我巳施眾生娛樂之具。隨意所欲。
然此眾生。皆巳衰老。年過八十。𩬊白面皺。將死不久。
我當以佛法而訓導之。即集此眾生。宣布法化。示教
利喜。一時皆得須陀洹道。斯陀含道。阿那含道。阿羅
漢道。盡諸有漏。於深禪定。皆得自在。具八解脫。

【(六趣即六道。四生即胎卵濕化。須陀洹入聖流。斯陀含來欲界一度受生。阿那舍不來受生)。】

「於汝意云何。是大施主。所得功德。寧為多不。彌勒白
佛言世尊。是人功德甚多。無量無邊。若是施主。但施
眾生一切樂具。功德無量。何況令得阿羅漢果。佛告
彌勒。我今分明語汝。是人以一切樂具。施於四百萬
億阿僧祇世界六趣眾生。又令得阿羅漢果。所得功
德。不如是第五十人聞法華經一偈。隨喜功德。百分
千分。百千萬億分。不及其一。乃至算數譬喻所不能
知。阿逸多。如是第五十人。展轉聞法華經。隨喜功德。
尚無量無邊阿僧祇。何況最初於會中。聞而隨喜者。
其福復勝。無量無邊阿僧祇不可得比。」

【(格量中。先與世樂。拔果苦。後與涅槃。拔生死苦。此是略舉梵福而為校量)。】

「又阿逸多。若人為是經故。往詣僧坊。若坐若立。須臾

聽受。緣是功德。轉身所生。得好上妙象馬車乘。珍寶
輦輿。及乘天宮。若復有人。於講法處坐。更有人來。勸
令坐聽。若分座令坐。是人功德。轉身得帝釋坐處。若
梵王坐處。若轉輪聖王所坐之處。阿逸多。若復有人。
語餘人言。有經名法華。可共往聽。即受其教。乃至須
臾間聞。是人功德。轉身得與陀羅尼菩薩。共生一處。
利根智慧。百千萬世。終不瘖啞。口氣不臭。舌常無病。
口亦無病。齒不垢黑。不黃不疎。亦不缺落。不差不曲。
脣不下垂。亦不褰縮。不麤澁。不瘡胗。亦不缺壞。亦不
咼斜。不厚不大。亦不黧黑。無諸可惡。鼻不匾㔸。亦不
曲戾。面色不黑。亦不狹長。亦不窊曲。無有一切不可
喜相。脣舌牙齒。悉皆嚴好。鼻修高直。面貌圓滿。眉高
而長。額廣平正。人相具足。世世所生。見佛聞法。信受
教誨。」

【(此六根功德。利根智慧。是意功德。不瘖啞。是舌功德。鼻修高。是鼻功德。見佛。是眼功德。聞法。是耳功德。餘
是身功德。胗。口瘡也。咼。口戾也。匾㔸。薄也。窊。不正也)。】

阿逸多。汝且觀是勸於一人令往聽法。功德如此。何
況一心聽說讀誦。而於大眾為人分別。如說修行。爾
時世尊。欲重宣此義而說偈言。


「　若人於法會
　得聞是經典
　乃至於一偈
　隨喜為他說
　如是展轉教
　至於第五十
　最後人獲福
　今當分別之
　如有大施主
　供給無量眾
　具滿八十歲
　隨意之所欲
　見彼衰老相
　𩬊白而面皺
　齒疎形枯竭

　念其死不久
　我今應當教
　令得於道果
　即為方便說
　涅槃真實法
　世皆不堅固
　如水沫泡𦦨
　汝等咸應當
　疾生厭離心
　諸人聞是法
　皆得阿羅漢
　具足六神通
　三明八解脫
　最後第五十
　聞一偈隨喜
　是人福勝彼
　不可為譬喻
　如是展轉聞
　其福尚無量
　何況於法會
　初聞隨喜者
　若有勸一人
　將引聽法華
　言此經深妙
　千萬劫難遇
　即受教往聽
　乃至須臾聞
　斯人之福報
　今當分別說
　世世無口患
　齒不疎黃黑
　脣不厚褰缺
　無有可惡相
　舌不乾黑短
　鼻高修且直
　額廣而平正
　面目悉端嚴
　為人所喜見
　口氣無臭穢
　優鉢華之香
　常從其口出
　若故詣僧坊
　欲聽法華經
　須臾聞歡喜
　今當說其福
　後生天人中
　得妙象馬車
　珍寶之輦輿
　及乘天宮殿
　若於講法處
　勸人坐聽經
　是福因緣得
　釋梵轉輪座
　何況一心聽
　解說其義趣
　如說而修行
　其福不可限」



「○法師功德品第十九」

【(法師功德。謂五品之上。六根清淨之功德。即十信相似位)。


「　自家心信自家知
　何必如來著力提
　著力既提提醒後
　大千何處不光輝」

】

「爾時佛告常精進菩薩摩訶薩。若善男子。善女人。受
持是法華經。若讀若誦。若解說。若書寫。是人當得八

百眼功德。千二百耳功德。八百鼻功德。千二百舌功
德。八百身功德。千二百意功德。以是功德。莊嚴六根。
皆令清淨。」

【(色淨。故般若淨。故五根淨。故意根淨)。】

是善男子。善女人。父母所生清淨肉眼。見於三千大
千世界。內外所有山林河海。下至阿鼻地獄。上至有
頂。亦見其中一切眾生。及業因緣果報生處。悉見悉
知。爾時世尊。欲重宣此義而說偈言。


「　若於大眾中
　以無所畏心
　說是法華經
　汝聽其功德
　是人得八百
　功德殊勝眼
　以是莊嚴故
　其目甚清淨
　父母所生眼
　悉見三千界
　內外彌樓山
　須彌及鐵圍
　并諸餘山林
　大海江河水
　下至阿鼻獄
　上至有頂處
　其中諸眾生
　一切皆悉見
　雖未得天眼
　肉眼力如是」



【(父母所生名肉眼。能見大千世界內外。應是天眼。梵王報得天眼。在巳界。徧見大千。大千外有風輪。與眼
作障。不能見外。今能見大小內外。猶名肉眼者。圓教相似位中。因經之力。有勝根用。雖稱肉眼。具五眼用)。】

復次常精進。若善男子。善女人。受持此經。若讀若誦
若解說。若書寫。得千二百耳功德。以是清淨耳。聞三
千大千世界。下至阿鼻地獄。上至有頂。其中內外種
種語言音聲。象聲馬聲。牛聲車聲。啼哭聲。愁嘆聲。螺
聲皷聲。鐘聲鈴聲。笑聲語聲。男聲女聲。童子聲。童女
聲。法聲。非法聲。苦聲。樂聲。凡夫聲。聖人聲。喜聲。不喜
聲。天聲。龍聲。夜叉聲。乾闥婆聲。阿修羅聲。迦樓羅聲。

緊那羅聲。摩睺羅伽聲。火聲。水聲。風聲。地獄聲。畜生
聲。餓鬼聲。比丘聲。比丘尼聲。聲聞聲。辟支佛聲。菩薩
聲。佛聲。以要言之。三千大千世界中。一切內外所有
諸聲。雖未得天耳。以父母所生清淨常耳。皆悉聞知。
如是分別種種音聲。而不壞耳根。爾時世尊。欲重宣
此義而說偈言。


「　父母所生耳
　清淨無濁穢
　以此常耳聞
　三千世界聲
　象馬車牛聲
　鍾鈴螺皷聲
　琴瑟箜篌聲
　蕭笛之音聲
　清淨好歌聲
　聽之而不著
　無數種人聲
　聞悉能解了
　又聞諸天聲
　微妙之歌音
　及聞男女聲
　童子童女聲
　山川險谷中
　迦陵頻伽聲
　命命等諸鳥
　悉聞其音聲
　地獄眾苦痛
　種種楚毒聲
　餓鬼飢渴逼
　求索飲食聲
　諸阿修羅等
　居在大海邊
　自共言語時
　出於大音聲
　如是說法者
　安住於此間
　遙聞是眾聲
　而不壞耳根
　十方世界中
　禽獸鳴相呼
　其說法之人
　於此悉聞之
　其諸梵天上
　光音及徧淨
　乃至有頂天
　言語之音聲
　法師住於此
　悉皆得聞之
　一切比丘眾
　及諸比丘尼
　若讀誦經典
　若為他人說
　法師住於此
　悉皆得聞之
　復有諸菩薩
　讀誦於經法
　若為他人說
　撰集解其義
　如是諸音聲
　悉皆得聞之

　諸佛大聖尊
　教化眾生者
　於諸大會中
　演說微妙法
　持此法華者
　悉皆得聞之
　三千大千界
　內外諸音聲
　下至阿鼻獄
　上至有頂天
　皆聞其音聲
　而不壞耳根
　其耳聰利故
　悉皆分別知
　持是法華者
　雖未得天耳
　但用所生耳
　功德巳如是」



【(耳根亦具五耳之用。故能徧聞大千內外。十法界音聲也)。】

復次常精進。若善男子。善女人。受持是經。若讀若誦。
若解說。若書寫。成就八百鼻功德。以是清淨鼻根。聞
於三千大千世界。上下內外。種種諸香。須曼那華香。
闍提華香。末利華香。薝蔔華香。波羅羅華香。赤蓮華
香。青蓮華香。白蓮華香。華樹香。果樹香。旃檀香。沉水
香。多摩羅䟦香。多伽羅香。及千萬種和香。若抹若丸。
若塗香。持是經者。於此間住。悉能分別。又復別知眾
生之香。象香馬香。牛羊等香。男香女香。童子香。童女
香。及草木叢林香。若近若遠。所有諸香。悉皆得聞。分
別不錯。持是經者。雖住於此。亦聞天上諸天之香。波
利質多羅。拘鞞陀羅樹香。及曼陀羅華香。摩訶曼陀
羅華香。曼殊沙華香。摩訶曼殊沙華香。旃檀沉水種
種抹香。諸雜華香。如是等天香。和合所出之香。無不
聞知。又聞諸天身香。釋提桓因。在勝殿上。五欲娛樂
嬉戲時香。若在妙法堂上。為忉利諸天說法時香。若
於諸園遊戲時香。及餘天等男女身香。皆悉遙聞。如
是展轉乃至梵世。上至有頂。諸天身香。亦皆聞之。并

聞諸天所燒之香。及聲聞香。辟支佛香。菩薩香。諸佛
身香。亦皆遙聞。知其所在。雖聞此香。然於鼻根。不壞
不錯。若欲分別。為他人說。憶念不謬。爾時世尊。欲重
宣此義而說偈言。


「　是人鼻清淨
　於此世界中
　若香若臭物
　種種悉聞知
　須曼那闍提
　多摩羅旃檀
　沉水及桂香
　種種華果香
　及知眾生香
　男子女人香
　說法者遠住
　聞香知所在
　大勢轉輪王
　小轉輪及子
　群臣諸宮人
　聞香知所在
　身所著珍寶
　及地中寶藏
　轉輪王寶女
　聞香知所在
　諸人嚴身具
　衣服及瓔珞
　種種所塗香
　聞香知其身
　諸天若行坐
　遊戲及神變
　持是法華者
　聞香悉能知
　諸樹華果實
　及酥油香氣
　持經者住此
　悉知其所在
　諸山深險處
　栴檀樹華敷
　眾生在中者
　聞香悉能知
　鐵圍山大海
　地中諸眾生
　持經者聞香
　悉如其所在
　阿修羅男女
　及其諸眷屬
　鬪諍遊戲時
　聞香皆能知
　曠野險隘處
　師子象虎狼
　野牛水牛等
　聞香知所在
　若有懷妊者
　未辨其男女
　無根及非人
　聞香悉能知
　以聞香力故
　知其初懷妊
　成就不成就
　安樂產福子
　以聞香力故
　知男女所念
　染欲癡恚心
　亦知修善者

　地中眾伏藏
　金銀諸珍寶
　銅器之所盛
　聞香悉能知
　種種諸瓔珞
　無能識其價
　聞香知貴賤
　出處及所在
　天上諸華等
　曼陀曼殊沙
　波利質多樹
　聞香悉能知
　天上諸宮殿
　上中下差別
　眾寶華莊嚴
　聞香悉能知
　天園林勝殿
　諸觀妙法堂
　在所而娛樂
　聞香悉能知
　諸天若聽法
　或受五欲時
　來往行坐臥
　聞香悉能知
　天女所著衣
　好華香莊嚴
　周旋遊戲時
　聞香悉能知
　如是展轉上
　乃至於梵世
　入禪出禪者
　聞香悉能知
　光音徧淨天
　乃至於有頂
　初生及退沒
　聞香悉能知
　諸比丘眾生
　於法常精進
　若坐若經行
　及讀誦經典
　或在林樹下
　專精而坐禪
　持經者聞香
　悉知其所在
　菩薩志堅固
　坐禪若讀誦
　或為人說法
　聞香悉能知
　在在方世尊
　一切所供敬
　愍眾而說法
　聞香悉能知
　眾生在佛前
　聞經皆歡喜
　如法而修行
　聞香悉能知
　雖未得菩薩
　無漏法生鼻
　而是持經者
　先得此鼻相」



復次常精進。若善男子。善女人。受持是經。若讀若誦。
若解說。若書寫。得千二百舌功德。若好若醜。若美不
美。及諸苦澁物。在其舌根。皆變成上味。如天甘露。無
不美者。若以舌根於大眾中。有所演說。出深妙聲。能

入其心。皆令歡喜快樂。又諸天子天女釋梵諸天。聞
是深妙音聲。有所演說。言論次第。皆悉來聽。及諸龍
龍女。夜叉夜叉女。乾闥婆乾闥婆女。阿修羅阿修羅
女。迦樓羅迦樓羅女。緊那羅緊那羅女。摩睺羅伽摩
睺羅伽女為聽法故。皆來親近。恭敬供養。及比丘比
丘尼。優婆塞優婆夷。國王王子。群臣眷屬。小轉輪王。
大轉輪王。七寶千子。內外眷屬。乘其宮殿。俱來聽法。
以是菩薩。善說法故。婆羅門居士。國內人民。盡其形
壽。隨侍供養。又諸聲聞。辟支佛。菩薩。諸佛。常樂見之。
是人所在方面。諸佛皆向其處說法。悉能受持一切
佛法。又能出於深妙法音。

【(鼻舌相。俱具五鼻舌之用)。】

爾時世尊。欲重宣此義而說偈言。


「　是人舌根淨
　終不受惡味
　其有所食噉
　悉皆成甘露
　以深淨妙聲
　於大眾說法
　以諸因緣喻
　引導眾生心
　聞者皆歡喜
　設諸上供養
　諸天龍夜叉
　及阿修羅等
　皆以恭敬心
　而共來聽法
　是說法之人
　若欲以妙音
　徧滿三千界
　隨意即能至
　大小轉輪王
　及千子眷屬
　合掌恭敬心
　常來聽受法
　諸天龍夜叉
　羅剎毗舍闍
　亦以歡喜心
　常樂來供養
　梵天王魔王
　自在大自在
　如是諸天眾
　常來至其所
　諸佛及弟子
　聞其說法音
　常念而守護

　或時為現身」



【(自在。即他化自在天。居欲界頂。及魔王也。大自在。即魔醯首羅。色界頂天)。】

「復次常精進。若善男子。善女人。受持是經。若讀若誦。
若解說。若書寫。得八百身功德。得清淨身。如淨琉璃。
眾生喜見。其身淨故。三千大千世界眾生。生時死時。
上下好醜。生善處惡處。悉於中現。及鐵圍山。大鐵圍
山。彌樓山。摩訶彌樓山等諸山。及其中眾生。悉於中
現。下至阿鼻地獄。上至有頂。所有及眾生。悉于中現。
若聲聞。辟支佛。菩薩。諸佛說法。皆於身中。現其色像。」

【(身根〔共〕五身之用。一時圓現。一時互用。一時無謬。一時無著)。】

爾時世尊。欲重宣此義。而說偈言。


「　若持法華者
　其身甚清淨
　如彼淨琉璃
　眾生皆喜見
　又如淨明鏡
　悉見諸色像
　菩薩於淨身
　皆見世所有
　唯獨自明了
　餘人所不見
　三千世界中
　一切諸群萌
　天人阿修羅
　地獄鬼畜生
　如是諸色像
　皆於身中現
　諸天等宮殿
　乃至於有頂
　鐵圍及彌樓
　摩訶彌樓山
　諸大海水等
　皆於身中現
　諸佛及聲聞
　佛子菩薩等
　若獨若在眾
　說法悉皆現
　雖未得無漏
　法性之妙身
　以清淨常體
　一切於中現」



復次常精進。若善男子。善女人。如來滅後。受持是經。
若讀若誦。若解說。若書寫。得千二百意功德。以是清
淨意根。乃至聞一偈一句。通達無量無邊之義。解是

義巳。能演說一句一偈。至於一月四月。乃至一歲。諸
所說法。隨其義趣。皆與實相不相違背。若說俗間經
書。治世語言。資生業等。皆順正法。三千大千世界六
趣眾生。心之所行。心所動作。心所戲論。皆悉知之。雖
未得無漏智慧。而其意根清淨如此。是人有所思惟
籌量言說。皆是佛法。無不真實。亦是先佛經中所說。

【(意根。亦具五意之用。十二月。即十二因緣。一月即一乘)。】

爾時世尊。欲重宣此義而說偈言。


「　是人意清淨
　明利無濁穢
　以此妙意根
　知上中下法
　乃至聞一偈
　通達無量義
　次第如法說
　月四月至歲
　是世界內外
　一切諸眾生
　若天龍及人
　夜叉鬼神等
　其在六趣中
　所念若干種
　持法華之報
　一時皆悉知
　十方無數佛
　百福莊嚴相
　為眾生說法
　悉聞能受持
　思惟無量義
　說法亦無量
　終始不忘錯
　以持法華故
　悉知諸法相
　隨義識次第
　達名字語言
　如所知演說
　此人有所說
　皆是先佛法
　以演此法故
　於中無所畏
　持法華經者
　意根淨若斯
　雖未得無漏
　先有如是相
　是人持此經
　安住希有地
　為一切眾生
　歡喜而愛敬
　能以千萬種
　善巧之語言
　分別而說法
　持法華經故」



【(彌樓云光。即七金山之一。迦陵頻伽。好音鳥。命命。共命鳥。闍提。金錢。末利。云奈。波羅羅。熏華。多摩羅跋。云

賢無垢。多伽羅。木香。拘鞞陀羅。大遊戲地樹。波利質多羅。帝釋殿前樹)。】

「○常不輕菩薩品第二十」

【(內懷不輕之解。外敬不輕之境。身立不輕之行。口宣不輕之教。人作不輕之目)。


「　精持頓悟六根通
　普利群機妙行功
　佛性遍資無智內
　緣因廣記有心中」

】

「爾時佛告得大勢菩薩摩訶薩。汝今當知。若比丘。比
丘尼。優婆塞。優婆夷。持法華經者。若有惡口罵詈誹
謗。獲大罪報。如前所說。其所得功德。如向所說。眼耳
鼻舌身意清淨。得大勢。乃往古昔過無量無邊不可
思議阿僧祇劫。有佛名威音王。如來。應供。正徧知。明
行足。善逝。世間解。無上士。調御丈夫。天人師。佛。世尊。
劫名離衰。國名大成。其威音王佛。於彼世中。為天人
阿修羅說法。為求聲聞者。說應四諦法。度生老病死。
究竟涅槃。為求辟支佛者。說應十二因緣法。為諸菩
薩因阿耨多羅三藐三菩提。說應六波羅蜜法。究竟
佛慧。得大勢。是威音王佛。壽四十萬億那由他恒河
沙劫。正法住世。劫數如一閻浮提微塵。像法住世。劫
數如四天下微塵。其佛饒益眾生巳。然後滅度。正法
像法滅盡之後。於此國土。復有佛出。亦號威音王。如
來。應供。正徧知。明行足。善逝。世間解。無上士。調御丈
夫。天人師。佛。世尊。如是次第有二萬億佛。皆同一號。
最初威音王如來。既巳滅度。正法滅後。於像法中。增
上慢比丘。有大勢力。爾時有一菩薩比丘。名常不輕。
得大勢。以何因緣。名常不輕。是比丘。凡有所見。若比
丘。比丘尼。優婆塞。優婆夷。皆悉禮拜讚歎而作是言。

我深敬汝等。不敢輕慢。所以者何。汝等皆行菩薩道。
當得作佛。而是比丘。不專讀誦經典。但行禮拜。乃至
遠見四眾。亦復故往禮拜讚歎而作是言。我不敢輕
於汝等。汝等皆當作佛。四眾之中。有生瞋恚心不淨
者。惡口罵詈言。是無智比丘。從何所來。自言我不輕
汝。而與我等授記當得作佛。我等不用如是虗妄授
記。如此經歷多年。常被罵詈。不生瞋恚。常作是言汝
當作佛。說是語時。眾人或以杖水瓦石而打擲之。避
走遠住。猶高聲唱言。我不敢輕於汝等。汝等皆當作
佛。以其常作是語故。增上慢比丘。比丘尼。優婆塞。優
婆夷。號之為常不輕。是比丘。臨欲終時。於虗空中。具
聞威音王佛。先所說法華經。二十千萬億偈。悉能受
持。即得如上眼根清淨。耳鼻舌身意根清淨。得是六
根清淨巳。更增壽命二百萬億那由他歲。廣為人說
是法華經。於時增上慢四眾。比丘。比丘尼。優婆塞。優
婆夷。輕賤是人。為作不輕名者。見其得大神通力。樂
說辯力。大善寂力。聞其所說。皆信伏隨從。是菩薩。復
化千萬億眾。令住阿耨多羅三藐三菩提。命終之後。
得值二千億佛。皆號日月燈明。於其法中。說是法華
經。以是因緣。復值二千億佛。同號雲自在燈王。於此
諸佛法中。受持讀誦。為諸四眾說此經典故。得是常
眼清淨。耳鼻舌身意諸根清淨。於四眾中說法。心無
所畏。得大勢。是常不輕菩薩摩訶薩。供養如是若干
諸佛。恭敬尊重讚歎。種諸善根。於後復值千萬億佛。

亦於諸佛法中。說是經典。功德成就。當得作佛。」

【(是比丘。是菩薩。皆指不輕。演唱能行此妙經之妙行。心同虗空界。示等虗空法。證得虗空時。無是無非法)。】

「得大勢。於意云何。爾時常不輕菩薩。豈異人乎。則我
身是。若我於宿世不受持讀誦此經為他人說者。不
能疾得阿耨多羅三藐三菩提。我於先佛所受持讀
誦此經。為人說故。疾得阿耨多羅三藐三菩提。得大
勢。彼時四眾。比丘比丘尼。優婆塞優婆夷。以瞋恚意
輕賤我故。二百億劫常不值佛。不聞法。不見僧。千劫
於阿鼻地獄受大苦惱。畢是罪巳。復遇常不輕菩薩。
教化阿耨多羅三藐三菩提。得大勢。於汝意云何。爾
時四眾。常輕是菩薩者。豈異人乎。今此會中。䟦陀婆
羅等五百菩薩。師子月等五百比丘尼。思佛等五百
優婆塞。皆於阿耨多羅三藐三菩提。不退轉者是。」

【(跋陀婆羅。翻為善守。若眾生聞名。畢竟得三菩提。故云善守。或云賢首。住居等覺)。】

爾時世尊。欲重宣此義而說偈言。


「　過去有佛
　號威音王
　神智無量
　將導一切
　天人龍神
　所共供養
　是佛滅後
　法欲盡時
　有一菩薩
　名常不輕
　時諸四眾
　計著於法」



【(著法者。是法不可示。若定謂是有。即名著法。乃至定謂是非有。非無。亦名著法)。】


「　不輕菩薩
　往到其所
　而語之言
　我不輕汝
　汝等行道
　皆當作佛
　諸人聞巳
　輕毀罵詈
　不輕菩薩
　能忍受之
　其罪畢巳
　臨命終時

　得聞此經
　六根清淨
　神通力故
　增益壽命
　復為諸人
　廣說是經
　諸著法眾
　皆蒙菩薩
　教化成就
　令住佛道
　不輕命終
　值無數佛
　說是經故
　得無量福
　漸具功德
　疾成佛道
　彼時不輕
　則我身是
　時四部眾
　著法之者
　聞不輕言
　汝當作佛
　以是因緣
　值無數佛
　此會菩薩
　五百之眾
　并及四眾
　清信士女
　今於我前
　聽法者是
　我於前世
　勸是諸人
　聽受斯經
　第一之法
　開示教人
　令住涅槃
　世世受持
　如是經典
　億億萬劫
　至不可議
　時乃得聞
　是法華經
　億億萬劫
　至不可議
　諸佛世尊
　時說是經
　是故行者
　於佛滅後
　聞如是經
　勿生疑惑
　應當一心
　廣說是經
　世世值佛
　疾成佛道」



【(前明隨喜一句。功超二乘。讀誦受持。六根清淨。未審曾有何人得如是。故引常不輕為證。曰我深敬汝等。
不敢輕慢。汝等皆行菩薩道。當得作佛)。】

「○如來神力品第二十一」

【(神力者。神明不測。力名幹用。不測則天然之體深幹用。則轉變之力大。此中為付囑深法。現十種大用。故
名神力品)。


「　運水搬柴一妙神
　自家不悟可憐人
　一朝頓悟從今後
　土塊泥團即法身」

】


「爾時千世界微塵等菩薩摩訶薩。從地涌出者。皆於
佛前。一心合掌。瞻仰尊顏而白佛言。世尊。我等於佛
滅後。世尊分身所在國土。滅度之處。當廣說此經。所
以者何。我等亦自欲得是真淨大法。受持讀誦。解說
書寫。而供養之。」

【(非但奉命益他。亦自願得此真淨大法。分身。即諸經教。乃如來言說法身)。】

「爾時世尊。於文殊師利等無量百千萬億舊住娑婆
世界菩薩摩訶薩。及諸比丘。比丘尼。優婆塞。優婆夷。
天龍夜叉。乾闥婆。阿修羅。迦樓羅。緊那羅。摩睺羅伽。
人非人等。一切眾前。」

【(於文殊等耆。迹中所化之眾也。舊住者。十方本化之眾也)。】

「現大神力。出廣長舌。上至梵世。」

【(此第一神力也。吐舌相者。今經所演開三顯一。開近顯遠。梵世。即有頂。即色究竟天。所謂竪窮三際)。】

「一切毛孔放於無量無數色光。皆悉徧照十方世界。
眾寶樹下師子座上諸佛。亦復如是出廣長舌。放無
量光。釋迦牟尼佛。及寶樹下諸佛現神力時。滿百千
歲。」

【(此第二神力也。徧體放光周徧十方。無處不明。表二門理一也)。】

「然後還攝舌相。一時謦欬。」

【(此第三神力也。謦欬者。將語之狀)。】

「俱共彈指。」

【(此第四神力也。彈指者。隨喜七方便。同入圓道)。】

「是二音聲。徧至十方諸佛世界。地皆六種震動。」

【(此第五神力也。二音聲者。謦欬彈指也)。】


「其中眾生。天龍夜叉。乾闥婆。阿修羅。迦樓羅。緊那羅。
摩睺羅伽。人非人等。以佛神力故。皆見此娑婆世界。
無量無邊。百千萬億。眾寶樹下師子座上諸佛。及見
釋迦牟尼佛。共多寶如來。在寶塔中坐師子座。又見
無量無邊。百千萬億。菩薩摩訶薩。及諸四眾。恭敬圍
繞釋迦牟尼佛。既見是巳。皆大歡喜。得未曾有。」

【(此第六神力也。普見大會者。表諸佛道同也)。】

「即時諸天。於虗空中。高聲唱言。過此無量無邊百千
萬億阿僧祇世界。有國名娑婆。是中有佛。名釋迦牟
尼。今為諸菩薩摩訶薩。說大乘經。名妙法蓮華。教菩
薩法。佛所護念。汝等當深心隨喜。亦當禮拜供養釋
迦牟尼佛。」

【(此第七神力也)。

(此示佛具如是神通妙用也。然以世眼觀之。則黃帝乘龍。欒巴噀酒。龐婆入石。長房縮地。皆罕見之難事。
以道眼觀之。則維摩丈室。容百萬之多座。釋尊一時。曆百千之長年。一舌抵初禪萬萬里之高。一聲遍十
方萬萬界之廣。亦大聖之末事)。】

「彼諸眾生。聞虗空中聲巳。合掌向娑婆世界。作如是
言。南無釋迦牟尼佛。南無釋迦牟尼佛。」

【(此第八神力也)。】

「以種種華香。瓔珞幡葢。及諸嚴身之具。珍寶妙物。皆
共遙散娑婆世界。所散諸佛。從十方來。譬如雲集。變
成寶帳。徧覆此間諸佛之上。」

【(此第九神力也)。】

「於時十方世界。通達無礙。如一佛土。」


【(此第十神力也)。】

「爾時佛告上行等菩薩大眾。諸佛神力。如是無量無
邊不可思議。若我以是神力。於無量無邊百千萬億
阿僧祇劫。為囑累故。說此經功德。猶不能盡。以要言
之。如來所有一切之法。如來一切自在神力。如來一
切秘要之藏。如來一切甚深之事。皆於此經。宣示顯
說。」

【(一切法者。一切皆佛法。此結妙名也。一切力考。通達無礙。具八自在。此結妙用也。一切秘藏者。徧一切處。
皆是實相。此結妙體也。甚深事者。因果是深事。此結妙宗也)。】

是故汝等。於如來滅後。應一切受持讀誦解說書寫。
如說修行。所在國土。若有受持讀誦解說書寫。如說
修行。若經卷所住之處。若於園中。若於林中。若於樹
下。若於僧坊。若白衣舍。若在殿堂。若山谷曠野。是中
皆應起塔供養。所以者何。當知是處即是道場。諸佛
於此得阿耨多羅三藐三菩提。諸佛於此轉於法輪。
諸佛於此而般涅槃。爾時世尊。欲重宣此義而說偈
言。


「　諸佛救世者
　住於大神通
　為悅眾生故
　現無量神力
　舌相至梵天
　身放無數光
　為求佛道者
　現此希有事
　諸佛謦欬聲
　及彈指之聲
　周聞十方國
　地皆六種動
　以佛滅度後
　能持是經故
　諸佛皆歡喜
　現無量神力」



【(頌十神力。中但有五者。闕後五也)。】



「　囑累是經故
　讚美受持者
　於無量劫中
　猶故不能盡
　是人之功德
　無量無有窮
　如十方虗空
　不可得邊際」



【(總頌四法。但云囑累。受持即持佛身)。】


「　能持是經者
　則為巳見我
　亦見多寶佛
　及諸分身者
　又見我今日
　教化諸菩薩
　能持是經者
　令我及分身」



【(持法。即持佛身)。】


「　滅度多寶佛
　一切皆歡喜
　十方現在佛
　并過去未來
　亦見亦供養
　亦令得歡喜
　諸佛坐道場
　所得秘要法
　能持是經者
　不久亦當得
　能持是經者
　於諸法之義
　名字及言辭
　樂說無窮盡
　如風於空中
　一切無障礙
　於如來滅後
　知佛所說經
　因緣及次第
　隨義如實說
　如日月光明
　能除諸幽冥
　斯人行世間
　能滅眾生闇
　教無量菩薩
　畢竟住一乘」



【(說法破暗入一乘。是佛甚深之事)。】


「　是故有智者
　聞此功德利
　於我滅度後
　應受持斯經
　是人於佛道
　決定無有疑」



【(此總結四法。言若能持。持四法)。】

「○囑累品第二十二」

【(囑是佛所付囑。累是煩爾宣傳。總使傳〔讀〕妙法。利達無窮)。


「　道在人弘益後流
　相傳慧命利無休
　多生積習菩提法
　一旦親承覿體修」

】


「爾時釋迦牟尼佛。從法座起。現大神力。以右手摩無
量菩薩摩訶薩頂。而作是言。我於無量百千萬億阿
僧祇劫。修習是難得阿耨多羅三藐三菩提法。今以
付囑汝等。汝等應當一心流布此法。廣令增益。如是
三摩諸菩薩摩訶薩頂。而作是言。我於無量百千萬
億阿僧祇劫。修習是難得阿耨多羅三藐三菩提法。
今以付囑汝等汝等。當受持讀誦廣宣此法令一切
眾生。普得聞知。所以者何。如來有大慈悲。無諸慳吝。
亦無所畏。能與眾生佛之智慧。如來智慧。自然智慧。
如來是一切眾生之大施主。汝等亦應隨學如來之
法。勿生慳吝。」

【(三摩者。重重付托。顯此法罄盡無餘。為大根人。直說六度。由慳貪而說布施。毀禁而說持戒。嗔恚而說忍
辱。懈怠而說精進。散亂而說禪定。愚癡而說智慧。是謂從緣而起。若慳貪等一破。則懈怠散亂等一時俱
滅。故曰各隨所安)。】

「於未來世。若有善男子。善女人。信如來智慧者。當為
演說此法華經。使得聞知。為令其人。得佛慧故。若有
眾生不信受者。當於如來餘深法中。示教利喜。汝等
若能如是。則為巳報諸佛之恩。」

【(若根深智利。直說佛慧。若不堪者。於餘深法中。示教利喜。佛慧是深而非餘。六方便是餘而非深。別教次
第。是餘亦是深。汝能亦餘深之法。助申佛慧者即善巧報佛之恩。是名誡付囑也)。】

「時諸菩薩摩訶薩。聞佛作是說巳。皆大歡喜。徧滿其
身。益加恭敬。曲躬低頭。合掌向佛。俱發聲言。如世尊
勅。當具奉行。唯然世尊。願不有慮。諸菩薩摩訶薩眾。
如是三反。俱發聲言。如世尊勅。當具奉行。唯然世尊。

願不有慮。」

【(佛說三業付囑。菩薩亦三業領受。歡喜。是意領受。曲躬低頭。是身領受。俱發聲言。是口領受)。】

「爾時釋迦牟尼佛。令十方來諸分身佛。各還本土。而
作是言。諸佛各隨所安。多寶佛塔。還可如故。說是語
時。十方無量分身諸佛坐寶樹下師子座上者。及多
寶佛并上行等。無邊阿僧祇菩薩大眾。舍利弗等。聲
聞四眾。及一切世聞天人阿修羅等。聞佛所說。皆大
歡喜。」

【(諸佛為化他事遂故喜。菩薩為自行得法故喜)。】

「○藥王菩薩本事品第二十三」

【(昔名星光。從尊者〔入〕藏。聞說佛慧。以雪山上藥供養眾僧。願未來能治眾生身心兩病)。


「　只怕此身煉不盡
　此身燒盡我無依
　是名〔若〕行流通者
　珍重當人善護持」

】

「爾時宿王華菩薩。白佛言。世尊。藥王菩薩。云何遊於
娑婆世界。世尊。是藥王菩薩。有若干百千萬億那由
他。難行苦行。善哉世尊。願少解說。諸天龍神。夜叉。乾
闥婆。阿修羅。迦樓羅。緊那羅。摩睺羅伽。人非人等。又
他國土。諸來菩薩。及此聲聞眾。聞皆歡喜。爾時佛告
宿王華菩薩。乃往過去無量恒河沙劫。有佛號日月
淨明德。如來。應供。正徧知。明行足。善逝。世間解。無上
士。調御丈夫。天人師。佛。世尊。其佛有八十萬二千劫。
菩薩壽命亦等。彼國無有女人。地獄。餓鬼。畜生。阿修
羅等。及以諸難。地平如掌。琉璃所成。寶樹莊嚴。寶帳
覆上。垂寶華幡。寶缾香鑪。周徧國界。七寶為臺。一樹
一臺。其樹去臺。盡一箭道。此諸寶樹。皆有菩薩聲聞

而坐其下。諸寶臺上。各有百億諸天。作天伎樂。歌歎
於佛。以為供養。爾時彼佛為一切眾生喜見菩薩。及
眾菩薩諸聲聞眾。說法華經。是一切眾生喜見菩薩。
樂習苦行。於日月淨明德佛法中。精進經行。一心求
佛。滿萬二千歲巳。得現一切色身三昧。得此三昧巳
心大歡喜。即作念言。我得現一切色身三昧。皆是得
聞法華經力。我今當供養日月淨明德佛。及法華經。
即時入是三昧。於虗空中。雨曼陀羅華。摩訶曼陀羅
華。細抹堅黑旃檀。滿虗空中。如雲而下。又雨海此岸
旃檀之香。此香六銖。價值娑婆世界。以供養佛。作是
供養巳。從三昧起。而自念言。我雖以神力供養於佛。
不如以身供養。即服諸香旃檀。薰陸兜樓婆畢力迦。
沉水膠香。又飲薝蔔諸華香油。滿千二百歲巳。香油
塗身。於日月淨明德佛前。以天寶衣而自纏身。灌諸
香油。以神通力願。而自然身。光明徧照。八十億恒河
沙世界。其中諸佛同時讚言。善哉善哉。善男子。是真
精進。是名真法供養如來。若以華香瓔珞。燒香末香
塗香。天繒幡葢。及海此岸旃檀之香。如是等種種諸
佛供養。所不能及。假使國城妻子布施。亦所不及。善
男子。是名第一之施。於諸施中。最尊最上。以法供養
諸如來故。作是語巳。而各默然。其身火然。千二百歲。
過是巳後。其身乃盡。一切眾生喜見菩薩。作如是法
供養巳。命終之後。復生日月淨明德佛國中。於淨德
王家。結加趺坐。忽然化生。即為其父而說偈言。」


【(內運智觀。觀煩惱因果。皆用空觀蕩。之故言真法)。】


「　大王今當知
　我今行彼處
　即時得一切
　現諸身三昧
　勤行大精進
　捨所愛之身」



說是偈巳。而白父言。日月淨明德佛。今故現在。我先
供養佛巳。得解一切眾生語言陀羅尼。復聞是法華
經。八百千萬億那由他。甄迦羅頻婆羅阿閦婆等偈。
大王。我今當還供養此佛。白巳。即坐七寶之臺。上升
虗空高七多羅樹。往到佛所。頭面禮足。合十指爪。以
偈讚佛。


「　容顏甚奇妙
　光明照十方
　我適曾供養
　今復還親覲」



爾時一切眾生喜見菩薩。說是偈巳。而白佛言。世尊。
世尊。猶故在世。爾時日月淨明德佛。告一切眾生喜
見菩薩。善男子。我涅槃時到。滅盡時至。汝可安施牀
座。我於今夜當般涅槃。又勅一切眾生喜見菩薩。善
男子。我以佛法囑累於汝。及諸菩薩大弟子。并阿耨
多羅三藐三菩提法。亦以三千大千七寶世界。諸寶
樹寶臺。及給侍諸天。悉付於汝。我滅度後。所有舍利。
亦付囑汝。當令流布。廣設供養。應起若干千塔。如是
日月淨明德佛。勅一切眾生喜見菩薩巳。於夜後分
入於涅槃。爾時一切眾生喜見菩薩。見佛滅度。悲感
懊惱。戀慕於佛。即以海此岸旃檀為𧂐。供養佛身。而
以燒之。火滅巳後。收取舍利。作八萬四千寶瓶。以起
八萬四千塔。高三世界。表剎莊嚴。垂諸旛葢。懸眾寶

鈴。爾時一切眾生喜見菩薩。復自念言。我雖作是供
養。心猶未足。我今當更供養舍利。便語諸菩薩大弟
子。及天龍夜叉等一切大眾。汝等當一心念。我今供
養日月淨明德佛舍利。作是語巳。即於八萬四千塔
前。然百福莊嚴臂。七萬二千歲。而以供養。令無數求
聲聞眾。無量阿僧祇人。發阿耨多羅三藐三菩提心。
皆使得住現一切色身三昧。爾時諸菩薩。天人阿修
羅等。見其無臂。憂惱悲哀而作是言。此一切眾生喜
見菩薩。是我等師。教化我者。而今燒臂。身不具足。於
時一切眾生喜見菩薩。於大眾中。立此誓言。我捨兩
臂。必當得佛金色之身。若實不虗。令我兩臂還復如
故。作是誓巳。自然還復。由斯菩薩福德智慧淳厚所
致。當爾之時。三千大千世界。六種震動。天雨寶華。一
切人天得未曾有。

【(金色之身者。前巳得普現色身三昧。即八相成道金色之身)。】

「佛告宿王華菩薩。於汝意云何。一切眾生喜見菩薩。
豈異人乎。今藥王菩薩是也。其所捨身布施。如是無
量百千萬億那由他數。宿王華。若有發心。欲得阿耨
多羅三藐三菩提者。能然手指。乃至足一指。供養佛
塔。勝以國城妻子。及三千大千國土。山林河池。諸珍
寶物供養者。」

【(一指內身也。妻子外身也。國城等外財也)。】

「若復有人。以七寶滿三千大千世界。供養於佛。及大
菩薩。辟支佛。阿羅漢。是人所得功德。不如受持此法

華經。乃至一四句偈。其福最多。」

【(藥王燒身煉臂。供養此經。葢燒身空我相也。煉臂忘我執也。燒身煉臂。如雲去雲來天本淨。此方他界。若
華開華落樹何心)。】

「宿王華。譬如一切川流江河。諸水之中。海為第一。此
法華經亦復如是。於諸如來所說經中。最為深大。又
如土山。黑山。小鐵圍山。大鐵圍山。及十寶山。眾山之
中。須彌山為第一。此法華經亦復如是。於諸經中。最
為其上。又如眾星之中。月天子最為第一。此法華經
亦復如是。於千萬億種諸經法中。最為照明。又如日
天子。能除諸闇。此經亦復如是。能破一切不善之暗。
又如諸小王中。轉輪聖王最為第一。此經亦復如是。
於眾經中。最為其尊。又如帝釋。於三十三天中王。此
經亦復如是。諸經中王。又如大梵天王。一切眾生之
父。此經亦復如是。一切賢聖學無學。及發菩薩心者
之父。又如一切凡夫人中。須陀洹。斯陀含。阿那含。阿
羅漢。辟支佛。為第一。此經亦復如是。一切如來所說。
若菩薩所說。若聲聞所說。諸經法中。最為第一。有能
受持是經典者。亦復如是。於一切眾生中。亦為第一。
一切聲聞辟支佛中。菩薩為第一。此經亦復如是。於
一切諸經法中。最為第一。如佛為諸法王。此經亦復
如是。諸經中王。宿王華。此經能救一切眾生者。此經
能令一切眾生離諸苦惱。此經能大饒益一切眾生。
充滿其願。如清涼池。能滿一切諸渴乏者。如寒者得
火。如躶者得衣。如商人得主。如子得母。如渡得船。如

病得醫。如闇得燈。如貧得寶。如民得王。如賈客得海。
如炬除闇。」

【(以法妙故。最為第一。人弘妙法。亦為第一。清涼池等。總十二事。皆歎經與樂之用也)。】

「此法華經亦復如是。能令眾生離一切苦。一切病痛。
能解一切生死之縛。若人得聞此法華經。若自書。若
使人書。所得功德。以佛智慧籌量多少。不得其邊。若
書是經卷。華香瓔珞。燒香末香塗香。幡葢衣服。種種
之燈。蘇燈油燈。諸香油燈。薝蔔油燈。須曼那油燈。波
羅羅油燈。婆利師迦油燈。那婆摩利油燈。供養。所功
德亦復如是。」

【(宿音〔風〕婆斯迦夏生華。又云雨華。那婆雜華。摩利云鬘華。薰陸乳香。兜羅婆草香。畢力迦丁香)。】

「宿王華。若有人聞是藥王菩薩本事品者。亦得無量
無邊功德。若有女人。聞是藥王菩薩本事品能受持
者。盡是女身。後不復受。若如來滅後。後五百歲中。若
有女人。聞是經典。如說修行。於此命終。即往安樂世
界。阿彌陀佛。大菩薩眾。圍遶住處。坐蓮華中寶座之
上。」

【(第一百年。解脫堅固。二百年。禪定堅固。三百年。持戒堅固。四百年。多聞堅固。五百年。布施堅固)。】

「不復為貪欲所惱。亦復不為瞋恚愚癡所惱。亦復不
為憍慢嫉妬諸垢所惱。得菩薩神通無生法忍。得是
忍巳。眼根清淨。以是清淨眼根。見七百萬二千億那
由他恒河沙等諸佛如來。是時諸佛遙共讚言。善哉
善哉。善男子。汝能於釋迦牟尼佛法中。受持讀誦思
惟是經。為他人說。所得福德。無量無邊。火不能焚。水

不能漂。汝之功德。千佛共說。不能令盡。汝今巳能破
諸魔賊。壞生死軍。諸餘怨敵。皆悉摧滅。善男子。百千
諸佛。以神通力。共守護汝。於一切世間天人之中。無
如汝者。唯除如來。其諸聲聞辟支佛。乃至菩薩智慧
禪定。無有與汝等者。宿王華。此菩薩成就如是功德
智慧之力。若有人聞是藥王菩薩本事品。能隨喜讚
善者。是人現世口中。常出青蓮華香。身毛孔中。常出
牛頭旃檀之香。所得功德。如上所說。」

【(阿育王。請僧入宮供養。一比丘名優鉢羅。口中作優鉢羅華之香。王疑。勅水洗口。洗巳倍香。王問。答曰。過
去迦葉佛時。我為高座法師。讚歎佛法。故四十九億歲。生人天中。口中出香。甄迦羅。五十大數中。第十六
數。頻婆羅。第十八數。阿閦婆。第二十數)。】

「是故宿王華。以此藥王菩薩本事品。囑累於汝。我滅
度後。後五百歲中。廣宣流布於閻浮提。無令斷絕。惡
魔魔民。諸天龍。夜叉。鳩槃茶等。得其便也。宿王華。汝
當以神通之力。守護是經。所以者何。此經則為閻浮
提人病之良藥。若人有病。得聞是經。病即消滅。不老
不死。宿王華。汝若見有受持是經者。應以青蓮華。盛
滿抹香。供散其上。散巳作是念言。此人不久。必當取
草。坐於道場。破諸魔軍。當吹法螺。擊大法皷。度脫一
切眾生老病死海。是故求佛道者。見有受持是經典
人。應當如是生恭敬心。說是藥王菩薩本事品時。八
萬四千菩薩。得解一切眾生語言陀羅尼。多寶如來
於寶塔中。讚宿王華菩薩言。善哉善哉。宿王華。汝成
就不可思議功德。乃能問釋迦牟尼佛如此之事。利

益無量一切眾生。」

妙法蓮華經卓解卷第六
