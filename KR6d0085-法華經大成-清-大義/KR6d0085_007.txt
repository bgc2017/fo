











妙法蓮華經大成卷第七
金臺即山居後學　大義　集

「妙法蓮華經安樂行品第十四」


【由前品諸菩薩敬順佛意。發願於惡世中。周旋往
返。十方國土。不惜身命。忍難通經。諸大士自謂得
無生忍。故能忍諸難事。新得記者。畏娑婆多諸患
難。自謂未修忍行。力所不堪。願於他方受持。文殊
意謂。末世法師。流通此經。雖能忍難。不若無難。故
當機請問。如來說四種安樂。以示菩薩。得此持經
妙行。能悟而修。必安而樂。惟此四行。乃世尊之垂
訓。初心菩薩。守護家業之良規。吾人躬行是行。涉
惡世而持經。入塵勞以應物。無往而不安樂矣。動
靜一如。身無危險。謂之安。道用充洋。心無憂惱。謂
之樂。深造自得。躬行實踐。謂之行。附上文。著如來
衣。則法身安。入如來室。則解脫心樂。坐如來座。則
般若導行而進。故名安樂行。附下文住忍辱地。故
身安。不卒暴。故心樂。觀諸法實相。故行進。故名安
樂行。
△二示方軌。分二。初文殊請問。二如來垂答。
初又二。初歎深位如是弘經。】

「爾時文殊師利法王子(至)護持讀說是法華經。」

【難有下。指持品。深位菩薩。能於惡世。奉命弘經。
△
次問淺行云何宣說。】

「世尊菩薩摩訶薩於後惡世云何能說是經。」

【一萬四千新記之者。於惡世中。云何行履。能說是
經。得無諸難。必以文殊請問者。示正智發正行也。

△二如來垂答。分二。先總標章門。】

「佛告文殊師利(至)欲說是經當安住四法。」


【四法下釋。繼三業云大悲者。以三業既正。則正智
真淨。既得巳利。須起悲利他。必悲智相濟。乃於惡
世演說是經。方無諸難。四行少一。不可為人師。亦
無益於巳。豈持經哉。苟持巳有法。諸難自遠。故當
安住四法。
△次詳釋四行。分四。初身安樂行。二口
安樂行。三意安樂行。四誓願安樂行。初有長行偈
頌。長行分二。初總標行近。】

「一者安住菩薩行處親近處能為眾生演說是經。」

【處乃身之所踐之境。行近乃身之踐境之行。趨操
謂之行。狎習謂之近。二者不違於道。是菩薩行近
之處。此身行之要也。
△二別釋行近。分二。初釋行
處。二釋近處。初又二。先明事行。】

「文殊師利云何名菩薩(至)而不卒暴心亦不驚。」

【二處各有事行理行。非事無以涉俗。非理無以契
真。理事兼通。真俗不礙。然後說法利生。觸處安樂
矣。地以持載為義。無所不載。忍辱即地。亦無不載。
無取捨愛憎故。化強暴之世。以忍辱自處。故云住。
下三句釋。謂行處必住忍辱地者。六度雖適時為
用。而涉難莫尚於忍。趨事而動。悔吝生焉。故須忍
以禦之。惟能忍。於剛則柔和以應之。則物不能挫。
此柔和非是媚佞。以接物之時。心氣溫和。不施之
於剛暴。不專之於乖忤也。惟能忍。於逆能善順以
接之。則物不能害。此善順非是諂曲。乃人情活變。
不拂其性。誘彼從化也。惟能忍。於事能審。而所施

不暴。處事安詳。外之柔和善順也。惟能忍。於微能
察。而所遇不驚。心安於理。內之柔和善順也。所謂
縱遇鋒刀常坦坦。假饒毒藥也閑閑。若事上見得
透。則一時浮議不能惑。胸中持得定。則一時浮氣
不能動。此道人處世之良方。亦持經之妙訣也。
△
次明理行。】

「又復於法無所行(至)是名菩薩摩訶薩行處。」

【法即一切行法。雖行是法。而不住相。名無所行。若
有所則有能。能所角立。物我成敵。橫逆有不免焉。
即所行之法。而觀一切諸法。如實相無相。即無所
觀。亦無所行。亦不分別。觀無所觀。行無所行。情識
都忘。是非雙泯。世出世法。打成一片。方名平等觀
法。菩薩趨操。如是而巳。此中柔和即伏忍。善順即
順忍。又復等即無生忍。不行不分。即寂滅忍。前二
生忍。後二法忍。
△二釋近處。又二。初事行。二理行。
事行中先明遠。次明近。初又分十。初遠豪勢。】

「云何名菩薩摩訶薩親近處(至)國王王子大臣官長。」

【恐流俗阿師。竊權勢而侈驕奢。取供養苟於媚倖。
一有至此。則荒於苞苴骯[骨*藏]。恨有所未詳。奔於掉
尾乞憐。慮無所不至。為俗人拭涕不暇。何心於道
哉。由是誡之不可近也。問。如來不棄十六國王。什
奘等皆賴人主行道。此誡不近者。何也。答。但誡其
不應為而為之。非誡其當然而不然者。況佛法付
於王臣。安得一槩絕之。果有弘護之王臣。必是法

身大士而來。非斯人與而孰與哉。但戒黨佞。不戒
黨賢。展縮之機。貴在活潑。不可泥言失意。然雖近
有道。終不至脅肩諂咲。方為吾徒之善道也。
△二
遠邪人。】

「不親近諸外道(至)及路伽耶陀逆路伽耶陀者。」

【不秉正教。故名外道。梵志即婆羅門。此云淨行。又
云淨裔。其人種類。自謂從梵天口生。在家事梵天。
名梵志。即在家外道。尼犍此云離繫。即出家外道。
牛狗之戒。斷常之見。順之妨正。逆之取怨。不若遠
之。息諸異見。所謂過我門而不入我室。我無憾焉。
文者歌詩之流。筆者銘賦之類。顯德謂之讚。寄情
謂之詠。四圍之典。盡非方外之談。六書奇絕。總屬
雕蟲之技。近之無益。避之者良。杜異端也。路伽耶。
此云惡論。逆路伽耶。此云惡問。惡問非請益之機。
惡論非文會之友。酧答則困於求疵。討論則封於
矛盾。道不同不相為謀。遠之為計。離曲辯也。今雖
戒。若欲禦外侮。不妨習曉。但不可忘棄本宗。一味
著耳。
△三遠險戲。】

「亦不親近諸有兇戲(至)種種變現之戲。」

【扠打也。撲小擊也。那羅此云力。即角力戲。彩畵其
身。緣幢倒擲。種種變現。幻術之類。以上諸人。禮樂
之家。尚有恥於綱常。出俗道者。寧無虧於篇聚。吾
黨當龍象之權。理合莊重。翔而後集可也。
△四遠
惡人。】


「又不親近旃陀羅(至)則為說法無所希望。」

【旃陀羅。此云屠子。亦云嚴幟。謂幟然造業。而自嚴
飾也。白虎通云。四時之畋。總名為獵。易曰。以佃以
漁。注云。取獸曰畋。取魚曰漁。此等皆有殺害之心。
名惡律儀。親近者令人無慈。如是人來。當為善巧
說法。回其殺害之心。不可希望利養也。
△五遠二
乘。】

「又不親近求聲聞(至)隨宜說法無所希求。」

【二乘之人。沉空滯寂。不發大心。近之者令遠菩提。
西方三乘人不雜居。故云或來。既未受大化。不妨
順其小志。隨宜而說。亦不可有希求之心。
△六遠
欲想。】

「文殊師利又菩薩(至)不與小女處女寡女等共語。」

【欲想能殺菩提心。深防欲之過患。故戒之。尚不起
想。況復形交。或有染其形容姿態。須以九想治之。
處女未嫁之稱。寡女無夫之謂。女非法器。難為主
伴之交。授受不親。庶免桑間之刺。不生欲想。乃臨
事之大節。不與共語。斯避譏之細行。不樂見者。不
見可欲。使心不亂也。
△七遠不男。】

「亦復不近五種不男之人以為親厚。」

【不男壞亂菩提心故。五者。謂生犍妒變半也。生者。
從生巳來便無。犍者。以刀去其勢。妬者。見他行婬
方起。變者。遇男變女。遇女變男。半者。半月能男。半
月不能男也。五不女者。謂螺筋鼓角脉也。
△八遠

危害。】

「不獨入他家若有因緣須獨入時但一心念佛。」

【昔阿難問佛。如來滅後。見女人云何。佛言。勿相見。
設相見。勿共語。當專心念佛。
△九遠譏嫌。】

「若為女人說法不露齒咲(至)猶不親厚況復餘事。」

【露齒咲。現胸臆。增他不善心故。為女說法。當避譏
嫌。尚不宜親厚。況復餘事乎。
△十遠畜養。】

「不樂畜年少弟子沙彌小兒亦不樂與同師。」

【沙彌初入佛法。多存俗情。畜養易致擾惱。所謂嚴
訓乏慈。寬待失教。是皆煩於心。同學無規箴之益。
所謂和則疑其狎。切則惡其猜。是皆擾於念。不畜
不近。風節自高也。先明遠竟。
△次明近。】

「常好坐禪在於閑處(至)是名初親近處。」

【前離十種惱亂。即戒。今坐禪是定。遠離喧雜。念念
與實相相應。故云修攝其心。是名一句。總結。
△二
明理行。】

「復次菩薩摩訶薩(至)是名菩薩摩訶薩第二親近處。」

【此即慧也。上近處以戒定為體。此以觀智為體。遠
俗塵而戒行精嚴。歛遊念而湛寂斯生。定力既深。
智光灼發。三學備矣。六度是修。為正身之妙行。乃
成佛之樞要也。觀一切法空者。謂修安樂行之菩
薩。從正定心中。起觀照慧。觀察世出世間。一切三
科七大。生死涅槃。種種當體真淨。不受一塵。故云
空。即第一義空也。如實相者。以一切眾生心境諸

法。皆同諸佛所證實相。十如平等。無動無壞。離妄
緣故。不顛倒者。即度一切苦危。遠離顛倒。乃實相
之用也。不動者。觀江河競注而不流。了知見隨緣
不變。乃實相之體也。不退者。眾生分上實未曾退。
真如隨緣不減也。不轉者。諸佛分上實不曾轉。真
如隨淨不增也。不顛倒。正見也。不動轉。真知也。見
不顛倒。諸法有無亦不分別。心無動轉。攝心不動
如須彌山。菩薩具正知正見。故如是觀一切法也。
如虗下喻也。標定虗空無性。言說不及。不生下。釋
上虗空無生出起名相等性。則詮示不及也。觀虗
空過去無所有之生性。故不生。察虗空現在無所
有之出性。故不出。究虗空未來無所有之起性。故
不起。三際皆無。一空獨存。空無定名。壅則成色。通
則成空也。亦無定相。方器則方。圓器則圓也。實無
所有一定之性。詮說不及。故言語道斷也。實相理
境。亦如是觀。實相體中。亦無所有之性。故是法不
可示。言辭相寂滅。以過去不生。現在不出。未來不
起。三際不遷故。察實相之無名。無生佛之假名。究
實相之無相。無生死涅槃等相。故云實無所有也。
無量無邊者。虗空不可窮極。是實相之廣大也。無
礙無障者。虗空不可分辯。是實相之通達也。虗空
如是。實相如是。一切諸法性自寂滅。何言說之可
及哉。凡可說者。但從因緣而有。顛倒而生。故有一
切言說。當知不從緣有。不從倒生。竟不可說。故云

一切語言道斷也。葢心體本寂。相待成搖。由見顛
倒。則法有生有起。故心有動有轉。若舟行而岸移
也。能如實相而觀。於心不動不轉。於法不生不起。
若風止而波澄也。心法一也。倒心觀之則妄境紛
拏。實相觀之。則真境自寂。修安樂行者。常樂如是
而觀一切諸法如實相者。是名菩薩第二親近處
也。
△二偈頌。有二十八行三句。分二。初二十三行。
頌上長行。二五行三句。結明行成。初又二。初十五
行。頌二處事行。】

「爾時世尊欲重宣此義而說偈言。

若有菩薩於後惡世(至)以此二處能安樂說。」

【無怖畏心。即上住忍辱地心不驚也。增上者。謂於
最上人法生慢。未得謂得之類。三藏者。佛在波羅
柰。最初為陳如等說修多羅藏。又在羅閱祗。最初
為須那提說毘尼藏。又在毘舍離獼猴池測。最初
為䟦耆子說阿毘曇藏。即小乘三藏也。習近小乘。
妨弘大法。故須遠之。名字者。謂假名羅漢。非實證
也。求現滅度者。欲速取證。非大法器。故弘大法者。
不得親近。不希望者。古有未嘗為利說一句法。未
嘗因法受一毫財。方可謂之不希望也。屠殺也。分
割其肉曰屠。膾細切肉也。販者買賤而賣貴也。衒
者賣也。此等皆非清淨之行。故宜遠之。入里乞食
者。雜阿含云。有一羊。往糞聚飽食還群。貢高自倨。
比丘亦然。得四事供養巳。起染著想。不知出要。毀

蔑他人。我得彼不得故。是為羊比丘乞食。若師子
王。遇大獸即噉。不味不著。得小獸即噉。不鄙不薄。
比丘亦然。得四事供養巳。不起染著心。自知出要。
無增減心。是名師子比丘乞食。又比丘未得食前。
應念為修道故。補饑瘡故。既得食巳。為報施恩。念
道不輟。寶雲經云。乞食應作四分。一分奉同梵行。
一分與丐人。一分施鬼神。一分自食。
△二八行。頌
二處理行。分二。先二行半。頌行處理行。】

「又復不行上中下法(至)是則名為菩薩行處。」

【上中下三乘也。問。中下應不行。上是一乘。菩薩所
當行者。今云不行。更行何法。答。即此一乘更無別
法。言不行者。非竟不修一乘之意。謂修而無修。行
而無行。若實有所行之法當情。即有能行之人在
心。物我成。是非起。患難生。而安樂喪矣。有為世間
法。故不實。無為出世間法。故實。實相本自絕言不
可分別等。此頌又復於法無所行等也。不得二句。
謂不得於諸法上生妄知見。當起正知見也。以理
融之。無一切差別等相。法法皆同一法故也。
△次
五行半。頌近處理行。】

「一切諸法空無所有(至)常住一相是名近處。」

【頌上觀一切法空等文。無有二句。即真如實相。隨
緣非常。不變非斷。不斷不常。果生因滅也。一切諸
法。本非斷常有無等。但以顛倒妄想分別。是有是
無等。竟不知不有不無。非實非虗。無生無滅。究竟

平等也。在於下。明置心一處。不使入艸。如須彌山
安住不動。如實相之理觀一切法。如虗空常住一
相。無差別相也。
△二五行三句。結明行成。】

「若有比丘於我滅後(至)能於後世說法華經。」

【由事行成。則外儀無失。由理行成。則內心無滯。故
說經無怯弱也。菩薩有時下。釋安樂之因。因入靜
室修禪定。故止於過惡。得人無我。外則不損。因正
憶念修智慧。故離諸取著。得法無我。內無顛倒。心
安不怯。故安樂也。初法。即正身也。身安樂行竟。
△
二口安樂行。有長行偈頌。長行分二。先標章。】

「又文殊師利如來滅後(至)應住安樂行。」

【標口安樂也。
△次釋行法。分二。初明止行。】

「若口宣說若讀經時(至)又亦不生怨嫌之心。」

【若口下。不說過。問。人有何過。經有何過。答。經有大
乘小乘。人有大機小機。以乘對機。隨宜難解。經有
顯性廢權立實之過。破相隱實開權之過。人有執
理不信漸修之過。執事不信頓悟之過。苟性相雙
融。經有何過。事理無礙。人有何過。若說有過。則惱
亂其聽受之人。非口安樂。故戒之。亦不下。不輕慢。
言弘經者不可倚恃法華之圓。而輕蔑偏權之法
師也。佛尚以異方便。助圓實之正道。後世弘經。豈
可輕慢權小。須順佛意。將護物機。故戒之。不說下。
不歎毀。先不說一切人。葢受質二儀。天然之性。未
嘗不全。血氣之情。未嘗不偏。夫人之惡聞其失。故

不談人短。好譽者必善毀。故不稱人長。善齊物者。
不齊而齊之。則無物不齊矣。次別舉聲聞。此等根
性不定。若讚二乘之美。令彼退大取小。若毀二乘
之惡。令其小大俱失。所以毀讚都不應也。大論云。
自讚。自毀。讚他。毀他。如是四法。智者不為。何以故。
自讚者是貢幻人。自毀者是妖惑人。讚他者是諂
佞人。毀他者是讒賊人。一有於此。非口安樂矣。又
亦下。不怨嫌。若謂其所承之人。及所秉之法。妨害
我道。即是怨心。若謂其人法鄙劣。即是嫌心。安樂
行人。為弘大典。將護小行。怨嫌俱捨。方名正行。心
機一動。聲說即發。杜說過之源。故不生心。
△二明
觀行。】

「善修如是安樂心故(至)令得一切種智。」

【善修如是。承上不說過乃至不怨嫌。心無所著。必
不執大而輕小。但隨順物情。不逆其意。有所難問。
不以小乘濟度。但以大乘訓導。有二意。若見其無
大機而為說小。但令得方便小益。若不見其無大
機而為說小。則妨其大緣。但為說大。無二之咎。又
小乘但知行布。不識圓融。難問雖多。凡聖依正之
法。不出十對。一迷悟乖角難。二事理相違難。三權
實未明難。四體用不合難。五性相隔礙難。六心境
分別難。七智行參差難。八修證淺深難。九因果各
別難。十生佛尊卑難。若未明此十對歸一實相者。
悉是小乘。設有此難。就其心之易明而引導之。或

問一而十難皆通。令彼一言醒悟。回小入大。趨造
菩提種智也。
△二偈頌。有十六行半。分二。初十一
行半。頌上長行。二五行。結明行成。初又二。先七行
半。頌止行。】

「爾時世尊欲重宣此義而說偈言。

菩薩常樂安隱說法(至)離諸憂惱慈心說法。」

【欲口安樂必說法。欲說法必擇地。陞座。澡浴。著衣。
內外一如。然後隨問而說。隨義而答。皆使發心入
道也。懶惰妨勇猛。懈怠妨精進。憂惱妨安樂。菩薩
慈心說法。方能離諸障礙。上約止。今約行。故不詳
對上文。
△次四行頌觀行。】

「晝夜常說無上道教(至)是則大利安樂供養。」

【說無上道。頌但以大乘解說。但念成佛。令眾成佛。
頌一切種智。是則大利。其利有五。一晝夜無間說。
顯法體常恒益。二緣喻無量說。顯妙用無窮益。三
咸令歡喜說。顯慈悲廣大益。四不望四事說。顯成
就四德益。五自他成佛說。顯佛慧平等益。
△二五
行結明行成。】

「我滅度後若有比丘(至)筭數譬喻說不能盡。」

【心無等。內無過惡則外難不生。及罵等。詳持品偈。
智者下。內有善法所以行成。其人下格量。口安樂
行竟。
△三意安樂行。有長行偈頌。長行分二。先標
章。】

「又文殊師利菩薩摩訶薩(至)受持讀誦斯經典者。」


【標意安樂也。
△次釋行法。分三。初釋止行。】

「無懷嫉妒諂誑之心(至)亦不應戲論諸法有所諍競。」

【無懷下。不嫉諂。嫉者殉自名利。不耐他榮。妒忌為
性。諂者為罔他故。矯設形儀。險曲為性。誑者為獲
供養。矯現有德。詭詐為性。小隨之三。嫉妒違慈悲
之心。諂誑乖智慧之道。非自行之法。若智慧被障。
將何上求佛道。若慈悲有妨。將何下化眾生。菩薩
修意安樂行者。須戒之也。亦勿下。不輕罵。倚圓行
而呵責權行。故云輕罵。倚圓教之長。求權教之短。
退彼學佛道者之善根。故戒之也。若比丘下。不惱
亂。疑悔者。疑其所得之非。悔其所失之大。所以下。
徵釋。去道失智之意。厭生死懶化導。名懈怠。悲華
經云。二乘為懈怠人也。又亦下。不諍競。顛倒分別
諸法有無等。名戲論諍競。以上皆意地微細邪行。
故止之。遺教經云。種種戲論。其心則亂。雖復出家。
猶不得脫。是故比丘當須捨離也。
△二明觀行。】

「當於一切眾生(至)乃至深愛法者亦不為多說。」

【十二類生。都納在吾惻隱之心。愍其沉迷。運悲思
濟。捨我其誰乎。慈父者。我之四十二位功德。盡在
如來範圍之內。櫽括規正。捨如來又其誰乎。大師
者。菩薩之道。皆我之成法。文殊成我智。普賢成我
行。非觀音不成我普門之德。捨淨藏孰能與我轉
邪之益乎。當深心恭敬。集彼十方羣賢之法。成我
一身之道。非師而何哉。平等者無黨心之私。順法

者乃稱理之談。不多不少者。量其機之利鈍。不為
多說者。貴不失人亦不失言也。愛法多說。心不平
等。意豈安樂。
△三結行成。】

「文殊師利是菩薩摩訶薩(至)恭敬尊重讚歎。」

【意既安樂。說是經時。一切諸難。何以加焉。故云無
能惱亂。得好同學者。我以賢黨人。人亦以賢黨我。
所謂朋自遠來也。得眾聽者。內德自充。必徵信於
人。人皆我從矣。所謂德不孤也。聽則學我所持之
道。持則詠我所誦之德。誦則思我所說之義。說則
傳我之道。書則筆之於文。自書人書。供養讚歎。行
成感報。如是。
△二偈頌。有六行。分三。初二行頌止
行。】

「爾時世尊欲重宣此義而說偈言。

若欲說是經當捨嫉恚慢(至)云汝不得佛。」

【質則朴素。直不偏此。苟能實踐。則言行不枉。何諂
誑之有。直乃入道之基。故常修之。不輕下。頌上可
知。
△二三行頌觀行。】

「是佛子說法常柔和能忍(至)說法無障礙。」

【忍為四行之宗。故文中每舉。修慈下恭上平等之
行。能破憍慢。行質直柔和忍辱之道。故無障礙之
難也。
△三一行頌行成。】

「第三法如是智者應守護一心安樂行無量眾所敬。」

【智者守口如瓶。防意如城。護機如子。敬佛如父。一
心安樂。三業清淨。能行是道。孰不愛敬哉。意安樂

行竟。
△四誓願安樂行。有長行偈頌。長行分二。初
明行法。二歎經法。初又分三。初標章。】

「又文殊師利菩薩摩訶薩(至)有持是法華經者。」

【標誓願安樂行也。四行標章。五種法師互舉。
△二
釋行法。】

「於在家出家人中(至)引之令得住是法中。」

【在家出家者。四眾也。四眾雖有僧俗之別。同在三
界之中。皆以苦為樂。安樂行菩薩。於此眾中。應生
大慈之心。先拔出三界分段之苦。與其三乘聖所
稱讚之之樂。非菩薩者。不發大心。二乘人也。雖有
聲緣之別。同出三界。皆以樂為苦。菩薩於二乘中。
應生大悲之心。拔出變易生死之苦。與一乘諸佛
智慧之樂。應作下。堅固願力也。則為大失者。以眾
生具有智慧德相。小聖以小智為足。有如來寶藏
而不能得。有廣大威神而不能用。故云大失。此句
總標。下釋三失。如來隨宜說法。權智也。謂三乘之
法。不得巳而隨機敷演。實非本懷。二乘不解。執為
實證。不求勝進。大失一也。不聞不知不覺者。不解
一乘實相也。一乘妙法。實為二乘所說。由不聞是
經。是決了聲聞法。則不知如來但為教菩薩事。亦
不覺自巳所證非究竟滅。大失二也。不問不信不
解者。謂不知先三後一說法之儀式也。由不問此
三乘法。是方便逐機之談。則不信此一乘法是平
等佛慧人皆有分。而不解如來出現大事開示悟

入佛知見故。大失三也。其人下。正發誓願。謂三失
之人。雖不問三乘是諸佛方便。不信一乘是眾生
等有。不解是經為彼所說。彼雖如是。我當起大慈
悲而度脫之。得菩提。上求也。隨在何地。下化也。謂
彼雖無意求妙法。隨彼在何地位。人天令出三界。
二乘令入一乘。皆以如來自在神力。無量智慧力。
引之令得住是一乘平等妙法之中。究竟得一切
種智之果也。
△三結行成。又二。先明行成無過。】

「文殊師利是菩薩摩訶薩(至)說是法時無有過失。」

【由誓願安樂。則無嫉恚懈怠諂曲。諸過失也。
△次
明行成利益。】

「常為比丘比丘尼(至)現在諸佛神力所護故。」

【常為下。有大慈悲。故大眾悅服。四事供養也。虗空
下。行與法勝。故諸天歸向。尊法敬人也。凡有問難。
必有折挫。得其衛護。則正念不失。說必投機。皆得
歡喜也。所以下徵釋。顯三世佛皆護此經。不但諸
天侍護也。
△二歎經法。分二。初法說。】

「文殊師利是法華經(至)何況得見受持讀誦。」

【昔未顯說。故昔不得聞。無量國中者。約處則邊邦
下里。不聞不見。約時四十年前。無量土中。久默斯
要也。何況下。顯今日得聞。
△二喻說。分二。初不與
珠喻。喻昔未顯說。二與珠喻。喻今日得聞。初又二。
先喻說。】

「文殊師利譬如強力(至)王諸眷屬必大驚怪。」


【喻有六。譬如下。威伏諸國喻。俱舍云。南洲人壽八
萬歲時。有輪王出。人壽減損。眾惡漸盛。故佛出。金
輪旋轉應導。威伏一切。名轉輪王。具說有四。若剎
帝利種。受灌頂王位。於十五日。齋戒之時。東方忽
有金輪寶現。其輪千輻。具足轂輞。舒妙光明。來應
王所。此王定是金輪王。餘三例知。四王威定諸方。
亦有差別。慈恩云。金輪望風順化。銀輪遣使方降。
銅輪威鎮乃服。銕輪奮戈始定。今以輪王喻如來。
有禪定智慧。故云強力。輪王為正統之主。握六龍
以象乾。參七鳳以膺鼎。帝心簡在。作百世之君師。
四海一人。當萬民之父母。故云聖王。威伏諸國者。
喻陰處界等境。乃文乃武。大彰赫奕之風。來享來
王。坐受玉帛之貢。乃輪王之威伏也。得法國土王
於三界。說法教化。降伏煩惱諸魔。乃如來之威伏
也。而諸下。小王不順喻。小王乃傍僣之主。方命虐
民。喻諸煩惱五陰等魔。未得無漏智慧調伏。名不
順命。時轉下。起兵往伐喻。鳴鼓聲罪曰討伐。種鍾
兵者。七賢中所修方法為前軍。初二果所修方法
為次軍。三四果所修方法為後軍。所破者三毒等
分八萬四千之寇讎。能破者八萬四千法門之官
兵。王見下。有功歡喜喻。喻佛見眾生修進斷惑有
功。亦大歡喜也。隨功下。隨功賞賜喻。田即三昧。宅
即智慧。聚落城邑。喻四果。衣服喻慚忍善法。嚴身
具。喻助道善法。種種七寶。即七覺支。象馬車乘。即

盡智無生智。奴婢即神通。得有漏善法。如人民。即
七賢位也。小乘破見思有微功。佛隨其精進功能。
而賜諸禪定等。唯髻下。不與珠喻。髻喻權。珠喻實。
言髻中明珠有。實為權所隱也。在頂上者。極果所
宗也。有出分段生死之機。為小功勳。有出變易生
死之機。為大功勳。未有大功。忽賜髻珠。諸眷驚怪。
喻眾生大機未動。忽說此經。二乘疑惑。菩薩驚怪
也。所謂輪王之寶。不落餘人之手也。
△二法合。】

「文殊師利如來亦復如是(至)而不為說是法華經。」

【次第合上六喻。如來下。合威伏諸國喻。而諸下。合
小王不順喻。如來下。合起兵往伐喻。王有象馬車
步種種之兵。佛有賢聖諸將。小乘初果為賢。二三
四為聖。又初果為聖者。揀前凡位故。大乘住行向
為賢。十地為聖。其有下。合有功歡喜喻。於四下。合
隨功賞賜喻。根力即七科中根力。修此根力。不漏
落於六道生死。故名無漏。涅槃即小果真空。能防
見思之非。禦生死之敵。故名城。而不下。合不與珠
喻。
△二與珠喻。喻今日得聞。分二。先喻說。】

「文殊師利如轉輪王(至)不妄與人而今與之。」

【如轉下。有大功勳。勤王有補衮之勞。征伐有勘亂
之策。喻滅惑有智斷之功。進修有大乘之機。故心
甚歡喜也。以此下。與珠。四十餘年。為權所覆。故云
久。解髻即開權。與珠即顯實。喻法華開顯。久默斯
要。秘而不談。故云不妄與人。
△次法合。】


「如來亦復如是(至)乃與汝等而敷演之。」

【如來下。合大功勳。大集經云。知苦壞五陰魔。斷集
離煩惱魔。證滅離死魔。修道壞天主魔。即欲界主。
樂著邪見。憎嫉一切賢聖道法。名天主魔。大功勳
者。如來見此賢聖。巳除界內煩惱。不為魔網所罩。
滅三毒苦。因出三界苦果。破眾魔之孽網。得自法
性。證自涅槃。故大歡喜也。此法下。合與珠。一切智
者。一切法能知能解也。多怨者。如五千退席。猶多
怨嫉也。難信者。如中下之機。譬喻因緣方始信解
也。於諸說中者。於巳說今說當說中為第一也。如
彼下。提喻。秘密者。諸佛心宗。如珠在髻中也。最上
者。如在王頂也。四十年於生死長夜。守此時機。故
云長夜守護也。
△二偈頌。有三十七行半。分二。初
十四行半。頌上長行。二二十三行。總結行成。初又
二。先四行。頌釋行法。】

「爾時世尊欲重宣此義而說偈言。

常行忍辱哀愍一切(至)為說此法令住其中。」

【初一行。明忍辱哀愍。乃能弘經。下頌上可知。
△次
十行半。頌歎經法。分二。初四行頌喻說。二六行半
頌法合。初又二。先三行。頌不與珠喻。】

「譬如強力轉輪之王(至)奴婢財物歡喜賜與。」

【前喻有六。今頌隨功賞賜。餘皆義含次。
△一行頌
與珠喻。】

「如有勇健能為難事王解髻中明珠賜之。」


【力能趣實。故云勇健。依理起精進之行。故云能為
難事。今佛解權賜實。如王解髻賜珠也。
△二六行
半。頌法合。分二。初三行半。頌合不與珠喻。】

「如來亦爾為諸法王(至)以大方便說此諸經。」

【雖為法王。於法自在。先以忍辱為涉俗之大力。智
慧為自利之寶藏。次以大慈悲心。觀機逗教也。受
諸一句。世間因果也。欲求一句。出世安樂也。與五
陰魔戰。破世間果。不受諸苦。與煩惱魔戰。滅世間
因。不受諸惱也。為是眾生。說諦緣種種之法。三乘
九部之經。令出三界。而得解脫也。
△二三行。頌合
與珠喻。】

「既知眾生得其力巳(至)今正是時為汝等說。」

【其力者。精進力也。不妄開示者。大機未熟也。正是
時者。開顯時也。對長文可知。
△二二十三行。總結
行成。分三。初一行半。結勸四行。】

「我滅度後求佛道者(至)應當親近如是四法。」

【△二二十行半。行成感徵。分二。初四行半。明三障
感報。二十六行。明夢境徵相。初又三。初一行。報障
清淨。】

「讀是經者常無憂惱又無病痛顏色鮮白。」

【此轉現報也。轉報障者。滅順現衰惱故。心持呪印。
顧盻雄毅。由中達外。理誠然也。
△二二句。業障清
淨。】

「不生貧窮卑賤醜陋。」


【此轉生報也。轉業障者。滅順生惡業故。惡業之因。
應感惡果。由持經力。轉業因而得好果。現在不作
貧窮業。未來不生卑賤處也。
△三三行。煩惱清淨。】

「眾生樂見如慕賢聖(至)智慧光明如日之照。」

【此轉後報也。轉煩惱障者。滅順後麤報故。眾生下。
明轉貪障。多貪欲者。為人忽慢。障生梵天。今貪欲
障轉。故人人樂見。不敢忽慢。人人景仰。如慕賢聖。
天童給使者。不障生梵天也。刀杖下。明轉瞋障。瞋
如刀箭。瞋似毒藥。瞋能惡口。內瞋障轉。內之刀杖
既捨。則外刀不傷。內之毒藥既除。則外毒不害。內
瞋既無。不觸犯於人。縱欲惡罵。非理枉加。口則閉
塞。不能惡罵也。既不為人加害罵辱。則遊行之處。
無所畏憚。怖障永離。游優自在。故如師子王。智慧
下。明轉癡障。愚癡能障智慧。今愚癡既轉。則智慧
灼發。光明如日之照也。
△二十六行。明夢境徵相。
分六。初一行半。夢諸佛說法。】

「若於夢中但見妙事(至)諸比丘眾圍繞說法。」

【由前四行功成。加以弘經之力。化功歸巳。果相先
彰。故於夢中。見種種妙事。並是未來後報之相。
△
二一行。夢八部圍繞。】

「又見龍神阿修羅等數如恒沙恭敬合掌。」

【△三二句。夢自身說法。】

「自見其身而為說法。」

【△四六行半。夢聞法得記。】


「又見諸佛身相金色(至)亦有四眾合掌聽法。」

【又見下。見佛放光說法。見身下。聞法歡喜供養得
證。佛知下。蒙佛授記。
△五一行半。夢修禪見佛。】

「又見自身在山林中(至)深入禪定見十方佛。」

【△六五行。夢八相成道。】

「諸佛身金色百福相莊嚴(至)如烟盡燈滅。」

【初四句結前起後。又夢下。歷見脩進成佛始終之
行也。諸佛之果。由行以致。安樂行人。先見其相。克
果必矣。夢作國王。即降兜率。託陰。降生。三相。捨宮
殿五欲。詣道樹等。即出家之相。成道必降魔。即成
道降魔二相。轉法輪。入涅槃。二相如文。畑盡燈滅。
喻機盡應滅也。然皆以夢而說者。欲令行人觀一
切法空。無所有。但以因緣顛倒生。自雖見佛聞法。
乃至圓成佛果。皆為夢事。了不可得。無有常住。亦
無起滅。常觀是相。然後於一切處。得真實安樂行
也。
△三一行。總結利益。】

「若後惡世中說是第一法是人得大利如上諸功德。」

【上因迹門弟子通經。文殊請問。如來示規四行巳
竟。】

「妙法蓮華經從地涌出品第十五」

【由前安樂四行。能令行人。現生轉障。當來成佛。有
此勝利。恐人聞是法。無有證據。故假他方菩薩。聞
四行之妙。即請娑婆弘經。佛即止之。意顯此土自
有能修此行之人。故從地涌出。若干等眾。唱導之

首。以四行立名。證佛言不虗。發事不妄。為使而今
而後。諦信無疑。進修有據也。師嚴道尊。鞠躬祇奉。
如來一命。四方奔涌。故言從地涌出。又以人顯法。
借事明理。以立其名。所言地者。菩薩智所住地。諸
佛本所源地。一切諸法寂滅無為。實際理地。言涌
出者。一切賢聖。皆以無為法而有差別。不動而變。
無為而成。圓彰化育也。又前明所修四行。住忍辱
地為宗。今能修之人。若干等眾。皆從忍辱地涌出
故。文中不許他方者。從門入者不是家珍。從地涌
出者。自巳胸中流出。方始葢天葢地。此品雖是結
前妙行之要。實為破近顯遠。開本壽量之由致也。

△二發本門弟子通經。彌勒騰疑。如來開本壽量。
分三。初從地涌出。二彌勒疑問。三如來詳答。初中
又三。初他土菩薩請命。二如來止他召此。三下方
菩薩涌出。且初地土菩薩請命。】

「爾時他方國土諸來菩薩(至)當於此土而廣說之。」

【他土菩薩。聞四行功德。發願住此弘宣。是故請也。

△二如來止他召此。】

「爾時佛告諸菩薩摩訶薩眾(至)護持讀誦廣說正經。」

【如來止他有三意。他方菩薩。各有巳任。若住此弘
經。廢彼利益。又他土菩薩。於此土結緣事淺。雖欲
弘經。必無巨益。又若許他方不得召下方。下方菩
薩不出。近迹不得破。遠本不得顯。有此義故。止而
不許。召下方菩薩亦三。以是我弟子。應弘我法。又

結緣深廣。必獲巨益。又得開近顯遠。是故止彼召
此也。
△三下方菩薩涌出。分二。初經家敘相。二讚
歎問訊。初又分五。初地裂涌出。】

「佛說是時娑婆世界(至)菩薩摩訶薩同時涌出。」

【地裂者。地下覆本眷屬。如迹隱本。今欲開迹顯本
故地裂以表之。夫聖賢之道。出處有時。地未裂之
先。乃潛龍之象。故群賢之道。屈而隱之。既裂之後。
乃見龍之象。群賢之道。當申而顯之。此隱以處巳。
顯以利物。悲智兼濟也。承召而來。如龍吟霧起。虎
嘯風生之狀。故云同時涌出。
△二菩薩身相。】

「是諸菩薩身皆金色三十二相無量光明。」

【△三菩薩住處。】

「先盡在此娑婆世界之下此界虗空中住。」

【屈子天問云。何闔而晦。何開而明。角宿未旦。靈曜
安藏。周拱辰曰。安藏者。藏於何所也。山海經云。常
陽之山。日月所入。穹天論云。日繞辰極。沒西而還
東。不出入地中。據山海則日藏地中。據穹天則日
藏空中也。吾安得凌倒景。騎日月。出入天地。而一
捫視乎。晉書天文志云。日晝行地上。夜行地下。苟
地不空。日何行焉。是皆不知日月繞須彌也。今準
內教。日月在須彌山腰。轉照四洲。因娑婆是側世
界。故見日月有上下也。華藏世界。有無量幢。一幢
有二十重世界。今娑婆在華藏一幢中。第十三層。
涌出之眾。在十三層下。十二層上。虗空中住也。晉

書雖云地空。不知地下有世界也。又下方者。法性
之淵底。玄宗之極地。在下不屬此。空中不屬彼。非
彼非此。住中道也。出此不在上。亦不在此下。不上
不下。住在空中。亦中道也。問能修之人。不言別世
界。而言此娑婆者。何也。答。娑婆名堪忍。安樂行以
堪忍為棲止之地故。問。在此界不在上方在下方
空中住者。何也。答。四行以忍為宗。修忍以謙下為
本。住下空中者。則謙卑忘我。以無住為空故。
△四
聞召故來。】

「是諸菩薩聞釋迦牟尼佛所說音聲從下發來。」

【發來之意。聞命故來。弘法故來。破執故來。顯本故
來。
△五眷屬眾多。】

「一一菩薩皆是大眾(至)算數譬喻所不能知。」

【唱導之首是師也。各將六萬恒沙。是六萬恒沙之
師。一一各將六萬恒沙之徒也。此一師有六萬恒
沙之徒。而六萬恒沙之師。所有之徒不可知其數
也。此是能況。況將下。是所況。文有八層。皆是前止
他召此科中。自有六萬恒沙等。等字中之所發出。
今所況之眾。是六萬恒沙首領之外。更有首領。徒
眾之外。更有徒眾。故佛以等字攝之。經家以五萬
四萬。乃至一千一百。一十一弟子等。表而出之。所
況之首領。所將之徒眾。各各不同。有將五萬恒沙
眷屬者。四萬。三萬。二萬。一萬。恒沙眷屬者。此一層。
徒少師多轉過上也。況復乃至一恒沙。至那由他

分之一者。此二層。亦師多徒少而過上也。況復千
萬億那由他眷屬者。此三屠。減其徒而增其師也。
況復億萬眷屬者。此四層亦減徒而增其師也。況
復千萬。乃至一萬者。此五層。徒少師多也。況復一
千。乃至一十者。此六屠。徒少師多也。況復將五四
三二一弟子者。此七層。亦徒少師多也。況復單巳
者。此八層。不領徒眾之人。反多於上領徒眷之數
也。愈況愈多。彌顯無窮無盡。故以七重況復字顯
出。單巳樂遠離者。上無佛道可成。下無眾生可度。
人我雙忘。情識都遣。生佛平等。無二無別。故云單
巳。遠離者。離二種生死之行。二種涅槃之行。唯樂
常寂滅相。終歸於空。故上云虗空中住也。此中以
人情往望。謂領六萬五萬者為多。三二一者為少。
單巳者隻獨。若依文推尋。六萬五萬者為少。單巳
者為多。下偈云單巳獨處者。其數轉過上。乍觀之。
有師弟之分。多少之別。細察其人。則後後多於前
前之數。詳審其行。則後後勝於前前之德。此涌出
之來儀甚妙。而經家之行文更巧也。如是等眾。從
下發來。雍雍肅肅。如水涌雲奔。塞滿虗空。難以數
知。故云如是等所不能知。
△二讚歎問訊分五。初
海眾讚歎。】

「是諸菩薩從地出巳(至)百千萬億國土虗空。」

【種種讚法者。或讚多寶願力弘深。處處聽法。或讚
本師隨機敷演。不生疲勞。或讚分身神通妙用。感

應自在故。默然坐者。攝盡今時。全歸實際也。四眾
亦默然者。師資道合。不動纖毫也。五十小劫如半
日者。明不思議延促之事。自在神通之力也。令眾
如半日者。促彼長劫。令其見短也。問。降生皇宮。入
滅雙林。自始至終。僅八十年。今菩薩讚佛五十小
劫。如來默然亦五十小劫。令諸大眾如半日。得無
大荒唐乎。答。此佛不思議境界。一念即無量劫。無
量劫即一念。延促自在。念劫圓融。不可心量測其
長短。大經云。過去無量劫。安置未來今。未來無量
劫。安置過去世。即長即短。又何疑乎。爾時四眾下。
即狹而見廣也。凡夫肉天二眼。通礙不同。聖人法
慧二眼。勝劣各別。任其自力。所見不遠。今忽見遠
者。即如來神力也。遍滿虗空者。顯菩薩所證。彌法
界之真理也。
△二上首問訊。】

「是菩薩眾中有四導師(至)爾時四大菩薩而說偈言。

世尊安樂少病少惱(至)不令世尊生疲勞耶。」

【身乃履踐。萬行賴修。故正身名上行。口能宣說。無
邊妙義。故正語名無邊行。意無嫉諂。平等說法。故
正意為淨行。大悲願力。令眾住是法中。故正大悲
為安立行。啟發法門名之為唱。引接物機名之為
導。此四菩薩。乃六萬恒沙師中首領。故云唱導之
師。少病少惱二句。問如來安樂。巳離世間有漏五
陰。豈有病惱。葢欲示同人法。順土常儀。故須問病
惱耳。所應度下。問眾生易度。身乃載道之器。吉凶

憂豫。日用相關。故首問之。眾生乃受道之資。道之
窮通。葢係乎此。故次問之。偈頌二問。可知。
△三佛
答安樂。】

「爾時世尊於菩薩大眾中(至)得聞是經入於佛慧。」

【先答安樂。次答易度。所以下。徵釋易度之意。有二
是諸下。明根利德厚者。世世巳來。常受大化。正顯
壽量本門所化故。始見我身。即秉華嚴。入如來慧。
果熟易落。此一類眾則易度也。除先下。明根鈍德。
薄者。世世巳來。不受大化。樂小求證。為此等人。故
須開頓說漸。歷前諸教。而調伏之。亦令此人。今聞
法華。入於佛慧。所謂諸有所作。常為一事。去來坐
立。曾無他事也。
△四偈頌隨喜。】

「爾時諸大菩薩而說偈言。

善哉善哉大雄世尊(至)聞巳信行我等隨喜。」

【重言善哉者。讚佛權實雙用。大小等利也。能問者。
身子等三請也。甚深智慧者。三周開示諸法實相
也。信行即信解體信。又信作佛時行菩薩行也。又
能問四句。起下彌勒請問。開本壽量。我等隨喜也。

△五如來述歎。】

「爾時世尊讚歎上首(至)汝等能於如來發隨喜心。」

【嘉其能發隨喜。故重言善哉。正顯能於滅後。護持
讀誦廣說此經也。上從地涌出竟。
△二彌勒疑問。
分二。初此土菩薩疑。二他土菩薩疑。初又二。初長
行疑念。】


「爾時彌勒菩薩(至)合掌向佛以偈問曰。」

【彌勒并諸菩薩。所以疑問者。自初寂場巳來。至今
靈山巳往。十方大士來會。雖不可限。我以補處智
力。悉知悉見。而於此眾不識一人。然我遊化十方。
覲奉諸佛。所有大眾。決所諳知。今就履歷之處推
之。亦所不識。又彼大士前進。彌勒末學。後不知前。
故所不識。又彼大士本實相底。應現十方。所有真
應。非彌勒境界。是故不識。又佛託弘經。召諸菩薩。
密開壽量。非時眾所知。故假彌勒等疑念。以發起
耳。時彌勒下。意謂羣賢下涌。巳駭眾心。多劫半日。
孰能不怪。八千恒沙菩薩。既惑巳然之迹。慈氏以
補處之智。欲究所以然之故。故疑迹成頌而請。用
釋自他之疑也。
△二偈頌正問。十九行半。分五。初
一行一句。問從所來。】

「無量千萬億大眾諸菩薩(至)是從何所來。」

【問發足之處也。意謂黃河九曲。出自崑崙。人行萬
里。豈無原籍。依正相依。原居何地。
△二一行三句。
問何緣來。】

「以何因緣集巨身大神通(至)為從何所來。」

【問地涌之由也。凡物之動變。猶關休咎。人之舉措。
能無謂乎。故云以何因緣集。巨身下。謂地涌之眾。
容儀挺特。智力異常。眾所樂見。故聳動眾問也。
△
三九行敘數無量。】

「一一諸菩薩所將諸眷屬(至)猶不能盡知。」


【△四二行問師是誰。】

「是諸大威德精進菩薩眾(至)修習何佛道。」

【誰為說法教化者。謂聞思之益。非無所師。開茅塞
者其誰乎。誰發心者。謂圖南九萬。貴在初步。指南
者又誰乎。稱揚佛法以利他。受持讀經以利巳。修
之習之。非無授受。敢問所宗之師。復是誰乎。所謂
師唱誰家曲。宗風嗣阿誰也。
△五五行半請答原
委。】

「如是諸菩薩神通大智力(至)惟願決眾疑。」

【初二句歎德。住在空中。神力也。種種讚法。智力也。
四方下。請答來處。如是涌眾。不遠而來。必自何處。
願說其國土。當何名乎。我常下。請答因緣。我所經
之國。周遊亦多。所師所友。會亦不少。如斯之眾。曾
不識一。忽從地涌。不無因由。惟願說之。今此下。大
眾樂聞。是諸菩薩本末因由。不無所自。聖言一舉。
方釋眾疑也。
△二他土菩薩疑。】

「爾時釋迦牟尼分身諸佛(至)汝等自當因是得聞。」

【其佛侍者。即他土菩薩。是分身眷屬。橫在八方者。
與彌勒同疑。俱不知如來本地成佛甚久。於是各
各以疑陳於巳佛。佛皆抑待彌勒。故云汝等自當
因是補處之問。得聞從地涌出之所以也。八方侍
者問意。要分身。證成化迹。發起壽量之義。分身不
答。意謂此事不輕。世尊一化。未曾顯說。因此一問。
廣顯壽量。一代玄秘。在佛自開之耳。彌勒疑問竟。


△三如來詳答。分二。初誡聽。二正答。初又二。初長
行。】

「爾時釋迦牟尼佛(至)諸佛威猛大勢之力。」

【阿逸多是名。此云無能勝。如是大事者。乃開近迹
顯遠本。三世益物。化化不絕之大事也。彌勒為補
處之主。不識地涌之眾。示此一問。開發諸佛甚深
智慧。故雙讚善哉以美之。汝等下誡。一心誡勿散
亂。被鎧誡勿懈怠。精進誡勿退怯。堅固誡勿疑惑。
將欲說而先誡者。令其勇猛諦聽。聞巳信行。不可
以意趣幽深。而生疑退也。如來下。明果智。諸佛智
慧。甚深無量。人不能知。今借地涌之眾。開示壽量。
以顯如來甚深智慧。故云顯發等。始於一光。圓現
始終。乃至七寶塔涌。三變雲集。是如來今會所作
佛事。名為自在神力。今涌無數菩薩。讚歎五十小
劫。謂如半日。正顯成佛巳來。歷劫所化因緣。應念
自在。故云今欲顯發自在神通之力。始於華嚴。終
於法華。中開三乘。今入一乘。但知一生出世本懷。
唯為一事。是師子奮迅。今地涌之眾。純是菩薩。皆
得一切智。正顯如來多劫出世本懷。唯為一事。故
云今欲顯發師子奮迅之力。而來授記聲聞。有數
有限。但見四十年中。為人不倦。是威猛大勢。今則
地涌無量無邊。稱性無窮。正顯如來度生不息如
大將威猛。故云今欲顯發威猛大勢之力。若發下
品之意。自在神力者。即方便現涅槃。而實不滅度。

令顛倒眾生。雖近而不見。此過去益物也。師子奮
迅者。即每自作是念。以何令眾生。得入無上慧。速
成就佛身。此現在益物也。威猛大勢者。即億載阿
僧祇。常說法教化。無數億眾生。令入於佛道。此未
來益物也。今欲宣示如此大事。故從地涌出。無數
菩薩也。
△二偈頌。】

「爾時世尊欲重宣此義而說偈言。

當精進一心我欲說此事(至)汝等一心聽。」

【當精進下。誡也。佛智下。頌果智也。信為道元。生之
可以入道。善為道資。忍之可以成果。疑懼者。疑其
所化之迹。懼其所成之大也。佛無下。誡聽誠言。所
謂日月墮落。須彌傾動。諸佛實言。無有異也。
△二
正答。分二。初略開近顯遠。二廣開近顯遠。初又二
初開近顯遠。二因疑更請。初有長行偈頌。長行又
二。初答師弟。】

「爾時世尊說此偈巳(至)調伏其心令發道意。」

【由我教化。調伏其心。由我開導。令發道意。此答誰
為說法教化。從誰發心之問。
△二答處所。】

「此諸菩薩皆於是娑婆(至)一心精進求無上慧。」

【此界即下方也。此答願說所從國土名號之問。於
諸下。讚地涌之德。半滿之教。精練於胸中。堂奧之
宗。默識於言外。故云通利。正憶念者。推窮尋逐。惟
念實相也。性分之學。貴於自得。不貴人知。故不樂
在眾。貴得於心。不貴於辭佞。故不樂多說。貴乎內

全。不貴於外為。故常樂靜處。所謂真知生於恬靜。
妄惑起於世務。欲修正智。要須靜處以宅身也。造
道之要。不容玩怠。故云勤行精進。廢寢忘食。不知
其勞。故云未曾休息。亦不下。釋住下方空中之意。
人多滯著。天住淨福。不依人天。表住中道義空也。
常樂下。志求佛智。法乃教道。慧乃證道。教為證因。
證乃教果。二者相資。故須並舉耳。
△二偈頌。有八
行半。分二。初五行半。頌長行。】

「爾時世尊欲重宣此義而說偈言。

阿逸汝當知是諸大菩薩(至)其心無所畏。」

【當知下。頌答師弟。依止下。頌答處所。志念下。頌歎
德。金石之心。遇難益精。曰堅固。念茲在茲。克果是
期。曰勤求。此自利也。說種下。利他。應機說法。縱橫
不一。曰種種。依言釋意。皆契玄機。曰妙法。風雲之
辯。應物無私。曰無畏。二利之德。悲智相導。漚和般
若。其在斯乎。
△二三行動執生疑。】

「我於伽耶城菩提樹下坐(至)教化是等眾。」

【此亦答前本末因緣也。此中文似近迹。實指遠本。
我今下。正敦信。久遠二字。應下塵點劫前成道。甚
大久遠之文。略開近顯遠。正指此也。
△二因疑更
請。有長行偈頌。長行分二。初疑念。】

「爾時彌勒菩薩摩訶薩(至)三藐三菩提。」

【彌勒等既聞菩提樹下。乃教化之。又聞久遠教化
等。由此故動執生疑也。
△二陳請。分二。先法說。次

喻說。初又三。初執近疑遠。】

「即白佛言世尊(至)當成阿耨多羅三藐三菩提。」

【此疑成道近所化甚多也。為太子時者。佛為護明。
補居兜率。駕香象日輪。託陰王宮。於四月八日。從
摩夜右脇而生。名悉達太子也。伽耶此云山城。去
菩提場約二十里。西域記云。城甚險固。城西南五
六里。至伽耶山。谿谷杳冥。峯巒危險。印土俗呼為
靈山也。云何於少時等者。觀耕夫而厭浮世。遊四
門以求出家。參鹿豕而居木石。蔭覺樹而成道果。
提謂覩金人而受戒。陳如聞正法以還真。方等般
若巳來。日居月諸。僅過四十餘年。今地涌之眾。德
業恢宏。數過恒沙。佛之功德勢力教化如是等。以
時校功。難可易知。且嘉禾蒙春。秀實事由漸成。智
者入道。因果理豈躐等。云何少時作莫大之佛事。
化如許之多眾。成無上菩提哉。
△二執遠疑近。】

「世尊此大菩薩眾(至)成就菩薩道常修梵行。」

【此疑所化多眾行位深妙也。斯等下。植因非淺。以
修行必經多劫。發心定非一佛。時長行遠。道果始
就。豈少時之可及哉。問。彌勒既不知其數。又不識
一人。云何得知久植善根耶。答。正由不知不識。並
由佛歎住處奇絕。故疑此等菩薩。豈近成道所化。
必於久遠無量佛所。植諸善根。成就梵行也。
△三
結其難信。】

「世尊如此之事世所難信。」


【事近於誣。理涉於誕。反覆推徵。疑信何決。舉世不
信。拒而擊佛。令必有答也。
△二喻說。分二。先喻說。】

「譬如有人色美髮黑(至)生育我等是事難信。」

【譬如下。喻上成道近意。其百下。喻上所化多意。是
事一句。結其難信。如次喻上三科。當仁之道。理不
容於姑息。矜式之閑。事不宜於激抗。故微婉其辭。
借喻申情。刮膜欲待也。色美髮黑。總在年少。比如
來是父。指百歲人。比地涌是子。如來闡化甚近。地
漏成德既久。化近迹久。理不相當。其猶二十五父
而百歲子也。必言二十五及百歲者。取其少猶未
壯。老又過耄。益見相違。恐是異姓。故言生育。生則
體之所從遺。育則身之所從長。等言付業家庭之
事。足顯天性之不妄矣。古人以喻釋喻。謂父服還
年之藥。貌同二十五歲。雖老而少也。子不服藥。形
如百歲。雖少而老也。若知藥力。不疑子父。不知者
怪之。合云。如來橫服垂迹之藥。示伽耶始生。諸菩
薩直論本地。久發道迹。今住不退。若佛與佛。決所
諳知。自下不達。不得不疑。故結云是事難信。以父
老子少。天下之大經。容何議焉。今子老父少。人道
之變常。孰能不疑。此彌勒迷壽量之遠因。執伽耶
之近迹也。
△次法合。分三。初合成道近喻。】

「佛亦如是得道巳來其實未久。」

【△二合化多喻。】

「而此大眾諸菩薩等(至)一切世間甚為希有。」


【此言菩薩久種善根。非止伽耶發心也。畢法性三
昧為善入。謂窮法性故。首楞嚴為善出。能現威儀
故。二十五王為善住。如王安國故。又勝進道為善
入。無間道為善出。解脫道為善住也。具四弘辯。故
云巧於問答。超七方便。故云人中之寶。
△三合難
信請答。又三。初舉佛語。】

「今日世尊方云得佛道時(至)乃能作此大功德事。」

【今日下。舉佛言。世尊下。顯疑也。
△二明請意。】

「我等雖復信佛隨宜所說(至)而起破法罪業因緣。」

【我等下。明為現在。彌勒意謂。現在見聞。我雖未達。
信佛隨宜說法。變常不一。曲成物性。各有攸當也。
然諸下。明為未來。今之請問。正為未來新發意等。
善根未熟。逆耳之談。多不允諧。反致其咎也。
△三
正請答。】

「唯然世尊願為解說(至)聞此事巳亦不生疑。」

【唯然者。確定之辭。定前二段之意。希決現未之疑
也。
△二偈頌。有十四行。分二。先五行頌法說。】

「爾時彌勒菩薩欲重宣此義而說偈言。

佛昔從釋種出家近伽耶(至)如實分別說。」

【佛昔等。頌執近疑遠。釋種者。出其氏族。乃師子頰
王之胄。白淨王之儲也。此諸下。頌執遠疑近。事應
今時。理遊劫外。如蓮華在水。香潔不染也。云何下。
頌結其難信。
△次九行。頌喻說。分二。初二行。頌喻
說。】


「譬如少壯人年始二十五(至)舉世所不信。」

【△二七行。頌法合。又三。初二句。頌合成道近喻。】

「世尊亦如是得道來甚近。」

【△二三行半。頌合所化多喻。】

「是諸菩薩等志固無怯弱(至)於下空中住。」

【△三三行頌合難信請答。】

「我等從佛聞於此事無疑(至)而住不退地。」

【我等二句。頌信佛隨宜所說。願佛下。頌未來不信
破法罪業。願今下。頌正請答。上略開近顯遠巳竟。】

「妙法蓮華經如來壽量品第十六」

【由佛說弘經。能修之人。從地涌出。是佛所化。彌勒
騰疑。故世尊自說壽量。竭盡本懷。以顯本迹之妙。
有二意。一此經初說無量義經。方便智慧無量。譬
喻善巧無量。藥艸法雨無量。化城劫數無量。寶塔
分身無量。地涌菩薩無量。悉是應化門頭事。然未
明法身慧命平等無量也。故此品談壽命無量。以
顯如來本在塵點劫先。成道巳竟。由此方知如來
從無量劫。現無量身。入無量土。演無量法。化無量
眾。皆是方便。豈止伽耶出家。菩提成道。為方便哉。
二前寶塔品云。如來不久當入涅槃。恐人生斷滅
之見。故下說醫師一喻。發明本末究竟。平等法身。
本無生滅。其壽量寧有數量哉。壽量者。詮量也。詮
量十方三世諸佛之功德故。今正詮量本地三佛
功德。故曰如來壽量。如來者。非因非果。有佛無佛。

性相常然。法身如來也。乘如實道。來成正覺。報身
如來也。處處示成正覺。轉妙法輪。應身如來也。毗
盧遮那。此云遍一切處。法身也。盧舍那。此云淨滿。
報身也。釋迦牟尼。此云能仁寂默。應身也。此三不
一不異。非縱非橫。假名如來故。壽量者。即論三如
來壽量也。法身非壽非不壽。無始亦無終。故以理
為命。文云。非實非虗。非如非異。此詮法身壽量。報
身一得永得。有始無終。故以智慧為命。文云。我智
力如是。慧光照無量。壽命無量劫。久修業所得。此
詮報身壽量。應身示同生滅。有始有終。故以機緣
為命。文云。數數現生。數數現滅。此詮應身壽量。又
須知法身非量非無量。報身金剛喻前則有量。金
剛定後則無量。應身隨緣則有量。應用不斷則無
量也。佛本無身無壽。隨順世間。而論三身三壽。此
品正輪報身壽量。智慧上冥下契。三身義具。三身
功德。悉是本時。塵劫道樹。先久成就。名之為本。中
間今日。寂滅道場。名之為迹。非本無以垂迹。非迹
無以顯本。互古今而無生滅之期。邁始終而無修
天之限。自本而迹。無量即量。自迹而本。量即無量。
三身無礙。本迹圓融。命非一異之別。量出有無之
表。塵點喻其無始。醫師喻其無終。始終既無。量絕
對待。方稱如來之壽量也。
△二廣開近顯遠。分二。
先誡信。次正答。初又三。初三誡。】

「爾時佛告諸菩薩(至)汝等當信解如來誠諦之語。」


【將欲開近迹而顯遠本。故先誡信。佛旨嚴諭為誡。
眾機領受為信。必三誡者。顯本壽量。奇特大事。殷
勤珍重也。汝等當信解等者。不疑近成曰信。明了
遠本曰解。誠是忠誠。諦是審實。昔為眾生。方便說
三。隨他意語。非告誠實。今法華開顯。隨自意語。不
欺於物。言則詣真。故云誠諦之語。菩薩既奉誠誡。
不敢致疑。聞必取信。信受誠言也。
△二三請。】

「是時菩薩大眾彌勒為首(至)如是三白巳。」

【如來既垂三誡。機眾乃申三請。三請之殷。如渴思
飲。如饑思食。仰金錍而刮膜。希玉杖以撥雲。淨信
生焉。
△三重請重誡。】

「復言惟願說之(至)而告之言汝等諦聽。」

【既申三請之後。復言惟願等。乃成四請。既垂三誡
之後。復告諦聽。乃成四誡。
△次正答。有長行偈頌
長行分二。先法說。次喻說。初又二。初三世益物。二
總結不虗。初又二。初明過去益物。二明現在益物。
初又分二。初出執近之情。】

「如來秘密神通之力(至)得阿耨多羅三藐三菩提。」

【一身即三身為秘。三身即一身為密。又昔所未說
為秘。唯佛自知為密。神通力。乃三身之用。神是天
然不動之理。即法身也。通是無壅不思議慧。即報
身也。力是幹用自在。即應身也。一切下。出執近之
情。佛於三世等有三身。於諸數中。秘之不傳。故一
切天人修羅。皆謂今佛始於道樹。得此三身。故執

近以疑遠耳。
△二明破近顯遠。分二。初顯遠舉喻。
二過去益物。初又二。初正明顯遠。】

「然善男子我實成佛巳來(至)百千萬億那由他劫。」

【成佛者。因果兩圓。始本一致。位極群賢之上。名標
三覺之尊。無量等者。顯道越眾中。非世數可比。德
遊物外。豈代謝可論哉。上文誠諦之誠。即為此也。
如來既說成佛久遠。則伽耶近成之執即破矣。
△
二舉喻格量。又三。初舉喻難問。】

「譬如五百千萬億(至)可得思惟校計知其數不。」

【那由他云萬億。阿僧祇云無數。諸經說數多。以不
可說塵沙為喻。今經喻壽命長遠。以若干世界。抹
為塵。過若干世界下一塵。明下塵之界巳不可說。
況不下塵之界。寧當可說。下塵不下塵之界。尚不
可說。下塵不下塵世界之塵。豈可說耶。下文云。成
佛巳來。復過於此。又寧可說耶。於意下。難問。
△二
答其難知。】

「彌勒菩薩等俱白佛言(至)如是諸世界無量無邊。」

【文中舉三人不知。阿惟越致。此云不退轉地。
△三
合顯長遠。】

「爾時佛告大菩薩眾(至)那由他阿僧祇劫。」

【△二過去益物。分三。初益物之處。二拂迹中疑。三
正明益物。且初益物之處。】

「自從是來我常在此(至)阿僧祇國導利眾生。」

【上舉喻中既言成佛甚久。未審久居何處。故云常

在此土。及餘國土。然此娑婆。即本應身所居之土。
今日迹居不移於本。但今昔時異。見燒者謂近。照
本者達遠。故下文云。大火所燒時。我此土安隱。常
在靈鷲山。及餘諸住處。豈離伽耶別求常寂。非常
寂外別有娑婆世界。亦於下。顯益物處廣多。
△二
佛迹中疑。】

「諸善男子於是中間(至)如是皆以方便分別。」

【昔見諸教所說。處處行因不同。即疑因。又見處處
得記不同。即是疑果。如此行因得記。皆不知是果
後方便。故生疑也。中間者。以塵點劫前為始。盡未
來際為終。於此兩楹。悉名中間。今指然燈佛時行
因。即拂因疑。又指然燈授記及入涅槃。即拂果疑。
如此因果。非復一條。皆成方便。非實說之。故名拂
疑。前三句舉事。後一句為拂也。又復一句。言其中
間示化及涅槃也。如是一句。於昔教所說。行因得
果。皆是方便分別。故此一句為拂疑也。又既言然
燈佛等。則行因得記之事。該在等字之中。又復一
句。即今經唱滅。悉是方便。
△三正明益物。又二。先
明感應。】

「諸善男子若有眾生(至)諸根利鈍隨所應度。」

【至我所者。即是過去眾生頓漸兩機。冥扣法身也。
佛眼觀者。即久巳成佛。佛眼照機。無有差謬。起勝
劣兩應而利益之。信等即五根也。慧即了因。餘即
緣因。此二善各有利鈍。五乘隨機應度。而現形聲

二益也。
△次明施化。】

「處處自說名字不同(至)能令眾生發歡喜心。」

【處處下。形益也。橫論即昔日十方國土。豎論即過
去中間之處處行因國土也。名字不同者。形既現
矣。則有名字。因名召體。機有大小。形有勝劣。劣是
劣應。被小機。勝是勝應。被大機。此約示現佛法界
身。名字不同也。若現九法界身。無量無邊。可以意
得。年紀大小者。此明壽命長短。大即勝應。小即劣
應。劣應現壽有量。勝應現壽無量。壽命不同。名字
不同。現身亦異。此皆隨所應度而利益之。亦復等
者。佛在世間。不生難遭之想。言入涅槃。令其戀慕
渴仰而得解脫。所請應滅度者即現滅度也。又以
下。聲益也。小身短壽。說於漸教。故云種種方便。大
身長壽。說於頓教。故云說微妙法。又一乘大法。眾
生無機。以種種演說。即先權後實意也。能令等。四
悉施化。二益隨機。投其所好。故得利益發歡喜心
也。過去益物竟。
△二明現在益物。分二。初明機感。】

「諸善男子如來見諸眾生樂於小法德薄垢重者。」

【如來見者。即佛眼照也。樂小法。即所見之機。貪於
二十五有。即人天機。貪著涅槃求自解脫。即二乘
機。樂於漸次。迂迴佛道。即菩薩機。此等皆名樂小。
德薄者。緣了二善。功用微劣。垢重者。見思二惑。未
能伏斷。此約迹論樂小。若約本論。樂聞出釋宮近
成之小。不樂聞長遠久成之大也。此等小心。非始

今日。若先樂大。佛即不說始成。說始成者。皆為樂
小法耳。
△二明應化。分二。先非生現生。次非滅現
滅。初又二。初明非生現生。】

「為是人說我少出家(至)令入佛道作如是說。」

【為樂小者。迹現於生。說少出家。苦行得果也。然我
下。明本實不生。若斯者。如上喻。我成佛來。甚大久
遠。豈今日始生始成哉。問。既非實生。何故現生。答
但為樂小垢重者。使得佛道。故作如是說。我少出
家等。
△二明現生利益。又二。初明益物不虗。】

「諸善男子如來所演經典(至)諸所言說皆實不虗。」

【說即聲益。示即形益。說巳身者。如說過去王子。國
王。不輕。皆我身也。說他身者。如說過去阿私是達
多。喜見是藥王。過去聞法眾生。現在聲聞弟子。皆
他身也。示巳身他身者。如集分身。地涌眾多是也。
示巳事他事者。示自巳修行成佛事。弟子修行成
佛事。自巳說法度生事。弟子說法度生事也。諸所
二句。結言說不虗。雖偏據聲益。聲必兼形故。
△二
徵釋不虗。又二。初照理不虗。】

「所以者何如來如實知見(至)如來明見無有錯謬。」

【如實知見者。即是實智如理而照三界之實。實無
三界之因相也。無有生死者。無有二種生死之苦
果也。若退出者。有五住集名退。有二死果名出。結
上二句因果也。亦無在世等者。亦無在生死之世。
及入涅槃之滅。此二俱滅。故云亦無。非實虗者。非

於滅度之實。非於生死之虗也。非如異者。非於出
世之真如。非於世間之隔異。以六道眾生見三界
為異。異即有也。三乘見三界為如。如即空也。佛見
三界非如非異。雙照如異。即中道也。不如三界等
者。如同也。佛具權實二智。必不同彼二種三界。凡
小所見三界之相也。如斯一句。束上諸句。唯佛實
智照之。亦是隨自意語。亦是說示巳身之事。所謂
無因果。無生死。無退出。無生滅。無實虗。無如異。實
際理中。一法叵得。大品云。第一義中。無所分別者
此也。如來實智雖無分別。不妨權智即同三界之
見。雖無二死。隨他說有二死。雖無退出。隨他說有
退出。雖無生滅。隨他說有在世有得滅者。雖無實
而說涅槃之實。雖無虗而說三界之虗。雖無真諦
之如。而說有如。雖無三界之異。而說有異。同於三
界見於三界。皆是隨他意語。說示他身事也。文中
唯實智照實。今增明權智現權。顯如來二智明審。
形聲兩益。皆實不虗。無有錯謬。即不虗也。
△二稱
機不虗。】

「以諸眾生有種種性(至)所作佛事未曾暫廢。」

【性即根性。根性不一。隨機演說。為人益也。欲即樂
欲。樂欲不一。隨欲設化。世界益也。行者操修。所修
之行有障須除。對治益也。憶想即相似解。因有善
根。故樂欲。樂欲故修行。修行故得相似解。隨其憶
想之解。更為說法。令得入理。第一義益也。習以成

性。何先性而後欲耶。因有本日根性。能起今日樂
欲。如有煩惱。故有五陰。復因五陰。更有煩惱。性欲
亦爾。眾生性欲等。種種差別。令生善根。故以若干
等也。所作二句。隨根說法。皆令入佛知見。不為人
天二乘小事。故云佛事。若一人獨得滅度。餘人不
得者。佛事即為有廢。豈云真實不虗。今七方便咸
入一實。所以得云皆實不虗。佛事無暫廢也。上非
生現生竟。
△二非滅現滅。分二。初非滅現。滅二現
滅利益。初又二。初本實不滅。】

「如是我成佛巳來(至)今猶未盡復倍上數。」

【如是下。明果位常住。成佛是果。甚大久遠是常。常
故不滅。既不滅。益至未來。故寄此四字。明未來益
物也。諸善下。舉因況果。以明常住。本行菩薩道者。
若取大通威音然燈等為本。皆是迹中之本也。要
取五百千萬億那由他阿僧祇三千大千之微塵。
過五百千萬億那由他阿僧祇國。乃下一塵。盡塵
著國。復為微塵。一塵一劫。成佛巳來。復過於此。遡
推其源。本初發心之際。行菩薩道為本也。本行菩
薩道時。所感因壽。尚自未盡。巳倍上無量阿僧祇
數。況果壽乎。故知以不盡之因壽。況不盡之果壽。
以明因果俱常也。
△二迹中唱滅。】

「然今非實滅度(至)如來以是方便教化眾生。」

【迹中三身。並有非滅唱滅之義。法身非滅唱滅者。
如淨名云。法本不生。故無可滅。即法身不滅意。又

云。是寂滅義。即唱滅也。報身非滅唱滅者。誰有智
慧。誰有煩惱。而言智慧能破。即報身非滅意。眾生
未了。聞此便謂是佛。而生憍恣。不復修道。故復唱
言。道能滅惑。即唱滅也。應身非滅唱滅者。應是法
報之用。體既不滅。用豈有窮。即應身非滅意。但為
眾生常見憍恣。故唱云。我於中夜當取滅度。即唱
滅也。如來下。結非滅現滅。方便教化。
△二現滅利
益。又二。初不滅眾生有損。二唱滅於物有益。初又
二。先不滅有損。】

「所以者何若佛久住於世(至)入於憶想妄見網中。」

【如上薄德樂小之人。見佛常住。不種善根。貧窮下
賤。不生二善。不斷二惡。不滅常在。無益有損也。五
欲即思惑。憶想即見惑。由此垢重。故須唱滅也。
△
二釋有損意。】

「若見如來常在不滅(至)不能生難遭之想恭敬之心。」

【若見佛常在世便起憍怠。故有損。不生難遭恭敬。
故無益。憍恣即增見惑。厭怠即生思惑。不生想。即
不能生見諦解。故不能斷見。不恭敬。不能生思惟
道。故不能斷思。為是義故。宜應現滅也。又聞三佛
不滅。悉有憍恣義。聞法身不滅者。便謂一如無二
如。由是生於憍心上慢。言一切煩惱。本自不生。今
亦無滅。何須修道。即便恣情放逸。為是唱言。法身
是寂滅義。聞報身不滅者。便謂一切眾生即涅槃
相。涅槃相即煩惱相。由是復起慢恣。不復修善。懈

怠放逸。為是唱言。報身智慧能滅煩惱。聞應身不
滅者。便謂佛大慈悲。常覆護我。由是復起憍恣。貪
著弊欲。懷厭怠心。不種善根。為是唱言。我今當入
涅槃。眾生聞此唱滅。便於三佛生難遭想恭敬心
也。
△二唱滅於物有益。又二。初歎佛難值。】

「是故如來以方便說比丘當知諸佛出世難可值遇。」

【諸佛難值遇者。眾生樂小法。見思障重。聞三身不
滅。則不修道。故難得契會於佛也。
△二徵釋難值。】

「所以者何諸薄德人(至)雖不實滅而言滅度。」

【若見三佛。其人多善少惡。不為斯人唱滅。是人見
佛常在靈山也。或不見佛者。其人障重善輕。為說
三佛難遇也。眾生聞之。便作是念。三佛雖復非生
非滅。必須生善滅惡。乃得證見。此事不易。故云難
遭。心懷下。現滅無損有益也。是故下。總結非滅現
滅。上三世益物巳竟。
△二總結不虗。】

「又善男子諸佛如來法皆如是為度眾生皆實不虗。」

【諸佛出世。先三後一。開近顯遠。三世益物。法皆如
是。為度眾生。說本來常住。又復示現涅槃。無非以
佛壽命。示悟眾生。皆實不虗也。上法說竟。
△二喻
說。分二。先喻說。次法合。初又二。初良醫治子喻。喻
三世應化所宜。二治子實益喻。喻三世利物不虗。
初又分三。初醫師遠行喻。喻過去益物。二還巳復
去喻。喻現在應化。三尋後來歸喻。喻未來應化。初
又二。初喻應化。二喻現滅。初又二。先喻應化。


譬如良醫智慧聰達明練方藥善治眾病。

此喻我以佛眼觀。有能應之智也。良善也。醫有庸
時名良之別。佛未出世。外道眾苦之行。不得禪定。
不能斷結。如世之庸醫也。二乘斷見思。證有餘。治
一兩種有緣者。如世之時醫也。漸教菩薩。雖能治
病。不能一時遍治一切病。如世之名醫也。此三雖
能療病。所治不遍。不得喻如來。唯良醫善能應病
與藥。一時遍治一切病。喻如來隨機說法。廣度一
切眾生也。智慧聰達者。喻佛實智甚深無量也。明
練方藥者。喻佛權智難解難入也。教如醫方。理如
妙藥。如來內有三達洞照。五眼圓明。妙得藥性。外
識一切眾生起病之根源。說十二部教法藥方。遍
治眾生種種性欲行想分別煩惱眾病也。如來說
法。原為治病。若眾生無病。如來亦不說法也。
△次
喻機感。】

「其人多諸子息若十二十乃至百數。」

【其人喻佛也。多子息等者。十喻菩薩。二十喻二乘。
百數喻十類眾生。言受化少。不受化多也。子義有
三。一正因子。就一切眾生。皆具正因佛性。即是佛
子。故云其中眾生悉是吾子。今文多諸子息是也。
二緣因子。如王子覆講。聞法生解起行。資助了因
之解。開發正因之性。在昔結緣。並屬緣因也。三了
因子。即今法華。安住實智中。我定當作佛。從佛口
生等。名為真子也。
△二喻現滅。】


「以有事緣遠至餘國。」

【此喻過去應化中現滅也。以此土機盡。彼方緣熟。
此土應滅。彼土現生。故云有事緣至餘國也。醫師
遠行喻喻過去益物竟。
△二還巳復去喻。喻現在
應化。又二。初喻機感。】

「諸子於後飲他毒藥藥發悶亂宛轉於地。」

【此喻機應相關。見諸眾生。德薄垢重。於佛滅後。樂
著邪師之法。故云於後飲他毒藥也。不知出世要
道。故云悶亂。墮於三界。輪轉諸趣。故云宛轉於地。

△二喻應化又二。初非生現生。二非滅現滅。初又
二。初喻形聲二益。二喻利益不虗。初又二。先明形
益。】

「是時其父還來歸家(至)願見救療更賜壽命。」

【還來歸家者。喻佛復應生此土。正是形益。非生現
生也。言受邪法。名為飲毒。失不失者。貪著三界五
欲。失先所種三乘善根。不成大小機感。佛為是人
非滅唱滅也。又雖著五欲。而不失三乘善根。有大
小機感。佛為是人非生現生也。遙見者。佛出世時。
眾生亦見佛身。但為見思障却五分。不得奉覲法
身。故云遙見。見聞佛出。皆有喜敬之事。故云歡喜
拜跪。善安下。求救之辭。例諸梵王之偈。
△次明聲
益。】

「父見子等苦惱如是(至)速除苦惱無復眾患。」

【諸經方者。十二部教也。藥艸即教中所詮八萬法

門也。從佛出十二部。即頓藥艸也。出九部。即漸藥
艸也。色喻戒。戒防身口。事相麤顯故。香喻定。功德
妙香。熏一切故。味喻慧。能得理味故。空三昧如擣。
無相三昧如篩。無作三昧如合。一一三昧。具戒定
慧。以此法說與眾生修行。故云與子令服。而作下。
勸服法藥。因服他毒。則苦患日增。服此法藥。則苦
患速除矣。
△二喻利益不虗。】

「其諸子中不失心者(至)即便服之病盡除愈。」

【既不失心。有三乘機感。一秉法藥。病皆除愈。其利
益豈虗妄哉。非生現生竟。
△二非滅現滅。分二。初
不久應死喻。二諸子醒悟喻。初又二。先明唱滅之
由。】

「餘失心者見其父來(至)如是好藥而不肎服。」

【此現滅之由。由眾生德薄。見佛常在世間。但增憍
恣。而不修行。即不肎服藥也。所以下。徵釋。父作下。
愍眾顛倒。不求正法也。
△次正唱應死喻。】

「我今當設方便(至)遣使還告汝父巳死。」

【我今二句。喻佛住世有損。現滅有益也。即作下。喻
現滅。化期將竟。故云衰老。死時巳至者。當入涅槃
也。佛雖滅度。留經教住世。故云良藥在此。復至他
國者。即此方現滅。他方現生也。遣使等者。四依菩
薩。語眾生言。佛巳滅度。但留此法。我今宣說汝。當
受行也。後世若無四依。傳述經法。眾生豈能自知。
故四依菩薩。即如來遣使也。
△二諸子醒悟喻。又

二。初現滅利益。】

「是時諸子聞父背喪(至)今者捨我遠喪他國。」

【諸子因知父喪。方能醒悟。喻如來現滅。眾生方始
憂惱感念也。
△。
二未來機感。】

「自惟孤露無復恃怙(至)即取服之毒病皆愈。」

【良由如來滅後。眾生醒悟。服藥修行。以作因緣。能
感未來應化。如遺教云。其未度者。皆悉巳作得度
因緣。上還巳復去喻。喻現在益物竟。
△三尋後來
歸喻。喻未來應化。】

「其父聞子悉巳得差尋便來歸咸使見之。」

【此喻未來益物也。父聞子差。即成能感之機。咸使
見之。是起未來之應。方將形聲二益也。此中得差
之言。不全斷惑。但有三乘之機。不論斷與不斷。皆
名得差。上良醫治子喻。喻三世應化所宜竟。
△二
治子實益喻。喻三世益物不虗。】

「諸善男子於意云何(至)虗妄罪不不也世尊。」

【良醫為治狂子。實在言死。如來為度眾生。非滅現
滅。事似虗妄。利益弘深。故云頗有等。不也一句。直
答不虗。假死而救將死之毒。斯須之權。真良醫哉。
聖人之心。以百姓為心。益物之道。有經有權。無可
不可。但於眾生有益。何法而不可施乎。是知示生
示滅之大權。皆是曲順時機。豈虗妄哉。上喻說竟。

△次法合。】

「佛言我亦如是(至)亦無有能如法說我虗妄過者。」


【成佛巳來。巳經塵劫。為諸眾生。方便言滅。本實不
生。處處現生。本實不滅。處處現滅。三世益物。化化
不絕。真實不虗。故云亦無有能等。長行竟。
△二偈
頌。有二十五行半。分二。初二十行半。頌法說。二五
行。頌喻說。初又二。初十九行半。頌三世益物。二一
行。頌皆實不虗。初又分三。初四行。頌過去益物。二
五行。頌現在益物。三十行半。頌未來益物。且初四
行。頌過去益物。】

「爾時世尊欲重宣此義而說偈言。

自我得佛來所經諸劫數(至)雖近而不見。」

【自我下。頌成道巳久。補註云。百生千。千生萬。萬生
億。億生兆。兆生京。京生秭。秭生姟。姟生壤。壤生溝。
溝生㵎。㵎生正。正生載也。常說下。頌中間益物。自
從是來。常說法教化。既云常說。奚啻水流風動。即
至盡未來際。塵說剎說也。為度下。頌住處。昔日娑
婆。即今日忍土。眾生穢邦。即諸佛淨域。無古無今。
故云常住於此。雖常住於此。而眾生不見者。顛倒
障隔也。
△二五行。頌現在益物。分二。初三行。頌非
生現生。】

「眾見我滅度廣供養舍利(至)常在此不滅。」

【眾見下。明機感。以供養渴仰。心意柔軟。苦刻精勤。
欲見如來也。時我下。明現生。令彼見靈山一會未
散。即告言。我常在此說法。實不滅也。
△二二行。頌
非滅現滅。】


「以方便力故現有滅不滅(至)但謂我滅度。」

【眾生渴戀。故現生。憍恣怠逸。又復現滅。皆以方便。
有滅不滅。本何生滅也。為應餘國。此土現滅。於彼
說法。汝等不聞不知。謂我實滅度耳。
△三十行半。
頌未來益物。上長文但寄常住不滅四字。今偈廣
出。分四。初一行半。未來機感。】

「我見諸眾生沒在於苦惱(至)乃出為說法。」

【因眾生渴仰。故出世現身。因度苦惱。復為說法。
△
二四行明常住不滅。】

「神通力如是於阿僧祇劫(至)散佛及大眾。」

【靈鷲。指實報土也。餘住處。指方便有餘土。即上餘
國。報土即他受用土。若據常在之言。即自受用土。
若據寶莊嚴之言。即本時他受用土也。他受用者。
即他報身所居之土。名實報土。屬事也。他報是勝
應身。從機感見。故名他報。自受用者。即自受用所。
居之土。名常寂光。屬理也。他報即智慧。文云。久修
業所得。慧光照無量也。劫火洞然。大千俱壞。眾生
土也。此土安隱不壞。諸佛土也。常寂乃大寂滅之
場。大安樂之鄉。故云此土安隱。天人下。十聖三賢。
總持禪觀。天鼓無問自說。天華賢聖因行。可思。
△
三二行。明不見因緣。】

「我淨土不毀而眾見燒盡(至)不聞三寶名。」

【淨土如上三變。憂怖等。如三途山林等。三寶者。四
生導首。六趣舟航故。有六。一最初三寶。謂如來。四

諦。五人也。二小乘三寶。謂丈六佛。諦緣法。果向僧
也。三大乘三寶。謂三身十身佛。二空理等法。三賢
十聖僧也。四住持三寶。謂刻繪圖形佛。貝葉黃卷
法。剃髮染衣僧也。五別相三寶。謂法報應化佛。教
理智斷法。三乘階次僧也。六一體三寶。謂真如覺
了佛。全體軌持法。事理和合僧也。大方便經云。三
寶為所歸。以救護為義。如有罪人。投向異國。以求
救護。異國王言。汝來無畏。莫出我境。莫違我教。必
相救護。眾生亦爾。繫屬於魔。有生死罪。歸向三寶。
以求教護。若誠心三寶。更無異向。不違佛教。魔王
邪惡。無如之何。
△四三行。得見因緣。】

「諸有修功德柔和質直者(至)久修業所得。」

【諸修功德者。以緣了二因具足。則得見。實報土他
報身。為此等說壽無量。五濁垢重者。為說難值。久
久乃見。我智下。結。智慧壽命。無量無數。皆久遠修
諸行業之所報得也。上頌三世益物竟。
△次一行
頌皆實不虗。】

「汝等有智者勿於此生疑當斷令永盡佛語實不虗。」

【舊疑當斷。新疑勿生。如來誠諦之語。皆不虗也。
△
二五行。頌喻說。又二。初一行。頌喻說。】

「如醫善方便為治狂子故實在而言死無能說虗妄。」

【長行既廣。今頌略點。
△二四行。頌法合。】

「我亦為世父救諸苦患者(至)速成就佛身。」

【我亦下。頌合三世益物。每自下。足成上義。謂常作

是意。以何等法。令諸眾生。得無上慧。速成佛身也。
大章第三悟佛知見巳竟。】

「妙法蓮華經分別功德品第十七」

【此品至常不輕。四品為入佛知見。由前佛說壽命
長遠。三世益物。化化不絕。法會大眾。巳悟法身常
住。不生不滅。又聞淨土不毀。眾見劫盡。以了三界
唯心。不離當處。到此生滅情忘。淨穢見泯。深心信
解。妙悟巳極。個個入佛知見。有證入解入之別。故
如來與之分別焉。下隨喜一品。亦是解入之餘。所
得功德。殊勝無比。一念隨喜尚然。況五種法師。所
以繼下又明法師功德。六根清淨。內外莊嚴。此但
明證入之法。不輕一品。引自往昔之事。正顯能證
入之人。以勸當來進修。故此四品為入佛知見。甄
別行位。疏通聞證。謂之分。造道證性。淺深不同。謂
之別。地涌過去弟子。靈山現在弟子。聞壽命長遠。
得種種益。謂之功德。群賢聞法。默識心融。龍蛇莫
辨。彼此相蒙。佛為分別稱揚。則物色自分。如剖璞
出玉。博沙見金。有如是人。如是法。機教兩妙。故天
人興供。慶法慶人也。

△大章第四入佛知見。文有四品。分三。初明證解
功德。二明持經根淨。三顯能證之人。初又二。先明證
入。次明解入。初有長行偈頌。長行分三。初經家敘益。】

「爾時大會聞佛說壽命(至)阿僧祗眾生得大饒益。」

【壽命如是。指上一品。三世益物。非生現生。非滅現

滅。真實不虗等。無量下。總標得益之眾。
△二如來
分別。分三。初入道功德。二得果功德。三發心功德。
且初入道功德。】

「於時世尊告彌勒菩薩摩訶薩(至)能轉清淨法輪。」

【此中人數有多小不一。所證有淺深不同。如來三
達洞照。皆實不虗也。每條先舉人數。次明所證。聞
佛壽量。了無生滅。頓悟自心。即獲無生法忍。此忍
不同楞嚴三漸後之忍。彼是實教次第修進之位。
此是圓教頓入聖道之悟。即准仁王五忍中。第四
無生忍也。證此理時。了諸法空寂。不見少法生滅。
忍可於心。故云無生法忍。此得七地八地功德。下
偈或住不退地。是頌此忍也。文義雙持。得大總持。
諸餘總持。自此而出。故名為門。此得陀羅尼。乃五
地難勝之功德也。樂說無礙。左右逢源。誨人不倦
兼法義詞。此得無礙辯。乃九地善慧之功德也。轉
破無明。顯出性德。於一切法返本還源。方便度生。
逆順自在。故云百千等。乃得十地法雲之功德也。
轉不退法。逈超二乘。方便利生。無復退轉。亦是八
地功德。修證不無。染汙不得。即離心垢。頓圓淨戒。
故能轉清淨法輪。此得二地離垢之功德也。
△二
得果功德。】

「復有小千國土(至)當得阿耨多羅三藐三菩提。」

【八生當得菩提者。超入聖位。如生佛家之生。非出
沒生死之生也。言八生者。謂聞佛壽量之法。即超

入四地功德。取妙覺之位有八。故下偈云。餘各八
生在。當得成佛道是也。四生當得者。即超入八地
功德。取妙覺之位有四生也。三生當得者。即超入
九地功德。取妙覺之位有三生也。二生當得者。即
超入十地功德。取妙覺之位有二生也。一生當得
者。即超入等覺。取妙覺之位。一生直入也。故曰餘
有一生在。當成一切智也。如來壽量。是本覺不壞
之實相。即前如是大果報。種種性相義。我及十方
佛。乃能知是事。至上品和盤托出。徹底掀翻。無復
餘蘊。故有如許等眾。悟入實相。隨根各證。而如來
與之分別。問。古以信住行向次第配釋。今不用者。
何也。答。一此經圓頓大教。本無位次。一超直入不
論利鈍。聞即悟證。雖有淺深。皆是頓超。非漸次修
進故。二靈山大會。無有凡材。聞此妙法。即得授記。
超入聖位故。三得益之人。乃地涌之眾。皆是塵點
劫前。所化所修。豈有三賢十信之類。文云菩薩身
金色。具三十二相。巳具佛德矣。
△三發心功德。】

「復有八世界(至)皆發阿耨多羅三藐三菩提心。」

【如許眾生。聞即娑婆而顯華藏。就堪忍以明淨土。
即今時而顯遠本。就三身以明壽量。故各發正因
心。同求正覺果也。如來分別竟。
△三時眾供養。】

「佛說是諸菩薩摩訶薩(至)歌無量頌讚歎諸佛。」

【時眾聞深遠法。得大饒益。故獻種種供養也。事論。
當佛分別巳竟。虗空雨香雨華。供養三佛。大眾。天

鼓音聲深遠。天衣纓絡垂下。執葢際天。妙音讚佛。
儼然華藏世界。主伴重重。亦是借事顯理。從性空
中發四種因行。上契三身果佛。下遍九界因人也。
旛者轉義。葢者覆義。表智斷番番轉。慈悲番番覆。
高下淺深。不失次第。際於梵天者。表菩薩聞法頓
證。隣於極果也。
△二偈頌。有十九行。分二。初十一
行頌如來分別。】

「爾時彌勒菩薩從座而起(至)合掌向佛而說偈言。

佛說希有法昔所未曾聞(至)如虗空無邊。」

【世尊說長文。彌勒說偈頌。以世尊是現在果佛。彌
勒是未來因佛。子承父業。父作子述。同條共貫。接
拍成令。師資成辦利益故。佛說下。頌大會蒙益。無
數下。頌入道功德。復小千下。頌得果功德。隨數生
成佛者。隨四四三三二二生。入妙覺而得成佛也。
如是一行。結上頓悟漸證等眾。聞佛壽命長遠之
妙法。三身清淨之果報。各得證入無量無邊清淨
法身。當得修證無漏無為圓滿報身。亦得應用非
生非滅千倍化身。故曰得無量等。復有下。頌發心
功德。世尊下一行。總結利益弘廣。
△次八行頌時
眾供養。】

「雨天曼陀羅摩訶曼陀羅(至)以助無上心。」

【如鳥一句。狀上香華之亂墜也。如是種種下。時眾
饒益。具善發心也。上證入竟。
△二明解入。分二。初
明理在解入。二明未來解入。初又分四。初一念信

解。二略解言趣。三廣為人說。四深信解相。初有長
行偈頌。長行分三。初標舉其人。】

「爾時佛告彌勒菩薩(至)乃至能生一念信解。」

【無疑曰信。信本成壽量。明了曰解。解法身常住。謂
隨所聞處。豁爾開明。無有罣礙也。
△二格量功德。
又三。初標德無量。】

「所得功德無有限量。」

【△二舉格量本。】

「若有善男子善女人(至)除般若波羅蜜。」

【舉前五度為格量本也。般若是智慧。即一念信解。
故除之。檀云布施。尸羅云戒。羼提云忍。毗黎耶云
精進。禪云靜慮。此五非是彼岸。由此勤求無上菩
提。故亦是彼岸也。
△三格量多少。】

「以是功德比前功德(至)乃至算數譬喻所不能知。」

【一念信解功德。比上長時行五度之功德。不及其
一者。五度之福有限。而信解之智無量故也。
△三
結明不退。】

「若善男子善女人(至)三菩提退者無有是處。」

【聞壽量功德。自外而資。一念信解。自內而熏。所以
於佛果菩提不退也。
△二偈頌。有十九行半。分三。
初十四行。頌格量功德。】

「爾時世尊欲重宣此義而說偈言。

若人求佛慧於八十萬億(至)其福為如此。」

【若人下。頌為求佛果。行前五度也。於是下。明檀度。

若復下。明戒度。若復下。明忍度。若復下。明進度。又
於下。明禪度。是人下。結上五度功德。有善下。格量
多少。
△二四行。頌結明不退。】

「其有諸菩薩無量劫行道(至)說壽亦如是。」

【無量劫行道者。久修諸度也。願我下。起慈悲願也。
既聞長壽。一念信解。願同如來說法壽命等。於佛
果菩提。豈有退轉。
△三一行半深心信解。】

「若有深心者清淨而質直(至)於此無有疑。」

【深心。謂窮理不二。質直。謂始終一揆。多聞生信。隨
義演說。一念信解。功等久行。深心信解。能有疑乎。

△二略解言趣。分二。初標舉其人。】

「又阿逸多若有聞佛壽命長遠解其言趣。」

【前但一念信解。不能為人演說。今此少為人說。所
聞義趣故。
△二格量功德。】

「是人所得功德無有限量能起如來無上之慧。」

【聞本壽量。少為他說。說法之力。能起如來無上之
慧。功德寧有限量。
△三廣為人說。又二。初況舉人
相。】

「何況廣聞是經(至)香油蘇燈供養經卷。」

【廣聞廣解。廣為他說。廣修供養。令他亦爾。
△二格
量功德。】

「是人功德無量無邊能生一切種智。」

【能以一種智。知一切諸佛道法。知一切眾生因種。
廣為人說。非具佛慧不能也。
△四深信解相。又二。

初舉示其人。】

「阿逸多若善男子(至)聞我說壽命長遠深心信解。」

【深心者。揀前一念信解也。
△二極顯觀成。】

「則為見佛常在耆闍崛山(至)當知是為深信解相。」

【見佛等。有餘土相也。又見等。實報土相也。若有下。
結其深解。當知如來常在靈山說法。忍土本來平
坦。唯開示悟入佛知見者。則能見此境界。一切眾
生。無明深厚。諂曲濁心。故不能見。昔智者大師。見
此一會。可為深信解相矣。現在解入竟。
△二明未
來解入。分二。初五種持經功德。二格量隨喜功德。
初有長行偈頌。長行分五。初直起隨喜。】

「又復如來滅後(至)當知巳為深信解相。」

【隨者隨順。喜者喜悅。謂如來滅後。從善友處。聞此
妙經。直起隨喜心。毫無拂逆。不生毀訾也。當知一
句。判定深解。言滅後聞經。起隨喜者。即同現在聞
經。深信觀成也。此科但標人相。至下品方校功德。
又上科但明觀成。不曾校量。下品校隨喜功德。亦
即校深信解相功德也。
△二加自受持。分二。初況
舉人相。】

「何況讀誦受持之者斯人則為頂戴如來。」

【以上隨喜。況出受持之人也。頂戴者。此經是如來
全身。若專心誦持。則為頂戴義也。
△二格量功德。】

「阿逸多是善男子(至)千萬億劫作是供養巳。」

【不須下標。所以下徵釋。經是能詮。如塔能盛。故不

須起事相塔。實相是所詮。即法身舍利。故不須安
生身舍利。經文能容第一義僧。專心誦持。即供養
僧。故不須供養相從僧。云相從者。以從佛有法。從
法有僧故。則為下。明供養舍利起塔。但專持誦此
經。即是於無量劫。作種種供養舍利也。
△三加他
受持。分二。初標舉人相。】

「阿逸多若我滅後(至)若自書若教人書。」

【上但自誦持。今復教他人。受持書寫也。
△二格量
功德。】

「則為起立僧坊(至)及造僧坊供養眾僧。」

【則為下。明教他受持書寫。就是起僧坊殿堂。種種
供養我及僧也。多羅亦云貝多羅。此翻岸形。如此
方椶櫚。直而且高。極高者長八九尺。果熟赤色。大
如石榴。人多食之。有云。一多羅樹高七仞。七尺為
一仞。是則樹高四十九尺。西域記云。南印建那補
羅國北不遠。有多羅林。三十餘里。其葉長廣。其色
光潤。諸國書寫。莫不採用。八表八正道。園林表總
持。浴池表解脫。大涅槃為禪窟。忍為衣服。法喜為
飲食。是故下。結顯。
△四兼行六度。分二。初況舉人
相。】

「況復有人能持是經(至)忍辱精進一心智慧。」

【其人持經為正。於六度亦行。但未全備。為兼也。
△
二格量功德。】

「其德最勝無量無邊(至)疾至一切種智。」


【先標德勝。次喻。後合。十方虗空。有三不思議。一過
去無始不思議。二現在廣大不思議。三未來究竟
不思議。疾至一句。明近佛果也。
△五備行六度。分
二。初標舉人相。】

「若人讀誦受持是經(至)利根智慧善答問難。」

【若人下。明自利利他。供養讚歎說法也。復能下。備
行六度。清淨持戒者。五篇輕重無違犯也。柔和者。
忍度也。志念等禪度也。精進等進度也。利根等。智
度也。此中起塔供養。為人說法。施度也。
△二格量
功德。】

「阿逸多若我滅後(至)皆應供養如佛之塔。」

【如來於樹下成等正覺。是悟此妙法也。今行人持
誦此經。巳趣成道之場。巳近無上菩提。巳坐道樹
之下也。問。古判五品。今何不爾。答。兼行六度。疾至
種智。備行六度。道樹成覺。五品尚在凡位。若得是
功德。未審三賢十聖。更修何行。得何功德。坐何道
場。成何果覺耶。豈未來男女等。皆賢聖耶。但格量
功德。欲人末世弘經。不論賢聖。豈局凡品。是善下
四儀之處應起塔。一切供養如佛之塔。長行竟。
△
二偈頌。有十九行半。分四。初五行半。頌加自受持。】

「爾時世尊欲重宣此義而說偈言。

若我滅度後能奉持此經(至)具足諸供養。」

【△二三行。頌加他受持。】

「若能持此經則如佛現在(至)種種皆嚴好。」


【慈恩云。栴檀樹似白楊。其質涼冷。蛇多附之。大經
云。摩羅耶山出之。塗身入火不燒。正法念云。北洲
有高山。山峯如牛頭。山中有此香。故名牛頭栴檀。
若諸天與修羅戰。為刀所傷。以此塗之即愈。故翻
與藥。
△三三行頌兼行六度。】

「若有信解心受持讀誦書(至)其福亦如是。」

【須曼具云須曼那。又云蘇摩那。此云善攝意華。其
色黃白。極香。樹高三四尺。下垂如葢。瞻蔔此云黃
華。小而極香。阿提目多伽。此云善思惟。艸華也。形
如大麻。赤華青葉。子堪為油。亦堪為香。
△四八行
頌備行六度。】

「況復持此經兼布施持戒(至)經行及坐臥。」

【生心如佛者。所謂若有能持則持佛身。又具如上
之德。決定成佛故也。法勝人尊。踐履之處。皆植福
之地。故當種種供養。佛子下。明所住之處。則為有
佛之意。上五種持經功德巳竟。】

妙法蓮華經大成卷第七
