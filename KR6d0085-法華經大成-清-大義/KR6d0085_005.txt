











妙法蓮華經大成卷第五
金臺即山居後學　大義　集

「妙法蓮華經藥艸喻品第五」

【此品為中根人述成領解也。由前品四子雖領隨
宜之權。會歸之實。而未明一音密闡。真知冥化之
功。如彼大雲。雨於一切。艸木叢林。隨分受潤。故說
此喻。顯大聖平等之慈。若天地之無私。萬物之自
私也。文中具有山川雲雨艸木叢林。獨以藥艸立
名者。以土地是能生。雲雨是能潤。藥艸等是所生
所潤也。所生所潤通皆有用。而藥艸用強。喻有漏
善能除惡。而無漏善為最也。四子以窮子喻領火
宅喻。深契聖心。故歎善哉。述其得解以喻其人。故
稱藥艸。是世界益。藥艸叢育既久。一蒙雲雨。力用
充潤於內。抽枝發榦於外。如槁苗得雨。浡然而興。
喻諸聲聞。住最後身有餘涅槃。更不志求佛道。今
得聞經。兼以運人。前云是真聲聞令一切聞。內外
自他。具勝利用。故名藥艸。是為人益。藥艸能除四
大諸病。補養五臟。還色駐年。喻諸聲聞今得聞經。
破無明惑。是對治益。藥艸樹木。一蒙雲雨。皆得鮮

澤。而各滋茂。喻諸聲聞今得聞經。識心作佛。歡喜
踊躍。前云我等今日真是佛子。無上寶聚不求自
至。是第一義益。又藥艸二字。言通意別。別但藥艸。
通於三艸二木故。又言別意通。通七方便。別但聲
聞故。
△三如來述成。分二。初略述成。二廣述成。初
又二。初雙歎善哉。】

「爾時世尊告摩訶迦葉(至)誠如所言。」

【雙稱善者。美其領權領實不謬也。善說者。辭致曲
巧故。以序事有條。序理按時。如序窮子。始而捨父。
繼而向父。以國王疑父。懼豪貴去父。就父客作。得
父家業。非異人。非異財。然經無限勤苦。寫自巳愚
癡之情態。如序父。始而失子。繼而求子。門外遙見
子。知下劣放子。設方便得子。及付子家業。無異心。
無異地。然用許多慈悲。明如來善誘之深恩。只此
一喻。序盡五時教理。一化始終。言辭微婉。義理精
詳。非大飲光錦心繡膓。波舌海口。則不能也。誠如
一句。印定不謬。
△二領所不及。】

「如來復有無量無邊阿僧祇功德(至)說不能盡。」

【雙歎一揚。此科一抑。謂引喻雖善。陳義未周。以窮
子一喻。止齊二乘得益。先三後一之旨。退不及人
天。進不及菩薩。橫不及八法界。豎不及七方便。是
領不及也。如來復有等者。假汝一身有無量口。一
口有無量舌。一舌演無量音。塵說剎說。至無量億
劫。說不能盡。所謂虗空可量風可繫。無能盡說佛

功德也。當知如來說法。一音演唱。平等不可思議。
實不先頓後漸。初三後一。五乘隨類得解。無有差
別。如龍興雲。一味之雨。普潤一切。遍荷清涼。不隔
枯榮。豈一窮子喻而盡如來功德哉。下文佛說尚
不能盡。況迦葉等。
△二廣述成。有長行偈頌。長行
有二。先述成開三顯一。次復宗稱歎。初又分二。先
法說。次喻說。法說又二。初舉不虗以勸信。】

「迦葉當知如來是諸法之王若有所說皆不虗也。」

【佛法雖多。不出權實。權實之外。更無別法。上言無
量無邊者。此意難信。故舉法王發言誠諦以勸信
也。
△二正述開三顯一。分二。先約教明開顯。】

「於一切法以智方便(至)皆悉到於一切智地。」

【於一切下。開權也。一切法謂七方便法也。此法雖
多。以方便波羅蜜。隨類演說。無不逗會。為人天說
戒善。為二乘說諦緣。為小教說事度。為始教說理
度等。其所說下。顯實也。地實相也。究竟非二。故名
一。其性廣博。故名切。寂而常照。故名智。無住之本
立一切法。故名為地。
△次約智明開顯。】

「如來觀知一切諸法(至)示諸眾生一切智慧。」

【如來下。明開三。觀一切所歸趣者。是權智能照權
也。知一切所歸趣者。是權智能識藥也。知深心所
行。是權智能知病也。藥病俱是權法。權法各有歸
趣。戒善等近趣人天。若作遠緣。低頭舉手皆趣佛
果。道品等近趣涅槃。若作福嚴。所行是菩薩道。遠

趣寶所。六度理事等法。近遠歸趣。途轍不同。深心
所行有二。若深心著於依正者。起深重十惡。障人
天乘。若深心著於所執法者。起四倒三道六蔽五
住。障四聖乘。當知深心病相不同。如來以權智照
之通達無碍也。又於下。明顯一。諸法究盡明了者。
是實智能照實也。一切權法無不入實。故云究盡。
佛眼所見為明。實智所知為了。若此智照此藥此
病。不照彼藥彼病。彼智照彼。不能照此。是權智照
也。一智遍照一切藥一切病。是實智照也。能示眾
生如此圓融境智。故言一切智慧也。又上云通達
無礙。是約權論實也。此於諸法明了者。約實論權
也。二文互現。正明實是權實。權是實權。當知究竟
非權非實。非差別非不差別。以智方便權有差別。
悉到智地則無差別。上法說竟。
△二喻說。分二。初
喻說。二法合。初中又二。初有差別喻。喻上權教權
智。二無差別喻。喻上實教實智。且初分六。初土地
喻。】

「迦葉譬如三千大千世界山川谿谷土地。」

【大千世界。喻眾生世界。山川等。喻五陰世間。世界
無別法。為山川等所成。眾生無別法。為五陰所成。
山喻色陰。顯而可見。川喻受陰。水流盈涸。谿喻想
陰。屈曲晦明。谷喻行陰。幽隱難見。土地喻識陰。通
為所依。又即堅固虗明融通幽隱顛倒。五種妄想
所成故。又山喻菩薩五陰。川喻支佛。谿喻聲聞。谷

喻天。土地喻人五陰。一一五陰。皆有習因習果所
依。猶山川等為艸木種子質幹所依也。
△二卉木
喻。】

「所生卉木叢林及諸藥艸種類若干名色各異。」

【卉是艸之都名。木是樹之總稱。眾艸成叢。眾樹成
林。治病力用勝者為藥艸。如善法治惡。無漏善治
惡義勝。故喻藥艸。五乘七方便。因果種子不一。故
云種類若干。如是種類。各有稱謂。即是名。各有體
相。即是色。
△三密雲喻。】

「密雲彌布遍覆三千大千世界。」

【喻佛三密也。雲有形色。喻佛應世。身密也。雲能覆
陰。喻佛慈悲。即意密。下佛說教。即口密。以慈悲熏。
應身說法。遍十法界。故言密布。
△四澍雨喻。】

「一時等澍。」

【喻佛口密。八音四辯。宣澍法雨。雲不密不能等澍。
慈不密不能廣利。一雲所雨。大千普洽。喻一音密
闡。群生均被也。
△五受潤喻。】

「其澤普洽卉木叢林(至)大根大莖大枝大葉。」

【法雨普潤七種眾生心地。所有習因種子即生。名
為普洽。根莖枝葉者。喻信戒定慧。次第相資。小根
等喻人天信戒定慧。中根等喻二乘信戒定慧。大
根等。喻菩薩信戒定慧也。
△六增長喻。】

「諸樹大小隨上中下(至)而得生長華果敷實。」

【此明艸木隨分受潤也。七種眾生習報兩因善法。

既蒙法雨所潤。則習報兩果各得增長也。稱其種
性者。明施權稱機。小不過分。大不減少。即七種習
報兩因也。華果敷實。即七種習報二果也。華如習
果。果如報果。此隔字為對。應言華敷果實。
△二無
差別喻。喻上實教實智。分三。初一地所生喻。】

「雖一地所生。」

【五乘心地。地體無別。然皆能生。即一實相地而分
五乘七方便也。
△二一雨所潤喻。】

「一雨所潤。」

【一音所宣。一乘法門。開發五乘善根。終是一音平
等之教。以被物雖五。化意唯一故。
△三三艸二木
喻。】

「而諸艸木各有差別。」

【小艸力弱。喻人天。中艸小勝。喻二乘。上艸又勝。喻
小教菩薩。小樹大樹。勝於三艸。喻始分二教菩薩。
三艸二木。稟益差別。不自覺知。五乘善根。蒙佛法
雨。隨分增長。亦不自知。五種之因皆依一佛性。亦
不自知。五乘之教皆是大乘。亦不自知同歸佛慧。
唯有如來乃能知之。總之羣機唯是一理。所說唯
是一乘。五性眾生。習種有異。立志不同。進修有勤
怠之別。領會有淺深之異。如地無私生。雨無偏潤。
但艸木隨分受潤。華實自別。此則造物無私。物之
自私。聖心無比。機之自比也。上喻說竟。
△二法合。
分二。初合有差別喻。二合無差別喻。初中又二。先

正合六喻。次提喻帖合。初正合中分六。初合密雲
喻。】

「迦葉當知如來亦復如是(至)遍覆三千大千國土。」

【合喻不次。上喻先明五乘根性差別。就機說故五
乘居先。此中就佛邊說。先合密雲。順序故也。由如
來出世。然後說法。法必被機。機則受解緣別也。出
現於世者。出現對入隱言。以證窮法身。常處寂光。
隱而入也。為諸眾生。倒駕慈航。逆流而出。應身世
間。出而現也。如大雲起。提喻帖合。雲者無私成事。
住止不定。喻如來不生不滅。又覆陰義。大慈現身。
覆育一切眾生。又法身如空。應身如雲。此合身意
二密。以大音聲者。舉佛口密。合雲有聲。普遍天人
等。別舉三善道稟口密之益。即三乘根性。三十子
別稟聲益。如彼一句。合雲有聲。遍覆一句。通舉皆
是佛子。俱稟口密之益也。
△二合澍雨喻。分三。先
唱號令知。】

「於大眾中而唱是言(至)天人師佛世尊。」

【先唱十號。令眾知歸。我是之言。非自伐也。以佛出
世。九十六種各興異端。今於眾中唱名。令人知所
崇重故也。
△二弘誓知見。】

「未度者令度未解者令解(至)開道者說道者。」

【此四弘度生知見不謬也。弘誓本成慈悲。慈悲既
緣苦樂。弘誓亦約四諦而論。若見苦諦。逼迫悽慘。
楚毒辛酸。緣此起誓。故云未度苦者令度苦。即眾

生無邊誓願度也。若見集諦。顛倒流轉。迷惑繫縛
生死無涯。甚可哀傷。緣此起誓。故云未解集者令
解集。即煩惱無邊誓願斷也。清淨之道。眾生不識。
行此道者。能出生死至安樂地。欲示眾生安立此
道。故云未安道品者令安道品。即法門無量誓願
學也。滅煩惱處名為涅槃。子果縛斷。獲二涅槃。緣
此起誓。故云未證滅諦者令證滅諦涅槃。即佛道
無上誓願成也。今世二句。三達洞照也。宿命達過
去。天眼達未來。漏盡達現在。亦名三明。一切知者。
具足三智也。一切見者。具足五眼也。知道三句。三
業隨智慧行也。知道謂意不護。開道謂身不護。說
道謂口不護。良以如來三業常與智俱。則無有失。
故不須護也。道指一乘。由意證知此道。故能現形
開顯。語言宣說也。
△三召機來聽。】

「汝等天人阿修羅眾皆應到此為聽法故。」

【六道眾生。均在悲化之內。勸三善道應來聽者。聞
法易故。又成道音聲。遍聞三界。大通光明。遠照十
方。皆召機來聽意也。
△三合土地喻。】

「爾時無數千萬億種眾生來至佛所而聽法。」

【眾生來者。感應道交故。他方大士不遠而來。此土
天人隨緣而至。如雲龍風虎之狀。
△四合卉木喻。】

「如來於時觀是眾生諸根利鈍精進懈怠。」

【上喻中有卉木差別大小不同。今合中明五乘根
有利鈍。行有勤怠。正是習因淺深。與卉木義同也。

於時者觀機時也。若論最初。即鹿苑說小之時。若
論中間。處處得論於時。利鈍者。三途因惡果苦。不
能受道。為鈍。七方便人聞教得益。為利。別譯三途
受報窮劫。鈍也。人天聰明睿智。利也。人天但受果
報。不肎受道為鈍。三乘根性。斷惑出界為利。精進
懈怠者。三途放逸為怠。人天五戒十善為進。人天
不厭苦為怠。二乘怖畏無常為進。二乘貪證不求
佛果為怠。菩薩志求佛道為精進也。
△五合受潤
喻。】

「隨其所堪而為說法種種無量皆令歡喜快得善利。」

【隨堪為說者。即是稱會五乘機宜而說也。如堪以
人天為說戒善。堪以三乘為說諦緣六度等。歡喜
善利者。即五乘各蒙法潤得益也。
△六合增長
喻。】

「是諸眾生聞是法巳(至)任力所能漸得入道。」

【五乘眾生。各得聞法。各得增長。現世至受樂者。如
三途聞法息苦停酸。即現世安隱也。或生人天中。
即後生善處也。於人天中修道。即以道受樂也。人
天聞法持戒。福德扶身。現世安隱也。天生天上。人
生人間。或天人互生者。即後生善處也。生能悟解。
即以道受樂也。二乘聞法得有餘涅槃。即現世安
隱。生方便土。即後生善處。於彼聞經。即以道受樂。
生身菩薩。聞盧舍那說法。得無生忍。即現世安隱。
生實報土。即生善受樂。又現世至受樂者。習因感

習果也。離諸障礙。即現世安隱。任力入道者。即後
世以道受樂。亦是報因感報果也。又受樂釋安隱。
聞法釋生善處。又既聞下結。二乘離煩惱障。菩薩
離二障。人天離三惡障。五人於各法中。各入其道
也。正合六喻竟。
△二提喻帖合。】

「如彼大雲雨於一切(至)具足蒙潤各得生長。」

【大雲帖合形聲兩益。雨於一切。帖合澍雨。卉木藥
艸。帖合受化眾生利鈍怠進。加其二句。帖合受潤
得益。各得生長。帖合現世安隱等。土地義含。
△二
合無差別喻。分五。初無差別法。眾生蒙潤不知。】

「如來說法一相一味(至)所得功德不自覺知。」

【一相者。眾生之心同一真如。是一地也。一味者。一
乘之法。同詮一理。是一雨也。昔於一實相方便開
為七相。一乘法方便說為七教。佛知究竟終歸一
相一味也。所謂下雙釋。解脫相者。無生死相也。離
相者。無涅槃相也。滅相者。無相亦無相也。此是一
相中三相。又解脫相者。無分段變易二邊業縛之
相。離相者。得中道智慧。遠離二邊無所取著。滅相
者。二邊因滅得有餘涅槃。二邊果滅得無餘涅槃。
此是一味中三相。又法法皆如。同一相也。物物皆
洽。同一味也。眾生沾法雨而超纏縛。即此一相一
味之法名解脫相。沾法雨而離因緣。即此一相一
味之法名離相。沾法雨而得寂滅。即此一相一味
之法名滅相。名雖有三。究竟皆至一切種智。所謂

終則得為一切智果也。大經云。譬如眾水皆是一
味。隨器異故。水有差別。如來說法唯是一味。隨眾
生心地器異。故有無量差別。此如來觀知一切諸
法之所歸趣者此也。其有下。明眾生不知。正合上
艸木差別。眾生舉不知之人也。法乃一音之法也。
若持誦等。正明不知。葢持誦不同。修行亦異。人天
作戒善之解。三乘作諦緣六度之解。解既不同。即
是差別。所得功德不自覺知者。明五人各稟教益。
不知佛是一音無差別教。是不知實。亦不知七方
便人各執巳解為實。是不知權。故云不自覺知。
△
二唯有如來如實知之。】

「所以者何唯有如來(至)如實見之明了無礙。」

【唯有下。約四法知。過去因為種。現在形貌為相。主
質名體。自分不改名性。種相體性。五乘各論。五乘
各異。即是差別。如來能知。同是一種一相一體一
性。即無差別。如來亦能知。差即無差。無差即差。如
來亦能知。念何事下。約三法知。念思修。即三慧。明
記不忘曰念。意沉默想曰思。篤行無怠曰修。何事
者。是所稟之教。如小根念人天之事。中根念二乘
之事。上根念菩薩之事。思修亦然。云何者。有操修
之功。如小根以五戒十善法而念。中根以四諦因
緣法而念。上根以六度法而念。思修亦然。以何法
者。謂用何因緣也。如念人天者。以福報因緣而念。
念二乘者。以懼苦求樂之因緣而念。念菩薩者。以

自利利他之因緣而念也。思修亦然。三根三慧即
差別。若入圓妙三慧。即無差別。以何法得下。約二
法知。以何法即是因。得何法即是果。如戒善因人
天果。諦緣度因三乘果。五乘之因。各得其果。即是
差別。眾生諸佛。一如無二如。即無差別。眾法住下。
約一法知。七方便住於七位。故言種種之地。此即
差別。如來如實佛眼見之。明了無礙。如眾流入海。
失於本味。則無差別。隨他意語。以智方便而演說
之。則如來能知差別。其所說法。皆悉到於一切智
地。則如來能知無差別。
△三舉喻帖合眾生不知。】

「如彼卉木叢林諸藥艸等而不自知上中下性。」

【所謂眾生聞法修行。所得功德不自覺知也。如天
地之產百嘉。雨露之滋眾卉。自生自遂。孰能知之。

△四牒前結釋如來能知。】

「如來知是一相一味之法(至)終歸於空。」

【一相一味之法。為緣分別。解離滅等。一為無量也。
究竟等歸空。無量為一也。此是牒前重釋無差別
之義。一相一味。解脫離滅。若是二乘法體。猶是差
別言宣。今作大乘究竟涅槃。終歸於空。即無差別。
究竟一句。結上諸句。非是二乘有餘。乃是究竟大
涅槃也。常寂一句。結上諸句。非是小乘寂滅。乃是
常住寂滅。前云常自寂滅相。即此義也。終歸一句。
顯非灰斷之空。乃中道了義第一義空也。
△五釋
疑。】


「佛知是巳觀眾生心欲(至)不即為說一切種智。」

【恐疑云。佛既知始末是一。何不鹿苑即為說實。釋
云。佛知是實。因觀眾生心欲。隨三悉檀而將之護
之。將護二字。正是如來抑之在懷。捨巳從人。恐其
誹謗。將導護惜。故不即為說一切種智也。上述成
開三顯一巳竟。
△次復宗稱歎。】

「汝等迦葉甚為希有(至)隨宜說法難解難知。」

【前明如來無量功德。億劫說不能盡。恐人疑四子
領解。何必是實。當知前約佛恩普被。猶如雲雨。靡
不覆潤。佛恩普載。猶如大地。靡不生成。豈但為一
方一機而巳哉。故云說不能盡。上來廣明一音冥
化。澤被無疆巳竟。到此故佛歎述。雖未及究竟佛
地。且領五時權實。開佛知見。分證佛果。亦誠不虗
兼欲引發下根。令同得悟。故云汝等希有。二乘以
無為正位。捨證入實。故云甚為希有。能知隨宜說
法。述其能領開三。能信能受。述其能領顯實。所以
下釋成佛。於一道隨宜說三。深玄難解難知。而汝
等能信能受。故歎希有也。長行竟。
△二偈頌。有五
十四行半。分二。先四行頌上法說。次五十行半。頌
喻說。初又二。先半行。頌法王不虗。】

「爾時世尊欲重宣此義而說偈言。

破有法王出現世間。」

【因果不亡為有。二十五王三昧。破二十五有。如來
巳破此有。為法中王。故云破有法王。
△次三行半。

頌開權實。】

「隨眾生欲種種說法(至)以種種緣令得正見。」

【隨眾生二句。開權也。隨其欲樂方便說三。如來下
顯實。功高十地。德邁三賢。非尊重而何。甚深無量。
橫竪莫窮。非深遠而何。深鑑小機。知其未堪。不輕
所說。是故四十餘年。默而不說。今大機既發。方為
說之。何故久默而不說耶。當知有智若聞。能信能
解。其柰無智疑悔。悔則謗。謗則墮苦而永失矣。是
故下。頌上到一切智地。如來隨種種緣。說種種教。
悉為令得大乘知見也。此中破有對治。隨欲世界。
久默為人。正見第一義也。
△次五十行半。頌喻說。
分二。初十行半。頌上喻說。二四十行。頌法合。初又
二。初九行半頌有差別。二一行頌無差別。初九行
半分六。初三行。頌密雲喻。】

「迦葉當知譬如大雲(至)靉靆垂布如可承攬。」

【雲喻應身。應身隨智慧行。故為慧雲。能具十二部
經法。故云含潤。身放大光如電躍。口震四辯如雷
聲。聞法歡喜。故言悅豫。九十五種邪見不現。故言
揜蔽。除心地九十八種見思熱惱。如地清涼。應身
現世。似同三有。有心往取。實不可得。故云如可承
攬。
△二一行頌澍雨喻。】

「其雨普等四方俱下流澍無量率土充洽。」

【八音四辯。宣澍法雨。一時俱聞。故云四方俱下。凡
有心者皆蒙利益。故曰率土充洽。
△三一句頌土

地喻。】

「山川險谷。」

【即七方便眾生五陰。今蒙法雨。身意柔軟。如山川
土地得雨潤澤也。
△四二句頌卉木喻。】

「幽邃所生卉木藥艸。」

【頌上眾生習因差別。喻眾生久遠習因。隱在陰界
入內。故言幽䆳。今蒙法雨。悉得開發。故言所生。
△
五二行三句頌受潤喻。】

「大小諸樹百穀苗稼(至)艸木叢林隨分受潤。」

【理物論云。糧者黍稷之總名。稻者粳糯之總名。菽
者眾豆之總名。三各二十。共六十。蔬果之實。各二
十。合為百穀。百穀總名曰五穀。謂麻黍稷麥豆也。
取喻五乘能生百善。其實百善能生五乘也。甘蔗
喻定。葡萄喻慧。乾地一句。喻未信者亦信也。其雲
下。喻佛所說一相一味之法。三乘五性隨分受益
也。
△六二行頌增長喻。】

「一切諸樹上中下等(至)一雨所及皆得鮮澤。」

【小不過分。大不減少。五乘各得增長。故云皆得鮮
澤。
△二一行頌無差別喻。】

「如其體相性分大小所潤是一而各滋茂。」

【五乘體相。根性不同。如來法雨所潤是一。初二句
頌所生所潤。次一句頌能潤。則是無差別也。各滋
茂者。差別不自覺知也。
△二四十行頌法合。分二。
初三十五行。頌合有差別。二五行。頌合無差別。初

有六。初一行。頌合密雲。】

「佛亦如是出現於世譬如大雲普覆一切。」

【初二句正合。次二句提喻帖合。
△二八行半。頌合
澍雨。又三。初三行。頌唱號令歸。】

「既出於世為諸眾生(至)出於世間猶如大雲。」

【諸法之實。長行所無。即一乘實相。方便權巧。分別
演說。皆為此也。
△二一行半。頌四弘度生。】

「充潤一切枯槁眾生(至)世間之樂及涅槃樂。」

【法雨滋潤枯槁眾生。皆令離苦。如五戒離三途苦。
十善離人道苦。聲聞離三界無常苦。緣覺離從他
聞法苦。菩薩離內無利智外無相好苦。既離苦巳。
皆得世出世間安隱快樂也。世間樂。人天也。出世
間涅槃樂。三乘也。又五乘咸有世間之樂。皆令得
涅槃第一之樂也。充潤二句。即度眾生。皆令一句。
即斷煩惱。安隱一句。即學法門。及涅一句。即成佛
道。
△三四行。頌召機來聽。】

「諸天人眾一心善聽(至)常為大乘而作因緣。」

【初二行。召集人天等聽法也。身無上。相好莊嚴。口
無上。具四無礙。意無上。俯察群機。故云無上尊。次
為大眾下。能說人尊。故所說法妙。甘露乃不死之
藥。妙法是真常之體。稱之為淨。以不染故也。甘露
淨法。止得一味。乃解脫涅槃之味也。一味之法。以
一妙音演暢。隨類得解。斯義即上解脫涅槃也。常
為二句。申明非但。一時演暢斯義而巳。乃於四十

年中。雖說九部之法。常為大乘解脫涅槃而作因
緣也。
△三四行頌合土地。】

「我觀一切普皆平等(至)充足世間如雨普潤。」

【我觀二句。一性平等。無有四句。冤親平等。恒為二
句。說法平等。如為二句。一多平等。常演下。久近平
等。說法乃如來之能事。除此之外。皆為他事。去來
坐立。即四威儀中。凡有機感。皆為說法。終不疲厭。
若有彼此等。則有限礙疲厭。世尊視四生如一子。
等三界以同仁。為七種眾生說法。如雨澍山川谿
谷。平等普潤也。
△四二行頌合卉木。】

「貴賤上下持戒毀戒(至)等雨法雨而無懈倦。」

【文具六對。貴為天子。賤為庶民。王民一對。上而諸
天。下而人道。天人一對。持戒出家。毀戒在家。僧俗
一對。菩薩纓絡嚴身。具足威儀。聲聞福德淺薄。不
具威儀。三乘一對。正見內教。邪見外道。內外一對。
根利者大乘。根鈍者小乘。大小一對。等雨者。其教
無私。無懈者。誨人不倦。自貴賤至利鈍。五乘展轉
論之。
△五十一行頌合受潤。分三。初一行總明受
潤。】

「一切眾生聞我法者隨力所受住於諸地。」

【五乘受解緣別。所證各異。故曰諸地。即下人天等。

△二七行別明受潤。】

「或處人天轉輪聖王(至)如是菩薩名為大樹。」

【或處下一行。明小艸受潤。五戒處人道。加勝施處

輪王。加十善處釋提。四禪處梵王。人天修戒善四
禪八定等法。暫治三惡八苦之病。故喻小艸。治時
疾而巳。知無下二行。明中艸受潤。二乘俱有智斷。
無漏即道品等法。修之能得小乘。但二乘諦緣之
法。破人執之病。免三界苦。不能化他。乃喻中艸。求
世下一行。明上艸受潤。權教菩薩。自信作佛。修六
度行。自利利他。然皆住相。不稱性理。縱破法執。不
能忘相。終不能治無明之病。但志求精進。勝於二
乘。故喻上艸。六度中精進為最。大論云。施戒忍乃
世間常法。欲修定慧。必須精進。今舉精進攝餘度
也。又諸下一行半。明小樹受潤。佛所鍾愛。故稱佛
子。有三賢四加之別。故云諸。位雖涉乎地前。心則
專乎佛道。佛道雖多。不出四無量心為本。故曰常
行慈悲。佛雖未記作佛。自知作佛無疑。此菩薩雖
順性而修。二執齊破。未見法身。道用猶劣。廕化不
廣。故喻小樹。安住下一行半。明大樹受潤。此菩薩
分證實相。具不思議德用。住於神通。轉不退輪。於
一念頃。能於十方開導利益一切眾生。故喻大樹。

△三三行總結能潤所潤。】

「佛平等說如一味雨(至)於佛智慧如海一滴。」

【佛平等說。能潤也。所稟各異。所潤也。佛以下。顯功
德智慧。如大海無際。以此喻種種演說。如海一滴
耳。正是前文說不能盡之意。
△六八行半。頌合增
長喻。分二。先二行。總頌增長。】


「我雨法雨充滿世間(至)隨其大小漸增茂好。」

【法本一味。修之不同。故有差別。如彼下。舉喻帖釋。

△次六行半。別頌增長。】

「諸佛之法常以一味(至)是名大樹而得增長。」

【先明法一機異。普得具足。即現世安隱。修行得果。
即後生受樂也。聲聞若不值佛。此身未必無後。由
見佛故。成最後身。果縛尚存。聞法得果。是中上增
長。菩薩智慧堅固。了三界如幻。求最上佛果。是小
樹增長。住禪得通。聞法歡喜。是大樹增長。此文似
有缺略。缺少小艸增長。略則無權進實。理應人天
漸進三乘。三乘漸入一乘。由實至究竟。三艸二木。
各有勝進。方盡會權歸實之旨。上頌合有差別竟。

△二五行頌合無差別。】

「如是迦葉佛所說法(至)漸漸修學悉當成佛。」

【大雲一味。無差別也。各得成實。有差別也。以華喻
人。故云人華。當知下。明開權顯實。非滅度者。未度
變易也。獨言二乘者。為保證心強故。人天不計果
為涅槃。菩薩不於中間取證。故但言二乘耳。道因
也。菩薩之道。須斷通惑。二乘亦斷此惑。故云是菩
薩道。二乘智斷。既是菩薩之因。豈宜執為果耶。故
斥之是菩薩道。更令修習。方得成佛。大二乘行業。
不異菩薩。但發心有異。如不龜之藥。浣者用之。但
充衣食。士者用之。則食封邑。豈藥有差別哉。的實
而論。不但二乘之行。不異菩薩。一切人天善業。皆

菩薩行。豈必高巖入定。虎口亡身者乎。修學者。勸
修實相之因。成佛者。授其實相之果也。上如來述
成巳竟。】

「妙法蓮華經授記品第六」

【梵語和伽羅。此云授記。即讖語也。讖騐也。今生授
記。取騐於當來故。聖言說與曰授。果與心期曰記。
以諸子雖信作佛。不蒙一言印許。終滯猶豫。既授
之後。則全身擔荷。銘心自辦也。又諸經或破授記
如淨名云。汝彌勒。為從如生得記。為從如滅得記。
如無生滅。則知無記。思益云。願不聞記名。大品云。
授記是戲論法。今經云何。答。若見有記記人。此見
須破。若菩薩誓記。此須與記。若世諦故記。第一義
中無有是事。今經記有多種。若通記。如法師品。聞
此經一偈一句。乃至一念隨喜者。我皆與授記等。
若別記。如三周授三根等。若正因記。如不輕云。我
不敢輕於汝等。若緣因記。如法師品。以華香十種
供養。當知此人是大菩薩成就菩提。若了因記。如
三周授記。若遲記如聲聞。速記如龍女。佛記如此
文。菩薩記如不輕。又他經但記菩薩。不記二乘。但
記善不記惡。但記男不記女。但記人不記畜。今經
皆記。亦云受記。今從佛授與得名。故云授記。又當
知開佛知見。成自性佛。以心印心。名為授記。授為
授道。記為記事。道無涯際。非師無由發生。事雖夢
幻。非記無由起信。是則由道而祿生。由祿而顯道

也。
△四授四子記。分二。初正與中根授劫國莊嚴
記。二許為下根作宿世因緣說。初又二。初授迦葉
記。二授三子記。初有長行偈頌。長行分五。初行因。】

「爾時世尊說是偈巳(至)廣宣諸佛無量大法。」

【諸授記中。奉佛多少不同。隨其願力也。事佛功行
不同。隨其才力也。成佛果號不同。隨其因行也。告
大眾者。取證也。奉覲等。外託勝緣。具足諸佛無量
福德也。廣宣等。內積勝因。成就諸佛甚深智慧也。
因緣雙勝。福慧二嚴。方得成佛。宣大法者。法師行
菩薩道也。
△二得果。】

「於最後身得成為佛(至)天人師佛世尊。」

【最後身二義。一聲聞此身巳盡。不受後有。名最後
身。二等覺後心。金剛喻定。無明斷盡。異熟識空。名
最後身。今是後義。別號光明者。因中然燈續明。紫
金塗佛。世世生生。身常金色。故為羅漢時名飲光。
成佛時號光明。由說法化生。自利利他。如日光明
破一切暗也。
△三劫國。】

「國名光德劫名大莊嚴。」

【國屬地理。劫屬天時。皆類其因行。依正不出二儀
也。光德者。所出皆智人故。莊嚴者。依正皆美勝故。

△四壽命正像。】

「佛壽十二小劫(至)像法亦住二十小劫。」

【淨法界身。本無出沒。然住十二劫者。隨大悲願力
而示現耳。正像之法。二十劫而滅者。隨眾生機感

而隆替耳。法性佛身。固無加損於其間也。
△五國
淨眷屬。】

「國界嚴飾無諸穢惡(至)雖有魔及魔民皆護佛法。」

【國土淨者。皆由平等淨心之所感也。瓦礫荊棘。雜
心感也。便利不淨。染心感也。坑坎堆阜。諂曲心感
也。諸佛無雜染諂曲。故國界嚴飾無諸穢惡。唯修
清淨妙行。故其土平正寶華周遍。淨名曰。隨其心
淨則佛土淨。隨其心淨則一切功德淨。此其證也。
其國下。眷屬眾多。魔護佛法。大權示現。行於非道。
通達佛道。皆為外護眷屬。又因行抖擻。故果不惹
魔事也。此飲光未來成佛一大事因緣。佛一一授
之。尊者一一記之矣。
△二偈頌。有十二行半。分五。
初四行頌行因。】

「爾時世尊欲重宣此義而說偈言。

告諸比丘我以佛眼(至)修習一切無上之慧。」

【告諸下。明劫數。而於下頌覲佛植福。為佛下。頌宣
法修慧。梵行全攝六度。
△二半行頌得果。】

「於最後身得成為佛。」

【△三六行頌國淨眷屬。】

「其土清淨琉璃為地(至)乃以天眼不能數知。」

【劫國不頌。文中先國淨。次眷屬。其心一句。言慈悲
之至也。逮大一句。言應化不測也。不為而應。不慮
而遍。異於小聖。故云大神通也。無漏後身。即聲聞
果體。法王之子。即大心聲聞。亦得授記紹隆佛種

故。乃以二句。極言眾多。
△四一行半頌壽命正像。】

「其佛當壽十二小劫(至)像法亦住二十小劫。」

【△五半行總結。】

「光明世尊其事如是。」

【△二授三子記。分二。初三子請記。二如來與記。初
又四。初請記。】

「爾時大目犍連須菩提(至)即共同聲而說偈言。

大雄猛世尊諸釋之法王(至)除熱得清涼。」

【悚慄者。驚懼不安之貌。摹三聖希記之狀。意謂我
等同陳窮子一喻。何故授彼記而未及於我。故皆
悚慄不安也。若知我下。意謂法喻二說。皆賜我等
聲聞作佛之語。今授記中而不唱我名。莫不心懷
熱惱。若如來證知我等深心。見為稱名授記。何異
甘露灑心。頓合肺腑清涼也。
△二說喻。】

「如從饑國來忽遇大王膳(至)然後乃敢食。」

【此喻出自疑懼也。正如有人從饑國來。忽值大王
賜宴之時。雖珍羞盈席。寶饌滿前。不得王命。稱名
宣召。不敢受食。若得綸音宣召。乃敢受耳。
△三法
合。】

「我等亦如是每惟小乘過(至)爾乃快安樂。」

【不知二句。合饑人思食也。雖聞下。未得唱名授記。
不知名號劫國何等。心中憂懼。未敢擔荷。如逢王
膳不名不召。故不敢食也。若蒙二句。合上若復二
句。
△四總結。】


「大雄猛世尊常欲安世間願賜我等記如饑須教食。」

【世尊說法。安隱世間一切眾生。況我等心懷悚慄。
安有不安隱者乎。三聖說喻懇切。希記之誠如是。

△二如來與記。分三。初授須菩提記。有長行偈頌。
長行分四。初行因。】

「爾時世尊知諸大弟子(至)當修梵行具菩薩道。」

【那由他。萬億也。即十大數中姟數。供養二句。植福
之廣也。常修二句。修慧之深也。梵行舉一攝五。聖
天嬰病。稱性無染總名梵行。修證圓滿。故云具菩
薩道。
△二得果。】

「於最後身得成為佛(至)天人師佛世尊。」

【因中心得無礙。憶念受生。如恒河沙。在母胎中。即
知空寂。因修空行。而果號名相者。因遣名相。果即
名相。相即德相。證無名之名。非相之相。名實不乖
也。
△三劫國嚴淨。】

「劫名有寶國名寶生(至)無數千萬億那由他。」

【有寶寶生者。以初生時寶藏皆空。七日又現。今證
果時。劫國亦其義也。華樹臺閣。皆寶成者。應劫國
之名也。所化人民。亦處寶臺者。享化主之福也。聲
聞下。眷屬多也。
△四壽命正像。】

「佛壽十二小劫(至)度脫無量菩薩及聲聞眾。」

【處空者。第一義空也。因空悟解。不離本行。故行道
說法。常處虗空。所度之眾。亦使由空而證實也。
△
二偈頌。有十二行分。分四。初一行誡聽。】


「爾時世尊欲重宣此義而說偈言。

諸比丘眾今告汝等皆當一心聽我所說。」

【△二三行頌行因得果。】

「我大弟子須菩提者(至)端正姝妙猶如寶山。」

【空生道德功行。疑若亞聖。而記果猶當供若干佛
等者。為小乘但念無相不修大行。雖經多劫不成
正覺故。須發大心。具大道。然後成佛也。
△三六行
半頌劫國嚴淨。】

「其佛國土嚴淨第一(至)皆共合掌聽受佛語。」

【其佛下。依報嚴淨。無不愛樂也。其佛法中等。眷屬
利根。各具威德也。國以菩薩為莊嚴者。菩薩說法
度生。移風易俗。足為國家觀光。非莊嚴何哉。縱任
無礙。塵累不拘。曰解脫。一內有色觀外有色解脫。
二內無色觀外有色解脫。三淨解脫。四空無邊解
脫。五識無邊解脫。六無所有處解脫。七非非想處
解脫。八滅受想處解脫。其佛下。由神通力處空說
法也。諸天下。皆篤信樂善。無薄惡俗也。
△四一行
半頌壽命正像。】

「其佛當壽十二小劫(至)像法亦住二十小劫。」

【△二授迦旃延記。有長行偈頌。長行分四。初行因。】

「爾時世尊復告諸比丘眾(至)具菩薩道。」

【由旬亦云踰繕那。此云限量。大論云。由旬有三。大
者八十里。中者六十里。下者四十里。文中先供八
千億佛。各起塔供養。後復供二萬億佛。亦起塔供

養。具菩薩道。因行圓滿也。要知文飾談鋒似箭。辯
口如河。供如是之多佛。起如是之塔廟。種種供養
舍利肖像。方得福慧並隆。今之具縛凡夫。纔得一
知半解。一行未修。一佛未事。端居無事。欲續佛道。
難矣哉。
△二得果。】

「當得作佛號曰閻浮那提金光(至)天人師佛世尊。」

【因中別行。勤掃佛殿。為羅漢時名曰文飾。成佛時
號閻浮等。此云勝金。取其破盡妄惑。深證法身。其
猶出鑛精金。光色不變故。又金乃眾寶之首。喻佛
為群聖之尊故。
△三國淨眷屬。】

「其土平正玻瓈為地(至)無量萬億莊嚴其國。」

【文中先明依報嚴淨。次明眷屬純善。此中無劫國
名者。或譯人遺失也。
△四壽命正像。】

「佛壽十二小劫(至)像法亦住二十小劫。」

【△二偈頌。有七行。分三。初一行誡聽。】

「爾時世尊欲重宣此義而說偈言。

諸比丘眾皆一心聽如我所說真實無異。」

【△二二行三句。頌行因得果。】

「是迦旃延當以種種(至)得佛智慧成等正覺。」

【△三三行一句。頌國淨眷屬。】

「國土清淨度脫無量(至)無量無數莊嚴其國。」

【斷一切有者。謂其佛所化。雖有三乘五性。究竟皆
歸一切種智。至於理極情忘。纖塵不立也。亦即二
十五有也。壽命正像。略而不頌。
△三授目連記。有

長行偈頌。長行分五。初行因。】

「爾時世尊復告大眾(至)二百萬億諸佛亦復如是。」

【文中先供八千佛滅後起塔供養。後復供二百萬
億佛。亦復起塔供養。
△二得果。】

「當得成佛號曰多摩羅䟦(至)天人師佛世尊。」

【因中神通第一。果時號多摩等者。此云性無垢香
也。以香不離此而至彼。通不捨因而成緣。諸聖成
佛別號。皆果不違因也。
△三劫國。】

「劫名喜滿國名意樂。」

【此佛以神通攝世。教化眾生。心悅誠服。故劫名喜
滿。國名意樂也。
△四國淨眷屬。】

「其土平正玻瓈為地(至)菩薩聲聞其數無量。」

【其土下。先明國淨。皆從正報之所感。多諸下。次明
眷屬。皆是三乘五性之機。
△五壽命正像。】

「佛壽二十四小劫(至)像法亦住四十小劫。」

【△二偈頌。有十二行半。前十行頌上長行。分四。初
四行半頌行因。】

「爾時世尊欲重宣此義而說偈言。

我此弟子大目犍連(至)而以供養諸佛塔廟。」

【法苑云。阿育王取金旛金華。懸諸剎上。又僧寺號
剎者。以柱表剎。示所居處也。此中長表金剎者。謂
塔上覆鉢柱。為塔之表。以金為之。其塔高千由旬。
則表之長可知也。
△二二行頌得果壽命。】

「漸漸具足菩薩道巳(至)其佛壽命二十四劫。」


【△三二行半頌屬眾多。】

「常為天人演說佛道(至)於佛智慧皆不退轉。」

【△四一行頌正像。】

「佛滅度後正法當住四十小劫像法亦爾。」

【若夫國土大小。劫之修短。法住久近。眷屬多少。各
隨本願功德所致也。上正與中根授劫國莊嚴記
竟。
△二二行半頌。許為下根作宿世因緣說。】

「我諸弟子威德具足(至)吾今當說汝等善聽。」

【下根之人。巳聞法喻二周開三顯一。復見五人受
記作佛。而猶疑慮不了。深生愧恥。今欲增進。故先
許總記。更許說宿世因緣也。上喻說一周被中根
巳竟。】

「妙法蓮華經化城喻品第七」

【由前五人得記。會中有一類下根聲聞。以佛果非
巳智分。不發大心。意謂彼為唱導之首。宜乎得記。
又聞藥艸法一機異。猶恐終不可及。懷絕分之心。
故不敢請。世尊知其意。即說宿因。遠引塵劫大通
時。覆講教化。曾下一乘緣種。今緣巳熟。正當印許
之時也。然謂之化城者。以神力故。無而忽有。名之
為化。防非禦敵。稱之為城。法中以權智力。無而說
有為化。防思禦見為城。化城本無權設。以止疲勞
怠進之人令至寶所。喻小乘涅槃非實權設。以濟
樂小求證之人引入佛慧。問。三周說法。上根疑薄。
但取道樹以明機緣。中根疑厚。以譬喻明機緣。下

根疑更厚。故明宿世久遠機緣。此品說因緣事。下
根得悟。應名宿世品。何名化城。答。若從久遠之始
則名宿世。若從中間。則名化城。若從究竟。則名寶
所。今從中故。又因緣過去。寶所未來。化城現在。舉
現在以攝前後故。問。化城是權。寶所是實。何棄實
從權。答。由知城是化。則知寶所是實。標化城不失
實也。又此品雖與弟子說宿世因緣。實發譬喻藥
艸之餘蘊。喻品意在火宅白牛。此品意在化城寶
所。出火宅入化城。駕白牛至寶所。兩相合而意始
圓也。此品雖說大通時覆講。巳為汝等作今日得
度之緣。實發藥艸法雨等澍。於諸法中任力所能。
漸入佛道之意。所謂無量功德說不能盡者。此也。
諸子因緣遠近不同。身子二萬億佛所。千二百塵
劫覆講教化。各自言之。交相發而互相明。以此開
發。䇿進下根。大眾聞說。頓領昔因。自信成佛。乃得
受記也。

△大章第三因緣一周被下根。文有三品。分二。初
此品正說因緣。二後二品正明授記。例法說應有
五段。今少領解述成慶讚者。攝在授記二品之中。
以文少不復分故。初又二。初明知見久遠。二明宿
世因緣。初有長行偈頌。長行分三。初明所見事。】

「佛告諸比丘乃往過去(至)彼佛滅度巳來甚大久遠。」

【此中欲明宿世因緣。先舉過去佛為結緣之所也。
無量等。表所證超出群數之外。首於有物之初。不

唯顯大通成道之久。正明諸子受化之深也。別號
大通智勝者。乃一乘實相之果佛也。此智之體。囊
括十虗為大。洞照塵劫曰通。物無與等名勝。以迹
言之。乃釋迦本地之宗師。以理推之。是眾生本源
之覺體。眾生自迷色心之後。故小而不大。封滯無
明之殻。故礙而不通。潛伏藏識之內。故劣而不勝。
若能了色心之迷滯。破無明之封殻。則智勝現前。
生佛無異矣。時則六合雍熈名好城。人材茂異名
大相。諸比丘下。明佛滅度久遠。
△二喻明久遠。】

「譬如三千大千世界(至)百千萬億阿僧祇劫。」

【地種者。地大種也。婆沙論問。云何名大種答。大而
是種。能減能增。能損能益。是為種義。千國土一佛
化境也。此中以非喻為喻。只要釋成上甚大久遠
一句。以大千世界地種。盡磨為墨。則墨之數無量
也。又不隨地下點。乃過千國土纔下一點。其點又
不甚大。但如微塵。至下盡地種墨。其國土之數無
邊也。故算師等不得其邊。不知其數也。復將點墨
不點墨之國土。盡抹為塵。以塵較劫。復過是數。無
量無邊百千萬億阿僧祇劫。故前云不可思議。所
謂塵點劫前更塵點。點塵盡點劫未休。無始之始。
始於無始者。此也。
△三見昔如今。】

「我以如來知見力故觀彼久遠猶若今日。」

【此先明如來三達遠照。顯所引往事。分明不謬。然
後說宿世因緣也。當知十世古今。的確不離於當

念。離此當念心性之外。別無去來實法可得。如人
追思十年二十年事。宛在目前。便可例知。心性本
來竪窮三世。三世不出現前一念。但由無明不能
遠見。佛既無明斷盡。心性洞徹。故竪極三際之始
終。橫極法界之邊畔也。
△二偈頌。有七行。分三。初
一行頌所見事。】

「爾時世尊欲重宣此義而說偈言。

我念過去世無量無邊劫有佛兩足尊名大通智勝。」

【△二四行頌喻明久遠。】

「如人以力磨三千大千土(至)如是無量劫。」

【△三二行頌見昔如今。】

「如來無礙智知彼佛滅度(至)通達無量劫。」

【當知下。乃警省之語。謂人人本有之大通。何不審
察一番。無漏者大也。通達者通也。淨微妙者智也。
無所礙者勝也。又三智一心故淨。一心三智故微。
非三非一而一而三故妙。體圓滿故無漏。用周遍
故無礙。如來觀昔如今。大通智勝現也。大眾不知
久遠事者。大通智勝未現故也。
△二明宿世因緣。
有長行偈頌。長行分二。初明結緣之由。二正明結
緣。結緣之由。有遠有近。先明結緣遠由。又二。先明
大通智佛成道。次明十方梵王請法。初中分五。初
佛壽長遠。二成道前事。三正明成道。四眷屬供養。
五請轉法輪。且初佛壽長遠。】

「佛告諸比丘(至)五百四十萬億那由他劫。」


【那由他。亦名阿庾多。此云萬億。
△二成道前事。又
二。初明所經時節。】

「其佛本坐道場破魔軍巳(至)而諸佛法猶不在前。」

【本坐道場者。即我始坐道場也。魔即煩惱五陰等
魔也。又因果經云。諸佛成正覺時。魔王廣集軍眾。
興戈舞刃。為佛所摧。莫不降伏也。垂及也。又示也。
得菩提者。到實智之彼岸。巳證諸佛智慧之體。即
今覩明星時也。佛法不現前者。未得其智慧門之
用也。如是下。大通佛起悲思惟。欲度眾生不得其
方。即今三七思惟。欲度一切不得其法也。趺坐不
動。即不離菩提樹演大華嚴也。問。釋迦得道。三七
思惟。大通成佛。十劫思惟。佛法不現前者。何也。答
諸佛道同。為緣事異。釋迦六年苦行。艸生攢䏶。至
肘不覺。諸天哭喚。動地不聞。彌勒即日出家得道。
彼佛十劫不現在前者。非根有利鈍。道有難易。緣
宜賖促。應示長短耳。又釋迦住世八十年。三七不
為少。大通住世五百四十萬億那由他之長。十劫
不為多也。當知諸佛說法。意會一同。序中文殊引
自往昔。傳燈明之道。所化弟子。今皆成佛。此中是
釋迦引自往昔。續智勝之道。所化弟子。有千二百。
當得成佛。所謂佛佛道同。為緣事異。師弟名號。遠
近有別。化道因緣。今古事同也。
△二明諸天供養。】

「爾時忉利諸天先為彼佛(至)至於滅度亦復如是。」

【先為彼等者。乃於未坐道場之前。先於菩提樹下

敷設也。佛於此座者。謂既敷座巳。復況願曰。佛當
於此座而成道也。凡佛成道。皆欲界主設座。此常
例也。適坐此座等者。謂欲界諸天。既唯設座。色界
諸天。自佛坐道場之始。雨華供養。乃至滅度。四王
夜摩等天。天樂供養。亦至滅度也。面百者。四面各
百由旬也。
△三正明成道。】

「諸比丘大通智勝佛(至)成阿耨多羅三藐三菩提。」

【佛法現前。乃權法也。即今尋念等。權智現前也。
△
四眷屬供養。有長行偈頌。先長行。明親近供養。】

「其佛未出家時有十六子(至)一心合掌瞻仰世尊。」

【燈明八子。大通十六。皆表在纏八識。對上根正而
不邪。故唯八。此對下根邪正兼混。故云十六。大通
表本覺。諸子表始覺。所為父子。依本理而起始智
也。子又出家者。依始覺而契本覺也。十六舉第一
者。舉長以該幼也。智積者。實智具恒沙功德。故云
積。又父名智勝。子名智積者。亦因地心與果地覺。
名目相應也。種種珍玩者。龍鳳之胄。窮奢極欲。定
非世人所及。極耳目之娛。充口體之歡。宮室之美
麗。姬妾之媚曼。無往而非珍玩之物也。聞父成道
捨珍而往者。輕榮重道也。富貴人之所欲。天下之
情。視若浮雲。騷人之志。諸子抗情世表。逸志大方。
若非外形骸如弢袠。小天下如敝蹝者。孰能如是
又以世愛非常。天年有限。頓捨有為之道。欲求無
為之理。以世道報親。唯資於一世。以佛法報親。有

益於萬劫。故捨世間恩愛而去之。非無返復也。所
謂善繼其志。善述其事。其達孝矣乎。諸母泣送者。
十六非一母生。故曰諸。以骨肉恩愛。難割難捨。眷
戀之情。痛崩於肺腑。慘然之迹。著散於諸竅。故涕
泣而送。愛其子。兼近其夫君以成道也。祖王隨至
者。有道之人。父不得而子也。大臣人民亦至者。上
行而下效也。有據此父王頭面禮足。為父母返拜
者。蓮大師問云。汝號甚麼佛。云不敢。汝垂成正覺
否。云不敢。且待汝成正覺坐十劫。受大通佛位。納
父母拜未為晚也。當知返者還也。謂在家父母。不
受出家子禮。而還其禮也。在子曰。是父母。當禮也。
在父母曰。是佛子。當還禮也。又此文不明大通不
受父禮。準今佛成道。八年後回國。為父王說法。淨
飯王領合國臣民遠迎見佛。不覺禮拜。佛踊身虗
空。隱身不現。禮巳。然後現身。方問父王安樂否。
△
二偈頌歎慶。有八行。分三。初三行半。歎佛因果。】

「以偈頌曰。

大威德世尊為度眾生故(至)安住無漏法。」

【不怒而威曰大威。化洽廣深曰大德。折伏攝受。為
物所依。曰世尊。為度下。因行之德。具足即因行圓
滿之意。善哉下。果滿之德。萬德純淨。故云善哉。見
者無不獲益。故云吉無上。一坐下。釋上希有。五根
不緣外塵。故身手不動。八識巳離內染。故心常憺
怕。即安靜義。其猶月爽天秋。寒光無際也。理至情

竭。學無所施。曰究竟。二障種現俱亡。曰寂。二死果
報巳盡。曰滅。一證此道。盡未來際。故云永。轉有為
之染法。全是性淨功德。故云安住無漏法也。
△二
三行慶巳所遇。】

「今者見世尊安隱成佛道(至)永不聞佛名。」

【見佛聞法。故曰得善利。善之一字。即教理行果無
漏之法。聞教悟理。依理修行。依行證果。此等善利。
必能克就。故云得也。沉輪六道。恒為三障所煎。故
常苦惱。自無智眼曰盲。妄境如夜曰瞑。一切眾生
迷法迷人。心境俱昏。故曰盲瞑。不遇知識開示。故
無導師。由此滿腔迷晦。雖厭苦。不識盡苦之道。忍
受生死。不求解脫。三界長夜。如夢如醉也。六道唯
人天屬善。眾生造業。墜惡趣者多。故增。生善道者
少。故損。捨生受生。不離惡趣。故云從冥入冥。恒為
八難所障。故不聞佛名。將遇佛而未及見佛。如飛
狸之先陰。巳遇佛而不欲聞佛。如快見之後身。既
見佛而不識佛。如六師之徒黨。此等迷人。豈性之
使然。乃盲瞑之習。所使然也。
△三一行半總結。】

「今佛得最上安隱無漏道(至)歸命無上尊。」

【初二句。結佛證果。次二句。慶巳慶他。末二句。總結
歸誠。
△五請轉法輪。】

「爾時十六王子偈讚佛巳(至)重說偈言。

世雄無等倫百福自莊嚴(至)當轉無上輪。」

【前來誦德慶巳。必欲聞法。以取聖果。故勸請也。法

輪者。法喻雙陳。輪乃車輪。有運載摧碾義。如來教
法。能載眾生從凡至聖。摧伏眾生一切惑障故。又
車行處。螳螂不能拒轍。喻大教宣時。魔邪不能搪
揬也。又三十輻為一轂。當其無有車之用。佛之說
法。如空中風畵。說而無說。故有利物之用也。秀拔
六合之表。故曰世雄。無等者。四天無以齊其福。無
倫者。十聖無以及其智。百福。約化身即三十二相。
約報身即九十六種大人相也。度我及諸者。自他
同證意也。為分別等者。願四悉隨機。開顯指示。令
我等聞解思修。亦得是智慧也。智慧即智度。修福
含五度。世尊二句。請應機說法也。以所念所行。向
道之機。智力福力。受道之質。宿命行業。得道之因。
各有大小淺深。佛悉知之。當說法以應機也。大通
智佛成道巳竟。
△次明十方梵王請法。分二。初威
光照動。】

「佛告諸比丘大通智勝佛(至)遍滿世界勝諸天光。」

【圓滿菩提。歸無所得。今言得者。無得之得耳。世界
是眾生共相所感。礙而不通。堅而難動。障却自巳
本源之智。故諸佛成道。先動眾生難動之地。以表
破無明顯智光也。中間者。銕圍山間也。日月不能
照者。惡業所障蔽也。皆大明者。因佛成道而明也。
眾生久處幽冥。彼彼不知。一蒙佛光。各得相見。故
驚恠云。此中云何忽生眾生。因果經云。悉達處胎
時。三千國土。朗然大光。日月不照。而皆大明。其中

眾生。各得相見。初成道時亦然。此光橫則五百萬
億國土。竪則各國上至有頂。下至阿鼻。與今一光
東照同也。彼佛是始。今佛是終。彼此互顯本有之
大通智勝也。又眾生既蒙佛光。無不獲益。華嚴云。
菩薩足底放光。照於地獄。眾生蒙光。皆生忉利。復
聞天鼓說法。立證十地。今經亦然。佛光照處。必是
宿種有緣。一蒙此光。未離苦者必離苦。未脫難者
必脫難。應知此光所照。必不徒施也。又其下。明梵
宮震動。光勝天光。
△二十方梵請。分二。先明九方
次明上方。此十方梵請。即廣前方便品。諸天請法
也。又十方次第而至者。言不頓彰也。究實而論。十
方一時光照。同時相見。同時相議。同時尋光。同時
謁佛。無有前後也。且初九方中。分四。初東方雲集。
又分七。初智佛現瑞。】

「爾時東方五百萬億(至)光明照曜倍於常明。」

【常明者即天光也。言倍者。佛光乃無漏之用。倍於
有漏之身光也。
△二梵眾驚駭。】

「諸梵天王各作是念(至)以何因緣而現此相。」

【△三互相問決。】

「是時諸梵天王(至)為諸梵眾而說偈言。

我等諸宮殿光明昔未有(至)遍照於十方。」

【云大德天生者。即補處大士。將欲住世。先生兜率。
放大光明。有此異瑞。必有異人出焉。
△四尋光見
佛。】


「爾時五百萬億國土(至)及見十六王子請佛轉法輪。」

【見佛處於道場。始知向光非大德天生。是佛出世
之光。梵天作念。相議推尋。見佛請法。與前幽冥眾
生。驚恠忽生。真雲泥之隔也。
△五廣陳供養。】

「即時諸梵天王頭面禮佛(至)一心同聲以偈頌曰。

世尊甚希有難可得值遇(至)惟願哀納受。」

【供佛亦供樹者。樹乃佛之所依。敬其樹。實敬其人
也。如甘棠民不忍伐之意。樹十由旬。座一由旬。華
如須彌。其相云何。當知不思議事。彼此不礙。又如
山者。顯最多也。非實如之。如形深取海。形高取山。
皆極顯之辭。納處者留也。偈初四句。讚悲心。道成
曰德。兩利曰功。數不可知曰無量。稱法界理。無[飢-几+爰]
無歉。曰具。悲救弘遠。無物不受其化。曰救一切。天
人下四句。讚慈心。範圍五乘而不失幾。曲成六道
而無所遺。言有法。行有則。曰天人師。三惡業苦。因
光攝而即息。五性沉流。借慧棹而登岸。故曰普饒
益。所從來下。明來意之誠。自遠趨風。不惜一巳之
勞。天福非常。故捨四禪之樂。屈巳而來。為供佛故。
先世下。求鑑其誠。以納其供也。宮殿乃宿福所致
出巳所享。上享於佛者。借有漏之果。作無漏之因
也。
△六請轉法輪。】

「爾時諸梵天王偈讚佛巳(至)一心同聲而說偈言。

世雄兩足尊惟願演說法以大慈悲力度苦惱眾生。」

【△七默然允許。】


「爾時大通智勝如來默然許之。」

【默然許者。諸佛受請之儀。法爾如是。有四意。一隨
先佛規則故。二生人尊重渴仰故。三不同凡夫外
道故。四能令目擊道存故。即四悉檀益。
△二東南
方雲集。又七。初智佛現瑞。】

「又諸比丘東南方五百萬億(至)宮殿光明照曜。」

【△二梵眾驚駭。】

「昔所未有歡喜踊躍生希有心。」

【準前當有諸梵各作念等。下皆準之。
△三互相問
決。】

「即各相詣共議此事(至)為諸梵眾而說偈言。

是事何因緣而現如此相(至)度脫苦眾生。」

【必有非常之人。然後有非常之瑞。以此裁之。必非
天生。多是佛出也。過千萬億等。言此光不在此土。
當過千萬億土求之。要知雖過千萬土。元不離當
處也。
△四尋光見佛。】

「爾時五百萬億諸梵天王(至)請佛轉法輪。」

【△五廣陳供養。】

「時諸梵天王頭面禮佛(至)一心同聲以偈頌曰。

聖主天中王迦陵頻伽聲(至)今得值世尊。」

【群賢所尊曰聖主。四天所宗曰王。以極果聖人。統
王十界故。梵音鏗鏘。故喻迦陵頻伽。此云妙聲鳥
也。大論云。迦陵鳥在殻未出。發聲微妙。勝於餘鳥。
正法念云。如是美音。若天若人。無能及者。唯除如

來音聲。三惡道等。惡人多而善人少。隨因感果也。
眾生盲瞑。失於正見。不知出要。佛為指示。引之令
出。故云為眾生作眼。不創聖業。子育生靈。巳入惡
道者救之令出。未入惡道者護之不入。故日哀愍
饒益也。
△六請轉法輪。】

「爾時諸梵天王偈讚佛巳(至)一心同聲而說偈曰。

大聖轉法輪顯示諸法相(至)忍善者增益。」

【大聖乃說法之人。法輪乃所說之法。法有頓漸性
相。隨機演說。度苦眾生。離苦得樂也。得道者三乘
賢聖。受福者三界諸天。故惡道少而善者多。云忍
善者。得聞佛法。勉力為善也。
△七默然允許。】

「爾時大通智勝如來默然許之。」

【△三南方雲集。又七。初智佛現瑞。】

「又諸比丘南方五百萬億(至)各自見宮殿光明照曜。」

【△二梵眾驚駭。】

「昔所未有歡喜踊躍生希有心。」

【△三互相問決。】

「即各相詣共議此事(至)為諸梵眾而說偈言。

我等諸宮殿光明甚威曜(至)為佛出世間。」

【△四尋光見佛。】

「爾時五百萬億諸梵天王(至)請佛轉法輪。」

【△五廣陳供養。】

「時諸梵天王頭面禮佛(至)一心同聲以偈頌曰。

世尊甚難見破諸煩惱者(至)惟願垂納受。」


【說法破眾生惑障。令得無上之果。又以三昧破煩
惱故。百三十劫乃一見。故云甚難見。言曠世久矣。
今乃得一見耳。眾生不食法味。如饑渴。如來說法。
有情聞之。如饑得食。渴得飲。頓除曠劫之饑虗也。
眾生不沾聖澤。如艸木枯槁。一聞妙法。便能發心。
修因克果。如艸木得雨。枯而秀。華而實。不期而致
也。上句有機無教。下句有教無機。昔所下。歎佛難
遇。祈垂納受。
△六請轉法輪。】

「爾時諸梵天王偈讚佛巳(至)一心同聲以偈頌曰。

惟願天人尊轉無上法輪(至)當演深遠音。」

【惟願二句。請法。擊於三句。喻也。鼓取䇿發義。螺取
號令義。雨取潤澤義。教法能令眾生破惑拒魔。力
破重圍。如鼓催發戰士也。法音宣暢。能令遠者悅。
近者集。濟濟受道。如聞螺聚聽號令也。一音說法。
隨類得解。無不入道。如婆伽一雨。隨地各別。各得
受潤也。如來說法。有形聲二益。如如意珠。如藥樹
王。所益弘多。故云度無量眾生。聖人談吐。貴在投
機。言近指遠。淡中有味。故云深遠音也。
△七默然
允許。】

「爾時大通智勝如來默然許之。」

【△四總明六方雲集。】

「西南方乃至下方亦復如是。」

【西南。西方。西北。北方。東北。下方。六方例上。七段皆
同。
△次明上方雲集。分六。初智佛現瑞。】


「爾時上方五百萬億國土(至)所止宮殿光明威曜。」

【△二梵眾驚駭。】

「昔所未有歡喜踊躍生希有心。」

【△三互相問決。】

「即各相詣共議此事(至)為諸梵眾而說偈言。

今以何因緣我等諸宮殿(至)為佛出世間。」

【△四尋光見佛。】

「爾時五百萬億諸梵天王(至)請佛轉法輪。」

【△五廣陳供養。】

「時諸梵天王頭面禮佛(至)一心同聲以偈頌曰。

善哉見諸佛救世之聖尊(至)皆共成佛道。」

【善哉下二行。歎佛恩德。善哉乃自幸之辭。無邊法
門。拯濟有情。故云救世。眾生沉於生死。宛轉無出。
故喻牢獄。獄中不強無罪之人。三界總是自迷之
輩。以勸誡二門。令出三界。故云勉出。二智照法無
遺。曰普智。羣萌者。眾生雖惡。不斷性善。喻艸木有
萌芽。雖殘害非無萌蘖生焉。甘露乃長生之藥。喻
佛法必證真常之果也。宗鏡云。有甘露樹。中秋露
滴於葉上。人取之為長生藥。若入地中化成珠。如
人聞法入識。化為菩提種子也。於昔下四行半。明
三界苦果。諸天頌中。有云一百八十劫。一百三十
劫。又云無量劫者。信知佛身無所不在。無時不現。
但隨緣所感。故有延促生滅之見耳。色力少。則形
劣惡陋。無復貴相。智慧減。則心染邪法。無有正慧。

皆罪業所致也。不得人天之福。失樂也。以苦為樂。
不知期福修因。故失樂想也。住於外道邪法。不識
聖人儀則。不蒙諸佛教化。所以生死往返。常墮惡
道。佛為下三行。慶其嘉遇。願以下。回施有情。諸梵
準此。皆有回施之文。
△六請轉法輪。】

「爾時五百萬億諸梵天王(至)時諸梵天王而說偈言。

世尊轉法輪擊甘露法鼓(至)無量劫習法。」

【甘露法鼓。使將死者聞其聲不死。巳死者復甦。將
死者凡夫也。巳死者闡提也。無量劫習法者。即佛
長劫修行自證之法。願如所證而說也。十方梵王。
種種佛事。其意專在尋光見佛。以人人有此光。個
個有此佛。但不知光之所自。故不得見佛耳。若知
光之從來。則見佛不遠。故諸天作念。皆云以何因
緣。而現此相。東方向西尋。南方向北尋。皆是描寫
此一段光。無在不在。無有定處。西看則東。北看則
南。瞻之在前。忽然在後。其實不離大通佛邊。其實
不離當人一念。所以諸梵王一見佛。即歡喜讚歎
也。上結緣遠由巳竟。
△二明結緣近由。分二。初轉
半字教。二轉滿字教。初又三。初智佛受請。】

「爾時大通智勝如來(至)及十六王子請。」

【此結緣之近由也。由佛受請說法。王子後得覆講。
正作結緣。
△二正轉教法。又二。先說四諦法。】

「即時三轉十二行法輪(至)是苦滅是苦滅道。」

【此先轉半字法輪也。三轉者。示勸證也。示者示其

相狀。謂此是苦逼迫性等。勸者勸其令修。謂此是
苦汝應知等。證者引巳證彼。謂此是苦我巳知不
復更知等。聲聞鈍為三轉。緣覺次之為再轉。菩薩
利為一轉。三轉十二行者。一約教。謂四諦各有示
相勸修作證。即十二教法輪。二約行。謂四諦三轉。
皆生眼智明覺。即十二行法輪。苦法忍。苦法智。苦
類忍。苦類智。一諦有四。四四十六。三人各得十六
心。成四十八行。今約一諦論十二行也。愚謂三轉
即四諦。十二行即十二因緣。此中先標。下先說四
諦法。次說十二因緣法。智者詳之。教行相循。共摧
惑障。名之為轉。轉此法度入他心。令彼得悟。名轉
法輪。若沙門等不能者。沙門不聞。尚不能知。何況
能轉。婆羅門雖聞。不解其理。亦不能轉。天著樂。魔
破法。梵味禪。故皆不能轉。唯佛能轉者。如禮樂征
伐自天子出。餘人皆不得擅專也。謂是苦下。為聲
聞先轉四諦法輪也。四諦通大小偏圓。謂生滅不
生滅無量無作等。今是生滅四諦。苦者逼迫為義。
一切有為心行。常為無常患累之所逼惱。故名為
苦。即三苦八苦等。集者招感為義。即見思惑。惑與
業俱。能招生死。故名為集。集為因。苦為果。果必有
因。故云是苦集。此世間因果也。滅者滅無為義。惑
業既盡。則無生死之累。故云是苦滅。滅諦之體。是
二涅槃。道者能通為義。正道助道。是二相扶。能通
至涅槃。故名為道。道能滅苦。故云是苦滅道。略即

戒定慧。廣即七科道法。道為因。滅為果。此出世間
因果也。生苦之集名苦集。盡苦之滅名苦滅。苦滅
之道名苦滅道。不得單言苦道。以道非生苦。不同
集故。又非滅苦。不同滅故。能證苦滅。故名苦滅道。

△次說因緣法。】

「及廣說十二因緣法(至)生滅則老死憂悲苦惱滅。」

【此為支佛。轉十二因緣法也。廣前苦集為流轉門。
廣前滅道為還滅門。十二因緣。經論名義不一。或
名有支。重城。棘圍。牽連。苦事。有云三世二世一念
等。說三世者。破斷常故。二世者。破著我故。一念者。
重性實故。今以三世二重因果釋之。展轉感果為
因。互相由藉為緣。無明者。過去一切煩惱。皆是無
明。體即是癡。以愚癡故。迷暗不了。故名無明。即是
惑也。行者。遍去世造作諸業。名之為行。由惑造業。
故云無明緣行。此二屬過去因。識以了別為義。以
業成故。牽生三界。意識妄念。投托父母。故云行緣
識。既托母胎。七日一轉。而成心色。名即心。色即質。
故云識緣名色。六入者。五七之後。六根成此胎中。
六七名髮毛爪齒位。七七名具根位。五根圓滿故。
根有入塵義。名入。色心成就六根。故云名色緣六。
入。觸者。出胎以後。三四歲時。由根對塵。未能了知。
是為觸。故云六入緣觸。受者。領納義。從五六歲。至
十二三。因六塵觸對六根。即領納前境。好惡等事。
雖能分別。未能起貪欲心。故云觸緣受。此五屬現

在果。愛者貪戀為義。從十四至二十。貪於種種勝
妙資具。及色欲等境。未能廣遍追求。由領納故。即
起貪愛。故云受緣愛。取者。追著義。從二十後。凡見
一切境。皆生取著之心。由愛生著。故云愛緣取。此
二即煩惱。與過去無明同。有者。因果不亡。既著諸
境。起善惡業。積集牽引。當生三界。故云取緣有。此
一即業。與過去行同。上三屬現在因。生者。四生六
道受生也。從有還受後世五眾之生。故云有緣生。
老死者。受生之身熟壞故。此二屬未來果。憂悲等
老死皆有故。上流轉門也。無明滅下。還滅門。約苦
集即有無明。乃至老死。約道滅即有無明滅。乃至
老死等滅。逆順觀察。並由無明為本。故無明一滅。
則行滅。乃至生滅老死滅也。其實先老死。逆次觀
察故。緣起經云。由誰有故。而有老死。如是老死。復
由何緣。初句是推因智。二句是審因智。此十二法。
除無明一支。各有七智。以無明無因可推審故。先
推老死。從何因生。知從生因。即推因智。次如是老
死。復由何緣。此是審因智。細於推故。三世各有二
智為六。第七住法智。一支有七智。十一支共七十
七智也。問。諸佛皆說三乘。此何不言六度。答。今為
下根論結緣事由。故不及菩薩耳。
△三聞法得道。】

「佛於天人大眾之中(至)無量無邊不可稱數。」

【不受一切法者。悟諦緣空。盡諸有結。意識滅盡。了
無所著也。葢心本解脫。有受故累。性本明淨有著

故昏。一切法不受不著。故得解脫之果。又不受一
切法者。斷八十八使。證初果見道位也。諸漏即見
思惑。心解脫者。脫子果兩縛。斷盡思惑。得無學果
位。以盡智斷惑。無生智證理。因亡果喪。證人空理。
心得自在。故名解脫。深妙禪定者。二乘觀練熏修。
九次第定。名為深妙。初說諦緣法時。六百萬億那
由他得道。二三四會。說是法時。得悟之人。轉多於
前。轉半字教竟。
△二轉滿字教。分七。初王子出家。】

「爾時十六王子(至)求阿耨多羅三藐三菩提。」

【沙彌此云息慈。自七歲至十三為驅烏。因行彰故。
十四至十九為應法。近受圓故。二十上為名字。未
具戒故。又具戒沙彌。遵守二十四門儀故。今是菩
薩沙彌。發大心故。諸根二句。即六根清淨。通則不
泥小道。利則不樂權乘。明則不居陰界。了則不滯
中途。皆內因也。供佛下外緣。植福巳廣。種德巳深。
志求佛果也。
△二請轉法輪。】

「俱白佛言世尊(至)深心所念佛自證知。」

【皆巳成就者。明濁障巳除。大乘機動也。諸子大乘
功德。悉皆具足。復愍諸聲聞未為究竟。故重請開
顯。廢半明滿。與今法華同也。深心所念者。深心樂
集一切諸善法故。直心正念真如。即求菩提。大悲
心度一切眾生。攝在志願之中。上求下化之心。佛
自證知也。
△三所將人眾出家。】

「爾時轉輪聖王所將眾中(至)亦求出家王即聽許。」


【八萬億人。是輪王率領之眾。見王子出家。頓發思
齊之心。故深慕聖道。出世纏家。入法性家也。聖王
十善化世。所以從人出家而即許之。問。僕從出家。
序此何意。答。正為下王子覆講之機。因為智佛疑
惑之眾。故為王子結緣之眾也。
△四受請說經。】

「爾時彼佛受沙彌請(至)皆共受持諷誦通利。」

【二萬劫者。上既為二乘說諦緣等法。後受諸子請。
又說法華。故知中間不容默然。必說方等般若也。
下偈云。說六波羅蜜。及諸神通事。方等教中。多明
不思議神通事。故知說方等。六度即菩薩事。故知
說般若。受持等。即拳拳不失意。應上皆共修學。
△
五時眾有解不解。】

「說是經時十六菩薩沙彌(至)千萬億種皆生疑惑。」

【云菩薩沙彌者。由聞方等般若。二萬劫中。修六度
行故。沙彌二乘。即信解眾。千萬億生疑。即不解眾。
此等即於十六王子所聽經結緣也。上士聞道。勤
而行之。王子是也。中士聞道。若存若亡。聲聞中有
信不信也。下士聞道大咲而巳。不解之眾而生疑
惑也。
△六說經時節。】

「佛說是經於八千劫未曾休廢。」

【顯說經時節之長。如燈明六十小劫。不起於座也。

△七說巳入定。】

「說此經巳即入靜室住於禪定八萬四千劫。」

【靜室入定之處所。八萬等住定之時節。智佛入定。

是結緣之近由。由入定不出。千萬億疑惑之眾。無
所咨問。故十六沙彌為其覆講法華也。上結緣之
由竟。
△二正明結緣。分二。初法說結緣。二喻說結
緣。初又三。初明昔共結緣。二明中間值遇。三明今
還為說。初又三。初王子覆講。】

「是時十六菩薩沙彌(至)廣說分別妙法華經。」

【知字最重。智佛入定。非無故而然也。我釋迦一化
始終。皆以智佛入定而為由致。以今所化之機。皆
智佛時覆講之緣種。由彼佛說法之後入定。而眾
疑無所咨問。故王子為其覆講。自爾巳來。恒為受
化之機。若不知智佛入定之旨。則昔緣不結。今日
何所成熟。所謂適化所及。非昔緣無以導心也。智
佛入定。巳知疑惑之眾。是王子之機。必由王子究
竟得度。故住定八萬四千劫。王子覆講。善繼善述
也。玄宗既唱。暫示忘言。故寂然禪定。繼述其事。欲
布所聞。故各升法座。下繫珠喻。正指此也。
△二眾
得利益。】

「一一皆度六百萬億那由他(至)三藐三菩提心。」

【發菩提心。故云得度。六百等眾生。即上不解之眾。
示者指示。教者教詔。令彼得益為利。喜他得益為
喜。即開示眾生佛之知見。使其悟入。而得利益也。

△三出定稱歎。又二。初正歎希有。】

「大通智勝佛過八萬四千(至)開示眾生令入其中。」

【具內因外緣。自利利他之德。故甚為希有也。令入

其中者。即度一切眾生。皆令入佛慧也。
△二勸物
親近。】

「汝等皆當數數親近(至)三藐三菩提如來之慧。」

【能信不毀者。恐得度有不信而毀者。故先歎其德。
後勸親近。所以下。徵釋勸近之意。三乘能信所說。
受持不毀。當得同歸一乘。入如來慧也。
△二明中
間值遇。】

「佛告諸比丘(至)得值四萬億諸佛世尊於今不盡。」

【世世所生與菩薩俱者。無緣必不相聚。有緣必不
相離也。四萬億諸佛得值不盡者。身子利根值二
萬億佛。下根者值四萬億佛。即數數現生滅等佛
也。先成熟者先得度之。後成熟者後得度之。如漁
人前網前獲。後網後獲也。若中間值遇。常受大乘。
此輩中間皆巳成就。不至於今也。若中間值遇。遇
其退大。仍接以小。此輩中間猶故未盡。今得還聞
大乘之教。三但論遇小。不論遇大。則中間未度。於
今亦未盡。今日始受大。乃至滅度後得道是也。問。
如上經歷多佛。多許時節。今始得羅漢。如此無生
法忍。何易可階。答。大聖善巧隨機說法。為厭佛道
長遠者說短。於佛道生輕易想者說長言如許劫
得羅漢者。此是權行。引諸實行。合入道耳。
△三明
今還為說。分二。初會結古今。二正說法華。初又二。
初會師古今。】

「諸比丘我今語汝(至)成阿耨多羅三藐三菩提。」


【先標成道說法。其二下。列八方佛號。阿閦此云不
動。東方為群動之首。歡喜即動義。表即動而證不
動之理也。佛具萬德。高出物表。故喻須彌頂。音相
乃形聲二益。其聲所說無畏。其形不怒而威。故喻
師子。所證之理。包遍群有。其性真常。如虗空住。其
體過去不生。未來不動。現在不起。無生無滅。故云
常滅。佛為教主。撫育群生。如世帝王。化洽萬方。故
以帝名之。梵行清淨。涉有不染。故云梵相。無量壽。
法身常住。教化無盡故。度世苦者。以智自度。以悲
度他。自他俱出有漏苦故。多摩等云性無垢。如來
神通。能救眾生離煩惱垢得清淨智故。須彌群峯
之王。喻佛為諸法王故。雲者舒卷自如。無心普廕。
喻聖心無私。體用無礙故。王者仁德浩大。匡正四
海。喻聖德流行。潤澤十方故。德用難思。摧魔制邪。
有情離怖畏。得安樂故。釋迦云能仁。牟尼云寂默
實智證理曰寂默。權智利生曰能仁。有二義。一對
待義。能者善權方便。曲就機宜。仁者至德洪恩。普
洽萬類。是大悲利物義。寂則澄然不動。頓息萬緣。
默則漠爾忘言。永離戲論。是大智冥理義。二圓融
義。以悲即智故。終日度生無生可度。動一靜也。智
即悲故。不起一念常度眾生。靜一動也。悲智二字。
佛之全德攝盡無遺矣。堪忍國土。乃大千世界。一
佛化境。悲華經云。是諸眾生。忍受三毒。及諸煩惱。
能忍斯惡。故名忍土也。
△二會弟子古今。分二。初

正會。二釋疑。初又二。初受大後退。】

「諸比丘我等為沙彌時(至)如來智慧難信難解。」

【我等為沙彌下。明受大不退。住無上道。於今下。種
大之後。中間退大向小。住聲聞位。佛常教化大乘。
諸人應以大乘之法。漸入佛道。所以下。徵釋退住
之意。雖下大種。緣佛慧難解。所以退大而向小也。
以今觀之。幸聞大法。不無宿因。安知吾徒非智勝
之遺塵。若能勤進。其庶幾乎。
△二正會古今。】

「爾時所化無量恒河沙等眾生者(至)聲聞弟子是也。」

【大通時覆講結緣。所化眾生。今汝等諸比丘是也。
此結現前。及我下。結未來弟子。
△二釋疑。】

「我滅度後復有弟子(至)除諸如來方便說法。」

【恐疑云。現在得聞法華。得入一乘。可是結緣之眾。
若未來世。不聞法華。而入滅度。此等豈能捨小得
入一乘耶。答。我滅度後。此土弟子。雖不聞經。不自
覺知所行是菩薩道。於自所證生滅度想入涅槃
者。我於餘國作佛。終當得聞是經。餘國者。此方機
盡。別土緣熟。此土雖滅。餘國又現又聞也。大經云。
如來名號。應眾生心。各各不同。一四天下。乃至十
方。各各十千異名是也。如來出世。無有餘乘滅度。
唯一佛乘。方便說三。
△二正說法華。又三。初時眾
清淨。】

「諸比丘若如來自知(至)了達空法深入禪定。」

【涅槃時到者。諸佛出世化道將畢。即說法華時也。

如迦葉燈明。出於淨土。說法華竟。即入涅槃。釋迦
出於穢土。說法華即唱當滅。更說涅槃也。眾清淨
者。既得四諦小教之益。免於五濁八苦之難也。信
解堅固者。聞方等大乘始教。心相體信也。了達空
法者。聞般若終實之教。於空法中心得了達。即轉
教意也。深入禪定者。即楞嚴定也。此科攝窮子喻。
五段經文。
△二正說法華。】

「便集諸菩薩及聲聞眾(至)唯一佛乘得滅度耳。」

【集諸菩薩。是聚會親族也。及聲聞一句。乃命其子
也。為說是經。正付家業也。世間下。以二乘不可云
滅度。得滅度者唯一佛乘耳。正開權顯實之意。
△
三釋疑。】

「比丘當知如來方便(至)是人若聞則便信受。」

【若無二乘得滅度者。如來何故施三。釋云。比丘當
知。如來以方便權智。深知眾生有小性欲。著於五
塵。弊於五濁。故先說二涅槃。聞必信受。令其破弊
免難。後必會歸於大也。法說結緣竟。
△二喻說結
緣。分二。先喻說。次法合。初又二。先明導師喻。次明
將導喻。初又分五。初五百由旬喻。】

「譬如五百由旬。」

【此喻上未度之眾。樂著諸有。輪迴處所也。即擬火
宅總喻。其家廣大三界無安。方便略頌。安隱對不
安隱之意。約土。凡聖同居為三百。方便有餘為四
百。實報莊嚴為五百。約惑見惑為一百。五下分為

二百。五上分為三百。塵沙為四百。無明為五百。約
觀空觀能過三百。假觀能過四百。中觀能過五百。

△二險難惡道喻。】

「險難惡道曠絕無人怖畏之處。」

【此喻上未度之眾。煩惱垢重也。即擬火宅中火起。
方便中不安隱五濁八苦之法。分段變易二種生
死。即果險難。見思塵沙無明。即因險難。由此因果。
故言惡道。三界乃怖畏之處。由險難故言怖畏。三
界無涯。茫茫蕩蕩。故言曠絕。若生死煩惱中有涅
槃菩提。此道雖復曠絕。則有人可依也。若生死煩
惱中無涅槃菩提。如病中無藥。則此道曠絕。是無
人可依也。
△三多眾人喻。】

「若有多眾。」

【喻上王子所化百千萬億皆生疑惑。不解之眾也。
即擬火宅中。三十子五百人。方便中。知眾生性欲
意。
△四欲過惡道喻。】

「欲過此道至珍寶處。」

【二乘斷見思出三界。故言欲過此道。更斷塵沙無
明。求至佛果。故云至珍寶處。此處即藥艸喻一味
之雨。火宅中唯有一門。方便中宣示佛道意。
△五
有一導師喻。】

「有一導師聰慧明達善知險道通塞之相。」

【此導師即十六王子也。即擬火宅中長者。方便中
我字。藥艸中密雲。在耳曰聰。在意曰達。一心三智

曰慧。具足五眼曰明。總言六根清淨也。通塞者。苦
集十二因緣六蔽塵沙無明為塞。道滅滅因緣智
六度一心。三觀為通。問。何不作父子相失。驚入火
宅。不虗等義耶。答。凡喻各逐意便。上取機應有無。
故言相失相見。若取應始赴機。故言驚入火宅。此
中正明將導眾生。世世相值。那言相失。久久結緣。
那言始應。為此義故不作相失驚入義也。上來三
周二十二番開權顯實。其意巳彰。不虗本欲勸信。
下根信在不久。故不須不虗耳。導師喻竟。
△二將
導喻。分三。初所將人眾喻。二中路懈退喻。三滅化
城至寶所喻。且初所將人眾喻。】

「將導眾人欲過此難。」

【喻本初結緣未得度者。本緣不失。而為導師所將。
故云將導眾人。即擬火宅見火驚怖。方便見五濁
起悲。
△二中路懈退喻。分二。初退大。二接小。即火
宅中不用身手。而歎三車希有。方便中暫息大化。
念用三乘也。旦初退大。又三。初中路懈退。】

「所將人眾中路懈退。」

【將人眾者。喻中間相值退大取小之人。中路者。非
是半途。但以發心為始。至佛為終。於此兩楹。而起
退大之意。故名中路。即擬上無大機也。
△二白導
師言。】

「白導師言我等疲極而復怖畏。」

【導師有四。自有通途慈悲導師。通他人故。文中有

一導師將導眾人是也。自有結緣導師。局我師故
文中所將人眾白導師言是也。自有權智導師。取
施小故。文中導師多諸方便是也。自有實智導師。
取開權故。文中導師知此人眾是也。四從時異。人
只是一。並是王子也。今白者。正白結緣之導師也。
以其退大則大滅。接小則小生。一生一滅。感於法
身。呼此為白。王子知其退大。即是聞其所白。善根
微弱。無明所翳。故言疲極。厭生死為怖畏。由怖畏
故正宜小接。即擬上不受大教也。
△三不復前進。】

「不能復進前路猶遠今欲退還。」

【不復前路猶遠者。見思塵沙無明。難可卒斷也。然
用小接之。不令頓還本處。亦有進義。即擬上息化
也。
△二接小。又四。初多諸方便。】

「導師多諸方便。」

【擬火宅中三車。方便中開三。四意具足。故多方便
也。
△二傷其失寶。】

「而作是念此等可愍云何捨大珍寶而欲退還。」

【傷其捨寶。喻知有小機而無大機也。
△三化作一
城。】

「作是念巳以方便力(至)若能前至寶所亦可得去。」

【作是念下。化作一城。即權說小果也。此用方便之
教。教化二乘。斷見思惑。出三界苦。故云於險道過
三百由旬。令其權證小果。故云化作一城。告眾人
下。引入化城。即三轉法輪也。汝等二句勸轉。勸令

前進入城也。今此三句示轉。示城可住也。可者謂
僅可止息。暫歇之意。隨意作者。即六通縱任等。若
入二句證轉。證城安隱也。若能二句。但令入城。更
說前進。於未開之前。不得明彰此語。今三周將盡。
開顯巳竟。即可說之。
△四歡喜入城。】

「是時疲極之眾心大歡喜(至)生巳度想生安隱想。」

【即擬火宅適子所願。方便受行悟入也。投其樂小
之心。故歡喜歎之。我等二句。釋未曾有。免惡道離
苦也。安隱得樂也。前入一句。受行悟入也。巳度想
得盡智也。安隱想得無生智也。即具智斷二德故。
此中歡喜即聞慧。未有即煖位。免惡即頂位。安隱
即忍位。入城即見道位。巳度即無學位。上中路懈
退竟。
△三滅化城至寶所喻。】

「爾時導師知此人眾(至)我所化作為止息耳。」

【此正說法華也。即火宅等賜。方便中說無上道。既
止息無疲倦者。喻上涅槃時至。眾又清淨。而得免
難。大機當發也。即滅下。引向寶所。即滅化城者。廢
權也。去來方語也。來字帶言。以理而論。眾生來不
去。小聖去不來。皆不合佛意。今即去即來。回身三
界。利生接物。莫學下劣住止而獨善也。寶處下。顯
實以廢權也。問前諸品開三顯一。為有何異。答。通
論無異。別論不同。方便約教。文云。但以一佛乘為
眾生說法。無二亦無三也。火宅約行。文云。各乘大
車遊於四方。嬉戲快樂。信解約人。文中結會傭作

是長者子也。藥艸約差別無差別。明權實。七種差
別是權。同依一理無差即實。約自行權實。隨自意
語。故佛能知而眾生不知也。今化城約理。寶所化
城。即大小兩理。除破二乘化理。顯於寶所一理。文
中即滅化城寶處在近等。上喻說竟。
△二法合。分
二。初正合。二舉喻帖合。初又二。初合導師喻。】

「諸比丘如來亦復如是(至)險難長遠應去應度。」

【上喻有五。今合三。如來合上導師。今為一句。合多
諸人眾。以能將導師。顯所將人眾也。知諸下。合險
難惡道。二種生死。五住煩惱。佛悉知之。故云知諸
等。長遠者五百由旬故。應去應度。即合善知險道
之相。兼過險道至寶所也。應去者。巳入化城。不復
前進。故應去。應度者。未入化城。多劫沉溺。應以化
城而濟度之。
△二合將導喻。分二。先合退大接小。】

「若眾生但聞一佛乘者(至)為止息故說二涅槃。」

【眾生即所將人眾也。一乘原被大機。今樂小之人。
聞此不欲見不親近者。乖其所好。合上中路懈退。
無大機義也。根機淺劣。若除糞得價。安於客作。以
求工食。則欲見之近之。若一乘大法。如匹馬單刀。
孤身萬里。說不投機。謂是閑言。故不欲見之近之
耳。佛道下。合上不能前進息化之意。長遠者。三祇
練行。百劫修因。如大海非一勺而竭。重樓豈一日
而就。故云久受等。佛知下。合上中間退大。復以小
接。下劣者有小機也。方便者多諸方便也。二涅槃

合上化作一城也。中道說二者。三界惑盡。塵沙未
破。於此兩楹。判有餘無餘二果。又分段巳盡。變易
未除。二死之間。判有無二果。故云中道。
△次合滅
城至寶所。】

「若眾生住於二地(至)於一佛乘分別說三。」

【二地即上二果。未辦者。以修言之。四住巳盡。五住
猶存。人執既遣。法執猶在。以證言之。則有餘雖證。
尚有無餘依大涅槃。分段雖超。未超變易故。近者
巳過三百由旬故。當觀下。令其自審。但是下。為實
施權。
△二舉喻帖合。】

「如彼導師為止息故(至)此城非實我化作耳。」

【寶處在近一句。當著眼看。言化城者。不但二乘。十
地等妙。皆是權立接引。並為化城。寶所者。乃真心
本佛。自性之寶。此寶不屬情量。不可建立。無佛無
眾生。無能無所。何處有城。若問此既為化城。何處
是寶所。答。寶所不可指。指即有方所。非真寶所也。
故只云在近而巳。不可定量言之。但忘言默證。當
體即是。
△二偈頌。有四十九行半。分二。先二十二
行半。頌結緣之由。次二十七行。正頌結緣。初又二。
初十二行。頌遠由。二十行半。頌近由。初又二。初六
行。頌大通成道。】

「爾時世尊欲重宣此義而說偈言。

大通智勝佛十劫坐道場(至)充我一切。」

【大通下三行。頌成道前事。過十下一行。頌正成道。

彼佛下二行。頌請轉法輪。兼眷屬供養。
△二六行
頌十方梵請。】

「世尊甚難值久遠時一現(至)轉無上法輪。」

【世尊下一行。頌威光照動。東方下三行。頌東方梵
王尋光雲集。三方下。頌餘九方。
△二十行半。頌近
由。分二。初五行。頌轉半字教。】

「無量慧世尊受彼眾人請(至)不能得其邊。」

【無量二句。頌受請。為宣下一行半。頌正轉教法。宣
暢下三行。頌聞法得道。十萬為億。十億為兆。百億
為京。千億為秭。萬億為姟。諸法不受者。能伏斷見
思也。
△二五行半。頌轉滿字教。】

「時十六王子出家作沙彌(至)八萬四千劫。」

【初二句。頌王子出家。皆共下一行半。頌請轉法輪。
佛知下二行。頌二萬劫中間。說方等般若也。般若
行也。神通事也。方等多明不思議神通事。說是二
句。頌受請說法華也。彼佛法華有恒河沙偈。今佛
七卷。當知一字法門。海墨不盡也。彼佛下一行。頌
說經巳靜室入定。以俟王子覆講結緣。頌結緣之
由竟。
△次二十七行。頌正結緣。分二。初八行。頌法
說結緣。二十九行。頌喻說結緣。初又三。初三行。頌
昔日結緣。】

「是諸沙彌等知佛禪未出(至)恒河沙等眾。」

【是諸二句。知佛入定。為無下一行半。覆講結緣。一
一下一行。眾得利益。
△二一行頌中間值遇。】


「彼佛滅度後是諸聞法者在在諸佛土常與師俱生。」

【△三四行頌今還為說。】

「是十六沙彌具足行佛道(至)慎勿懷驚懼。」

【是十六下。頌結會現在師弟。前言八方。今言十方。
以總該別。彼此隱顯也。以是下。頌正為說法華經。
結大通時之本因緣。故戒勿驚懼也。頌法說結緣
竟。
△二十九行。頌喻說結緣。又二。初十一行半。頌
喻說。二七行半。頌法合。初又二。初三行。頌導師喻。】

「譬如險惡道逈絕多毒獸(至)在險濟眾難。」

【譬如下。頌險難惡道。毒獸。喻生死煩惱也。無水艸
者。喻不修習菩提道也。無數二句。多諸人眾也。其
路二句。五百由旬也。時有一句。有一導師也。強識
下。聰慧明達也。
△二八行半。頌將導喻。又二。初六
行。頌中路權立化城。】

「眾人皆疲倦而白導師言(至)自謂巳得度。」

【眾人下。頌懈退也。導師下。傷其失寶也。尋時下。化
作一城也。諸舍宅者。諸空觀境也。園林者。二乘總
持無漏法林也。九次第定為渠流。八解脫為浴池。
重門三空門也。盡智無生智為樓閣。男女為定慧。
諸人下。頌歡喜入城也。
△二二行半。頌滅城引至
寶所。】

「導師知息巳集眾而告言(至)當共至寶所。」

【廢昔日之權。立今日之實。使發大心。求成佛果也。

△二七行半。頌法合。分二。初六行半。正頌法合。二

一行。頌舉喻帖合。初又二。初二句。頌合導師喻。】

「我亦復如是為一切導師。」

【△二六行。頌合將導喻。分二。初二行。頌合懈退。】

「見諸求道者中路而懈廢(至)所作皆巳辦。」

【見諸下。頌合中路懈退。故以下。接小也。云巳辦者。
證無學羅漢。乃權教極果也。
△二四行。頌合滅城
至寶所。】

「既知到涅槃皆得阿羅漢(至)乃是真實滅。」

【既知二句。合知止息巳。爾乃下。頌合滅化至寶所
也。故說二者。即上為止息故說二涅槃也。汝證下。
具三德秘藏。一切智即般若。三十二即法身。真滅
即解脫。三德不縱不橫。即見佛性。當發精進。勉而
求之可也。
△二一行。頌舉喻帖合。】

「諸佛之導師為息說涅槃既知是息巳引入於佛慧。」

【初二句。即止息化作大城也。次二句。即寶處在近
也。此品正說因緣巳竟。】

妙法蓮華經大成卷第五
