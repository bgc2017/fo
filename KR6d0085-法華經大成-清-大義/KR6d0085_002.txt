











妙法蓮華經大成卷第二
金臺即山居後學　大義　集

「妙法蓮華經方便品第二」

【今品名方便者。一品之中。方便文字。共有三十三
處。經家據若干文義。因而詺品。大意是指昔日三
乘方便。至今法華開捨方便。顯會真實。亦只名方

便耳。方便字面雖同權小。方便義意逈然言外。問
最上一乘。究竟圓滿。何於正宗分首。便云方便。與
昔三乘方便。何所揀別。答。經不云乎。正直捨方便。
但說無上道。又云。開方便門示真實相。今名方便
者。意含前後權實二義。前權方便者。乃於一佛乘
分別說三。後實方便者。乃開權顯實會三歸一之
第一方便也。問。何不名真實品。答。此經大義。開顯
會歸之旨。若盡廢昔日之方便。却將何等會顯真
實。所以仍標方便。先分後合。即權即實。圓融活潑
善巧無加。故名方便品。方便者。法用也。法有方圓。
用有差會。葢隨眾生樂欲。非佛本懷。文云。令離諸
著出三界苦。是故如來稱歎方便。非今品意。以是
體外方便。化物之權隨他意語故。又方便者。門也。
門名能通通於所通。方便權略皆是弄引。為真實
作門。文云。開方便門。示真實相。非今品意。亦是體
外方便。自行化他之權隨自他意語故。又方便者。
秘妙也。妙達於方。即是真秘。點內衣裏無價珠。與
王頂上唯有一珠。無二無別。指客作人是長者子。
亦無二無別。如斯之言。是秘是妙。文云。唯我知是
相。十方佛亦然。止止不須說。我法妙難思。正是今
品之意。是同體方便。自行之權隨自意語故。以自
文殊答彌勒今相如本瑞是諸佛方便。則說經入
定放光動地皆方便矣。經云。吾從成佛巳來。種種
因緣譬喻廣演言教無數方便。則方便不止於今

經放光動地。乃從成佛巳來。種種言教皆方便也。
文云。過去無數劫。無量滅度佛。種種緣譬喻。無數
方便力。則方便又不止於釋迦一佛。乃十方三世
諸佛出世說法皆方便也。又云。更以異方便。助顯
第一義。則方便又不止於三乘六度萬行之正經。
乃至舉手低頭。沙為塔。爪畵像。或出於誠敬。或出
於戲樂。無非一大事因緣之方便也。如此則降迹
皇宮。六年苦行。多子塔前拈華。雙樹林中入滅。以
及德山棒。臨濟喝。無往而非方便也。正宗分首。置
此二言。則知七卷經文。無非方便。一切眾生本有
佛知佛見故也。

△第二正宗分。文有十九品。以本經綱要。分為四
段。此品至法師品。為開佛知見。寶塔天授二品。為
示佛知見。持品至壽量四品。為悟佛知見。分別功
德至常不輕四品。為入佛知見。且初開佛知見。文
有九品。分二。初八品說三周法授三根記。二法師
品歎持經人與所持法。初又二。初略開三顯一動
執生疑。二廣開三顯一斷疑生信。初中又二。初略
開三顯一。二騰疑致請。初中有長行偈頌。長行分
二初寄言歎二智。二絕言歎二智。初中分二。初明
諸佛權實。二明釋迦權實。初又分二。初經家提起。】

「爾時世尊從三昧安詳而起告舍利弗。」

【爾時者。文殊答彌勒巳竟之時也。安詳者。申申夭
夭從容自得之貌。佛常在定何故言起。此有所示。

往古諸佛說此經時。必入無量義定。今佛亦爾。對
入言起。世界悉檀。故從定起。歷履法緣。二俱審諦。
說必不謬。增長物信。為人悉檀。故從定起。佛寂而
常照。尚須入定方乃說法。況復散心妄有所說。對
治悉檀。故從定起。入定緣理。安心實相。出定令他
安心實相。第一義悉檀。故從定起。告舍利者。身子
為法說得記之當機。乃小乘中智慧第一之人。故
告之。首標萬二千。而獨告身子者。必有所因也。法
說後。身子自述領解。則曰我昔從佛聞如是法。見
諸菩薩授記作佛。而我等不預斯事等。四大弟子
則曰。我等居僧之首。年並朽邁。乃至不生一念好
樂之心。則身子願學菩薩授記作佛。唯恐不得久
矣。故因而告之。問與大品方等阿含有同異否。答
各處不同。阿含發起生滅法輪故告。方等彈斥。大
品加被。今經開顯故告也。論云。告身子不告別者
智深故。不告菩薩者。有五。一為聲聞所作事故。二
迴向大菩提故。三令無怯弱故。四為發餘人善思
念故。五令不起所作巳辦心故。
△二正歎權實。分
三。初雙歎。二雙釋。三雙結。且初雙歎二智。】

「諸佛智慧甚深無量(至)一切聲聞辟支佛所不能知。」

【諸佛一句。標實智也。諸佛有二。一是十方三世諸
佛。即下十方三世佛佛道同之義。二是釋迦一佛。
即下分身諸佛現在說法者是。一往智即慧。慧即
智。分之智能分別事理。慧能決斷精麤。智慧之體。

即一心三智。是諸佛自覺聖智之境。在佛為阿耨
菩提。涅槃妙心。正法眼藏。在眾生為佛知見。常住
真心。元湛妙性。今經云。一乘實相。家業寶所等。甚
深無量者。稱歎之辭。諸佛實智。竪徹如理之底。故
甚深。橫窮法界之邊。故無量。無量甚深。深高橫廣。
如根深枝茂。源遠流長。實智既爾。權智亦然。其智
一句。標權智也。以道前方便有進趣之力。故名為
門。從門入到道中。道中稱實。道前為權也。難解難
入者。稱歎之辭。由無量故難解。由甚深故難入。不
謀而了無方大用。七種方便不能測度。又智慧門
者。自有方便智慧為門。得入佛智慧。如瓔珞經云。
二觀為方便道。得入中道第一義諦是也。自有佛
智慧為門。得入佛智應。即今經所歎其智慧門是
也。又權智稱門者。以實智寂滅離言。固不可說。今
用權智。曲唱傍通。開方便門。示真實相。故權智名
門。即方便門也。清凉疏云。方便門有二。一遠窮之。
四十年前所說諸法。為今經方便權門。故云雖示
種種道。其實為佛乘。近言之。入定放光等事。為此
會方便權門。故云今佛放光明。助發實相義。一切
二乘所不能知。故言難解難入也。別舉二乘不知
者。為執重故。華嚴頓照。如聾若啞。故言不知。方等
彈斥。保住艸庵。故言不知。般若轉教。無心希取。故
云不知。今大機啟發。放光動地。彼此今古。佛佛道
同。猶懷疑惑。故云不知。利根菩薩。節節能知。鈍根

二乘。是亦不知也。正是激發二乘之言。
△二雙釋
二智。】

「所以者何佛曾親近(至)勇猛精進名稱普聞。」

【先雙徵二智。佛曾等。釋實智也。良由諸佛往昔因
中。劫劫生生。未曾離佛。以佛為師。常隨佛學。所近
之佛。非一佛二佛。曾經百千萬億無數諸佛。如此
則外值佛多。稟承至要。故實智甚深。若事其師而
不學。猶勿師也。學其道而不行。猶不學也。由是事
一佛。盡行一佛無量道法。事無數佛。盡行無數佛
無量道法。所積者深。所造者廣。如此則內行純厚。
躬行實踐。故實智無量。勇猛等。釋權智也。勇猛者。
果敢直前。難行能行故。精進者。志無退屈。長劫無
厭故。名稱者。十號具足。舉事得宜故。普聞者。圓彰
法界。聲名遠著故。良由諸佛勇猛精進。能入難入
之門。既入門巳。澤被無疆。物欽勝德。故名稱普聞。
勇猛一句。釋權智深。名稱一句。釋權智廣。權智雖
無深廣之語。例實智此義得成。
△三雙結二智。】

「成就甚深未曾有法隨宜所說意趣難解。」

【稱理究竟。圓滿果德。曰成就。覺盡心源。到彼岸底。
曰甚深。昔所未說。故未曾有。此結實智。稱機所說。
故言隨宜。非七方便所知。故言難解。此結權智。又
成就等。結自行權實。隨宜等。結化他權實。自行權
實俱名為實。化他權實俱名為權。此中親近二言。
案至化城天授。以親則智佛與佛。及十方佛。皆父

子兄弟之親。近則提婆為師。佛為弟子。奉事千歲
為近故。盡行二言。案至不輕品。以惡罵捶打。尚致
禮讚。為盡行故。名稱一句。案至藥艸品。以大音聲
普告天人等。神力品。諸天於虗空中唱言。有國名
娑婆。佛名釋迦。皆佛之名稱普聞也。又成就等。案
至寶塔品去。涌塔變土。集分身出眷屬。談壽量。分
別功德。乃至提婆得記。龍女成佛。皆是佛所成就
未曾有法。一向不與二乘人說。今經說之。所以難
信難解也。又親近一句。所學之深也。盡行一句。所
造之深也。勇猛一句。建志之深也。名稱一句。積德
之深也。成就一句。所證之深也。隨宜一句。方便之
深也。如此歎者。顯二乘人所學所造。建志積德。所
證方便。皆不深也。正發二乘之願慕。使其內心自
惺。諸佛如是勤學深造。名稱普聞。我等云何於佛
法中。心生疲怠。果能如是思惟。庶幾進入一乘。所
謂風之積也不厚。則負大翼也無力。小知不及大
知。宜乎二乘不知如來智慧也。上歎諸佛權實二
智竟。
△二歎釋迦權實二智。分三。初歎權釋權。二
歎實釋實。三結權結實。對上科凡有三意。一者前
諸佛二智合歎。明二智體同也。釋迦二智開歎者。
表二智功用有異故。二者明垂迹之本。故諸佛先
歎實。明顯本之能。故釋迦先歎權。三者諸佛顯自
行。故先實。釋迦明化他。故先權。初歎權釋權。又二
初歎權智。】


「舍利弗吾從成佛巳來(至)引導眾生令離諸著。」

【成佛巳來。近指菩提場。遠指塵點劫。以三種化他
之權。逗會眾生。故言種種因緣也。譬喻者。小乘中
以芭蕉水沫為喻。大乘中以乾城鏡幻為喻。廣演
者。能於一法出無量義也。無數方便者。即七種方
便也。離諸著者。說散十善令離三途著。說淨十善
令離欲界著。說諦緣法令離見思著。說菩薩法令
離涅槃著。說佛法令離順道法愛著。
△二釋權智。】

「所以者何如來方便知見波羅蜜皆巳具足。」

【由於方便善巧。故能種種因緣等。知即三智之知。
見即五眼之見。悉到事理邊底。故悉名波羅蜜。皆
具足者。權實悉究竟之謂。此中知見即實智。由證
此實智。故能種種行權。此歎權釋權竟。
△二歎實
釋實。又二。初歎實智。】

「舍利弗如來知見廣大深遠。」

【廣大一句。稱歎也。廣大明橫。即前無量。深遠明竪。
即前甚深。實智本非橫竪。寄言往歎。論其橫竪。照
無限極。如函大葢大也。
△二釋實智。】

「無量無礙力無所畏(至)成就一切未曾有法。」

【無量。四無量心也。無礙。四無礙辯才也。力。十力也。
一是處非處力。二業智力。三定力。四根力。五欲力。
六性力。七至處道力。八宿命力。九天眼力。十漏盡
力。佛悉遍知。無能勝無能壞。故名力也。無所畏。四
無所畏也。一一切智無所畏。二漏盡無所畏。三說

障道無所畏。四說苦盡道無所畏。通名無畏者。於
大眾中。廣說自他智斷。既決無失。則無微致恐懼
之相也。禪。即實相之禪。定。即楞嚴大定。解脫者。佛
地位中諸解脫門也。三昧者。二十五王三昧也。深
入釋深遠。無際釋廣大。成就等。總攝佛地所具。一
切功德。歎實釋實竟。
△三結權結實。又二。初結權
智。】

「舍利弗如來能種種分別(至)言辭柔軟悅可眾心。」

【種種巧說。即上種種廣演也。言辭柔軟者。巧法逗
機而不暴戾也。悅可眾心者。隨眾生樂欲也。由具
足方便知見。故能種種巧說。令人悅可也。
△二結
實智。】

「舍利弗取要言之無量無邊未曾有法佛悉成就。」

【取要者。大略言也。未曾有法。即結上成就一切等。
以佛地不共功德。無量無邊。深入無際。皆未曾有
之法也。要知諸佛之權。即釋迦之方便。釋迦知見。
即諸佛智慧。非權無以導實。非實無以開權。有實
無權。則沉埋中下。有權無實。則屈枉大根。權實並
行。方能曲成小大而不遺。出定雙歎。葢為此也。寄
言歎三智竟。
△二絕言歎二智。分三。初正絕言歎。
二徵釋絕言。三釋權實相。且初正絕言歎。】

「止舍利弗不須復說。」

【歎到恰好處而止者。欲杜口不說也。滿心要說。且
示絕言。敦機令信。故止而歎之。不須復說者。以此

法深寂。是絕相門。口談詞喪。心緣慮忘。故止而不
說。以自覺境界。非餘所知。故止而不說。設慈悲為
說。聞不能解。恐傷善根。故止而不說。
△二徵釋絕
言。】

「所以者何佛所成就(至)乃能究盡諸法實相。」

【成就者。圓滿具足義。以果對因。諸佛所證。權實不
二。是第一法。所得微妙故。是希有法。如優曇華故。
是難解法。所不能知故。降斯巳還。所證之法。皆非
第一希有難解也。唯佛等者。唯佛與十方諸佛。究
竟實相邊底。如十五之月。體無不圓。光無不遍故。
諸法權也。實相實也。諸法即實之權也。實相即權
之實也。即實而權。權外無實。即權而實。實外無權。
斯為同體妙權妙實。法華開顯。如點銕成金。妙在
此也。此四字。是法華之大本。諸教之端首。釋義之
關鍵。眾生之依止。發心之憑仗。權謀之用體。迷悟
之根源。果德之理本。一化之周窮。五時之終卒。佛
所成就者。正目此也。唯佛證極窮源。所以止而不
說。
△三釋權實相。】

「所謂諸法如是相(至)如是本末究竟等。」

【南嶽大師讀此文。皆云如。故呼十如。智者大師依
義讀文。凡有三轉。謂如是相。是相如。相如是等。諸
法者。總指世出世間法。凡拈一法。即具十如。如是
者。隨事指法之辭。謂諸法有如是之相等。相以據
外。覽而可別名相。性以據內。自分不改名性。主質

名體。功能名力。構造名作。習因為因。助因為緣。習
果為果。報果為報。初相為本。後報為末。諸法歸趣
為究竟平等。如一人有形相。心性。身體。力用。作為。
過去因。現在緣。為人是果。窮富延促根身全缺是
報。生為本。死為末。研究平等。又如是二字。直指當
體之詞。以此諸法。若言其相。相即無相。故云如是
相。若言其性。妙性天然。若言其體。體自真常。若言
其力。力用稱真。若言其作。作而無作。若言其因。生
本無生。若言其緣。性空成事。若言其果。果不離因
若言其報。業性昭然。若言其本末。始終一際。故云
如是本末。以上諸法。一一皆是如是之法。故云究
竟平等。寂滅無二。此諸法之實相也。權實之法。不
可思議。是三世諸佛所證之境。唯佛與佛乃能究
盡者。此也。
△二偈頌。有二十一行。分二。初十七行
半。頌上長行。二有三行半。略開三顯一。初又分二。
初四行頌寄言歎二智。二十三行半頌絕言歎二
智。初又二。初二行。合頌二佛二智。】

「爾時世尊欲重宣此義而說偈言。

世雄不可量諸天及世人(至)無能測量者。」

【長行權實各歎。表化緣異故。頌中二智合歎。示二
智體同故。世雄者。乃雄猛絕世之稱。以難行能行。
難斷能斷。難捨能捨。難證能證故。古云。出家乃大
丈夫事。非將相所能為。能證之人。出乎其類。所證
之法。豈住思議。此頌上諸佛智慧也。不可量。頌上

甚深無量也。亦該權智。以實智不可量。權智亦爾。
次三句。推廣上不知之人。此中與長行有三異。一
上舉人又標法。故云諸佛智慧。今但頌人。將人以
美法。故云世雄。二上開歎。今合頌。以法別故須開。
人總故須合。三上云一切二乘不知。今言一切眾
生類不知耳。佛力下。頌釋迦二智。佛力等實智也。
諸餘法權智也。云餘者。指化他之權。是實智之餘
助耳。即以自行而為化他。從一法中開出無量。種
種因緣。種種譬喻。所有方便。無不即權即實。故亦
無能測量。
△二二行合頌二佛釋歎結歎。】

「本從無數佛具足行諸道(至)我巳悉知見。」

【此頌上二章釋結之意。而文字變化。不必一一拘
配。由甚深故難見。微妙故難了。無量劫行道。權智
滿也。道場得果。實智滿也。所得之果。即法界海慧。
嚝劫修因所感之果也。葢謂甚深微妙之權實。最
為難見難了。由我與諸佛。本從無量佛所。具足盡
行無量道法。於無量劫行此道巳。乃坐道場得成
佛果。故能悉知悉見此權實法也。頌寄言歎竟。
△
二十三行半。頌絕言歎。分五。初半行頌釋權實相。
二半行頌徵釋絕言。三半行頌正絕言歎。四十行
半頌不知之人。五一行半頌第一希有之法唯佛
能知。且初半行。頌釋權實相。】

「如是大果報種種性相義。」

【大即妙也。種種即十如差別不同。義即究竟等。先

舉果報。次舉性相。中間可知。顯逆順觀法無拘也。
又大在果前。即不變隨緣。義在相後。即隨緣不變
義。
△二半行頌徵釋絕言。】

「我及十方佛乃能知是事。」

【是事。即諸法實相也。唯佛與佛乃能究盡諸法實
相。深造自得。乃能知之。
△三半行頌正絕言歎。】

「是法不可示言辭相寂滅。」

【實相非方所。故不可示。非言語道。故言辭寂滅。古
德云。佛法大煞有。只是舌頭短。是此意也。又前云。
大果報者。自證境界。正指華藏世界。無量莊嚴。圓
融果海。交徹無礙。故云種種性相義。佛與諸佛乃
知是事。以果海離言。故言辭寂滅。此離言之道。非
思量分別之境。豈二乘所堪哉。故止而不說。正顯
究竟一實之地。為今日所歸之極致。長行未盡。偈
中發明也。
△四十行半頌不知之人。分七。初一行
許信力能解。二一行半揀二乘不知。三一行揀身
子不知。四一行半揀大弟子不知。五二行揀辟支
佛不知。六二行半揀發心菩薩不知。七一行揀不
退菩薩不知。且初一行。許信力能解。】

「諸餘眾生類無有能得解除諸菩薩眾信力堅固者。」

【此下十行半。推廣一切眾生類無能知佛者。申明
諸佛二智。甚深無量。難解難入也。然人則一層高
一層。義則一句緊一句。只要發揮一切聲聞支佛
所不能知。唯佛與佛乃能究盡之義。初二句。總揀

七方便人不知。次二句。許信力菩薩能入。此菩薩
即圓教十信滿心也。若此妙法。除佛之外。究竟無
人能解者。說之何益。故許以信得入。言堅固者。圓
教菩薩。是過量大人。一聞此法。直下承當。即以自
性不動智以立信體。信得自心與佛無二。心境一
如。即契實相。如將重擔肩荷直前。亦若香象渡河
截流而過。如此方名信力堅固也。
△二一行半揀
二乘不知。】

「諸佛弟子眾曾供養諸佛(至)其力所不堪。」

【一切漏。三界見思也。最後身。二乘極果也。不堪者。
以二乘是寒灰枯木之人。力量淺薄。不堪重任。古
德云。若欲擔荷大法。須是枯木摻華。寒灰發𦦨。始
得。
△三一行揀身子不知。】

「假使滿世間皆如舍利弗盡思共度量不能測佛智。」

【謂上佛弟子雖多。或少智慧容有不知。即如一身
子之智慧。聲振五天。假使滿世間人皆如身子之
智慧。盡其思量忖度。亦不能測。則甚深無量難解
難入。可知矣。
△四一行半揀大弟子不知。】

「正使滿十方皆如舍利弗(至)亦復不能知。」

【謂不但滿世間人如一身子。正使滿十方世界人。
皆如身子之智慧。更加神通如目連。頭陀如迦葉。
說法如滿慈。多聞如阿難。密行如羅雲等。亦滿十
方剎土盡其神思。忖度測量。亦所不知。
△五二行
揀辟支佛不知。】


「辟支佛利智無漏最後身(至)莫能知少分。」

【逆順觀緣。故名利智。自行權實。俱名為實。謂不但
聲聞不知。即利智如支佛。遍十方界。數如竹林。如
此人眾心一。時長且久。亦莫能知佛智之少分耳。
則二智甚深無量。又可知矣。
△六二行半揀發心
菩薩不知。】

「新發意菩薩供養無數佛(至)不能知佛智。」

【或指六度三祇未斷惑者。或指小始教中發心之
人。彼於當教。各能了達四諦義趣。依之發於四弘
誓願。各能敷演當教道法。展轉望前皆稱妙智。謂
不但緣覺。即新發大乘意之菩薩。供佛無數。有福
超二乘矣。了義說法。自利利人。有慧超二乘矣。其
多不但如竹林。且如稻麻竹葦之多。又充遍十方
剎土。又非散心小智。乃一心妙智。又非少時少劫。
如恒沙之多劫。咸共思量。亦復不知。則二智之甚
深無量。又可知矣。
△七一行揀不退菩薩不知。】

「不退諸菩薩其數如恒沙一心共思求亦復不能知。」

【不知圓理。具一切法。即一切法。故云不知。又視佛
菩提。如隔羅糓觀月故。謂新發心雖是大乘。容有
退息。固不能知。即八地巳上。不退地位諸大菩薩
數如恒沙。一心思求。亦復不知。則二智之甚深無
量。愈可知矣。頌不知之人巳竟。
△五一行半頌第
一希有唯佛能知。】

「又告舍利弗無漏不思議(至)十方佛亦然。」


【此法稱無漏者。純一實相。實相之外無餘法故。不
思議者。即權即實。即實即權。離過絕非。心言斷故。
甚深微妙者。唯佛所契證故。唯我二句。頌上可知。
此頌長行權實二智竟。
△二三行半。略開三顯一。
分二。初一行半。明諸佛顯實。】

「舍利弗當知諸佛語無異(至)要當說真實。」

【諸佛語無異者。顯諸佛化道是同也。於佛二句勸
信。法久二句顯實。久後說實。可見從前所說皆非
真實。此破昔之執。生今之疑。下文將非魔作佛。由
聞此語也。
△二二行明釋迦開三。】

「告諸聲聞眾及求緣覺乘(至)引之令得出。」

【上明顯實。今明開三。顯實必開三。開三必顯實。佛
佛道同。互現一邊耳。告諸下。正明昔日所示之三。
聲聞為小乘。緣覺為中乘。我令二句。即擬六度菩
薩。大乘也。何以知之。修六度即免四趣苦縛。未能
入滅度。三祇百劫。乃得涅槃。逮之言遠乃及耳。佛
以二句。正斥三乘皆是方便。一總非實。後二句。出
示三之意。引令出著。不得巳而說三。非為真實。但
是方便門耳。上略開三顯一竟。
△二騰疑致請。分
二。初經家敘疑。】

「爾時大眾中有諸聲聞(至)而今不知是義所趣。」

【由聞三偽一真。執動疑生也。有諸下。敘千二百疑。
聲聞從因稱也。羅漢從果稱也。獨標陳如為疑首
者。以佛最初成道。聞四諦法得解脫者。故下疑佛

說一解脫義為言。成道一年度五人。二年度耶舍
長者五十人。三年度三迦葉一千人。五年度身子
目連各一百人。故有千二百五十五人。為常隨眾
耳。及發下。敘四眾疑。即有學眾也。上斥三乘皆是
方便。敘疑但在二乘者。以執重疑深。故偏舉耳。下
文云。求佛諸菩薩大數有八萬。亦皆有疑。故知三
乘僉疑。偏舉二乘也。何故殷勤等者。謂今者世尊
何故出定之後。殷勤稱歎方便。前云無數方便引
導眾生。又云佛以方便力。示以三乘教。若然。則四
十年來所說皆方便權巧耶。我等所證亦方便耶。
此疑方便。佛所得法甚深難解者。謂今世尊何故
而作是言。佛所得法甚深難解。前云諸佛智慧廣
大深遠。成就希有難解之法。若論佛所得法。三乘
大小之別。諦緣始終之理。窮神盡奧。諒無餘蘊。今
日何故又言甚深。若然則今日難解之法。非昔日
之法乎。今日甚深之法。深於昔日之深乎。此疑實
智。有所言說意趣難知者。謂今者世尊何故又言。
有所言說意趣難知。四十年來。親見如來色心業
勝。耳提面命。有所言說。我等巳知之矣。何故今日
言難解難知。若然。則昔日之所解。更有未解之旨
乎。昔日之所知。更有不知之意趣乎。此疑權智。今
日何故又言一切聲聞所不能及。於三乘人獨說
我等不及。我等既不知。而菩薩能及之乎。抑菩薩
不知之乎。此疑巳等不知。又佛一代所說唯一解

脫義耳。昔日讚歎三乘是真出要。此佛說一解脫
義也。我等依而行之。亦得此解脫之法。遂出生死。
證得涅槃。師資之分尊卑有別。師資之道解脫則
同。何故如來成就。我等不知。將非解脫之名同。而
理有異乎。豈如來之所證。證於我等未證乎。我等
之所證。證於如來之不證乎。若爾。何故同出生死。
不爾。何故見斥我等。此疑巳所證。三乘既皆方便。
不知何為真實。言既異常。理必神怪。及門之徒。蹶
然有疑。故云我等不知是義所趣。
△二當機正請。
文有三請二止。合前為三止。初止為理深難解。初
請為自他求決。二止為驚疑不信。二請為久植必
解。三止為謗必墮苦。三請為利根得益。且初請。有
長行偈頌。長行又二。初陳疑。】

「爾時舍利弗知四眾心疑(至)甚深微妙難解之法。」

【心疑者。根心之疑也。一光圓現。二士酧酢。其疑猶
緩。出定歎斥。三乘方便。久後說真。動彼昔執。搖蕩
其心。憂兕不泰。所疑者急也。身子以盡智無生智。
知四眾心疑。自亦未了然矣。諸佛下疑權。甚深下
疑實。
△二陳請。】

「我自昔來未曾從佛(至)甚深微妙難解之法。」

【我自下陳巳請。今者下陳眾請。何因何緣。應下大
事因緣。身子疑為法說得記之案。阿若四眾等疑。
為後二周得記之案。疑乃悟之關也。不疑則不開
悟。不開悟則不得記。疑有淺深。根有利鈍。所以法

有三周。記有先後矣。
△二偈頌。偈有十一行。分五
初三行半頌疑二智。二三行總頌三乘四眾疑。三
一行半別頌自巳疑。四一行別頌三眾疑。五二行
總明同疑致請。且初三行半。頌疑二智。】

「爾時舍利弗欲重宣此義而說偈言。

慧日大聖尊久乃說是法(至)諸佛之所得。」

【三智圓明。能破癡暗。故云慧日。又天無日不見四
時運化之功。佛無慧不見三乘修證之道。故以慧
喻日。久乃之久。應上久後言。是法。指上說真實。道
場所得。指自行權實。應上道場得果。無能發問。應
上諸佛弟子眾。乃至不退菩薩。不能測佛智。我意
難測者。應上假使如舍利。亦復不能測佛智。亦無
能問者。謂不退菩薩及我身子。既不能問。則亦無
有能問者矣。出定稱歎所行道。自行權也。佛所得
智慧。自行實也。
△二三行。總頌三乘四眾疑。】

「無漏諸羅漢及求涅槃者(至)願佛為解說。」

【及求一句。即六度菩薩。猶獸名。性多疑。聞有聲則
豫上樹。是事。指久後真實。三乘方便。
△三一行半。
別頌自巳疑。】

「於諸聲聞眾佛說我第一(至)為是所行道。」

【究竟法果也。所行道因也。此二句兩向。若就不能
測佛智言。謂為是佛究竟果法耶。為是佛因修所
行道法耶。若就斥三乘皆方便言。疑三乘各有因
果。若云方便非真實者。為是所證果非真實耶。為

是所行因非真實耶。
△四一行。別頌三乘疑。】

「佛口所生子合掌瞻仰待願出微妙音時為如實說。」

【聞佛說法。法身得生。故云佛口所生。以三乘學人
皆傾誠仰待。願出妙音如實說也。
△五二行。總明
同疑致請。】

「諸天龍神等其數如恒(至)欲聞具足道。」

【數如恒沙。其人多也。求佛菩薩。其根大也。萬億國
土。其來遠也。合掌敬待。其心誠也。欲聞具足道者。
言此多眾大根之人。皆從遠方而來。至誠之極。非
求半珠。在獲全璧。應上我今巳具得。身子求心切
而請辭迫。故一聞法說。即領解得記。亦有由矣。
△
二止。為驚疑不信。】

「爾時佛告舍利弗(至)諸天及人皆當驚疑。」

【連言止止。不屑之嚴也。天人驚疑者。驚為怪誕。疑
必不信。不信必起謗法之愆。說之無益。不說無損。
不若止之。
△二請。為久植必解。】

「舍利弗重白佛言(至)聞佛所說則能敬信。

爾時舍利弗欲重宣此義而說偈言。

法王無上尊惟說願勿慮是會無量眾有能敬信者。」

【重言惟願者。因止之愈嚴而請之愈切。足見悟機
之熟也。然日光不為無目而隱。佛法豈為癡者而
默。況今會中無數眾生。曾見諸佛。宿種非淺。善根
成熟。一聞大道。擔當不怯。智慧超拔。入耳即信。勿
以人天驚疑為慮。不疑者多。而敬信者廣。當為信

者說。則損者少。益者多。何得不說乎。縱有不信以
結信受之緣。無慈之慈慈之大矣。說則兩益。止則
雙傷。豈可因少疑而害多信。缺其慈悲矣。
△三止。
為謗必墮苦。】

「佛復止舍利弗(至)增上慢比丘將墜於大坑。

爾時世尊重說偈言。

止止不頌說我法妙難思諸增上慢者聞必不敬信。」

【佛法常儀。一請便說。況今無問自說。反再請而不
許者。正為增上慢輩耳。上以天人不信為辭。此以
增上慢為辭。言緩意迫。輕重漸及。佛慈而威又可
見矣。大坑即地獄。凡人不信佛言。則墮地獄。豈可
說法令人招苦。驚疑不毀。其障猶輕。增慢之流。望
望而去。若將凂焉。怨生心。謗於口。必墮地獄深坑。
萬苦不反。不惟無益而且有損。是以辭之深而絕
之至也。
△三請。為利根得益。】

「爾時舍利弗重白佛言(至)長夜安隱多所饒益。

爾時舍利弗欲重宣此義而說偈言。

無上兩足尊願說第一法(至)則生大歡喜。」

【此身子又以類巳多者為請。生死無明為長夜。涅
槃果德為安隱。從佛受化必能敬信。永別生死長
夜。得大安隱之樂。所益多矣。偈中初四句為巳求。
願說等者。由前斥三乘是偽。又聞久後說真實。在
二乘未知法華是實。但據斥三非真。三外必更有
法。故云第一法。是會下為八部求。文殊謂諸人今

當知等是也。我等下為同道者求。所謂諸求三乘
人等是也。文淡義濃。求之深而語益該矣。則會中
雖有不信之人。佛亦不能顧其難而欲慈悲矣。上
略開三顯一動執生疑巳竟。
△二廣開三顯一斷
疑生信。文分三周。一法說一周被上根。二喻說一
周被中根。三因緣一周被下根。初法說一周分五。
一正法說。二身子領解。三如來述成。四與之授記。
五四眾歡喜。且初正法說。有長行偈頌。長行分三。
初許說。二受旨。三正說。且初許說。】

「爾時世尊告舍利弗(至)汝今善聽當為汝說。」

【汝巳二句。順許也。洪鐘在架。扣無不應。殷勤三請。
豈得不說。雖欲無言。不可得也。汝今下。誡許也。諦
聽是聞慧。善思是思慧。念之是修慧。大經明四善
法為涅槃因。一親近善友。二聽聞正法。三思惟其
義。四如說修行。惟此四法。是涅槃因。善友即如來。
餘三即三慧也。分別解說四字。按品題正是方便。
論文義。則為一經應前啟後之大關鍵。初佛止云。
止不須復說。身子請云。是事為云何。願佛為解說。
第三止云。止止不須說。身子請云。惟垂分別說。則
分別解說四字。元是身子請辭。佛今允可。但加吾
當為汝四字此論文勢相承之妙。若論所詮義者。
前云是法不可示。言辭相寂滅。可容分別乎。又云
無漏難思議。甚深微妙法。可容解說乎。則知佛所
得法。元不可分別解說。今云吾當等者。是為身子

等無有能得解者。不得巳而以言語為方便。將諸
佛所知不可示者而分別之。將佛所證不可思議
者而解說之。下文自如是妙法以去。皆為二乘人
分別解說也。說此語時下。揀許也。五千在座。如來
三止。今將許說。威神遣去。故禮佛而退。五濁障多
名罪重。執小翳大。名根深。未得三果謂得三果。未
證無學謂證無學。名增上慢。有如此失者。謂有障
執慢三種之失。所謂黃流不注瓦缶。福澤不降淫
人。諸佛心印。豈薄德所堪。是以不住也。不制止者。
佛法常儀。默為應允。制如天子稱制之制。勅命也。
上聞開三顯一。言約義隱。猶未生謗。足作繫珠因
緣。去則有益。若聞廣說。乖情起謗。住則有損。是故
不制止也。問。五千在座。既不蒙益。去有何益。答。此
非當機。是結緣人耳。昔大通時。亦有無量眾生心
生疑惑。世世與師俱生。今皆得度。乃至如來滅後
猶故未盡。此五千亦爾。爾時下。佛自述不制止之
意。乃佛自慰之辭。後文今我喜無畏者是也。枝葉
細末。不任器用。斥五千非載道之器。尋常在語言
上做工夫。鬼窟裏作活計。摘葉尋枝。莫窮其本。大
品云。攀附枝葉。棄於根本。是人為不黠。即此義也。
貞本榦也。對枝末言。實果實也。對華葉言。凡物有
榦實。不愁無枝葉。若有枝葉而無榦實。則何益也。
此句美在會之眾為大器也。退亦佳矣者。應知上
慢不全無法。但以淺位自謂增上。名增上慢。既以

小自翳。復妨他大光。今退無謗法之愆。復無障他
之過。故云佳矣。上枝末未去。故如來三止。真實願
聞。故下身子四請。師弟鑒機。非徒靳固也。此五千
慢流。乃金口所唱。序中為權。云何通耶。大師必有
洞見如來心宗之處。不然。何故諸佛許之。今有三
義。知是權現。一者燈明六十小劫說經。會中無有
一人身心懈倦。則知高會如栴檀林。豈有凡材。此
五千於未出定前。巳契離言之旨。今聞許說。故禮
佛而退。二者若實慢人。則望望然而去。今既禮佛
而退。默契此理。以此法離言。今許分別解說。乃落
二落三之談故。三者尊佛語故。由前云若說是事
等。此五千假飾慢流。為進會中增慢之儔耳。不然。
序文大違經文。汝今下。結許。善聽者。誡其詳審而
聽。不可鹵莾。莫著名相。果能句下翻身。言中得意。
脫體而會。方不徒說。
△二受旨。】

「舍利弗言唯然世尊願樂欲聞。」

【唯諾也。唯聲速而質。諾辭緩而文。禮記云。父命唯
而起。師命亦然。樂聞者。如渴思飲等。
△三正說。分
二。一明四佛章。廣上諸佛權實二智。二明釋迦章。
廣上釋迦權實二智。上句逗少是文略。總云諸佛
是人略。但開三顯一是義略。此下章句多是文廣。
明五佛是人廣。明六義是義廣。六義者。一歎法希
有。二說無虗妄。三開方便四示真實。五舉五濁釋
權。六揀偽敦實。歎法令生尊重。無虗謬止其誹謗

開方便使莫執小。示真實使其悟大。舉五濁示必
施三。揀虗偽要必真實。於五章中。一一應備六義
前後互出不具足者。葢如來巧說不煩文耳。且初
四佛章。分二。初總明諸佛。二別列三世。初總明諸
佛中。應有六義。今但四義。一歎法希有。二說無虗
妄。三開方便。四示真實。缺二指後文耳。且初歎法
希有。】

「佛告舍利弗如是妙法(至)如優曇鉢華時一現耳。」

【法喻雙舉。即出題名。時乃說之者。諸佛同出五濁。
必前開三。如今世尊。四十餘年始顯真實。久默斯
要。不務速說故。久不說者。為人不堪故。時未至故。
五千未遣故。今人巳堪。時巳至。五千巳去。決定說
大乘故。又向上一乘。聖人存而不論。論而不議者。
待時也。非時而說者。失言也。時而不說者。失人也。
時而後說者。人不厭其所以言。言不失其所以人。
機會兩得。故云時乃說之。優曇華者。此云靈瑞。亦
云瑞應。三千年一現。現則金輪王出。表三乘調熟
巳後。方說妙法。授法王記。般泥洹經云。閻浮提內。
有尊樹王。名優曇鉢。有實無華。若金華生者。世乃
有佛。乃佛之兆也。施設論云。繞贍部洲。有輪王路。
廣一踰繕那。無輪王時。海水所覆。無能見者。若輪
王出。海水減少。金沙路現。此華乃生。作金輪之先
兆也。問。如是之法。時說時現。夫一時字有何義耶。
答。一是從漸說頓。以最後為一時。一是因頓說頓。

三際平等。是無時之時。名為一時。如蓮華無始無
終。以明一相一味之旨。問。有以青白論蓮色。是非
莫決。可得義否。答。佛在處以蓮瑞表圓行開敷之
相。初無五色之云。若以色論。則是隨機隨教而見。
今法華一相一味之教。但取喻蓮華。那論青白。問。
一相一味。權實互徹。請以義示。答。三乘之權。是分
證之真。一乘之實。是對待之真。皆是接引之辭。只
須權實互融。大小迹忘。如太虗空。無內外相。如一
蓮華。無同異相。法喻雙舉。理固如是。
△二說無虗
妄。】

「舍利弗汝等當信佛之所說言不虗妄。」

【汝等當信者。勸信無虗妄人。說無虗妄法也。此理
至深。理與昔異。此言至妙。言與昔反。此行至普。行
與昔乖。此人至勝。勝於昔劣。恐物生謗。故勸信也。

△三開方便。】

「舍利弗諸佛隨宜說法(至)唯有諸佛乃能知之。」

【諸佛下開三。隨宜等者。文承於前。義釋於上。謂諸
佛法妙。以時而說。如優曇華。以時而現。而不虗妄
者。是何法也。有何妙也。法者。即我出定所歎。諸佛
隨宜所說。方便權法。妙者。其間隨宜所說。而佛意
在實。物莫能解。故言意趣難解。所以下釋。舉今佛
之權能。釋諸佛之方便。巧慧同故。借此釋彼。謂諸
佛隨宜說法。意趣難解者。何也。且勿論諸佛隨宜
難解為妙。即我成道巳來。以種種等。演說諸法。諸

佛方便亦如我也。是法下結。二乘用七識思量。六
識分別。不知諸法妙義非思量分別也。佛意難知。
唯佛與佛能了。稟教者謂三。諸佛知一耳。
△四示
真實。分四。初標出世意。二重徵出世意。三正明出
世意。四結成出世意。且初標出世意。】

「所以者何諸佛世尊唯以一大事因緣故出現於世。」

【出對入言。現對隱言。一者一實相也。非三乘五性
七方便。故言一。大者其性廣愽。愽三乘五性七方
便。故言大。諸佛出世之儀式。故名事。眾生機感名
因。佛乘機而應名緣。又佛知見為大事。生佛無二
名一。眾生性具為因。善友開發為緣。四十年前權
說此知見。今但實說此知見。謂諸佛證此如實之
相。乘此實道出現於世。只要眾生得此實相。惟為
此事。曾無他事。
△二重徵出世意。】

「舍利弗云何名諸佛(至)一大事因緣故出現於世。」

【將欲分別。更重提起。以為言端。又此大事。佛所尊
重。故重示之。如釋論明父王欲多聞太子名。數數
說之。無有厭足。
△三正明出世意。又分二。初明大
事因緣。】

「諸佛世尊欲令眾生(至)一大事因緣故出現於世。」

【法華論作三番釋。一無上義。除一切智。更無餘事。
二同義。聲聞辟支佛性法身平等故。三不知義。謂
二乘人不知究竟唯有一佛乘故。四為令證不退
轉地。現與無量智業等。論言次第。初開佛知見為

無上。次示三乘同有佛性法身。雖明佛智無上。但
恐佛獨有。故次明三乘同有。雖三乘同有。而二乘
不知。示其令悟。雖知而不得不退。故第四令得不
退。二番約菩薩。開如上說。示者。諸菩薩有疑令知
如實修行故。悟者。未發菩提心合發心故。入者。巳
發菩提令入法故。三番約凡夫。開亦如上。示其有
佛性故。悟令外道眾生覺悟故。入令入大菩提故。
嘉祥云。開示約能化。悟入約所化。能化有大開之
與曲示。但說有性為大問。言此是凡夫性。此是聖
人性。因果理行。即曲示也。所化有始悟之與終入。
豁然了知。故名為悟。修行契證目之為入。即始淺
終深也。欲令二字。是佛本懷。眾生指九界眾生。故
字應上因緣。清淨二字從開字顯。啟閉曰開。佛知
見三字。應指性具本有知見。佛即知見。持業釋也。
清凉云。性即知見。圭峯云。知見即本覺靈源。的指
六根中性。諸經詮顯不一。古德稱謂不同。智者知
是佛性。愚人喚作精魂。皆目此也。但為二障迷倒
封閉。故開令顯現。使得清淨者。顯是在纏之體。如
眼被色染。乃至意被法擾。不開未即清淨。一開即
遠離迷倒封閉。色是佛色。聲是佛聲。內之身心。外
之世界。皆如來藏妙真如性。是為清淨矣。出告曰
示。謂出巳所有以昭告於人也。佛之知見。即諸佛
修證巳成果德之知見。依主釋也。眾生有性具知
見。而未逮修成。若但開其性具而不示修成。如鑛

金璞玉。終無究竟。故就巳修證而告示焉。自惺曰
悟。承上開示本有而自惺悟性具之知見也。親到曰
入。知見道者。修證果上知見之門路也。例如道諦。
承上告示修成。而親到修證境界也。前二在教。後
二在機。一三屬性具。二四屬修成。又當知眾生是
九界別用之名。佛是一界同體之號。九界差別名
眾生知見。十界十如名佛知見。眾生知見者。迷妄
有故。覆真失性。有所不知。有所不見。遇緣住著。有
知而貪。有見而求。故曰妄知見。楞嚴云。知見立知
即無明本也。佛知見者。徹了實相萬派根源。悟妙
明體。無所不知。無所不見。如日照世。似鏡現相。無
心而應。無念而現。故曰真知見。今經云。如來觀知
一切諸法之所歸趣。亦知一切眾生之所心念也。
舍利下結。
△二明會權歸實。】

「佛告舍利弗(至)無有餘乘若二若三。」

【昔日方便教化三乘。理實而言。但化菩薩。如彼窮
子自謂客作。長者觀之是真子也。三乘眾行名之
為諸。為圓故諸。即是一事。一事云何。唯以佛之知
見開悟眾生也。圓頓之教名一佛乘。降斯巳還。皆
名有餘之說。即不了義。今言但以一佛乘者。純說
佛乘也。無有二三。以二三非本懷故。諸佛以此大
事而教菩薩。以此而說法。以此而所作。以此而教
化眾生。二三之談。豈真實哉。
△四總結出世意。】

「舍利弗一切十方諸佛法亦如是。」


【結文義長。序中因光橫見萬八千土。引古竪明二
萬諸佛。無不為實施權。會權歸實。至於一切十方。
剎海無盡。世界淨穢。差別無盡。諸佛出世。亦無不
先權後實。大事因緣。如此而巳。故云法亦如是。上
總明諸佛竟。
△二別列三世佛。分二。初別明三佛
開權顯實。二總結諸佛出現大事。初又分三。初明
過去佛。二明未來佛。三明現在佛。應具六義。但出
二義。四准前後。且初明過去佛。】

「舍利弗過去諸佛(至)究竟皆得一切種智。」

【過去諸佛者。即莊嚴劫諸佛。逆推即日月燈明。大
通威音。雷音。雲自在等。無數方便下開權。是法下
顯實。是法二字。及釋迦章如此二字。皆指權為實。
述其施權。意在顯實。過去眾生。從過去佛聞法得
果。仍呼眾生者。乃因名。何佛不從眾生中而成哉。

△二明未來佛。】

「舍利弗未來諸佛(至)究竟皆得一切種智。」

【未來佛者。即彌勒等星宿劫諸佛。華光。山海慧自
在。蹈七寶華等。皆未來佛也。開顯可知。
△三明現
在佛。】

「舍利弗現在十方(至)究竟皆得一切種智。」

【現在諸佛者。即賢劫中諸佛。亦即三變所集分身
佛。妙音品淨華宿王智。勸發寶威德上王等。是與
釋迦同時之教主。現在說法。國土之名各各不同。
諸佛之號尊尊有別。立言設教。先權後實。無不同

也。故曰雖說百千億。無數諸法門。其實為一乘也。
初標出世意。次明開顯可知。
△二總結諸佛出現
大事。】

「舍利弗是諸佛(至)欲令眾生入佛之知見故。」

【上明四佛章。廣上請佛權實二智巳竟。
△二明釋
迦章。廣前釋迦權實二智。於六義中無歎法希有。
就分五。初開方便。二顯真實。三舉五濁釋權。四揀
偽敦信。五說無虗妄。且初開方便。】

「舍利弗我今亦復如是(至)而為說法。」

【先權後實。與諸佛不異。故云亦復如是。知諸下開
權。種種欲者。即五乘根性樂欲也。過去名根。能生
為義。現在名欲。取境為義。未來名性。不改為義。深
心所著。即根也。方便力者。即隨宜開三乘權法也。

△二顯真實。】

「舍利弗如此皆為(至)尚無二乘何況有三。」

【如此二字。承前開方便意在於實。古德云。𪄕鵄樹
上啼。意在麻畬裏。十方下。稱實而顯。十方世界無
非法界真如妙理。湛一如空。尚無二乘之名。何況
有三哉。但隨根性。投其好樂。不得巳而隱一實施
三權耳。
△三舉五濁釋權。分二。初標名顯相。】

「舍利弗諸佛出於五濁惡世(至)見濁命濁如是。」

【世本非惡。因濁故惡。濁者如土投水。水失清潔。土
亡留碍。容貌汩然。名之為濁。此經五濁。與楞嚴不
同。彼自晦昧巳來。九界俱濁。唯佛為清。欲示澄濁

頓入涅槃義。乃窮源也。今經局在穢土減劫。明諸
佛隱實施三。由於五濁惡世。正顯善權方便。不可
思議。乃截流也。人壽八萬減至三萬。未名為濁。至
二萬歲為五濁始。釋迦出世。正值百歲時也。劫濁
無別體。四濁熾盛。假立此名。眾生濁亦無別體。攬
見慢果報三法假立。煩惱以五鈍使為體。見濁以
五利使為體。命濁以連持色心。壽煖識三法為體。
四濁增劇。聚在此時。瞋恚增劇刀兵起。貪欲增劇
饑饉起。愚癡增劇疾疫起。三災起故。煩惱倍隆。諸
見轉盛。麤獘色心。惡名穢稱。摧年減壽。眾濁交凑。
如水奔昏。風波鼓努。魚龍攪擾。無一憀賴。時使之
然。此劫濁相也。當此之時。世衰道喪。人事雜亂。求
其上古無為清淨之世不可得矣。貪海納流。未嘗
飽足。未得患得。既得患失是也。瞋虺吸毒。撓諸世
間。狐假虎威是也。癡暗頑嚚。過於漆墨。世之造黑
業是也。慢高下視。凌忍無度。恃才勢伎巧是也。疑
網無信。不可告實。世之不真實是也。若此則心煩
惱熱。貪瞋互起。空華翳眼。狡詐橫生。此煩惱濁相
也。當此時。舉天下求一不識不知。守純抱朴者。不
可得矣。攬於色心。立一主宰。喻如黐膠。為物不著。
流宕六道。處處受生。此眾生濁相也。如此眾業相
生。不奔命於名勢。即匿心於財貨。不淹沒於色聲。
即覊縻於情識。求其果腹而嬉。擊壤而歌者。不可
得矣。無人謂有人。有道謂無道。十六知見。六十二

等。如羅網稠林。纏縛屈曲。不能得出。此見濁相也。
如此邪知妄見。淳風彫削。道德澆漓。情竇日開。渾
沌日死。執斷執常。計因計果。求其真知真見。不可
得矣。朝生暮死。晝出夕沒。波轉烟迴。瞬息不住。此
命濁相也。如此短年促壽。嗜欲愈深。天機愈淺。風
雲氣少。兒女情多。求其了達自然慧命者。不可得
矣。五濁體相。如此而巳。若論五濁次第。煩惱見為
根本。從此二濁成於眾生。從眾生有連持命。此四
經時為劫濁。今不次。義勿錯。
△二乘時開三。】

「舍利弗劫濁亂時(至)於一佛乘分別說三。」

【如來出世。正值此五濁雜亂之時也。以良心喪滅。
澆漓非常。人不遂生。物不安理。故云亂時。舉劫濁
四濁全該。眾生罪垢深重。縱貪瞋癡。在巳者拔一
毛而利天下不為。在他者縱貪婪而不厭。嫉人之
賢。妬人之能。三途苦本。眾惡根基。五濁障重。智淺
根劣。至愚至癡。難調難伏。若不隨其所好。投以大
法難矣。故諸佛不得巳而於一佛乘分別說三。止
啼黃葉。豈真金錢哉。
△四揀偽敦信。分二。初揀別
真偽。二開除釋疑。初又二。初不聞不知非真弟子。】

「舍利弗若我弟子(至)非阿羅漢非辟支佛。」

【弟子與師。神交氣聚。命脉相關。隨順師法。繼續傳
燈。有所言說。諦信無疑。羅漢具智斷之能。辟支有
覺悟之智。舉一三反。聞即解了。法王法中。雖有二
乘之名。而無二乘之實。如來出世但教化菩薩而

巳。那有二乘。不過假立以引之耳。昔三之權。今一
之實。傳此乃真弟子。悟此乃真羅漢。覺此乃真辟
支。今我弟子。自謂羅漢辟支。不聞不知但教菩薩
事。無二無三之旨。此非佛弟子。非阿羅漢。非辟支
佛。
△二聞不信受成增上慢。】

「又舍利弗是諸比丘(至)若不信此法無有是處。」

【此敦逼時眾令信受也。五濁障重。暫令息苦。故說
見思斷盡名為羅漢。不復受生名最後身。出同居
分段苦輪。名為涅槃。無明別惑尚在。何得名羅漢。
變易生死浩然。何得名最後身。化城未是寶所。何
得名究竟涅槃。倘自以為足。不復進求無上菩提。
皆是增上慢人耳。所以下反顯。若實得阿羅漢者。
今聞此經即便信受進求菩提。不信此法者未之
有也。此輩未得羅漢而謂羅漢。未得最後身而謂
最後身。未得涅槃而謂究竟。豈不是增上慢哉。
△
二開除釋疑。】

「除佛滅度後現前無佛(至)於此法中便得決了。」

【承上若佛在世說此經。不信不受成增上慢。即開
云。除佛滅後現前無佛。許此一類偏執權經。不信
圓法。聽許非增上慢。是無佛處容可稱尊也。聽許
者何。以滅後雖有此經。求其受持及解義者難得
其人。人既難遇。致此輩不信不受不聞不知。所以
聽許非慢也。若遇下釋疑。恐疑曰。若滅後羅漢不
遇此經。不遇誦持之人。則當永滯小果。終不聞耶。

故釋云。是人雖生滅度之想。捨命巳後。便生有餘
之國。值遇餘佛。於此大法。一言之下。便得決了。又
餘佛者。四依菩薩也。羅漢遇之聞經決了。又修念
佛定。見十方佛為說決了。又行人苦到懺悔。見佛
為說。亦得決了。揀偽敦信竟。
△五說無虗妄。】

「舍利弗汝等當一心(至)無有餘乘唯一佛乘。」

【先勸信迦文實說。次勸信諸佛誠言。所以止疑謗
也。然此勉勵當機者。上來三請之篤。故世尊婆心
大切。一縱一奪。乍抑乍揚。展轉至此。無上妙理。八
字打開。滿盤托出。只欠當機一信解耳。故結勸云。
汝等當一心等。若待思而後知。見而後信。當面錯
過。不知幾千里矣。惟在句下承當。直信不疑。便能
通身顯露。脫體全彰。諸佛稱性而說。言不虗妄。但
發肎心。必不相賺。此而不信。吾末如之何也巳矣。
上長行巳竟。
△二偈頌。共有一百二十一行。分二。
初四行一句。頌上許答。二有一百一十六行三句。
頌上正法說。且初四行一句。頌上許答。】

「爾時世尊欲重宣此義而說偈言。

比丘比丘尼有懷增上慢(至)舍利弗善聽。」

【上慢我慢不信。四眾通有。但出家修道得禪。謬謂
聖果。偏起上慢故。近事男挾財勢等。多起我慢故。
近事女智淺偏僻。多起不信故。不自見過者。三失
覆心。藏疵揚德。不自省察。是無慚人也。若自見過。
是有智人也。缺漏者。律儀有失名缺。定共道共有

失為漏。無道定故內起惡覺。如玉含瑕。無律儀故
外動身口。如玉露疵。護惜即覆藏也。覆罪者恐彰
巳短。護惜者恐失利養。小智者不得學無學智。而
有世間小慧。糟酒之滓也。糠米之皮也。五千但有
世間禪。而無無漏禪定潤如糟。但有文字解。而無
理慧之實如糠。喻此眾內無實智。一向空腹高心。
執著聲教。如糟糠之濫於五穀也。今佛開大機顯
大用。不向語言中作活計。正欲篩簸糠粃。獨存實
仁。彼等見如此之威德。故禮佛而退。故云佛威德
故去。若斯人者。薄福少德。不堪受是一乘之大法
也。此眾二句。頌佛自慰。舍利一句。頌許答也。此中
缺漏以破器責之。瑕疵以玷病責之。糟糠以不醇
粹責之。小智以無大智責之。枝葉以不貞實責之。
惟有過故缺漏。缺漏故護惜。護惜是小智。小智是
尠福德。尠福德故不堪受大法也。
△二有一百一
十六行三句。頌上正法說。分二。初七十三行一句。
頌四佛章。二四十三行半。頌釋迦章。初四佛章分
四。初三十四行三句。頌諸佛。二二十七行半。頌過
去佛。三六行半。頌未來佛。四四行半。頌現在佛。且
初三十四行三句。頌諸佛。然與長行有三異。一彼
此互無。長行有歎法無五濁。今頌有五濁無歎法。
二前後間出。長行先歎法次不虗開權顯實。今頌
先開權顯實後明不虗。三開合不同。長行勸信不
虗合說。今分勸信隔於不虗。又長行以釋迦方便。

釋諸佛之權。今頌中以釋迦顯一。釋諸佛之實。正
顯佛佛道同故也。文分為五。初五行三句。頌諸佛
開權。二十三行。頌諸佛顯實。三四行半。頌諸佛勸
信。四九行半。頌諸佛五濁開三。五二行。頌諸佛不
虗。且初五行三句。頌諸佛開權。】

「諸佛所得法無量方便力(至)為是說涅槃。」

【所得法。即道場所得權實法也。方便逗機故言無
量。照九法界機。說七方便教。九是所被。教不出七。
說七被九。漸令入實。隨何等機說何等法。遇機便
逗。無有一定。故云無量方便力而為眾生說。現起
希望名念。法門不同名種種。心念存於中。事業彰
於外也。過去所習名性。現在樂欲名欲。心念不一。
事業不一。故云若干。善惡業者。七方便人。傳迭論
善惡。先世善惡若干差別。非一緣一喻一方便所
能度脫。唯佛權智照了。隨其機宜。說九部法。投其
念欲。令其歡喜也。修多羅契經也。伽陀云孤起。不
重頌也。本事者。說本昔世界事也。本生者。說本昔
受生事也。未曾有者。種種神力。眾生怪未有也。因
緣者。一切佛語緣起事。皆名因緣也。譬喻者。月隱
重山。舉扇類之。風息太虗。動樹訓之。祇夜云重頌。
優波提舍云論議。如上九部。言昔施權。為七方便
人說也。若十二部。更加方廣。授記。無問自說。鈍根
下結施權意。前世根鈍。今世無機。不堪聞大。故言
不行深等。前世貪著障重。今世眾苦所惱。故唯可

聞小。故言為是說涅槃也。
△二十三行。頌諸佛顯
實。分二。初三行。頌大事因緣。】

「我設是方便令得入佛慧(至)以故說是經。」

【長行先明出世大事因緣。開示悟入佛知佛見。次
明會權歸實。但一佛乘無有餘乘若二若三。今頌
會歸之意明顯。開示悟入總以佛慧大乘攝之。承
上謂此涅槃。是一時權設。非決定說。非真實說。其
實潛巧密誘。令入佛之智慧。但不曾說汝等當成
佛道。所以未曾說者。根未熟故。時未至故。今之根
器既熟。說時巳至。乃決定說。真實說。撤去籓籬。直
授大乘平等實相妙法。故云決定說大乘也。又當
知往昔所說九部之法。皆是隨他意語。非我本懷。
九部隨順眾生。入大乘是佛本懷。以是之故。先說
此九部經也。
△二十行頌會權歸實。】

「有佛子心淨柔軟亦利根(至)此事為不可。」

【有佛子下。頌但教化菩薩也。心淨者。不與萬法為
侶。諸塵作對。非若貪著五欲。如癡蠅粘喃不肎放
捨也。柔軟者。調伏柔和。易受化度。非若剛強麤獷。
如狂象難調難伏也。利根者。見鞭影而即行。非若
樂著小法。如駑駘策之不進也。近佛行道。因深緣
勝。非若遇佛不求勝法。當面錯過也。如斯方是大
根。方稱佛子。堪受大法。不獨為說大法。亦復授記
成佛。疑云。如此佛子。為說大法宜矣。何故又授記
耶。答。以深心故樂修一切善法。念佛故志求無上

菩提。持戒故具足清白梵行。若此人者。一聞授記。
大喜充身。一肩擔荷。由彼發心既深。念佛又切。持
戒又淨。佛知其心。又知其行。是故為說大乘。聲聞
下。正明會歸。然此大乘平等之法。不說則巳。若說
此法。無論三乘人天。但得一偈染神。皆得成佛。如
伽陀藥。但得沾唇。無疾不瘳。不可有一毫疑慮存
於胸中也。無疑二字。乃喚醒之辭。問。佛道懸曠。經
劫積行。一偈成佛。何其易耶。答。佛性在纏。如神珠
之在衣。小向外求。故甚大艱難。今經直指當體。故
不求自得。一偈成佛。庸何疑焉。十方下。正頌但以
一佛乘為眾生說。無有餘乘若二若三也。諸佛下。
頌上諸有所作常為一事也。唯此一事不以小度
者。常為一事之意也。佛自住下。釋上不以小度之
意。平等之理。生佛共同。以斯道覺斯民。聖人之任
也。不以斯道。覺以餘道。豈平等乎。夫道非一人之
道。乃天下人之道。欲天下之人。共道於天下之道。
斯則以道公人。方稱聖心。豈可獨善而不及他哉。
故云。若以小乘化等。
△三四行半。頌諸佛勸信。分
二。初二行半舉果勸。】

「若人信歸佛如來不欺誑(至)為說實相印。」

【信根成就。歸敬於佛。載道之良器也。如來二句。謂
若信歸我。我則待之以誠。不欺小機。不誑末學。不
貪法利。不嫉物勝也。佛心清淨。無明慳垢。眾惡巳
斷。淨心中說。內心可信也。無畏者。圓證三大。位極

四天。萬靈仰德。群魔歸化。何所畏乎。相嚴等者。即
他受用身。略說有九十六種大人相。廣說有十蓮
華藏微塵數相好莊嚴。洞然無碍。所謂十方世界
一時開現也。眾尊者。即華嚴中諸世間主。有四十
二眾。跽足而禮。袒誠致敬。或雨華奏樂。香葢彌空。
稱功誦德。辭流若海。身相炳著。光相端嚴。內無暗
惑。外有光明。為眾所尊。外色可信也。釋論云。諸小
乘經。若有無常無我涅槃三印印之。即是佛說。修
之得道。無三法印即是魔說。大乘但有一法印。即
諸法實相。名了義經。能得大道。若無實相印。是魔
所說。又一乘實相心印。如世國璽。代代相禪。得此
為真天子。又將相之權。以印攝事。得者上承王命。
下服兆姓。一時無權。法無所施。千佛授受。唯傳心
印。得此心巳。為真佛子。紹佛位。行佛事。威德無畏。
不為魔壞。未得不為魔壞者。難矣。
△二二行舉因
勸。】

「舍利弗當知我本立誓願(至)皆令入佛道。」

【本願。即寶藏佛時所發五百大願也。我昔誓願。非
但自誓菩提。亦誓眾生同入佛慧。今酧誓故說。是
亦可信。此舉昔誓。如我下明願滿。問。佛初立誓。誓
度一切。今眾生尚多。願云何滿。荅。三世益物。無有
窮巳。且約一期機熟得度而言。即名願滿也。
△四
九行半頌諸佛五濁開三。分四。初一行總明五濁
障大。二六行別明五濁障大。三一行明為五濁故

說小。四一行半明為大故施小。且初一行。總明五
濁障大。】

「若我遇眾生盡教以佛道無智者錯亂迷惑不受教。」

【中含云。劫初光音天。下生世間。無男女尊卑。眾共
生世。故言眾生。據最初說也。若攬眾陰而有。假名
眾生。據一期受報說也。若言處處受生。故名眾生。
據業力五道流轉說也。正法念經。有十種眾生。謂
長短方圓三角青黃赤白紫也。長者。在地獄時。身
受無邊苦。心念無邊惡。畜生時。身相吞噉。心相逼
惱。鬼時。身若燒山。心如沸鑊。人時。身作不饒益事。
心念不饒益事。天時。縱逸嬉戲。不聞正法。是生死
長也。短者。在地獄能一念寂靜心取戒。畜能一念
靜心歸三寶。鬼能一念心淨諸根。人修六度孝養
等。天時捨天樂修梵行。是名短也。方者。如鬱單越。
於一切物。無我我所。捨身上天。從天又上昇。唯向
善處。方楞也。圓者。唯在三途四趣。團圞圓轉。如旋
火輪也。三角者。善惡無記三性。在生死中不脫也。
青者。恒在黑暗地獄也。黃者。餓鬼饑羸萎黃也。赤
者。畜生相噉。遞相流血赭然也。白者。人天白業善
道。如天死。餘天語言。汝生人道去。人死。知識語言。
汝向天上去也。紫乃修羅。謂天鬼畜如紫間色也。
眾生以苦惱自煎。諸佛以大悲濟物。悲與苦對。故
云相遇。又佛如眾生如。一如無二如。天性相關故。
若遇眾生。教以人天四諦六度等法。我則墮闇惑

慳貪偏僻。止免三途青黃等生死。止出二十五有。
非教佛道也。皆令眾生同得實相妙慧。是出世本
懷。故云盡教佛道。無智則錯亂修習。迷惑則不受
大法。遇則盡教佛道。故五濁不能障大。無智不受。
故云障大。
△二六行。別明五濁障大。分互。初二行
明眾生濁。二一行明命濁。三一行明見濁。四一行
明煩惱濁。五一行明劫濁。且初二行。明眾生濁。】

「我知此眾生未曾修善本(至)備受諸苦毒。」

【善本者。真如實相也。不依此種善根。故不感大。善
根劣也。五欲者。色如熱金丸。執之則燒。聲如塗毒
鼓。聞之必死。香如憋龍氣。齅之則病。味如蜜塗刀。
䑛之則傷。觸如臥師子。近之則嚙也。此五能生行
人樂欲之心。故名五欲。即諸惡之本。惡業強也。癡
即無明。愛即貪愛。從癡有愛。故現生苦惱。後墮三
途。眾生沉於六趣者。不出善惡。五戒人。十善天。慳
貪鬼。牴突畜生。十惡地獄。瞋恚修羅也。經歷六道。
備受苦毒。眾生濁也。
△二一行明命濁。】

「受胎之微形世世常增長薄德少福人眾苦所逼迫。」

【微形有二。一攬四微所成故。二妄認蕞爾之軀故。
處胎經云。五位增長。初七羯羅藍。此云凝滑。狀如
凝酥。二七遏浦曇。此云疱。狀如瘡疱。三七蔽屍。此
云凝結。狀如就血。四七徤男。此云硬肉。漸堅硬故。
五七鉢羅奢佉。此云形位。具諸根形故。經三十八
七日出胎。從生至老死。故云世世增長。薄德二句。

明命濁相也。大福德人。住胎如畵宇。香風觸之。漸
漸增長。少福人。臭風觸之。眾苦逼迫。如胎經中說。
又微形者。非胎中微小之形。乃中陰隱微之形。以
生生投胎不斷。故云世世增長也。
△三一行明見
濁。】

「入邪見稠林若有若無等依止此諸見具足六十二。」

【五見交加。如稠林密茂。若有是常見。若無是斷見。
因此二見。生六十二。如外道計我有四句。謂色即
是我。離色是我。色大我小我在色中。我大色小色
在我中。四陰亦然。是為二十。三世為六十。并根本
斷常。共六十二見。五見中單舉邪者。末世之下。此
見多故。今之不禮塔寺。誹謗正法。撥無因果者。是
也。
△四一行煩惱濁。】

「深著虗妄法堅受不可捨我慢自矜高諂曲心不實。」

【浮名幻利。認為真實。故云深著。堅受即貪也。根本
舉貪慢。小隨舉諂。以攝其餘。打自大鼓。竪我慢幢。
故云矜高。搖尾乞憐。心意屈曲。故云不實。
△五一
行明劫濁。】

「於千萬億劫不聞佛名字亦不聞正法如是人難度。」

【長時無佛法。人事雜亂。四濁聚時。名劫濁。難度者。
五濁障重。不信一乘。則不可度也。別明五濁障大
竟。
△三一行。明為五濁故說小。】

「是故舍利弗我為設方便說諸盡苦道示之以涅槃。」

【此說四諦法也。謂五濁障重。大法難投。不得巳而

說四諦。方便以漸引之。苦即苦諦。義含集諦。道即
道諦。涅槃即滅諦也。
△四一行半。明為大故施小。】

「我雖說涅槃是亦非真滅(至)來世得作佛。」

【五濁障大。故說三界惑盡。為得涅槃。但是方便。則
非真滅。無明別惑尚在。變易生死浩然。豈真滅耶。
若了諸法從本以來。未曾動著一毫。性自真常。體
自寂滅。則為真滅矣。法雖本寂。若不修道。無由契
會。故云佛子行道巳。來世得作佛。上諸佛五濁開
三竟。
△五二行。頌諸佛不虗。】

「我有方便力開示三乘法(至)唯一無二乘。」

【先明釋迦開三。次明諸佛顯實。今此下。正明不虗。
前權後實。巧為五濁。施此方便。誠言不虗。勿生疑
也。初頌諸佛章巳竟。
△二有二十七行半。頌過去
佛章。此章。廣明微因小善。皆成佛道。正顯一言一
句。無非一乘之緣。一香一華。無非菩提正因。二乘
何不自省。又未來未至。現在始行。搆之虗言。不若
騐之實事。故於過去廣明。只要二乘自信作佛耳。
分二。初三行。略頌開顯。】

「過去無數劫無量滅度佛(至)令入於佛道。」

【初二行開三。人時各異。氏族不等。不可以數量思
量能知之者。是諸下顯一。
△二二十四行半。廣頌
開顯。分二。初一行半。總明方便助顯。】

「又諸大聖主知一切世間(至)助顯第一義。」

【正因佛性。即第一義。若用圓妙正觀。則是實相方

便。不稱為異。今用五乘七方便而助顯之。名異方
便。即下六度小善稱名供像等。六度乃正行。云何
為異。以第一義中。即佛之一字以為異耳。良由眾
生樂欲不同。故諸佛方便有異。然方便雖異。助顯
則同。既顯實巳。此異非異。殷勤稱歎。正由於此。
△
二有二十三行。別明開顯之相。分二。初二十二行。
約眾善顯緣因功德。二一行。約聞經顯了因功德。
初分七。初二行約六度明開顯。二一行約悲戀心
明開顯。三四行半約供舍利明開顯。四三行約造
佛像明開顯。五三行半約畵佛像明開顯。六七行
約供塔像明開顯。七一行約稱佛名明開顯。且初
二行。約六度明開顯。】

「若有眾生類值諸過去佛(至)皆巳成佛道。」

【正因佛性。生佛體同。幻障若深。永不值佛。得值佛
者。則是內因力強。得感出世之緣。然其深心所欲
不同。所以諸佛說法亦異。在彼一時。或聞頓法。或
聞漸法。或修布施等。或單修一法一行。或兼修餘
法餘行。或專或助。種種不同。故云種種修福慧。前
五為福。後一為慧。如是下開顯。由今觀之。皆巳成
佛矣。此中聞法智慧。似宜屬於了因。讓後聞法華
故但屬緣因也。
△二一行。約悲戀心明開顯。】

「諸佛滅度後若人善軟心如是諸眾生皆巳成佛道。」

【承上不但值佛聞法修行者成佛也。即諸佛滅後。
能於如來起悲戀心。一念之間。捨惡從善。化剛為

柔。在彼一時。似屬人天二乘。由今觀之。巳成佛矣。

△三四行半。約供舍利明開顯。】

「諸佛滅度巳供養舍利者(至)皆巳成佛道。」

【文中先造七珍八寶塔。次造香木凡材廟。承上不
但悲戀心者成佛。即諸佛滅後。碎身若干。是諸人
等。為供舍利而起塔。為供肖像而起廟。隨人力之
大小不等。其嚴飾有精麤文質不同。如金銀以至
木樒。玫瑰以至磚瓦。差別不可盡言。事業則殊。敬
心則同。乃至積土為廟。聚沙為塔。童戲無心。功不
唐捐。在彼一時。則謂功德或大或小。或有或無。由
今觀之。資一簣之因。成嶒崕之勢。皆巳成佛矣。玻
瓈。西方水玉也。玫瑰石珠也。說文火齊珠也。徐氏
曰。火齊象珠赤色。起之層層各異。長安有木名樒。
亦任造像。情[門@(亞*斤)]未開。純和未喪。曰童子。乃未冠之
稱。如牛無角。山無艸。亦名童。按佛示滅。既茶毗後。
大迦葉言。如來舍利非我等事。自有國王大臣長
者居士等。樂福田者。廣修供養。我等事者。宜應結
集三藏。勿合正法速滅。由此觀之。迦葉傳佛心印。
以先務為急。人天樂種福田。以供養為先。就彼修
供養時。所發三乘五乘之心願不同。而過去佛之
方便力故。久久之後。未有不歸於佛道者。又經中
造塔之法。如來十三級。支佛五級。四果如位。輪王
無級。級者輪相也。今時人動輙起塔。以凡濫聖。為
戾不輕。語云君子愛人以德。縱令弟子敬師。豈可

陷師於濫聖之罪。又縱令死者冥冥。寧不顯生者
之碌碌耶。
△四三行約造佛像明開顯。】

「若人為佛故建立諸形像(至)皆巳成佛道。」

【承上文不但供舍利起塔廟者成佛。即隨用何物
建立形像者亦成佛矣。或刻木為形。雕鉛為像。或
聚實銅而溶。或摶土泥而塑。成之以膠漆。繪之以
眾彩。物有精麤。價有高低。心有誠否。願有遠近。在
彼一時。功德似乎有大有小。由今觀之。巳皆成佛
矣。鍮鉐黃銅似金。膠漆即脫沙像。優婆塞戒經。造
像不許用膠。得失意罪。此經用者。古師云。外國用
樹膠耳。有云大豆汁可代膠清。造像功德經。有十
一種功德。一者世世眼目清潔。二者生處無惡。三
者常生貴家。四者身如紫摩金色。五者豐饒珍玩。
六者生賢善家。七者生得為王。八者作金輪王。九
者生梵天壽命一劫。十者不墮惡道。十一者後生
還尊敬三寶。又云。若人臨終發言。造像如[麩-夫+廣]麥。能
除三世八十億劫之罪。
△五三行半約畵像明開
顯。】

「彩畵作佛像百福莊嚴相(至)度脫無量眾。」

【承上不但造佛像者成佛。即畵像者亦然。至於肖
影於帛。指畵於地。自作使人。乃至童戲。誠敬不等。
皆出作者之妙意。三寶功德。純是諸佛之悲願。在
彼一時。則謂功德或有或無。由今觀之。小善起於
眾生之事迹。印於藏識。永為菩提之果種。巳成佛

矣。但化二句。明成佛化他事。
△六七行約供塔像
明開顯。】

「若人於塔廟寶像及畵像(至)如薪盡火滅。」

【承上不但起塔廟造像畵像者成佛。即於塔廟寶
像畵像之前。修諸供養。皆得成佛。貝者大螺也。簫
者虞舜所造。編小管為之。參差不齊。象鳳之翼。今
謂笙非也。臨川王氏曰。大者二十三管。長一尺四
寸。小十六管。長一尺二寸。又有洞簫。無底者之稱。
又簫者肅也。其聲肅肅而清也。說文笛七孔。羌笛
三孔。武帝時丘仲所作。笛者滌也。滌除邪穢。納之
雅正。長一尺四寸。琴者神農所作。長三尺六寸。象
朞之日。廣六寸。象六合。五絃象五行。腰廣四寸象
四時。前廣後狹象尊卑。上圓下方象天地。十三暉
象十二月。餘一象閏。後文王加文武二絃。亦名少
宮少商。琴乃禁也。乃制邪婬正人心之樂也。箜篌
師延所作。靡靡之樂也。後出於桑間濮上之地。葢
空國候之所存也。其形小似鼓顙。今太廟有之。琵
琶長三尺五寸。象三才五行。四絃象四時。手前推曰
琵。手後推曰琶。唄此云讚頌。即梵音也。供像功德。
獻以香華。奏以伎樂。唄頌一音之小。散心一華之
誠。或珍重肅容而禮拜。或倉卒高率而低頭。雖敬
有輕重。發心是一。無心之緣而積有心之因。有為
之作階於無漏之果。在彼一時。則謂功德必有差
別。由今觀之。巳皆成佛。非但自成佛道。亦能化度

眾生入於涅槃。子果縛盡名無餘。機薪既盡。應火
云亡。故云薪盡火滅。
△七一行約稱佛名明開顯。】

「若人散亂心入於塔廟中一稱南無佛皆巳成佛道。」

【承上不但五塵三業供塔像者成佛。即散心稱名
亦成佛矣。南無此云歸命。亦云度我。亦可云敬從。
西國有事天像者。以金為頭。盜來取之不能。稱南
無佛便取去。明日眾謂天像失頭。便是無天。天附
人曰。盜稱南無佛。諸天驚動。是故失頭。眾曰天不
如佛。隨事佛。盜稱一聲。尚得天頭。況賢者稱佛名
乎。如人持一石置水必沒無疑。若持百石置舡必
不沒。有惡人一死必墮地獄。如石置水。臨終念佛
得生西方。如舡力故使石不沒而到彼岸也。又佛
世一老人。求五百上座度。觀宿世無善根不許。佛
後度之證羅漢。上座問言。此人云何度證。佛言。此
人於無量劫前。入山採薪。遇虎懼。念佛一聲。善根
成熟。所以得度。由其別無他善。久流生死。劫數長
遠。故非聲聞道眼所知。既證羅漢。必成無上菩提
明矣。夫散心稱名。既巳成佛。況一心不亂哉。一念
相應一念佛。一曰相應一日佛。是心作佛。是心是
佛。信然。上約眾善顯緣因功德竟。
△二一行約聞
經顯了因功德。】

「於諸過去佛在世或滅後若有聞是法皆巳成佛道。」

【是法。指法華開顯之法也。上來六度乃至像教。供
養乃至稱名。並是諸佛以異方便助顯真實。尚得

開之成妙緣因。況復此經正顯真實。若有聞者即
了因種。寧不成佛。在世者。及門膾炙其口。滅後者。
私淑受學於人。聞廣聞略。得文得義。至心散心。事
非一槩。亦得義論五乘差別。一歷耳根。永為道種。
若遠若近。終因斯脫。未有一人不成佛者。此諸佛
真實語。不可不信。上過去佛竟。
△三六行半。頌未
來佛章。分二。初一行開三。】

「未來諸世尊其數無有量是諸如來等亦方便說法。」

【△二五行半顯一。分三。初一行半正明顯一。二一
行明佛本願。三三行重明開顯。且初一行半。正明
顯一。】

「一切諸如來以無量方便(至)無一不成佛。」

【此中方便。即該前章緣因功德聞法。即攝前章了
因功德。無漏智。即一切種智也。
△二一行明佛本
願。】

「諸佛本誓願我所行佛道普欲令眾生亦同得此道。」

【△三三行重明開顯。】

「未來世諸佛雖說百千億(至)導師方便說。」

【初一行。明開權終歸一實。百千等。指五乘七方便
一切權說。其實一句。出說權之意。說雖在權。意本
在實。次偈釋上說一乘。以唯一性故。謂若有二性。
容有兩乘。既唯一性。故說一乘耳。知法常無性者。
知即證知。法即所證知法。謂色心等一切諸法也。
常無性者。所證理也。即如無性理覺諸法故。云何

無性。謂色心等從本巳來。性相空寂。非自非他。非
共非離。湛然常寂。故曰無性。而言常者。謂有來即
無。非推之使無。故曰常無性。即無相性。無性性也。
佛種從緣起者。有二義。一約因種。即正因佛性。故
涅槃經云。佛性者。即是無上菩提中道種子。此種
即前常無性理。涅槃又云。佛性者。即是第一義空。
無性即空義也。緣即六度萬行。是緣因佛性。起彼
正因。令得成佛。是故說一乘者。唯以佛性起於佛
性。更無餘性。故說一乘。稱理說也。體同曰性。相似
名種。故關中云。如稻自生稻。不生餘穀。此屬性也。
萌榦華粒。其類無差。此屬種也。二果種性。關中云。
佛報唯佛。其理不差。即性義也。說法度人。類皆相
似。此種義也。果之種性。緣真理生。故云從緣起。佛
緣理生。理既無二。是故說一乘耳。意謂證理成佛。
稱理說一也。後偈重釋前偈。言是法者。即前所知
之法。所以常無性者。由住真如正位故。以緣生無
性。緣起即真。由即真故上云無性。言法位者。即真
如正位。故智論說。法性法界法住法位。皆真如異
名。世法即如。故皆常住。謂因乖常理。成三界無常。
若解無常之實。即無常而成常矣。常與無常。二理
不偏。故涅槃況之二鳥。今於道場。證知一切世間
無常即真常理。猶懸鏡高堂。萬像斯鑒。二而不二。
不可言宣。以方便力假以言說。一尚假說。況有二
三。清涼云。上法字指諸法。下法字指真如。言一切

諸法皆住真如正位理中。既住於中。全體即如。性
常相亦常。故云世間相常住。即諸法如義也。前解
依此。肇法師云。皆指諸法。一切諸法。皆住法之自
位。以緣生無性。一剎那間此法生。即此法滅。無容
遷至餘處。昔不至今。今不至昔。此不至彼。彼不至
此。豈非法住法位乎。上未來佛章竟。
△四有四行
半。頌現在佛章。分三。初一行半標出世意。二一行
頌顯實。三二行頌開權。且初一行半。標出世意。】

「天人所供養現在十方佛(至)亦說如是法。」

【此章應上長行。先標出世意。現在既爾。過未亦然。

△二一行頌顯實。】

「知第一寂滅以方便力故雖示種種道其實為佛乘。」

【知即證也。寂滅即所證理也。
△三二行頌開權。】

「知眾生諸行深心之所念(至)隨應方便說。」

【知眾一句。即種種所行道也。深心一句。即眾生心
所念也。過去一句。即先世善惡業也。欲性二句。即
若干諸欲性也。應機隨欲。法門不一。故云種種等。
總上七十三行一句。頌四佛章巳竟。
△二有四十
三行半。頌釋迦佛章。分二。初二行總頌開權顯實。
二四十一行半。別頌開顯六義。初又二。初一行頌
顯實。】

「今我亦如是安隱眾生故以種種法門宣示於佛道。」

【例上四佛。同是先權後實。故云亦如是。安隱者。即
大涅槃常樂住處。此處寂靜。無五濁障。故名安隱。

即對不安隱言。謂三界有五濁障。名不安隱。眾生
即五道受化之徒五濁八苦既不安隱。如來出世
挽回世道。憂世憂民。安隱此眾耳。種種法門權也。
佛道實也。本以一門利物。事不獲巳。施種種法門。
施權之意。本在顯實。故云宣示佛道。
△二一行頌
開權。】

「我以智慧力知眾生性欲方便說諸法皆令得歡喜。」

【智慧力者。即權智力也。眾生性欲。即五道根性。有
三乘差別。諸法即三乘法也。知眾生者。鑑小機也。
方便說者。正施權也。令得喜者。隨宜稱機也。二偈
雖略。收一代開權顯實。原始要終。罄無不盡。故稱
略頌。
△二四十一行半。廣頌開顯六義。分六。初四
行頌五濁。二十七行半頌施權。三六行頌顯實。四
五行半頌歎法希有。五二行半頌不虗。六六行頌
揀偽敦信。且初四行。頌五濁。】

「舍利弗當知我以佛眼觀(至)而起大悲心。」

【我以一句。明能見之眼。佛眼觀者。准下文長者在
門外立。應是法身地上。以常寂佛眼。圓照法界也。
又天眼通非礙。肉眼礙非通。法眼能觀俗。慧眼了
真空。佛眼如千日。照異體還同。若觀色法應用天
眼。分別根機應用法眼。云何言佛眼耶。謂佛眼圓
通。舉勝以該劣耳。又四眼入佛。皆名佛眼。見六下。
明所見五濁。見六二句。眾生濁也。貧窮等為眾生
濁者。貧故由無福。癡故由無慧。癡貧眾生。聚在一

處。故名為濁。入生死二句。命濁也。生死險道。即六
道也。眾生踐之。如臨深履薄之險何以知之。以功
名觀之。朝視廟堂。暮謫海嶺。以身命觀之。昨夜畵
堂。今朝黃壤。以三世觀之。生在人天。死墜惡道。豈
非險乎。世人不思曲突之防。自速焚燋之患。既造
有漏之因。必致無常之果。生死相續如旋火輪。故
云苦不斷。深著四句。煩惱濁也。𤛆牛者。獸如牛。而
尾長。眼被毛塞。所見不真。故云盲瞑。說文云。西南
夷長𤛆牛。牛愛其尾。就身護尾。人愛其尾。故殺其
身。喻人貪五欲。一味愛著。終害其身。其猶牛之愛
尾而墮坑害身也。不求二句。劫濁也。佛有勢力。法
能斷苦。不求佛。不聞法。不近僧。亦在其中矣。眾濁
交湊。如水奔昏。世衰道喪。人心澆漓。故名為濁。又
終日業識不求自巳天真禪定脫苦。不求靜慮省
察也。深入二句。見濁也。六十二見。故名為諸。塗灰
裸形。糞穢先人之遺體。牛狗等戒。自甘畜生之常
食。將此苦行。無利勤修。欲望捨苦反得苦。報行苦
因而希出苦者。豈可得哉。為是二句。明大悲赴應。
為五濁眾生大悲熏心。應入三界。施設方便。引趣
佛慧也。
△二十七行半。頌施權。分二。初六行半。念
用大乘擬宜不得。二十一行。念同諸佛三乘隨宜。
初又三。初一行半大乘擬宜。二三行眾生無機。三
二行念欲息化。且初一行半。大乘擬宜。】

「我始坐道場觀樹亦經行(至)微妙最第一。」


【至理無時。假時化物。約此番為化之初。故言始。道
場在摩竭提國。去泥連河不遠。佛初在此處修治
得道。故言道場。坐此樹下。得成菩提。故名道樹。感
樹恩故觀察。念地德故經行。樹地無有分別。豈須
報恩。未曾有經云。只以通化傳法為報恩耳。擬此
即不離菩提樹。上昇忉利天等。塵塵剎剎。皆有盧
舍那佛。主伴重重。演大華嚴時也。於三七日下。道
成賽澤之時。欲以大法擬宜眾生也。過去因果經
云。佛成道初。一七日思惟我法妙無能受者。二七
思惟眾生上中下根。三七日思惟誰應先聞法。即
至波羅柰。為五人說四諦等。我今所得之智慧。固
非世間聰明之所能知。此是般若之實智實慧。微
妙難入。於世出世間。為勝為最勝。為上為無上。為
等為無等等。是第一希有難解之法。豈以世智辨
聰而能彷彿領略者哉。教我如何說向於人也。
△
二三行。眾生無機。分二。初一行。障重不堪聞大。】

「眾生諸根鈍著樂癡所盲如斯之等類云何而可度。」

【諸根即六根也。若眼根利。即以色塵發揮而引度
之。餘五可知。諸根若利。我即頭頭法法。發揮此理。
其柰眾生諸根暗鈍何。貪著世樂五欲所纏也。癡
愛所盲。無明所翳也。以微妙之大法。投鈍根之小
機。如方木不逗圓孔。以第一之智慧。訓癡盲之眾
生。猶揭鼓而求亡子。法不投機。說置兩難。故曰如
斯之等類云何而可度。云何二字。正世尊思惟擬

度也。
△二二行梵王請佛說法。】

「爾時諸梵王及諸天帝釋(至)請我轉法輪。」

【此中悉准大通時。十方梵王請法之儀。如來自述。
故不煩文。若據四天下。只一梵王為三界天主。今
云諸梵王者。如來統御大千。有百億四天下。則有
百億梵王。故名為諸若論請法。正在初禪三界天
主也。諸梵雖請說大。佛知無機。所以不說。如何得
知請大。據下佛言。但讚佛乘。故知請大也。上眾生
無機竟。
△三二行念欲息化。】

「我即自思惟若但讚佛乘(至)疾入於涅槃。」

【我即下明無機。此二七思惟。我若即轉最上法輪。
眾生正沒苦海。順其法則法不應機。順其機則機
不達法。無機強毒。聞必不信。起謗破法。墮落三途。
是說法無益而反有損也。我寧二句。正欲息化。我
寧者。願詞也。如云寧可如此。思惟至此。至矣盡矣。
故出此絕歎之辭。巳矣乎。我寧不說法乎。我即速
尋入於涅槃乎。我寧捨此眾生不度而息化者乎。
如仲尼浮海之歎。此科為下施權張本。念用大乘
擬宜不得竟。
△二十一行。念同諸佛三乘隨宜。分
二。初十行明化得。二一行釋疑。初又分四。初一行
明三乘擬宜。二六行半明有小機。三一行半正明
施化。四一行明受行悟入。且初一行明三乘擬宜。】

「尋念過去佛所行方便力我今所得道亦應說三乘。」

【非不知開三。欲憲章諸佛。故尋念也。仍念雖無大

機。不容永捨。要以方便濟度。應說三乘教法。
△二
有六行半明有小機。又分二。初四行半。明諸佛讚
善。】

「作是思惟時十方佛皆現(至)但為教菩薩。」

【作是思惟三句。是佛自敘佛現也。初七循巳所得
之法微妙難投。故諸佛不現。二七循人根鈍難信。
諸佛亦不現。三七忘其人巳。上循諸佛。下化眾生。
佛佛道同。為實施權。雅合諸佛本懷。故皆現耳。善
哉下。是諸佛之言。上欲大化。於彼無機。故諸佛不
讚。今欲說小。曲會根緣。則始終得度。所以歎善也。
釋迦是姓。此云能仁。淨名疏云。天竺語釋迦為能
文。文為儒義。即名能儒。為一說三。引入佛慧。即為
第一導師。無上法即實智微妙第一也。用方便者。
隨十方佛以方便法巧逗眾生也。此正歎釋迦能
隱實施權。我等四句。諸佛明自巳亦隱實施權。所
得是一。為眾生說三也。少智四句。明隱實施權所
以。謂眾生少智不自信作佛。所以隱實。為樂小所
以施權。分別說諸果者。人天三乘果報。皆權巧分
別。引諸童蒙耳。雖復二句。結顯本懷。雖復說三。終
為顯一。在機有三乘之別。在佛但教菩薩耳。
△二
二行明釋迦酧順。】

「舍利弗當知我聞聖師子(至)我亦隨順行。」

【我聞下發言酧順。一聞諸佛歎善。即酧曰南無諸
佛。此用敬從義。復作下。念順物機。濁惡之世。大法

難投。隨順諸佛方便說三。此明不得巳而說三。非
佛本懷也。上明有小機竟。
△三一行半正明施化。】

「思惟是事巳即趣波羅柰(至)為五比丘說。」

【波羅柰。即鹿野苑之境號。婆沙云。有河名波羅柰。
去其不遠。造立王城。中印土境。或翻江繞城。亦云
鹿苑。諸法寂滅相者。即中道實相無性之理。以諸
法一如。體自寂滅。性自真常。本不可以言語宣示。
今以方便力故。作三乘之談。佛念五人當往先度。
故至此為五人三轉四諦法輪。五人者。一陳如。二
十力迦葉。為母族二人。三阿濕波。四䟦提。五摩訶
男拘利。為父旅三人。往世饑饉。佛為赤目大魚。五
人為木匠。先取魚肉故今先度。
△四一行明受行
悟入。】

「是名轉法輪便有涅槃音及以阿羅漢法僧差別名。」

【流演圓滿曰輪。自我至彼曰轉。轉佛心中化他之
法。度入他心。名轉法輪。陳如初得初果。即斷見惑。
分證滅諦。亦是分得有餘涅槃。涅槃之音。起自於
此。由此得成無學。便有羅漢之名。能說者名佛。所
說者即法。初果羅漢名僧。三寶差別之名。於是現
於世間也。功成妙智。道登圓覺。佛寶也。玄理幽微
正教精誠。法寶也。禁戒守真。威儀出俗。僧寶也。此
三為四生導首。六趣舟航。故名為寶。此中是名便
有及以差別名等字面。是世尊提醒二乘。何不自
巳忖量。從昔巳來。所聞之法。所證之果。為真耶偽

耶。以中道實相。性相湛然。元無差別。若謂有佛。頭
上安頭。眼中金屑。若謂有法。好肉剜瘡。虗空釘橛。
若謂有僧。鉢盂安柄。為蛇添足。何不改途移轍。造
詣於無差無殊。不生不滅。非即非離。一乘中道之
實相乎。上化得竟。
△二一行釋疑。】

「從久遠劫來讚示涅槃法生死苦求盡我常如是說。」

【此一偈釋二疑。恐疑師云。佛初未能鑑機。尋念諸
佛始知根性。即釋云。非我不知用於方便。特欲引
同故念諸佛。非始念方知。從久遠劫來。見其樂小。
巳為讚示。令盡諸苦。所以聞小即得解脫也。又疑
弟子云。何故眾生一世暫聞。即證羅漢。即釋云。從
久遠劫來。為其讚小。稱於本習。故速得道果也。久
遠指大通結緣之後。故下云。父知諸子先心各有
所好也。上頌施權竟。
△三六行頌顯實。分四。初二
行大乘機動。二二行一句明佛歡喜。三三句正明
顯實。四一行受行悟入。且初二行。大乘機動。】

「舍利弗當知我見佛子等(至)方便所說法。」

【亦名索果。由機發故索果。索果由於機發。應有四
句。自有障除機未發。如諸羅漢在昔教時。以樂小
故濁障雖除。大機鈍故妙機未發。自有障未除大
機發。如法華中諸凡夫等。雖未斷結。以大根利故
機發。自有障即除機即發。如說無量義時證小果。
即於此座大機發。自有障未除機未發。如五千退
席等是也。志求佛道。即索大果。索有三意。一大機

有感果之義。機中論索。二情中密索。如身子云。為
得為不得。三發言索。即殷勤三請是也。昔教機情。
今經發言。咸以恭敬二句。即四眾圍繞等。如身子
請云。諸天龍神等。乃至合掌以敬心。欲聞具足道
也。曾從二句。身子請云。無數眾生。曾見諸佛又如
我等比等。下文二萬億佛。曾受教化。若約一化言。
阿含方等般若。具歷諸教調熟。故云曾從諸佛聞。
方便所說法也。
△二二行一句。明佛歡喜。】

「我即作是念如來所以出(至)今我喜無畏。」

【作念由求佛道。佛慧即一切種智佛知見也。為佛
慧故出現於世。昔障重無機。不得即說佛慧。中間
障雖除無機。又未得說今機發求大。正是說時。故
云今正是說大乘之時也。舍利下。釋昔未是說時。
以昔日根鈍智小。著相凡夫。具大憍慢。不能信受
一乘大法。恐其謗法墮惡。故未是說時。今諸佛子。
既以恭敬。曾從佛聞。則知根利智大。不著相。不憍
慢。能信此法。堪得大乘利益。故喜無畏。喜其方稱
本懷。不畏機小謗大。起罪墮惡故。
△三三句正明
顯實。】

「於諸菩薩中正直捨方便但說無上道。」

【五乘七方便。是曲而非直。是偏而非正。今捨彼曲
偏之方便。但說正直一乘無上道也。
△四一行受
行悟入。】

「菩薩聞是法疑網皆巳除千二百羅漢悉亦當作佛。」


【初聞久後真實。三乘方便。菩薩羅漢。動舊執。起新
疑。今菩薩聞法除疑。非獨菩薩。羅漢亦爾。二乘授
記成佛。菩薩亦爾。未有成佛不除疑者。未有除疑
不成佛者。互影耳。聲聞成佛法華以前。未之聞也
始自今日。自出定巳來。東語西語。引例攀條。只為
此一語耳。上顯實巳竟。
△四五行半。頌歎法希有。】

「如三世諸佛說法之儀式(至)過於優曇華。」

【如三世下頌。如是妙法。如三世者。引同諸佛用權。
權是引物之儀式。無分別法者。引同諸佛顯實。實
則言語道斷。豈存儀式。權實本無分別。為鈍根小
智。分別權實。名為儀式。今還悟入一三不二。即知
說三一無分別法也。諸佛皆爾。何獨我耶。又說法
儀式。即是先權後實之規模。妙法必待時而說也。
我今亦如諸佛先三後一之儀式。說無分別之妙
法也。諸佛興下。頌時乃說之。如華時一現耳。諸佛
出世。生在前後。值遇甚難。如一眼之龜。值浮木孔。
懸遠者。如諸梵王云。一百八十劫。空過無有佛等。
又釋迦去後。過五十六萬億歲。彌勒方出世。豈不
懸遠乎。久久懸遠。時有佛出。此舉佛難。正使二句。
舉法難。縱佛出世眾生根器不等。未必就說此法。
四十年來。久默斯要。節節調停。至今方說。無量二
句。聞法難。法音盈耳。五千越席。聞法豈不難乎。能
聽二句。能聽人難。法會大眾。身子先達。中下之機
雖聽未了。猶待後說。以上四難。舉華喻之。此華非

時不現。現則維其時也。時時猶久久也。又此法待
時而說。此華待時而現。故云時時。乃法喻雙舉。聞
法下。舉聞法之人合喻。此中一言讚歎過於曇華
之希有。下文謗斯經者。三途苦報。可不慎諸。
△五
二行半頌不虗。】

「汝等勿有疑我為諸法王(至)諸佛之秘要。」

【初六句。勿於可信人生疑。夫為人王者。言則不二。
佛為法王。豈容虗說。方便可是權假。真實寧應是
妄。聞法王說法。勿生疑也。次四句。勿於可信法生
疑。四十餘年。蘊在佛心。他無知者。名之為秘一乘
直道。總攝萬途。故言要。秘要之法。當信勿疑也。
△
六六行。頌揀偽敦信。分二。初三行揀偽。】

「以五濁惡世但樂著諸欲(至)廣讚一乘道。」

【以五濁下四句。頌揀非佛弟子。何者。若樂諸欲。是
行魔業。故須揀之。長行著涅槃尚非弟子。此中著
生死那是佛弟子。互揀非耳。不求佛道者。頌上揀
增上慢。未得上法。謂得上法。是故其人。終不求佛
道也當來世四句。頌如來滅後解義者難得。不善
之人勿為說也。五濁為欲所迷。聞法多不信受。無
益有損默之則宜。有慚愧四句。頌若遇餘佛便得
決了。志求佛道。為說一乘。善人當為說也。慚愧者。
自咎自責。如云我乃堂堂丈夫。云何甘為下劣也。
慚愧清淨之人。孳孳求道。得此良機。理應告示。不
失人。不失言。其庶幾乎。
△二三行敦信。】


「舍利弗當知諸佛法如是(至)自知當作佛。」

【初六句。敦信於權。諸佛法如是者。結上秘要。先以
萬億方便。然後乃示真實。方便之教。盡是隨宜而
說一乘之宗。却是本懷之旨。其或不能習學如來
權實之典。必不曉了開權顯實之說。故云其不習
學不能曉了。正是惡人聞不信受也。兼對習學者。
能曉能了。正是慚愧善人志求佛道也。汝等六句。
敦信於實。方便施權。正為於實。權實無疑。自知作
佛。下身子云。我定當作佛。葢領此語也自放光巳
來諄諄至此。無非叮嚀此事。要在當機自肎。一言
之下。回頭轉腦。諸佛知見。全體現前其於如來智
慧。不勞肎綮矣。何喜如之。自知二字。最為捷要。即
悟入佛知佛見。若不自知自證。雖佛大慈。亦末如
之何。上正法說巳竟。】

妙法蓮華經大成卷第二
