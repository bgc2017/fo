











妙法蓮華經大成卷第三
金臺即山居後學　大義　集

「妙法蓮華經譬喻品第三」

【此為中根人說譬喻也。佛云諸有智者以譬喻得
解。故立品名。法說五段未竟。今品安於此者。經家調

卷故。譬者比況也。喻者曉訓也。託此比彼。寄淺訓
深之謂。前法說作三乘一乘之談。廣明五佛開三
顯一之旨。上根利智。圓聞獲悟。中下之流。抱迷未
遣。大悲不巳。巧智無邊。動樹訓風。舉扇類月。使其
悟解。後文以三車一車之淺。比三乘一道之深。以
至易而顯至難。以至小而況至大。故云譬喻。又以
世法比出世法。因於曾有聞未曾有。踊躍歡喜。如
經世間父子。比出世師弟。是世界悉檀。以世間生
法。比出世間生法。使蒙佛音教不失大乘。如經父
知諸子先心。各有所好珍玩之具。是為人悉檀。世法
者資具也。故云珍玩。出世法即三乘法。生善中最
以世滅法。比出世滅法。雖得諸無漏。聞亦除憂惱。
如經我為其父。應拔其苦難令免燒煑。是對治悉
檀。世滅者火灾免也。出世滅者斷惑也。無漏指昔。
除憂指今。拔其苦難。本在等與大車。以世不生滅。
比出世不生不滅。令其安住實智中。我定當作佛。
如經乘是寶乘直至道場。是第一義悉檀。世不生
滅者大車也。父之本有故不生。至處不壞故不滅。
出世不生不滅者。性德本有故不生。修得常果故
不滅。佛以一音說於譬喻。巧令中下得四悉益。故
名譬喻品。且道靈山高會。誰為上中下哉。當知大
聖設教。不為聖賢說也。只緣眾生根有利鈍。惑有
厚薄。修有勤怠。種種不同。所以諸尊者。或以法領。
或以喻解。或以因緣明者。無非簧鼓斯道。利益末

世一切眾生也。
△二身子領解。分二。初經家敘置。】

「爾時舍利弗踊躍歡喜(至)瞻仰尊顏而白佛言。」

【文中內喜外儀。持詞白佛。三業䖍誠也。內解在心
名喜。喜動於形名踊躍。從妙人。聞妙法。得妙解。開
佛知見。故踊躍歡喜。有不知其所以然而然也。文
云今從世尊等。內外和合。致此歡喜即世界。改小
學大。棄貧事艸庵。受富豪家業。今日乃知真是佛
子。是故歡喜。即為人。憂悔雙遣。疑難並除。內外妨
障。廓然大郎。文云我巳得漏盡。聞亦除憂惱。是故
歡喜。即對治。又佛子所應得者皆巳得之。文云安
住實智中。我定當作佛。是故歡喜。即第一義。瞻仰
尊顏者。無邪餘思念。眷戀佛恩也。又住後初行初
地。皆名歡喜。身子上根利智。必是超入之歡喜。
△
二身子自陳。有長行偈頌。長行分五。初總標聞法
得解。二明昔日之失顯今日之得。三明昔日之疑
顯今日之解。四明昔日疑悔今日疑悔盡斷。五結
歸領解自肎承當且初總標聞法得解。】

「今從世尊聞此法音心懷踊躍得未曾有。」

【今從二字。形昔日之侍從也。從昔巳來。或從舍衛
往還。或從王舍乞食。或山林樹下經行。或祇桓精
舍行道。佛住一乘實相。二乘皆住小道之中。但從
其形未從其心也。今者默契實相。雅合聖意。今日
之從從佛心也。法音即聲聞成佛之法音。未曾有
者。喜其得於未得之道也。然此理本來固有。饑食

渴飲。何曾離了片時。只因省不得。所以棄海認漚。
及乎悟後。瞬目揚眉。依然只是這個。豈從外來。似
有所得。故以得言之。又得者無得之得也。於然燈
佛時。無有一法得菩提。始得受記。今身子亦然。向
上一事。遍融萬法。本無能所。喚誰得誰。正以無所
得而得之。方契佛心也。
△二明昔日之失顯今日
之得。】

「所以者何我昔從佛(至)失於如來無量知見。」

【昔聞如是法者。方等中大乘實慧。與今不殊故。受
記者。方等授菩薩記云。當來作佛。又云得無生忍。
而我等不預受記成佛之事。甚自感傷者。淨名歎
大褒圓。彈偏斥小。歎菩薩是佛子成佛。斥二乘是
焦芽敗種。當爾時內疑而外鄙。自感而自傷。甚自
二字。當時就有不安小道之意。以其聞同而得異
也。無量即甚深無量。知見即如來知見。失者在昔
不解雖具猶失。昔日感傷將謂失却。今日解得自
知作佛。
△三明昔日之疑顯今日之解。】

「世尊我常獨處山林樹下(至)遇便信受思惟取證。」

【我常下。述昔自感自傷之意。山林樹下。乃二乘修
道之所。行坐思念。心中不甘為小乘也。我等下。正
疑念也。同入法性者。出其執小之過。正由不知小
乘法性之外。別有妙理菩薩得之故也。謂我與菩
薩。同是及門受化。同聞同得。故云同入。一涅槃無
漏之法。三乘共證。故云同入法性。所入既同。則濟

度亦應同也。云何濟菩薩以大乘得無窮之寶藏。
度我等以小乘。給有限之工價。當時謂佛心不平
等。愛有偏黨。今聞佛說大乘平等法等。又云但教
化菩薩等。今日乃知是我等自巳捨多取少之過
咎。非世尊有彼大此小之不平。由我迷權。何關理
教。由我惑實。何關佛偏。追述昔非。仰謝如來。引過
自歸。故曰是我等咎非世尊也。所以下。釋非佛咎
一句。待說所因。有二。一不受對待於前。二不停待
於後。初照高山。明三諦之慧。是得菩提因。以此對
待於我。而我不受。是失之於前。又諸佛久後要說
真實。我不停待。是失之於後。若待此前後。必得大
乘度脫。由我等不待前後。於此兩楹匇匇取小也
私謂九部之法。是入大乘之因也。謂佛初說小乘。
是入大乘之因。但我等不曾待得如來說其所因
自為小乘耳。若我等肎待如來說出小法。因為我
等心著弊欲方便說小。雖說小法。元為我就阿耨
菩提者。而我等亦同菩薩。佛必以大乘之法度脫
我也。今乃知之。非世尊咎。然我下。明不待所以釋
上是我等咎一句。然之一字。有無窮感慨自懊自
惱之意。然我等本是著於邪見之人。纔歸依佛。不
解如來先以小為方便。隨宜而說。元為拔我邪見。
示一小果。我等不解方便。一聞四諦小法。即便信
受。以六識思惟。取證小果。以權為實。誰知如來更
有一乘之大法哉。信受思惟。含二乘智斷工夫。
△

四明昔日疑悔今日疑悔盡斷。】

「世尊我從昔來(至)聞所未聞未曾有法斷諸疑悔。」

【言我從昔來。見菩薩受記作佛。終於日。竟於夜。無
一時不抑損剋刳於心。責備於巳。憤憤悱悱。不得
同菩薩受記作佛。而今從佛。聞說聲聞菩薩。皆成
佛無疑。又云。千二百羅漢。悉亦當作佛。今日之聞。
乃昔日未聞未曾有之法也。斷諸疑悔者。斷其疑
佛之心取小之悔也。又究竟之理。昔日將謂永絕。
及聞舉手低頭皆成佛道之說。昔因一毫之緣。尚
踐菩提。況我六通之士。永絕非分乎。一聞此法。將
四十年來。自剋自責之憂悔。終日竟夜。自感自傷
之疑惑。斷盡無餘矣。文殊偈云。諸求三乘人等此
也。
△五結成領解自肎承當。】

「身意泰然快得安隱(至)從法化生得佛法分。」

【初二句。謂消息撥轉。慶快非常也。今日下。是自肎
領解之言。昔日說菩薩是佛子。我等宛似義兒。雖
得小果。心實未安。今聞教菩薩法。悉當作佛。乃知
真是佛子。非聲聞流也。成佛之言。出於佛口。我信
佛言。而成佛子。則子從佛口生矣。從法化生者。一
乘之法。猶若金丹。化煩惱成菩提。轉生死成涅槃
也。又知一切法即心自性。成就慧身不由他悟。故
云從法化生。得佛法分者。法謂法身。分謂分證。雖
居因地。未至究竟。我真佛子。乃得分證佛之法身
也。古德云。三十年來用意猜。幾度曾把此心灰。而

今潦倒逢知巳。李白元來是秀才。山林樹下。興疑
作念。用意猜也。疑悔剋責。幾灰心也。今日歡喜。自
知作佛。正逢知巳也。真是佛子。李白元是秀才也。
上根身子言下知歸矣。
△二偈頌。有二十五行半。
分二。初十六行半。頌上長行。二九行頌。領前廣略
開顯之文。初頌長行又四。初一行頌總標聞法得
解。二一行半頌昔失今得。三六行頌昔疑今解。四
八行頌昔悔今斷。皆約義頌之。不必拘配。且自肎
承當略而不頌。且初一行。頌總標聞法得解。】

「爾時舍利弗欲重宣此義而說偈言。

我聞是法音得所未曾有心懷大歡喜疑網皆巳除。」

【此中疑除者。是身子知四眾心疑自亦未了之疑
也。開三顯一。千二僉疑。廣明五佛。身子疑消。
△二
一行半預昔失今得。】

「昔來蒙佛教不失於大乘(至)聞亦除憂惱。」

【長行明失知見。此中云不失大乘。論失論得。文互
現耳。佛教通大小二意。謂方等諸會。同菩薩聞大
乘法。昔日感傷。將謂失於如來知見。今日開解。何
曾失却此理。故云不失於大乘。但佛音甚為希有
以小乘法除眾生憂惱。以大乘法除羅漢憂惱。又
昔蒙小教。能除我等做凡夫時。五濁八苦之憂惱。
我巳漏盡。今不失大。又除我等不成佛之憂惱。昔
小令大。佛音甚為希有也。
△三六行頌昔疑今解。】

「我處於山谷或在林樹下(至)我為自欺誑。」


【是事即菩薩成佛事。嗚呼乃感傷之辭。自責乃懊
惱之意。深字應上甚字。云何二字。是疑難之辭。自
欺者即自責意。意謂菩薩云何就成佛。我等怎麼
安居小道受斥敗種。豈絕然無分甘心自欺哉。菩
薩成佛。未來世中。演無上道。我等亦佛子。同入法
性。同聞同入。既不得受記成佛。亦不能未來演說
法也。金色等八句。明既不得受記成佛。則佛地位
中種種功德皆無分也。金色。佛身金光聚也。三十
二相者。相以表德。令人觀德而欽敬。始自足下安
平。終至頂上肉髻。共三十二大人相。十力解脫。如
前釋。八十種好者。好為嚴身。令人見相欲歸依。始
自無見相。終至手足有德相。此等相好。皆往昔修
一百福感一相好。孝養等之所致也。十八者。一身
無失。乃至十八智慧知現在世。皆佛地位中所具。
不與二乘等共。故云不共法也。我獨下明三失。我
則山林樹下。單丁獨行。佛則天人風靡。弟子雲從。
行失利也。我之名聞聞五天竺國。佛之名聞普遍
十方。名失利也。我則自善其一巳。佛則廣饒於人
天。實失利也。自思自惟。若行若名若實而不如佛
者。豈佛有欺於我哉。乃我不學菩薩。不發大心自
欺自誑。是我等咎也。
△四八行頌昔悔今斷。】

「我常於日夜每思惟是事(至)疑悔悉巳除。」

【此中義含領解自肎兼頌我等不解方便初聞信
受之文。常於日夜者。念茲在茲。不甘小道。終日竟

夜。思惟不忘之義。為失不失者。失則於巳絕分。不
失又不同菩薩。菩薩稱讚。我等被斥。由是日夜思
惟也。今聞下。頌佛逐機說法也。謂佛隨宜說法。皆
是方便。無非以大乘無漏難思議法示人。欲令眾
生開佛知見。坐道場成正覺而巳。我本下。頌上不
解方便信受取證。梵志即婆羅門。其人種類。自計
從梵天口生。唯五天竺有。餘國即無。師者。沙然死
後。身子領五百徒眾也。空法乃小乘偏空也。爾時
二句。是一解脫義。我等同得之意。而今二句。是聞
三乘是假非真實也。若得六句。是今聞作佛自慶
之辭。番昔小果自足之執。昔證是有餘。作佛是無
餘。小果斷四住。不名永盡。作佛時乃五住究盡也。
佛於下。正明今日之疑。昔日之悔。除斷氷釋也。
△
二九行頌。領前廣略開顯之文。】

「初聞佛所說心中大驚疑(至)教化諸菩薩。」

【初聞略開顯。疑佛為魔。謂魔惱我心神。亂我禪定
耶。今知佛昔巧說。為實施權。權既即實。故心安疑
斷也。心安如海。應在疑網斷之下方順以疑斷故
心始安然。如海之澄湛而無波也。佛說下。述前三
世佛及釋迦佛。開權顯實之文。既聞開權顯實。方
知世尊所說是真實道。波旬此云惡。常有惡意成
惡法故。聞佛下。結前領解歡喜。此法無漏。故云清
淨。不可思議。故云深遠。即權即實。即實即權。故云
微妙。安住實智。即根本智。得此智能證實相之體。

可以成佛。既得住此智。冥契真如。故云定當作佛。
此聊通一線。直下承當之意。上身子領解巳竟。
△
三如來述成。分三。初昔曾教大。二中忘取小。三還
為說大。且初昔曾教大。】

「爾時佛告舍利弗(至)我以方便引導汝故生我法中。」

【此因身子昔憂今喜以呈解。故佛述昔教今忘以
受記也。於大眾中說者。一鼓舞中下故。二為作證
明故。三明昔因顯今緣故。二萬億。即常不輕在二
萬億威音佛時也。亦即大通為王子時也。無上道
即佛果也。長夜受學者。無明未破。惑暗心中。故云
長夜昔日大化。故云隨我受學。縱然未破見思。所
聞一句成了因種。納種在識。永劫不壞。況今真悟。
寧有虗妄。舉昔曾教大。正顯身子領解不謬也。我
以方便二句兩向。若昔以大化。今生大解。故云引
導生我法中。此屬昔教大也。若令免惡道。權以小
引。故云引導生我法中。此屬下中忘取小也。
△二
中忘取小。】

「舍利弗我昔教汝志願佛道(至)而便自謂巳得滅度。」

【汝今悉忘者。自有中途廢大習小。名中途悉忘。若
而今自謂巳得滅度。即是而今悉忘。由汝忘大習
小。致有憂悔。而得聞法不虗也。
△三還為說大。】

「我今還欲令汝憶念(至)教菩薩法佛所護念。」

【汝雖善忘。我則善憶。今不欲汝忘。還欲汝憶也。先
施權教。成其中途小善。後顯真實。遂其本願大心。

一則完汝往昔本願。二則滿我出世本懷。故為汝
聲聞說此大乘妙法蓮華經。教菩薩法。佛所秘要
之藏也。是知聲聞元是菩薩。則汝何曾失於如來
知見也。如來述成巳竟。
△四與之授記。問。身子領
解自知得佛。何須記之。答。有四意。一昔未記二乘
今須記故。二中下未悟以記勉勵故。三令聞者結
緣故。四滿其本願故。有長行偈頌。長行文分十。初
明時節。二明行因。三明得果。四明國土。五明說法。
六明劫號。七明眾數。八明壽量。九轉記補處。十法
住久近。且初明時節。】

「舍利弗汝於來世過無量無邊不可思議劫。」

【佛道長遠。如千尋大海。非一勺而涸。九仞重樓。豈
一日而就。眾生藏識海浪。曷啻千尋。諸佛妙覺巍
峨。不唯九仞。豈可造次而至乎。若以理論。悟得實
相。全身在裏許。逈出思議之表。超過劫數之外。延
促同時。古今一致。有何時節之可論哉。問。何故更
經若干劫耶。答。諸聲聞未曾有淨土之行。得記巳
後。與物結緣。物機不同。致劫多少。隨機長短。故經
若干劫也。
△二明行因。】

「供養若干千萬億佛奉持正法具足菩薩所行之道。」

【具足即圓滿意。菩薩之道。立於身。應於事。時措合
宜。不致傷風犯手。竪經五十五位。橫收二千餘門。
一一行門。至於理極情盡。絕學無為之地。方名具
足。
△三明得果。】


「當得作佛號曰華光(至)天人師佛世尊。」

【別號華光者。華能開敷。因行也。光能發明。果智也。
由修權智之因行。得悟實智之果佛也。
△四明國
土。】

「國名離垢其土平正(至)七寶行樹常有華果。」

【離垢非今雜穢。平正非今坑坎。清淨非今便利。安
隱非今旱潦不常。天人非今三惡道。琉璃非今土
石。琉璃地滑。金繩界之。以便往來。行樹華果。以便
瀟洒。國土嚴淨。皆七科道法之所感也。問。釋迦娑
婆如此不淨。身子國土如是美麗。何師不及資乎。
當知在佛分中何常不淨。文云我淨土不毀。又三
變淨土。其美麗又過於此也。眾生依報。則國名堪
忍。劫名五濁。其土坑坎不淨。亦因行所致也。反而
求之。離垢清淨之相。皆即心地。安隱豐樂之事。無
非性德。染淨轉變。常存乎人。使眾生不為堪忍苦。
不起五濁業。不行邪曲行。則真離垢安隱豐樂矣。

△五明說法。】

「華光如來亦以三乘教化(至)以本願故說三乘法。」

【准今佛。故云亦以。舍利下。明說三意。土淨唯應說
一。酧願故爾說三。即施即廢也。何知本願說三。准
大悲空藏經云。身子於六十劫。行菩薩道。因婆羅
門乞眼。唾而踐之。身子動瞋。退作凡夫。願成佛時。
開三乘法。故云以本願故說三乘法也。
△六明劫
號。】


「其劫名大寶莊嚴(至)其國中以菩薩為大寶故。」

【劫名大寶。以菩薩為名者。不寶珠玉而寶善人也。
楚王孫圉。答趙簡子曰。楚國無以為寶。惟善以為
寶。楚當時有觀射父左史倚相二賢人。能觀光社
稷。故曰善人為寶。華光出世。多大菩薩。羽翼法化。
護正法其猶干城。濟群品乃名善見。實法門之大
寶也。
△七明眾數。】

「彼諸菩薩無量無邊(至)如是菩薩充滿其國。」

【佛智者一切種智也。數過恒沙。佛智乃知。降斯以
還。皆不能也。寶華承足者。寶取真實意。華明因行。
以菩薩運動作為。皆成佛真實之因行也。行一行
成一德。故云德本。淨行實踐。福慧雙隆。堪荷大法。
雅契佛心。故常為佛歎。深入實際。妙徹本源。故云
常修佛慧。善知諸法名通。巧用佛慧名門。質直者
不退二邊。無偽者直入中道。以質直之志。深窮理
本。以無偽之念。誓願廣大。方名堅固也。如是二句。
結其數多。
△八明壽量。】

「舍利弗華光佛壽十二小劫(至)其國人民壽八小劫。」

【除為王子者。顯華光亦捨王位而出家也。未作佛
時。明成佛後而壽十二小劫。為王子修道時不預
此數也。人民受化。福德殊勝。不惟見佛聞法。亦且
享壽八小劫也。
△九轉記補處。】

「華光如來過十二小劫(至)其佛國土亦復如是。」

【過十二劫。乃臨入滅之時也。堅滿眾數之一也。堅

即志念堅固。所發之願無一不真實故。滿即質直
無偽。所行之行無行不圓滿故。華足安行者。即寶
華承足。安而行之。因果不謬故。此中轉授堅滿者
使傳續此妙道也。法華妙道。本於燈明。傳於妙光。
繼於然燈。燈燈相然。佛佛相授。光光相續。身子得
之號曰華光。發明是道。使有目皆覩。堅滿得之又
號華足安行。率循是道。使有趾共由。菩薩行時寶
華承足。則從化者莫不由斯道也。至於華足安行。
帶果行因。寶華承足。借因趨果。因果互為終始。展
轉不離此道。故有轉授補處之佛也。其佛二句。明
華足安行佛。所處國土。亦如華光佛之國土也。
△
十法住久近。】

「舍利弗是華光佛滅度之後(至)亦三十二小劫。」

【法初盛行。人能以現量體悟。為正。去聖逾遠。人惟
以比量倣效。為像。正法時教理行果備具。像法時
有教理行而無果。故古多聖賢得道。今乃無聞。此
正像之異效也。及乎末法。則空騰似量。荒唐無實。
雖有教理無行根矣。身子未來一大事因緣。成佛
之始。滅度之終。於天人大眾中。一一授之。身子一
一記之矣。自說經入定出定。到此為一結局。大事
因緣。信不虗耳。
△二偈頌。有十一行半。分二。初十
行頌上長行。二一行半結歎。初中文分十。初一行
超頌得果。二一行追頌行因。三一句追頌時節。四
一句超頌劫號。五一行半頌國土。六一行半頌眾

數。七半行頌說法。八二行頌壽量。九一行半頌法
住久近。十半行明供舍利。略補處不頌。而長出舍
利也。且初一行。超頌得果。】

「爾時世尊欲重宣此義而說偈言。

舍利弗來出成佛普智尊號名曰華光當度無量眾。」

【普智即一切智也。具一切智。出世獨尊。故云普智
尊。
△二一行追頌行因。】

「供養無數佛具足菩薩行十力等功德證於無上道。」

【菩薩因行圓滿。方證佛地功德。十力等。總指佛地
位中百八功德也。
△三一句追頌時節。】

「過無量劫巳。」

【△四一句超頌劫號。】

「劫名大寶嚴。」

【△五一行半頌國土。】

「世界名離垢清淨無瑕穢(至)常有華果實。」

【△六一行半頌眾數。】

「彼國諸菩薩志念常堅固(至)善學菩薩道。」

【神通波羅蜜。即六神通。六波羅蜜也。
△七半行頌
說法。】

「如是等大士華光佛所化。」

【△八二行頌壽量。】

「佛為王子時棄國捨世榮(至)壽命八小劫。」

【△九一行半頌法住久近。】

「佛滅度之後正法住於世(至)像法三十二。」


【△十半行供養舍利。】

「舍利廣流布天人普供養。」

【此明華光佛化畢入滅。而天人供養舍利也。如今
之禮塔供養等。
△二一行半結歎。】

「華光佛所為其事皆如是(至)宜應自欣慶。」

【宜應一句。開下四眾慶讚。上與之授記巳竟。
△五
四眾慶讚。亦名領解。問。迦葉等諸大聲聞。尚未得
解。四眾何人反先獲悟耶。答。四部大眾中。亦具三
根。上同身子。中同四子。下同五百也。又身子迦葉
等並是權行。中下未開。故迦葉滿願示同不解。淨
名云。眾生未愈。菩薩亦未愈也。有長行偈頌長。行
分二。初經家敘置。二四眾領解。初分二。初敘眾喜。】

「爾時四部眾比丘比丘尼(至)心大歡喜踊躍無量。」

【身子得記。八部歡喜。所謂見一華而知天下皆春。
記一人而知人人有分也。
△二敘供養。】

「各各脫身所著上衣(至)一時俱作雨眾天華。」

【各各脫衣者。語通四眾八部。出家二眾言上衣者。
即大衣也。若論三衣不可捨離。如大品云。三百比
丘聞般若巳。皆以伽梨而用供養。論云。或亡相為
法。或云當日更得。通說兼俗。論與大品局出家。衣
示歸依也。華供佛。因同於果也。虗空迴轉。表聞身
子得記。法性自然而轉。迴小向大之意。百千天樂
於空作者。表種種權智方便。皆歸實智第一性空。
之中也。此中四部雖與身子同聞未同解也。及見

尊者受記。始信此理。人人有分。不覺欣汴自發。妙
供爭獻。以作當果之緣。故下頌云。我亦如是。必當
作佛。
△二四眾領解。】

「而作是言佛昔於波羅柰(至)無上最大法輪。」

【先二句開權。次二句顯實。最字顯今經圓中圓故。
開權者半字教也。顯實者滿字教也。又小大麤妙
可知。若以方等般若二教對鹿苑。則鹿苑麤。二教
妙。以二教帶方便通滿理故。若以今經對二教。則
二教麤。今經妙。以今經直說無上道顯滿理故。
△
二偈頌有六行半。分二。初二行。頌上長行開顯。】

「爾時諸天子欲重宣此義而說偈言。

昔於波羅柰轉四諦法輪(至)少有能信者。」

【五眾者乃五陰也。正法華諸天慶讚頌云。於世無
雙比。今者轉法輪。為男女講義。陰衰所從起。即今
經五眾之生滅也。
△二四行半。自述得解迴向。】

「我等從昔來數聞世尊說(至)盡迴向佛道。」

【初一行。自述未聞妙法。世尊下。自慶亦得作佛。亦
如是者。如身子領解述成受記成佛也。佛道二句。
領隱實施權。我所下明迴向。三世所有福業。不為
天人小果。迴向無上菩提。以功德迴向佛道者。默
領前章微因散善之旨。不以有為無為為期。以趣
正覺果海為究竟而巳。上法說一周被上根巳竟。

△第二喻說一周被中根。凡有四品。今品是譬喻
開三顯一。信解品四子領解。藥艸品如來述成。授

記品明授記也。皆約喻說。故為譬喻一周。准法說
宜應五段。而缺四眾慶讚者。例前後不煩文耳。初
正說譬喻開三顯一。分二。初身子代請。二如來垂
答。初中又三。初自述得記無疑。二兼述同輩有惑。
三普為四眾代請。且初自述得記無疑。】

「爾時舍利弗白佛言(至)三藐三菩提記。」

【疑是根本中一。悔是不定中一。昔日疑悔。為不得
同菩薩受記耳。今既蒙記。則諸疑悔盡釋矣。
△二
兼述同輩有惑。】

「是諸千二百心自在者(至)聞所未聞皆墮疑惑。」

【心自在者。我執既空。心得自在。法執猶在。未得法
自在也。此句舉今果。昔住一句。明昔因。研真斷惑
煉磨治習。故云學地。佛常三句。是述昔佛誨。教字
對上學字。教以真窮惑盡得果之方。我法指小教
中四諦法也。生死苦諦。離字含集諦。必斷集而離
生死。涅槃滅諦。究竟含道諦。由修道而證涅槃。是
學無下。明昔稟教各證小果。各以者該眾之謂。生
死苦果。由我見等為因。我見即身見也。有無即斷
常見也。等字總該利鈍十使。見思之麤細惑。為集
諦因。集因斷苦果不生。眾等遵佛語以離之。離即
斷也。謂得涅槃者。謂是自計之辭。所謂佛說一解
脫義。我等巳得也。聞所未聞者。指法說中先權後
實。昔教所未聞故。皆墮疑惑者。昔三說是究竟。今
一又是真實。若謂昔日究竟為是。今日真實為非。

今日真實為是。昔日究竟為非。是非莫決。同異不
分。觸藩之羊。進退兩難矣。
△三普為四眾代請。】

「善哉世尊願為四眾說其因緣令離疑悔。」

【為同輩請者。是懷舊故。為四眾請者。是化境故。今
蒙授記。新運大悲。普為代請也。不請喻而請因緣
者。有三。一身子從因緣入道。適口則云因緣故。二
者重請一大事因緣先三後一之旨故。三者請在
因緣。下答譬喻喻後再說宿世因緣。問一答二。可
謂買石饒雲。移華帶蝶矣。問。前法說先三後一。聞
既不悟。今還請於先三後一。與前何別。答。言因緣
者。即前三後一始末根。由故云因緣。前四佛章略。
釋迦章稍廣。唯明五濁用釋於權。始末未明。故中
下不曉。今以譬喻。委明六道輪迴之相。具列三車
出宅之由。兼敘索三與一之意。廣示等賜等子等
心。如此方酧一大事因緣之請也。此中四眾。於前
四中。非但當機結緣。發言領解。即是發起影響。
△
二如來垂答。分二。初抑揚發起。】

「爾時佛告舍利弗(至)諸有智者以譬喻得解。」

【我先不下抑其不悟。種種等指上明權。皆為等指
上顯實。皆化菩薩者。若權若實。皆入佛道。上巳明
言。如何執教。迷暗不解。先不言三字。是抑責之辭。
然舍利下。揚其智解。然字當玩。有嗟歎意。又佳身
子代請意。又過文勢。前抑責既切。恐鄙懟自沉。今
許喻說。揚其智解也。方便品中。巳盡分別因緣。只

應領悟。不該仍疑。若仍有疑。則應說譬喻。不應再
說因緣。既於一大事因緣不明。必以譬喻方能決
了。故云今當復以譬喻更明此義。若於喻上得了
解者。猶稱智者。其或未悟。再說宿世因緣之事。諸
有智等。為下信解藥艸章本。
△二正說譬喻。有長
行偈頌。長行分二。初喻說。二法合。初喻說分二。初
總喻。二別喻。且初總喻。喻上方便中。今我亦如是
下二行頌。文分六節。初長者喻。二舍宅喻。三一門
喻。四五百人喻。五火起喻。六三十子喻。且初長者
喻。】

「舍利弗若國邑聚落(至)多有田宅及諸僮僕。」

【長者喻上我字。約名行位號德業明長者。國邑聚
落者。處所也。名如實。行如主。行有親疏。名有遠近。
故舉處所以顯名行也。封疆為國。最遠。宰治為邑。
居中。聚落隣閭。最近。長者名行遍於三處。近不見
其細陋。遠但挹其高風。口無擇言。身無擇行。意無
擇法。名行相稱。真實之大人也。國喻實報莊嚴土。
邑喻方便有餘土。聚落喻凡聖同居土。內合如來
三業隨智慧行。應身三土。稱機施化。名稱普聞。德
周沙界也。有大長者明位號。世間長者備十德。一
姓貴。二位高。三大富。四威猛。五智深。六年耆。七行
淨。八禮備。九上敬。十下歸。姓則三皇五帝之裔。左
貂右插之家。位則輔弼丞相。鹽梅阿衡。富則銅陵
金谷。豐侈奢靡。威則嚴霜隆重。不肅而威。智則胸

如武。庫權奇超拔。年則蒼蒼稜。稜物儀所伏。行則
白圭無玷。所行如言。禮則節度庠序。世所式瞻。上
則一人所敬。下則四海所歸也。出世間長者。德備
恒沙。且合十種。姓則三世真如實際中生。位則功
成道著。十號無極。富則法財萬德。悉皆具足。威則
十力雄猛。降伏魔外。智則一心三智。無不通達。年
則早成正覺。久遠若斯。行則三業隨智。運動無失。
禮則具佛威儀。心大如海。上則十方種覺。所共稱
譽。下則七方便人。而來依止。是名出出間大長者。
即我釋迦教主也。其年下四句。明德業。德有內外。
內則智略。外則資財。年高則博達古今。喻佛智德。
衰邁則根志純熟。喻佛斷德。此句明內德。財富明
外德。無量二字。總喻富有萬德也。多有二句。別喻
外德。田能養命。喻禪定可資般若。宅可栖身。喻實
境為實智所託。略則十八空。廣則無量空門。若論
福德。無行不修。若論智慧。無境不照。故云多有。僮
僕者。給侍使人。喻方便知見皆巳具足。和光六道。
曲順萬機。權智即實智之僮僕也。
△二舍宅喻。】

「其家廣大。」

【家宅。喻上安隱對不安隱。不安隱喻三界也。眾生
宂宂。皆宅三界。如來應化。統而家之。故言廣大。
△
三一門喻。】

「唯有一門。」

【喻上種種法宣示於佛道也。如來本懷。唯以一乘

佛道利物。事不得巳。先以種種法門引導。本意唯
有一乘。故言唯有一門。約教唯一佛乘。約理唯一
知見。問。一乘佛教。寬矣廣矣大矣。一門既是佛道。
下文不應言其狹小。答。欲說一乘無機受化。眾生
知見即佛知見。凡小不知。因無機與不知。故言狹
小。問。下文三車既在門外。豈諸子反出一乘知見
外耶。答。教是能詮。理是所詮。眾生佛知見性具也。
如來佛知見究證也。知見本一。有在纏出纏之異。
四十年前。覆一乘而說三。就迷教理者說。故假設
三車而在門外。下文以佛教門出三界苦。今日泯
三乘而說一乘。生死即涅槃。煩惱即菩提。無明實
性即佛性。幻化空身即法身。諸子皆住一乘道教
之中。豈在外哉。若以門內門外為難。下文如來從
所燒之門安隱得出。窮子行來住立門側。長者又
在門內。不知又作何難也。
△四五百人喻。】

「多諸人眾一百二百乃至五百人止住其中。」

【喻上安隱眾生故的眾生。一百喻天。二百喻人。三
百喻畜生。四百喻餓鬼。五百喻地獄。惡道多者。顯
修白業者少。而黑業者多也。五百云人者。泛舉五
道群生。共皆住止三界之中也。
△五火起喻。】

「堂閣朽故墻壁隤落(至)歘然火起焚燒舍宅。」

【堂閣下。明所燒宅相。若以依報論。欲界堂也。上二
界閣也。地水火風四大墻壁也。金水風空四輪柱
根也。以世界賴此支持故。能所八法梁棟也。若以

正報論。身下分堂也。上分閣也。骨涎息煖內四大
墻壁也。壽煖識柱根也。意識梁棟也。朽故者。有情
無情。皆屬無常故。隤落者。山河減損。皮肉朽壞故。
腐敗者。天地之根危殆不安。壽命之元出捨不息
故。傾危者。外物遷變。人命易終故。周匝下。明能燒
火勢。五濁八苦之火。遍在四大四生。故言周匝。並
皆無常。故言俱時。歘然者。無而忽有也。本無此苦。
因無明故有。若推其原。依正二報。皆由無明不覺
忽然而有。一分有知覺的無明。而為有情眾生。一
分無知覺的無明。而為無情世間。即此無明為因。
境界為緣。憎愛取捨。三毒猛火。焚燒內外根身器
界也。廣上宅相。正明三界無安。猶如火宅也。
△六
三十子喻。】

「長者諸子若十二十或至三十在此宅中。」

【喻上知眾生性欲。佛如眾生如。一如無二如。天性
相關。則子義成。性欲不同。故有三十。十是菩薩子。
二十三十是二乘子。三十云子。特舉從化。俱得出
宅者言。上總喻巳竟。
△二別喻。喻上我以佛眼觀
下。四十一行半偈。偈中六義全具。今喻有四。少歎
法希有。揀偽敦信。至後頌中補出。文分四段。初長
者見火喻。二捨几用車喻。三等賜大車喻。四長者
不虗喻。且初長者見火喻。喻上我以佛眼觀下四
行頌。舉五濁釋權。】

「長者見是大火從四面起(至)心不厭患無求出意。」


【偈中明如來在法身地上。照見眾生為五濁八苦
所燒。而起悲應救。有能見所見起悲三意。今喻亦
三。長者見。即我以佛眼觀見。是標出能見之眼。是
大火從四面起。明所見。即見六道眾生等。火喻五
濁八苦。云大者。遍在六道故。四面喻身受心法。下
法合為生老病死。從字重看。大火是果。四面是因。
謂此火非無因而有。以眾生於身起淨倒。於受起
樂倒。於心起常倒。於法起我倒。故有五濁八苦如
火從四面起也。若知身不淨。受是苦。心無常。法無
我。則煩惱火滅。即大一句。明長者驚怖。喻上為是
眾生二句。由火大故驚怖亦大。念其退大善故驚。
憂其將起眾惡故怖。驚即對慈。念其無樂。怖即對
悲。憂其有苦也。我雖能於等。釋上驚怖。是慈悲憂
念之意。雖是未盡之辭。如來慈悲猶為憂火所熾。
故云雖也。能字重看。顯諸子不能以佛雖出生死
所燒之門。住於常寂安隱之鄉。不忍捨眾生而自
安隱。故作念如此也。不為五濁八苦所煎名安。不
為四倒暴風所動名隱。蕭然累外名得出。眾生為
大火所燒故不安。為暴風所動故不隱。業識忙忙
故不得出。又所燒之門者。門有件有空。非件無以
標門。非空無以通致。件可燒。空不可燒。喻教有能
詮所詮。非能詮無以為教。非所詮何以得出。能詮
可是無常。所詮非是無常。如來有大智慧。能尋正
教。得教所詮。故云安隱得出。能詮磨滅。故云所燒

之門。不從所燒之門。何由安隱得出。大經云。因無
常故而果是常。此之謂也。又先安隱而出。出而復
驚。今雖出而須入。入而必救。故以安隱釋驚怖。驚
怖即慈悲。為是眾生故而起大悲心者此也。而諸
子下。由前大火燒宅。宅內諸子不求出離。長者安
得坐視。正啟下思惟救子之意。等字該五百人。著
見故耽湎四見名嬉。唐喪其功名戲。又著愛故耽
湎五塵名嬉。空無所獲名戲。由樂著見愛。空生徒
死。而無厭離。如小兒嬉戲也。不言有火名不覺。不
解火是熱法名不知。不畏火能燒身故不驚。不慮
火能斷命故不怖。喻眾生全不覺五濁八苦。不知
四倒三毒。不驚惑侵法身。不怖傷於慧命。如是不
覺於苦。不知於集。不驚失道。不怖失滅也。身五識
身也。身為八苦所逼。故云火來逼身。切巳者逼迫
切近也。以一一苦。皆由五識對於五塵。念念相應。
故云苦痛切巳。心不厭患者。心意識心也。不厭無
常之苦。不患煩惱之集。無求出意者。不修道品之
行。不求滅諦之理也。此中嬉喻見濁。戲喻煩惱濁。
不覺二句即眾生濁。火來二句即命濁。心不二句
即劫濁也。
△二捨几用車喻。分二。初捨几。二用車。
初捨几喻。喻上我始坐道場下。六行半頌。明大法
難投。又分為三。初長者念救。二諸子不聽。三馳戲
視父。且初長者念救喻。喻上我始坐道場。至微妙
最第一。明大法擬宜。】


「舍利弗是長者作是思惟(至)具告諸子汝等速出。」

【作是思惟者。是應現人間。得成道巳。思惟所得法
妙也。身喻神通荷負。手喻智慧提拔。依三昧斷德
則有神通。依智慧智德則有說法。前云其年衰邁。
喻智斷。即身手也。衣裓西竺盛華之具。几香几也。
案書案也。準下法合云。若我但以神通力智慧力。
讚如來知見力無所畏者。眾生不能以是得度。衣
裓喻知見。几喻四無畏。案喻十力。略說名知見。名
略義玄。如衣裓一口而多含。處中說名四無畏。用
對四諦。如几於法小廣。於物小安。廣說名十力。橫
竪該括。如案多足。於法則廣。於物則大安也。此是
思惟念用大化。謂若以神通顯現。智慧宣演。知見
力無畏等。令眾生出三界宅五蘊舍。故云從舍出
之。復更下。明法大機小。一門狹小者。若論理教寬
矣廣矣。則非狹小。但眾生不能以理教自通。欲談
無機。故言狹小。若理教行。一一明一門狹小者。理
則純一無雜。故言一。即理能通。故言門。微妙難知。
故言狹小。教則更無餘乘唯一佛乘。故言一。此教
能通。故言門。此教微妙。與言之二乘少知。奪論之
七方便皆不知也。不能以教自通。將談無機。故言
狹小。行則圓因自行。行大直道。無諸留難。故言一。
善行菩薩道。直至道場。故言門。妙行難行。方便無
機。故言狹小。諸子幼稚等者。雖於二萬億佛所教
無上道。大乘善根微弱。故云幼稚。此明善弱也。若

聞大乘能生毀謗。故云未有所識。此明惡強也。因
時深著愛見。果時深著依正。欲界著五塵。色界著
味禪。無色著定。故云戀著戲處。或當墮落有二義。
一者幼稚。憶本戲處。故墮落。喻貪著五欲。而墮三
途。二者惡強。全然無識。故墮落。喻毀謗大乘而墮
三途。若墮落必為五濁八苦之所燒煑。故云為火
所燒。我當為說下。正是思惟。雖知根鈍且稱本懷
也。具告二句。是直說華嚴圓頓大教。擬宜小機。以
一真法界。演四無礙法界。擴十玄門。直明中道稱
性之談。經云。知一切法即自心性。成就慧身不由
他悟。又云。初發心時。即攝五位成等正覺。能令眾
生疾取菩提。故云具告諸子。汝等速出。下文急捉
將還。即汝等速出義。問。如所思惟具告諸子。思惟
者怖畏事也。具告既釋華嚴。何華嚴無怖畏事耶。
答。華嚴遣法身大士。說五十五位法門。圓音落落。
主伴重重。圓融行布。行布圓融。眾生不堪。如窮子
驚愕。稱怨大喚。非怖畏而何哉。問。法說喻說。何不
廣明。答。華嚴巳過。法華正說。一始一終。二經同旨。
故不廣明。只此二句收攝。
△二諸子不聽喻。喻上
眾生諸根鈍等。明眾生無機。】

「父雖憐愍善言誘諭(至)何者為舍云何為失。」

【父雖善言。諸子樂著。不聽父言。不求出離。三慧何
由而生焉。不驚故無聞慧。不畏故無思慧。不知五
濁八苦能燒善根。不知火也。不知陰界入法是諸

苦之器。不知舍也。不知喪失法身之由。不知云何
為失也。如此則修慧亦不生矣。諸根暗鈍。三慧不
生。亦末如之何。此是中下之根。不堪大法。所謂積
行菩薩。上德聲聞是也。
△三馳戲視父喻。喻上我
寧不說法等。明念欲息化。】

「但東西走戲視父而巳。」

【法中息化在佛。此喻馳戲在機。彼此互明耳。背明
向暗為東西。生死往還為馳走。於中起愛起見為
嬉戲。所謂東出西入。隨善惡以昇沉。南馳北走。似
循環而無巳也。雖用大擬。不從大教。故云視父而
巳。捨几一科。喻法中我始坐道場。至入於涅槃。六
行半頌。在下窮子喻。爾時窮子。傭賃展轉。至即遣
傍人。強牽將還一段。上捨几喻巳竟。
△二用車喻。
喻上尋念過去佛。至我常如是說。十一行頌。侵大
施小。即雙垂兩相。二始同時。不動寂場。化遊鹿苑。
也。分四。初擬宜三車。二知子先心。三歎美三車。四
適子所願。且初擬宜三車喻。喻上尋念過去佛等。
亦作三乘化度。】

「爾時長者即作是念(至)令諸子等得免斯害。」

【前云大火四面起。今云此舍巳為所燒。前云苦痛
切巳。猶是未死。今必為所焚。即有死義。我及諸子
必為所焚者。以大乘化功為父命。眾生大善為子
命。大善若盡。即子命斷。子命斷則化功亦廢。即父
命斷。故云若不時出必為所焚。上云所燒之門安

隱得出。今云若不時出必為所焚。此義云何。須知
前出者。約法身說也。今言若不時出者。即是應身
示同眾生有疾。若眾生有善。成機受化。則與應身
時出。若眾生善斷。無機不受。則不與應身時出。即
俱為所焚也。當設方便等者。實相一乘。本不可言。
曲為中下。巧示方便。說三乘之權。令諸子得免五
濁八苦之害也。
△二知子先心喻。喻上作是思惟
時。十方佛皆現等。明小乘得度之機。】

「父知諸子先心(至)種種珍玩奇異之物情必樂著。」

【昔曾習小。是知先心。性欲不同。是知各有所好。既
知習小。故以小接。既知性欲不同。故開一為三。又
知本曾習大。名知先心。中即生死。名各有所好。種
種珍玩。即諦緣六度等法。三界所無。故云奇異。情
必一句。正投其所好也。
△三歎美三車喻。喻上思
惟是事巳。即趣波羅柰等。明正施三乘。又分三。初
勸修轉。二示相轉。三作證轉。且初勸修轉。】

「而告之言汝等所可玩好(至)汝若不取後必憂悔。」

【此勸其令修也。謂此是苦汝應知。集應斷。滅應證。
道應修也。希有難得。即珍玩奇異也。約三人說。玩
好二字。當聲聞道滅二諦。緣覺還滅門。菩薩六度
法。憂悔二字。當苦集。流轉門。六蔽法。
△二示相轉。】

「如此種種羊車鹿車牛車今在門外可以遊戲。」

【此示其相狀也。謂此是苦逼迫性。集招感性。滅可
證性。道可修性也。羊車鹿車牛車。喻三乘也。許在

門外者。以見思惑盡。出三界外。方得此車。又門即
一乘實相門。如來巧智。於一乘之外。分別說三。故
云門外。可以遊戲者。謂可以縱任六通。遊戲自在
也。
△三作證轉。】

「汝等於此火宅宜速出來隨汝所欲皆當與汝。」

【此引巳證彼也。謂此苦我巳知。不復更知。集巳斷
不復更斷。滅巳證不復更證。道巳修不復更修也。
皆當與汝者。皆與之言。正當巳證。亦令他證故。下
文云。為汝保任此事終不虗也。示勸證乃次第。今
隨經先勸後示。義亦無失。
△四適子所願喻。喻上
是名轉法輪一行頌。明受行悟入。】

「爾時諸子聞父所說(至)競共馳走爭出火宅。」

【前偈略。今喻廣明修因至果。適願者。機教相扣。即
聞慧。勇銳者。心思動慮。即思慧。此二句。即三資糧。
外凡位。謂五停心。別相念。總相念也。互相下。即修
慧。推四諦理。排伏見惑。邪正未決。名互相。即四加
行中煖頂二位。競者競取勝理。初則遍觀上下八
諦。歷十六行相。競趣真道。後則縮觀至欲界苦諦
下。趣苦法忍。此即內凡忍位。共者即第四世第一
位。同觀欲界苦諦與忍位不別。故云共。馳走者。入
見道十五心。速疾取理。故云馳走。即斷見惑盡。分
得涅槃。預入聖位。初果也。爭出即修道位。二三果
也。出了火宅。斷思惑盡。證無學道。即四果也。若作
三人合論。一四諦法。聲聞人以苦諦為初門。緣覺

人以集諦為初門。菩薩人以道諦為初門。三人共
秉。三人同修。三人各證。故云心各互相競共爭出。
皆約三乘智斷而說。準下法合。別論者。聲聞聞四
諦法。適其願樂。勇猛精進。推四諦理。排見思惑。欲
速出三界。得證涅槃。是聲聞爭出火宅也。緣覺聞
因緣法。投其願樂。勇猛精進。流轉還滅為推。雙侵
二習為排。深知諸法因緣。得證涅槃。是緣覺爭出
火宅也。菩薩聞六度法。適其好樂。勤修精進。推求
真諦。排伏塵沙。慈悲化物。度脫一切。是菩薩人爭
出火宅也。上捨几用車巳竟。
△三等賜大車喻。喻
上我見佛子等。志求佛道。六行偈。顯示真實。分四。
初父見子免難歡喜。二諸子索車。三等賜諸子大
車。四諸子得車歡喜。且初父見子免難歡喜喻。喻
上我即作是念。如來所以出。二行一句頌。明佛喜
無畏。】

「是時長者見諸子等(至)其心泰然歡喜踊躍。」

【前偈明父歡喜。今明子歡喜。以子喜其父亦喜。謂
免難歡喜者。若子未免難。父則憂念。若得離火。心
即泰然。故免難歡喜。得為一喻。四衢者喻四諦也。
三乘同證四真諦理。未破塵沙。猶在中途。故云道
中。三界見思惑盡名露地。即有餘涅槃也。涅槃謂
之露地者。以較火宅則清涼有餘。較寶車之莊嚴
全無。所以名偏空小果。住果不進。故云而坐。見思
既盡。真諦理顯。故云無復障礙。不為見思所局。故

云泰然。生巳度想。生安隱想。故言歡喜。
△二諸子
索車喻。喻上我見佛子等二行頌。明大乘機發。】

「時諸子等各白父言(至)羊車鹿車牛車願時賜與。」

【此明索車。文無索字。依此請辭明索車耳。索有三。
一機索。鹿苑證小之後。至方等冥有大益。被斥不
謗。理有求大之義。名機索。二情索。至般若會上領
知大法。樂大心起。縱不彰言。索義漸切。名為情索。
三口索。來至法華。因方便品初。聞佛略說。動宿疑
情。是故發言三請。名為口索。問。仍索三車。大機何
在。答。名同義異。實大機動耳。但二乘不知三車之
外別有一乘也。三請殷勤。惟垂分別。願說第一。則
大乘機動明矣。又法說中。先明機發。次說除障。佛
喜無畏。今喻先明免難。次明機發。具論有四句。有
先障除後大機發。如四大弟子諸聲聞等。於小乘
教中障除。大品法華初大機始發。二障未除大機
發。如華嚴法華諸凡夫得入佛慧者。三大機先動
後障除。如方便品所說。四先障除後機發。如今喻
所說。機動障除互現共成一意耳。
△三等賜諸子
大車喻。喻上於諸菩薩中三句頌。正顯真實。分三。
初雙標子等車等。二廣明車等。三廣明心等。且初
雙標子等車等。】

「舍利弗爾時長者各賜諸子等一大車。」

【各賜諸子者。明子等也。一切眾生等有佛性。佛性
同故。等皆是子也。等一大車者。明車等也。以子等

故則心等。以法等故無非佛法。喻一切法皆摩訶
衍。言各賜者。各隨本習。四諦六度無量諸法。開示
真實。舊習不同。故言各。皆摩訶衍。故言大車。下文
凡有聞法。無不成佛。是等賜意。
△二廣明車等。又
二。初明車之體相。】

「其車高廣眾寶莊校(至)又多僕從而侍衛之。」

【高廣者。喻如來知見。廣大深遠。橫周法界之邊際。
竪徹如理之淵底也。又圓收逗會。總攝時機。非高
廣而何。眾寶一句。喻萬行修飾。周匝一句。喻總持遮
護。四面一句。喻四辯下化眾生。張設一句。幰帛張
車。喻四無量心。眾德之中慈悲最高。普覆一切也。
珍奇一句。喻真實萬善。嚴此慈悲也。寶繩一句。喻
四弘誓。堅固大慈心也。垂諸一句。喻四攝神通等。
悅諸眾生也。重敷一句。婉美也。筵舖席也。喻觀練
熏修。一切諸禪重沓柔軟也。安置一句。枕有內外。
外枕者。車若駕運。隨所到處。須此支昂。喻即動而
靜即靜而動也。內枕者。休息身首。喻一行三昧。息
一切智一切行也。丹即赤色。喻無分別法也。駕以
白牛者。喻無漏般若。能導諦緣六度一切行到薩
婆若海也。白乃本色。即與本淨無漏相應故。體具
萬德如膚充。煩惱不染如色潔。形體即膚色。姝好
即充潔。此二句喻實相般若之體。有大筋力三句。
喻觀照般若之用也。又四念處為白牛。四正勤中
二世善滿如膚充。二世惡盡如色潔。四如意足。稱

行者心。如形體姝好。筋喻五根住立。能生義也。力
喻五力排伏。幹用義也。行步平正。喻定慧均等。七
覺調平也。其疾如風。喻八正道中行。疾到薩婆若
海。僕從者。方便波羅蜜也。能屈曲隨人。給侍使令。
即眾魔外道。二乘小行。皆隨方便智用。故淨名云
皆吾侍者。僕從侍衛者。供給左右也。與儐從同。此
中長者能證之人。車等是所證之法。車即體大。眾
寶下相大。白牛下用大。諸子乘之。即將來長者也。

△二釋有車之由。】

「所以者何是大長者財富無量種種諸藏悉皆充溢。」

【財富藏溢。喻果地福慧圓滿。諸藏者。謂行藏理藏
也。一切法不出於檀尸忍等。即是約行明如來藏。
一切法不出於陰入界等。即是約理明如來藏。陰
界等隨拈一法。無非理藏。達此理藏。故使六度咸
成妙行。不達此理。萬行徒修。自行此行理為充。化
他為溢。又實智圓滿名充。權智隨用名溢。非但藏
多。又皆充溢。無有一法非摩訶衍。故云種種無量。

△三廣明心等。分二。初廣心等。】

「而作是念我財物無極(至)各各與之不宜差別。」

【此明心等。由財物無極。是子無偏。是故心等。假使
富而非子。或有所吝。假使是子而貧。或不能給。則
心不得等也。今自行巳圓。財富無量。化緣巳熟。故
愛無偏黨也。七寶大車等者。喻今經開顯。若教若
行。皆摩訶衍也。又方等般若。念處正勤根力覺道。

種種異名。皆開示實相。歷一切法。亦復如是。故言
無量。各各二句。不移本習而示實相。如身子於智
慧開佛知見。具一切佛法。目連於禪定開佛知見。
具一切佛法。餘人例知。以心等故不宜差別也。我
財一句。即佛自住大乘也。不應一句。即自證平等
法若以小乘化。皆是二句。即乃至於一人。我則墮
慳貪。此事為不可也。應當二句。即皆以如來滅度
而滅度之。不宜一句。即不令有人獨得滅度也。
△
二釋心等。】

「所以者何以我此物周給一國猶尚不匱何況諸子。」

【大慈普覆。故云周給。初釋財多。尚周一國。何況諸
子。喻大圓因。遍該善惡。普周法界。理亦不窮。況佛
知見耶。次釋子等。非子尚充。何況是子。喻無緣者
尚度。況有緣子耶。言非子者。且貶正因不同緣了。
故抑言非。然佛慈普廕。畢竟無偏。況結緣子。故約
無緣慈。對本有理。則一切眾生無非佛子也。若寄
化儀說。且以宿昔未結緣者為非子也。又此等賜
一科。謂人天善惡。體即法界。故父果車。即子理車。
但開其情。假名等賜。眾生無盡。車亦不窮。不窮故
不匱。不匱故無偏。故云等賜大白牛車。總之緣了
子。先結緣者。今熟脫之。正因子。未結緣者。今為下
種。番番種。番番熟。番番脫。盡未來際無有巳也。方
是出世長者大慈悲父之心。等賜諸子大車竟。
△
四諸子得車歡喜喻。喻菩薩聞是法一行。受行悟

入。】

「是時諸子各乘大車得未曾有非本所望。」

【喻上菩薩聲聞除疑成佛也。三乘之人。本求羊鹿
水牛之車。期出分段。今得大白牛車。盡於變易。過
本所望。豈不歡喜。上等賜大車喻竟。
△四長者不
虗喻。分三。初如來垂問。二舍利弗答。三如來歎善。
且初如來垂問。】

「舍利弗於汝意云何(至)寧有虗妄否。」

【此下喻上汝等勿有疑二行半。明說無虗妄也。是
長者先許諸子三車。諸子既出之後不與三車。而
等與珍寶大車。這先許三。後與一。寧有虗妄否。
△
二舍利弗答。分二。先直答不虗。】

「舍利弗言不也世尊。」

【謂凡稱虗妄者。以無益於人而有損於事也。今長
者於諸子。既有益而無損。實不虗妄。故云不也世
尊。
△二申明不虗之意。又四。初免其火難不虗。二
結況以重奪輕不虗。三不乖本心不虗。四結況過
本所望不虗。且初免其火難不虗。】

「是長者但令諸子(至)便為巳得玩好之具。」

【是長者先許三車者。不過令諸子得免火宅之難。
全其身命而巳。今身命巳全。有何虗妄。故云非為
虗妄。何以下徵釋。謂我說長者為全身命不與玩
好之具不為虗妄者。是何以故也。若全身命。雖未
別有所得玩好。便為巳得玩好之具。以全於小乘

五分法身。入空慧命。則是巳得玩好之具也。全身
免火。巳得大寶。濟子重命。豈應有虗。
△二結況以
重奪輕不虗。】

「況復方便於彼火宅而拔濟之。」

【況復昔日體外方便。於彼火宅救度一切眾生。得
五分法身。尚不虗妄。豈今日等賜大車實慧之命
巳得。而反有虗妄哉。
△三不乖本心不虗。】

「世尊若是長者(至)以是因緣無虗妄也。」

【謂諸子但免火難。長者縱不與小果。猶不虗妄。以
前苦巳出。小果巳證。那言虗妄。故云乃至不與等。
此述長者本意。若小若大。俱有本心。大本為本。小
本非本。許小不與。尚無所乖。況更與大。寧乖本意。
何以下徵釋。是長者未許三車之前。先作念云。諸
子無知。於火宅內。無求出意。我今當設方便巧說
三車。令子得出火宅。元為拔苦。本非與果。以是作
念假設方便令子得出火宅之因緣。故不虗妄。
△
四結況過本所望不虗。】

「何況長者自知財富無量欲饒益諸子等與大車。」

【昔日許三而今與一。三乘是其所望。一車本不知
有。許三與一。出乎三乘望外。那言虗妄。
△三如來
歎善。】

「佛告舍利弗善哉善哉如汝所言。」

【雙歎善哉。美其所答不謬也。問。佛不自說不虗。教
身子說者。何也。答。許三與一。自說取信為難。教身

子說者。取信諸人則易也。初譬喻巳竟。
△二法合。
分二。初合總喻。二合別喻。初中分六。初合長者喻。】

「舍利弗如來亦復如是(至)具足方便智慧波羅蜜。」

【如來一句。合上位號也。如來無量德號。略舉十義
如上。則為一句。合上名行也。上云國邑聚落。今云
一切世間者。通指同居方便實報三土。如來遍應
三處。為一切世間之父也。等三界以同仁。視四生
如一子。故云父。於諸下。合德業也。怖畏即二種生
死。無明即五住煩惱。永盡者。即五住究盡。二死永
亡。合上衰邁。顯斷德也。成就知見。合上年高。顯智
德也。力無所畏。合上外德。財富無量也。神力者。深
修禪定。能得神通。合上田也。智力者。智必照境。如
身託處。合上宅也。具足一句。合上諸僮僕也。
△二
合五百人喻。】

「大慈大悲常無懈倦恒求善事利益一切。」

【慈悲是施化之本。一切是五道眾生。恒為慈悲所
被。又常無一句。大喜心也。恒求二句。大捨心也。以
不大喜。則懈倦而不求善事。不大捨。則雖求善事。
不肎利益一切故。
△三合舍宅喻。】

「而生三界朽故火宅。」

【朽故如下頌。
△四合三十子喻。】

「為度眾生。」

【眾生有緣具三乘根性者。先得度脫。
△五合火起喻。】

「生老病死憂悲苦惱愚癡闇蔽三毒之火。」


【生處胎獄。老厭龍鍾。病臥牀席。死悲離散。三毒者。
貪對一切順情之境。引取無厭。瞋對一切違情之
境。便起怒恚。癡者迷一切事理之法。無明不了。起
諸邪行。此三於諸諦理。愚惑癡迷。昏闇障蔽故。又
稱毒者。以能壞出世善心故。火字貫上。此合歘然
火起也。
△六合一門喻。】

「教化令得阿耨多羅三藐三菩提。」

【教能詮理。尋理起行。即得菩提。此中如來轉無量
怖畏。而成無量無畏力。轉無量衰惱。而成無量大
神通力。轉無量憂患。而成無量知見力。轉無量無
明。而成實智力。轉無量闇蔽。而成權智力。具此種
種廣大威力。而以大慈大悲。恒求善事。利益一切
眾生。以如來永盡怖畏。能度眾生生死怖畏。永盡
衰惱憂患。能度眾生憂悲苦惱。永盡無明闇蔽。能
度眾生愚癡暗蔽三毒。由如來永盡諸障。方能成
就無量德業。由成就故。方能教化眾生令得菩提
也。合總喻竟。
△二合別喻。分四。初合長者見火喻。
又四。初合能見。】

「見。」

【即如來寂照智眼能見也。喻中長者見。法中佛眼
觀見。
△二合所見火。】

「諸眾生為生老病死(至)如是等種種諸苦。」

【合上所見之火。從四面起也。五欲如刀蜜。財利如
浮雲。眾生癡暗貪求。無晝無夜。五濁八苦之火。日

夜燒煑。故云受種種苦。貪求者。求不得苦也。地獄
人天。五陰熾盛。愛別離。欲合而離。怨憎會。冤家相
會。
△三合廣前所見。】

「眾生沒在其中歡喜遊戲(至)雖遭大苦不以為患。」

【上種種苦如海。眾生汩沒於中。不以為苦。反以為
樂也。不觀苦集。故不生厭。不觀道滅。故不求解脫。
又此結束上文。謂五欲財利。本是苦境。而眾生以
為樂事。故歡喜遊戲。貪著追求。本是苦心。而眾生
惟恐貪之不酷。求之不巧。故不覺知。地獄三途。本
必有之苦報。應寒心而恐畏者。而反不信。謂且顧
生前。奚遑死後。故不驚怖。天上人間貧窮困等。本
是苦聚。應厭惡而遠離者。然間植小善微因。求一
人身天福。惟恐不得。故不生厭。如是等種種諸苦。
皆應早求解脫者。而眾生且淹沒陷溺其中。故不
求解脫。由此癡迷。無有智慧。故不知覺。由不知覺。
故不驚怖。由不驚怖。故不生厭。由不生厭。故不求
解脫。而於三界火宅中。日出而作。隨善業以東馳。
日入而沉。隨惡業以西走。改頭換面。往還五趣。雖
受百千萬劫之大苦。不以為患。此合諸子火來逼
身。心不厭患。無求出意也。
△四合長者驚怖。】

「舍利弗佛見此巳(至)佛智慧樂令其遊戲。」

【應字。即非予而誰之意。拔其苦。即大悲之力。與其
樂。即大慈之力。上云驚怖。驚其無樂。怖其有苦。此
拔苦與樂。即上驚怖也。合長者見火喻竟。
△二合

捨几用車喻。分二。先合捨几。次合用車。初中又二。
初合長者念救。】

「舍利弗如來復作是念(至)眾生不能以是得度。」

【承上拔苦與樂。雖為父道所當盡。然復作是念。終
難從實捨權也。神力合上身有力。智慧力合手有
力。如來知見。合上衣裓。力無畏。合上几案。即始坐。
道場。大法擬宜。眾生根鈍。不能以此得度也。
△二
合諸子不聽。】

「所以者何是諸眾生(至)何由能解佛之智慧。」

【徵釋不能得度。合上不聽也。正由五濁障重。未免
生老等火所燒。大乘微妙。不能解入。如人身在縲
紲。未可以語衣錦之榮。故云何由能解等。此句合
唯有一門而復狹小。無機狹小。不能解佛智慧也。
前喻有三。馳戲一科義含。
△二合用車。分二。先牒
前三喻。】

「舍利弗如彼長者(至)然後各與珍寶大車。」

【一大擬不得。二小投其好。三等賜大車。
△二正合
用車。分四。初合擬宜三車。二合知子先心。三合歎
三車希有。四合適子所願。且初合擬宜三車。】

「如來亦復如是(至)於三界火宅拔濟眾生。」

【不用之者。大法擬不得也。但以方便者。正用三乘
也。智慧方便。權實並演。單云智慧。自受用實也。連
方便者。明應機即實而權。正顯權從實起。權泯歸
實之旨。三界者。欲界雜居。色界四禪。無色四空。各

有界限種族故。俱名火宅者。均在輪迴數故。此合
我今當設方便令子免害也。
△二合知子先心。】

「為說三乘聲聞辟支佛佛乘。」

【三乘者。乘以運載為義。聲聞以四諦為乘。緣覺以
因緣為乘。菩薩以六度為乘。運出三界。歸於涅槃
也。六度菩薩。於當教亦稱大乘。今名佛乘者。以三
十四心。頓斷見思習氣。而得成佛故。
△三合歎三
車希有。又三。初合示相轉。】

「而作是言汝等莫得(至)聲聞辟支佛佛乘。」

【汝等莫得等示苦諦。三界火宅是苦果。勿貪等。示
集諦。貪愛是苦果之因。色為男女形貌。及青黃赤
白等。聲為男女歌詠。及絲竹環珮等。香為男女身
香。及沉水檀速等。味為男女綢繆。及肴膳美味等。
觸為男女身分。及柔軟細滑等。此名五欲。亦名五
塵。揀非微妙。故云麤弊。若貪等者。以蛾眉皓齒。是
伐性之斧。絲竹管弦。是奪心之賊。龍涎象藏。是牽
意之媒。甘脆肥膩。是腐腸之藥。雲繒羅縠。是惰身
之機。眾生不知而生貪着愛取。則為其所燒也。汝
速下。示滅道二諦。此二示三界外有三乘智斷之
果。故令速出三界。當得三乘。正合上三車今在門
外。可以遊戲。
△二合作證轉。】

「我今為汝保任此事終不虗也。」

【無人保任。或恐難成。佛既自證。為作保任。出三界
內之苦。得三界外之樂。為不虗矣。合上隨汝所欲。

皆當與汝。
△三合勸修轉。】

「汝等但當勤修精進(至)便得無量安隱快樂。」

【汝等下。正合勸修。復作下。正合歎三車希有。三乘
是諸佛方便。化物儀式。故諸佛所稱揚讚歎也。若
知苦。則無生死逼迫之苦果。而有身心自在之樂。
故云自在。若斷集。則無三界繫縛之苦因。而有縱
任不拘之樂。故云無繫。若證滅。則我生巳盡。不受
後有。故無所依。若修道。則旅泊三界。無所希望。故
無所求。又得無生智曰自在。得盡智曰無繫。無明
糠脫曰無依。所作巳辦曰無求。無漏等。勸修道品
也。住於真空涅槃。故安隱。改麤為細。易短作長。故
快樂。
△四合適子所願。前喻三車合說。今三乘別
合。分三。初合羊車。】

「舍利弗若有眾生(至)為求羊車出於火宅。」

【內有一句。下二應有。宿昔三乘樂欲。成三乘智性。
故佛施三乘之教以投其好也。此性即眾生本具
正因佛性。論中有本性住種性。即此正因佛性。有
習以成種性。即緣因佛性。此正因性雖具。必假教
法熏起。聞法信受者。謂從佛聞等流教法。的信無
疑。拳拳服膺。持守不失。殷勤精進者。聞而思思而
修也。三處聞法。各隨本乘。欲速二句。厭三界苦。求
涅槃樂也。欲速自求。是二乘病根。欲速則不達。自
求則不大。因乖萬行。果缺圓常。皆欲速自求之過
也。是名下結。如彼下。提喻合聲聞。聞佛聲教得悟。

不能化他。如羊不顧後群。故以羊喻聲聞乘。此中
從佛聞法。合上聞父所說適其願故。聞慧也。殷勤。
合上心各勇銳。思慧也。精進。合上推排。修慧也。欲
速等。合上競共馳走。是名一句。合上爭出火宅。下
倣此。
△二合鹿車。】

「若有眾生從佛世尊(至)為求鹿車出於火宅。」

【梵言辟支迦羅。此云緣覺。亦云獨覺。求自然二句。
獨覺也。以單丁自守。不求伴侶。觀物變遷。自覺無
生故。深知一句。緣覺也。諸法即十二因緣也。秉佛
因緣。流轉還滅。推審住智。滅緣顯理故。十二有支。
除無明。每支具七智。先推因。次審因。三世推審。為
六。後住法智。為七。十一支共七十七智也。又求自
然慧。則慧不止如聲聞內有智性而巳。深知一句。
則志不止如聲聞欲速自求而巳。故優於聲聞。劣
於菩薩。為中乘也。支佛是法行人。從他聞法少。自
推義多。故喻如鹿。鹿不依人故。又鹿有迴顧之慈
故。
△三合牛車。】

「若有眾生從佛世尊(至)為求牛車出於火宅。」

【求一切下。明求佛智慧。一切智者。即一切法而證
實相。所謂欲覔實相。不離一切法。欲覔一切法。不
離實相。諸法為實相之表。實相乃諸法之體。故名
一切智佛智者。揀因智。此智究竟果位。超於因位。
故名佛智。智是一。但有圓缺之異故。上二實智也。
下二權智。自然智。任運而知。於一切機。不思而應。

俯會無差。如月落百川。影含萬體。不然而然。名自
然智。無師智者。以此智惠施於人。應遍無方。不拘
成範。能師一切人。無人為師。名無師智。如來知等。
明求佛地不共功德也。上上求自利。愍念下。下化
利他。安樂等。以四無量心安樂一切眾生離苦得
樂也。無量總該六道。以慈心利樂饒益諸人天等
而與之樂。故云利益人天。以悲心度脫三途一切
眾生而拔其苦。故云度脫一切。此中聞法精進前
五度。求四智第六度。又求一切等。大智心也。愍念
等。大悲心也。智悲雙運。漚和不礙般若。般若不礙
漚和。具此自利利他之大心。故名大乘。菩薩下。釋
成大乘二字。謂前云佛乘。此云大者。以佛是大果。
眾生能求此大果而乘之。以自利利人。故名摩訶
薩之大乘也。菩薩慈悲化物。如牛之安忍運載。故
以牛車喻菩薩。上合捨几用車竟。
△三合等賜大
車喻。分二。先牒前二喻。】

「舍利弗如彼長者(至)等以大車而賜諸子。」

【見諸等。牒前免難。自惟等。牒前等賜。上喻有四。今
但合二。免難兼索車。等賜兼歡喜。
△次合二喻。分
二。初合諸子免難。】

「如來亦復如是(至)怖畏險道得涅槃樂。」

【此門乃方便權門也。指阿含教中所詮之理。苦即
世間苦果。怖畏一句。即世間生死。得涅一句。即出
世樂果。謂小乘涅槃。云出云得。雙該集道二因。未

有不斷集而離苦果者。未有不修道而得樂果者。
此合諸子安隱得出火宅。到無畏處也。
△二合等
賜大車。分三。初合釋有車之由。】

「如來爾時便作是念(至)力無畏等諸佛法藏。」

【合上財富無量也。
△二合廣明心等。】

「是諸眾生皆是我子(至)皆以如來滅度而滅度之。」

【合上我財物無極。不應以下劣小車與諸子也。佛
之法藏既多。眾生又是佛子。所以不惜而等與也。
不令下。釋等與之義。如來滅度。即大乘三德涅槃。
四十年前。獨許菩薩作佛。是令有人獨得滅度。今
經許聲聞與菩薩同得受記。是皆以如來滅度也。

△三合廣明車等。】

「是諸眾生脫三界者(至)能生淨妙第一之樂。」

【是諸一句。牒昔所化權人。悉與下。結足所與大之
事。一相即實相。法身德也。一種即種智。般若德也。
淨妙之樂。樂即無苦。解脫德也。三德高廣。具足莊
嚴。收羅萬億。名為大乘。正合其車高廣。眾寶莊校
等。名為大車也。又一相者。雖有差別功德。皆一實
相。一種者。無二三之殊。惟一乘之種類。諸佛稱歎。
以此而修。直至成佛。故云生淨妙樂。又涅槃淨也。
般若妙也。法身第一也。此三永絕諸苦。故云樂。上
合等賜大車竟。
△四合長者不虗喻。分二。先牒前
喻。】

「舍利弗如彼長者(至)然彼長者無虗妄之咎。」


【許三誘引出宅。末後等與大車。既無虗妄過咎。
△
次正合不虗。】

「如來亦復如是無有虗妄(至)於一佛乘分別說三。」

【長者既不虗妄。如來先三後一。豈虗妄哉。何以下。
徵釋先三後一之故。謂初說三乘。既為引導。則似
非實。然後但度大乘。曾無先期。則似為妄。此何以
故而言無有虗妄。以虗妄者。無而為有。能許而不
能與之謂。今佛既有無量諸法之藏。則非虗矣。又
能與一切眾生大乘之法而不悋惜。則非妄矣。但
因法大機小。佛能盡與。而眾生不能盡受。若華嚴
能受。何俟開一為三。舍利下結。以是眾生不能盡
受之因緣。但為小智開一為三也。因緣應前請詞。
上長行竟。
△二偈頌。有一百六十五行。前一百行。
頌上長行。後六十五行。補頌二義。初中又二。初六
十五行半。頌喻說。二三十四行半。頌法合。初頌喻
說中分二。初三十三行頌總喻。次三十二行半頌
別喻。初頌總喻中分四。初一句頌長者喻。二三行
一句頌家宅喻。三半行頌五百人喻。四二十九行
廣頌火起喻。前喻有六。今止頌四。家宅含一門。五
百含三十子耳。且初一句。頌長者喻。】

「佛欲重宣此義而說偈言譬如長者。」

【頌上位號。即兼名行德業。既有長人之德。即知名
行為國邑聚落所崇。亦知內外年德俱高。喻佛具
足智斷慈悲萬德也。
△二三行一句。頌家宅喻。】


「有一大宅其宅久故(至)周障屈曲雜穢充遍。」

【宅者託也。安也。人所託以安身也。宅久易壞。故云
頓弊。總言曰宅。別論宅內有堂舍之分。堂者當也。
當賓客酧酢也。舍者止也。止身於其間也。靠壁曰
柱。即磉曰根。橫曰梁。竪曰棟。房址曰基。堦砌曰陛。
東西曰墻。前後曰壁。𡉏毀也。坼裂也。泥塗所以飾
縫隙。阤壞也。覆苫所以蔽風雨。在簷曰椽。在脊曰
梠。籬落四園曰周障。徑巷穿叉曰屈曲。若配依報。
大宅三界也。三界無始為久。非今所造為故。無常
卑鄙為頓弊。堂舍者。長行堂喻欲界。此中堂喻上
二界。舍喻欲界。柱根梁棟墻壁。如上配。基陛喻共
相種子。泥塗墻壁之表。覆苫堂舍之表。椽梠梁棟
之表。此三可喻山川林藪等。高危摧朽等。皆明無
常敗壞之相。周障二句。明三界高低崎嶇。三惡增
盛也。正報。五陰宅也。自迷心海巳來。故云久故。陰
身老病無常。故云頓弊。堂喻身之上分。舍喻身之
下分。念念相續無常。曰高危。八法不整。三相所遷。
曰摧朽。諸苦所侵。曰傾斜。基陛喻行業。衰老之時。
曰隤毀。四大傷損。曰𡉏坼。泥塗喻皮膚。老色枯朽。
曰阤落。覆苫喻毛髮。老則脫落。曰亂墜。椽梠喻筋
骨。支節不援。曰差脫。周障二句。一身三十六物。九
孔長流不淨也。三界不牢。令人生厭。是說喻之正
旨。故下文盡情摹寫。智者觀之。當絕本息輪。離苦
免難也。
△三二句。頌五百人喻。】


「有五百人止住其中。」

【三乘根性為五道所攝。兼得三十子。
△四二十九
行。廣頌火起。長行周匝三句。文略。今廣明之。諸家
配釋不一。智者用十使配釋。其義切當。十使煩惱。
分於三界九地。具足見思。方感分段生死之苦。以
十使為火之根本故。文分四段。初二十二行頌。明
地上事喻欲界火起。二三行半頌。明穴中事喻色
界火起。三二行半頌。明空中事喻無色界火起。四
一行。總結眾難多端。初中又四。初明所燒之類。二
明火起之由。三明火起之勢。四明被燒之相。初中
又二。先正明所燒。二總結所燒。初中又二。初明禽
獸被燒。喻五鈍使眾生。二明鬼神被燒。喻五利使
眾生。十使而云利鈍者。前五於所緣境。頑嚚不決
故。後五於所緣境。果決割斷故。為心王所役曰使。
又能使眾生入於生死輪迴故。初明禽獸被燒。又
二。初正喻五鈍。二結顯宅變。初中又五。且初二句
頌。喻慢使。】

「鴟梟鵰鷲烏鵲鳩鴿。」

【此下蟲名獸狀。鬼體神形。雖非經要。既喻十使。亦
可略知其相也。慢使眾生。自舉輕他。凌高下視。故
喻如鳥。凌他為慢。自貴為憍。必有所挾也。今取文
殊問經八憍。喻此八鳥。一壯盛憍。謂人恃巳強勝
壯大。凌他劣弱。如鴟。惡鳥也。似鷹而白。一名鵂[(堊-王+田)*鳥]。
晝不見泰山。夜能撮蚤。其形最大。故壯盛憍如之。

二性憍。謂人恃巳種姓強大。凌慢於他。如梟。不孝
之種。食母之鳥。故性憍如之。三富憍。謂人恃巳富。
凌慢於他。如鵰。有多種。黃頭赤目者。能取獐狸為
食。故富憍如之。四自在憍。謂人恃巳長大稱意所
作。凌慢於他。如鷲。食宿山林。去住自由。故自在憍
如之。五壽命憍。謂人恃巳壽高。凌慢於。他如烏。即烏
鴉。反哺之烏。命長不死。故壽命憍如之。六聰明憍。
謂人恃巳聰利明達。凌慢於他。如鵲。性至聰。能報
吉凶。故聰明憍如之。七行善憍。謂人恃巳能行少
善。凌慢有德。如鳩。即𪄕鳩。性至純。不知自拙。諺云。
人道𪄕鳩拙。我道𪄕鳩巧。只用幾根柴。家緣便做
了。故行善憍如之。八色憍。謂人恃巳容顏美妙。凌
慢於他。如鴿。類有多種。以色取勝。肆婬鳥也。故色
憍如之。
△二二句頌。喻瞋使。】

「蚖蛇蝮蝎蜈蚣蚰蜒。」

【瞋有三種。一非理瞋。謂不問可否。歘起瞋心。二順
理瞋。謂人實惱我。三諍論瞋。謂強執巳解為是。他
解為非。蚖蛇之大者。毒盛不觸而吸。喻非理。蝮蝎
之大者。觸之則螫人也。喻順理。蜈蚣瞋很而行速。
蚰蜒漣涎而走滯。喻戲論。
△三二行頌。喻癡使。】

「守宮百足鼬貍鼷鼠(至)𧏙蜋諸蟲而集其上。」

【於境不了曰癡。即無明也。無明有二。一獨頭。二相
應。在室曰守宮。在澤曰[虫*晏]蜓。漢時宮中養以丹砂。
取血。用梅華印。以塗眉間。宮女有邪私者。其面華

即散。為防宮女婬亂。故云守宮。多足蟲曰百足。似
蜈蚣。不能毒害者。此二兀然。喻獨頭。鼬鼠之大者。
赤黃色。能入穴而食鼠。天若雨。於樹上倒懸。尾有
兩岐。以塞兩鼻。貍狐之大者。年老可成精。而妖媚
人者。鼷鼠者。甘口鼠也。食人而不覺痛者。此三喻
相應。諸惡一句。謂從癡根本。備起諸結使也。交橫
一句。明諸使相緣。或緣三界如交橫。起之速疾如
馳走。屎尿二句。明癡心所著之境。皆無常不淨故。
𧏙蜋亦名烏甲蟲。由癡不了。於中計常樂我淨。而
生染著。如𧏙狼集其上也。則人於男女二根。生欲
樂想者。迷倒極矣。
△四二行頌。喻貪使。】

「狐狼野干咀嚼踐蹋(至)饑羸慞惶處處求食。」

【貪有二。一有力貪。二無力貪。有力者。以威勢取之。
如五覇等荼毒萬姓。如狐狼。無力者。但能從他乞
索麤弊。如豪強侵奪良善。阿附之餘黨。如野干。似
狐而小。形色青黃。尾大。巢於危巖高木之上。群行
夜鳴。恠獸也。咀嚼下。明貪心取境。有用而取。如口
含味以咀嚼。不用而棄。如足蹴躡以踐蹋。又小則
咀嚼。多則踐蹋也。以唇咥血曰嚌。以齒斷骨曰齧。
喻貪噬無厭也。死屍喻麤弊五塵。狼籍者。狼所臥
處。艸皆披靡也。生蟲咀嚼以殆盡。死屍嚌齧以有
餘。故云骨肉狼籍。謂食之不盡。零落於艸間。世人
肆筵設席。杯盤狼籍。積聚五塵。不知止足。亦猶是
也。由是下。喻王賊等有大力。將彼有力無力所貪

之物。以強取之也。兩足翻尋曰搏。收聚一處曰撮。
貪不知足曰饑。求不能得曰羸。種種營覔曰慞惶。
多貪之人。雖富而貧也。處處一句。馳逐五塵之境
也。
△五二句頌。喻疑使。】

「鬪諍摣掣啀喍嘷吠。」

【群狗競取曰鬪。群狗相吠曰諍。向前相奪曰摣。往
來相扯曰掣。即鬪之形也。銜物死諍曰啀喍。失物
潑叫曰嘷吠。即諍之聲也。喻疑使眾生。未決是非。
為鬪諍。意謂為是。復謂為非。名摣掣。發言論決是
非之理。名啀吠。上正明五鈍竟。
△二二句頌。結顯
宅變。】

「其舍恐怖變狀如是。」

【變乃改其本有。狀謂新其相貌。總上五鈍。凡人共
有。苟有此者。人而不盡人道。則妄人也。非禽獸而
何。人之異於禽獸者。幾希。庶民去之。君子存之。凡
人物之生。同得天地之理為性。惟其所稟氣形偏
正。故有人畜之殊。乃曰幾希也。唯君子完其所得
之理。不失其所以人也。小人不知而去之。名雖為
人。而實不得其所以為人也。孟氏之言。吾佛之教。
隱顯少殊。會旨不異。上明禽獸被燒竟。
△二明鬼
神被燒。又二。初二句。總明五利。】

「處處皆有魑魅魍魎。」

【五利遍緣三界四諦五陰。觸處生著。造次恒有。故
言處處皆有也。西京賦云。山神虎形曰魑。宅神猪

頭人形曰魅。木石變恠曰魍魎。總是物類之精。有
時聞聲不見其形。有時見形倐然不見其形也。夫
鬼神有智。禽獸則無。故以利喻鬼神。鈍喻蟲獸。
△
二九行半。別明五利。分五。初三行喻邪見。】

「夜叉惡鬼食噉人肉(至)鬪諍之聲甚可怖畏。」

【邪見眾生。不敬三寶。不禮塔寺。撥無因果。故云邪
見。夜叉亦名藥叉。捷疾鬼也。此云苦活。食人度命。
以苦自活也。喻邪見之徒。人是善報。喻出世善因
果。不雜煩惱者。邪見之心。撥無善因果之事。如夜
叉食人肉也。毒蟲是惡報。喻世間惡因果。雜諸煩
惱者。邪見之心。撥無惡因果之事。如夜叉噉毒蟲
屬也。諸惡下三句。明善惡因果。皆從自類而生。毫
無差舛。玉篇云。伏卵曰孚。廣雅云。孚亦生也。乳者
養也。故烏生曰孚。獸生曰乳。此喻善惡之法。從自
類因。生自類果也。各自藏護者。因能有果名藏。必
得不失名護。夜叉二句。謂邪見之心。撥無善惡因
果。如夜叉競共爭取人肉毒蟲而食也。食之既飽
者。邪見之心成就也。惡心轉熾者。邪見之心增廣
也。𩰖諍之聲者。內心成就。外彰言教。宣於無因無
果之法。能令聞者。墮落三途。故言甚可怖畏。今之
外道。宣唱冊卷。夜聚曉散者是也。古德云。似此一
般愚男女。生遭王法死阿鼻。豈不大可怖畏哉。
△
二二行半。喻戒禁取。】

「鳩槃茶鬼蹲踞土埵(至)以脚加頸怖狗自樂。」


【戒取執邪為道。名非因計因。即持牛狗等戒之徒。
鳩槃茶此云甕形。以其形似甕故。可畏鬼也。虗坐
為蹲。實坐為踞。喻外道依於戒取。修行十善。能生
六欲天。六天是欲界高處。如土埵也。依戒取修得
四禪。生色界。名離地一尺。依戒取得四空定。生無
色界。名離地二尺也。上生二界為往。還生欲界為
返。依戒之見。所修之行。安意樂心。故縱逸嬉戲也。
捉狗等者。前文狗喻貪使。今兩足喻有力無力二
貪。聲喻貪之種子。脚喻覺觀。以戒取之徒。非無實
修。但知見不正。不入正道。盲修瞎煉。非因計因。幸
而高昇上界。意欲伏貪現行。既得伏巳。故云捉狗
兩足。又望斷貪之種子。故云撲令失聲。斷之不能。
即用覺觀加之。故云以脚加頸。妄謂滅除而得自
在之樂。故云怖狗自樂。此中捉撲以怖。正是外道
邪修之工夫也。
△三一行半喻身見。】

「復有諸鬼其身長大(至)發大惡聲叫呼求食。」

【於陰入界中。妄計為身。名為身見。竪入三世。計我
名長。橫遍五陰。計我名大。計我自在。不修善法。即
無慚愧。故言裸形。以惡業莊嚴。故言黑。無功德資
助。故言瘦。計我者不出三界。故言常在其中。計我
在心。發言宣說有我之相。故言發大惡聲。冀因此
說。望得道果。故言叫呼求食也。
△四半行喻見取。】

「復有諸鬼其咽如針。」

【此非果計果也。見取通至非想。非想非是涅槃之

果。計之為常。如咽細命危而保其壽。故云其咽如
針。以無色唯心。名咽細也。
△五二行喻邊見。】

「復有諸鬼首如牛頭(至)饑渴所逼叫喚馳走。」

【於一身見。計斷計常。執常非斷。執斷非常。隨執一
邊名為邊見。計常者身斷我常。計斷者身斷我斷。
斷常二邊。如牛頭二角。不知善因善果。惡因惡果。
一味執斷執常。如食人肉復噉狗也。或時計常。或
復計斷。前後迴轉。如頭髮髼亂也。計常即破斷。計
斷即破常。如殘害兇險也。無有智定飲食自資。如
饑渴所逼。各陳巳見。宣唱邪論。如叫喚。隨諸邪行。
輪迴不息。如馳走。上正明所燒竟。
△二一行半總
結所燒。】

「夜叉餓鬼諸惡鳥獸(至)如是諸難恐畏無量。」

【此總結欲界利鈍煩惱之相。初句利。二句鈍。饑急
二句。通結二使。並是有漏之心。無道味之貪。故云
饑。由饑故生死速疾。故云急。四向者。向四生輪迴
也。窺私竊也。明其邪觀空理。慕仰道味。雖復觀空。
而滯著心多。不會正理。如窺牕觀空。不得無礙也。
末二句總結。初明所燒之類。喻十使煩惱竟。
△二
二一行明火起之由。喻起五濁之由。】

「是朽故宅屬於一人其人近出未久之間。」

【三界是佛化應之處。發心巳來。誓願度脫。故云屬
於一人。長者在宅。能令諸子慎火。由出宅後。諸子
無知。故令火起。內合如來在世。能令伏五濁。由捨

應後眾生於後復起五濁。世尊在此土數數生滅。
今言近出。約最後一番示生三界。此土緣盡彼土
緣熟。捨此應彼也。問。言屬又言出者。何也。以屬則
不出。出則不屬故。答。不言屬則於巳無干。不應救
濟。不言出則巳且被燒。安能救人哉。
△三二行明
火起之勢。喻正起五濁。】

「於後宅舍忽然火起(至)摧折墮落墻壁崩倒。」

【忽然應長行歘然。四面即身受心法。於此備起四
倒五濁八苦等。故云一時。相續漸增。故云俱熾。呻
吟悲痛為爆聲。諸根破壞為震裂。氣斷骨離。故摧
折墮落。四大解散。故墻壁崩倒。世界山崩地裂。樹
折崖摧。山河傾覆等。正明三界宅五陰舍。頓弊敗
壞。火燒不堪之相。令人不當貪戀也。
△四一行半
明被燒之相。喻受五濁八苦。】

「諸鬼神等揚聲大叫(至)周慞惶怖不能自出。」

【若計常者。謂法定常。巳有還無。無即常故。計斷者
謂法定斷。唯此一死。更無復續。皆唱言定說。其事
巳顯。故云揚聲大叫。鵰鷲舉鈍使。鳩槃舉利使。此
等眾生。煩惱濁心。五見交攻。不求正道之修。不知
出離之方。常在三界。甘受輪迴。故云周慞等。上明
地上事喻欲界火起巳竟。
△二三行半。明穴中事。
喻色界火起。分四。初一行明所燒之類。】

「惡獸毒蟲藏竄孔穴毗舍闍鬼亦住其中。」

【四禪之定如孔穴。雖復不及門夜敞豁。猶得免於

猛燄。喻入四禪定中。雖未出界外。猶得免於欲界
麤惡也。初二句鈍使。下二句利使。毗舍闍。噉精氣
鬼也。
△二一句明火起之由。】

「薄福德故。」

【少福薄德。故近惡遇苦。
△三一句明火燒之勢。】

「為火所逼。」

【孔穴之中。雖無猛火。猶有熱惱。喻四禪雖無欲界
麤惡。亦有喜樂等愛味細苦。故是火逼。
△四二行
明被燒之相。】

「共相殘害飲血噉肉(至)臭烟蓬㶿四面充塞。」

【利鈍眾生。得禪是同。所計各異。互相是非。如共殘
害也。既於禪中起諸見。則不能生無漏定慧。但著
禪味。如飲血。又著覺觀等五支。如噉肉。野干喻欲
界貪。於欲界修未來安。巳斷此貪。故言並巳前死。
禪定之貪。如大惡獸。能吞欲界之貪。故云競來食
噉。欲界四倒八苦。如猛燄。色界四倒八苦。如臭烟。
以烟過𦦨。故喻色界。色界亦通身受心法。及以四
大。如四面咸苦。故云充塞。上明穴中事。喻色界火
起竟。
△三二行半。明空中事。喻無色界火起。有二。
初一行明所燒之類。】

「蜈蚣蚰蜒毒蛇之類為火所燒爭走出穴。」

【欲界以蜈蚣喻瞋。今無色界亦喻瞋。色界雖不言
蜈蚣。而云毒蟲。即兼之。阿毗曇云。上界不行瞋。無
相害故。有善欲故。性寂靜故。心滋潤故。然止而不

行。非能斷也。約種子三界俱有。約現行欲界獨存。
厭色界定出向無色。厭色麤法。觀無色法。如毒蛇
被燒出穴也。
△二一行半明所燒之相。】

「鳩槃茶鬼隨取而食(至)饑渴熱惱周慞悶走。」

【若得無色定。必滅下界緣。故言隨取而食。非想居
於最頂。尚不免顛倒之苦。如頭上火然也。非想亦
有八苦之火。心生異念。生苦也。念念不住。老苦也。
行心擾擾防定。病苦也。退定。死苦也。求定不得。求
不得苦也。不得定必有障。怨憎會苦也。失定時。愛
別離苦也。四陰心。即五陰熾盛苦也。無無漏飲食。
所資。故饑渴所惱。猶是輪迴。故云周慞悶走也。上
明空中事。喻無色界火起竟。
△四一行總結眾難
多端。】

「其宅如是甚可怖畏毒害火灾眾難非一。」

【十使煩惱業火所燒。三界五趣受無量苦。故曰其
宅如是。甚可怖畏。灾難甚多。難以盡言。故曰非一。
上頌總喻竟。
△二三十二行半。頌別喻。分三。初二
行半。頌長者見火。二十三行。頌捨几用車。三十七
行。頌等賜大車。略無虗妄不頌。初又三。初三句。頌
長者能見。】

「是時宅主在門外立聞有人言。」

【宅主即長者。是能見之人。門外立者。於所燒之門
安隱得出也。云立者。以如來在法身地。常懷大悲。
欲救眾生。不處第一義空之座。故云立也。聞有人

言者。上云見。今言聞者。以聞代見也。人者聞必從
他故。三昧法即他人也。入三昧中。俯察羣機。三昧
能令佛見。故云有人言也。又人指悲願。若見聞者。
悲願使然也。
△二一行一句。頌所見。】

「汝諸子等先因遊戲來入此宅稚小無知歡娛樂著。」

【問。子本未出。云何因戲來入。答。約聖或在大通時。
曾發大心。名出三界。而復退還。名之為入。如人舉
足欲出。至門側而返。亦名為出。亦名為入也。約凡
理性本淨。非三界法。名出。因晦昧故而起戲論。便
有生死。名入。故云先因遊戲來入此宅也。昔結緣
淺。大善未著。名為稚小。退大以後。流轉三界。無明
所覆。名為無知。歡喜樂著。即前於火宅內。樂著嬉
戲等。
△三二句頌驚怖。】

「長者聞巳驚入火宅。」

【為諸眾生。起大悲心。出真兆聖。降迹塵寰也。
△二
十三行頌。捨几用車。分二。初五行半。頌捨几。二七
行半。頌用車。初又三。初四行半。頌長者念救。】

「方宜救濟令無燒害(至)此苦難處況復大火。」

【方宜者。正以大教擬宜也。告喻即具告諸子也。說
眾患難下。正明所燒重重疊疊。廣列二使眾生。汩
沒三界。眾苦蔓筵。相續不絕也。無定慧相資。故云
饑渴。饑渴巳是可畏。況復五濁大火之所燒煑也。

△二三句頌諸子不聽。】

「諸子無知雖聞父誨猶故樂著。」


【頌上雖聞父誨。不肎信受。正明無機。不受即無知。
即上稚小無知。猶故樂著者。既無大志。復著三界
也。
△三一句頌馳戲視父。】

「嬉戲不巳。」

【正明息化。嬉戲即見思。見思不巳。大法難投。故息
大化耳。
△二七行半。頌用車。分三。初三行。頌擬宜
三車。】

「是時長者而作是念(至)即便思惟設諸方便。」

【初一行擬宜意。愁恐墮苦。惱不受大也。又長文云。
此舍巳為大火所燒等。長者既慮與子並焚。所以
益其愁惱也。次一行明用小之由。由著見思。故唯
施小。躭樂之甚也。湎淪溺不出也。舍宅無一可樂。
明三界五趣是苦。諸子躭湎嬉戲。明眾生執苦為
樂也。不受二句。明用小之意。若不用小。則大小俱
亡。故云將為火害。害故喪身。喪身故失命。即便二
句。正思用小施三乘教也。
△二三行。頌歎美三車
希有。】

「告諸子等我有種種(至)隨意所樂可以遊戲。」

【告諸下。頌勸轉也。妙寶者。方便教中之妙寶也。小
果之樂。離火宅苦。故云妙寶。羊車下。頌示轉也。在
門外者。如示四諦令知出世也。汝等下。頌證轉也。
造作者。以三車本無乃幻出耳。可以二字。冥斥二
乘。不堪任重致達。僅可自利遊戲而巳。
△三一行
半。頌適子所願。】


「諸子聞說如此諸車(至)到於空地離諸苦難。」

【空地。指小乘所證偏空之理。頌上馳走爭出等文。
上頌捨几用車竟。
△三十七行。頌等賜大車喻。分
四。初五行。頌免難歡喜。】

「長者見子得出火宅(至)是故諸人我今快樂。」

【長者見等。免難也。坐師子座者。一是諸子坐座。得
出三界故無畏也。二是長者坐座。見子兔難即得
無畏也。初在門外。子猶在內。是故父立。今子既出
宅。是故安座。又大機未會。是故云立。小化巳周。是
故安座。故知立者冥利也。坐者顯利也。而自慶下
歡喜也。得所化機。是故慶快。二萬億佛所。教其大
緣。是故云生。中間小熟。是故云育。經此多時。數數
成就。將養不易。故云甚難。善根尚微。故云愚小。妄
惑所覆。故云無知。無知則起濁。起濁必招果。故云
入宅。多諸二句。總述三界利鈍之相。大火二句。總
述三界八苦之勢。而此二句。明起見起愛。不能自
拔。我巳二句。明歡喜之由。是故二句。結歡喜之意。

△二三行。頌諸子索車。】

「爾時諸子知父安座(至)今正是時惟垂給與。」

【知父安座者。索車時也。騐上二座父坐為正。即坐
無量義經之座也。皆詣父所者。索車儀也。正同今
會四眾圍繞。咸以恭敬。來至我所也。願賜我等者。
正請索也。如身子三請等。如前所許下。述許。今正
下。結許。
△三七行半。頌等賜大車。】


「長者大富庫藏眾多(至)以是妙車等賜諸子。」

【初二句頌有車之由。長者是能證之佛。大富等是
所證之法。恒沙功德。非因所及。故云大也。屋盛物
曰庫。喻六根等具一切法。地盛物曰藏。喻諸行具
一切法。又陰界入等具一切法。喻藏。約理如地故。
道品六度等具一切法。喻庫。約修如屋故。其實一
一法中。具一切行及一切法。一一行中。具一切法
及一切行。故名庫藏眾多而大富也。金銀四句。明
車體。金銀四寶。喻一真法界四智菩提。眾寶兼攝
萬德。性具諸法。總名為寶。從性起修。名之為造。子
多行多。車則隨多。名之為諸。一一車體。無不高廣。
名之為大。又須示方知。起修名造。以性泯修。造還
本有。即車之體也。莊校下。明車之莊嚴。初四句如
長行釋。真珠等出幰葢相也。慈門非一。猶如網孔。
一一孔中。皆一真珠。如眾慈門。並稱於實。長文但
云垂諸華纓。秪是令見者欣悅。今云處處垂下。乃
明眾機遍悅也。眾綵一句。喻垂化之處。設應不同。
周匝一句。喻攝物之宜。無所闕少。前云重敷婉筵。
今柔軟二句。頌上婉筵二字。上妙四句。頌上重敷
二字。繒帛也。纊絮也。茵褥重席也。喻諸禪自在故
云柔軟。以妙冠麤。如細氎覆上。意顯種種事禪。並
即實相。不同凡小。雜諸煩惱。故云鮮白潔淨而上
妙也。有大下。頌長行駕以白牛等。前導曰儐。後隨
曰從。以是二句。頌車等心等。以妙車等賜諸子者。

顯佛於群機周而不比。於一乘兼濟無私也。
△四
一行半。頌得車歡喜。】

「諸子是時歡喜踊躍(至)嬉戲快樂自在無礙。」

【初二句。喜其所求者輕。所得者重。昔日焦芽。自絕
無分。忽蒙授記。何快如之哉。得一乘妙用。不滯一
隅。曰遊於四方。不縛於諸法。曰嬉戲快樂。自在無
礙。葢嬉戲之與物。毋意毋必。調而應。偶而會。曾無
縛著之心。於一切法若嬉戲然。乃能自由自在而
無礙也。上頌譬喻竟。
△二三十四行半。頌法合。分
二。初四行。頌合總喻。】

「告舍利弗我亦如是(至)如是等火熾然不息。」

【初二句。頌合位號。次二句。頌合名行。德業義含。如
來是七種方便賢聖中尊。九種世間之父。子義通。
故世間從九。結緣義局。故方便唯七。此頌合長者。
一切下。頌合五道。兼三十子。三十緣因子也。眾生
正因子也。深著二句。以五道論。則著五欲之境。無
出世慧心。以三十子論。則大通時教大。中間退取。
無有一乘之實智實慧也。三界二句。頌合家宅。兼
一門。眾苦下。頌合火起。初二句標。次二句釋。後二
句結。
△二三十行半。頌合別喻。分四。初三行。頌合
長者見火。】

「如來巳離三界火宅(至)唯我一人能為救護。」

【如來巳離四句。頌合能見也。寂然安處。是蕭然無
累之意。正由寂然閒居。能見五濁諸子。今此六句。

頌上合所見火。即見諸眾生為生老等之所燒煑
也。昔之三界。既為佛有。佛巳出離。今之三界。為眾
生有。眾生亦當出離。巳出離者職應為父。未出離
者分應為子。故云其中等。患難即是火之燒煑也。
唯我二句。頌合驚怖。我是能救之人。諸子是所救
之人。能為二字。即應拔二字。三界既為我有。眾生
又是吾子。豈可父居界外。蕭然無累。忍諸子界內
奔馳乎。我既寂然安處。豈可袖手不顧。忍諸子患
難燒煑乎。故云唯是能救護也。
△二四行。頌合捨
几用車。分二。初一行。頌合捨几。】

「雖復教詔而不信受於諸欲染貪著深故。」

【初句擬宜。即具告諸子且稱本懷也。二句不得。即
猶故樂著等。謂父雖愛子。而子不如父願。乃法大
機小也。三四句。釋成不信之由。兼含息化意。正頌
上未免生老病死憂惱等也。
△二三行。頌合用車。】

「以是方便為說三乘(至)有得緣覺不退菩薩。」

【以是方便者。頌上但以智慧方便擬宜也。為說三
乘下。歎三車希有。三轉四諦法輪也。知三界苦。知
苦斷集也。開示二句。慕滅修道也。是諸子下。頌合
適子所願也。決定者。從苦法忍以上。是真決定。頌
上合三乘奔走爭出火宅也。三明。婆沙論云。宿命
知過去苦。生大厭離。天眼知未來苦。生大厭離。漏
盡能作正觀。斷諸煩惱。此三名明。身境但工巧而
巳。天耳但聞聲而巳。他心緣他別想而巳。此三故

不名明而云通。有得二句。頌三人出宅證果。緣覺
兼聲聞。菩薩云不退者。以權教菩薩慈悲度生。心
無退屈。非位次之所判也。
△三八行。頌合等賜大
車。分二。先頌合等賜。次頌合歡喜。長文等賜兼歡
喜。免難兼索車。今頌有歡喜無免難。經文前後隱
顯不同。今先五行。頌合等賜。】

「汝舍利弗我為眾生(至)禪定智慧及佛餘法。」

【我為眾生下。頌皆是我子。等與大乘。乃至皆以滅
度之。合車等心等也。是乘下。頌皆是一相一種稱
歎第一之樂。合車體也。心境不二。事理雙融。曰微
妙。斷二種死。淨五住惑。曰第一。超三種世間之上。
為十方諸佛所尊。妙契佛心。適悅聖意。故云悅可
也。一切下。令尊敬一乘也。無量下。追頌我有無量
無邊智慧力無畏等諸佛法藏。合有車之由也。
△
次三行。頌合歡喜。】

「得如是乘令諸子等(至)更無餘乘除佛方便。」

【得如是下。明各得大乘法喜也。自得中道智如日。
慈悲入生死如夜。常行二法。故言遊戲。所謂常獨
遊常獨步也。廣化三乘同得一乘。故言與諸菩薩
等。此乘圓頓。從因至果。無委曲相。故言直至。以是
因緣下結顯。以是所說一乘。無三因緣。於十方土。
審實而求。唯一無二。除佛方便。而言餘乘耳。
△四
十五行半。頌合無虗妄。分二。初三行半。頌合不虗
章門。】


「告舍利弗汝諸人等(至)今所應作唯佛智慧。」

【汝諸下。先定父子。明本欲與大。既皆吾子。理應平
等與大也。汝等累劫下。明說三乘。意為除障。我雖
先說下。明既巳障除。還遂本心。與大乘法也。但盡
生死者。但盡分段。尚有變易。假言滅度。而實不滅。
上言障除。今所應作等者。明遂本心。令入大乘也。

△二十二行。頌合不虗。分三。初二行。釋同皆是子
理應平等。】

「若有菩薩於是眾中(至)所化眾生皆是菩薩。」

【謂機若大。而法即大。申明更無餘乘也。以在眾中。
心聽專一。一乘實智之法。諸佛雖用方便權智。所
化眾生。皆是昔日結緣佛子。亦皆同有真如佛性。
故皆是菩薩也。
△二七行。釋不能受大乃說三乘。】

「若人小智深著愛欲(至)但離虗妄名為解脫。」

【謂法小元是機之自小。申明除佛方便也。小根障
重。不受大法。為是方便開三接引。智小故著深。愛
屬心。欲屬境。世間根境苦果也。為此二句。明苦諦。
謂佛為此著欲以苦為樂之人。將一乘實相說為
三乘苦諦。聲聞於三乘中最小。復以苦諦為初門。
苦以逼迫為義。諦以真實不虗。即六道生死也。眾
生心喜者。稱其本習也。本厭生死。自求涅槃。今聞
出離。即會宿習。是故心喜。佛說下。謂所以得未曾
有者。以佛說苦真實無異也。無異即不假。遺教云。
佛說苦諦實苦不樂故。若有眾下。明集諦。以招感

為義。是苦之因。故言苦本。謂若鈍根眾生。雖知諸
樂是苦。尚不知苦之根本。猶深著苦因。時刻不能
暫捨。執於我見。又為是等方便說言。苦因非他法
為本。乃貪欲為本也。若滅下。明滅諦。上二句滅集
之功能。下二句明滅諦得名。滅以擇除為義。承上
貪欲既為苦本。若有眾生。依於寂滅理觀。擇除貪
欲。是苦因巳盡。而諸苦果無所依止。所謂皮既不
存。毛將安附哉。當知但云無所依止。則惑尚有。餘
果未證。極至第四果。後三品思惑斷盡。始為滅盡
諸苦。名第三滅諦也。滅前苦集。顯偏真理。因滅會
真。故名滅諦。為滅二句。明道諦。以能通為義。以能
通至真空涅槃故。略言即戒定慧。廣即七科道法。
離諸二句。重舉得脫。集是能縛。苦是所縛。離此苦
集。名得解脫。是人下徵釋循名。觀諦得脫。為是何
脫。但離下釋。無明巳是不實。見思又附無明而起。
故呼為虗妄。有作四諦。但除此惑也。名為解脫者。
權乘小果。脫於分段。未脫變易。故非自在。以法言
之。斷見思。以喻言之。出火宅。坐露地耳。
△三三行。
明後若堪能還與其大。】

「其實未得一切解脫(至)安隱眾生故現於世。」

【其實二句。明違實。以法言之。則惑未斷乎無明。果
未極乎佛地。以喻言之。如在露地。未得大寶白牛
之車也。一切解脫者。五住究盡。二死永亡也。佛說
下。會三歸一。謂佛說此人未得滅度者。非謂昔日

所說小乘。統無所得。但未得今日所說一乘實相
成佛之無上道也。若能行於非道。通達佛道。示於
三毒。不乖三善。示於六蔽。不失六度。遍於諸道。斷
其因緣。現於涅槃。不斷生死。以非道為道。非二乘
所及。故名無上道。變易尚存。非大涅槃所證小果。
非佛本懷。故云我意不欲其人令至小果滅度。而
捨今日所說無上大滅度也。我為法王下。結不虗
妄。法王者。不住世間。不住涅槃。於諸法中。得大自
在。了一切法。即是佛法。無入而不自得也。權實之
法。巳得自在。開三顯一。豈有虗妄。所謂權實自在
者。昔因機小。權大為小。安隱眾生。使無破法不信
墜落惡道之不安隱。今因機熟。實小為大。安隨眾
生。使無自欺自責之不安隱。故曰。安隱眾生。出現
於世。上頌長行巳竟。】

妙法蓮華經大成卷第三
