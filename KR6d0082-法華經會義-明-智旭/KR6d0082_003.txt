










卷三之一

【△釋信解品竟次釋藥草喻品。】

「藥草喻品第五」

【此中具山川雲雨獨以藥草標名者土地是能生
雲雨是能潤草木是所生所潤所生所潤通皆有
用(若從如來所述義邊則盡大地無不是藥)而藥草用強(若從迦葉等能領義邊則
正是中草)譬有漏諸善悉能除惡而無漏為最今無漏
眾中四大弟子以譬領佛譬深會聖心佛讚善哉
甚為希有述其得解以喻其人故稱藥草喻品(世界
悉檀)夫藥草叢育日久一蒙雲雨扶蔬暐曄芽莖豐
蔚于外力用充潤于內譬諸無漏住最後身有餘
涅槃更不願求佛道今得聞經自乘佛乘兼以運
人以佛道聲令一切聞內外自他具勝力用故稱
藥草喻品(為人悉檀)夫藥草者能治四大補養五臟還
年駐色(世藥三品下治四大中益五臟上可還年駐色俱非藥王譬昔除四住病養五分身
還真理年駐變易色)今蒙雲雨忽成藥王餌之徧治眾病變
體成仙譬諸無漏聞經破無明惑開佛知見我等
今日真是佛子無上寶聚不求自得故稱藥草喻
品(破惑合徧治譬即對治悉檀開佛知見合成仙譬即第一義悉檀)約教者三草
是藏教小樹是通教大樹是別教地雨是圓教昔
未開顯則權實逈異今既開顯則三草二木同是
一地所生一雨所潤根莖枝葉四微何殊應具歷
五味以顯獨妙本迹者本住智地曾施雲雨迹為
草木引彼增長觀心如玄文利益妙後說。
△譬說

周四大段中第三如來述成為二初略述成二廣
述成初中二初雙述善哉二領所不及。
今初。】

「爾時世尊告摩訶迦葉及諸大弟子善哉善哉迦葉
善說如來真實功德誠如所言。」

【迦葉居僧之首故別告之信解具列四人雖空生
居首然自陳之唱屬在迦葉故今別告又言及諸
大弟子信知得悟不但四人也一善哉述其法譬
兩處領實一善哉述其法譬兩處領權又華嚴之
擬宜領實也三藏之誘引領權也方逈之體信般
若之轉教俱領權實也法華之付財開權即實也
辭致曲巧故言善說皆是佛法故言真實功德印
定不謬故云誠如所言。
△二領所不及。】

「如來復有無量無邊阿僧祇功德汝等若於無量億
劫說不能盡。」

【云何不及謂退進橫豎亦橫亦豎非橫非豎皆不
及也所以者何大雲普覆徧荷清涼大雨俱霑無
不蒙澤咸令世間皆得知見未曾有法那忽齊教
止領二乘得益不道人天小草是為退所不及菩
薩名上草亦名小樹大樹敷榮鬱茂自他饒益而
復不領是為進所不及又十法界同成佛法界那
忽止領二乘餘八法界都不涉言是為橫所不及
又七方便從淺至深皆入真實那忽止領二乘餘
五方便都不在言是為豎所不及又三世利益徧
于十方十界未曾暫廢都不涉言是為亦橫亦豎

領所不及又山川谿谷等總言一地一地能生未
嘗揀擇草木種子皆依于地更無餘依一雲靉靆
無處不密一雨一味不隔枯榮普潤既同普得增
長如來平等不可思議實不先頓後漸初三末一
如龍興雲普雨一切不從身心降除熱得清涼是
為五乘七方便十方三世平等廣大甚深博遠不
可思議無有差別是為非橫非豎領所不及不及
之言非都頓奪特以初心望後心未窮極地故云
不盡耳(因緣)又既悟初阿亦具後茶功德但齊教之
領未暇進領橫豎周徧耳(約教)又權行大士宜應如
此也(本迹)觀心者退進橫豎亦橫亦豎無差而差也
非橫非豎差即無差也觀心即空則差即無差觀
心即假則無差即差觀心即中則非差非無差雙
照差與無差(今人僅讀一本四教儀輒執別五時而判教止是竊取迦葉領解餘涎寧
知如來三輪不思議化若此)初略述成竟。
△二廣述成二初長
文二重頌初中二初正明權實不可思議二結歎
述成蓋既廣明三草二木差無差等皆是迦葉領
所不及仍接引之故結歎云汝等甚為希有能知
如來隨宜說法能信能受良以退進橫豎等雖領
不及而舉其大意不出權實故也初中三初法說
二立譬三法合初又二初明權實教不可思議二
明權實智不可思議。
今初。】

「迦葉當知如來是諸法之王若有所說皆不虗也於
一切法以智方便而演說之其所說法皆悉到於一

切智地。」

【此正總示以領所不及也若據窮子之譬則必先
擬以大後接以小體信之後方可領知領知之後
方可付業自是鈍根聲聞具歷五味受益之一途
耳豈知如來是大法王得大自在一音演說隨類
各解三草二木受益不虗以智方便而演說法則
何權不施寧止施三所說皆到一切智地則何實
不顯寧止二乘故不可思議也言一切智地者究
竟非二故稱一其性廣博故稱切寂而常照故稱
智無住之本立一切法故稱地也。
△二明權實智
不可思議。】

「如來觀知一切諸法之所歸趣亦知一切眾生深心
所行通達無礙又於諸法究盡明了示諸眾生一切
智慧。」

【此明權實諸教所以皆悉不虗不可思議者正由
如來權實之智不可思議故也觀知一切諸法之
所歸趣者契權實理也識淺深藥也亦知一切眾
生深心所行通達無礙者契十界機也識標本病
也一切諸法各有遠趣近趣言近趣者戒善等趣
人天念處道品等趣涅槃三祇六度趣三藏佛果
體觀無生趣三乘共實相次第三觀趣別教果頭
妙覺言遠趣者舉手低頭皆緣因善性隨聞一句
皆了因慧性無不究竟趣于圓極佛果夫一切諸
法即十界法也深心所行即十界機也今云知所

歸趣通達無礙則差即無差即權而實矣究盡明
了是實相理也一切智慧是圓極智也今云又于
諸法示諸眾生則無差即差即實而權矣無差而
差奚止能誘窮子差而無差奚止局于次第五味
故不可思議也初法說竟。
△二立譬二初明無差
而差譬即實而權二明差而無差譬即權而實初
中二初約能生所生明無差而差二約能潤所潤
明無差而差。
今初。】

「迦葉譬如三千大千世界山川谿谷土地所生卉木
叢林及諸藥草種類若干名色各異。」

【三千大千山川谿谷土地舉能生無差也卉木叢
林藥草舉所生差別也三千大千譬眾生世間眾
生無別法依于五陰和合而立其名三千大千亦
無別法依于山川谿谷土地而立其名山譬色陰
顯而可見川譬受陰水流盈涸谿譬想陰屈曲晦
明谷譬行陰幽隱難見土地譬識陰通為所依如
此五陰皆為一切習因習果所依猶彼山川谿谷
土地皆為一切草木種子根莖枝葉所依也卉者
草之總名木者樹之總名眾草為叢眾樹為林治
病力用勝者稱之為藥今云藥草且舉二乘無漏
善也五乘七方便等因果不同故云種類若干各
有稱謂為名各有體相為色以要言之十界因果
諸法不離假名五陰十萬八千有毒無毒藥品不
離大千土地又三千大千可譬正因理性通為一

切所依山川谿谷土地可譬眾生果報五陰色心
卉木叢林可譬眾生十界習因此三法不相離習
因依報陰報陰不出法性如卉木依山川土地山
川土地依世界此即性德三因法性即正因法身
德果報即緣因解脫德習因即了因般若德若以
正因望十界緣了則無差而差種類若干名色各
異若以緣了望理性正因則差而無差同歸一地
如此權實之境不可思議頓扣于佛那獨約二乘
自類領耶。
△二約能潤所潤明無差而差。】

「密雲彌布遍覆三千大千世界一時等澍其澤普洽
卉木叢林及諸藥草小根小莖小枝小葉中根中莖
中枝中葉大根大莖大枝大葉諸樹大小隨上中下
各有所受一雲所雨稱其種性而得生長華果敷實。」

【密雲遍覆等澍普洽舉能潤無差也根莖枝葉小
中大等各有所受稱其種性舉所潤差別也雲有
形色譬如來身密彌布遍覆譬普現一切羣生之
前又大慈等蔭即譬意密下文云雷聲遠震即譬
口密也一時等澍譬八音四辯宣注法雨其澤普
洽譬秘密不定二種化儀念念之中十界各得權
實諸益非同迦葉所領次第五味僅僅先擬後引
先施後廢而巳根譬信莖譬戒枝譬定葉譬慧小
譬人天信戒定慧中譬二乘信戒定慧大譬菩薩
信戒定慧諸樹大小即通別二種菩薩於中又各
論上中下舉凡萬有不同之機咸于一時各有所

受止一身雲一音演說能使小不過分大不減少
稱其習報兩因種性而得生長使彼習果華敷報
果果實如此權實之教不可思議普應群機那獨
約五味次第領耶初明無差而差譬即實而權竟。

△二明差而無差譬即權而實。】

「雖一地所生一雨所潤而諸草木各有差別。」

【若據文義似是結成無差而差若論譬意則前譬
無差而差巳竟今意正顯三草二木各有差別而
地與雨無差別也一地所生者譬道前心地所生
終因道後智地(此道前後名有通別道後定在果後道前通至凡夫故方便品中亦
以等覺巳前為道前此中須以博地凡夫無戒善者為道前以五乘為道中所以道前道後真如之理等
皆是地地體無別然皆能生故知眾生道前心地奚嘗不有能生性耶而不能生不能成者必假道後極
果智地令生令成發心巳後究竟巳前皆假智地而成熟之)一雨所潤者譬一
音所宣一乘法門開發道中五乘善根終是一音
平等之達而諸草木各有差別者譬五乘善根蒙
佛法雨隨分增長而不自知五種之因皆依一佛
性亦不自知五乘之教皆是一大乘亦不自知同
歸佛慧唯有如來能知也二立譬竟。
△三法合二
初合無差而差二合差而無差初中二初正合二
提譬帖合初又三初先合能潤二追合能生所生
三復合能潤所潤。
今初。】

「迦葉當知如來亦復如是出現於世如大雲起以大
音聲普遍世界天人阿修羅如彼大雲遍覆三千大
千國土於大眾中而唱是言我是如來應供正徧知

明行足善逝世間解無上士調御丈夫天人師佛世
尊未度者令度未解者令解未安者令安未涅槃者
令得涅槃今世後世如實知之我是一切知者一切
見者知道者開道者說道者汝等天人阿修羅眾皆
應到此為聽法故。」

【此正合密雲彌布遍覆兼合頌中雷聲遠震之譬
以顯如來三密也出現于世即應身出世是身密
也如大雲起舉譬帖合身密也以大音聲普徧世
界天人阿修羅即是口密頌中所謂雷聲遠震也
身口二密皆由大慈所熏所以應不失時藥必應
病即兼顯意密也世界總舉三千大千六道四生
意含十法界也天人阿修羅別舉三善道能稟聲
教之益意譬三乘根性三十子也如彼大雲徧覆
等舉譬帖合口密也於大眾中而唱是言等重明
大音普徧略唱六種法門集眾聽法猶如雷聲遠
震也一如來等是十號法門二未度等是四弘法
門未度苦者令得度苦未解集者令得解集未安
道者令得安住道諦未證滅諦涅槃者令得證于
涅槃至因名為僧那僧涅此云弘誓至果名為大
慈大悲悲拔苦集慈與道滅也此四既依四諦四
諦有生滅無生無量無作之不同發心尅果亦各
有異今自行唯圓化他用四雖徧用四四皆歸圓
若不歸圓則非出世本意若不用四不能普徧收
機也三今世後世如實知之是三達法門通達三

世無有障礙四我是一切知者即一心三智法門
五一切見者即具足五眼法門六知道者等即三
不護法門知道謂意業隨智慧行開道謂身業隨
智慧行說道謂口業隨智慧行也問此一段文舊
用合注雨譬今何不同答下文隨其所堪而為說
法正合注雨此既結明勸物聽受況有大聲普唱
之言故知合雷聲也。
△二追合能生所生。】

「爾時無數千萬億種眾生來至佛所而聽法。」

【眾生二字即合三千大千世界假名兼得山川谿
谷土地五陰以假名實法不相離故無數千萬億
種即合卉木叢林及諸藥草通而言之不出十法
界機別而言之即取五乘七方便乃能受潤也。
△
三復合能潤所潤又二初合能潤二合所潤。
今
初。】

「如來于時觀是眾生諸根利鈍精進懈怠隨其所堪
而為說法。」

【此正合一時等澍譬也然大雲雨之于如來說法
僅為片喻何以故雲雨是眾生共業所感即是眾
生識所變相非情數攝但屬無覆無記所以不能
觀根逗機而于諸物或損或益如來不爾有大誓
願有大慈悲有大智慧雖亦由于眾生增上共業
感佛出世雖亦各于眾生識上自變佛相而本質
境是無漏善全法報體所起應用故能以妙觀察
智觀是眾生諸根利鈍精進懈怠隨以成所作智

隨其所堪而為說法仍即大圓鏡智之所普持平
等性智之所印照也于時者眾生來至佛所聽法
之時也諸根利鈍者不能受道為鈍能受道者為
利又不能秉戒者為鈍能秉戒者為利不能修定
者鈍能修定者利不能斷惑者鈍能斷惑出三界
者利析觀斷惑者鈍體觀斷惑者利保證真空者
鈍出假化物者利二觀為方便者鈍直觀中道者
利傳傳不同又五乘七方便人各論利鈍也精進
懈怠亦爾隨其所堪者稱會機宜無增減之失也
此則始從華嚴終至般若一一時中秘密不定一
音說法隨類各解神力不共不可思議但令得益
不令墮苦故為一時等澍即一時中各具五味偏
圓徧逗眾生根性乃至法華會中五千退席移置
他方雖一座席名為顯露決定若望十方不妨仍
稱秘密佛三密化但同雲雨之普洽而不同雲雨
之無記為若此也若據迦葉所領次第五時何名
一時等澍。
△二合所潤。】

「種種無量皆令歡喜快得善利是諸眾生聞是法巳
現世安隱後生善處以道受樂亦得聞法既聞法巳
離諸障礙於諸法中任力所能漸得入道。」

【此具明聞法三世種熟脫益種種無量乃至現世
安隱合其澤普洽譬也後生善處乃至亦得聞法
合稱其種性而得生長譬也既聞法巳乃至漸令
入道合華果敷實譬也皆令歡喜是世界益安隱

生善是為人益離障諸礙是對治益漸得入道是
第一義益且約今初聞法而種善根者次世熟後
世脫或過去巳種則今熟次脫或過去巳熟則今
聞即脫事非一概又四悉檀益該括權實一一四
悉頓漸不同若欲具說浩然無涯粗示大綱俾知
如來說法益徧未來而巳又種種皆令歡喜即稱
其種性而得生長也快得善利具有四教權實善
利即今世之華敷果實也現世安隱結上歡喜善
利現在四益也後生善處以道受樂報因感報果
也亦得聞法習因感習果也所受道樂必有權實
于權實道復論淺深所聞之法亦復如是即次世
中辨四益也既聞法巳離諸障礙所離亦有淺深
不同總是報因感于報果任力所能漸得入道所
入亦有權實不同總是習因感于習果即是第三
後世之中辨四益也所被之機橫該十界所受之
益豎徹四教如華嚴般若等並令地獄得益餘可
知也初正合竟。
△二提譬帖合。】

「如彼大雲雨於一切卉木叢林及諸藥草如其種性
具足蒙潤各得生長。」

【大雲及雨為能潤合如來三密及聲教也一切二
字合假名眾生也卉木叢林藥草合五乘七方便
也種性合諸根利鈍懈怠精進也具足蒙潤合皆
令歡喜快得善利也各得生長合現世安隱後生
善處等也初合無差而差竟。
△二合差而無差二

初正合二結釋初中二初合一地所生一雨所潤
二合草木各有差別。
今初。】

「如來說法一相一味所謂解脫相離相滅相究竟至
於一切種智。」

【一相者眾生心性同一真如為相合一地也一味
者一乘之法同詮一理合一雨也所謂下雙釋一
相一味也解脫相者業即解脫本無二邊業縛相
也離相者惑即般若本離通別二惑相也滅相者
苦即法身二種生死本寂滅也眾生心性即是性
德解脫相離相滅相即一而三即三而一之相如
來一音說此即一而三即三而一之法則為即一
味而三味即三味而一味之教眾生秉教修行則
以性德三相一相為所觀境仗佛三味一味之教
為增上緣起于中道三相一相之行究竟得成三
相一相一切種智之果也夫佛于一實相法方便
開為三五七九等相于一味教分別說為兼但對
帶等味眾生秉教修行各獲果證誰能知者唯佛
能知究竟終歸一相一味耳。
△二合草木各有差
別三初正合眾生如草木故不自知二明唯有如
來能知故與大雲同而不同三舉譬帖合眾生不
知。
今初。】

「其有眾生聞如來法若持讀誦如說修行所得功德
不自覺知。」

【其有眾生者總舉不知之人合三草二木也法即

一音一味之法若持讀誦如說修行正明不知何
以故持說不同修行各異人天作戒善之解三乘
作諦緣度解解既不同即是差別也所得功德不
自覺知者不知佛是一味無差別教但于七種權
功德中各得一種各作一解既不知其究竟歸實
亦不知其所得是權即是權實但迷名為不自覺
知也。
△二明惟有如來能知故與大雲同而不同。】

「所以者何唯有如來知此眾生種相體性念何事思
何事修何事云何念云何思云何修以何法念以何
法思以何法修以何法得何法眾生住於種種之地
唯有如來如實見之明了無礙。」

【如來能知者即是一切種智知也如實見之者即
是佛眼見也明了無礙者即是徹始徹終徹內徹
外咸洞悉也若約能知能見唯有佛智佛眼若約
所知所見則減數略舉十境合為四意一一無不
差即無差無差即差也四意者一約四法二約三
法三約二法四約一法一約四法者種相體性也
種有二義若就相對論種則三道是三德種故淨
名云一切煩惱之儔為如來種(由煩惱道即有般若種也)又云
五無間皆解脫相(由不善業即有善法解脫種也)又云一切眾生
即涅槃相不可復滅(生死苦道即法身種也)若就類論種則
一切低頭舉手悉是解脫種一切世智及三乘解
心即般若種凡有心者皆當作佛即法身種如此
諸種差別惟佛能知一切種秖一種即無差別亦

惟佛能知差即無差無差即差亦惟佛能知相者
據外體者主質性者據內具如十界十如中釋若
論差別即十法界相惟佛能知若論無差別即一
佛界相亦惟佛能知差即無差無差即差亦惟佛
能知體性例然二約三法者聞思修三慧也仍有
三重一云念何事思何事修何事者三慧所取境
也教下所詮種相體性隨教則有思修不同對界
為境多少增減觀體巧拙隨義應知為差無差以
權對實二云云何念云何思云何修者三慧之當
體也此體即是能聞能思能修亦有差無差等例
前可知三云以何法念以何法思以何法修者三
慧之因緣也由聞法故方取于境故以聞法而為
因緣如此三乘三慧昔謂境體因緣有異即是差
別若入圓妙三慧即無差別此有差別惟佛能知
此無差別亦惟佛能知又差即無差無差即差亦
惟佛能知三約二法者因果也以何法為因得何
法之果五乘之因各得其果即是差別惟佛能知
眾生如佛如一如無二如惟是一因一果即無差
別亦惟佛能知又差即無差無差即差亦惟佛能
知四約一法者眾生住于種種諸地也即是七方
便人住于七位此即差別惟佛能知如實見之惟
是一地即無差別亦惟佛能知又差即無差無差
即差亦惟佛能知故云明了無礙也此中四意攝
盡諸法種相體性為三慧所取所取四法不出因

果因果之體體惟實性也。
△三舉譬帖合眾生不
知。】

「如彼卉木叢林諸藥草等而不自知上中下性。」

【未開顯時七方便人皆同卉木但能受潤增長不
能自知既開顯後方知三草二木若根若莖若枝
若葉若華若果一一無非地之四微則能全悟眾
生性德理地而為諸佛究竟一切智地從此智地
興大悲雲注權實雨化化無盡如來所以說法華
經欲人悟此性修秘要而巳初正合竟。
△二結釋
又二初結成差即無差二釋出不即說意。
今初。】

「如來知是一相一味之法所謂解脫相離相滅相究
竟涅槃常寂滅相終歸於空。」

【一相一味等巳如前釋為眾生故分別說此一相
一味解脫離滅之法即是一中無量究竟涅槃常
寂滅相終歸于空即是無量中一所以結成畢竟
無差別也言究竟涅槃者不同二乘有餘無餘二
涅槃也言常寂滅相者非以斷縛名為解脫法本
無縛今亦無脫非以捨合名為離相法本無合今
亦無離非以生盡名為滅相法本無生今亦無滅
所謂諸法從本來常自寂滅相不同二乘之三相
也終歸于空者歸于中道第一義空非是二乘灰
斷之空也勤勤再釋簡實異權佛之大慈殷切甚
矣。
△二釋出不即說意。】

「佛知是巳觀眾生心欲而將護之是故不即為說一

切種智。」

【如來既知始末皆一何不一切時中但說一實故
今釋云觀眾生心欲而將養護持之恐其誹謗不
即說也初正明權實不可思議竟。
△二結歎述成。】

「汝等迦葉甚為希有能知如來隨宜說法能信能受
所以者何諸佛世尊隨宜說法難解難知。」

【前明如來無量功德汝等若于無量億劫說不能
盡如大雲雨不可思議若此恐人疑四弟子齊教
領解何必是實故佛稱述雖未及究竟佛地而具
領五時權實開佛知見分證佛果亦誠不虗兼欲
引發下根令同得悟也先歎希有者凡失有反覆
聞能得益菩薩是巳事解不為奇今以無為正位
而能捨證入實故甚希有能知隨宜說法述其能
領開三能信能受述其能領顯一也所以者何下
釋成希有可知又前云汝等說不能盡今云汝等
甚為希有者前約佛恩普被猶如雲雨靡不覆潤
佛恩普載猶如大地靡不生成豈直但為一方一
機而巳故云說不能盡也今以佛恩雖普眾生日
用不自覺知如三草二木根植于地稟潤于雨而
不能知汝等能知始終十恩甚為希有未度令度
等述其知佛四弘誓恩甚為希有現世安隱後生
善處以道受樂述其知大慈與樂恩甚為希有離
諸障礙漸得入道述其知大悲拔苦恩甚為希有
輪王釋梵是小藥草述其知勸善除煩惱恩甚為

希有知無漏法能得涅樂及緣覺證是中藥草述
其知除寒熱見愛恩甚為希有上草小樹是為恥
小慕大述其知遮醜陋恩甚為希有大樹是述其
知莊嚴恩甚為希有最實事一地一雨述其知付
財坐座身心財法自在安樂恩甚為希有佛述其
差別歎者歎十恩文盡述其無差別歎者即是一
大恩也廣述成中初長文竟。
△二重頌三初頌法
說二頌立譬三頌法合。
今初。】

「爾時世尊欲重宣此義而說偈言。

破有法王出現世間隨眾生欲種種說法如來尊重
智慧深遠久默斯要不務速說有智若聞則能信解
無智疑悔則為永失是故迦葉隨力為說以種種緣
令得正見。」

【破有法王者因果不亡名之為有凡夫以見思為
因分段生死為果二乘以塵沙為因方便變易為
果菩薩以無明為因自性變易為果唯有諸佛五
住因亡二死果喪乃于諸法得大自在也出現世
間即是為利眾生故凡權實諸教皆使受者得益
不虗隨眾生欲二句頌權智說權教也如來尊重
四句頌實智說實教也有智若聞四句釋不速說
實之由也是故迦葉四句顯先權後實之巧也以
種種緣即先施權令得正見即後顯實惟此一實
名為正見故涅槃中迦葉童子領解云自此以前
我等皆名邪見人也。
△二頌立譬二初頌無差而

差二頌差而無差初中二初超頌能潤無差二追
頌能生所生受潤差別。
今初。】

「迦葉當知譬如大雲起於世間遍覆一切慧雲含潤
雷光晃曜雷聲遠震令眾悅豫日光揜蔽地上清涼
靉靆垂布如可承攬其雨普等四方俱下流澍無量
率土充洽。」

【雲譬應身應身隨智慧行故言慧雲能具十二部
法故言含潤雷光晃曜譬身放大光雷聲遠震譬
口宣四辯日光揜蔽譬九十五種邪光不現地上
清涼譬九十八種惱熱得除靉靆垂布如可承攬
譬應身相好威儀似同三有有心往取實不可得
也其雨普等四方俱下譬八音四辯普應群機流
澍無量譬一一時中咸具五時八教率土充洽譬
凡有心者皆蒙利潤一一時中各得藏通別圓頓
漸秘密不定五味之益也。
△二追頌能生所生受
潤差別。】

「山川險谷幽邃所生卉木藥草大小諸樹百糓苗稼
甘蔗葡萄雨之所潤無不豐足乾地普洽藥木並茂
其雲所出一味之水草木叢林隨分受潤一切諸樹
上中下等稱其大小各得生長根莖枝葉華果光色
一雨所及皆得鮮澤。」

【山川險谷略頌能生也幽邃譬眾生久遠所植習
因隱在果報色心內也百糓譬十善互嚴十善為
百甘蔗質一可譬禪定所緣境一蒲萄形多可譬

智慧所破惑多乾地普洽譬未信者令信餘如文
初頌無差而差竟。
△二頌差而無差。】

「如其體相性分大小所潤是一而各滋茂。」

【初二句頌所生所潤第三句正頌能潤無差略不
頌能生即以所生兼之第四句頌差別不自知也
二頌立譬竟。
△三頌法合二初頌合無差而差二
頌合差而無差初中三初頌合能潤二頌合能生
所生三頌復合能潤所潤。
今初。】

「佛亦如是出現於世譬如大雲普覆一切既出于世
為諸眾生分別演說諸法之實大聖世尊於諸天人
一切眾中而宣是言我為如來兩足之尊出于世間
猶如大雲充潤一切枯槁眾生皆令離苦得安隱樂
世間之樂及涅槃樂諸天人眾一心善聽皆應到此
覲無上尊我為世尊無能及者安隱眾生故現於世
為大眾說甘露淨法其法一味解脫涅槃以一妙音
演暢斯義常為大乘而作因緣。」

【既出于世等三偈略頌十號充潤一切等六句略
頌四弘不頌餘四法門也諸天人眾下四偈頌勸
聽受其法一味者七種方便無不皆歸一乘差而
無差也常為大乘而作因緣者既作因緣必用方
便即無差而差也。
△二頌合能生所生。】

「我觀一切普皆平等無有彼此愛憎之心我無貪著
亦無限礙恒為一切平等說法如為一人眾多亦然
常演說法曾無他事去來坐立終不疲厭充足世間

如雨普潤。」

【上文法合能生所生則云無數千萬億種眾生來
至佛所而聽法今頌則明佛觀一切普皆平等也
佛機為此餘機為彼佛平等說不于佛機者愛餘
機者憎譬如雨注不擇溪谷也佛事為自魔事為
他應後為去應初為來入實為坐出權為立餘如
文。
△三頌復合能潤所潤二初頌合能潤二頌合
所潤。
今初。】

「貴賤上下持戒毀戒威儀具足及不具足正見邪見
利根鈍根等雨法雨而無懈倦。」

【此頌如來于時觀是眾生諸根利鈍精進懈怠隨
其所堪而為說法也貴賤上下約位持戒毀戒約
行利根鈍根約習須約五乘七方便展轉說之。
△
二頌合所潤又二初頌歡喜善利現世安隱合普
洽譬二頌後生善處乃至漸得入道合生長敷實
譬。
今初。】

「一切眾生聞我法者隨力所受住於諸地或處人天
轉輪聖王釋梵諸王是小藥草知無漏法能得涅槃
起六神通及得三明獨處山林常行禪定得緣覺證
是中藥草求世尊處我當作佛行精進定是上藥草
又諸佛子專心佛道常行慈悲自知作佛決定無疑
是名小樹安住神通轉不退輪度無量億百千眾生
如是菩薩是名大樹佛平等說如一味雨隨眾生性
所受不同如彼草木所稟各異佛以此喻方便開示

種種言辭演說一法於佛智慧如海一滴。」

【初一偈總明受潤次七偈別明受潤後三偈結明
能潤不可思議也人天諸王俱未斷惑故合為小
草二乘俱有斷證故合為中草事六度菩薩志求
作佛發心巳勝二乘故獨為上草通教菩薩巳斷
通惑誓扶餘習而化眾生故名小樹別教菩薩自
行化他福慧高廣故名大樹又可義約三教菩薩
各作小中大三樹六度約三僧祇通教約七八九
地別教約三十心也於佛智慧如海一滴者能潤
如海所潤如一滴也一滴功德巳於無量億劫說
不能盡矣。
△二頌後生善處乃至漸得入道合生
長敷實譬。】

「我雨法雨充滿世間一味之法隨力修行如彼叢林
藥草諸樹隨其大小漸增茂好諸佛之法常以一味
令諸世間普得具足漸次修行皆得道果聲聞緣覺
處於山林住最後身聞法得果是名藥草各得增長
若諸菩薩智慧堅固了達三界求最上乘是名小樹
而得增長復有住禪得神通力聞諸法空心大歡喜
放無數光度諸眾生是名大樹而得增長。」

【初二偈總頌增長次六偈半別頌增長也就別頌
中諸佛之法等六句是明人天增長次聲聞下六
句是明二乘增長住最後身有二義一者二乘若
不值佛未必是最後身由見佛故成最後身即是
增長義也二者二乘巳住有餘涅槃名最後身今

得聞大乘法得大乘果乃是增長義也次若諸菩
薩下六句是明通教增長體法智利故名堅固斷
三界惑故名了達次復有住禪下二偈是明別教
增長禪及神通是入假力聞諸法空心大歡喜謂
聞中道第一義空能隨順觀察也略不頌六度增
長者六度是權中之權有教無人又未斷惑可攝
入人天也初頌合無差而差竟。
△二頌合差而無
差長文廣今頌略也。】

「如是迦葉佛所說法譬如大雲以一味雨潤於人華
各得成實迦葉當知以諸因緣種種譬喻開示佛道
是我方便諸佛亦然今為汝等說最實事諸聲聞眾
皆非滅度汝等所行是菩薩道漸漸修學悉當成佛。」

【前六句舉譬帖合無差而差差即無差一味雨無
差也潤于人華指七善因華而差也各得成實究
竟同歸地之四微差即無差也次三偈半結成權
實不二以諸因緣種種譬喻即實而權也開示佛
道即權而實也今為汝等說最實事者乃開顯之
實不同華嚴方等般若中對權之實即教一也聲
聞皆非滅度即人一也汝等所行是菩薩道即行
一也漸漸修學悉當成佛佛所知見即理一也譬
說周中第三如來述成竟。】

【△釋藥草喻品竟次釋授記品。】

「授記品第六」

【梵音和伽羅此云授記亦云受記受決受莂授是

與義受是得義記是記事決是決定莂是了莂諸
經或破受記如淨名云為從如生得受記為從如
滅得受記如無生滅則知無記思益云願不聞記
名大品云受記是戲論今經云何答若見有記記
人此見須破若菩薩誓記此記須與(此通途答)又世諦
故記第一義故無(四教並論二諦何得以真難俗)又四悉適時故
記如下說(四教各論四悉)今經有五若通途記如法師品
初若別與記如三周後(一通別)若正因記如常不輕
若緣因記如法師品十種供養若了因記如授三
根人正因記則廣緣了記則狹(二三因)或遲記或速
記(三遲速遲如聲聞物如龍女)或佛記如此文或菩薩記如常
不輕雖無劫國之定亦得是記(四師弟)復有懸記如
化城品未來弟子是(五現未)首楞嚴三昧經明四種
記今經具之未發心與記如常不輕品發心現前
無生三周記是也四悉者原夫諸佛本為大事因
緣出世令諸眾生開示悟入佛之知見今大事巳
顯佛巳說竟眾生巳入暢佛本懷眾生願滿法應
與記如父遇子豈不付財又行人無量世行願願
在今佛文云其本願如此故獲斯記此兩緣是世
界悉檀故記(初約機應相對第二單約速機)又二乘聞經改小入
大圓因巳足因必招果故如來與記又時眾咸知
發願為生身法身內外眷屬或願但生彼土饒益
眾生此兩是為人悉檀故記(一巳生巳善二能生他善)又授二
乘記破欲退大入小菩薩何者若定有二乘可退

為小今無二乘何所可退(一破欲退為小之惡)又破欲發二
乘心者彼證巳捨我何為取(二破欲發小心之惡)又破未改
小者則便改小(三正破小惡)又將證小者即不取證(四破
將欲證小之惡)此四是對治悉檀故記又無生現前必由
實解開佛知見不謬故與受記又一切眾生但正
無緣今小乘聞經信解緣正具足開佛知見故與
受記此兩是第一義悉檀故記此四記攝一切諸
受記盡也中根人聞法譬二周開三顯一具足領
解如來述成雖自知作佛而時事未審若蒙佛誠
言授其當果劫國決定近遠了莂則大歡喜今從
佛授與得名故言授記品又通論則記十界事皆
名授記今但記作佛又四教佛皆有授記今唯在
圓又法身應身二記今且在應本迹則諸大弟子
久巳得記今迹示初受以引實行觀心者能觀心
性即空假中即為諸佛授記亦能授一切記如常
不輕。
△譬說周中第四與受決為二初正授中根
記二許為下根宿世說初中二初授大迦葉記二
授三人記初又二初長文二重頌長文為六初行
因(至)六國淨。
今初。】

「爾時世尊說是偈巳告諸大眾唱如是言我此弟子
摩訶迦葉於未來世當得奉覲三百萬億諸佛世尊
供養恭敬尊重讚歎廣宣諸佛無量大法。」

【按世尊入滅迦葉即白大眾如來舍利非我等事
我等事者宜應結集法藏勿令正法速滅此廣宣

大法之明證也傳佛心印而為西土初祖苦心若
此又覲爾所諸佛方示成佛今人甫得小小光影
便欲訶佛罵祖哀哉哀哉。
△二得果。】

「於最後身得成為佛名曰光明如來應供正徧知明
行足善逝世間解無上士調御丈夫天人師佛世尊。」

【因中身常圓滿紫金光聚果號光明如來又傳持
大法普照一切故號光明也。
△三劫國名。】

「國名光德劫名大莊嚴。」

【△四壽命。】

「佛壽十二小劫。」

【△五正像久近。】

「正法住世二十小劫像法亦住二十小劫。」

【△六國淨。】

「國界嚴飾無諸穢惡瓦礫荊棘便利不淨其土平正
無有高下坑坎堆阜瑠璃為地寶樹行列黃金為繩
以界道側散諸寶華周徧清淨其國菩薩無量千億
諸聲聞眾亦復無數無有魔事雖有魔及魔民皆護
佛法。」

【因中深心護持正法故感國淨無魔事也餘悉如
文初長文竟。
△二重頌五初頌行因得果(至)五總
結。
今初。】

「爾時世尊欲重宣此義而說偈言。

告諸比丘我以佛眼見是迦葉於未來世過無數劫
當得作佛而於來世供養奉覲三百萬億諸佛世尊

為佛智慧淨修梵行供養最上二足尊巳修習一切
無上之慧於最後身得成為佛。」

【△二頌國淨。】

「其土清淨瑠璃為地多諸寶樹行列道側金繩界道
見者歡喜常出好香散眾名華種種奇妙以為莊嚴
其地平正無有丘坑諸菩薩眾不可稱計其心調柔
逮大神通奉持諸佛大乘經典諸聲聞眾無漏後身
法王之子亦不可計乃以天眼不能數知。」

【△三頌佛壽。】

「其佛當壽十二小劫。」

【△四頌正像。】

「正法住世二十小劫像法亦住二十小劫。」

【△五總結略不頌劫國名。】

「光明世尊其事如是。」

【切授大迦葉記竟。
△二授三人記二初請記二與
記初中四初正請二立譬三法合四結請。
今初。】

「爾時大目犍連須菩提摩訶迦旃延等皆悉悚慄一
心合掌瞻仰尊顏目不暫捨即共同聲而說偈言。

大雄猛世尊諸釋之法王哀愍我等故而賜佛音聲。」

【悚慄者改小入大不啻脫皮換骨真有一番天旋
地轉境界。
△二立譬。】

「若知我深心見為授記者如以甘露灑除熱得清涼
如從饑國來忽遇大王膳心猶懷疑懼未敢即便食
若復得王教然後乃敢食。」


【△三法合。】

「我等亦如是每惟小乘過不知當云何得佛無上慧
雖聞佛音聲言我等作佛心尚懷憂懼如未敢便食
若蒙佛授記爾乃快安樂。」

【△四結請。】

「大雄猛世尊常欲安世間願賜我等記如饑須教食。」

【初請記竟。
△二與記三初記須菩提二記迦旃延
三記目犍連初中二初長文二重頌長文五初行
因(至)五正像。
今初。】

「爾時世尊知諸大弟子心之所念告諸比丘是須菩
提於當來世奉覲三百萬億那由他佛供養恭敬尊
重讚歎常修梵行具菩薩道。」

【△二得果。】

「於最後身得成為佛號曰名相如來應供正徧知明
行足善逝世間解無上士調御丈夫天人師佛世尊。」

【今名空生果稱名相者名相本空空則具足一切
名相不同示迹石室觀空但悟偏理也。
△三劫國
莊嚴。】

「劫名有寶國名寶生其土平正玻[王*梨]為地寶樹莊嚴
無諸丘坑沙礫荊棘便利之穢寶華覆地周徧清淨
其土人民皆處寶臺珍妙樓閣聲聞弟子無量無邊
算數譬喻所不能知諸菩薩眾無數千萬億那由他。」

【△四壽命。】

「佛壽十二小劫。」


【△五正像。】

「正法住世二十小劫像法亦住二十小劫其佛常處
虗空為眾說法度脫無量菩薩及聲聞眾。」

【常處虗空表中道第一義空也長文竟。
△二重頌
五初誡聽二頌行因得果(至)五頌正像。
今初。】

「爾時世尊欲重宣此義而說偈言。

諸比丘眾今告汝等皆當一心聽我所說。」

【△二頌行因得果。】

「我大弟子須菩提者當得作佛號曰名相當供無數
萬億諸佛隨佛所行漸具大道最後身得三十二相
端正姝妙猶如寶山。」

【△三頌國淨。】

「其佛國土嚴淨第一眾生見者無不愛樂佛於其中
度無量眾其佛法中多諸菩薩皆悉利根轉不退輪
彼國常以菩薩莊嚴諸聲聞眾不可稱數皆得三明
具六神通住八解脫有大威德其佛說法現於無量
神通變化不可思議諸天人民數如恒沙皆共合掌
聽受佛語。」

【△四頌壽命。】

「其佛當壽十二小劫。」

【△五頌正像。】

「正法住世二十小劫像法亦住二十小劫。」

【初記須菩提竟。
△二記迦旃延二初長文二重頌
長文五初行因(至)五正像。
今初。】


「爾時世尊復告諸比丘眾我今語汝是大迦旃延於
當來世以諸供具供養奉事八千億佛恭敬尊重諸
佛滅後各起塔廟高千由旬縱廣正等五百由旬以
金銀琉璃硨磲碼碯真珠玫瑰七寶合成眾華瓔珞
塗香末香燒香繒葢幢幡供養塔廟過是巳後當復
供養二萬億佛亦復如是供養是諸佛巳具菩薩道。」

【△二得果。】

「當得作佛號曰閻浮那提金光如來應供正徧知明
行足善逝世間解無上士調御丈夫天人師佛世尊。」

【△三國淨。】

「其土平正玻璃為地寶樹莊嚴黃金為繩以界道側
妙華覆地周徧清淨見者歡喜無四惡道地獄餓鬼
畜生阿修羅道多有天人諸聲聞眾及諸菩薩無量
萬億莊嚴其國。」

【△四壽命。】

「佛壽十二小劫。」

【△五正像。】

「正法住世二十小劫像法亦住二十小劫。」

【長文竟。
△二重頌四初誡聽(至)四頌國淨。
今初。】

「爾時世尊欲重宣此義而說偈言。

諸比丘眾皆一心聽如我所說真實無異。」

【△二頌行因。】

「是迦旃延當以種種妙好供具供養諸佛諸佛滅後
起七寶塔亦以華香供養舍利。」


【△三頌得果。】

「其最後身得佛智慧成等正覺。」

【△四頌國淨略不頌壽命正像也。】

「國土清淨度脫無量萬億眾生皆為十方之所供養
佛之光明無能勝者其佛號曰閻浮金光菩薩聲聞
斷一切有無量無數莊嚴其國。」

【二記迦旃延竟。
△三記目犍連二初長文二重頌
初中五初行因(至)五正像。
今初。】

「爾時世尊復告大眾我今語汝是大目犍連當以種
種供具供養八千諸佛恭敬尊重諸佛滅後各起塔
廟高千由旬縱廣正等五百由旬以金銀琉璃硨磲
碼碯真珠玫瑰七寶合成眾華瓔珞塗香末香燒香
繒蓋幢幡以用供養過是巳後當復供養二百萬億
諸佛亦復如是。」

【△二得果。】

「當得成佛號曰多摩羅䟦旃檀香如來應供正徧知
明行足善逝世間解無上士調御丈夫天人師佛世
尊。」

【△三劫國。】

「劫名喜滿國名意樂其土平正玻[王*梨]為地寶樹莊嚴
散真珠華周徧清淨見者歡喜多諸天人菩薩聲聞
其數無量。」

【△四壽命。】

「佛壽二十四小劫。」


【△五正像。】

「正法住世四十小劫像法亦住四十小劫。」

【長文竟。
△二重頌五初頌行因(至)五頌正像。
今
初。】

「爾時世尊欲重宣此義而說偈言。

我此弟子大目犍連捨是身巳得見八千二百萬億
諸佛世尊為佛道故供養恭敬於諸佛所常修梵行
於無量劫奉持佛法諸佛滅後起七寶塔長表金剎
華香伎樂而以供養諸佛塔廟。」

【剎者具云剎摩此翻土田以柱表剎示所居處也。

△二頌得果兼國名。】

「漸漸具足菩薩道巳於意樂國而得作佛號多摩羅
旃檀之香。」

【△三頌壽命。】

「其佛壽命二十四劫。」

【△四頌國淨。】

「常為天人演說佛道聲聞無量如恒河沙三明六通
有大威德菩薩無數志固精進於佛智慧皆不退轉。」

【△五頌正像。】

「佛滅度後正法當住四十小劫像法亦爾。」

【初正授中根記竟。
△二許為下根宿世說。】

「我諸弟子威德具足其數五百皆當授記於未來世
咸得成佛我及汝等宿世因緣吾今當說汝等善聽。」

【下根之人巳聞法譬二周復見上中受記恐其猶

疑不了深生愧恥故先六句許其總記次四句許
說宿緣所以引進之也第二譬說周竟。】

妙法蓮華經台宗會義卷三之一
妙法蓮華經台宗會義卷三之二
古吳後學蕅益　智旭　述

【△釋授記品竟次釋化城喻品。】

「化城喻品第七」

【化者神力所為也以神力故無而倐有名之為化
防非禦敵稱之為城譬二乘涅槃(城)權智所為也
(化)以權智力無而說有用教為化防思禦見名為
涅槃蘇息引入(三藏蘇息二酥引法華入)實未究竟(化)而言滅
度(城)權假施設故言化城喻如前釋此因緣釋也
(若從機說無而倐見見巳生喜即世界益得入蘇息即為人益防非禦敵即對治益而言滅度第一義益
若從應說權立此城即世界化為生小善即為人化且除見思即對治化終引入大即第一義化)約
教者三藏於涅槃生安隱想生滅度想通教二乘
與三藏同菩薩不爾釋論云如父過險一脚入城
一脚門外憶其子故從城入險誓扶餘習入生死
而不以空為證也別教不道城如化用城防險從
城門徑過將城作方便斷見思惑不道此為極也
圓教知無賊病亦不須城故言化城今是圓教意

故題為化城喻品(圓教言化者在昔斥奪但云不堪亦未曾云涅槃是化故至今
教勤執開權方云是化乃至顯實化乃成真即寶處故故知藏通謂極非化別教非極非化圓教非極是
化亦可是極是化亦可是極非化與藏通教言同意別言今是圓教意者亦從破計故且云化若開顯巳
無非真實)本迹者若從機說應云本住三德之城迹入
化城若從應說則迹示說化也觀心者觀因緣生
法即空是入化城因緣即假是出化城因緣即中
是歸寶處又觀空即中則了化非化即權而實又
化城寶所通論六即心性本空無不空時理即化
城也心性本中無不中時理即寶所也聞此理性
能生信解為名字化城寶所圓伏五住為觀行化
城寶所乃至究竟例此可知問此品說因緣事下
根得悟應名宿世品答品初廣說因緣末則結譬
化城若從初應稱宿世經家從末故言化城又上
根疑薄但取道樹三七思惟以明機緣中根疑厚
加以譬喻探取二萬億佛所教無上道以明機緣
下根疑更厚故明宿世久遠機緣若從久遠之始
則名宿世若從中間則言化城若從究竟則言寶
所經家處中標品收得初後從此義便故言化城
喻品(正法華名往古品所以有此問答)問化城是權寶所是實何
意棄實從權答由知城是化則知寶所是實故標
化不失實也。
△三因緣說周二初正說因緣二授
下根記其領解述成二意文或前後不定又領解
或默念發言不同文少不足分品故皆入授記段
中初正說因緣二初先明知見久遠二正明宿世

因緣初中二初長文二重頌長文為三初出所見
事二舉譬明久遠三結見昔如今。
今初。】

「佛告諸比丘乃往過去無量無邊不可思議阿僧祇
劫爾時有佛名大通智勝如來應供正徧知明行足
善逝世間解無上士調御丈夫天人師佛世尊其國
名好城劫名大相諸比丘彼佛滅度巳來甚大久遠。」

【△二舉譬明久遠。】

「譬如三千大千世界所有地種假使有人磨以為墨
過於東方千國土乃下一點大如微塵又過千國土
復下一點如是展轉盡地種墨於汝等意云何是諸
國土若算師若算師弟子能得邊際知其數不不也
世尊諸比丘是人所經國土若點不點盡抹為塵一
塵一劫彼佛滅度巳來復過是數無量無邊百千萬
億阿僧祇劫。」

【△三結見昔如今。】

「我以如來知見力故觀彼久遠猶若今日。」

【此顯如來三達遠明所引往事分明不虗然後說
宿緣也當知十世古今的確始終不離當念離此
當念心性之外別無去來實法可得由無明故妄
計遷滅于遷滅中有憶有忘就彼所憶有遠有近
然所憶若遠若近之事並是現前一念所變相分
非于心外別有他物也且如吾人追憶十年二十
年事亦復宛在目前便可例知心性本來豎徹三
世三世不出現前一念但由無明不能遠見佛既

無明斷盡心性洞朗故豎極三際之始終橫極法
界之邊際炳然知見何足致疑長文竟。
△二重頌
三初頌所見事二頌舉譬明久遠三頌見昔如今。

今初。】

「爾時世尊欲重宣此義而說偈言。

我念過去世無量無邊劫有佛兩足尊名大通智勝。」

【△二頌舉譬明久遠。】

「如人以力磨三千大千土盡此諸地種皆悉以為墨
過於千國土乃下一塵點如是展轉點盡此諸塵墨
如是諸國土點與不點等復盡抹為塵一塵為一劫
此諸微塵數其劫復過是彼佛滅度來如是無量劫。」

【△三頌見昔如今。】

「如來無礙智知彼佛滅度及聲聞菩薩如見今滅度
諸比丘當知佛智淨微妙無漏無所礙通達無量劫。」

【即空故淨即假故微即中故妙又三智一心故淨
一心三智故微非一非三而三而一故妙體圓滿
故無漏用通達周徧故無所礙初先明知見久遠
竟。
△二正明宿世因緣二初廣述二重頌初中二
初結緣之由二正結緣初又二初遠由二近由初
又二初明大通智勝成佛二明十方梵王請法初
又五初佛壽長遠二成道前事三正明成道四明
成道後眷屬供養五請轉法輪。
今初。】

「佛告諸比丘大通智勝佛壽五百四十萬億那由他
劫。」


【△二成道前事。】

「其佛本坐道場破魔軍巳垂得阿耨多羅三藐三菩
提而諸佛法不現在前如是一小劫乃至十小劫結
加趺坐身心不動而諸佛法猶不現前。」

【諸佛道同為緣事異釋迦苦行六年彌勒即日得
道彼佛十劫猶不現前非根有利鈍道有難易也
但緣宜賖促應示長短耳一切八相垂迹之處皆
先破魔準說法華亦應先漸復云破魔似同穢土
若準壽長復非穢土故知同居淨穢其相蓋多成
道等事不必全同此土三藏。】

「爾時(佛未坐道場前)忉利諸天先為彼佛於菩提樹下敷師
子座高一由旬(咸作是念)佛於此坐當得阿耨多羅三藐
三菩提(逮佛)適坐此座時諸梵天王雨眾天華面百由
旬香風時來吹去萎華更雨新者如是不絕滿十小
劫供養於佛乃至滅度常雨此華四王諸天為供養
佛常擊天鼓其餘諸天作天伎樂滿十小劫至於滅
度亦復如是。」

【△二正明成道。】

「諸比丘大通智勝佛過十小劫諸佛之法乃現在前
成阿耨多羅三藐三菩提。」

【△四明成道後眷屬供養。】

「其佛未出家時有十六子其第一者名曰智積諸子
各有種種珍異玩好之具聞父得成阿耨多羅三藐
三菩提皆捨所珍往詣佛所諸母涕泣而隨送之其

祖轉輪聖王與一百大臣及餘百千萬億人民皆共
圍繞隨至道場咸欲親近大通智勝如來供養恭敬
尊重讚歎到巳頭面禮足繞佛畢巳一心合掌瞻仰
世尊以偈頌曰。

大威德世尊為度眾生故於無量億歲爾乃得成佛
諸願巳具足善哉吉無上世尊甚希有一坐十小劫
身體及手足靜然安不動其心常憺怕未曾有散亂
究竟永寂滅安住無漏法今者見世尊安隱成佛道
我等得善利稱慶大歡喜眾生常苦惱盲瞑無導師
不識苦盡道不知求解脫長夜增惡趣減損諸天眾
從冥入於冥永不聞佛名今佛得最上安隱無漏道
我等及天人為得最大利是故咸稽首歸命無上尊。」

【十六王子若約表法即自行化他八正道也。
△五
請轉法輪。】

「爾時十六王子偈讚佛巳勸請世尊轉於法輪咸作
是言世尊說法多所安隱憐愍饒益諸天人民重說
偈言。

世雄無等倫百福自莊嚴得無上智慧願為世間說
度脫於我等及諸眾生類為分別顯示令得是智慧
若我等得佛眾生亦復然世尊知眾生深心之所念
亦知所行道又知智慧力欲樂及修福宿命所行業
世尊悉知巳當轉無上輪。」

【既云令得是智慧又云若我等得佛又結云當轉
無上輪當知即是請滿字教如今佛華嚴也初明

大通智勝成佛竟。
△二明十方梵王請法二初威
光照動二梵王來請。
今初。】

「佛告諸比丘大通智勝佛得阿耨多羅三藐三菩提
時十方各五百萬億諸佛世界六種震動其國中間
幽冥之處日月威光所不能照而皆大明其中眾生
各得相見咸作是言此中云何忽生眾生又其國界
諸天宮殿乃至梵宮六種震動大光普照徧滿世界
勝諸天光。」

【佛降神時初生時成道時法爾世界震動大光普
照但有緣者遠在他方亦覺無緣者近亦不知耳
觀心釋忽生眾生者心性本淨陰入界覆之則暗
若修觀慧本性理顯又兩山是二諦其間是中道
日月光是二智佛光是中道無分別智光照本有
三諦洞明也。
△二梵王來請五初東方二東南方
三南方四總舉餘六方五上方初東方六初覩瑞
驚駭二互相問決三尋光見佛四三業供養五請
轉法轉六如來默許。
今初。】

「爾時東方五百萬億諸國土中梵天宮殿光明照曜
倍於常明諸梵天王各作是念今者宮殿光明昔所
未有以何因緣而現此相。」

【△二互相問決。】

「是時諸梵天王即各相詣共議此事時彼眾中有一
大梵天王名救一切為諸梵眾而說偈言。

我等諸宮殿光明昔未有此是何因緣宜各共求之

為大德天生為佛出世間而此大光明徧照於十方。」

【△三尋光見佛。】

「爾時五百萬億國土諸梵天王與宮殿俱各以衣裓
盛諸天華共詣西方推尋是相見大通智勝如來處
于道場菩提樹下坐師子座諸天龍王乾闥婆緊那
羅摩睺羅伽人非人等恭敬圍繞及見十六王子請
佛轉法輪。」

【△四三業供養。】

「即時諸梵天王頭面禮佛繞百千匝即以天華而散
佛上其所散華如須彌山并以供養佛菩提樹其菩
提樹高十由旬華供養巳各以宮殿奉上彼佛而作
是言惟見哀愍饒益我等所獻宮殿願垂納處時諸
梵天王即於佛前一心同聲以偈頌曰。

世尊甚希有難可得值遇具無量功德能救護一切
天人之大師哀愍於世間十方諸眾生普皆蒙饒益
我等所從來五百萬億國捨深禪定樂為供養佛故
我等先世福宮殿甚嚴飾今以奉世尊惟願哀納受。」

【問梵天雨華如須彌山樹座猶下其相如何答不
思議事彼此不礙。
△五請轉法輪。】

「爾時諸梵天王偈讚佛巳各作是言惟願世尊轉於
法轉度脫眾生開涅槃道時諸梵天王一心同聲而
說偈言。

世雄兩足尊惟願演說法以大慈悲力度苦惱眾生。」

【既云度苦眾生即是請半字教如今鹿苑。
△六如

來默許。】

「爾時大通智勝如來默然許之。」

【諸佛受請之儀法爾皆是默許隨順先佛規則故
生人尊重渴仰故不同凡夫外道故能令目擊道
存故初東方竟。
△二東南方六初覩瑞驚駭(至)六
如來默許。
今初。】

「又諸比丘東南方五百萬億國土諸大梵王各自見
宮殿光明照曜昔所未有歡喜踊躍生希有心。」

【△二互相問決。】

「即各相詣共議此事時彼眾中有一大梵天王名曰
大悲為諸梵眾而說偈言。

是事何因緣而現如此相我等諸宮殿光明昔未有
為大德天生為佛出世間未曾見此相當共一心求
過千萬億土尋光共推之多是佛出世度脫苦眾生。」

【△三尋光見佛。】

「爾時五百萬億諸梵天王與宮殿俱各以衣裓盛諸
天華共詣西北方推尋是相見大通智勝如來處於
道場菩提樹下坐師子座諸天龍王乾闥婆緊那羅
摩睺羅伽人非人等恭敬圍繞及見十六王子請佛
轉法輪。」

【△四三業供養。】

「時諸梵天王頭面禮佛繞百千匝即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我

等所獻宮殿願垂納受爾時諸梵天王即於佛前一
心同聲以偈頌曰。

聖主天中王迦陵頻伽聲哀愍眾生者我等今敬禮
世尊甚希有久遠乃一現一百八十劫空過無有佛
三惡道充滿諸天眾減少今佛出於世為眾生作眼
世間所歸趣救護於一切為眾生之父哀愍饒益者
我等宿福慶今得值世尊。」

【△五請轉法輪。】

「爾時諸梵天王偈讚佛巳各作是言惟願世尊哀愍
一切轉於法輪度脫眾生時諸梵天王一心同聲而
說偈言。

大聖轉法輪顯示諸法相度苦惱眾生令得大歡喜
眾生聞此法得道若生天諸惡道減少忍善者增益。」

【此亦同前請半字教也。
△六如來默許。】

「爾時大通智勝如來默然許之。」

【二東南方竟。
△三南方六初覩瑞驚駭(至)六如來
默許。
今初。】

「又諸比丘南方五百萬億國土諸大梵王各自見宮
殿光明照曜昔所未有歡喜踊躍生希有心。」

【△二互相問決。】

「即各相詣共議此事以何因緣我等宮殿有此光曜
而彼眾中有一大梵天王名曰妙法為諸梵眾而說
偈言。

我等諸宮殿光明甚威曜此非無因緣是相宜求之

過於百千劫未曾見是相為大德天生為佛出世間。」

【△三尋光見佛。】

「爾時五百萬億諸梵天王與宮殿俱各以衣裓盛諸
天華共詣北方推尋是相見大通智勝如來處于道
場菩提樹下坐師子座諸天龍王乾闥婆緊那羅摩
睺羅伽人非人等恭敬圍繞及見十六王子請佛轉
法輪。」

【△四三業供養。】

「時諸梵天王頭面禮佛繞百千匝即以天華而散佛
上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願垂納受爾時諸梵天王即於佛前一
心同聲以偈頌曰。

世尊甚難見破諸煩惱者過百三十劫今乃得一見
諸饑渴眾生以法雨充滿昔所未曾覩無量智慧者
如優曇鉢華今日乃值遇我等諸宮殿蒙光故嚴飾
世尊大慈愍惟願垂納受。」

【△五請轉法輪。】

「爾時諸梵天王偈讚佛巳各作是言惟願世尊轉於
法輪令一切世間諸天魔梵沙門婆羅門皆獲安隱
而得度脫時諸梵天王一心同聲以偈頌曰。

惟願天人尊轉無上法輪擊于大法鼓而吹大法螺
普雨大法雨度無量眾生我等咸歸請當演深遠音。」

【既云無上法輪又云大法鼓大法螺即是請對半

明滿之教如今方等也。
△六如來默許。】

「爾時大通智勝如來默然許之。」

【三南方竟。
△四總舉餘六方。】

「西南方乃至下方亦復如是。」

【列十方梵正法華中先四方次四維次上下並是
隨譯者意未知梵本次第如何。
△五上方五初覩
瑞驚駭(至)五請轉法輪十方請竟世尊即說故無
默許也。
今初。】

「爾時上方五百萬億國土諸大梵王皆悉自覩所止
宮殿光明威曜昔所未有歡喜踊躍生希有心。」

【△二互相問決。】

「即各相詣共議此事以何因緣我等宮殿有斯光明
時彼眾中有一大梵天王名曰尸棄為諸梵眾而說
偈言。

今以何因緣我等諸宮殿威德光明曜嚴飾未曾有
如是之妙相昔所未聞見為大德天生為佛出世間。」

【△三尋光見佛。】

「爾時五百萬億諸梵天王與宮殿俱各以衣裓盛諸
天華共詣下方推尋是相見大通智勝如來處于道
場菩提樹下坐師子座諸天龍王乾闥婆緊那羅摩
睺羅伽人非人等恭敬圍繞及見十六王子請佛轉
法輪。」

【△四三業供養。】

「時諸梵天王頭面禮佛繞百千匝即以天華而散佛

上所散之華如須彌山并以供養佛菩提樹華供養
巳各以宮殿奉上彼佛而作是言惟見哀愍饒益我
等所獻宮殿願垂納處時諸梵天王即於佛前一心
同聲以偈頌曰。

善哉見諸佛救世之聖尊能於三界獄勉出諸眾生
普智天人尊哀愍群萌類能開甘露門廣度於一切
於昔無量劫空過無有佛世尊未出時十方常闇瞑
三惡道增長阿修羅亦盛諸天眾轉減死多墮惡道
不從佛聞法常行不善事色力及智慧斯等皆減少
罪業因緣故失樂及樂想住於邪見法不識善儀則
不蒙佛所化常墮於惡道佛為世間眼久遠時乃出
哀愍諸眾生故現於世間超出成正覺我等甚欣慶
及餘一切眾喜歎未曾有我等諸宮殿蒙光故嚴飾
今以奉世尊惟垂哀納受願以此功德普及於一切
我等與眾生皆共成佛道。」

【前東南方云百八十劫空過無佛南方云百三十
劫乃得一見今云于昔無量劫空過無有佛機緣
不同見佛奢促若此蒙光並集豈偶然哉以古例
今理無二致一見一聞咸從感應聞法之士宜何
如作欣幸難遭想也。
△五請轉法輪。】

「爾時五百萬億諸梵天王偈讚佛巳各白佛言惟願
世尊轉於法輪多所安隱多所度脫時諸梵天王而
說偈言。

世尊轉法輪擊甘露法鼓度苦惱眾生開示涅槃道

惟願受我請以大微妙音哀愍而敷演無量劫習法。」

【既云以大微妙音敷演無量劫習法又云度苦眾
生等即是請帶半明滿之教如今般若也然佛法
道同不應偏請如今佛自始至終具轉五味法輪
一一皆是酬梵王請彼亦應然今寄文便十六王
子初請華嚴乃至上方請于般若十六王子後請
法華節目宛然今古一致也初明結緣遠由竟。
△
二近由由佛受請說法故得覆講結緣也文為二
初轉半字法輪二轉廢半明滿法輪初中三初受
請二正轉三聞法得道。
今初。】

「爾時大通智勝如來受十方諸梵天王及十六王子
請。」

【△二正轉此中應說三乘如序品文而今不說者
正為下根論結緣開顯等略不言六度耳又彼佛
成道亦必演大華嚴以非結緣正由故略不說就
文為二初明四諦二明十二因緣。
今初。】

「即時三轉十二行法輪若沙門婆羅門若天魔梵及
餘世間所不能轉謂是苦是苦集是苦滅是苦滅道。」

【三轉者一示轉二勸轉三證轉也示轉者謂此是
苦三界二十五有果報皆是生死苦法樂是壞苦
苦是苦苦不苦不樂是行苦真實是苦不可令樂
此是苦集三界見思煩惱及有漏善不善不動三
業的是招苦之因更無異因此是苦滅謂見思滅
故有漏滅有漏滅故生死滅惟有此處寂靜安隱

更無餘處此是苦滅道因戒生定因定發慧依四
念處具足三十七品入三脫門乃為滅苦之道更
無餘道也勸轉者謂此是苦汝應知此是集汝應
斷此是滅汝應證此是道汝應修也證轉者謂此
是苦我巳知不復更知此是集我巳斷不復更斷
此是滅我巳證不復更證此是道我巳修不復更
修也何故三轉諸佛說法法至于三為眾生有三
根故為生聞思修三慧故為生見修無學三道故
十二行者一約教二約行約教者即示勸證是也
(三四十二)約行者三轉皆生眼智明覺謂苦法忍為眼
苦法智為智苦類忍為明苦類智為覺餘三諦亦
爾故成十六心三根人各得十六心故成四十八
行且約一諦名十二行也十二諦是教法輪十二
行是行法輪教十二為能轉行十二為所轉教輪
則能轉唯是一權智所轉有十二教也若行法輪
能轉之教有十二所轉之行亦十二或通三人或
約一人今就見諦道三乘利根聞示轉即各生眼
智明覺三人合舉故言十二行也輪者轉也將佛
心中所悟法門度入彼心故言輪也又輪者摧碾
也眾生聞教起行摧破諸惑故名輪也沙門不聞
尚不能知何況能轉支佛雖悟口不能說婆羅門
雖聞其名不解其理天魔梵等亦爾故云所不能
轉也然此四諦義通大小及以偏圓所謂生滅無
生無量無作隨智所解各各不同略如玄義中明

華嚴經有四聖諦品文殊承佛力所宣豈可判作
但聲聞法。
△二明十二因緣。】

「及廣說十二因緣法無明緣行行緣識識緣名色名
色緣六入六入緣觸觸緣受受緣愛愛緣取取緣有
有緣生生緣老死憂悲苦惱無明滅則行滅行滅則
識滅識滅則名色滅名色滅則六入滅六入滅則觸
滅觸滅則受滅受滅則愛滅愛滅則取滅取滅則有
滅有滅則生滅生滅則老死憂悲苦惱滅。」

【及廣說者十二因緣還是別相說于四諦故也無
明行愛取有五支還是集諦其養七支還是苦諦
無明滅則行滅乃至老死滅還是滅諦觀因緣智
即是道諦故云及廣說也此十二法亦通大小偏
圓所謂思議生滅思議不生滅不思議生滅不思
議不生滅略如玄義中明華嚴經六地菩薩十種
觀察十二因緣成就般若無分別智豈可判作但
辟支法今且依唯識稍示思議生滅之相一無明
者謂發業無明即是異熟果愚不可善惡定有果
報及真實義愚不了三界是苦空故能發正招生
死之業雖瞋慢等皆能發業無明是主故偏說之
二行者即彼無明所發善惡不動三種有漏之業
能感將來真異熟果此二共名能引支也二識者
由無明行為能引故所引將來總報種子四名色
者由有總報識種子故即具將來初受生時歌邏
羅等種子受想行識四陰為名色陰為色五六入

者既有識名色種即具將來六處種子謂眼耳鼻
舌身意六觸者既有識名色六入種即具將來六
根觸境之時觸心所種七受者既有識名色六入
觸種即具將來領納違順等境三受心所種子此
五皆名為所引支以無明不發引業則巳既發引
業法爾即引此五種子不失不壞故名為所引支
也八愛者謂由無明與行既引將來識等五種得
成就巳復由迷事無明不了境虗妄于所受而生
貪愛雖于逆境亦起瞋等而愛習如水最能潤生
故偏說之九取者謂由愛故種種追求所愛境界
深生染著十有者謂由愛取所起業力數數滋潤
識等五支之種子故種子被潤而生有芽定感將
來異熟果報此三共名能生支也十一生者謂後
有之芽既巳成就捨此生巳即受彼生十二老死
者謂既生巳漸漸衰變名之為老終歸無常名之
為死此二皆名所生支也前十是因同約現在後
二是果別約未來由前世十支感得今世生死由
今世十支復感後世生死三世因果輪迴不絕故
名十二因緣生相即苦集二諦而廣說之者也若
厭老死知老死由生故有次即厭生知生由有知
有由取知取由愛愛由于受受由于觸觸由六入
六入由于名色名色由識識由于行行由無明無
明止是妄想顛倒故有更無所由正念觀察不愚
于異熟果深信為惡得殃為善得樂不愚于真實

義深信三界內是苦出三界是樂是名觀因緣智
以是智故無明則滅無明滅則行滅乃至老死憂
悲苦惱皆滅故名十二因緣滅相即道滅二諦而
廣說之者也料簡十二支義更有多門非此所急
故不備錄分段生死既爾變易生死亦有緣生緣
滅之相分段十二即思議生滅也若達即空即思
議不生滅也變易十二即不思議生滅也若達即
中即不思議不生滅也又復若悟不思議不生滅
者則分段十二亦即不思議不生滅也故曰惑即
般若業即解脫苦即法身當處清淨當處自在當
處究竟一清淨一切清淨一自在一切自在一究
竟一切究竟二正轉竟。
△三聞法得道。】

「佛於天人大眾之中說是法時六百萬億那由他人
以不受一切法故而於諸漏心得解脫皆得深妙禪
定三明六通具八解脫第二第三第四說法時千萬
億恒河沙那由他等眾生亦以不受一切法故而於
諸漏心得解脫從是巳後諸聲聞眾無量無邊不可
稱數。」

【不受一切法者即不受四見證初果也於諸漏心
得解脫者即脫盡見思諸縛證無學也深妙禪定
者觀練熏修諸禪即俱解脫也問四諦十二因緣
既通四教亦有證大者不答例如釋迦初說三歸
五戒尚有八萬諸天悟無生忍佛佛道同彼安得
無今文意在略敘結緣之由何暇廣述往古秘密

不定等益初轉半字法輪竟。
△二轉廢半明滿法
輪七初諸子出家二請法三所將亦出家四佛受
請五時眾有解不解六時節七說巳入定。
今初。】

「爾時十六王子皆以童子出家而為沙彌諸根通利
智慧明了巳曾供養百千萬億諸佛淨修梵行求阿
耨多羅三藐三菩提。」

【諸根通利即六根清淨也又六根互用曰通證佛
境界曰利智慧明了即開示悟入也(初約相似位釋次約分證
位釋)。
△二請法。】

「俱白佛言世尊是諸無量千萬億大德聲聞皆巳成
就世尊亦當為我等說阿耨多羅三藐三菩提法我
等聞巳皆共修學世尊我等志願如來知見深心所
念佛自證知。」

【彼佛初說圓頓諸子大乘功德悉巳具足愍諸方
便重請佛開權顯實也聲聞皆巳成就者明其障
除機動是故為請我等志願如來知見者此法華
經但明佛之知見唯志於此即正請滿字廢半之
文也。
△三所將亦出家。】

「爾時轉輪聖王所將眾中八萬億人見十六王子出
家亦求出家王即聽許。」

【△四佛受請。】

「爾時彼佛受沙彌請過二萬劫巳乃於四眾之中說
是大乘經名妙法蓮華教菩薩法佛所護念說是經
巳十六沙彌為阿耨多羅三藐三菩提故皆共受持

諷誦通利。」

【過二萬劫者上施三既久不容中間無事望下頌
意二萬劫中必說方等般若頌云說六波羅蜜及
諸神通事般若是行神通是事諸方等經多明不
可思議事行也頌中又云分別真實法即是大品
明實相般若意也。
△五時眾有解不解。】

「說是經時十六菩薩沙彌皆悉信受聲聞眾中亦有
信解其餘眾生千萬億種皆生疑惑。」

【信受則能弘通信解則能入實疑惑不解千萬億
眾即與十六子結法華緣者也問自佛受請以來
巳過二萬劫矣何故十六王子猶不進具而稱沙
彌既是沙彌云何復稱苦薩答十六子本是菩薩
急于學大乘故無暇進具始終現童子身也沙彌
得受菩薩大戒自是諸佛常規何足致疑雖受大
戒位仍沙彌未甞僣越比丘以亂住持僧寶之體
例如文殊大聖一切行坐皆讓摩訶迦葉經有明
文人自不察耳問千萬億眾既不能解何不令如
五千退席何不移置他方佛土乃令生疑惑耶答
生疑亦得作結緣眾故不遣也若生謗墮苦乃須
遣耳即今佛說法華時安保無生疑者。
△六時節。】

「佛說是經於八千劫未曾休廢。」

【問相傳釋迦說法華經僅得八載巳自難信謂開
權顯實開迹顯本要言不煩故也彼佛于八千劫
未曾休廢不知所說云何答只此開權顯實四字

假使恒河沙劫說亦不盡何況僅八千劫僅八年
耶且如諸法實相數語義理浩然該徹百界千如
性修因果橫豎三法罄無不盡便可窮未來際而
演說之何況開迹顯本具明曠劫不思議事耶又
如地涌菩薩以諸菩薩種種讚法而讚於佛便經
五十小劫諸佛出廣長舌現神力時便即滿百千
歲奈何以凡夫心欲測如來無上甚深微妙法耶。

△七說巳入定。】

「說是經巳即入靜室住於禪定八萬四千劫。」

【此正是結緣之近由由佛入定諸疑惑眾無處諮
問十六王子為不解者覆講說經也文中明入定
處所即是靜室正入定即是住於禪定入定時節
即是八萬四千劫然諸佛無不定心寧有出入秖
因時眾機緣在十六子結緣齊限應爾許時耳初
結緣之由竟。
△二正結緣二初法說結緣二譬說
結緣初中三初明昔共結緣二明中間更相值遇
三明今日還說法華初中二初覆講利生二佛起
稱歎。
今初。】

「是時十六菩薩沙彌知佛入室寂然禪定各升法座
亦於八萬四千劫為四部眾廣說分別妙法華經一
一皆度六百萬億那由他恒河沙等眾生示教利喜
令發阿耨多羅三藐三菩提心。」

【沙彌升座不惟十六菩薩為然只今毗尼藏中亦
有明文重在解而不在年也令發大菩提心即名

為度誓願當作佛巳過于世間即是度七方便彼
岸義也。
△二佛起稱歎二初正稱歎二勸親信。

今初。】

「大通智勝佛過八萬四千劫巳從三昧起往詣法座
安詳而坐普告大眾是十六菩薩沙彌甚為希有諸
根通利智慧明了巳曾供養無量千萬億數諸佛於
諸佛所常修梵行受持佛智開示眾生令入其中。」

【△二勸親信。】

「汝等皆當數數親近而供養之所以者何若聲聞辟
支佛及諸菩薩能信是十六菩薩所說經法受持不
毀者皆當得阿耨多羅三藐三菩提如來之慧。」

【此昔佛普懸授記之文也初明昔共結緣竟。
△二
明中間更相值遇。】

「佛告諸比丘是十六菩薩常樂說是妙法蓮華經一
一菩薩所化六百萬億那由他恒河沙等眾生世世
所生與菩薩俱從其聞法悉皆信解以此因緣得值
四萬億諸佛世尊于今不盡。」

【值遇有三種一者從初常受大乘中間皆巳成就
不至于今二者初受大中遇退大仍接以小此則
中間猶故未盡今得還聞大教三者但論遇小不
論遇大或初雖受大退後無機則中間未度于今
亦不盡乃至滅後得道者是也(此人即以初聞小時為初結緣復于
中間唯習于小今遇王子初且聞小人見釋迦一代教中一分聲聞未發心者便即判云永滅不發是則
不知如來長遠之化)問如上塵數多劫今始得阿羅漢當知

無生法忍何易可階答一云大聖善巧依四悉檀
作如是說或說佛道長遠或說佛道易得或隨世
間所欲或為發生宿善或對治厭道長者說短於
道生輕易想者說長或為聞說長短即得入第一
義當知言如許劫方今得羅漢者乃是權行四悉
檀引諸實行令入道耳又理無長短長短在機但
須不篤自勤何須論他時長時短。
△三明今日還
說法華二初先結會古今二正明還說法華初中
二初結師之古今二會弟子古今。
今初。】

「諸比丘我今語汝彼佛弟子十六沙彌今皆得阿耨
多羅三藐三菩提於十方國土現在說法有無量百
千萬億菩薩聲聞以為眷屬其二沙彌東方作佛一
名阿閦在歡喜國二名須彌頂東南方二佛一名師
子音二名師子相南方二佛一名虗空住二名常滅
西南方二佛一名帝相二名梵相西方二佛一名阿
彌陀二名度一切世間苦惱西北方二佛一名多摩
羅䟦旃檀香神通二名須彌相北方二佛一名雲自
在二名雲自在王東北方佛名壞一切世間怖畏第
十六我釋迦牟尼佛於娑婆國土成阿耨多羅三藐
三菩提。」

【十六沙彌是古八方作佛是今也阿閦此云無動。

△二會弟子古今四初明本結大緣二釋今住聲
聞疑三正結會古今四釋未來弟子疑。
今初。】

「諸比丘我等為沙彌時各各教化無量百千萬億恒

河沙等眾生從我聞法為阿耨多羅三藐三菩提。」

【此明初聞法時皆為無上菩提所謂三乘初心不
愚于法也但此後有退不退致使得脫前後差別
耳。
△二釋今住聲聞疑。】

「此諸眾生于今有住聲聞地者我常教化阿耨多羅
三藐三菩提是諸人等應以是法漸入佛道所以者
何如來智慧難信難解。」

【先明此諸眾生大通佛時從我聞法便為無上菩
提何故直至于今猶有尚住聲聞地者釋曰我常
教化之以無上菩提但由是諸人等應以是權小
法漸入佛道故也又有疑曰何故是人應以是法
漸入釋曰良以如來智慧難信難解故也。
△三正
結會古今。】

「爾時所化無量恒河沙等眾生者汝等諸比丘及我
滅度後未來世中聲聞弟子是也。」

【汝等諸比丘即結會于今有住聲聞地者之古今
也及我滅度後聲聞弟子即結會於今不盡之古
今也。
△四釋未來弟子疑。】

「我滅度後復有弟子不聞是經不知不覺菩薩所行
自於所得功德生滅度想當入涅槃我於餘國作佛
更有異名是人雖生滅度之想入於涅槃而於彼土
求佛智慧得聞是經唯以佛乘而得滅度更無餘乘
除諸如來方便說法。」

【疑者云現在聲聞得聞佛說法華開顯悟入可是

結緣之流未來者不聞法華而入滅度豈能捨小
而入一乘釋云彼雖生涅槃想仍生方便有餘土
中受變易身我于彼土仍必為說是經必令入一
乘道更無餘乘也除諸如來方便說法正斷疑也
三是方便假說其實決無三也初先結會古今竟。

△二正明還說法華二初明應時故說二釋前開
三意。
今初。】

「諸比丘若如來自知涅槃時到眾又清淨信解堅固
了達空法深入禪定便集諸菩薩及聲聞眾為說是
經世間無有二乘而得滅度唯一佛乘得滅度耳。」

【涅槃時到者諸佛出世化道將畢時也如迦葉佛
日月燈明佛等說此經竟即入涅槃釋迦亦于此
經唱滅不久故此經為最後極唱也眾清淨即斷
德成就信是四不壞信解是無漏正解了達空法
是證于真諦皆即智德成就智斷既立又復深入
禪定具二解脫堪聞大教能信受也又眾清淨者
得三藏教益免火宅難也信解堅固者得方等教
益心相體信也了達空法者得般若教益能轉教
人也集諸菩薩是會親族也及聲聞眾是命其子
也假使涅槃時到而眾不清淨亦不能說此經如
多寶如來以現世無機緣故不得說法華經所以
留全身塔誓于滅後處處作證也。
△二釋前開三
意。】

「比丘當知如來方便深入眾生之性知其志樂小法

深著五欲為是等故說於涅槃是人若聞則便信受。」

【若實無二乘得滅度者何故如來前說權教釋云
如來深知眾生有小性欲著干五塵弊于五濁故
先說三令破濁免難後說一也初法說結緣竟。
△
二譬說結緣二初立譬二法合初中二初導師譬
二將導譬。
今初。】

「譬如五百由旬險難惡道曠絕無人怖畏之處若有
多眾欲過此道至珍寶處有一導師聰慧明達善知
險道通塞之相。」

【五百由旬者若約果報則同居分段處為三百方
便變易處為四百實報變易處為五百若約煩惱
則三界見思為三百塵沙為四百無明為五百入
空觀能過三百入假觀能過四百入中觀能過五
百也險難惡道譬生死因果分段變易即果險難
見思五住即因險難由此因果故言惡道也道有
二種一雖曠絕有人可依二者曠絕無人可依譬
生死中有涅槃煩惱中有菩提則雖曠絕有人可
依若生死煩惱無涅槃菩提藥中無病病中無藥
則曠絕無人怖畏處也(別圓二教非曠有人通教二乘曠而有人三藏二乘
曠而無人故為此人設化)若有多眾者譬王子所化未脫之眾
也欲過此道至珍寶處者譬發心為求無上菩提
也有一導師者譬第十六王子也耳清淨曰聰意
清淨曰慧眼清淨曰明餘根清淨曰達總而言之
即六根清淨也又慧即一心三智明即具足五眼

又三明為明十力為達善知險道通塞之相者雖
是險道有塞有通具方便者即塞成通乏善巧者
即通成塞資糧器械膽識勇力皆須具足前路水
草皆須諳識也。
△二將導譬三初所將人眾譬二
中路懈退譬三滅化引至寶所譬。
今初。】

「將導眾人欲過此難。」

【譬本結緣未得脫者本緣不失而為導師所將也。

△二中路懈退譬又二初退大二接小。
今初。】

「所將人眾中路懈退白導師言我等疲極而復怖畏
不能復進前路猶遠今欲退還。」

【中路非半途也但以發心為始至佛為終此兩楹
間而起退意故名中路白導師者大機巳退小機
可生以此冥感法身慈悲義如白也疲極者譬善
根微弱無明所翳也怖畏者譬憚惡生死也前路
猶遠者譬三惑難斷也由乏大乘勇力故疲極由
乏大乘膽識及資糧器械故怖畏由不諳識前路
水草故云前路猶遠。
△二接小二初方便設化二
歡喜前入。
今初。】

「導師多諸方便而作是念此等可愍云何捨大珍寶
而欲退還作是念巳以方便力於險道中過三百由
旬化作一城告眾人言汝等勿怖莫得退還今此大
城可於中止隨意所作若入是城快得安隱若能前
至寶所亦可得去。」

【多諸方便譬如來權智能擬宜也此等可愍知其

無大機也化作一城知其可小接也汝等勿怖莫
得退還即是勸令前進譬勸轉也今此大城可於
中止隨意所作即是示城可住譬示轉也若入是
城快得安隱即是讚城功德譬證轉也若能前至
寶所亦可得去者今佛未開顯前不得彰灼而有
此語若論密聞則便不妨若論宿世應有是言何
者王子既知彼等退意即教化云汝等若畏生死
且取涅槃消息然後更行大道亦可隨意也又開
權顯實後即得說之如涅槃經中諸取羅漢者皆
是其義。
△二歡喜前入。】

「是時疲極之眾心大歡喜歎未曾有我等今者免斯
惡道快得安隱於是眾人前入化城生巳度想生安
隱想。」

【大歡喜譬聞慧歎未曾有譬煖位免惡道譬頂位
快安隱譬忍位前入化城譬見諦位巳度想譬得
盡智安隱想譬得無生智又巳度想譬具智德安
隱想譬證斷德也二中路懈退譬竟。
△三滅化引
至寶所譬。】

「爾時導師知此人眾既得止息無復疲倦即滅化城
語眾人言汝等去來寶處在近向者大城我所化作
為止息耳。」

【既得止息譬免難無復疲倦譬大乘機發寶處在
近譬顯實大城化作譬廢權也寶所有二義若約
究竟則以極果為寶所如上文云唯佛與佛乃能

究盡諸法實相也若約分入即以初發心住為寶
所如上文云無上寶聚不求自得又云得佛法分
如佛子所應得者皆巳得之也問凡五處開三顯
一為有何異答通論無異別論有差方便品約教
開三顯一文云如來但以一佛乘故為眾生說法
無有餘乘若二若三也火宅約行門三顯一車是
運義運則譬行文云各乘大車遊于四方嬉戲快
樂也信解約人開三顯一結會作人即長者子文
云我等昔來真是佛子也藥草約差別無差別明
權實不的去取但眾生不知佛令其知若知七種
差別即知權同依一理無差別即知實差而無差
無差而差令知此意耳終不說言無一有一此約
自行權實二智隨自意語故佛能知而眾生不知
也亦是通前通後知不知明權實也今化城正約
理開三顯一寶所化城是大小兩理破除二乘權
理顯如來真實一理也下文五百領解舉衣珠為
譬亦是約理也此隨文相一往而說仍一一文並
具四一並是如來能知眾生不知知即開佛知見
矣初立譬竟。
△二法合二初正合二舉譬帖合初
中二初合導師譬二合將導譬。
今初。】

「諸比丘如來亦復如是今為汝等作大導師知諸生
死煩惱惡道險難長遠應去應度。」

【如來合導師也汝等合多眾也生死合果險難煩
惱合因險難也長遠合五百由旬也應去應度合

善知通塞之相亦合欲至寶處也。
△二合將導譬。】

「若眾生但聞一佛乘者則不欲見佛不欲親近便作
是念佛道長遠久受勤苦乃可得成佛知是心怯弱
下劣以方便力而於中道為止息故說二涅槃若眾
生住於二地如來爾時即便為說汝等所作未辦汝
所住地近於佛慧當觀察籌量所得涅槃非真實也
但是如來方便之力於一佛乘分別說三。」

【若眾生三字合所將人眾譬也但聞一佛乘至乃
可得成合中路懈退譬也佛知是心至說二涅槃
合化作一城譬也巳出同居未到實報兩楹之間
名為中道有餘無餘名二涅槃亦是聲聞緣覺二
人所證名二涅槃也若眾生住於二地以下合滅
化引至寶所譬也初正合竟。
△二舉譬帖合。】

「如彼導師為止息故化作大城既知息巳而告之言
寶處在近此城非實我化作耳。」

【化作大城帖合施三寶處在近帖合顯一初廣述
竟。
△二重頌二初頌結緣之由二頌正結緣初中
二初頌遠由二頌近由初又二初頌大通智勝成
佛二頌十方梵王請法。
今初。】

「爾時世尊欲重宣此義而說偈言。

大通智勝佛十劫坐道場佛法不現前不得成佛道
諸天神龍王阿修羅等眾常雨於天華以供養彼佛
諸天擊天鼓并作眾伎樂香風吹萎華更雨新好者
過十小劫巳乃得成佛道諸天及世人心皆懷踊躍

彼佛十六子皆與其眷屬千萬億圍繞俱行至佛所
頭面禮佛足而請轉法輪聖師子法雨充我及一切。」

【初三偈頌第二成道前事次一偈頌第三正明成
道後二偈頌第五請轉法輪兼第四眷屬供養略
不頌第一佛壽長遠也。
△二頌十方梵王請法二
初頌威光照動二頌梵王來請。
今初。】

「世尊甚難值久遠時一現為覺悟群生震動於一切。」

【△二頌梵王來請。】

「東方諸世界五百萬億國梵宮殿光曜昔所未曾有
諸梵見此相尋來至佛所散華以供養并奉上宮殿
請佛轉法輪以偈而讚歎佛知時未至受請默然坐
三方及四維上下亦復爾散華奉宮殿請佛轉法輪
世尊甚難值願以本慈悲廣開甘露門轉無上法輪。」

【前三偈頌東方後二偈總頌九方也初頌遠由竟。

△二頌近由二初頌轉半字法輪二頌轉廢半明
滿法輪。
今初。】

「無量慧世尊受彼眾人請為宣種種法四諦十二緣
無明至老死皆從生緣有如是眾過患汝等應當知
宣暢是法時六百萬億姟得盡諸苦際皆成阿羅漢
第二說法時千萬恒沙眾於諸法不受亦得阿羅漢
從是後得道其數無有量萬億劫算數不能得其邊。」

【初半偈頌受請次偈半頌正轉後三偈頌聞法得
道言無明至老死皆從生緣有者謂此有故彼有
即指無明為行之生緣行為識之生緣乃至生為

老死之生緣也知其過患則當用觀智力滅彼無
明此滅故彼滅矣。
△二頌轉廢半明滿法輪。】

「時十六王子出家作沙彌皆共請彼佛演說大乘法
我等及營從皆當成佛道願得如世尊慧眼第一淨
佛知童子心宿世之所行以無量因緣種種諸譬喻
說六波羅蜜及諸神通事分別真實法菩薩所行道
說是法華經如恒河沙偈彼佛說經巳靜室入禪定
一心一處坐八萬四千劫。」

【初二句頌第一諸子出家次六句頌第二請法略
不頌第三所將亦出家但以營從二字該之佛知
下二偈頌第四受請中二萬劫先說方等般若次
二句頌受請正說法華略不頌第五有解不解及
第六時節後一偈頌第七說巳入定也初頌結緣
之由竟。
△二頌正結緣二初頌法說二頌譬說初
中三初頌昔共結緣二頌中間更相值遇三頌今
日還說法華。
今初。】

「是諸沙彌等知佛禪未出為無量億眾說佛無上慧
各各坐法座說是大乘經於佛宴寂後宣揚助法化
一一沙彌等所度諸眾生有六百萬億恒河沙等眾。」

【△二頌中間更相值遇。】

「彼佛滅度後是諸聞法者在在諸佛土常與師俱生。」

【△三頌今日還說法華二初頌結會古今二頌正
明還說法華。
今初。】

「是十六沙彌具足行佛道今現在十方各得成正覺

爾時聞法者各在諸佛所其有住聲聞漸教以佛道
我在十六數曾亦為汝說是故以方便引汝趣佛慧。」

【初一偈頌結師之古今次二偈但頌會現在弟子
古今略不頌未來弟子也。
△二頌正明還說法華。】

「以是本因緣今說法華經令汝入佛道慎勿懷驚懼。」

【但頌應時故說略不頌釋開三意初頌法說竟。
△
二頌譬說二初頌立譬二頌法合初中二初頌導
師譬二頌將導譬。
今初。】

「譬如險惡道逈絕多毒獸又復無水草人所怖畏處
無數千萬眾欲過此險道其路甚曠遠經五百由旬
時有一導師強識有智慧明了心決定在險濟眾難。」

【長文云曠絕無人今頌云逈絕多毒獸人譬菩提
涅槃獸譬煩惱生死獸多且毒正以小機見思惑
重五濁障深不得行大直道也水譬禪定草譬智
慧強識二句頌聰慧明達在險一句頌善知險道
通塞之相餘可知。
△二頌將導譬二初頌所將人
眾中路懈退二頌滅化引至寶所初中二初頌眾
人退大二頌導師接小。
今初。】

「眾人皆疲倦而白導師言我等今頓乏於此欲退還。」

【△二頌導師接小又二初頌方便設化二頌歡喜
前入。
今初。】

「導師作是念此輩甚可愍如何欲退還而失大珍寶
尋時思方便當設神通力化作大城郭莊嚴諸舍宅
周帀有園林渠流及浴池重門高樓閣男女皆充滿

即作是化巳慰眾言勿懼汝等入此城各可隨所樂。」

【內曰城外曰郭譬有餘無餘二涅槃也舍譬二乘
生緣慈悲宅譬二乘生空智境園林譬二乘總持
無漏法林渠流譬九次第定浴池譬八解脫重門
譬空無相無願三三昧門亦譬二乘重空三昧謂
生空法空乃至無願亦無願也(與大乘二空不同)高樓閣
譬盡智無生智逈出三界也男譬智慧女譬禪定
觀心釋者智體周備如城善法圓足如郭畢竟空
為舍宅性具萬行為園林九種大禪為渠流浴池
生法二空為重門一心三智為高樓閣直善能成
自行如男幹家慈悲能外化他如女外適(觀心釋化亦通
四教今須約圓)。
△二頌歡喜前入。】

「諸人既入城心皆大歡喜皆生安隱想自謂巳得度。」

【初頌所將人眾中路懈退竟。
△二頌滅化引至寶
所。】

「導師知息巳集眾而告言汝等當前進此是化城耳
我見汝疲極中路欲退還故以方便力權化作此城
汝今勤精進當共至寶所。」

【初頌立譬竟。
△二頌法合二初頌正合二頌舉譬
帖合初中二初頌合導師二頌合將導。
今初。】

「我亦復如是為一切導師。」

【△二頌合將導。】

「見諸求道者中路而懈廢不能度生死煩惱諸險道
故以方便力為息說涅槃言汝等苦滅所作皆巳辦

既知到涅槃皆得阿羅漢爾乃集大眾為說真實法
諸佛方便力分別說三乘唯有一佛乘息處故說二
今為汝說實汝所得非滅為佛一切智當發大精進
汝證一切智十力等佛法具三十二相乃是真實滅。」

【初一句頌合所將人眾次三句頌合中路懈退次
一偈頌合方便設化次四偈頌合滅化引至寶所
也三乘約能趣權行二約所趣權理即有餘無餘
之二亦聲聞緣覺果證之二也一切智是般若三
十二相是法身真實滅是解脫三德不縱不橫即
是如來秘密之藏又一切智即法性識十力等即
法性受想行三十二相即法性色獲得究竟常樂
我淨法性五陰盡未來際不生不滅乃名為真實
滅豈同二乘妄計灰斷仍受變易生死耶初頌正
合竟。
△二頌舉譬帖合。】

「諸佛之導師為息說涅槃既知是息巳引入於佛慧。」

【初二句帖合施權次二句帖合顯實也三因緣說
周中初正說因緣竟。】

妙法蓮華經台宗會義卷三之二
