










御錄經海一滴卷之二　　　　　　見二

大佛頂如來密因修證了義萬行首楞嚴經

爾時阿難殷勤啟請十方如來得成菩提妙
奢摩他三摩禪那最初方便。

世尊在大眾
中舒金色臂摩阿難頂告示阿難及諸大眾
有三摩提名大佛頂首楞嚴王具足萬行十
方如來一門超出妙莊嚴路汝今諦聽。

阿
難汝等當知一切眾生從無始來生死相續
皆由不知常住真心性淨明體用諸妄想此
想不真故有輪轉。

汝今欲研無上菩提真
發明性應當直心酬我所問十方如來同一
道故出離生死皆以直心心言直故如是乃
至終始地位中間永無諸委曲相阿難當汝
發心由目觀見如來勝相心生愛樂吾今問
汝惟心與目今何所在阿難白佛言世尊我

今觀此浮根四塵祗在我面如是識心實居
身內佛告阿難汝之心靈一切明了若汝現
前所明了心實在身內爾時先合了知內身
縱不能見心肝脾胃爪生髮長筋轉脈搖誠
合明了如何不知是故應知心在身內無有
是處。

阿難言我聞如來如是法音悟知我
心實居身外佛告阿難若汝覺了知見之心
實在身外身心相外自不相干則心所知身
不能覺覺在身際心不能知我今示汝兜羅
綿手汝眼見時心分別不阿難答言如是世
尊佛言若相知者云何在外是故應知心在
身外無有是處。

阿難言如佛所言不見內
故不居身內身心相知不相離故不在身外
我今思惟潛伏根裏猶如有人取琉璃椀合
其兩眼雖有物合而不留礙彼根隨見隨即

分別佛告阿難如汝所言潛根內者猶如琉
璃彼人當以琉璃籠眼當見山河見琉璃不
世尊是人當以琉璃籠眼實見琉璃佛言汝
心若同琉璃合者當見山河何不見眼若見
眼者眼即同境不得成隨若不能見云何說
言此了知心潛在根內如琉璃合是故應知
汝言覺了能知之心潛伏根裏無有是處。

阿難言世尊我今又作如是思惟是眾生身
腑臟在中竅穴居外有藏則暗有竅則明今
我對佛開眼見明名為見外閉眼見暗名為
見內是義云何佛告阿難汝當閉眼見暗之
時此暗境界為與眼對為不對眼若與眼對
暗在眼前云何成內若不對者云何成見是
故應知汝言見暗名見內者無有是處。

阿
難言我嘗聞佛開示四眾由心生故種種法

生由法生故種種心生我今思惟隨所合處
心則隨有亦非內外中間三處佛告阿難汝
今說言由法生故種種心生隨所合處心隨
有者是心無體則無所合若有體者為復一
體為有多體若一體者則汝以手挃一支時
四支應覺若咸覺者挃應無在若挃有所一
體不成若多體者則成多人何體為汝是故
應知隨所合處心則隨有無有是處。

阿難
言如世尊言眼色為緣生於眼識眼有分別
色塵無知識生其中則為心在佛言汝心若
在根塵之中此之心體為復兼二為不兼二
若兼二者物體雜亂物非體知成敵兩立云
何為中兼二不成非知不知即無體性中何
為相是故應知當在中間無有是處。

阿難
言我昔見佛與四大弟子共轉法輪常言覺

知分別心性既不在內亦不在外不在中間
則我無著名為心不佛告阿難汝言覺知分
別心性俱無在者諸所物象名為一切汝不
著者為在為無無則同於龜毛兔角云何不
著有不著者不可名無無相則無非無即相
相有則在云何無著是故應知一切無著名
覺知心無有是處爾時阿難即從座起右膝
著地合掌恭敬而白佛言我是如來最小之
弟蒙佛慈愛雖今出家猶恃憍憐所以多聞
未得無漏當由不知真際所詣惟願世尊大
慈哀愍開示我等奢摩他路。

佛告阿難一切眾生從無始來種種顛倒業
種自然如惡义聚諸修行人不能得成無上
菩提乃至別成聲聞緣覺及成外道諸天魔
王及魔眷屬皆由不知二種根本錯亂修習

猶如煮沙欲成嘉饌縱經塵劫終不能得云
何二種阿難一者無始生死根本則汝今者
與諸眾生用攀緣心為自性者二者無始菩
提涅槃元清淨體則汝今者識精元明能生
諸緣緣所遺者由諸眾生遺此本明雖終日
行而不自覺枉入諸趣。

爾時世尊開示阿難及諸大眾欲令心入無
生法忍於師子座摩阿難頂而告之言如來
常說諸法所生惟心所現一切因果世界微
塵因心成體阿難若諸世界一切所有其中
乃至草葉縷結詰其根元咸有體性縱令虛
空亦有名貌何况清淨妙淨明心性一切心
而自無體若汝執悋分別覺觀所了知性必
為心者此心即應離諸一切色香味觸諸塵
事業別有全性如汝今者承聽我法此則因

聲而有分別縱滅一切見聞覺知內守幽閒
猶為法塵分別影事我非勅汝執為非心但
汝於心微細揣摩若離前塵有分別性即真
汝心若分別性離塵無體斯則前塵分別影
事塵非常住若變滅時此心則同龜毛兔角
則汝法身同於斷滅其誰修證無生法忍。

於是如來普告大眾若復眾生以搖動者名
之為塵以不住者名之為客汝觀阿難頭自
動搖見無所動又汝觀我手自開合見無舒
卷云何汝今以動為身以動為境從始洎終
念念生滅遺失真性顛倒行事性心失真認
物為己輪廻是中自取流轉。

佛興慈悲哀愍阿難及諸大眾發海潮音徧
告同會諸善男子我常說言色心諸緣及心
所使諸所緣法惟心所現汝身汝心皆是妙

明真精妙心中所現物云何汝等遺失本妙
圓妙明心寶明妙性認悟中迷晦昧為空空
晦暗中結暗為色色雜妄想想相為身聚緣
內搖趣外奔逸昬擾擾相以為心性一迷為
心決定惑為色身之內不知色身外洎山河
虛空大地咸是妙明真心中物譬如澄清百
千大海棄之惟認一浮漚體目為全潮窮盡
瀛渤汝等即是迷中倍人如來說為可憐愍
者。

佛告阿難且汝見我見精明元此見雖
非妙精明心如第二月非是月影汝應諦聽
今當示汝無所還地阿難此大講堂洞開東
方日輪升天則有明耀中夜黑月雲霧晦暝
則復昬暗戶牖之隙則復見通牆宇之間則
復觀壅分別之處則復見緣頑虛之中遍是
空性鬱𡋯之象則紆昬塵澄霽斂氛又觀清

淨阿難汝咸看此諸變化相吾今各還本所
因處阿難此諸變化明還日輪何以故無日
不明明因屬日是故還日暗還黑月通還戶
牖壅還牆宇緣還分別頑虛還空鬱𡋯還塵
清明還霽則諸世間一切所有不出斯類汝
見八種見精明性當欲誰還何以故若還於
明則不明時無復見暗雖明暗等種種差別
見無差別諸可還者自然非汝不汝還者非
汝而誰則知汝心本妙明淨汝自迷悶喪本
受輪於生死中常被漂溺是故如來名可憐
愍。

一切眾生從無始來迷已為物失於本
心為物所轉故於是中觀大觀小若能轉物
則同如來身心圓明不動道場於一毛端徧
能含受十方國土。

佛告文殊及諸大眾十方如來及大菩薩於

其自住三摩地中見與見緣并所想相如虛
空華本無所有此見及緣元是菩提妙淨明
體云何於中有是非是文殊吾今問汝如汝
文殊更有文殊是文殊者為無文殊文殊言
如是世尊我真文殊無是文殊何以故若有
是者則二文殊然我今日非無文殊於中實
無是非二相佛言此見妙明與諸空塵亦復
如是本是妙明無上菩提淨圓真心妄為色
空及與聞見如第二月誰為是月又誰非月
文殊但一月真中間自無是月非月。

阿難白佛言世尊亦曾於楞伽山為大慧等
敷演斯義彼外道等常說自然我說因緣非
彼境界我今觀此覺性自然非生非滅似非
因緣云何開示不入羣邪佛告阿難我今如
是開示方便真實告汝汝猶未悟惑為自然

阿難若必自然自須甄明有自然體汝且觀
此妙明見中以何為自此見為復以明為自
以暗為自以空為自以塞為自阿難若明為
自應不見暗若復以空為自體者應不見塞
如是乃至諸暗等相以為自者則於明時見
性斷滅云何見明阿難汝言因緣吾復問汝
汝今因見見性現前此見為復因明有見因
暗有見因空有見因塞有見阿難若因明有
應不見暗如因暗有應不見明如是乃至因
空因塞同於明暗復次阿難此見又復緣明
有見緣暗有見緣空有見緣塞有見阿難若
緣空有應不見塞若緣塞有應不見空如是
乃至緣明緣暗同於空塞當知如是精覺妙
明非因非緣亦非自然非不自然無非不非
無是非是離一切相即一切法汝今云何於

中措心以諸世間戲論名相而得分別如以
手掌撮摩虛空祗益自勞虛空云何隨汝執
捉是故阿難汝今當知見明之時見非是明
見暗之時見非是暗見空之時見非是空見
塞之時見非是塞四義成就汝復應知見見
之時見非是見見猶離見見不能及云何復
說因緣自然及和合相。

若能遠離諸和合
緣及不和合則復滅除諸生死因圓滿菩提
不生滅性清淨本心本覺常住阿難汝猶未
明一切浮塵諸幻化相當處出生隨處滅盡
幻妄稱相其性真為妙覺明體如是乃至五
陰六入從十二處至十八界因緣和合虛妄
有生因緣別離虛妄名滅殊不能知生滅去
來本如來藏常住妙明不動周圓妙真如性
性真常中求於去來迷悟生死了無所得。


阿難譬如有人以清淨目觀晴明空惟一晴
虛逈無所有其人無故不動目睛瞪以發勞
則於虛空別見狂華復有一切狂亂非相色
陰當知亦復如是。

阿難譬如有人手足宴安百骸調適忽如忘
生性無違順其人無故以二手掌於空相摩
於二手中妄生澀滑冷熱諸相受陰當知亦
復如是。

阿難譬如有人談說酢梅口中水出思蹋懸
崖足心酸澀想陰當知亦復如是。

阿難譬如瀑流波浪相續前際後際不相踰
越行陰當知亦復如是。

阿難譬如有人取頻伽瓶塞其兩孔滿中擎
空千里遠行用餉他國識陰當知亦復如是
阿難白佛言世尊如來常說和合因緣一切

世間種種變化皆因四大和合發明云何如
來因緣自然二俱排𢷤我今不知斯義所屬
惟垂哀愍開示眾生中道了義無戲論法爾
時世尊告阿難言汝先厭離聲聞緣覺諸小
乘法發心勤求無上菩提故我今時為汝開
示第一義諦如何復將世間戲論妄想因緣
而自纏繞汝雖多聞如說藥人真藥現前不
能分別如來說為真可憐愍汝今諦聽吾當
為汝分別開示亦令當來修大乘者通達實
相阿難默然承佛聖旨阿難如汝所言四大
和合發明世間種種變化阿難若彼大性體
非和合則不能與諸大雜和猶如虛空不和
諸色若和合者同於變化始終相成生滅相
續生死死生生生死死如旋火輪未有休息
阿難如水成冰冰還成水汝觀地性麤為大

地細為微塵至隣虛塵析彼極微色邊際相
七分所成更析隣虛即實空性阿難若此隣
虛析成虛空當知虛空出生色相汝今問言
由和合故出生世間諸變化相汝且觀此一
鄰虛塵用幾虛空和合而有不應鄰虛合成
鄰虛又鄰虛塵析入空者用幾色相合成虛
空若色合時合色非空若空合時合空非色
色猶可析空云何合汝元不知如來藏中性
色真空性空真色清淨本然周徧法界隨眾
生心應所知量循業發現世間無知惑為因
緣及自然性皆是識心分別計度但有言說
都無實義。

佛言富樓那如汝所言清淨本然云何忽生
山河大地汝常不聞如來宣說性覺妙明本
覺明妙富樓那言唯然世尊我常聞佛宣說

斯義佛言汝稱覺明為復性明稱名為覺為
覺不明稱為明覺富樓那言若此不明名為
覺者則無所明佛言若無所明則無明覺有
所非覺無所非明無明又非覺湛明性性覺
必明妄為明覺覺非所明因明立所所既妄
立生汝妄能。

無同異中熾然成異異彼所
異因異立同同異發明因此復立無同無異
如是擾亂相待生勞勞久發塵自相渾濁由
是引起塵勞煩惱。

富樓那言若此妙覺本
妙覺明與如來心不增不減無狀忽生山河
大地諸有為相如來今得妙空明覺山河大
地有為習漏何當復生佛告富樓那譬如迷
人於一聚落惑南為北此迷為復因迷而有
因悟所出富樓那言如是迷人亦不因迷又
不因悟何以故迷本無根云何因迷悟非生

迷云何因悟佛言彼之迷人正在迷時倐有
悟人指示令悟富樓那於意云何此人縱迷
於此聚落更生迷不不也世尊富樓那十方
如來亦復如是此迷無本性畢竟空昔本無
迷似有迷覺覺迷迷滅覺不生迷亦如翳人
見空中華翳病若除華於空滅忽有愚人於
彼空華所滅空地待華更生汝觀是人為愚
為慧富樓那言空元無華妄見生滅見華滅
空巳是顛倒敕令更出斯實狂癡云何更名
如是狂人為愚為慧佛言如汝所解云何問
言諸佛如來妙覺明空何當更出山河大地
又如金鑛雜於精金其金一純更不成雜如
木成灰不重為木諸佛如來菩提涅槃亦復
如是。

富樓那又汝問言地水火風本性圓
融周徧法界疑水火性不相凌滅又徵虛空

及諸大地俱徧法界不合相容富樓那譬如
虛空體非羣相而不拒彼諸相發揮。

富樓
那汝以色空相傾相奪於如來藏而如來藏
隨為色空周徧法界是故於中風動空澄日
明雲暗眾生迷悶背覺合塵故發塵勞有世
間相我以妙明不滅不生合如來藏而如來
藏惟妙覺明圓照法界是故於中一為無量
無量為一小中現大大中現小不動道塲徧
十方界身含十方無盡虛空於一毛端現寶
王剎坐微塵裏轉大法輪滅塵合覺故發真
如妙覺明性而如來藏本妙圓心非心非空
非地非水非風非火非眼非耳鼻舌身意非
色非聲香味觸法如是乃至非大涅槃非常
非樂非我非淨以是俱非世出世故即如來
藏元明心妙即心即空即地即水即風即火

即眼即耳鼻舌身意即色即聲香味觸法如
是乃至即大涅槃即常即樂即我即淨以是
俱即世出世故即如來藏妙明心元離即離
非是即非即。

譬如琴瑟箜篌琵琶雖有妙
音若無妙指終不能發汝與眾生亦復如是
寶覺真心各各圓滿如我按指海印發光汝
暫舉心塵勞先起由不勤求無上覺道愛念
小乘得少為足富樓那言我與如來寶覺圓
明真妙淨心無二圓滿而我昔遭無始妄想
久在輪廻今得聖乘猶未究竟世尊諸妄一
切圓滅獨妙真常敢問如來一切眾生何因
有妄自蔽妙明受此淪溺佛告富樓那汝雖
除疑餘惑未盡吾以世間現前諸事今復問
汝汝豈不聞室羅城中演若達多忽於晨朝
以鏡照面愛鏡中頭眉目可見瞋責巳頭不

見面目以為魑魅無狀狂走於意云何此人
何因無故狂走富樓那言是人心狂更無他
故佛言妙覺明圓本圓明妙既稱為妄云何
有因若有所因云何名妄自諸妄想展轉相
因從迷積迷以歷塵劫雖佛發明猶不能返
如是迷因因迷自有識迷無因妄無所依尚
無有生欲何為滅得菩提者如寤時人說夢
中事心縱精明欲何因緣取夢中物况復無
因本無所有如彼城中演若達多豈有因緣
自怖頭走忽然狂歇頭非外得縱未歇狂亦
何遺失富樓那妄性如是因何為在汝但不
隨三種相續三緣斷故三因不生則汝心中
狂性自歇歇即菩提不從人得。

譬如有人
於自衣中繫如意珠不自覺知窮露他方乞
食馳走雖實貧窮珠不曾失忽有智者指示

其珠所願從心致大饒富方悟神珠非從外
得。

佛告阿難即如城中演若達多狂性因緣若
得滅除則不狂性自然而出因緣自然理窮
於是。

若悟本頭識知狂走因緣自然俱為
戲論是故我言三緣斷故即菩提心菩提心
生生滅心滅此但生滅滅生俱盡無功用道
若有自然如是則明自然心生生滅心滅此
亦生滅無生滅者名為自然猶如世間諸相
雜和成一體者名和合性非和合者稱本然
性本然非然和合非合合然俱離離合俱非
此句方名無戲論法菩提涅槃尚在遙遠非
汝歷劫辛勤修證雖復憶持十方如來十二
部經清淨妙理如恒河沙只益戲論。

今汝
且觀現前六根為一為六阿難若言一者耳

何不見目何不聞頭奚不履足奚無語若此
六根决定成六如我今會與汝宣揚微妙法
門汝之六根誰來領受阿難言我用耳聞佛
言汝耳自聞何關身口口來問義身起欽承
是故應知非一終六非六終一終不汝根元
一元六阿難當知是根非一非六由無始來
顛倒淪替故於圓湛一六義生汝須陀洹雖
得六銷猶未亡一如太虛空叅合羣噐由噐
形異名之異空除噐觀空說空為一彼太虛
空云何為汝成同不同何况更名是一非一
則汝了知六受用根亦復如是。

汝但不循
動靜合離恬變通塞生滅明暗如是十二諸
有為相隨拔一根脫粘內伏伏歸元真發本
明耀耀性發明諸餘五粘應拔圓脫不由前
塵所起知見明不循根寄根明發由是六根

互相為用。

阿難今汝諸根若圓拔巳內瑩
發光如是浮塵及器世間諸變化相如湯銷
冰應念化成無上知覺阿難如彼世人聚見
於眼若令急合暗相現前六根黯然頭足相
類彼人以手循體外繞彼雖不見頭足一辨
知覺是同緣見因明暗成無見不明自發則
諸暗相永不能昏根塵既銷云何覺明不成
圓妙。

以諸眾生從無始來循諸色聲逐念
流轉曾不開悟性淨妙常不循所常逐諸生
滅由是生生雜染流轉若棄生滅守於真常
常光現前根塵識心應時銷落想相為塵識
情為垢二俱遠離則汝法眼應時清明云何
不成無上知覺。

爾時世尊告阿難言汝欲識知俱生無明使
汝輪轉生死結根惟汝六根更無他物汝復

欲知無上菩提令汝速證安樂解脫寂靜妙
常亦汝六根更非他物根塵同源縛脫無二
識性虛妄猶如空華阿難由塵發知因根有
相相見無性同於交蘆是故汝今知見立知
即無明本知見無見斯即涅槃無漏真淨云
何是中更容他物爾時世尊欲重宣此義而
說偈言。


「　真性有為空
　緣生故如幻
　無為無起滅
　不實如空華
　言妄顯諸真
　妄真同二妄
　猶非真非真
　云何見所見
　中間無實性
　是故若交蘆
　結解同所因
　聖凡無二路
　汝觀交中性
　空有二俱非
　迷晦即無明
　發明便解脫
　解結因次第
　六解一亦亡
　根選擇圓通
　入流成正覺
　陀那微細識
　習氣成暴流
　真非真恐迷
　我常不開演

　自心取自心
　非幻成幻法
　不取無非幻
　非幻尚不生
　幻法云何立
　是名妙蓮華
　金剛王寶覺
　如幻三摩提
　彈指超無學
　此阿毘達摩
　十方薄伽梵
　一路涅槃門」



爾時觀世音菩薩即從座起頂禮佛足而白
佛言世尊憶念我昔無數恒河沙劫於時有
佛出現於世名觀世音我於彼佛發菩提心
彼佛教我從聞思修入三摩地初於聞中入
流亡所所入既寂動靜二相了然不生如是
漸增聞所聞盡盡聞不住覺所覺空空覺極
圓空所空滅生滅既滅寂滅現前忽然超越
世出世間十方圓明獲二殊勝一者上合十
方諸佛本妙覺心與佛如來同一慈力二者
下合十方一切六道眾生與諸眾生同一悲
仰世尊由我供養觀音如來蒙彼如來授我

如幻聞熏聞修金剛三昧與佛如來同慈力
故今我身成三十二應入諸國土與諸眾生
同悲仰故令諸眾生於我身心獲十四種無
畏功德。

爾時世尊告文殊師利我今欲令阿難開悟
何方便門得易成就文殊師利法王子奉佛
慈旨即從座起頂禮佛足承佛威神說偈對
佛。


「　覺海性澄圓
　圓澄覺元妙
　元明照生所
　所立照性亡
　迷妄有虛空
　依空立世界
　想澄成國土
　知覺乃眾生
　空生大覺中
　如海一漚發
　有漏微塵國
　皆依空所生
　漚滅空本無
　况復諸三有
　歸元性無二
　方便有多門
　聖性無不通
　順逆皆方便
　初心入三昧
　遲速不同倫
　我今白世尊

　佛出娑婆界
　此方真教體
　清淨在音聞
　欲取三摩提
　實以聞中入
　離苦得解脫
　良哉觀世音
　於恒沙劫中
　入微塵佛國
　得大自在力
　無畏施眾生
　妙音觀世音
　梵音海潮音
　救世悉安寧
　出世獲常住
　我今啟如來
　如觀音所說
　譬如人靜居
　十方俱擊鼓
　十處一時聞
　此則圓真實
　目非觀障外
　口鼻亦復然
　身以合方知
　心念紛無緒
　隔垣聽音嚮
　遐邇俱可聞
　五根所不齊
　是則通真實
　音聲性動靜
　聞中為有無
　無聲號無聞
　非實聞無性
　聲無既無滅
　聲有亦非生
　生滅二圓離
　是則常真實
　縱令在夢想
　不為不思無
　覺觀出思惟
　身心不能及
　今此娑婆國
　聲論得宣明
　眾生迷本聞
　循聲故流轉

　阿難縱強記
　不免落邪思
　豈非隨所淪
　旋流獲無妄
　阿難汝諦聽
　我承佛威力
　宣說金剛王
　如幻不思議
　佛母真三昧
　汝聞微塵佛
　一切祕密門
　欲漏不先除
　畜聞成過誤
　將聞持佛佛
　何不自聞聞
　聞非自然生
　因聲有名字
　旋聞與聲脫
　能脫欲誰名
　一根既返源
　六根成解脫
　見聞如幻翳
　三界若空華
　聞復翳根除
　塵銷覺圓淨
　淨極光通達
　寂照含虛空
　却來觀世間
　猶如夢中事
　摩登伽在夢
　誰能留汝形
　如世巧幻師
　幻作諸男女
　雖見諸根動
　要以一機抽
　息機歸寂然
　諸幻成無性
　六根亦如是
　元依一精明
　分成六和合
　一處成休復
　六用皆不成
　塵垢應念銷
　成圓明淨妙
　餘塵尚諸學

　明極即如來
　大眾及阿難
　旋汝倒聞機
　反聞聞自性
　性成無上道
　圓通實如是
　此是微塵佛
　一路涅槃門
　過去諸如來
　斯門已成就
　現在諸菩薩
　今各入圓明
　未來修學人
　當依如是法
　我亦從中證
　非惟觀世音」



即時阿難及諸大眾得蒙開示心慮虛凝斷
除三界修心六品微細煩惱而白佛言大威
德世尊善開眾生微細沉惑令我身心得大
饒益世尊若此妙明真淨妙心本來徧圓即
是如來成佛真體佛體真實云何復有地獄
餓鬼畜生修羅人天等道佛告阿難如是地
獄餓鬼畜生人及神仙天洎修羅精研七趣
皆是昏沉諸有為相妄想受生妄想隨業於
妙圓明無作本心皆如空華元無所著但一

虛妄更無根緒阿難此等眾生不識本心受
此輪廻經無量劫不得真淨皆由隨順殺盜
淫故反此三種又則出生無殺盜淫有名鬼
倫無名天趣有無相傾起輪廻性若得妙發
三摩提者則妙常寂有無二無無二亦滅尚
無不殺不偷不淫云何更隨殺盜淫事阿難
不斷三業各各有私因各各私眾私同分非
無定處自妄發生生妄無因無可尋究汝勗
修行欲得菩提要除三惑不盡三惑縱得神
通皆是世間有為功用習氣不滅落於魔道
雖欲除妄倍加虛偽如來說為可哀憐者汝
妄自造非菩提咎作是說者名為正說若他
說者即魔王說。

爾時如來將罷法座普告大眾及阿難言汝
等當知有漏世界十二類生本覺妙明覺圓

心體與十方佛無二無別由汝妄想迷理為
咎癡愛發生生發徧迷故有空性化迷不息
有世界生則此十方微塵國土非無漏者皆
是迷頑妄想安立當知虛空生汝心內猶如
片雲點太清裏况諸世界在虛空耶汝等一
人發真歸元此十方空皆悉銷殞云何空中
所有國土而不振裂汝軰修禪飾三摩地十
方菩薩及諸無漏大阿羅漢心精通㳷當處
湛然一切魔王及與鬼神諸凡夫天見其宮
殿無故崩裂大地振坼水陸飛騰無不驚慴
凡夫昏暗不覺遷訛彼等咸得五種神通惟
除漏盡戀此塵勞如何令汝摧裂其處是故
神鬼及諸天魔魍魎妖精於三昧時僉來惱
汝然彼諸魔雖有大怒彼塵勞內汝妙覺中
如風吹光如刀斷水了不相觸汝如沸湯彼

如堅冰暖氣漸隣不日消殞徒恃神力但為
其客成就破亂由汝心中五陰主人主人若
迷客得其便當處禪那覺悟無惑則彼魔事
無奈汝何陰消入明則彼羣邪咸受幽氣明
能破暗近日消殞如何敢留擾亂禪定若不
明悟被陰所迷則汝阿難必為魔子成就魔
人如摩登伽殊為眇劣彼惟咒汝破佛律儀
八萬行中只毀一戒心清淨故尚未淪溺此
乃隳汝寶覺全身如宰臣家忽逢籍沒宛轉
零落無可哀救阿難當知汝坐道塲銷落諸
念其念若盡則諸離念一切精明動靜不移
憶忘如一當住此處入三摩地如明目人處
大幽暗精性妙淨心未發光此則名為色陰
區宇若目明朗十方洞開無復幽黯名色陰
盡是人則能超越劫濁觀其所由堅固妄想

以為其本。

阿難彼善男子修三摩提奢摩
他中色陰盡者見諸佛心如明鏡中顯現其
像若有所得而未能用猶如魘人手足宛然
見聞不惑心觸客邪而不能動此則名為受
陰區宇若魘咎歇其心離身反觀其面去住
自由無復留礙名受陰盡是人則能超越見
濁觀其所由虛明妄想以為其本。

阿難彼
善男子修三摩地受陰盡者雖未漏盡心離
其形如鳥出籠已能成就從是凡身上歷菩
薩六十聖位得意生身隨往無礙譬如有人
熟寐寱言是人雖則無別所知其言已成音
韻倫次令不寐者咸悟其語此則名為想陰
區宇若動念盡浮想消除於覺明心如去塵
垢一倫生死首尾圓照名想陰盡是人則能
超煩惱濁觀其所由融通妄想以為其本。


阿難彼善男子修三摩地想陰盡者是人平
常夢想消滅寤寐恒一覺明虛靜猶如晴空
無復麄重前塵影事觀諸世間大地山河如
鏡鑑明來無所粘過無踪跡虛受照應了罔
陳習惟一精真生滅根元從此披露見諸十
方十二眾生畢殫其類雖未通其各命由緒
見同生基猶如野馬熠熠清擾為浮根塵究
竟樞穴此則名為行陰區宇若此清擾熠熠
元性性入元澄一澄元習如波瀾滅化為澄
水名行陰盡是人則能超眾生濁觀其所由
幽隱妄想以為其本。

阿難彼善男子修三
摩地行陰盡者諸世間性幽清擾動同分生
機倐然隳裂沉細綱紐補特伽羅酬業深脉
感應懸絕於涅槃天將大明悟如鷄後鳴曕
顧東方已有精色六根虛靜無復馳逸內外

湛明入無所入深達十方十二種類受命元
由觀由執元諸類不召於十方界已獲其同
精色不沉發現幽祕此則名為識陰區宇若
於羣召已獲同中消磨六門合開成就見聞
通鄰互用清淨十方世界及與身心如吠琉
璃內外明徹名識陰盡是人則能超越命濁
觀其所由罔象虛無顛倒妄想以為其本。

阿難汝等存心秉如來道將此法門於我滅
後傳示末世普令眾生覺了斯義無令見魔
自作沉孽保綏哀救消息邪緣令其身心入
佛知見從始成就不遭岐路如是法門先過
去世恒沙劫中微塵如來乘此心開得無上
道識陰若盡則汝現前諸根互用從互用中
能入菩薩金剛乾慧圓明精心於中發化如
淨琉璃內含寶月如是乃超十信十住十行

十回向四加行心菩薩所行金剛十地等覺
圓明入於如來妙莊嚴海圓滿菩提歸無所
得。

阿難精真妙明本覺圓淨非留死生及諸塵
垢乃至虛空皆因妄想之所生起斯元本覺
妙明精真妄以發生諸器世間如演若多迷
頭認影妄元無因於妄想中立因緣性迷因
緣者稱為自然彼虛空性猶實幻生因緣自
然皆是眾生妄心計度阿難知妄所起說妄
因緣若妄元無說妄因緣元無所有何况不
知推自然者是故如來與汝發明五陰本因
同是妄想汝體先因父母想生汝心非想則
不能來想中傳命如我先言心想酢味口中
涎出心想登高足心酸起懸崖不有酢物未
來汝體必非虛妄通倫口水如何因談酢出

是故當知汝現色身名為堅固第一妄想。

即此所說臨高想心能令汝形真受酸澀由
因受生能動色體汝今現前順益違損二現
驅馳名為虛明第二妄想。

由汝念慮使汝
色身身非念倫汝身何因隨念所使種種取
像心生形取與念相應寤即想心寐為諸夢
則汝想念搖動妄情名為融通第三妄想。

化理不住運運密移甲長髮生氣消容皺日
夜相代曾無覺悟阿難此若非汝云何體遷
如必是真汝何無覺則汝諸行念念不停名
為幽隱第四妄想。

又汝精明湛不搖處名
恒常者於身不出見聞覺知若實精真不容
習妄何因汝等曾於昔年覩一奇物經歷年
歲憶忘俱無於後忽然覆覩前異記憶宛然
曾不遺失則於精了湛不搖中念念受熏有

何籌算。

阿難當知此湛非真如急流水望
如恬靜流急不見非是無流若非想元寧受
妄習非汝六根互用合開此之妄想無時得
滅故汝現在見聞覺知中串習機則湛了內
罔象虛無第五顛倒細微精想。

阿難是五
受陰五妄想成汝今欲知因界淺深惟色與
空是色邊際惟觸及離是受邊際惟記與忘
是想邊際惟滅與生是行邊際湛入合湛歸
識邊際此五陰元重疊生起生因識有滅從
色除理則頓悟乘悟併消事非頓除因次第
盡我已示汝劫波巾結。

汝應將此妄想根
元心得開通傳示將來末法之中諸修行者
令識虛妄深厭自生知有涅槃不戀三界。

阿難此佛頂光聚悉怛多般怛囉祕密伽陀
出生十方一切諸佛十方如來因此咒心得

成無上正徧知覺十方如來執此咒心降伏
諸魔制諸外道十方如來乘此咒心坐寶蓮
華應微塵國十方如來含此咒心於微塵國
轉大法輪。

阿難若復有人徧滿十方所有
虛空盈滿七寶持以奉上微塵諸佛承事供
養心無虛度若復有人身具四重十波羅夷
瞬息即經此方地方阿鼻地獄能以一念將
此法門於末劫中開示未學是人罪障應念
消滅變其所受地獄苦因成安樂國得福超
越前之施人百倍千倍千萬億倍如是乃至
算數譬喻所不能及阿難若有眾生能誦此
經能持此咒如我廣說窮劫不盡依我教言
如教行道直成菩提無復魔業。

御錄經海一滴卷之二


音釋

脾
(蒲糜切土藏也)。
竅
(苦弔切穴也)。
挃
(職日切)。
揣
(󵚼委切度也)。

渤
(上音盈下音孛)。
𡋯
(蒲沒切塺也)。
黯
(乙減切深慘色)。
勗
(許里切)。


