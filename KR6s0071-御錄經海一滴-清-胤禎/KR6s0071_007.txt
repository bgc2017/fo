










御錄經海一滴卷之七　　　　　　見七

入法界體性經

婆伽婆在耆闍崛山中從三昧起見文殊師
利童子住別門外見巳告言文殊師利汝來
汝來入內莫住於外爾時文殊師利童子言
善哉世尊即詣佛所到巳頂禮佛足却住一
面佛告文殊師利汝可就坐時文殊師利言
善哉世尊唯然受教向佛合掌却坐一面於
時文殊師利白佛言世尊今者世尊住何三
昧而從起耶佛告文殊師利有三昧名曰寶
積然我於時行此三昧而從彼起文殊復言
以何因緣名此三昧為寶積耶佛告文殊師
利譬如大摩尼寶善磨瑩巳安置淨處隨彼
地方出諸珍寶不可窮盡如是文殊師利我
住此三昧觀於東方見無量阿僧祇世界現

在諸佛如來阿羅呵三藐三佛陀如是南西
北方四維上下如是十方無量阿僧祇世界
我皆現見是諸如來住此三昧為眾說法文
殊師利我住此三昧不見一法然非法界文
殊師利又此三昧名實際印若有純直男子
女人行此印者辯才不斷文殊師利言世尊
我知辯才佛言汝云何知辯才文殊言世尊
譬如彼摩尼寶不依餘處還依實際而住如
是世尊一切諸法更無所住唯依實際而住
佛言汝知實際乎文殊言如是世尊我知實
際佛言何謂實際文殊言世尊有我所際彼
即實際所有凡夫際彼即實際若業若果報
一切諸法悉是實際佛言文殊師利汝云何
為初行人說法文殊言世尊我不滅貪欲諸
患而為說法所以者何此等諸法本性無生

無滅故世尊若能滅實際即能滅我見所生
際如是說法不受佛法不著凡夫法於諸法
不舉不捨文殊師利言世尊教化眾生時云
何說法佛言文殊師利我不壞色生亦不壞
色不生故說法如是受想行識亦不壞不生
故說法文殊師利我不壞欲瞋癡等而為說
法我為諸教化者當令知不思議法我為說
法如是種種名字諸法入於法界中無有名
字差別譬如種種諸穀聚中不可說別是法
界中亦無別名有此有彼是染是淨凡夫聖
人及諸佛法如是名字不可示現如是法界
無違無逆何以故其逆順界法界無二相故
無來無去不可見故爾時世尊問文殊師利
言汝知法界耶如是世尊我知法界即是我
界佛復問汝知世間耶文殊言世尊如幻化

人所作處是世間處世尊世間者但有名字
無實物可見說名世間行然我不離法界見
於世間何以故無世間故如世尊問言世間
何處行者所謂色性不生不滅彼行亦不生
不滅如是受想行識此識性不生不滅如是
行亦無生無滅世尊如是一相所謂無相佛
問汝豈不作是念若現在如來佛陀當滅度
耶文殊答言世尊豈可法界有巳修習未修
習也法界既無修習云何得有滅不現耶佛
問過去諸佛如恒伽沙等巳滅度汝豈不信
耶文殊答言世尊我信諸如來皆巳涅槃見
彼出處故佛問欲使諸凡夫死巳更生也文
殊答言世尊我尚不見有凡夫何有更生耶
佛問汝豈不樂法界耶文殊答言世尊我不
見有一法非法界者更何所樂佛言文殊師

利若慢者聞汝說生大恐怖文殊師利言世
尊若慢者生怖實際亦生恐怖其實際不恐
怖故即一切諸法皆無恐怖以無修作故此
是金剛句佛問何故名此為金剛句文殊言
世尊諸法性不壞是故名金剛句世尊如來
不思議句是諸法不思議是金剛句佛言善
哉善哉文殊師利汝善說此語文殊師利我
見無量世界中如來亦說此法本時長老舍
利弗在門外邊而住世尊告文殊師利童子
言文殊師利是舍利弗比丘今在門外為欲
聽法汝令使入文殊師利言世尊若彼舍利
弗際若法界際此二際豈有在內在外長老
舍利弗際即是實際舍利弗界即是法界然
此法界無出無入不來不去其長老舍利弗
從何處來當入何所佛言文殊師利若我在

內共諸聲聞語論汝在於外而不聽入汝意
豈不生苦惱想耶文殊師利言不也世尊何
以故凡所說法不離法界如來說法即是法
界法界即是如來界世尊若我恒河沙劫等
不來至世尊說法所我時不生愛樂亦無憂
惱何以故若有二者即生憂惱法界無二故
無惱耶爾時世尊告長老舍利弗言舍利弗
汝來聽文殊師利辯才耶舍利弗言唯然世
尊我甚樂聞爾時文殊師利白佛言世尊令
長老舍利弗得入聽法爾時世尊言舍利弗
汝來前入舍利弗言善哉世尊即前入室頂
禮佛足退坐一面文殊師利言長老舍利弗
汝見何義故而來此耶舍利弗言文殊師利
我欲聽法故來此耳說法以何義為甚深最
勝文殊師利言舍利弗此法難知以無器故

說法以無所依無能依故發此說法是故說
法平等平等無有住處畢竟寂靜說諸法故
此無所住故稱最勝舍利弗言文殊師利我
聽世尊及汝說法無有厭足時文殊言大德
舍利弗汝信涅槃法是舍利弗耶舍利弗言
文殊師利我有信諸法本性成就故我無涅
槃文殊又問汝信無死法耶舍利弗言文殊
師利我有信夫法界者不死不生我信如是
文殊問大德汝信漏盡阿羅漢解脫法耶舍
利弗答我實有信彼諸法離諸法然不取諸
法我如是信問太德汝信諸佛是一佛耶答
我信法界不可分別我如是信問大德汝信
諸佛剎即是一佛剎耶答我有信是諸佛剎
依如無盡剎亦無盡我如是信問大德汝信
諸法無可證無可滅無可思念不可修作耶

答我有信自體不自知自體本性不捨本性
自體亦不證亦無思念不相違背不生不滅
不取不捨善住彼際我如是信問大德汝信
有為界於法界中無有法生亦無有滅亦無
積聚耶答我有信彼諸法性不可得知若生
若滅若積聚住者我如是信問大德汝信有
般若法界於中亦有阿羅漢名字耶答我有
信厭行般若法界是阿羅漢界然法界體離
非欲瞋癡體其阿羅漢豈能離法界也我如
是信文殊師利言大德舍利弗汝信諸法皆
是佛境界忍耶舍利弗言我實有信世尊本
性覺自性離故我如是信文殊師利言善哉
善哉大德舍利弗我如是問汝如是答爾時
世尊告長老舍利弗言舍利弗若有善男子
善女人受持此法本句若為他解釋若讀若

誦然彼人等當得無生法忍爾時無量大眾
聞佛所說皆大歡喜。

佛說如來智印經

佛在王舍城迦蘭陀竹園爾時世尊入佛境
界三昧無色無執無示無形無得無我無主
作無不作無來無去無住無攀緣無心非心
行非實非不實入是三昧時不見如來身及
身相不見心及心相不見衣不見坐如是三
昧生諸功德是佛境界即於此定放大光明
徧照三千大千世界於此世界日月星辰光
悉不現三千世界聞眾妙香一切世界中間
幽冥之處佛光普照莫不大明一切世界生
奇妙華迦蘭陀竹園及耆闍崛山通為一會
坦然平正時此三千大千世界大威德眾皆
悉雲集爾時舍利弗等問文殊師利如來今

在何處以何色像見如來乎文殊答曰且待
須臾自當見佛爾時世尊從三昧起佛身殊
特威光顯曜爾時舍利弗白佛言世尊如來
所入三昧以何為相爾時佛告舍利弗此三
昧者無緣無處是佛境界非一切聲聞緣覺
所知如是舍利弗如來境界不可思議舍利
弗佛身真實非身非作非起非滅無跡無行
無此無彼本性清淨無有一法非受非願非
生非報非見非聞非覺非施設非思非非思
非入非來非去去來道斷非現非依非暗非
明寂靜非寂靜常住靜定非愛寂住非處非
動非法非非法非福田非不福田非盡非非
盡捨諸著名為空非違諍無音聲離名字捨
憶想非二非不二非此岸非彼岸非中流非
著樂行諸法法法同相如真實為度眾生實

無所度解未解者調未調者救未救者示無
二法非等非非等非相似非不相似轉不退
輪決定無疑非雜異非二法所習清淨本行
威儀解脫具足非身相非陰相非入相非界
相非有為起非無為起非作非不作非定非
非定佛告舍利弗是名如來身相一切眾生
皆依於相有能知此三昧者不唯然世尊一
切相中不得佛身爾時世尊告舍利弗是為
如來智印三昧悉能滿足十方一切世界菩
薩無礙智慧舍利弗若欲速見十方諸佛及
諸菩薩晝夜精勤修此三昧悉皆得見舍利
弗此三昧是菩薩無量門徧行諸行陀羅尼
能持法界令不斷絕此陀羅尼執諸法門若
成就此相名為菩薩能成三十二相八十種
好具相應行業行清淨出魔境界不動不出

等行佛行身口意業皆悉清淨欲解如來密
法應當修學如是三昧何以故舍利弗猶如
意珠隨眾所欲皆得滿願此三昧者是諸菩
薩一切妙事悉能滿足一切願行爾時世尊
說是法時無量菩薩得此三昧淨修諸行於
無上道得不退轉。

善住意天子所問經

如是我聞一時婆伽婆住王舍城耆闍崛山
中與大比丘眾六萬二千人諸菩薩摩訶薩
四萬二千人俱復有四大神王天帝釋王娑
婆世界主大梵天王如是等上首六萬天子
俱復有七萬三千天子善住意天子善寂天
子摩醯首羅天子而為上首復有二萬阿修
羅王羅睺阿修羅王彌樓阿修羅王而為上
首復有六萬龍王不苦惱龍王月龍王得义

迦龍王而為上首皆樂修行菩薩之道如是
復有無量百千天龍夜义乾闥婆阿修羅迦
樓羅緊那羅摩睺羅伽人與非人諸大眾俱
比丘比丘尼優婆塞優婆夷皆悉來集爾時
世尊無量百千眷屬圍繞恭敬尊重而為說
法爾時文殊師利童子於自寺住獨坐思惟
心靜三昧正念觀察起彼三昧生如是心佛
出世難人身難得如是如來應正徧知若無
說法則不可得盡生死苦諸佛正法甚深難
知若無佛者云何聞法若不聞法則不能令
眾生苦盡若我往至如來座所如法難問畢
竟得發眾生善根畢竟能令菩薩乘人不可
思議佛法滿足我召十方無量百千諸菩薩
眾令集此處聞如來法以身證知甚深法忍
爾時文殊師利童子念巳即入普光離垢莊

嚴三昧放大光明徧照十方無量無邊恒河
沙等諸佛世界爾時十方諸佛世界諸佛世
尊皆悉現在現命現住以佛力故一切聲音
皆悉寂然止息爾時十方恒河沙等諸佛世
尊同一聲音同一口業皆同一法為大眾說
此法光明所有功德能令眾生乃至無量不
可思議善根成就能令一切菩薩乘人乃至
無量不可思議布施助道戒忍精進禪慧助
道皆悉滿足善男子汝今當知若以一劫若
餘殘劫說此光明所有功德不可窮盡諸佛
菩薩於諸眾生起慈悲心放此光明善男子
彼娑婆世界釋迦牟尼佛所文殊師利童子
菩薩為集十方不可計數諸菩薩故放此光
明一一世界諸菩薩等既覩光明各到佛所
頭面禮足各請其佛白言世尊我今欲詣娑

婆世界奉見世尊釋迦牟尼如來並見童子
文殊師利佛言便往今正是時時彼十方不
可計數百千菩薩摩訶薩等於其國土忽然
不現一剎那頃到此娑婆世界皆至世尊釋
迦牟尼如來住處各各雨上妙華香同聲讚
歎如來功德頭面禮足右繞三帀上虛空中
去地不遠一多羅樹忽然不現一切皆入隱
一切身菩薩三昧爾時長老摩訶迦葉白言
世尊以何因緣有大光明徧照世界佛告尊
者大迦葉言止止迦葉如此之事非是一切
聲聞緣覺所能測量一切天人所迷沒處惟
是諸佛如來所知迦葉文殊師利童子今入
普光離垢莊嚴三昧以三昧力放此光明徧
照十方普召十方不可計數百千菩薩皆悉
集此娑婆世界彼諸菩薩今現住虛空中迦

葉言不爾世尊何處有此菩薩可見佛言迦
葉彼乃非是聲聞緣覺之所能見何以故迦
葉何處大悲菩薩境界何處大慈何處利益
何處修行布施持戒忍辱精進禪定智慧菩
薩境界非彼聲聞緣覺信行迦葉當知此諸
菩薩一切皆入隱一切身菩薩三昧住地菩
薩尚不能見此善男子惟依信行何况聲聞
緣覺能見若能見者無有是處迦葉白佛言
世尊菩薩修行成就幾法行何善根成何功
德而能得入隱一切身菩薩三昧佛言迦葉
諸菩薩摩訶薩畢竟成就十種法故則能得
入隱一切身菩薩三昧何等為十一者信行
堅固二者為滿大悲心常不捨一切眾生三
者捨一切物四者受持佛法而不取著五者
不受聲聞緣覺智慧六者一切所有皆悉能

捨乃至身命何况餘物七者行不可數有為
諸行而心不取彼有為行八者不可數量施
戒忍進禪慧滿足波羅蜜行而不分別九者
起如是心一切眾生我悉安置於佛法中令
趣菩提十者不取眾生不取菩提諸菩薩摩
訶薩畢竟成就如是十法則便得入隱一切
身菩薩三昧爾時長老舍利弗作如是念佛
說我於聲聞弟子智慧人中最為第一若我
覓彼菩薩摩訶薩在於何法專心修行應能
見知作是念巳以佛神力自神力故即入三
萬諸三昧門入巳復起欲望得見彼諸菩薩
在於何法專心修行而不能見非彼菩薩若
來若去是故不知爾時長老須菩提禮二足
尊而作是言世尊如來說我阿蘭若行最為
第一如是寂靜三昧法門我巳得之我如是

法智慧具足四萬三昧入巳復起欲望得見
彼諸菩薩乃至一人而不能見亦復不能知
其住處彼如是法不可思議甚深智慧如是
世尊若我漏心未解脫者於未來際常在生
死更不捨離如是大乘爾時世尊讚歎尊者
須菩提言善哉善哉汝須菩提以心信故作
如是說汝之善根必得阿耨多羅三藐三菩
提覺何以故彼諸菩薩摩訶薩行一切聲聞
緣覺不行爾時文殊師利童子復現神通化
作八萬四千蓮華彼蓮華中一一有化菩薩
於華臺上結跏趺坐金色之身具三十二大
人之相具足妙色具足光明時彼蓮華至四
天王三十三天夜摩兜率化樂他化自在如
是徧到一切處去召此三千大千世界百億
須彌四天王天乃至徧召色究竟天彼化蓮

華徧至一切欲界天子色界天子若干宮殿
時化菩薩說偈召曰。


「　慧日大世尊
　時乃出世間
　佛如優曇華
　如是甚難值
　雄猛釋師子
　出現此世間
　依正法正說
　盡一切苦惱
　有為行眾生
　三界悉無樂
　汝等宜速去
　見佛聞勝法
　惟有聞正法
　能生眾生福
　速到三十二
　大人相佛所
　佛能救眾生
　餘不可歸依
　佛是世間主
　大慈不思議
　修行不可數
　不可思議劫
　集無上智慧
　成佛釋師子
　開示第一法
　深寂難可見
　除捨一切相
　為眾生說法
　無少物可憶
　無思憶念說
　說法如響聲
　無響聲可取
　色受想行識
　如是等皆空
　雖說五陰法
　無物可積聚
　眼耳鼻舌身
　如意自相空
　雖復說彼空

　而空不可得
　色聲香味觸
　皆是意所樂
　虛妄起此法
　無自根本空
　如是諸眾生
　解佛所說法
　欲得脫苦處
　應到醫師所」



彼化菩薩周徧三千大千世界說此偈時九
十六億欲界諸天色界天子遠塵離垢得法
眼淨十千天子是菩薩乘修行之人一切皆
得無生法忍時彼菩薩所召天子不可數量
阿僧祇耶百千之眾爾時文殊師利童子從
自寺出善住意天子等頭面敬禮文殊師利
童子足巳文殊師利童子如是思惟何等人
能與我相隨於世尊前問答論義或說何等
不思議句難解句無處所句不戲論句不可
說句甚深句實句無障礙句不破壞句空句
無相句無願句真如說句實際句法界句無
相似句不取句不捨句佛句法句僧句得智

慧滿足句三界平等句一切法無所得句一
切法不生說句師子句健句無句句如是思
惟善住意天子巳曾供養過去諸佛辯才無
礙彼則堪能與我相隨於世尊前問答論義
如是念巳語善住意天子言天子汝得深忍
無礙辯才於世尊前與我相隨問答論義於
是善住意天子語文殊師利童子言今此地
處所說法語此諸天子於仁者邊作意欲聽
仁為說不文殊師利答言天子若有念言我
聽法者我不為說彼說我聽如是取著而說
法者有三障礙何者為三一者得我二者得
眾生三者得法天子當知若非我慢非我我
所如是聽法有三圓淨心不分別無所希望
無所憶念若如是聽彼平等聽時善住意天
子讚言善哉善哉文殊師利云何名為不退

轉耶惟願說之文殊師利言止止天子汝莫
分別若使菩薩有退轉者菩提正覺非得菩
提天子問言文殊師利何處退轉文殊師利
答言天子貪欲退轉瞋恚退轉愚癡退轉有
愛退轉無明退轉乃至十二有支退轉欲界
退轉色界退轉無色界退轉聲聞行退轉緣
覺行退轉斷退轉常退轉取退轉捨退轉自
身退轉自身見退轉自身根本六十二見退
轉五蓋退轉五取陰退轉一切內外入退轉
界退轉佛想退轉法想退轉僧想退轉我成
佛我說法我度眾生我破魔王我得智慧有
彼想退轉如是天子若菩薩此處退轉彼不
退轉時善住意天子問言何處不退轉文殊
師利答言天子佛智慧不退轉空不退轉無
相不退轉無願不退轉真如不退轉法界不

退轉實際不退轉說此法時十千天子得無
生法忍爾時善住意天子言今共仁者到如
來所見於如來禮拜供養如法問難文殊師
利答言天子汝莫分別取如來行天子問言
如來何處文殊師利答言天子即此前頭有
如來住天子問言若有如來我何不見文殊
師利問言天子今於汝前有何物耶天子答
言有虛空界文殊師利言如是如來者即是
虛空界何以故以虛空界於一切法悉平等
故如是如來即是虛空虛空如來不二不異
當如是觀如實際知非有少物可分別取。

爾時文殊師利童子入壞魔軍三昧法門其
時若干三千大千世界百億魔宮毀變欲壞
一切魔身皆悉衰變爾時眾魔皆生怖畏驚
恐毛豎心生疑慮未久之間文殊師利童子

復化作百億天子語魔波旬作如是言汝莫
怖畏今有童子菩薩摩訶薩名文殊師利得
不退轉彼今住在破壞魔軍三昧法門是彼
菩薩威力所作汝今往詣釋迦牟尼如來佛
所如來大悲於怖畏者能施無畏彼化天子
如是說巳即於其處忽然不現時魔波旬一
切眷屬於一念頃往到佛所一切同聲而白
佛言救我世尊救我世尊我本妙色今者如
是衰變不好我甚恥愧如是身老我甚怖畏
世尊我憶本身我憶本色願還如本少身少
色佛言波旬且住且住且待須臾文殊師利
童子菩薩當來至此汝此色者非是真色宜
可除捨爾時文殊師利童子起彼三昧無量
百千諸天導從百千音樂皆出妙聲種種香
華如雨而下極大莊嚴娛樂戲樂來至佛所

頭面禮足右繞三帀却住一面爾時世尊作
如是言文殊師利汝入破壞一切魔軍三昧
門耶文殊師利答如來言入巳世尊世尊問
言文殊師利於何佛所得是三昧聞此三昧
其巳久如答言世尊我於過去無量不可思
議劫未發菩提心時得聞如是三昧法問世
尊問言此三昧門云何而得答言世尊有二
十法若菩薩摩訶薩畢竟成就得此三昧能
壞魔軍何等二十世尊所謂菩薩破壞貪欲
破壞貪心破壞瞋恚破壞瞋心破壞愚癡破
壞癡心破壞嫉妒破壞嫉心破壞憍慢破壞
慢心破壞垢惡破壞垢心破壞熱惱破壞熱
心破壞想念破壞想心破壞見著破壞見心
破壞分別破壞分別心破壞取著破壞取心
破壞執著破壞執心破壞取相破壞相心破

壞有法破壞有心破壞常法破壞常心破壞
斷法破壞斷心破壞陰法破壞陰心破壞界
法破壞界心破壞入法破壞入心破壞三界
破壞三界心成就此二十法得此三昧爾時
世尊作如是言文殊師利止汝神力所入三
昧令魔波旬還復前色爾時文殊師利童子
即止神力時魔波旬一切前色皆悉還復爾
時文殊師利童子問魔波旬作如是言魔波
旬輩何處波旬眼何處眼想何處眼著何處
眼相何處眼攀緣何處眼障礙何處眼憶念
何處眼我何處眼依止何處眼喜樂何處眼
戲論何處眼我所何處眼護何處眼修何處
眼取何處眼捨何處眼分別何處眼思量何
處眼決定何處眼滅何處眼生何處眼執何
處眼來如是等法是汝境界魔業妨礙如是

至意應如是知色乃至法應如是知何處波
旬非眼非眼想非眼著非眼相非眼攀緣非
眼障礙非眼憶念非眼我非眼依止非眼喜
樂非眼戲論非眼我所非眼護非眼修非眼
取非眼捨非眼分別非眼思量非眼決定非
眼滅非眼生非眼執非眼來如是等法非汝
境界汝於其中無主無力無自在非自在取
如是至意應如是知色乃至法應如是知爾
時文殊師利童子如如法說彼魔眾中十千
魔眾發阿耨多羅三藐三菩提心魔之眷屬
八萬四千遠塵離垢得法眼淨爾時文殊師
利童子從座而起整服左肩右膝著地向佛
合掌白言世尊我於今者欲少問難願為解
說佛言文殊師利隨意問難我能解說令汝
心喜文殊師利言世尊以何義故得言菩薩

摩訶薩佛告文殊師利所言菩薩摩訶薩者
一切法覺一切法者言語所說彼菩薩覺文
殊師利如此菩薩眼覺耳覺鼻覺舌覺身覺
意覺如此菩薩眼本性空覺非有我覺分別
耳鼻舌身意等本性空覺非有我覺分別色
聲香味觸法本性空覺非有我覺復次菩薩
摩訶薩者五取陰覺何等法覺所謂空覺無
相覺無染覺寂靜覺不動覺不生覺不來覺
不去覺無主覺無記覺無知覺無見覺如幻
覺如夢覺復次菩薩摩訶薩者貪瞋癡覺云
何而覺從分別起貪瞋癡覺彼分別空非有
無體非戲論非記覺復次菩薩摩訶薩者謂
欲界覺色界覺無色界覺云何而覺無我行
名空遠離覺復次菩薩摩訶薩者眾生行覺
云何而覺謂此眾生欲行瞋行癡行平等平

等行故善知行覺彼覺覺巳如如法說令彼
眾生如如解脫復次菩薩摩訶薩者一切眾
生覺云何而覺一切眾生惟空有名不離彼
名更有眾生一切眾生即一眾生彼眾生者
非是眾生若如是知不分別者得言菩薩摩
訶薩也文殊師利白佛言世尊菩薩初發菩
提心者云何說言初發心耶佛言文殊師利
菩薩正觀三界一切想生如是得言初發心
者文殊師利言世尊如我解佛所說義者貪
生瞋生愚癡心生得言菩薩初發心者善住
意天子語文殊師利言若使菩薩初發心時
有貪欲恚愚癡生者毛道凡夫皆有初心應
名菩薩文殊師利言不爾天子毛道凡夫貪
欲恚癡無力能生何以故天子諸佛如來緣
覺聲聞不退菩薩貪恚癡生天子問言以何

意故如是說耶如是眾會不解仁者如是言
語皆生疑心云何云何文殊師利問言天子
於意云何於虛空中鳥行動去彼鳥跡相得
言有行得言不行天子言行文殊師利言如
是天子如說彼相如是言語我如是說諸佛
如來緣覺聲聞不退菩薩貪恚癡生天子當
知隨於何處無依止生無處可取彼如是生
於何處所無差別生無跡無句不得言跡不
得言句如是言生無物體句如是言生無物
說句如是言生以不來句如是言生以不去
句如是言生以不生句如是言生無受持句
如是言生以無記句如是言生不破壞句如
是言生以不執句如是言生天子當知初心
菩薩發菩提心於如是法不憶念不觀察不
思量不起不見不聞不知不取不捨不生不

滅如是天子菩薩摩訶薩依止何等此法界
此平等此實際此方便貪生瞋生愚癡心生
眼依止生如是乃至意依止生色無處取生
如是至識無處取生名生色生因生一切見
行生無明生有愛生乃至十二分因緣流轉
生五欲功德生三界處生我我所生自身生
自身見生自身根本六十二見生佛想法想
僧想生我想他想生地想生水想生火想風
想空想識想生四顛倒生五蓋生八邪九惱
十不善業道生如是乃至一切分別一切不
分別一切取著一切喜樂一切憶念一切障
礙菩薩皆生天子如是法門如是應知爾時
世尊讚歎文殊師利言善哉善哉文殊師利
如是菩薩何處初發菩提之心汝巳供養恒
河沙等諸佛世尊能如是說爾時文殊師利

童子白佛言世尊如我解佛所說義者一切
心生皆是不生若不生者則彼菩薩初發心
生如是言生說此法時二萬三千菩薩得無
生法忍爾時長老摩訶迦葉白佛言世尊文
殊師利童子能作難作說法如是能作眾生
利益文殊師利言長老大迦葉此乃非我能
作難作一切諸法皆悉不作無有巳作無有
今作無有當作我亦如是非有法作亦非有
作亦非不作非有眾生非縛非解何以故無
物可取乃是正法長老大迦葉若一切佛皆
不巳得今得當得毛道凡夫一切皆得大迦
葉言一切諸佛不得何法文殊師利言一切
諸佛皆不得我不得眾生不得壽命不得士
夫亦不得斷亦不得常亦不得陰亦不得界
亦不得入亦不得心亦不得色不得欲界不

得色界不得無色界不得分別不得無分別
乃至不得一切諸法毛道凡夫一切皆得如
是難作凡夫人作文殊師利童子白佛言世
尊言無生忍者云何而說無生忍耶佛言文
殊師利實無有人得無生忍言得忍者惟有
言語何以故實無所得彼忍法故不得法忍
得無所得不得不失如是得言得無生忍文
殊師利無生法忍者不生一切法忍不來一
切法忍不去一切法忍不取一切法忍不捨
一切法忍塵虛空相似一切法忍不壞一切
法忍無煩惱染一切法忍無淨一切法忍真
如法界實際安置一切法忍如幻如化如響
如影一切法忍此法忍者非法非非法惟有
名說如是名者無處無取如是得言菩薩無
生法忍爾時善住意天子問文殊師利童子

言云何菩薩地地轉行文殊師利問言天子
佛說諸法皆如幻化汝為信不天子答言我
信是說文殊師利問言天子何等幻人地地
轉行如是乃至十地轉行天子答言化人不
有轉行文殊師利言如是天子如佛所說一
切諸法皆如幻故如是我說地轉行者非是
轉行譬如幻師以幻力作十重宮殿彼自作
巳即自坐上於意云何如是彼人有坐處不
天子答言無處坐也文殊師利言如是天子
菩薩十地見有轉行亦復如是爾時善住意
天子問文殊師利童子言若有人來依投仁
者欲求出家云何教誡文殊師利答言天子
若至我所求出家者我為說言善男子汝今
莫生出家之心何以故彼心不可為他所生
勿保此心善男子汝莫除髮是善出家若如

是者得言出家天子問言以何意故如是說
耶文殊師利答言天子如來說法不斷不壞
天子問言何法不斷不壞文殊師利答言天
子色不斷不壞受想行識不斷不壞無心憶
念不說不答彼實安住天子問言所言實者
是何言語文殊師利答言天子實者虛空得
言其實非是空盡不盡不長或有或無是故
得言虛空為實性空是實真如是實法界是
實實際是實若是實者得言不實何以故非
今實有非後時有是故彼實復次天子若至
我所求出家者我為說言汝善男子不取袈
裟不著袈裟若如是者得言出家何以故如
來說法皆悉不取天子問言不取何法答言
天子謂不取色若常無常如是不取受想行
識若常無常亦不取眼若常無常不取色不

取耳不取聲不取鼻不取香不取舌不取味
不取身不取觸不取意不取法不取貪不取
瞋不取癡不取顛倒如是乃至一切諸法皆
悉不取天子一切諸法不取不捨不離不散
天子若取袈裟是愚癡念是故我說非取袈
裟是淨解脫文殊師利復語善住意天子言
天子若至我所求出家者我為說言汝善男
子若不受戒是汝出家天子問言以何意故
如是說耶文殊師利答言天子如佛所說二
種受戒何者是二謂等受戒不等受戒何者
名為不等受戒謂不等墮何者不等墮謂著
我墮著眾生墮著壽命墮著士夫墮著斷常
墮著邪見墮著貪瞋癡墮著欲界墮色無色
界憶念取墮不知出法取一切法天子當知
如是名為不等受戒何者名為平等受戒謂

空平等無相平等無願平等天子若如是證
三解脫門如實而入則不分別無所分別則
不退轉天子如是名為平等受戒復次天子
若修貪欲瞋恚愚癡若修自身自身根本六
十二見若修顛倒若修三惡身口意行八邪
九惱十不善業道如是得言正受戒也天子
譬如一切種子皆依地生藥草樹林依地生
長平等具足若正受戒正戒具足何以故以
住戒故法和合有如彼種子藥草樹林具足
生長如是得言平等具足天子戒依信住如
是一切菩提分法以依戒故生長具足天子
如是過去未來現在諸佛世尊一切聲聞以
正受戒是故證得三解脫門一切戲論皆悉
斷滅如是受戒是正受戒非不平等天子我
與彼人如是出家如是受戒汝善男子當如

是學莫憶念取我如是學一切諸法皆悉不
取汝若取戒三界亦取應知戒無所得天子
若心無所得則戒不憶念若戒不憶念則三
昧無所得若三昧無所得則慧無所得若慧
無所得則一切疑不有若一切疑不有彼則
清淨若清淨者彼不和合若不和合彼則不
漏若不漏者彼則正行若如是行無色相似
若無色相似彼是虛空何以故以彼虛空無
形色故天子問文殊師利言禪師者何等比
丘得言禪師文殊師利答言天子此禪師者
於一切法一行思量所謂不生若如是知得
言禪師乃至無有少法可取得言禪師不取
何法所謂不取此世彼世不取三界至一切
法悉皆不取無少法取非取不取以是義故
得言禪師爾時善住意天子讚言善哉善哉

文殊師利利智慧人善說如是甚深空忍文
殊師利言天子我非利智一切毛道凡夫利
智何以故毛道凡夫如利智知何者世間利
智三界利智貪欲利智瞋恚利智愚癡利智
如是而知天子問言仁戲論不文殊師利答
言不也天子問言惟言語耶文殊師利答言
如是如是天子我取言語若菩薩一字一句
不動彼字不動句義次第問道如實而知不
知空不知離知無體知不生如是知若不知
非知非解非受非作是故得言惟言語句爾
時世尊讚言善哉善哉文殊師利汝今巳得
陁羅尼故能如是說文殊師利言世尊非我
得陀羅尼何以故世尊若愚癡人得陁羅尼
得何等法所謂得我得眾生得壽命得士夫
得斷得常得貪瞋癡得無明有愛五陰自身

十八界六內入六外入見分別不分別如是
世尊愚癡凡夫得陀羅尼以取相故則非佛
得非菩薩得善住意天子言仁者若非得陁
羅尼何故懞鈍文殊師利言如是天子我實
懞鈍何以故彼懞鈍行無人能知若非懞鈍
彼人則是愚癡凡夫何以故以障礙故愚癡
凡夫貪著心行懞鈍黠慧須陁洹人障礙行
說尚貪心行何况愚癡凡夫之人如是天子
我是懞鈍非得陁羅尼乃至少物我不得故
爾時會中五百比丘聞此法門不能信受生
大怖畏棄捨而去自身將墮大地獄中爾時
尊者舍利弗語文殊師利童子言文殊師利
應當觀察此會大眾然後說法文殊師利言
大德舍利弗汝莫分別乃至無有少物可得
墮於地獄何以故以一切法悉不生故爾時

世尊即告尊者舍利弗言舍利弗此諸比丘
速出地獄得證涅槃何以故善男子善女人
若得聞此甚深法門一經於耳雖不信受墮
於地獄而速解脫善住意天子語文殊師利
言仁欲與我同梵行耶文殊師利答言如是
天子我欲與汝同於梵行以汝梵行不取梵
行不行梵行天子問言以何意故如是說耶
答言天子若其取者彼得言行若其不取彼
何所作何以故以此梵行則非梵行非梵行
故如是得言我行梵行文殊師利復語善住
意天子言若汝天子於佛不染法僧不染如
是我汝同於梵行天子問言以何意故如是
說耶文殊師利問言天子所言佛者汝云何
解天子答言如真如法界如是言佛文殊師
利問言天子真如法界汝能染不答言不也

文殊師利言於佛不染如是我汝同於梵行
復次天子所言法者汝云何解天子答言是
離欲法如是言法文殊師利問言天子彼離
欲法汝能染不答言不也文殊師利言於法
不染如是我汝同於梵行復次天子所言僧
者汝云何解天子答言以無為故如是言僧
文殊師利問言天子彼無為僧汝能染不答
言不也文殊師利言於僧不染如是我汝同
於梵行天子若人得佛彼則染佛若人得法
彼則染法若人得僧彼則染僧何以故以佛
法僧非彼人得天子若人愛佛愛法愛僧彼
人染佛染法染僧若不得佛彼不愛佛則不
染佛若不得法彼不愛法則不染法若不得
僧彼不愛僧則不染僧於佛不染法僧不染
如是我汝同於梵行爾時善住意天子言甚

為希有文殊師利乃能如是施甚深法我當
報恩文殊師利答言天子汝莫報恩愚癡之
人作異異法作異異見作異異行以作異異
法行見故得言報恩天子當知此非正行善
男子也如佛世尊平等說法謂一切法皆悉
不作亦不可作心平等不異取不異作是故
得言不報恩者天子問言仁住何法如是說
也為住忍說為住法說文殊師利答言天子
非忍非法天子問言於何處住如是說耶文
殊師利言天子幻化人身於何處住天子問
言何處復有幻化人住文殊師利答言天子
如真如住彼幻化人如是而住云何問言何
忍何法天子當知忍惟有名名無住處法不
移動亦無分別處所天子一切眾生於何處
住於彼處住如佛所說如真如住一切眾生

亦如是住真如不動如一切眾生真如如來
真如不二真如不異真如爾時十方世界諸
來菩薩摩訶薩等白佛言世尊惟願世尊以
威神力加被文殊師利童子令至十方諸佛
世界如是說法爾時文殊師利童子語彼菩
薩摩訶薩言汝善男子各各觀察自佛世界
時彼菩薩摩訶薩等普往十方各各觀察自
佛世界各各自聞自佛世界文殊師利童子
音聲各見文殊師利童子住其佛前為諸大
眾說此法門各各皆有善住意天子問此法
門如是見巳得未曾有皆悉嘆言希有希有
今此文殊師利童子此佛世界安住不動而
一切處皆悉普現一切皆見爾時文殊師利
童子為彼菩薩說如是言善男子譬如幻師
善學幻術不動坐處示種種色如是菩薩善

學般若波羅蜜幻如幻法中乃至一切諸佛
世界隨心憶念皆悉普現何以故一切諸法
皆如幻故爾時文殊師利童子白佛言世尊
惟願世尊護此法門後世末世五十年時於
閻浮提廣行流布令善男子若善女人咸得
聞之佛言如是如是此經法門住持不滅爾
時三千大千世界一切華樹皆悉敷榮出種
種華放大光明徧滿世界蔽日月光六十四
億百千諸天歡喜踴躍雨天華香鼓天妓樂
一切合掌同聲唱言善說如是最勝妙法奇
妙勝法若有眾生聞此法門有能信解不驚
怖畏當知是人必定不從小功德來巳曾供
養過去諸佛乃得聞此甚深法門說此經巳
一切大眾皆大歡喜。
御錄經海一滴卷之七


音釋

懞鈍
(上音蒙無知貌下音遯頑也)。
黠
(胡瓜切)。


