











大方廣圓覺脩多羅了義經近釋卷五
明二楞庵釋通潤　述

「於是辨音菩薩在大眾中即從座起。頂禮佛足。右繞
三帀。長跪叉手。而白佛言。大悲世尊。如是法門甚為
希有。世尊。此諸方便一切菩薩於圓覺門有幾修習。
願為大眾及末世眾生方便開示令悟實相。作是語
巳五體投地。如是三請終而復始。」

【前說三觀行相分明。未審諸位菩薩所修。為復一
人具三。為復三人各一。為前後。為同時。為依次。為
超次。故辨音菩薩乘機發問有幾修習也。楞嚴明
二十五圓通。此明二十五種輪。雖方便不同同歸
圓覺。故曰方便開示令悟實相。】

「爾時世尊告辨音菩薩言。善哉善哉。善男子。汝等乃
能為諸大眾及末世眾生問於如來如是修習。汝今

諦聽當為汝說。時辨音菩薩奉教歡喜。及諸大眾默
然而聽。

善男子。一切如來圓覺清淨本無修習及修習者。一
切菩薩及末世眾生依於未覺幻力修習。爾時便有
二十五種清淨定輪。」

【輪者運轉義。一切菩薩皆運此輪到如來地故。輪
者摧碾義。一切菩薩皆運此輪摧惑障碾無明故。
初有三輪單修三觀。次有二十一輪互修三觀。最
後一輪圓修三觀。合為二十五輪。此二十五輪亦
在覺與未覺妄功用中漸次修證。故有差別。下文
二十五輪觀名悉依圭峰略疏。】

「若諸菩薩惟取極靜。由靜力故永斷煩惱究竟成就。
不起於座便入涅槃。此菩薩者名單修奢摩他。

若諸菩薩惟觀如幻。以佛力故變化世界種種作用。
備行菩薩清淨妙行。於陀羅尼不失寂念及諸靜慧。
此菩薩者名單修三摩鉢提。

若諸菩薩唯滅諸幻。不取作用。獨斷煩惱。煩惱斷盡
便證實相。此菩薩者名單修禪那。」

【先明單修三觀。一澄渾息用觀。以靜力斷煩惱證
涅槃。雖是菩薩其行與二乘無異。名單修奢摩他。
二庖丁恣刃觀。由達諸法如幻。能以佛力變化種
種作用。備行清淨妙行。如華嚴十行品所說。雖行
萬行而又不失寂滅及靜慧相者。名單修三摩鉢
提。三呈音出礙觀。不取作用獨斷煩惱猶是二乘

作用。煩惱斷盡便證實相。此是入地菩薩作用。煩
惱有二謂界內界外。單斷界外者是二乘作用。并
斷界內者是菩薩作用矣。】

「若諸菩薩先取至靜。以靜慧心照諸幻者。便於是中
起菩薩行。此菩薩者名先修奢摩他後修三摩鉢提
若諸菩薩以靜慧故證至靜性。便斷煩惱永出生死。
此菩薩者名先修奢摩他後修禪那。

若諸菩薩以寂靜慧。復現幻力種種變化度諸眾生。
後斷煩惱而入寂滅。此菩薩者名先修奢摩他中修
三摩鉢提後修禪那。

若諸菩薩以至靜力斷煩惱巳。後起菩薩清淨妙行
度諸眾生。此菩薩者名先修奢摩他中修禪那後修
三摩鉢提。

若諸菩薩以至靜力心斷煩惱。復度眾生建立世界。
此菩薩者名先修奢摩他齊修三摩鉢提禪那。

若諸菩薩以至靜力資發變化。後斷煩惱。此菩薩者
名齊修奢摩他三摩鉢提後修禪那。

若諸菩薩以至靜力用資寂滅。後起作用變化世界。
此菩薩者名齊修奢摩他禪那後修三摩鉢提。」

【初七輪以取靜為首功而兼幻寂交互成七。以明
無假無中無不空也。一運舟兼濟觀。修定出塵是
運舟。發慧化物是兼濟。二湛海澄空觀。海湛則波
濤不動。空澄則水性清明。三首羅三目觀。三觀俱
修猶如三目。四三點齊修觀。三點梵書伊字。一人

具修三種名齊。非謂同時。五品字單雙觀。先單修
次雙修猶品字。故曰單雙。六獨足雙頭觀。白澤圖
中有山精。頭如鼓有兩面前後俱見而獨足。雙修
二觀如雙頭。單修一觀如獨足。七果落華敷觀。謂
以靜定樹結寂滅果如果落。復以幻觀度眾生如
華敷。】

「若諸菩薩以變化力種種隨順而取至靜。此菩薩者
名先修三摩鉢提後修奢摩他。

若諸菩薩以變化力種種境界而取寂滅。此菩薩者
名先修三摩鉢提後修禪那。

若諸菩薩以變化力而作佛事。安住寂靜而斷煩惱。
此菩薩者名先修三摩鉢提中修奢摩他後修禪那。

若諸菩薩以變化力無礙作用斷煩惱故安住至靜。
此菩薩者名先修三摩鉢提中修禪那後修奢摩他。

若諸菩薩以變化力方便作用。至靜寂滅二俱隨順。
此菩薩者名先修三摩鉢提齊修奢摩他禪那。

若諸菩薩以變化力種種起用資於至靜。後斷煩惱。
此菩薩者名齊修三摩鉢提奢摩他後修禪那。

若諸菩薩以變化力資於寂滅。後住清淨無作靜慮。
此菩薩者名齊修三摩鉢提禪那後修奢摩他。」

【次七輪以幻為首而兼靜寂交互成七。以明無空
無中無不假也。一先武後文觀。如武王伐紂後鑄
甲兵為農器。二功成退職觀。發慧利物名功成。習
寂內修名退職。三幻師解術觀。先起變化作術法。

後歸靜體是解術。四神龍隱海觀。起幻度生如神
龍散雨。歸體入寂如隱海。五龍樹通真觀。先起幻
後歸靜寂。如龍樹初行幻術廣化邪途。後修真乘
自階聖果。六商那示相觀。商那和修即優波麴多
之師。先以神力示相降伏麴多弟子慢心。後乃入
定歸寂。七大通宴默觀。大通如來先化物後歸寂。】

「若諸菩薩以寂滅力而起至靜住於清淨。此菩薩者
名先修禪那後修奢摩他。

若諸菩薩以寂滅力而起作用。於一切境寂用隨順。
此菩薩者名先修禪那後修三摩鉢提。

若諸菩薩以寂滅力種種自性安於靜慮而起變化。
此菩薩者名先修禪那中修奢摩他後修三摩鉢提。

若諸菩薩以寂滅力無作自性起於作用。清淨境界
歸於靜慮。此菩薩者名先修禪那中修三摩鉢提後
修奢摩他。

若諸菩薩以寂滅力種種清淨而住靜慮起於變化。
此菩薩者名先修禪那齊修奢摩他三摩鉢提。

若諸菩薩以寂滅力資於至靜而起變化。此菩薩者
名齊修禪那奢摩他後修三摩鉢提。

若諸菩薩以寂滅力資於變化。而起至靜清明境慧。
此菩薩者名齊修禪那三摩鉢提後修奢摩他。」

【此七輪以寂為首次兼靜幻交互成七。以明無空
無假無不中也。初寶明空海觀。寂如寶明。靜如空
海。二虗空妙用觀。寂體如空。幻化如用。三舜若呈

神觀。舜若空神遇佛光映之暫現。如此先寂次靜
後幻。四飲光歸定觀。先證體次起神通後入定。五
多寶呈通觀。多寶佛先成佛證體。後於塔中發大
音聲如靜幻無礙。六下方騰化觀。即地涌眾從下
方現。七帝青含變觀。此寶含諸物像。對即變應。應
而還空。如寂體含用應緣起幻而復安靜。此二十
一輪極顯理事無礙。】

「若諸菩薩以圓覺慧圓合一切。於諸性相無離覺性。
此菩薩者名為圓修三種自性清淨隨順。

善男子。是名菩薩二十五輪。一切菩薩修行如是。」

【以圓覺慧圓合一切者。是顯事事無礙也。若性若
相若靜若幻乃至折旋俯仰唾罵戲笑皆不離無
上妙覺者。所謂一切障礙即究竟覺。是名圓修三
觀。無非隨順圓覺清淨自性也。善男子下總結正
因。】

「若諸菩薩及末世眾生依此輪者。當持梵行。寂靜思
惟。求哀懺悔。經三七日。於二十五輪各安標記至心
求哀隨手結取。依結開示便知頓漸。一念疑悔即不
成就。」

【此結示修觀威儀法式及用心方便也。梵行是戒。
寂靜是定。思惟即正念。觀察是慧。懺悔者發露先
業也。各安標記者精祈一行也。若自信一門則不
須祈卜。若狐疑不決即憑聖力以卜應修。隨手取
之不宜揀擇。故隨手取結。依所取結開而示之便

知頓漸。莫貪餘觀。若存一念疑悔則心不專而志
不一即不成就矣。】

「爾時世尊欲重宣此義而說偈言。辯音汝當知。一切
諸菩薩無礙清淨慧皆依禪定生。所謂奢摩他三摩
提禪那。三法頓漸修有二十五種。十方諸如來三世
修行者無不因此法而得成菩提。唯除頓覺人并法
不隨順。一切諸菩薩及末世眾生常當持此輪隨順
勤修習。依佛大悲力不久證涅槃。」

【頓漸修者。頓修即末後一輪。漸修即二十四輪也。
唯除頓覺人者。謂不立階級及文字法相。如前所
云居一切時不起妄念者。則一斷永斷一證永證。
是上上根截法而過。或不藉此而修。或信根不具
不肯隨順者亦不依此修。其餘三賢十聖一切修
菩薩行者皆當依此法輪隨順勤修也。修而復加
勤者勵之也。】

「於是淨諸業障菩薩在大眾中即從座起。頂禮佛足。
右繞三帀。長跪叉手。而白佛言。大悲世尊。為我等輩
廣說如是不思議事。一切如來因地行相。令諸大眾
得未曾有。覩見調御歷恆沙劫勤苦境界一切功用
猶如一念。我等菩薩深自慶慰。世尊。若此覺心本性
清淨。因何染汙使諸眾生迷悶不入。唯願如來廣為
我等開悟法性。令此大眾及末世眾生作將來眼。說
是語巳五體投地。如是三請終而復始。」

【斷惑巳明。證真巳解。觀行巳了。則圓融行布二門

畢具。然作業之根根於四相。若四相不除業根不
淨。則陀羅尼門不能得入。故淨諸業障菩薩乘機
發問也。先領悟。不思議事者。初以一法演三。次以
三法演為二十一。末以二十一法束為一。然非思
量分別所能解。唯證契者方得明了。此即一切菩
薩所修因地法行也。今聞此法親見如來歷劫所
修勤苦功用不離當念。我等所以深自慶慰。世尊
下正請。若此覺心本來清淨。則現在諸修行人不
勞功用皆可得入。是因何物染汙為障為礙令彼
行人昏迷悶絕不能得入。唯願如來廣為我等開
悟法性。說其所以不能得入之故。而為末世眾生
作正法眼。指明入路。不令中道遲迴迷悶不入也。】

「爾時世尊告淨諸業障菩薩言。善哉善哉。善男子。汝
等乃能為諸大眾及末世眾生諮問如來如是方便。
汝今諦聽當為汝說。時淨諸業障菩薩奉教歡喜。及
諸大眾默然而聽。

善男子。一切眾生從無始來妄想執有我人眾生及
與壽命。認四顛倒為實我體。由此便生憎愛二境。於
虗妄體重執虗妄。二妄相依生妄業道。有妄業故妄
見流轉。厭流轉者妄見涅槃。由此不能入清淨覺。非
覺違拒諸能入者。有諸能入非覺入故。是故動念及
與息念皆歸迷悶。何以故。由有無始本起無明為巳
主宰。一切眾生生無慧目。身心等性皆是無明。譬如
有人不自斷命。是故當知有愛我者我與隨順。非隨

順者便生憎怨。為憎愛心養無明故。相續求道皆不
成就。」

【先總明四相。妄想即指六七二識。於無中橫計為
有故曰執有。四相有二解。一迷世法執。二迷出世
法執。初執世法我者。謂取自體為我。計我展轉趣
於餘趣為人。計我盛衰苦樂種種變易相續為眾
生。計我一報命根不斷而住為壽者。此即迷世間
法而執我也。由諸眾生認此四種顛倒我相以為
實體。由執我故。便於巳生愛。於他生憎。順我者愛。
逆我者憎。且四大五蘊本無有我。今執為我巳是
虗妄。今於虗妄我體復起愛憎。則是妄上加妄惑
中添惑。由此二妄相依遂興妄業。既造妄業妄有
果報輪轉生死。至於厭生死而欣滅道者則妄見
涅槃。由此我相不除欣厭未盡。所以不能入清淨
覺。非是清淨覺心拒人而不容入也。但是求入之
人不由覺路而入故不能入耳。是故動念者墮於
生死故不入。息念者守乎涅槃故不入。且動念者
不入固矣。何故息念者亦不得入。良以無明有二
一根本。二枝葉。二乘但斷枝葉無明。尚有根本無
明為巳主宰故也。一切眾生出母胎時即與無明
俱生。故初生時即無慧目。不知四大身心有圓覺
性。如生盲人不識乳色。豈知此無明者即是眾生
生死根本。但修行人不肯命根下手。譬如有人不
肯自斷其命處處護惜。是故當知有愛我者我與

隨順而愛之。有逆我者便相違拂以憎之。由此憎
愛二心長養根本無明不覺不知。故二乘者雖名
息念而無明未斷暗長潛滋。以生滅心求不生不
滅之果。是掘地覓天烏可得哉。下復詳明迷出世
法執我也。言不但凡夫小乘在四相中。即三賢十
聖未斷生相無明巳前皆四相中攝。除佛一人四
相方盡。故下文以證悟了覺分四相始終唯以一
我字貫之。若仲尼意必固我。雖分為四亦總一我
之意。但彼約世間我此約出世我故不同耳。】

「善男子。云何我相。謂諸眾生心所證者。善男子。譬如
有人百骸調適忽忘我身。四肢絃緩攝養乖方。微加
針艾即知有我。是故證取方現我體。善男子。其心乃
至證於如來畢竟了知清淨涅槃皆是我相。」

【人我相易知。法我相難知。故約證悟了覺以顯。所
謂我相者。謂諸眾生心所證者。即此證者便是我
相。喻如有人百骸調適不知有我。若四肢或絃或
緩或攝養乖方。略加針砭艾火則我相便露。現見
世人跛跛挈挈一無所能者。胸中夷坦即無我相。
一有抱負或文學或智巧或經濟或技藝或辨論
則磊磈不平。我相立現。是故纔有證取而見我為
能證涅槃為所證。此即四果聖人斷人我而現法
我相。所謂即彼淨解為自障礙是也。無論纔證小
果存有所證是我相。即證如來究竟圓覺及清淨
涅槃。而證相不忘亦是我相。以圓滿菩提歸無所

得故。問。金剛經云。四果聖人皆不作念我得須陀
洹果等。何故此中說有我。答。二果三果斷欲界我。
四果斷三界我。故曰無我。而有涅槃可證法我未
忘故說有我。】

「善男子。云何人相。謂諸眾生心悟證者。善男子。悟有
我者不復認我。所悟非我悟亦如是。悟巳超過一切
證者悉為人相。善男子。其心乃至圓悟涅槃俱是我
者。心存少悟備殫證理皆名人相。」

【所謂人相者。謂諸眾生心悟證者為非。而自謂我
能悟證者之非。此即人相也。蓋菩薩發心自未得
度而急於度人。故見有人不知有我。故釋之曰。由
前取所證者為我。悟其為非。故不作證心不復認
我。不知所悟非我即是人相。此人相者亦即是我。
以悟得自巳能超過一切證者故也。此即三賢位
中行六度行變化諸幻而開幻眾者所現我相。所
謂雖斷解礙猶住見覺是也。不但悟得自巳能超
行度生超過一切證者為人相。其心乃至圓悟能
證如來清淨涅槃俱是我相巳。若使存有一念悟
心。自謂我能備盡證理毫無取證是去證心而存
悟。皆名人相。故先德云。縱有妙悟也須吐却。】

「善男子。云何眾生相。謂諸眾生心自證悟所不及者。
善男子。譬如有人作如是言我是眾生。則知彼人說
眾生者非我非彼。云何非我。我是眾生則非是我。云
何非彼。我是眾生非彼我故。善男子。但諸眾生了證

了悟皆為我人。而我人相所不及者存有所了名眾
生相。」

【所言眾生相者。謂諸眾生了知自巳超過前之證
悟。而證悟之所不及者。即眾生相也。喻如有人作
如是言我是眾生則知彼人說眾生者。決非是我
亦非是彼。所以決非是我者以我是眾生則知非
我。所以說非彼者以我是眾生又非彼之我故。此
即地上菩薩證寂滅時所現我相也。非若小乘之
獨斷我執而有證心故曰非我。非若三賢雙伏二
執而有悟心故曰非彼我。由彼雙斷分別我法二
執。故能了前證者為我相。復了悟者為人相。故能
屏其證心。蕩其悟跡。不向證悟處垛根。自謂我人
不及。但其常覺不住存有所了。即此了心名眾生
相。】

「善男子。云何壽命相。謂諸眾生心照清淨覺所了者。
一切業智所不自見。猶如命根。善男子。若心照見一
切覺者皆為塵垢。覺所覺者不離塵故。如湯消冰無
別有冰知冰消者。存我覺我亦復如是。」

【所謂壽者相者。謂此菩薩覺心圓照巳得清淨覺
相。但存一念覺前所了者為非。未至無得無覺。即
此覺者名壽命相。此相最極微細。自人天以至等
覺。業相未空業識不轉者皆不能見。唯是離念如
空心無初相者方能得見。此即根本生相無明也。
正如人之命根雖不自見而使色身連持不斷。應

立量云。壽命相是有法。覺所了是宗。因云一切業
智所不見故。同喻如命根。由地上菩薩覺前前非
故常覺不住。至於等覺能以清淨覺心照見十地
常覺不住者皆是塵垢。但存覺所了之覺相。即此
覺相亦未離塵。喻如湯之消冰。冰雖消而無別有
冰。然而要知冰之所以消者畢竟是湯。以冰與湯
是對待法。非本然之水體故也。今以後覺而覺前
非。是存我而覺我。上我是能覺。下我是所了之覺
亦是對待覺。以未忘覺相。亦非本來清淨覺體故。
但併除覺相方是圓滿菩提清淨覺相矣。故文殊
章云。知虗空者即空華也。】

「善男子。末世眾生不了四相。雖經多劫勤苦修道但
名有為。終不能成一切聖果。是故名為正法末世。何
以故。認一切我為涅槃故。有證有悟名成就故。譬如
有人認賊為子其家財寶終不成就。何以故。有我愛
者亦愛涅槃。伏我愛根為涅槃相。有憎我者亦憎生
死。不知愛者真生死故。別憎生死名不解脫。云何當
知法不解脫。善男子。彼末世眾生習菩提者。以巳微
證為自清淨。猶末能盡我相根本。若復有人讚歎彼
法即生歡喜便欲濟度。若復誹謗彼所得者便生瞋
恨。則知我相堅固執持。潛伏藏識遊戲諸根曾不間
斷。善男子。彼修道者不除我相。是故不能入清淨覺。」

【此明四相若存不成聖果也。聖果二存若槩論。單
斷人我執不斷法我執證二乘果。雙伏我法二執

證三賢果。雙斷分別我法二執。名斷人相而證初
地果。雙斷俱生我法二執。名斷眾生相而證八地
果。若斷生相無明。名斷壽命相證菩提果。若不了
四相。雖多劫勤修即有所得。但名有為增上善果。
未出三界不成一切聖果。是故雖在如來正法即
名末世。良以正法之時有教理行證。像法之時有
教理行而無證。末世則有教理而無行證。以彼認
一我而為涅槃無實修實證故也。若剋定論。唯是
十地巳上菩薩為聖果。二乘三賢皆是有為法中
所收。以有證悟即名成就。正如認賊為子家寶日
銷。豈有成就之理乎。何故有證悟者終不成就一
切聖果。以地前菩薩及二乘小果皆未斷法我皆
有我愛。既有我愛亦愛涅槃。由彼但伏我愛之根
為涅槃相。實未曾斷法愛根故。但列三賢不入聖
位非真涅槃。既有我愛必有我憎。既有我憎必憎
生死。不知即此法愛真生死本。乃不斷法愛而別
憎生死。是處溷而憎穢。所以不得成就法解脫而
名為我也。云何當知有法愛者不得成就法解脫
而名我耶。謂彼習菩提者但覺略有所證自謂巳
得清淨。不知愛根潛伏在內。法愛不除。生死未出。
故知不得法解脫也。然則以何為驗知其有我相
而不得法解脫乎。若復有人讚歎彼所得法。彼即
生愛心便欲濟度。若復誹謗彼所得法。彼即生憎
心。則知我相堅固執持。彼之種子則潛伏藏識。彼

之現行則遊戲諸根。此則種現相生曾無間斷。豈
非認一切我為涅槃乎。故略疏云。因對外境驗得
內心。我執猶堅潛藏相續。雖慧軍數舉魔眾頻摧。
由阿賴城堅難攻主宰。末那常侍防護牢強。意識
謀臣經營內外。旁監五識之將。以鎮六根之門。由
是賊主頻通遊戲。時時偷號惑我法王。往往侵疆
擾我觀境。雖外怯般若晝行夜伏。而內挾無明晝
夜不斷。然則彼修道者不除我相故不能入清淨
覺。非覺違拒也。】

「善男子。若知我空無毀我者。有我說法我未斷故。眾
生壽命亦復如是。善男子。末世眾生說病為法。是故
名為可憐愍者。雖勤精進增益諸病。是故不能入清
淨覺。」

【不獨不成聖果。抑且認病為法難可救療。是知我
相若空則毀譽不動。不見有毀我法者。今聞毀我
法者則瞋。讚我法者則喜。此則彼所說者是有我
之法非無我法也。以我相未斷故。然則我相之麤
者尚未能斷。況眾生之細及壽命之至細者乎。則
知一我在而四相皆存。且此四相是眾生病根。今
以病為法不亦可憐愍哉。是故不除四相即醍醐
上味皆成毒藥。縱使勤劬精進無非增益諸病。是
故不能入清淨覺。非覺違拒也。】

「善男子。末世眾生不了四相。以如來解及所行處為
自修行終不成就。或有眾生未得謂得未證謂證。見

勝進者心生嫉妬。由彼眾生未斷我愛。是故不能入
清淨覺。」

【又不特以病為法巳也。抑且依幻說覺將他作巳。
由彼不了四相。乃以如來所解者為巳解。以如來
所行者為巳行。所謂依經解義三世佛冤。故華嚴
云。如人數他寶。自無半錢分。於法不修行。多聞亦
如是。豈知從門入者不是家珍終不成就哉。或有
眾生未得菩提自謂巳得。未證涅槃而曰巳證。見
勝進者反生嫉妬。此豈真證真得之人乎。此皆不
斷我愛自生障礙。是故不能入清淨覺。非覺違拒
也。】

「善男子。末世眾生希望成道。無令求悟。唯益多聞。增
長我見。但當精勤降伏煩惱。起大勇猛。未得令得。未
斷令斷。貪瞋愛慢諂曲嫉妬對境不生。彼我恩愛一
切寂滅。佛說是人漸次成就。求善知識不墮邪見。若
於所求別生憎愛。則不能入清淨覺海。」

【此示以入覺之方也。末世眾生希望成佛作祖。不
令肯心求悟。唯是記持語言以資談柄。增長我見
者。喻如說食不自飽也。應當聞法之後。以精進心
加功用行。降伏煩惱。起大勇猛。單刀直入。未得之
果決令得。未斷之惑決令斷。貪瞋愛慢是根本煩
惱之三。諂曲嫉妬是小隨煩惱之二。若此根隨煩
惱對境不生。則此愛根於一切處自然寂滅。是人
漸次得成聖果。有何迷悶而不能入乎。然雖如是

精勤修習巳具正因。又必資藉外緣之力。內外夾
持方得成就。故須親近明眼知識。蕩其證悟。去其
執情。令其胷中秕穅塵垢纖悉不留。豁虗空洞。則
不墮於旁門小徑。直入如來正徧知海。若於所求
善知識處不能盡心奉事。而別起愛憎揀過揀非。
猶是我根不淨。亦不能入清淨覺。是故欲入淨覺
必除四相也。】

「爾時世尊欲重宣此義而說偈言。淨業汝當知。一切
諸眾生皆由執我愛無始妄流轉。未除四種相不得
成菩提。愛憎生於心。諂曲存諸念。是故多迷悶。不能
入覺城。若能歸悟剎。先去貪瞋癡。法愛不存心。漸次
可成就。我身本不有。憎愛何由生。此人求善友。終不
墮邪見。所求別生心究竟非成就。」

【覺城悟剎皆喻法性土。言法愛者對我愛言。我愛
是煩惱障二乘所斷。法愛是所知障是入地菩薩
斷。斷我愛者成小果。斷法愛者成菩提也。且此愛
心由我而起。若知我且不有。憎愛何由而生乎。若
修行人不存法愛巳具正因。更求善友而為外緣
指歸正道終不墮於邪見中矣。若於所求善知識
邊別起憎愛。則亦不能入清淨覺。以下人不真不
得其精故也。】

大方廣圓覺脩多羅了義經近釋第五

