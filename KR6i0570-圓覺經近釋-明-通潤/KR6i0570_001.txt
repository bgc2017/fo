










No. 259
大方廣圓覺脩多羅了義經近釋卷一
明二楞庵釋通潤　述

【體無不徧曰大法。無不備曰方。用無不具曰廣。故
清涼云。大以曠兼無際。方以正法自持。用則稱體
而周。具此三義故名圓覺。脩多羅此云契經。謂契
理契機故。契經中有了義不了義。如來為人天二
乘說不了義教。以器小不能擔荷大法。故說唯佛
一人獨得覺性。為菩薩乘說了義教。以根大能擔
荷大法。故說一切眾生皆得作佛。然對機說教雖
各不同。而契理契機實無有二。此經直顯一切眾
生本來成佛名為圓覺。直截分明毫無隱覆。此則
契經中了義契經。非不了義契經也。然圓覺二字
義匪一途。故下文約十二義以發明。而義始備。如
文殊章云。有大陀羅尼名曰圓覺。又云。彼知覺者
猶如虗空。此則直指眾生心體如如不動了了常
知者為圓覺也。普賢章云。一切眾生種種幻化。皆
生如來圓覺妙心。此指根身器界及界內界外二
種無明併種種幻智皆從圓覺妙心流出。此約出
生凡聖染淨二法名圓覺也。普眼章中顯四大六
根六塵六識乃至十力四無所畏悉皆清淨徧滿
不動始知眾生本來成佛者。此約凡聖染淨悉皆

具足如來平等圓滿覺性根根塵塵周徧法界名
圓覺也。金剛藏章一切如來妙圓覺性。本無菩提
及與涅槃。亦無成佛及不成佛。無妄輪迴及非輪
迴者。此約染淨聖凡纖塵不立名圓覺也。彌勒章
中由本貪欲發揮無明顯出五性差別不等依二
種障而現深淺者。此約眾生皆證圓覺本無差別。
由隨染緣而有二障故有六凡。由隨淨緣而證二
空故有四聖。於無差別處而現差別。以顯不變隨
緣如摩尼之現五色為圓覺也。清淨慧章若遇善
友教令開悟淨圓覺性發明起滅。即知此生性自
勞慮。勞慮永斷得法界淨。此名凡夫隨順覺性等
者。此約五性差別不等實無差別。以顯隨緣不變
名圓覺也。威德章若諸菩薩悟淨圓覺。以淨覺心
取靜為行名奢摩他。起變化行名三摩提。隨順寂
滅名為禪那。乃至辯音章中單複圓修等者。此約
一心三觀即空即假即中名圓覺也。淨諸業障章
直顯眾生覺性本淨。皆由耽著我人眾生壽者四
相。生愛生憎為障為礙。不能入清淨覺。必須斷盡
四相一切寂滅覺性始圓名圓覺也。普覺章所問
求何等人依何等法行何等行除去何病云。
發
心者。要須事事明了毫無錯謬名圓覺也。圓覺章
以大圓覺為我伽藍身心安居平等性智者。謂具
如上種種深義。方得渾身安住圓覺伽藍。故名圓
覺。賢善首章具上眾義證此五名。方稱無上法王

為賢善首。故名圓覺。故知十二菩薩綸貫一經。圓
覺二字通該眾義。豈可以一知一見便謂盡圓覺
哉。故題中既標圓覺又稱了義。正顯性相雙陳理
惑並闡。圓融行布兩不相妨。始是如來稱性至極
之深談耳。】

「唐罽賓沙門佛陀多羅譯」

【開元釋教目錄云。佛陀多羅唐言覺救。北印土罽
賓國人也。於東都白馬寺譯。道詮法師疏云。三藏
法師佛陀多羅。於長壽二年龍集癸巳。持梵本至
神都。於白馬寺譯。譯者翻梵語而成華言也。其度
語筆授證義潤文諸德具如別錄。】

「如是我聞。一時婆伽婆入於神通大光明藏三昧正
受。一切如來光嚴住持。是諸眾生清淨覺地。身心寂
滅平等本際。圓滿十方不二隨順。於不二境現諸淨
土。與大菩薩摩訶薩十萬人俱。」

【智論云。婆伽婆有四義。婆伽云德。婆言有。合名有
德。又婆伽云分別。婆名巧。巧分別諸法總相別相
故。又婆伽云聲。婆云有。以名聲普聞故。又婆伽云
破。婆云能以。能破淫怒癡故。入者謂性相俱泯體
同法界入無入相故。神通大光明藏者即如來藏
之異名。是凡聖均稟同賦之體也。破業識之牆垣
名曰神通。撤無明之封蔀名曰大光明藏。由不定
而定故曰正定。不受而受故曰正受也。又大即是
體。光明是相。藏即是用。又大即法身。光時是般若。

藏是解脫。問大光明藏人人滿足。若如來稱入而
眾生豈出此光明藏乎。答眾生未嘗出此大光明
藏。但為四大所局二障所纏。而神不通光明不大。
故不言入。非不入也。故下經云。非覺違拒諸能入
者。有諸能入非覺入故。宗鏡問云。博地凡夫位齊
諸佛。云何不具諸佛神通。答非是不具。但是眾生
不知。如有學人問大安禪師云。如何是諸佛神通。
師曰汝從何來。答曰江西來。師曰莫不謾語否。答
曰終不謬言。學人再問如何是諸佛神通。師曰果
然。斯皆可驗並是現前日用不知。故龐居士云。心
通法亦通。十八斷行蹤。但自心無礙。何愁神不通。
故知神之不通是自生障礙耳。一切如來皆以此
大光明藏莊嚴此身住持此土。非若眾生以藏識
莊嚴此身住持此土也。然此大光明藏元非他物。
即是眾生所具無垢無染清淨覺地。諸佛證之名
法性身。以不見有身心二相故寂滅。無高無下故
平等。無崖無岸故曰本際。不違不逆故曰隨順。無
彼無此故曰不二。由如來證眾生之體用眾生之
用。故能於清淨覺地現清淨土。與大菩薩同住一
處。所謂以大圓覺為我伽藍身心安居平等性智
也。問法身無相。真土如空。皆是一心。無別依正。云
何即談身土。答只於自心性相分身土名。謂以自
身相義名身。即以自心性義名土。又心則諸佛證
之為法身。境則諸佛證之為淨土。則法身淨土皆

為所證而智為能證也。諸大乘經在淨土說者。如
深密經法集經稱讚大乘經密嚴經心印經興顯
經大毗盧經入印法門經虗空藏經佛地經等。佛
地經云。是薄伽梵住最勝光曜放大光明普照無
邊世界周圓無際等。論釋云。此土受用土攝。說此
經佛是受用身。此淨土量無邊際故。若爾。此地上
菩薩所應見聞。何故於此化土中結集流布。論自
答云。佛為地上諸菩薩說。令傳法者結集流通。又
云。說此經時。地前大眾見變化身居此穢土為其
說法。地上大眾見受用身居佛淨土為其說法。所
聞雖同所見各別。而傳法者為令眾生聞勝希願
證佛功德。故就勝者所見結集也。然土雖多種不
出於三。一法性。二受用。三變化。若開受用為自他
即成四土。統唯二種。謂淨及穢或性及相。故肇公
云。淨土穢土蓋隨眾生心之所宜。淨者示之以寶
玉。穢者示之以瓦礫。美惡自彼。於土無定。無定之
土乃名淨土。隨類普應故曰諸也。】

「其名曰。文殊師利菩薩。普賢菩薩。普眼菩薩。金剛藏
菩薩。彌勒菩薩。清淨慧菩薩。威德自在菩薩。辯音菩
薩。淨諸業障菩薩。普覺菩薩。圓覺菩薩。賢善首菩薩
等。而為上首。與諸眷屬皆入三昧。同住如來平等法
會。」

【夫聖人立名多依行德。故各有所表。梵語文殊師
利此云妙首。亦云妙德。表根本智。六波羅蜜中智

為首德故。此章直示因地法行。用根本智頓斷無
明。以顯清淨覺地如如不動。故為問首。普賢表行。
由行以成德。故次普賢。知行並進。方便大開。則法
眼洞照。故次普眼。法眼既明。惑根巳斷。而金剛不
壞之體迴然獨露。故次金剛藏。圓頓之根巳解唯
心。若權教菩薩不知惑斷則顢頇佛性。必須詳明
唯識廣辯階差。故次彌勒。惑相雖明階差巳辨。若
不知所證各別。則儱侗真如。故次清淨慧。惑相巳
明。真如巳解。若不知觀法。猶未能斷惑證真。不能
隨順得入。其於威德未得自在。故次威德。雖三觀
詳明威德巳具。若不詳辯三觀法輪。法輪無盡。亦
未得圓通無礙。故次辯音。觀法雖明。若四相不除。
業根不淨。不能入清淨覺。故次淨業障。四相巳知。
業根巳淨。若五行不明覺心不普。猶隔一塵。故次
普覺。五行既明則中根可入。若不詳明道場儀式
建立三期剋心三觀。則下根人猶在門外。而覺性
不圓。故次圓覺。覺既圓滿。必立名以彰其實。故次
賢善首。是知一經之義自始至終雖條分縷析。若
統會一宗。則以大圓覺為我伽藍一言巳蔽。故十
二菩薩為諸菩薩之綱領而為上首。其所入三昧
即大光明藏。所住法會即不二境所現淨土。以凡
聖一源主伴同會。故曰同住如來平等法會也。不
思議佛境界經云。爾時世尊語文殊言。汝能了知
如來所住平等法否。文殊言。我巳了知。佛言。何者

是如來所住平等法。文殊云。一切凡夫起貪瞋癡
處是如來所住平等法。佛言。云何一切凡夫起貪
瞋癡處是如來所住平等法。文殊言。一切凡夫於
空無相無願法中起貪瞋癡。是故一切凡夫起貪
瞋癡處即是如來所住平等法。佛言。空豈有法。而
言於中有貪瞋癡。文殊言。空是有。貪瞋癡亦是有。
佛言。空云何有。貪瞋癡亦云何有。文殊言。空以言
說故有。貪瞋癡亦以言說故有。所謂平等法者是
指眾生清淨覺地也。近有解此經大光明藏三昧
之相狀何似。生滅心是。顛倒心是。一切貪瞋癡煩
惱皆是。堂堂釋子乃甘心與魔外同流。而反極毀
先賢譏訶老宿。噫。佛海漬穢至此極矣。有志者讀
此寧不痛心疾首乎。】

「於是文殊師利菩薩在大眾中即從座起。頂禮佛足。
右繞三帀。長跪叉手。而白佛言。大悲世尊。願為此會
諸來法眾。說於如來本起清淨因地法行。及說菩薩
於大乘中發清淨心遠離諸病。能使未來末世眾生
求大乘者不墮邪見。作是語巳五體投地。如是三請
終而復始。」

【先敘問法威儀。次正請有二。一問如來因地發心。
謂如來未成佛時最初因地。發何等心修何等行
得生淨土成佛果。二問菩薩發心欲求菩提。於大
乘中發清淨心。云何始得遠離諸病。病即後文四
病也。若末世眾生欲修行者。既知如來因行。又知

菩薩發心。依之而行。則遠離諸病。不墮邪見矣。】

「爾時世尊告文殊師利菩薩言。善哉善哉。善男子。汝
等乃能為諸菩薩諮詢如來因地法行。及為末世一
切眾生求大乘者得正住持不墮邪見。汝今諦聽當
為汝說。時文殊師利菩薩奉教歡喜。及諸大眾默然
而聽。」

【此讚問許說及佇聽也。諦聽者謂諦審而聽勿雜
亂也。智論云。聽者端視如渴飲。一心入於語義中。
踊躍聞法生歡喜。如是之人乃可說。默然而聽者
謂泯慮忘緣一心靜聽也。】

「善男子。無上法王有大陀羅尼門名為圓覺。流出一
切清淨真如菩提涅槃及波羅蜜。教授菩薩。一切如
來本起因地。皆依圓照清淨覺相。永斷無明。方成佛
道。」

【此標宗立體也。無上法王佛也。於法自在更無有
上故。陀羅尼云總持。謂圓覺體中具足恒沙稱性
功德故。門者出入義。出者一切染淨諸法皆從此
中流出故。入者一切染淨諸法皆從此中反復故。
以不染不汙故曰清淨。不妄不變故曰真如。在無
明而常覺故曰菩提。在生死而常察故曰涅槃。波
羅蜜云到彼岸。有六種。謂布施持戒忍辱精進禪
定智慧。由此六種翻無明生死而為菩提涅槃。教
謂教導。授謂傳授。圓照清淨覺相即圓覺也。無明
有四謂生住異滅。畢竟不生名為永斷。方成佛道

者塵沙諸佛皆以此為因地進而至於極果故。
○
由文殊請問因地法行。世尊即將自巳所證大光
明藏。重安名字以諭之。故曰有大陀羅尼門名為
圓覺。又自釋所以稱圓覺者。以能從中流出清淨
真如(即因地心)菩提涅槃(即果地覺)及波羅蜜。(即因行也)是則依
之而發心。藉之而證果。賴之而起行。無不從此法
界流。無不還歸於法界。故名圓覺。不獨爾也。即佛
佛授手祖祖相傳亦不出此。故曰教授菩薩。或清
淨真如菩提涅槃是體大。波羅蜜是相大。教授菩
薩是用大。具此三義名圓覺也。然此圓覺生佛皆
具。但眾生為無明所覆業識所局。故圓而不覺。小
乘則心量褊淺。雖覺而不圓。菩薩則非圓非覺。唯
如來亦圓亦覺。故稱圓覺。如來最初因地所修法
行別無他法。皆依此圓照清淨覺相起幻智而永
斷無明方成佛道。所謂十方薄伽梵一路涅槃門
也。故華嚴偈云。有一大經卷。量等三千界。在於一
塵中。一切塵亦然。有一智慧人。淨眼悉明見。破塵
出經卷。廣饒益眾生。故知圓滿覺性生佛等有。但
塵經未剖寶藏猶埋。既不自知枉受貧苦。唯佛一
人獨得其用。名為圓覺不亦宜乎。】

「云何無明。善男子。一切眾生從無始來種種顛倒。猶
如迷人四方易處。妄認四大為自身相。六塵緣影為
自心相。譬彼病目見空中華及第二月。善男子。空實
無華病者妄執。由妄執故。非唯惑此虗空自性。亦復

迷彼實華生處。由此妄有輪轉生死。故名無明。」

【此徵無明所起處而自釋之也。徵云。大光明藏既
是眾生本具清淨覺地。云何眾生遺此光明而轉
為無明。故釋之曰。一切眾生從無始來種種顛倒。
故轉此大光明藏而成無明不覺。喻如迷人認東
為西惑南為北。其實迷者自迷。方實不轉。所謂顛
倒者。謂遺失清淨平等法身。妄認地水火風四緣
假合而成者以為身。遺失本妙圓妙清淨覺心。妄
認緣塵分別影事以為心。而計我計法。此由隨順
無明不覺而起相見二分。復迷相見而徧生我法
二執。所謂既棄海認漚復認漚為海故名顛倒。喻
如目有赤眚遂見空中有華及見真月邊有第二
月也。空喻真理。目喻正智。狂華喻身。二月喻心。應
立量云。身心是有法。本無是宗。因云。無明業識所
現故。同喻。如空華二月。既知病目見空華二月是
妄。則知淨眼見虗空一月是真。下復以二喻合法。
故云。空實無華由病目人妄執為有。由妄執故。不
唯惑此虗空自性本無華相。亦復迷彼實華所生
之處。亦應合云。月實無二捏者妄執。由妄執故。非
唯惑此真月自性。亦復迷彼二月生處。二喻既明。
則知覺性本無身心迷者妄認。由妄認故。非唯惑
此圓覺自性。亦復迷彼身心生處矣。今既不知圓
覺自性之本無。又不知身心自性所自出。於是計
無作有認幻為真。隨順無明起惑造業。由此妄有

輪轉生死。此惑業苦三皆由迷此大光明藏而起。
此大光明藏轉而為無明業識者如此。】

「善男子。此無明者非實有體。如夢中人夢時非無。及
至於醒了無所得。如眾空華滅於虗空。不可說言有
定滅處。何以故。無生處故。一切眾生於無生中妄見
生滅。是故說名輪轉生死。」

【此因上實華二字發起無明本無實體。故有智慧
者照之即滅也。若使無明果有實體。則是有根必
不可滅。以是依他起性故可迷可覺。而覺體本無
生滅也。正如患夢之人夢時非無。及至於醒了不
可得。人喻本覺。夢喻不覺。醒喻始覺。因睡而夢睡
熟而醒總與本人無干。則知因迷而不覺因悟而
始覺總與本覺無預。又如眾華滅空。不可說言眾
華在空實有可滅之處。以空中實無生華處故。則
知華起華滅總屬目中翳之有無。亦與虗空無預。
一切眾生因有無明。於無生中妄見有生有滅。是
故說名輪轉生死。然非覺性實有生死輪轉也。】

「善男子。如來因地修圓覺者。知是空華即無輪轉。亦
無身心受彼生死。非作故無。本性無故。」

【此牒答永斷無明方成佛道也。言汝所問如來本
起因地修圓覺者。而圓覺性實無可修。由眾生病
目妄執空華以為實有。故隨華相輪轉妄見身心
實有生死。如來以智慧覺照彼無明本無。華相即
滅。則不隨華相輪轉。亦不隨身心受彼生死。所謂

照見五蘊皆空度一切苦厄也。然言無生死者。非
若聲聞析之使無。非若緣覺推之使無。非若三賢
菩薩作種種幻行而滅之使無。直是照見清淨覺
心身心寂滅本來自無。故不隨生死流轉。而曰無
明永斷覺道方成耳。】

「彼知覺者猶如虗空。知虗空者即空華相。亦不可說
無知覺性。有無俱遣。是則名為淨覺隨順。何以故。虗
空性故。常不動故。如來藏中無起滅故。無知見故。如
法界性究竟圓滿徧十方故。是則名為因地法行。菩
薩因此於大乘中發清淨心。末世眾生依此修行不
墮邪見。」

【復恐認賊為子。特顯覺體了了常知不落有無方
是大徹大悟之真知也。故詳示之曰。雖說知是空
華即無輪轉。必須不存知相方是真知。若存知相
猶是幻知非真知也。以彼真知之體猶如虗空不
可以有知論。不可以無知論。故起信云離念相者
等虗空界。若存知知此如空覺性為有知。即是頭
上安頭。同於凡夫之知。固是空華相矣。若存知知
此如空覺性為無知。即是斬頭覓活同於土木瓦
石之無知。亦是空華相也。故趙州云。知是妄覺。不
知是無記。以此知體性自神解。不同妄識仗境托
緣作意之知。不同太虗空廓斷滅之無知。以聖心
無知而無所不知。此即靈知之體性也。永嘉云。若
以有知無知為知體即是隨順無明。不名隨順淨

覺。必須坐斷兩頭有無俱遣方是隨順清淨覺性。
所以者何。以清淨覺性了了常知。不但不曾迷。亦
且不曾覺。以是常寂滅相如虗空性常自不動故
也。所以不動者。以虗空自性不受生死不墮有無。
在如來藏中無起無滅無知無見。以虗空不動徧
至一切色非色處。亦如法性不動究竟徧滿一切
處故。應立量云。覺性是有法。不動為宗。因云非所
作故無知見故無起滅故。喻如虗空。所證如此。是
名初心成等正覺。是名如來因地法行。楞嚴謂之
發覺初心。起信謂之真如三昧。若菩薩依此圓照
清淨覺相為因方是正因。否則皆墮邪因矣。若末
世眾生依此清淨覺相而起行得正住持。否則皆
墮邪見矣。】

「爾時世尊欲重宣此義而說偈言。文殊汝當知。一切
諸如來從於本因地。皆以智慧覺了達於無明。知彼
如空華即能免流轉。又如夢中人醒時不可得。覺者
如虗空平等不動轉。覺徧十方界即得成佛道。眾幻
滅無處。成道亦無得。本性圓滿故。菩薩於此中能發
菩提心。末世諸眾生修此免邪見。」

【謂如來本起因地莫不皆以智慧覺性了達無明
本無實體猶如空華為發菩提心之始。果能知彼
無明是空華相。則不為華相眩目。即免生死流轉。
亦如患夢之人忽然醒覺。則夢中所現之相皆不
可得。是知眾生在迷未免流轉。若既迷而忽覺。唯

一真如迴無所有。渾身住於平等性智。豈有流轉
哉。既無流轉。則此覺性究竟圓滿徧十方界。是則
名為初發心時便成正覺也。然對夢說醒。對迷說
覺。對眾生說佛。皆是未覺巳前對待之法。若無明
滅盡眾幻銷滅。則成佛作祖亦是鉢盂安柄虗空
釘橛。以本性圓滿本來成佛不待更成。故說圓滿
菩提歸無所得。龐居士云。十方同聚會。箇箇學無
為。此是選佛場。心空及第歸。如是則自然應念登
科隨處及第。何須授記安名乎。菩薩向此著眼則
能發菩提心。眾生向此進修永不墮於邪見。若不
入此門總是旁蹊曲徑非直截路。故宗鏡問云。初
發心時便成正覺。云何復說後心成佛。答非初非
後。不離初後。智論云。不但以初心得。亦不離後心
得。所以者何。若但以初心得不以後心者。菩薩初
發心時便應是佛。若無初心云何有第二第三心。
以初心為根本因緣故。不但以後心得亦不離初
心者。以後心不離初心故。若無初心即無後心。以
初心集種種無量功德。後心方得具足。故能斷煩
惱習氣成無上道。此即頓悟漸修也。
○此章言不
滿四百。該攝性相二宗之旨。若約性宗。清淨覺相
屬真如門。無明妄認妄執是不覺義。知是空華即
無輪轉是覺義。因本覺而有不覺。因不覺而有始
覺。此二屬生滅門。今欲令行人頓悟真如為因地
心。故曰眾幻滅無處成道亦無得也。
○若約相宗。

五法三性四大是色蘊是相。六塵緣影是無色四
蘊是名。妄認妄執是妄想。知是空華是正智。覺心
不動是如如。身心是依他起性。妄認妄執是二種
徧計執性。生死是分段變易二種生死。知是空華
等是斷二執除二死證二空得二果是圓成實性
也。
○此章要旨。直指眾生日用知體為圓覺性。若
有分別有妄認妄執即生死因若無分別無妄認
妄執即菩提因。故曰。知之一字眾禍之門。知之一
字眾妙之門。】

「於是普賢菩薩在大眾中即從座起。頂禮佛足。右遶
三帀。長跪叉手。而白佛言。大悲世尊。願為此會諸菩
薩眾及為末世一切眾生修大乘者。聞此圓覺清淨
境界云何修因。世尊。若彼眾生知如幻者身心亦幻。
云何以幻還修於幻。若諸幻性一切盡滅則無有心
誰為修行。云何復說修行如幻。若諸眾生本不修行。
於生死中常居幻化。曾不了知如幻境界。令妄想心
云何解脫。願為末世一切眾生作何方便漸次修習
令諸眾生永離諸幻。作是語巳五體投地。如是三請
終而復始。」

【前章巳顯頓悟法門。正恐行人以為知幻便了不
必更離。不知前所言遣者即離也。故普賢躡前知
虗空者即空華相及偈中眾幻滅無處成道亦無
得。以發三問。以明既知而必欲遠離也。初問言修
行者本為斷無明得菩提也。若曰知是空華即無

輪轉。又云眾幻滅無處成道亦無得。則此圓覺清
淨境界纖塵不立。則無事修行斷證矣。云何而說
修圓覺乎。故曰若彼眾生等。意謂既能了知無明
是幻則身心亦皆是幻矣。既曰是幻。固宜任之。不
必起幻智而銷幻無明成幻佛可也。云何更欲依
圓照清淨覺相起種種如幻之智銷種種如幻之
無明而成如幻之佛果耶。次問不唯不當修。即欲
修行亦無可修。以幻智既滅身心亦滅則無有心。
其誰修行十波羅蜜。而曰修諸幻以除幻。既知無
可修而復修。無可證而求證。何異望石女生兒邀
空華結果。豈非枉用功乎。三問若諸眾生但恃天
真。常居幻化而不離。又不能了知是幻而求離。此
則既不能知幻。又不能離幻。云何而得解脫。此三
等者。一是不必修。二是無可修。三是恃天真而不
用修。願為此三等人作何方便漸次修習方能永
離諸幻。】

「爾時世尊告普賢菩薩言。善哉善哉。善男子。汝等乃
能為諸菩薩及末世眾生修習菩薩如幻三昧方便
漸次。令諸眾生得離諸幻。汝今諦聽當為汝說。時普
賢菩薩奉教歡喜。及諸大眾默然而聽。

善男子。一切眾生種種幻化皆生如來圓覺妙心。猶
如空華從空而有。幻華雖滅空性不壞。眾生幻心還
依幻滅。諸幻盡滅覺心不動。依幻說覺亦名為幻。若
說有覺猶未離幻。說無覺者亦復如是。是故幻滅名

為不動。」

【種種幻化總指五陰四大及十力四無畏等。生者
謂本覺心體隨無明染緣而生三科七大等。隨真
如淨緣而生十力四無所畏等。故諸染淨諸法皆
無自體。總是依他。喻如空華瞖生華生瞖滅華滅
而空未嘗有生滅。眾生幻心隨無明染緣生還隨
真如淨緣滅而覺心未嘗動。誰謂幻性盡滅則無
有心耶。喻如金翅鳥王命終之後骨肉都盡唯有
心在也。然所謂依幻說覺者。即是口口談空心心
著有。此即任運而不修者。謂之依幻說覺。謂之依
通妄知。是名為幻不名為覺。此依字與皆依圓照
清淨覺相之依相應。謂不依圓照清淨覺相永斷
無明成佛道。乃依幻而自說為覺。故名幻而不名
覺也。故先德云。說得一丈不如行取一尺。說得一
尺不如行取一寸。若說固有覺性本來是佛恃天
真而不勞修者此亦是幻亦非是覺。若說無佛可
成枉功用而不必修此亦是幻亦非是覺。三說字
須著眼看。先德云。此事不是說了便休。必須大死
一番。離盡諸幻親見本來。則千聖喚不迴頭。方是
覺心不動。若未曾離幻未出輪迴而辨圓覺。彼圓
覺性未有不隨流轉者。豈可謂知幻而不當修計
斷滅而枉修恃天真而不用修哉。】

「善男子。一切菩薩及末世眾生。應當遠離一切幻化
虗妄境界。由堅執持遠離心故。心如幻者亦復遠離。

遠離為幻亦復遠離。離遠離幻亦復遠離。得無所離
即除諸幻。譬如鑽火兩木相因。火出木盡灰飛煙滅。
以幻修幻亦復如是。諸幻雖盡不入斷滅。善男子。知
幻即離不作方便。離幻即覺亦無漸次。一切菩薩及
末世眾生依此修行。如是乃能永離諸幻。」

【應當二字是極勵之語。謂既知是幻應當遠離。勿
謂知而不必遠離也。遠離有四重。遠離一切幻化
境界者即亡塵也。楞嚴所謂動靜二相了然不生
也。心如幻者亦復遠離者即盡根也。所謂聞所聞
盡也。遠離為幻亦復遠離者即空智也。所謂覺所
覺空也。離遠離幻亦復遠離者即滅空也。所謂空
所空滅也。得無所離即除諸幻者所謂生滅既滅
寂滅現前也。故先德云。洞山門下無佛法與人。只
有一口劒。凡是來者一斬便斷。故伊性命不存。見
聞都泯。直向父母未生前要與相見。喻如鑽火之
人兩木相因。必火出木盡灰飛煙滅方得了當。木
喻發智之心境。火比了心境之妙智。由智發而心
境皆空。如火發而兩木俱盡也。若木雖空而灰在。
猶未了當。故欲其盡灰也。如心境空而智在即智
是病故欲其空智也。灰雖盡而煙氣猶在有些氣
息亦是病猶未了當故欲其滅煙氣。喻如智雖空
而空在空亦是病故欲其滅空也。故學道者如鑽
火。必至火出木盡灰飛煙滅。方知火性不壞。所謂
火傳也而不知其盡也。必須幻境幻心幻智幻空

悉皆滅盡。方知覺性常存不入斷滅。故宗鏡云。此
清淨覺是出世間常住心寶。豈世間無常敗壞之
法所能壞耶。如貧女室中金藏雖未掘而匪移。若
力士額中寶珠任鬬沒而常在。如雪山筩中萬味
暫流出而恒存。若大地底下金剛縱穿斵而不壞。
誰謂無心不勞修證哉。故復勉之曰。既知是幻即
當遠離。即此遠離便是方便。此外更無方便矣。若
能離幻即是覺性。即此離幻便是漸次。此外更無
漸次矣。蓋知幻是對不知幻而認為實有者開方
便。遠離是對取著而不捨者開漸次。故前云假說
方便也。首楞云。狂心自歇歇即菩提。歇即是離。誰
謂知而不必離哉。末世眾生依此圓覺而修方能
永離諸幻。若知無明窟中有覺性而不離終不成
佛道。喻如知鑛中有金而不銷終不成真金也。
○
前章重在知字。此章重在離字。二章總為上根說
頓悟頓斷頓修頓證法。非中下根可能企及。故曰。
心聞洞十方。生於大因力。非初心可入也。】

「爾時世尊欲重宣此義而說偈言。普賢汝當知。一切
諸眾生無始幻無明。皆從諸如來圓覺心建立。猶如
虗空華依空而有相。空華若復滅虗空本不動。幻從
諸覺生。幻滅覺圓滿。覺心不動故。若彼諸菩薩及末
世眾生。常應遠離幻。諸幻悉皆離。如木中生火。木盡
火還滅。覺即無漸次。方便亦如是。」

【生佛二界皆從清淨覺心隨緣建立。故祖師云。山

河大地由此建立。三昧六通因茲發現。喻如空華。
因病目而妄見空中華生。而空體未曾生因。瞖消
而妄見空中華滅。而空體未甞滅。因無明染緣熏
習覺性而生根身器界。故說幻從諸覺生。而覺性
未嘗生。因真如淨緣熏習無明修六度而滅幻化。
故說幻滅覺圓滿。而覺性未嘗滅。以覺性無我隨
染處染隨淨處淨而實未嘗動。故修行者應當遠
離種種幻化。諸幻悉離而覺性不動。正如木中生
火火出木盡木盡火滅而火性不動。故說離幻即
覺。若至於覺則實無漸次。以漸次在人不在法故。
故曰菩提無漸次漸次取菩提。】

大方廣圓覺脩多羅了義經近釋卷一
