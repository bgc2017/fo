










遠菴僼禪師語錄卷第七
嗣法門人元視等編

住明州瑞巖開善禪寺語錄

康熙九年四月受請於十一年三月入院十二年十
月眾請上堂。

拈疏毛錐未動文彩巳露更若錦上鋪華未免互相
塗污分付維那切莫話墮。

法座作禮燈王相借爭如從地湧出寬廣不可思議
高登不陟階級龍得水時增意氣虎逢山勢長威獰
便陞。

拈香此一瓣香同天地參化育至聖至神盡廣大極
高明難稱難量爇向爐中端為祝延
今上皇帝聖躬萬歲萬萬歲伏願金輪統御萬國咸
寧玉燭常調千邦齊泰風並宗風共扇佛日同舜
日恒明次拈香此一瓣香為瑞為祥為霖為雨爇向
爐中奉為滿朝勳貴闔國公卿本山檀護在筵居士
伏願致君澤民功侔十亂經邦論道位極三台恒居
黃閣開慈閣世擁朱輪轉法輪又拈香此一瓣香得
來威音王前流傳普通年外鋸解不斷斧斫不開第
三回拈出爇向爐中專誠供養現坐平陽堂上開山
第一代祖弘覺禪師忞老和尚用酬法乳之恩歛衣
就座上首白椎云法筵龍象眾當觀第一義師云動
絃別曲須藉知音豎教扶宗還資作者眾中有恁麼
人出來互相激揚問擊法鼓建法幢十二峰前令再
彰當年普化真消息今日憑師為舉揚師云三冬枯
木秀進云恁麼則四十八員齊歛衽山河土石盡揚
眉師云讚嘆即得進云三聖道逢人即出出則不為
人意旨如何師云塞北風寒進云興化道逢人即不
出出則便為人又作麼生師云江南地煖進云秖如
和尚三處開堂為人說法未審如何師云知音不必

頻頻舉乃云恢弘祖道不消豎起空拳建立法幢只
在橫拈一杖不見道拄杖子橫山河大地一時橫拄
杖子豎山河大地一時豎一處透脫千處萬處穿通
一機洞明千機萬機圓轉不用天回玉壘地轉錦江
自合遇緣即宗隨處作主著著建家立業頭頭艸偃
風行石柱峰前重行正令玉芝巖畔再秀靈苗剪月
亭空冰輪夜湧穿山渡絕竹筏春浮此日人天翕集
龍象交臻光生蓬戶茅簷色起寒煙衰艸直得溪山
作舞瓦礫翻身梅舒撲鼻香松靄盈眸翠但能不將
眼見不將耳聞不以智知不以識識便爾超步毘盧
頂頓開彌勒門堪報不報之恩共助無為之化還委
悉麼域中星日斬新挂方外乾坤如舊開復舉趙州
道有時拈一莖艸作丈六金身用有時將丈六金身
作一莖艸用端祖道若端的得一回汗出一莖艸上
現出玉殿瓊樓若端的不得一回汗出瓊樓玉殿被
一莖艸覆郤大眾玉殿瓊樓之隱現丈六金身之作
用總在一莖艸上拈拂子云還知瑞巖者一莖艸麼
不從天降不從地生佛祖以之出興國王以之乘運
國土以之安寧山林以之生色在靈山則為優曇華
在安養則為九品蓮在少林則為三尺雪在臨濟則
為六十棒且道在瑞巖又作麼生風清三代上香吐
九莖新復白椎云諦觀法王法法王法如是下座。

師至雲間瑞應禪院上堂問三藏十二部無非權說
三千七百則總是葛藤請和尚除郤棒喝格外提持
師打云喚作棒喝入地獄如箭射乃云長慶道撞著
道伴交肩一生參學事畢大似乞兒見小利我則不
然撞著道伴交肩不妨逢場作戲不見道法無定相
著相乖宗道不虛行隨行得路山僧邇來卸郤項上
三百斤鐵枷隨情放曠任運逍遙優游湖海來到雲
間弔船子遺風求幻住往蹟杯浮三泖泛萬頃之瀰

漫筇陟九峰觀千秋之勝概幽尋曲討題石品泉市
走廛行探朋訪舊渾忘佛法身心那有玄言妙諦此
者同門法兄大淵和尚於此入廛垂手建大法幢擊
大法鼓吹大法螺雨大法雨到來觀光有分何堪重
上曲彔適逢請主虔誠推免不下未免矢上加尖畫
蛇添足去也記得趙州訪茱萸攜杖至法堂從東過
西從西過東茱萸云老老大大作甚麼州云探水萸
云我者裏一滴也無探箇甚麼趙州靠拄杖便出二
大老驀劄相逢將謂扶豎宗風開發後學簡點將來
茱萸家風郤被趙州看破趙州手腳又被茱萸捉敗
據令而行各與三十拄杖何故打麵還他州土麥唱
歌須是帝鄉人。

宮保張太夫人為男弘勳祈福延生修大悲懺請上
堂眾生有千種纏縛菩薩有千隻手眼化眾生之執
礙如春風之解凍去眾生之迷惑如晝日之照昏威
慈折攝權實照用殺活縱奪方便善巧無非拔苦與
樂超情離見且道即今出何手眼揮拂子云大悲菩
薩以清淨楊枝水遍灑三千大千世界所有一切塵
勞穢惡無不蕩除消滅三艸二木大根大莖中根中
莖小根小莖乘此化育無不發萌條達以至開花結
子悉成美材妙器為梁為棟為瑞為祥雖然雨滋三
秀艸片玉本來輝。

滿散張太夫人請上堂佛祖以一音而演說眾生隨
類而得解鷲嶺拈花嵩山面壁豈不是以一音而演
說德山入門便棒臨濟入門便喝豈不是以一音而
演說石鞏張弓道吾舞笏豈不是以一音而演說丹
霞燒木佛翠微供羅漢豈不是以一音而演說瑞巖
者裏不解以一音而演說一味遇緣即宗逢場作戲
有時高高山頂立有時深深海底行邇來借大悲神
力直得豎窮三際橫貫十虛天雨四花地搖六震驚

動了石柱峰神出來道我住此山二千餘年未聞有
者箇消息山僧不覺呵呵大笑且道笑箇甚麼便下
座。

新戒付衣上堂披佛之衣行佛之行似佛而巳所謂
倚他門戶傍他牆郤被時人喚作郎有般漢聞與麼
道我則不然直得赤條條地無欲無依上無攀仰下
絕巳躬嫌佛不做嗔佛不為寧使永劫受沉淪不向
諸聖求解脫如是作得主宰立得腳跟不妨一員無
事道人檢點將來自救不了在如若開鑿人天陶鑄
凡聖須是向異類中行始得還委悉麼不惜入泥並
帶水從教戴角與披毛。

了義悟知藏緣化歸納疏請上堂釋迦老子娑婆化
主阿彌陀佛西方化主昨晚夢見娑婆化主問訊西
方化主云世事堪忍否眾生易度否西方化主荅云
我此間名為極樂國土水鳥樹林皆悉念佛七寶池
內皆是金銀琉璃赤珠瑪瑙硨磲所成所生之人盡
是蓮花化生無有世事堪忍不堪忍眾生易度不易
度釋迦老子道阿彌陀佛你享現成福忘郤來處了
也你蓮花化生之人皆是我苦娑婆眾生七寶蓮花
皆是隨其福報而有你說得一片好話不知我在者
裏辛辛苦苦多少方便權巧化來底阿彌陀佛云娑
婆眾生多生極樂你因甚不歸安養釋迦老子被此
一問直得無言可荅禪床震動山僧不覺驚醒今日
適逢納疏請法不妨鬥湊得恰好設有人道寶華座
上何得說夢山僧道癡人面前不得說夢汝等俱是
靈利衲僧道火何曾燒郤舌只如釋迦老子因甚不
歸安養長在娑婆一僧云請和尚歸方丈師云不可
得少為足悟知藏云但見皇風成一片不知何處有
封疆師云釋迦老子即不然何不道業在其中幾時
業盡不到虛空撲落地也須滄海化為塵。


師到普雨禪院上堂連日法師向者裏講得天雨四
花地搖六震諸人還領略也未若也領略不可認奴
作郎若未領略不可喚鐘作甕秖如山僧到者裏又
作麼生若也頭上安頭未免埋沒你諸人若也別行
一路未免惑亂你諸人若也諸人腳跟穩當任你佛
祖到來無伊插足分何況其餘說黃道白總是祭鬼
神茶飯拭瘡疣故紙與你諸人了無交涉秖因腳跟
未穩未免見人說有便著有見人說無便著無說不
有不無便著不有不無說亦有亦無便著亦有亦無
不見道離四句絕百非達磨老子來只求箇不受惑
底人如何是不受惑底人一僧纔出師便棒僧擬問
師云眼目定動白雲萬里復舉一老宿一夏不說法
有一僧云不望佛法得聞正因二字也罷老宿云若
是正因一字也無鄰菴一老宿聞云可惜一釜羹郤
被兩顆老鼠糞污郤師云二老可謂一著高一著一
步高一步檢點將來大似商君立法蕭何制律秖如
山僧今日與麼屙碌碌地且道是同是別富嫌千口
少貧恨一身多。

上堂眾生因貪瞋癡墮三惡道諸佛以貪瞋癡成等
正覺何也諸佛不貪安能萬德莊嚴不瞋豈能斷除
惡業不癡何以廣度眾生既然萬德莊嚴則貪之一
字息矣既能斷除惡業則瞋之一字息矣至如眾生
無量無邊也有可度者也有不可度者怎能度脫得
盡則癡之一字未有了日在是事且置秖如瑞巖拄
杖子終日敲東擊西且道害癡不害癡良久云曾為
浪子偏憐客自是貪杯惜醉人復舉藥山久不上堂
院主白云大眾久思清誨請和尚不吝慈悲藥山上
堂便下座院主云因甚和尚不示一言藥山云經有
經師論有論師爭怪得老僧藥山幸自可憐生被院
主一拶直得屎尿一齊來山僧亦久不上堂此因延

壽證長老引爾隱禪人請法山僧未免高陞曲彔屙
碌碌地且道經耶論耶落花臺上重鋪錦瑪瑙階前
布赤砂。

華嚴期滿散上堂唯一堅密身一切塵中現所謂現
聖現凡而無有聖凡之相現男現女而無有男女之
相乃至真中現俗俗中現真無中現有有中現無淨
中現染染中現淨空中現色色中現空而無有諸相
再無真俗淨染有無空色互現之相如是一切相如
夢一切心如幻一切法如響一切佛如影俱不可得
既不可得堅密身亦不可得則眾生身即是佛身法
界即是眾生界此世界即是他世界世間法即是出
世間法所以東方入定西方起男身入定女身起女
身入定天身起天身入定凡身起凡身入定聲聞起
聲聞入定菩薩起菩薩入定世界起世界入定剎那
起剎那入定一日起一日入定千劫起千劫入定以
至不可說不可說劫起大眾此以張老夫人六旬華
誕之辰華嚴道場圓滿之日山僧如是舉揚且道所
生功德增壽量多少良久豎拂子云若向者裏薦得
譬如以一切華雲香雲衣服鬘蓋雲乃至不可說雨
眾寶莊嚴雲供養百千萬億佛剎微塵數諸佛所生
功德何啻千倍不及一萬倍不及一以至算數譬喻
皆不能及一如或未然年年此月水亭畔無數蓮華
敷滿池。

禮萬佛懺上堂問古剎重興宗風大闡四眾臨筵有
何指示師云霜葉紅於二月花進云秖如龐居士道
十方同聚會箇箇學無為未審無為作麼生學師云
放下著進云和尚也不得向虛空裏釘橛師打云更
要頭上安頭乃云常不輕菩薩逢人便拜且道拜箇
甚麼德山臨濟見人便棒便喝且道棒箇甚麼喝箇
甚麼至於擎叉打地舞笏張弓畢竟是箇甚麼諸仁

者若向者裏著眼合掌低頭總不空過如或未然古
佛過去久矣復舉昔有秀才看千佛名經問長沙云
百千諸佛秖聞其名未審居何國土還化物也無沙
云黃鶴樓詩崔顥題過秀才還曾題也未云未曾沙
云得閒題取一篇師云長沙固是應機圓活手眼通
身可惜者秀才只善攻文未知武略若是山僧作秀
才待他云得閒題取一篇便掀倒禪床秖如今禮萬
佛洪名設有人問居何國土便乃鞠躬問訊何故僧
排夏臘俗列耆年更為頌出寒窗終日只攻文不見
長安見白雲黃鶴樓詩千古話晴川歷歷漢陽濆。

開爐上堂問古剎中興大有緣剎竿重豎靄祥煙煆
凡煉聖即不問一鎚打就事如何師云費力不少進
云昔日大通智勝佛十劫坐道場因甚佛法不現前
不得成佛道師云文不加點問有疑有問未審和尚
還許否師云不許進云恁麼則夜靜水寒魚不餌滿
船空載月明歸師云蒼天蒼天乃云天地未形之際
陰陽未判以前早有者箇爐鞴聖不鼓鑄凡不煆煉
一道平等浩然大均縱有妙密鉗錘也須縮手諸仁
還知者箇時節麼便好散去將謂無合殺拈拄杖云
山僧今日於拄杖頭上開箇紅爐一切凡情聖解一
大藏破故紙千七百爛葛藤總向者裏銷鎔鑄一箇
鐵橛子拋向東東方世界粉碎拋向西西方世界平
沉拋來擲去南方北方四維上下悉皆消殞佛來搖
動不得祖來移易不能塞在汝諸仁面前作何處置
良久云莫云老漢無方便只要人參鐵橛禪卓一卓
下座。

元旦上堂問一片皇風歸有道瓣香聊祝聖明君如
何是新年頭佛法師豎起拂子進云如何是新年佛
法有師云也有也不有進云如何是新年佛法無師
云也無也不無乃云新年頭佛法適纔有人問過了

最初一句無人道著山僧不可不道諸人不可不知
不見道識得一萬事畢透得一無阻隔天得一以清
地得一以寧君王得一天下太平良久云山僧擬開
口巳是第二句了諸人纔側聆巳是第二頭還會麼
爾善知時節我今不再三。

龍牙雲叟和尚語錄編成付梓龍牙監院奯雪侍者
慈照請上堂問龍牙山裏龍晴空澍大雨推倒涅槃
城佛祖位不住因甚今日在和尚拂子頭上塵說剎
說無間歇師云竿木隨身逢場作戲進云昔日雪峰
三上投子九到洞山因甚麼向鼇山成道師云南山
起雲北山下雨進云後來住菴有僧敲門雪峰放身
出云是什麼僧亦云是什麼還有優劣也無師云焦
磚打著連底凍進云為甚麼雲峰低頭歸菴師云爛
泥裏有剌進云僧舉似巖頭頭云我當時若向伊道
末後句天下人不奈雪老何作麼生是末後句師云
風前雪彈子進云頭云我與雪峰同條生不與雪峰
同條死要識末後句只者是意旨如何師云若把是
非來入耳從前知巳盡成仇進云秖如雪峰末後句
巖頭證明今朝雲叔末後句和尚證明和尚末後句
阿誰作證師云大眾側聆進云一堂風冷淡千古意
分明師云且莫錯流傳乃云黃面墨曇大喻三十小
喻八百說成一大藏猶云始從鹿野苑終至跋提河
如是二中間未曾說一字大似掩耳偷鈴抱贓叫屈
周金剛燒郤青龍鈔拈條赤楖栗佛來祖來也棒猶
較些子及乎道箇吾宗無語句亦無一法與人分明
此處無銀三十兩爭似我龍牙和尚胸次不存元字
腳頂門郤具摩醯眼聊借洞庭湖為一張口掇君山
作箇舌頭八百里之波瀾千萬頃之空闊默時說說
時默大施門開無擁塞一一從胸襟流出與我蓋天
蓋地去在雖然如是舉揚也是謗他不少何故鳳棲

不在梧桐樹碧落寒潭寫影長。

解制上堂霜凝水凍當時結也日暖風和而今解也
所謂時節若至其理自彰秖如道太陽門下日日三
秋明月堂前時時九夏還知得者箇消息麼知得者
箇消息常在途中不離家舍常居家舍不離途中三
條椽下即是百城煙水擔囊負缽豈殊疊足蒲團如
是則結也如是解也亦如是若不如是雲自帝鄉去
水從江漢流。

華嚴期滿散上堂一切菩薩初從有為法而入無為
地復不住無為地而示現諸神變作諸種種如夢如
幻如化如影三昧度脫夢幻化影之眾生而實無滅
度者此龍牙雲叟和尚生前舉揚宗教正令高提有
雲門丹霞之作略而末後遺貲乃諄諄囑諸徒子廣
興佛事到處供佛飯僧懺禮[言*奉]誦轉藏經點塔燈齋
羅漢以至濟貧施茶放生凡諸功德無一不為雖與
菩薩前後次第互相激揚而有差別實與諸菩薩同
一見聞同一行願同一化導同一廣大而不相差別
者也於此瑞巖[言*奉]雜華大典今逢滿散之日弟子奯
雪慈照請山僧陞座復為舉揚豎拂云華藏莊嚴世
界海不可說佛剎微塵數諸佛諸菩薩眾盡向此一
毫端上煥然顯現成就不可說不思議無量無邊如
實清淨同異差別神通光明而此一毫端不加增華
藏世界海不加減亦不寬博亦不狹劣亦無來去古
今之相諸人若也信得及即此一毫端便是菩提場
中普光明殿亦便是兜率夜摩他化自在天之蓮華
藏獅子之座等無有異無有纖毫同相亦無纖毫別
相亦無纖毫自他差別之相然而諸人信得及亦在
裏許信不及亦在裏許信與不信總在裏許何故聻
不見道譬如虛空無不包容又如大地無不承載雖
然與麼境界普賢象王鼻孔許汝摸著半邊文殊獅

子爪牙且道在什麼處揮拂子云生平不遇鍾郎聽
誰識高山流水音。

開爐上堂問大開爐鞴煆聖煉凡忽有不受鉗錘底
到來如何煆煉師云堪作什麼進云掀翻海嶽求知
巳撥轉乾坤見太平師云巳遲八刻問結制即不問
如何是踢翻漆桶邊事師云道什麼進云粧聾作啞
有甚了期師云識甚好惡進云和尚不得壓良為賤
師云沒量大人乃云諸方舊例十月開爐瑞巖遠出
方還蹉跎半月餘便見冷湫湫地若論爐頭熱鬧不
過多幾塊頑銅鈍鐵果要驚天動地須是冷灰裏豆
爆一聲使天下人摸索不著不見道若能自解倒騎
驢一生不落他人後復云散以七淨花去郤淨邊垢
布以八解水除郤垢邊淨淨垢一齊洗猶是法身病
洗到無可洗入水見長人。

解冬上堂古人道兄弟東去西去直須向萬里無寸
艸處去我則不然兄弟東去西去不可向不毛之地
處去簡點將來也是徐六擔板須是恁麼也得不恁
麼也得恁麼不恁麼總得雖然更有一著若到諸方
不得錯舉。

神鼎符長老省師辭院請上堂端祖道端的得一回
汗出一莖草上現出玉殿瓊樓大眾從上風規甚非
細事拈拄杖云瑞巖門下者裏翻身去續燄聯芳興
家立業化荊棘為旃檀林變瓦礫為釋梵宮直得山
河大地同一口說萬象森羅同一體用所以進則有
綱有紀退則可尚可風闡揚佛祖真機開鑿人天正
眼就路還家即不問功成身退事如何祖庭增色嘉
聲振何處青山不帶春。

法華懺期含大戎邑侯請上堂世尊說法多寶證明
瑞巖說法阿誰證明拈拄杖云來也大眾者尊上座
何似多寶佛塔但能薦得火宅當地清涼窮子便承

家安業其間巧設方便譬喻言詞龍女獻珠巳遲八
刻藥王燒身未為精進如或未然更借釋迦老子舌
頭水漉漉去也卓拄杖云是法非思量分別之所能
解亦非見聞覺知之所能及過去諸佛巳為一大事
因緣故出現於世未來諸佛當為一大事因緣故出
現於世現在諸佛今為一大事因緣故出現於世十
方如來河沙菩薩山河大地日月星辰人畜艸芥有
情無情總向者裏大扣大鳴小扣小鳴大根大莖小
根小莖唯此一事實餘二即非真是以無言詞處曲
為言詞無方便中特開方便不見道若人散亂心乃
至以一華舉一手或復但合掌小低頭漸見無數佛
自成無上道何況五體投誠而不成正覺雖然秖如
祖意教意畢竟是同是別揮拂子云但見皇風成一
片不知何處有封疆。

德生履珍菴主等請上堂舉拂子云者朵優曇花三
千年一現不可作希有想亦不可作平常見若作希
有想則埋沒巳靈若作平常見則孤負先聖若能不
昧巳靈不孤先聖眼不著色無色不辨耳不著聲無
聲不明鼻不著香無香不知舌不著味無味不識身
不著觸無身不現意不著想無事不了不是神通玅
用亦非法爾如然所以諸法如是相如是性如是體
如是力如是因如是緣如是果如是報說到者裏若
有箇禪和道長老與麼屈曲垂慈猶是化城邊事山
僧不覺呵呵大笑何故擲拂子云渡河須用筏到岸
不須舟。

水隆揆長老請上堂問十二峰高不記重晴光爍破
太虛空如何是瑞巖境師云你也見我也見進云如
何是境中人師云者邊也是那邊也是進云如何是
人中意師云阿誰瞞你乃舉馬祖闡化江西南嶽讓
祖一日謂眾曰道一為眾說法否眾曰為眾說法也

總未有人持箇消息來乃遣僧去囑曰待伊上堂汝
問作麼生伊有言句記取來其僧去一依讓祖旨回
曰馬大師道自從湖亂後三十年不少鹽醬讓祖然
之師曰讓祖養子之緣則不無然而知子莫若父何
必重新兜搭瑞巖揆西堂一別十載杳無消息我亦
不去問他今朝忽然歸省乃知遷住兩剎為人說法
了也且道說箇什麼諸人不知山僧不妨舉似揮拂
子云若將耳聽終難會眼底聞來始得親。

六溪後堂領王獻之居士祈子請上堂問請法拈槌
即不問子歸就父是如何師云西風一陣來落葉兩
三片進云恁麼則一回相見一回新師云且過一邊
進云秖如王居士因齋慶讚未審功歸何所師云種
麻得麻進云恁麼則棒頭點出石麟千十二峰前散
彩雲師云阿誰不願問止止不須說我法玅難思諸
增上慢者聞必不敬信還信底是不信底是師云信
也得不信也得進云坐斷舌頭師打云喫棒有分乃
云大士願力不取正覺常行六度不為慈父而為慈
母從佛口生從法化生從因緣生求男得男求女得
女然而花根本艷豹體元斑藍田孕玉種自天然合
浦產珠苗原有異秖如於瑞巖生箇什麼雨滋三秀
艸花發萬年枝。

上堂止止不須說我法玅難思五千退席郤較些子
十劫坐道佛法不現設使現前有何交涉殊不知衣
中之寶安用遠求髻頂之珠阿誰無分常不輕與麼
道槌殺千箇萬箇有什麼罪過然雖如是妙舞也須
誇遍拍三臺應是大家催。



遠菴僼禪師語錄卷第七


