










遠菴僼禪師語錄卷第十三
嗣法門人元視等編

法語

對眾開示

前日有箇知事進方丈白云各寮行單雖是屢蒙開
示奈何後學初機根器頑鈍多說和尚佛法深奧總
不省得一些些望和尚慈悲委曲開示或有易得明
曉底佛法與他們說說山僧不覺失笑噓屈哉屈哉
山僧自到者裏來說底話那一句子是不分明直截
底那一句子是謾昧你諸人底莫道山僧乃至從上
古今言教一千七百則爛葛藤五千四十餘軸破故
紙那一句那一言不是分明直截底所以道寧可說
阿羅漢有三毒不可說如來有二種語如來實無二
種語祖師又道兩口無一舌山僧到者裏直是分疏
不下正不知那一句是深那一句是淺那一則是難
那一則是易教山僧如何揀得出來嗄有了記得當
初有箇鳥窠和尚因侍者告假鳥窠云你那裏去者
云諸方學佛法去鳥窠云若是佛法我者裏也有些
者云請和尚慈悲鳥窠便拈起布毛一吹侍者當下
便悟去者便是易底了師亦拈起布毛吹一吹云還
有悟底麼眾皆默然師云恁麼總不見有悟底若是
者箇說話不會更有什麼說話是易底聻即心即佛
是易底也不出者一吹非心非佛是易底也不出者
一吹放下著洗缽盂去是易底也不出者一吹天龍
豎指忻州打地是易底也不出者一吹至於德山棒
臨濟喝乾屎橛麻三斤古今知識天下老和尚橫說
豎說千說萬說塵說剎說晝夜說熾然說無間歇還
出得者一吹麼既出不得如今合當悟去因甚不悟
嗄莫是古來知識底佛法有靈驗而今山僧底佛法
無靈驗那嗄或者山僧底佛法無靈驗也不可知秖

如古人見桃花悟去底聻難道桃花也是古時底有
靈驗而今底不靈驗了又有箇聞擊竹聲悟去底聻
難道擊竹聲也是古時底有靈驗而今底不靈驗了
還有箇聞驢鳴悟去底聻聞馬叫悟去底聻聞蝦蟆
聲畫角聲悟去底聻乃至聞種種聲見種種色悟去
底聻難道者些驢馬畫角之類多是古來則靈驗而
今都不靈驗了諸仁素無此理仔細參詳看若是而
今底桃花依舊是古來底桃花擊竹聲也是古來底
擊竹聲與夫驢鳴馬叫蝦蟆畫角之類都不相異依
舊古來底一般既是都不相異依舊一般則適來山
僧者一吹也與當時鳥窠底者一吹不相異也若既
不相異則山僧底用處即是古人底用處古人底用
處即是山僧底用處既然用處總是一般古人若有
靈驗則山僧亦有靈驗山僧若無靈驗則古人亦無
靈驗也若是者樣看來你們向來所參底什麼話頭
麻三斤乾屎橛狗子無佛性庭前柏樹子萬法歸一
一歸何處父母未生前本來面目乃至門口也打不
開口也打觸不得背不得者一絡索豈不都是古人
底既無靈驗都不靈驗了也枉用工夫有什麼交涉
所以道本是醍醐上味遇此等人反成毒藥信矣悲
夫灼然灼然如今莫道山僧設使即便喚起從上古
錐德山臨濟與夫鳥窠船子運出無量神通演出諸
般玅義在你者一班瞌睡漢面前又有什麼用處諸
仁諸仁你仔細反覆端詳看畢竟是什麼道理淆訛
又在什麼處既是佛法本無兩樣因甚古人便恁麼
悟去如斯快便如斯瞥脫你莫道他古人根機利易
得悟我們根器淺所以難我勸你莫作如是話我問
你你底為生死心還如古人一般也未精進決烈還
如古人一般也未純一無雜還如古人一般也未堅
心死誓還如古人一般也未捍勞忍苦還如古人一

般也未痛自鞭策還如古人一般也未既然不曾如
是一番便要如古人一般樣悟去也須直待驢年諸
仁端知此箇事莫尋他覓須是自尋門路始得全不
在他語言上你如今胸次中凡有隔礙透不過處便
是你底生死根本便是你底真善知識便當時時請
問他時時與他挨拶如生冤家一般一些也不要放
過他久久純熟有些相應逢時遇緣觸著磕著便悟
去也不可知若是秖教山僧與你說與你道莫道賺
誤你去山僧也要留取口喫飯秖如你更教山僧說
箇什麼道箇什麼若說禪說道說玄說玅者箇是造
地獄業若是教山僧警策你一番究竟你一上者箇
自有溈山警策文怡山發願文大彌陀小彌陀種種
文你難道朝暮不曾念那詞句極是宛轉義理又極
悲切教山僧說也說不出做也做不來嗄莫是難道
和尚自巳豈無幾句說話開發他們只管引古引今
推托作麼你若恁麼說話一發錯過山僧不少矣你
若要知山僧底委曲開示處麼打版時共你齋堂裏
喫飯內逼起來與你一般樣後架上屙屎閒時在繩
床上打兩箇瞌睡夜來伸長了兩腳一[寤-吾+告]者箇便是
山僧底真實相為處極新鮮底言句極明白底佛法
若是開口掉舌動手動腳施底玅用說底佛法盡是
從上老凍儂棄下底涕唾拋落底草鞋豈可只管將
來穢污你們底心田拱手云不要久立喫茶去喫茶
去。

示蔡石函居士

若論此事實無工夫可做然無工夫做處正好做工
夫不可謂無工夫可做便休若恁麼便休則永無了
手底時節直須實做到實無工夫做處此亦謂之小
歇場然至此則寶所在近也參究時正要在銀山銕
壁當面礙郤進亦無門退亦無路之處用力挨拶須

知銀山銕壁中有通天路不可向人口中求覓亦不
得冊子上追尋只在當人一挨拶透始信者條活路
元在自巳腳跟下一步不離一步不即用不得一毫
頭心機用不得一毫頭智巧若用心機智巧是則心
機智巧非所以做工夫也所以古人到者裏直得千
般伎倆萬般施設一時窮盡故云去年貧未是貧今
年貧始是貧去年貧猶有卓錐之地今年貧錐也無
到此貧無錐卓方知自家寶藏一切具足使用自在
不假外求自巳財寶隨身受用可謂快活更有一句
子待你快活一上與你道破。

示寰濟慈侍者

拔濟四生出離苦海莫作婦女之仁衲僧家須具大
丈夫作略提起金剛王寶劍一味當頭直截勦絕盡
大地人命根奮力向前逢佛殺佛逢祖殺祖逢父母
殺父母逢自巳殺自巳不見龐居士言護生須是殺
殺盡始安居會得箇中意銕船水上浮你看他是箇
俗漢拚得下此一刀殺得乾淨直下得箇大安樂田
地與一切人同一受用故能說得者般語話要知運
四生出苦海須是銕船水上浮即得銕船既可浮更
有甚處不可濟者歟正如古王太子採寶一般深入
大海直至寶所必得雨寶摩尼乃肯歸國然後盡四
天下之困乏窮民均獲其利益豈非大慈悲願王所
作所為若此方可為寰濟二字相稱也若以偏小之
見溝渠之量所蓄既不豐其用豈能博濟得甚事參
學人不有此等器量作略何止濟人不得將恐累劫
千生自救不了可不勉諸。

示惻侍者易字夢帆

黃面老子興慈運悲出現於世碧眼胡僧傳法度迷
萬里西來五千餘軸破故紙曲盡柔腸千七百則爛
葛藤直攄衷血若以正眼觀來正是好肉剜瘡無夢

說夢雖然不可見恁麼說便休若便休不落在無事
甲裏則墮解脫深阬中耳不妨時時以夢中佛事作
幻海舟航不著此岸不著彼岸不住中流度盡夢中
勞侶方信道如來所謂滅度者實無眾生而滅度之
法如是故非是強為然則山僧更有一說要得確實
相應即以大地為舟拈一莖艸為帆不必檣栽兔角
纜繫龜毛逆順境風一任東來西來亦不作夢想亦
不作非夢想上至十方諸佛下及蠢動含靈好不資
一毫醜不資一毫都盧盡在此中且道看風把柁者
是什麼人畢竟要到什麼處歸宿試著眼看。

授吳霜崖居士

居士初問道於弘覺老人揚之淨慧園予時掌記室
與士始納交焉繼而首眾枯木堂每訊及箇事閒有
睦州之激發三平之傍通丙申春予受湘陰神鼎之
請道過真州士館于別業時相叩擊授以高峰無夢
無想主人公話參之雖未即能爆地斷碎地折然潛
參密究孜孜孑孑未嘗以世務經心婚嫁未畢少怠
於中耳茲以闊別既久積想攸深乃航一葦西渡過
訪而忻然良晤復館于書齋未免追理葛藤舊案舉
初祖遊梁機語問云秖如道不識還是達磨不識為
復武帝不識士云不落見聞即成一偈云欲識主人
公正在不識中本來真面目非色亦非空予笑云居
士二十餘年參禪且喜知得飯是米做鍋是銕鑄矣
隨舉女子出定因緣問之士連下數語皆不契坐至
深夜著語云風送滕王閣雷轟薦福碑予云猶屬儱
侗畢竟淆訛在何處士遂頌出十哲何須兼四科因
材器使不須多鴛鴦繡出從君看休把金針當玉梭
予又徵以趙州勘婆子話士云兩箇無孔銕鎚予深
喜此番可謂不虛渡江也然古人云我禪如大海愈
入愈深居士亦不以得少為足直欲與維摩老子龐

襄陽把手共行始為休歇茲以法物表信所謂五祖
老人云吾助汝喜他時更得移身換步到佛祖摸索
不著處不勝加額復說偈云二十年前曾種毒而今
痛處更加錐始知絕後重甦處不負生平兩道眉(又)
金粟曾為居士身居塵不染果超倫維揚近日風光
別一朵優曇劫外春。

偈

山堂夜詠

寒山


「　有客松門下不知山寺寒時來訪拾得常要罵豐干千偈標林葉一身眠石巒邈然雲漢外賺殺閭尊官」



拾得


「　拾得來何處從教疑更疑無端常自笑有語少人知石徑和雲掃松枝帶雪炊寒巖人不至空負五峰奇」



大梅


「　即心無別佛一句徹千源梅熟飄香遠人難下口食松華滋味別荷葉絕寒暄此話今從棄予懷炯自存」



龍山


「　瀟湘煙靄裏萬境日幽清茅屋從來住此山無路行一莖蔬誤落千壑水流聲穿鑿勞生事雲峰又別耕」



普化


「　鬧市無相識風顛日幾回虛空連架打凡聖任伊猜一鐸逢人振千門送曉來蘧蘧塵世夢惺眼是誰開」



船子


「　卓錐無寸地片瓦不遮頭千尺拋長釣一橈截眾流紅鱗掌上躍雪曲浪邊幽除郤蓑衣外和船總不留」



嬾瓚


「　悠然丘壑裏塊石臥麋群但覺芋頭美安知天使勤此身且不理何物可為欣北闕山河主空教望嶽雲」



蜆子



「　神頭鬼面處誰得辨端由不遇同根者寧知出格流紙灰光萬丈古廟麗千秋江畔餘蝦蜆徒然悵晚洲」



酒仙


「　投河衣不潤吐口語難明醉裏千般調風前一句清官街隨處臥酒碗不時傾笑殺閒糟粕紛紛噇且爭」



明教


「　鐔津何浩瀚雄勢決天渠一道平三教中都戰四隅法源疏正脈筆陣掃群儒淺見諸禪子寧知師緒餘」



懷志


「　齋後遊山好芒笻弗更勞癡憨從此付文彩不揮毫白社誰能輓綠蘿夢巳逃祝融松頂月千古照人高」



性空


「　華亭煙浪底風韻舊來多銕笛吹千曲鋒刀戲一過大盆飄瀚海雄膽懾群魔生死閒遊具蒼茫浩浩歌」



和覺範禪師竹尊者(崇勝寺後有竹干竿一株秀出以尊者名之)


「　清顏玉立老難枯半壁殘陽弔影臞身淨蓮花同社友夜寒明月指迷夫閒雲片片袈裟幅野鶴翩翩煙水徒只許坡仙參玉版那知陶令蹙眉無」



又


「　豈共蒲衰與柳枯瀟湘渭水並清臞雨花臺畔空心侶面壁巖前立雪夫鬱鬱黃華明旨趣喃喃紫燕語參徒降心誰復談金偈衣裏明珠是有無」



甲寅秋日哭本師弘覺老人


「　三十餘年垂眼青每思慈訓儼過庭慚無立雪求心法愧有書紳記典型化育恩深同雨露裁成功浩若滄溟嗟余蹇劣難酬德徒抱心喪血淚零」



又


「　幾處遺蹤不忍看幾回延佇白雲端風前嘯詠山猶動石上跏趺蘚未寒鶴弔松梢青嶂晚鳥啣花片碧溪殘靈光獨耀巋然在誰信峰頭倒剎竿」




事釋還山次倪文起居士見贈韻漫成誌慨


「　禪社何堪入市寰辱身終不屈清顏一絲慧命殊堪惜七尺殘軀可付閒秖道無人收白骨豈期有日返青山誰云世上無明眼蘭自芬芳艸自刪」



又


「　雨苦風酸涉闠闤溪流今掬洗塵顏情依出岫雲蹤澹身愧翹松鶴影閒別去錢塘愁裏月歸來宛委夢中山萬緣巳若桑林葉獨有詩懷半未刪」



壽吳爾承居士六袟


「　荊璧早知無別者桑麻歸老碧林隈青雲不羡登天闕素髮森然映玉臺一曲熏風回上古三遷家業等飛埃山高地遠知何極紫氣遙遙接島萊」



次戎戒菴韻


「　牛未淳兮假牧童牛淳歸踏夕陽紅塵埋古鏡雖迷照點絕澄潭猶翳空一物不將須放下萬機寢削急還攻別峰相見德雲後彌勒樓前又不同」



壽董無休居士


「　淨名今現仲舒家玅理清言若藕花探盡五車輕玉帛掃空一榻笑煙霞青鞋布襪山逾靜紫艸瓊柯春正華手撫長松凌峻節清姿何用駐丹砂」



和胡鹿亭雪彌勒韻


「　淨灑天花非是塵分明假合儼如真未離真際元無相來到人間盡化身體映玉毫寒不夜手攜布袋暗藏春須知笑口長開處一片清涼本不湮」



輓吳爾承居士


「　一生純粹玉無瑕跨鶴遐歸世共嗟花雨飄殘林外寺春和思斷里人家几筵清寂琴書在巖壑凄其猿鳥呀葉落歸根誰得旨霜空碧月領仙槎」



送契先符子首眾神鼎


「　湘南名剎舊神峰博飯栽田繼古風此去堂中為眼




五磊拙兄開法十餘年唯得一天音上座使承
達兄之後乙巳冬天姪謁余天童感而贈之


「　新豐曲子賡柴石絃續鸞膠今又新協夢青鷹重入彀起家一角竟推人相殘骨肉當斯世再造深情出至仁自古異苗翻更茂孤芳要見兩枝春」



寄普濟體長老


「　太白芝峰及若耶追隨缾錫老煙霞雪殘水寺人招隱梅放江村信到家社鼓喧闐春未暮漁歌清絕月方斜真風助汝宣玄旨慰我衰年兩鬢華」



庚申冬仲定侍者營普同塔於芝巖之梅塢余
歿後之骨瘞就此焉道峰兀兄亦有同然乃
作詩紀其事因次韻以示諸子則余之肝膈
巳見於此詩矣


「　四十年來清眾同此心竊慕古人風挂瓢不越三椽外埋骨何分萬化中春至山光迎雨綠秋來樹色著霜紅變遷艸木身堪喻貴賤無饒卻至公」



又


「　自愧生前無寸補何堪死後占崔嵬身歸黃土同雲水氣結青山共竹梅穴廓太虛為吉壤地憑寒谷動春雷秦陵漢塚知何處笑把黃錢化白灰」



又


「　葉脫林梢歲晏來流雲聊寄碧崔嵬一峰晴色招秋鶴數點寒香送老梅眼睹玉魚浮出土人嗤金谷發如雷莫將苦本重添累何事空門怕冷灰」



又


「　有山埋骨即佳城江海同龕足慰情不易高流營巨域最難仝氣共孤塋先賢一偈符雙樹此事千秋傳四明豈使後人重負約青山巳與我心盟」




又


「　千嶂紆迴疊翠城杖藜登眺動閒情累生賃屋誰為主歷劫歸空多此塋流水無心臨砌落野花隨意到春明五湖幾許英靈骨向此收藏對孰盟」



山家十事

春耕


「　祖翁田地舊雲丘一度耕翻一度幽堪嘆比來林下客競栽桃李艷枝頭」



栽松


「　日日南岡與北巒深栽幾度夕陽殘春風不倦山鉏力為愛青青拂歲寒」



采茶


「　雀舌無聲吐雨前春風滿握入雲煙馨香不在枝頭上別有生涯百艸顛」



插秧


「　靈苗雖帶夙根來要在當人退步栽須信退來無退處縱橫匝地普天該」



理蔬


「　雲圃堪栽世久忘芳妍滿钁綠成行菜根莫謂無滋味咬著方知分外長」



夏耘


「　駸駸秀色起東皋稗種還他直下薅到此若非親具眼等閒動手郤傷苗」



刪竹


「　不惜山刀日削披竿竿剔出化龍枝風雷他日知何處勁節先看拂漢時」



割稻


「　嘉穗成秋要晚霜隴頭粒粒盡垂黃一刀直截忘功用方見收功力用長」



刈薪



「　長憶新州繼祖燈誰云活計不超能剛刀拈起吹毛利管甚諸方爛葛藤」



牧牛


「　足來水艸日怡然不犯東西兩岸邊拽脫鼻繩忘管帶綠楊影裏任橫眠」



題扇為揆侍者易字一揆


「　動著清風隨手施卷舒靈玅在臨時鹽官昔索此吾贈誰道古今非一揆」



示梵淨宗菴主掩關


「　箇裏本無男女相末山當日欠藏鋒要關坐斷聖凡路方許弘通濟北宗」



新筍


「　裂穿大地出頭來淺艸其能覆得哉初露一錐先不弱末梢會看拂天開」



青梅


「　濺齒誰云味不堪利人豈在口頭甜望中說著先消渴不待調羹更點鹽」



示蔡弼明居士


「　端的虛空無晦明從教烏兔兩交橫目前拈卻閒機境萬里神光爍太清」



壽潘啟祥居士


「　仲尼知命玉知非此日難逢君可知要得古今無間斷須明父母未生時」



因寺田豁役示張致乾居士


「　野客不諳人世事數年累汝費支持而今彼此相安也方信天龍有鑑知」



贈德山語嵩禪師


「　嵩少峰前風凜凜險崖句子截流機德山堂上拈條棒珍重年來慧命微」



示佛初信童



「　總角便知歸大道他年進步豈知渠選官選佛從君意只要當人不昧初」



送乾正老禪


「　山禽啼處花初笑半笠春風路尚寒翻憶八旬行腳事莫將便作老來看」



出山述懷三首


「　養拙空山水石香數年晚夢亦清涼梅開雪屋春初到意攜笻入路長」




「　本是山人愛住山那堪一日別林間亂峰重疊不知數箇箇峰頭挂我顏」




「　石床一枕覺方閒萬里風霜又往還不是與山緣分薄閒名無奈落人間」



余囑歿後入骨普同有偈五章紀事或者為言
復占示之


「　南陽塔樣君王問我是何人敢效顰黃土不知人貴賤莫將青艸論疏親」




「　鹿頭車後帶鉏頭裸葬何曾達者羞我輩形骸休再問浮雲之外是東流」




「　北邙山下艸離離陵墓誰家總不知不過片時遮世眼免勞心力路人悲」



秋日閒吟五首


「　落葉風頻掃秋華霜促開碧苔誰踏破猿鳥引雛來」




「　果熟青猿富溪寒白鳥窮側身天地外吾道任污隆」




「　寒螿啼敗壁疏雨點殘更試問香嚴老何如擊竹聲」




「　野菊無人采幽籬盡日香晚看花更好搔首憶潯陽」




「　月色堆千嶂寒濤響四山世人將不去竹戶不須關」





遠菴僼禪師語錄卷第十三


