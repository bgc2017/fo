












西天二十八祖秉教外別傳之旨遠自迦維東
來震旦六傳至曹溪後分二枝而臨濟獨盛臨
濟後又分二枝而楊岐獨盛蓋監寺受慈明遙
記與黃檗之記臨濟正同故禪道獨冠天下今
之所稱臨濟宗者則皆系出於圓悟勤也勤傳
虎丘隆隆傳應菴華華傳密菴傑傑傳破菴先
先傳無準範範傳雪巖欽欽傳高峰玅玅傳中
峰本本傳千巖長長傳萬峰蔚蔚傳寶藏持持
傳東明旵旵傳海舟慈慈傳寶峰瑄瑄傳天奇
瑞瑞傳無聞聰聰傳笑巖寶寶傳幻有傳傳傳
密雲悟悟傳弘覺忞弘覺嫡子是為瑞巖遠菴
大師大師之望前圓悟勤几二十二世其望臨
濟則三十二世而望達磨則四十二世也大師
崑山陸氏子髫齡親炙弘覺從芟染提耳訓育
挈囊煙水見老人直道示徒九會之中骨劑毛
孔拋向人懷大師蚤歲分燈業巳升堂入室三
拜得髓矣故老人闡法天童首以師為繼席肇
造平陽復以師為承計神鼎來請輓師南渡瑞
巖湮廢藉師中興邗水白雲之間莫不有師托
跡焉然師五坐道場獨天童十一載為最久蓋
以天童居大海之東山川環擁當年說法此山
者八十餘員大率臨濟居多焉大師省覲平陽
老人以年力衰邁退休別室謂非師莫能肩任

堅留主席干戈甫息旋遭魔孽之難若非大師
行解相應天人昭格惡能使臨濟宗風至今不
墜也哉大師說法如雲如雨其見諸上堂小參
普說等錄無慮若干卷卷幾萬言至若撰著其
書牘則情而贍也其贊銘則莊而逸也其規條
則雅而暢也其疏啟則典而致也其序記則直
而有體也其說詞則通而有則也乃其所為詩
則又工秀絕倫如東谷四靈石菌諸刻恍若中
峰雪嶠所作騷人詞客望崖而返也余同門鐸
菴默兄集師全錄梓成謬委余弁其首余不惠
敬撮其大略如此。

康熙甲子秋八月朔旦弟子本嵩吳道會稽首
和南譔













遠菴僼禪師語錄目錄

  
  * 卷首
  
  * 序
  * 目錄
  * 卷第一
  
  * 住潭州神鼎山資聖禪寺語錄
  * 卷第二
  
  * 住潭州神鼎山資聖禪寺語錄
  * 卷第三
  
  * 住潭州神鼎山資聖禪寺語錄
  * 卷第四
  
  * 住明州太白山天童弘法禪寺語錄
  * 卷第五
  
  * 住明州太白山天童弘法禪寺語錄
  * 卷第六
  
  * 住明州太白山天童弘法禪寺語錄
  * 卷第七
  
  * 住明州瑞巖山開善禪寺語錄
  * 卷第八
  
  * 住明州瑞巖山開善禪寺語錄
  * 住越州平陽山興福禪寺語錄
  * 住明州白雲山延祥禪寺語錄
  * 卷第九
  
  * 小參
  * 卷第十
  
  * 小參
  * 秉拂
  * 卷第十一
  
  * 秉拂
  * 普說

  * 卷第十二
  
  * 舉古
  * 頌古
  * 機緣
  * 卷第十三
  
  * 法語
  * 偈
  * 卷第十四
  
  * 像贊
  * 卷第十五
  
  * 佛事
  * 卷第十六
  
  * 書啟
  * 雜著
  * 附塔銘





遠菴僼禪師語錄目錄











遠菴僼禪師語錄卷第一
嗣法門人元視等編

住潭州神鼎資聖禪寺語錄

師於順治十二年冬就維揚寶積院首座寮受請越
明年四月二十九日入院。

山門有門可入百匝千重無路可行四達五通幾多
人到此因甚插腳不入象王行處絕狐蹤。

佛殿德山撤郤殿雲門要打殺新神鼎大展三拜且
道是抬是搦。

伽藍君自衡山昔至我從淮甸新來不惜一回敲唱
相催再舞三臺。

祖堂者隊不唧溜漢坐處未脫見聞列下圓伊三點
卻成川字籀文。

據室三種接人一棒打趁從上風規今時蹊徑直下
坐斷千差不落坦夷險峻銅睛鐵眼覷無門八臂三
頭伎倆盡。

諸山禪德率眾檀護請示眾指法座云百千諸佛於
此只解靠倒扶起設或尤而效之不若齊之以禮坐
斷凡聖要津直得透頂透底便陞倒騎鶴背出邗城
萬項洪波過洞庭拄杖未曾拈動處分明點破九疑
青頂門具眼合自知歸稍涉疑情出眾決擇問寶印
初開十方齊暢向上一機如何舉唱師云一雨普滋
進云袖裏金鎚光燦爛倚天長劍逼人寒師云切忌
承虛問曲調新翻續起諲祖遠年遺唱如何是不落
時機一句師云雨過青山翠欲流進云直下知歸時
如何師云劍去久矣爾方刻舟進云自是不歸歸便
得五湖煙景有誰爭師云直饒歸得去猶未是君家
僧擬議師便打乃云孤峰頂上眠雲未是衲僧活計
十字街頭垂手全非本分生涯所以奏絕聽之希聲
不落古今曲調行逸群之號令豈死佛祖規繩展拓

乾坤於毫髮之端呼叱風雷於謦欬之項況乎法無
定相舒卷由人道絕方隅縱橫無礙驀拈拄杖云秖
如新長老拄杖子到此洞庭之野瀟湘之濱稜稜嶒
嶒列列挈挈不打禾山鼓直是動地驚天不拋象骨
毬要且逢場作戲如吹毛之刃無不剋之鋒如破壁
之龍無可留之影且道是入泥入水耶是目視雲霄
耶是超出格量耶是別行一路耶還會麼卓一下云
出頭天外看誰是我同條復舉黃檗示眾云汝等諸
人盡是噇酒糟漢與麼行腳何處有今日還知大唐
國裏無禪師麼時有僧出眾云秖如諸方匡徒領眾
又作麼生檗云不道無禪只是無師師云氣吞佛祖
眼蓋乾坤不無黃檗老祖檢點將來爭奈龍頭蛇尾
本分艸料因甚不與者僧然雖如是秖如道不道無
禪只是無師畢竟作麼生曹溪波浪如相似無限平
人被陸沉。

示眾問教中道諸佛寂滅相不可以言宣和尚今日
如何舉唱師云有耳者聞進云秖如恁麼道落言宣
不落言宣師云你那裏去來問熏風自南來殿閣生
微涼意旨如何師云直不藏曲進云鳥道不通更借
一問師云道什麼僧再舉師打云箭去久矣乃云時
當初夏綠暗紅稀山中杜宇泣血歔欷喚人不去郤
喚春歸爭似野田黃雀時中嘖嘖飛飛大眾若論神
鼎山中春亦得夏亦得春有碧桃紅杏夏有清泉白
石只是未審諸人於中如何過日若生一念歡喜便
是羅剎鬼國若生一念厭離又是天涯孤客若也一
念不生前有萬丈深阬後有千峰崒嵂東閣下南嶽
神聽得出來道僼長老何故將淨嚴國土翻作參天
荊棘山僧道只為你微妙法身未脫根塵聲色噓一
噓下座。

示眾連月不雨數日雨大地普滋無硬土艸木青青

盡展眉虛空拍掌森羅舞連日不晴今日晴十虛忽
地放光明山河赤體無遮覆紅日團團爍太清諸禪
德雨亦分明雨得好晴亦分明晴得巧信手拈來俱
是寶唯有神峰不點頭依然突兀雲霄表且道他具
何眼腦一僧云如今點頭也師云他作麼生點聻僧
擬議師便打良久復云阿呵呵堪絕倒好大哥薦取
好善財手裏一莖艸。

示眾問大慧云楊岐一頭驢只有三隻腳潘閬倒騎
歸攧殺黃番綽三腳驢子即不問既是潘閬倒騎歸
為什麼攧殺黃番綽師云石羊頭子向東看僧擬議
師便喝乃舉玄沙示眾云諸方老宿盡道接物利生
忽遇三種病人來作麼生接患盲者拈槌豎拂他又
不見患聾者語言三昧他又不聞患啞者教伊說又
說不得且作麼生接若接此人不得佛法無靈驗師
云大小玄沙只知趕老鼠不覺打破甕恁麼檢責諸
方殊不知有眼底被他瞎郤有耳底被他聾郤有口
底被他啞郤神鼎者裏固是不比諸方佛法別無靈
驗若遇此三種病人來且喜出世功終何也豈不見
古有一老宿不蓄沙彌有僧問和尚年尊何不蓄一
沙彌老宿云有瞽聵者與吾尋一箇來雖然山僧要
問諸人有眼有耳底漢因甚反不如瞽聵之人且道
過在什麼處出來道道看良久云既無人道山僧不
免重說道理去也徹見非眼眼見即瞎洞聞非耳耳
聞即聾真說非口口說即啞秖如無眼又作麼生見
無耳又作麼生聞無口又作麼生說還會麼十二處
亡閒影響三千界放淨光明空生巖下悠然坐華雨
繽紛滿太清。

示眾劄久雨不晴浸爛釋迦鼻孔滴穿達磨眼睛昨
夜臨濟口邊無端更轟箇霹靂今日德山棒下愈見
雨點傾盆說甚麼打倒了玉泉山裏皓布褌底葡萄

棚溼卻了那梁山觀和尚底袈裟角直教神鼎山中
數十間破屋漏如魚網漫似春潮諸人也無處安身
山僧也只得立地而今無可合殺不如苦中取樂唱
箇漁父辭與諸人排悶乃漫詠云愛作瀟湘一釣客
寧論東西南與北絲綸千尺橫拋擲誰知得月在竿
頭天在側煙波釣盡仍獨立盲龜跛鱉休窺測六鼇
直共三山掣忘欣戚從教風雨穿蓑笠拍手呵呵大
笑下座。

示眾問發明過量事須是過量人過量人則不問作
麼生是過量事師云奚仲造車一百輻進云此猶是
尋常事師云拈郤兩頭除郤軸進云秖如蓋色騎聲
包天匝地將來和尚又如何施設師打云為君擊碎
精靈窟進云一種沒絃琴果然彈得妙師云切莫錯
下名言進云昔日德山托缽低頭歸方丈時如何師
云憐兒不覺醜進云秖如巖頭道者老漢未會末後
句在又作麼生師云家富小兒嬌進云德山喚巖頭
云你不肯老僧那頭密啟其意未審密啟什麼意師
云方木逗圓竅進云僧堂前拍手大笑又是甚麼心
行師云十字街頭著一楔僧佇思師喝云且退後著
問雪峰三登投子九上洞山為什麼向鼇山成道師
云華落華開信有時進云住後有僧敲門雪峰放身
出云是什麼僧亦云是什麼未審還有優劣也無師
云六隻骰子滿盤紅進云雪峰為什麼低頭歸菴師
云直教大地眼麻瞇進云僧舉似巖頭頭云我當時
若向伊道末後句天下人不奈雪老何如何是末後
句師云月裏放金烏進云雪峰雖與我同條生不與
我同條死又作麼生師云日中藏玉兔進云萬仞峰
頭橫行十字街頭垂手即不無二老人秖如不涉二
途又在什麼處著倒師云楚山入漢水衡嶽出湘江
進云恁麼則等閒一句無私語千古聞之盡膽寒師

云莫教錯認一天星乃云大眾百千三昧無量妙門
盡在我者裏羅漢崖前缽盂峰畔歷歷絕邊表明明
不覆藏綠染百畝春疇雞足之衣撩亂青列千行嘉
穗鷲峰之帙縱橫用該大仰金鍬白雲塢中豎插艸
足嬾安水牯夕陽坡上橫眠披蓑側笠千峰也勝時
人著錦引水澆蔬疊嶂全超從上拈槌風來麥隴之
香機湊韶陽糊餅曲唱村田之樂調翻皖伯巴謠飛
來白鷺翩翩點破連天之碧喚出黃鸝對對平鋪滿
壑之春九峰正好拖犁有甚同參可得百丈謾勞展
手須知大義炳然然雖如是猶是時人蹊徑未及向
上牢關者裏脫落全機方知衲僧孔竅且如何是衲
僧孔竅良久云春不耕秋無穫參。

示眾問世界與麼熱且向什麼處迴避師云不見道
熱則普天匝地熱進云秖如古德云向鑊湯爐炭裏
迴避鑊湯爐炭裏作麼生迴避師云非公境界進云
四大離散萬緣一空還有寒暑之分也無師云正覓
縫罅不得進云回首碧天雲歛處一輪明月照層巔
師云腦後要須拔郤楔乃舉扇子云諸方舉起拂子
山僧舉起扇子無甚作略超方一切臨時而巳諸禪
德還知時麼今乃九夏方中之時祝融當令之候烈
日流光而炙地火雲接燄以燒空凡在六宇之中八
紘之內無論山林城市僧俗女男者柄扇子阿誰缺
得他阿誰離得他阿誰用他不著然既人人要用缺
離不可豈非當此之時最為緊要者乎竊見而今諸
方往往拈提罕有箇舉著他者設或舉著又不當時
郤在寒天臘月然而臘月扇子又有什麼用處則與
不曾舉著者不相遠矣而今山僧既是舉得恰當且
道作何佛事驀豎起云雲門大師來也鹽官大師來
也汾陽大師來也都在扇子頭上相推序次登座而
為說法一師云𨁝跳曾升帝釋天尸迦鼻孔築教穿

鯉魚東海時遭棒雨似盆傾遍大千一師云當年老
漢曾親索破也誰知未便休無奈侍僧頻錯過至今
到處覓犀牛一師云青絹扇子足風涼觸著通身毛
孔張火裏木人寒不徹郤教石女脫羅裳三大師說
是法巳見諸人不會郤向火燄光中入滅去也雖然
如是錦上鋪華也不勞得扇子從來自有長處不用
者也之乎牽文引義要且直截痛快全體舉揚遂揮
一揮良久復云還會麼還知得扇子所作佛事麼名
為驅炎自如旋陀羅尼三昧後世應當作佛號曰掣
風勝王多陀阿伽度阿羅訶三藐三佛陀端知渠儂
自來發心行諸菩薩願行骨勁凌霜之節胸搏妙翅
之風起靈燄於冰炭之爐散玄飆於鬱蒸之藪全身
奉重極力輸誠除熱惱而得清涼障炎威而作嘉蔭
揮毫灑墨方寸間巧盡翰苑之風騷吐霧吞雲掌握
內目窮江山之美麗縱橫收放開合卷舒恒隨一切
含生不分與抬金紫承事十方諸聖那知時日昏朝
不云厭勞常作佛事諸禪德山僧雖則冷地裏拈來
元是你諸人尋常所用底然有如是神通得如是三
昧演如是妙義作如是佛事希有極是希有親切更
為親切受用得大受用自在真箇自在可謂一人人
有箇善知識相隨著也那在朝參暮請別處尋求只
在你二六時中東搖西扇忽然一下觸發管教毛骨
俱甦直與大地眾生一時共離火宅其或未然拈來
直下揮蚊蚋也勝諸方狗尾巴。

示眾俱胝豎起一指千峰勢到嶽邊止鳥窠吹落布
毛萬派聲歸海上消恁麼會去大似虛空釘橛有般
漢道爭如獨坐虛窗下華落華開自有時然則曹溪
浪裏未許停舟韶石渡頭那容繫纜不見道平地上
死人無數過得荊棘林是好手要須驅出長沙大蟲
咬殺大雄猛虎拔郤羅山一寨收下臨濟白拈然後

打動關南鼓唱起德山歌披著湖山襖拋出雪峰毬
弄雲巖獅子跳中邑獼猴直得迦葉起舞阿難合掌
寒山拍手拾得搖頭可謂有意氣時添意氣不風流
處更風流大眾冷眼覷來雖則一場笑具幾人於此
知休設或準前朝不進步暮不回眸莫謂而今方溽
暑霎時霜雪到君頭。

示眾舉古德上堂良久云山僧今日與諸人同參一
箇真善知識便下座師云直截真箇直截省要不妨
省要而今敢問諸人如何是他參底真善知識若說
胡張三黑李四秖是一句合頭語若說罕逢穿耳各
多見刻舟人者裏不是你躲跟處若說含元殿上休
覓長安慈氏宮中更尋內院知你在鬼窟裏作活更
若說箇香几拂子露柱燈籠莫顛倒驢鞍橋豈是你
阿爺下頷其餘豎一指下一喝禮拜出堂拂袖而去
此皆是風力所轉逐塊韓盧縱饒你總不恁麼全在
死水裏沒頭沒腦還有出得者些窠窟底漢麼出來
與山僧分明道一句看眾默然師驀喚云喫茶去。

立秋示眾物外安居碧嶂高寺門幽抱白雲饒松風
萬壑秋長在誰感庭柯片葉飄大眾炎涼倏忽任他
人世推遷巖竇幽深坐斷古今一致所以道長安自
鬧我國晏然四山色變青黃迥出孤峰獨秀一道虛
凝湛寂悠然萬法本閒是知惜日短而志士吁嗟妄
自癡狂外走知夜長而愁人不寐只緣未達家鄉然
則水石光中雲駛月運煙嵐影裏斗轉星移不動本
際即且置踏翻關捩一句作麼生道寒雁一聲閒夢
斷始知身世臥南柯。

示眾問夜靜水寒魚不餌透網金鱗事若何師云更
有一重關在進云畢竟如何師云死漢進云寧可永
劫沉淪不求諸聖解脫師云夢裏強惺惺乃云心生
種種法生日午便打三更心滅種種法滅芥孔須彌

直納我無一法與人少室那來妙訣但能無欲無依
凡聖一時路絕泥牛吼出澄潭石女夢回明月不著
妙德空生謾勞遍吉相尋萬境從他回換渾忘旦暮
古今白雲為蓋流水作琴一曲兩曲無人會雨過夜
塘秋水深喝一喝下座。

天童密祖忌示眾問天童堂上棒喝交馳剷除邪妄
根株敲出祖師心髓神鼎峰頭未審和尚將何為人
師云斷貫索穿你鼻孔烏豆子換人眼睛進云三界
無別法唯是一心作秖如離郤心意識又作麼生作
師云東西十萬南北八千進云是心是非心是師云
一任鑽龜打瓦乃卓拄杖一下云銅棺山頂地陷天
崩太白峰前龍翔鳳翥起臨濟欲湮之旨掃除異見
稠林振達磨巳墜之宗剔出當家種岬一往觀去滿
目生光仔細看來一場敗闕何況論其棒頭光燄擬
為德嶠重來喝下冰生謂是滹沱再世大似喚龍鬚
作破布將魚目混明珠殊不知伊出頭於威音王前
展腳於樓至佛後引手過越一百一十城未及半臂
開口演說五千四十餘軸未盡一言此猶是應物現
形光影邊事正體上未曾道著毫毛在說什麼日月
未足喻其明虛空未足喻其大生耶滅耶不生耶不
滅耶天上耶人間耶來耶不來耶合卻缽盂耶真前
更下一分耶何異眾盲摸象未見全身寸管窺斑寧
知豹體然雖如是秖如今日腳下兒孫盡江南極塞
北無不飲水知源燒栴檀香設伊蒲供且道又成得
什麼邊事若有道得一句子相應拄杖子兩手分付
其或未然復卓拄杖一下云共詣真前拈香上食。

中秋示眾月圓秋半雲掃長空枯木巖前發天香而
絕艷蘆花灘畔覓漁艇之無蹤蚌腹希光珠呈寒水
兔胎仰照子孕秋郊正恁麼時還有不被眼瞞者麼
到者裏夜明簾琉璃地虛玄鳥道皎潔澄潭若不解

換步移身爭免得墮阬落塹不見僧問古德廓然無
雲如何是中秋月古德云最好是無雲僧云恁麼則
一輪高挂萬國同觀去也德云捏目之子難與言大
眾灼然千尋止水龍畏難蟠萬載喬松鶴迷幽夢所
以道珠光月魄不是出頭時此間無老僧五路頭無
闍黎還委悉麼月中仙桂和根拔海底泥牛把角牽
雲外和尚塔院上梁示眾插茅成梵剎至人能事之
秕糠築室守先塋前哲苦心之極致然而頭頭應用
無差法法施為有自但得超情離見不妨規步矩行
恁麼見得徹豈止煙嵐起色泉石增光無縫塔頭忽
地玲瓏八面沒陰陽地憑空涌出千楹擎天柱架海
梁正在而今著力起家聲大門戶自然久後光輝所
以道源深而流長功多而用遠一一看孔穿楔恰恰
落臼推門庭前松竹交加早見斬新頭角屋後峰巒
排疊從來壁立層霄固是雲廠松椽野色更無山隔
斷月鉤霞幙天光直與水相通正當恁麼時且道如
何分付架屋須憑礎成家要在人日輪正卓午趁此
好時辰。

示眾問十虛無片翳長空月色新正恁麼時未審明
什麼邊事師云西風一陣來落葉兩三月進云秖如
高峰睹贊虛空粉碎大地平沉因什麼被雪巖一拶
便去不得師云透過禹門風浪更險進云正睡著時
無夢無想主人公在什麼處師召云麗宗惺惺著進
云五年後枕子撲落又是何消息師云依舊摸索不
著乃云昨夜月穿虛牖床前一片如銀一往觀去好
似玄沙白紙仔細看來又像廣教手巾依依稀稀南
嶽嬾瓚枕頭之石彷彷彿彿天台寒山煮茗之冰欲
拈不得欲掃無痕風吹帖然不動轉眼抹過東楹山
僧不覺滿肚疑情千思萬想直到天明元來住持事
繁兩眼花昏而今白日青天軒軒豁豁現前大眾各

各有對烏黑眼睛山僧有件事要問你諸人驀擲拂
子云是箇什麼眾無語師復云欲得不招無間罪莫
謗如來正法輪。

開爐示眾神鼎火種雖無郤有衝天氣燄嬾拈向上
鉗鎚撥置作家爐扇鈍鐵頑銅任伊璞玉渾金不羨
聊將萬象森羅活把虛空烹煉不許月白風清那愛
轟雷掣電直得大地通紅凡聖都盧不見十虛無欠
無餘渾似金剛寶劍假饒鋒利如斯猶要重鎚百遍
更得分身出身好與羅山相見然雖如是要見羅山
則得要見神鼎還隔一線好諸禪德且道是那一線
若也薦直下翻身推開手面若不薦一任九十日內
橫拖倒拽牽驢入阱少間劉居士設齋且去隨例嚥
要山僧說也待來年正月半。

鄒深實為僧請示眾知幻即離不作方便離幻即覺
亦無漸次摩霄俊鷂便合乘時止濼困魚徒勞激浪
不見昔日李都尉訪谷隱聰問出家事聰即舉崔趙
公問徑山欽弟子出得家否欽云出家乃大丈夫事
非將相之所能為都尉便於此放郤身命裂破鼻孔
遂云學道須是鐵漢著手心頭便判直取無上菩提
一切是非莫管如斯標致差較些子所以道出群須
是英靈漢敵勝還他獅子兒你看他是箇血性漢子
直下便乃一刀兩段佛也不奈他何說什麼蘊魔煩
惱魔生死魔若待披忍辱鎧操智慧刀運上品心發
殊勝志與他共戰一場然後滅三毒破魔網離火宅
超斷岸不特賊過後張弓抑且眼花不少雖然若不
藍田射石虎幾乎誤殺李將軍卓拄杖下座。

至節示眾問時臨亞歲即不問一陽來復時如何師
云漢女宮中添一線進云陽氣發生無硬土天涯艸
木盡皆春因甚麼一重霜後一重冰師云殺人須是
活人刀乃云否極泰來陰消陽復燄發寒冰花開枯

木慈明揭牓洞山掇桌兩彩一賽雲天自廓建化門
中放一線道冷地裏便見一場熱鬧衲僧拄杖子把
斷咽喉依然眼目定動要知麼一陽生後正嚴寒一
點水一點凍。

示眾拈拄杖云拄杖口門窄說禪秖一半山僧不得
巳全體施方便土上弗加泥直截要人薦不舉古因
緣不據目前見若據目前見錯過威音箭若舉古因
緣昧郤本來面要識本來面照顧威音箭要見威音
箭了郤目前見了郤目前見騎牛入佛殿覷透威音
箭還如臘月扇識得本來面墮阬更落塹三關俱透
脫一處不留戀山僧雖放行拄杖重來驗如何道得
通方句免被渠儂把要津眾屏息師左右顧視卓拄
杖云擊碎珊瑚鋪地錦轉身猶帶玉華新。

示眾打鼓陞堂人天交接諸人側聆山僧掉舌掉舌
側聆大相懸涉豈不見道是法非思量分別之所能
解亦非見聞覺知之所能及諸仁者到者裏合作麼
生莫是離見絕聞無說無示當得麼殊不知出林依
舊入蓬蒿直饒目前無法巳見周遮心外無機猶成
途轍說什麼似地擎山不知山之孤峻如石含玉不
知玉之無瑕還委悉麼行人聽盡唱梁州錯過胡笳
十八拍。

歲朝示眾昨宵送舊今日迎新驢事未完馬事又到
張公喫酒李公醉著甚來由借婆衫子拜婆年無事
生事拈拄杖云爭似者條拄杖子心不妄取過去法
亦不貪著未來事不於現處有所住了達三世悉空
寂三世既空寂新舊何鼎革年年是好年日日是好
日萬物生光輝陽春布德澤阿呵呵囉囉哩哩囉囉
大家齊唱萬年歡一句了然超百億卓拄杖下座。

解冬示眾結郤布袋頭鐵蛇鑽不入解開布袋口彩
鳳舞丹霄恁麼見得未出常情至真非內大千非外

表裏一如圓融法界雖然透出塵情未免猶存窠窟
衲僧家須向千聖插腳不入處進步遊履萬機該括
不到處展拓全機乃可較佛祖短長定古今輕重放
行把住照用同時奪食驅耕縱橫無礙頭頭出見聞
之外一一超思議之表雖與一切人同行不與一切
人共步雖與一切人共住不與一切人同廛說什麼
住也浮雲凝於幽谷去也虛舟汎乎長江拈拄杖顧
眾云眾中還有與麼衲僧麼有則許你騎驢蹋破洞
庭波如無莫道神峰山勢險前頭更有最高峰卓拄
杖下座。

浴佛示眾舉世尊初生一手指天一手指地目顧四
方周行七步作大獅子吼曰天上天下唯我獨尊後
來雲門大師道老僧若見一棒打殺與狗子喫貴圖
天下太平師云雲門一棒打殺搔著世尊癢處貴圖
天下太平其奈刀槍遍地雖然如是還見古人麼掀
翻海嶽求知巳撥亂乾坤見太平神鼎今朝不用如
何若何但隨例與他一杓香水不洗垢不洗淨不洗
淨邊垢不洗垢邊淨不可道落在無事甲裏。

端午示眾屈原事楚忠言不用則投身湘水達磨來
梁真機不契則面壁嵩山一則為國而喪軀作世儒
之龜鏡一則度迷而盡瘁為吾宗之祖禰世出世間
易地皆然即今莫有不然者麼不妨出手與我回天
轉地斬新立方外乾坤耀古騰今縱橫挂域中日月
不特三閭大夫孤魂不滯於清波頓使壁觀婆羅門
門風未至於掃地有麼有麼良久左右顧視云為國
沉淵為法亡丹心如日照天荒當人不喻空勞力徒
盼葵榴飲恨長噓一噓下座。


遠菴僼禪師語錄卷第一


