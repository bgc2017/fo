










遠菴僼禪師語錄卷第二
嗣法門人元視等編

示眾你者一隊漢箇箇如了事人相似總道饑來喫
飯困來打眠撒手撒腳且恁麼過時也不易到此只
恐未在不見昔日僧問大珠和尚修道還用功否珠
云用功僧云如何用功珠云饑來喫飯困來即眠僧
云一切人總如是同師用功否珠云不同僧云何故
不同珠云他喫飯時不肯喫飯百種須索睡時不肯
睡萬般計較所以不同也你者一隊漢請自檢點看
還曾實到與麼田地也未秖如者般語話且道如何
還檢點得麼若喚作自受用三昧未免孤負古人若
喚作拖泥帶水說老婆禪未具參學眼在汝若不落
情塵意想便領得去不妨暢快所謂如將梵位直授
凡庸遂乃不驚不怖所謂只是舊時人只改舊時行
履處如若意根下稍涉狐疑敢保他時異日大有事
在神鼎而今郤又不然設有人問和尚修道還用功
否亦云用功作麼生用聻但云饑時忘喫飯困時忘
打眠或云一切人同和尚如是用功得否遂云得但
辦肯心決不相賺。

示眾問春風吹大野萬物盡光新為復法爾如然為
復神通妙用師云脫㲉烏龜飛上天進云一聲幽鳥
雲天外靄靄山光翠欲流師云郤被風吹別調中乃
云十方聚會臭肉來蠅選佛場開懸羊賣狗閉門打
睡接上上機落艸求人示種種說要而言之不出好
肉剜瘡缽盂安柄所以道說心說性是太平奸賊行
棒行喝乃亂世英雄秖如神鼎有時與你諸人作生
冤家有時與你諸人如陌路人有時與你諸人開山
掘土則人境俱忘主賓不立有時與你諸人拈椎豎
拂則海水騰波須彌岌崿且道巴鼻尋常又落在什
麼處而今禪和家愛向人口邊覓佛覓祖覓禪覓道

覓真如解脫菩提涅槃拋郤了自家現成家業失頭
狂走見人鼓動唇皮敲床豎拂便作勝解及乎山禽
聚集牛動尾巴郤將作等閒日間掘土開山作一邊
夜間收足打坐作一邊動靜二相逆緣順境尚打不
過說甚左右逢源十方通暢坐一炷香便云工夫作
一回務便謂空過山僧說一句便道慈悲打一棒便
擬惡發殊不知頂底是天立底是地一向飯籮邊坐
了忍饑大海裏浸了叫渴又爭知得終日穿衣喫飯
不曾挂一縷絲不曾咬一粒米然則畢竟如何相為
即得良久云心不負人面無慚色。

示眾千種喻萬般說只是要君早休歇不見道如何
是禪莫向外邊傳如何是道莫向外邊討如何是心
莫向外邊尋如何是佛莫向外邊覓古人與麼老婆
心分明八字打開兩手分付爭奈禪和家轉轉錯會
見說道莫向外邊傳覓便去黑山下鬼窟裏閉眉合
眼向內尋討殊不知內外中間不可得教中巳是道
過了也所以佛眼和尚云山僧畫方成圓指南成北
何故如此蓋為諸人唱還鄉曲子曲調不圓熟路難
忘鄉談未改非指南之不妙也諸仁者而今合作麼
生話會畢竟向什麼處歸宿一僧云大地齊超越師
起身云啼得血流無用處不如緘口過殘春。

示眾二月中春萬象光生好華三樹五樹幽鳥一聲
兩聲漁父漾舟而釣農夫驅犢而耕青轉山頭千螺
矗黛綠回波面一鏡澄明說甚麼廣長舌清淨身大
似眼中著楔耳裏添釘無端更有香嚴者漢與夫潦
倒靈雲見桃華而悟道聞擊竹以明心分明兩顆老
鼠糞可憐污郤一釜羹賺他無限癡男女多向根境
上覓聲色裏尋且道畢竟作麼生良久展拂子云七
十二峰遙接目好山都向洞庭春。

示眾天寒人寒梅花香浸月欄干滴水滴凍嶽面風

來林影動無位真人不挂絲紙裹麻纏無罅縫所以
道會得也目前包裹不會也目前包裹若有人道得
獨脫句熱炙盞子點茶與你溼口。

佛誕黃壽昌居士請示眾身是光明幢心是神通藏
大眾周昭王二十六年前人人眼橫鼻直可謂文不
加點二十六年後箇箇履地戴天何須矢上加尖黃
金相看來那箇不無紫磨身脫出誰非本具然則正
當二十六年釋迦老子爰於此日無風起浪下兜率
降皇宮指天指地云唯我獨尊大似旁若無人雲門
大師忍俊不禁一棒打殺與狗子喫有什麼罪過雖
然不因漁父引爭得見波濤復云茲者壽昌居士欣
此嘉會難逢捐貲設供請法飯僧又以三業門中翻
前十邪稟受五戒所謂一身清淨則多身清淨多身
清淨則世界清淨世界清淨則現前一會若僧若俗
無不清淨既總清淨則無罪可懺而罪垢消亡無冤
可釋而冤家解脫無災可弭而災消如雪盪無福可
增而福至若雲臻乘此奇特因作此殊勝事虛空壞
而不滅劫石化而彌存然雖如是猶是止啼之說畢
竟如何十丈火中開菡萏千年石上現優曇。

示眾直截省要點即不到合水和泥不道不道一任
雲簫繚亂吹熨斗煎茶不同銚且道還出得摩竭掩
室麼試舉看舉藥山久不上堂院主請陞座藥山云
打鐘著大眾纔集藥山便歸方丈院主隨後白云大
眾久思清誨因甚一言不措藥山云經有經師論有
論師師云藥山自謂得格外之機行逸群之令檢點
將來未免藏頭露尾要得去離泥水活人眼目猶較
百步在雖然雖是死蛇解弄也活且看神鼎出手拈
弄藥山久不上堂曾為浪子偏憐客院主請陞座自
是貪盃惜醉人藥山云打鐘著是何心行大眾纔集
藥山便歸方丈荷葉團團團似鏡菱角尖尖尖似錐

院主隨入方丈猶待第二杓惡水那白云大眾久思
清誨和尚因甚一言不措疏田不貯水悲龍爭奈何
藥山云切莫碗鳴聲經有經師論有論師蝦跳何曾
出得斗且作麼生道得出斗句良久云打睡關門接
上流通身泥水未曾收翻思清白傳家者洗耳溪頭
不飲牛。

端午示眾龍牙道學道先須有悟由還如爭鬥快龍
舟雖然舊閣閒田地一度贏來方始休大眾舊閣閒
田地則且置作麼生說箇鬥龍舟底道理今日山僧
聊應箇時節不惜為你諸人葛藤一上當人本分者
一著子日用現前不從人得而今不得安閒只為馳
求心不歇馳求心不歇便乃爭強取勝業識茫茫是
故宗師家垂下一言半句點出一機一境正如箇錦
標兒相似擲向波間東看成西南觀成北活潑潑地
轉轆轆地無你近傍處無你捉摸處既近傍捉摸不
得即將你平昔爭勝負馳求心盡情移向者裏著力
正如今日世間人在龍舟上千般伎倆萬般智巧一
時抖擻將來奮力向前危亡不顧身命俱捐那問江
湖之深淺誰管波浪之險惡橫衝直撞右轉首
擊尾應心眼相資千人合其力萬人同其志單單只
在一箇錦標上著腳忽然眼親手到一逴逴得鬨然
贏得一場大笑然後方肯歸家帖帖地依舊做本營
生若不恁麼一回教他歇如何肯歇縱然肯歇其心
亦未歇在所以道雖然舊閣閒田地一度贏來方始
休諸人還曾恁麼一回也未設或未曾山僧今日向
山頭上駕隻龍舟虛空裏挂箇標兒也要諸人著力
一番知箇休歇良久揮拂子云見之不取思之千里。

示眾天童師翁道為愛中秋夜月清與人同樂稱人
情萬億州都皆普照一人舉首一輪明可謂圓同太
虛無欠無餘然而檢點將來未免貪觀天上失郤手

橈今晚不肖頑孫亦有一偈不圖別出光芒秖要流
通正眼乃云此月何曾分外清世人自是異人情光
吞萬象孤圓處不用抬頭歷歷明良久云還見麼休
從天上覓莫向水中尋。

示眾不以耳聽將什麼聞聲香嚴悟處不在擊竹邊
不以眼見將什麼觀色俱胝得處不在指頭上到者
裏直得心境絕機智亡萬緣寢絲不綴上無諸佛可
仰下無巳靈可重淨裸裸赤灑灑沒可把說什麼師
曠雖聰無處著耳離婁雖辨無處著眼直饒鶖子目
連也只得望崖而退雖然如是若人達得者般境界
好箇不自在漢何故不見道你若隨緣得似風飛沙
走石不關空但於事上通無事見色聞聲不用聾。

示眾孟冬十月旦落木蕭蕭散千古意分明一堂風
冷澹好諸禪德一堂風冷澹驗在目前千古意分明
切須端的且道是什麼意祖師意耶玄妙意耶作麼
生分明還是見得分明還是會得分明若道會得分
明正是識情邊事若道見得分明又是見剌未除若
道是祖師意則埋沒巳靈若道是玄妙意則孤負諸
聖不見夾山老漢道目前無法意在目前不是目前
法非耳目之所到雖然如是切忌向鬼窟裏作活計
要知麼仙人端不坐蓬壺鬧市嘗居見也無三醉岳
陽人不識朗然飛過洞庭湖。

開爐示眾問開爐結制則不問五家宗派請師宣師
云逐家問將來進云如何是臨濟宗師云晴空霹靂
進云如何是溈仰宗師云古錦含春進云如何是雲
門宗師云電光莫搆進云如何是法眼宗師云千山
仰嶽僧又問臨濟宗師云因甚不問曹洞宗僧擬議
師打云不勞納敗乃云如如向上沒可安排大火聚
中不容蚊蚋拈拄杖卓一卓云然則神鼎今日當爐
不避火要且鎔缾盤釵釧為一金攪酥酪醍醐為一

味且道是向上不是向上無論世界闊一丈火爐闊
一丈直得豎窮三際橫亙十虛一切是聖是凡是魔
是佛有學無學有情無情乃至千七百則爛葛藤五
千餘軸破故紙都盧向此中一時銷鑠無有纖毫透
漏且道是安排不是安排設有純鋼打就生鐵鑄成
不顧危亡底漢來正好朝與三千暮與八百且道容
蚊蚋不容蚊蚋還委悉麼復卓拄杖云換骨洗腸重
整頓通身手眼更須參。

示眾金剛圈栗棘蓬陳爛骨董不用拈出祕魔叉石
鞏弓多年滯貨撥置一邊至於佛法二字久矣不復
夢見一條拄杖子沒些意智終朝與木頭土塊敲磕
且道還有知痛癢者麼如無山僧引一古頌為你說
破菜園墻倒晴方築房店籬穿雨過修院宇漏時隨
分整兒孫大小盡風流。

示眾終日搬磚運瓦挨破釋迦老子鼻孔徹夜經行
打坐打失達磨大師眼睛就中有一箇漢也不打坐
經行也不運瓦搬磚釋迦老子與他水米無交達磨
大師亦任東來西去且道他據何道理便恁麼作得
主坐得斷良久云還鄉盡是兒孫事祖父從來不出
門。

弟子成鍔脫白請示眾問轉凡成聖即不問秖如朕
兆未分巳前如何緇素師云獅子窟中無異獸進云
與麼則一人有賴乾坤闊四海無餘日月高師云纔
方搓彈子便要捏金剛問向上一著千聖不傳如何
是千聖不傳底旨師云盡大地人不欠缺進云末後
一機佛祖難測如何是佛祖難測底事師云只為太
分明乃云頭顱本是十分圓挂弊由來顯妙傳須信
威音那畔事非僧非俗亦非仙所以香至出家非為
身心丹霞說戒掩耳而趨無人縛汝安用解脫莫外
馳求不從人得只者如今靈靈不昧了了常知見聞

不到言詮不及透聲透色絕跡絕塵一段光明未嘗
昏晦且道還有聖凡差別迷悟染淨也無良久云脫
白巳非當日相端然不改舊時人。

示眾凡有僧問師一概打退乃云開爐巳經一月小
參五日一說禪和瞌睡不惺長老徒費唇舌所以維
摩臥疾於毘耶釋迦掩室於摩竭須菩提唱無說而
顯道梵釋絕視聽而證龜成鱉看來雖出一頭也則
未離窠窟總然抖盡屎腸料掉了無交涉不如信意
施為隨分三七廿八那管方木圓竅一味橫該直抹
雖然打不著你心下事不妨疑得不休歇何故大洋
海底揚蓬塵山上鯉魚身出血。

冬節示眾問群陰方剝盡律管乍回陽時節因緣事
請師為舉揚師云昨夜冰河齊發燄進云恁麼則化
日舒長去也師云不勞重說偈言進云昔日淨名手
摶香飯供養十方諸大菩薩大作佛事未審意旨如
何師云因齋不妨慶贊進云即今居士設齋供養三
四百無面目底衲僧且道還有優劣也無師云優則
總優劣則總劣進云大似渾圇吞箇棗師云你試分
析看進云泣露千般草吟風一樣松師云將謂本分
道流元來座主家奴乃云群陰盡一陽生否極則泰
復心路絕疑團破窮變則融通是知天地造化有陰
有陽有消有長日月照臨有晦有明有盈有昃聖王
治化有君有臣有禮有樂佛法治世有頓有漸有權
有實衲僧作略有生有殺有照有用所謂論其汙漫
則千差掬其旨趣則一致也茲辰乃大禮令節適遠
近沙彌於此納戒施主四眾於此植福堅請山僧說
法貴圖功不浪施可謂好日多同事非偶然事非偶
然則且置作麼生說箇好日多同底道理揮拂子云
新戒奉持鵝護雪檀那懺罪日融霜洪鈞氣轉無多
子萬象欣欣盡向陽。


元旦示眾問歲盡年窮即不問斬新條令事如何師
云山門依舊向南開進云春風一動萬物咸新還有
不涉春緣者麼師云長見寒冰三尺厚進云春色滿
園關不住一枝紅杏出墻來師云布袋裏盛錐子不
出頭是好手僧喝師驀頭一棒云向你道縮頭去僧
禮拜師乃云諸方過歲色色斬新神鼎度年般般仍
舊天仍舊地仍舊山仍舊水仍舊人情仍舊物色仍
舊去年松色鬱蔥蔥今日相看依然茂山門一向向
南開不改寒冰三尺厚又誰管他鬥富誇靡東攢西
湊社舞村歌南前北後笑倒灶前王大娘羞殺街頭
李阿秀假饒弄得十全來也是一場空漏逗好諸禪
德白玉白無逾黃金黃自就日月本無言光明彌宇
宙阿呵呵摩挲兩眼看青山雖不新鮮只是經舊卓
拄杖下座。

解冬示眾問一期結制巳圓滿請師拈示末後句師
云透網金鱗猶滯水進云畢竟如何保任師云回途
石馬出沙籠乃云上無攀仰天不能蓋下絕巳躬地
不能載人人常光現前日月不能照臨箇箇壁立千
仞萬象不能覆藏豎窮三際橫亙十虛來無所從去
無所至所以道二祖不往西天達磨不來東土如是
則諸人昔日來本不曾來山僧結又何曾結今日去
本不曾去山僧解又何曾解解不曾解風吹不動天
邊月結不曾結雪厭難摧澗底松去不曾去野色更
無山隔斷來不曾來天光直與水相通山僧到者裏
結也如是解也如是諸人到者裏來也如是去也如
是雖然秖如九十日內因甚水洩不通正當今日因
什麼玄關大啟良久云還委悉麼晦夜明宵無二月
花開花落總春風。

晚參舉僧問香嚴如何是道嚴云枯木裏龍吟云如
何是道中人嚴云髑髏裏眼睛僧又問石霜如何是

枯木裏龍吟霜云猶帶喜在云如何是髑髏裏眼睛
霜云猶帶識在又問曹山如何是枯木裏龍吟山云
血脈不斷云如何是髑髏裏眼睛山云乾不盡遂有
頌云枯木龍吟真見道髑髏無識眼初明喜識盡時
消息盡當人那辨濁中清圓悟老人云一人透語滲
漏一人透情滲漏一人透見滲漏大慧云諸人還揀
得出麼若揀不出不惜眉毛為諸人說破香嚴透語
滲漏被語言縛殺石霜透情滲漏被情識使殺曹山
透見滲漏被見聞覺知惑殺分明說了具眼者辨取
師云若據神鼎看來則又不然語滲漏情滲漏見滲
漏此三人猶未透在然而不妨與天下人解郤粘去
郤縛脫郤貼肉布衫拈郤炙脂帽子何故不見道垂
絲百尺鉤還曲利物多方語帶悲。

示眾十方同聚會玄沙不出嶺保壽不渡河箇箇學
無為日圖三頓飽夜圖一覺眠此是選佛場塞北冰
霜地安南瘴癘天心空及第歸不貪香餌味始是碧
潭龍疏也疏也鈔也鈔也還契得老龐意麼若契老
龐好與三十拄杖不契山僧自喫三十拄杖何故不
妨疑著。

示眾問人間五百年天上一晝夜天上與人間光陰
猶箭射且道還有不涉春秋者麼師云有進云如何
是不涉春秋底師云春至花開秋來葉落乃云鼓無
當於五音五音不得不和水無當於五色五色不得
不彰棒無當於五宗五宗不得不用喝無當於五教
五教不得不顯拈拄杖喝一喝云若向者裏薦得即
此見聞非見聞無餘聲色可呈君若也不薦有眼不
見華藏界有耳不聞遮那音然雖如是猶屬教乘網
底游魚龍門難躍直饒於一毫端現寶王剎坐微塵
裏轉大法輪納須彌於芥子大中現小擲大千於方
外小中現大攪長河為酥酪人人飽足變大地作黃

金處處光輝猶未是我宗向上事在如何是向上事
臨朕碪井底種林檎今年桃李貴一顆直千金。

示眾趙州口不關風道箇無字雲門鼓粥飯氣道箇
響字初祖萬里西來只道得箇不識六祖滿口含霜
只道得箇不會雲居三十年始道得箇何必興化盡
力提持也只道得箇不必恁麼看來古人露箇風彩
大非容易豈是不解忉忉怛怛所以道宗乘一唱三
藏絕詮祖令當行十方坐斷然雖如是事無一向未
免曲順時機放開一線去也良久云選佛若無如是
眼宗乘那得到而今。

示眾朝朝樹響夕夕風鳴晝有日照夜有月明謂之
無情說法知你深屈古人秖如雲門喫胡餅因甚咬
著帝釋鼻孔一僧云恁麼不恁麼總在當人師云萬
里崖州君自去關山重疊怨何人一僧云默默無言
去明明帶日歸師云同阬無異土一僧云恁麼話頭
阿誰肯舉師云戀他山鬼窟必定是精靈所以黃鶴
樓前鸚鵡洲盡向古鏡上揩磨君山點破洞庭湖又
在祖意邊卜度殊不知瀟湘江上月南嶽嶺頭雲幾
多歡喜幾多瞋直饒摑碎須彌山拈卻佛殿脊猶未
免在缽盂匙箸邊量柴而爨數米而炊恁麼漢有什
麼氣息若要獨脫無依出他無病求藥句藥病對治
句不如直下無事歸堂喫茶去。

示眾口門未開時巳是第二句齒牙纔敲磕正是第
四機若待鼓一回粥飯氣落七落八了也而今事不
獲巳且向落七落八處與你諸人傍瞥良久云江南
地煖冬抽筍塞北風寒夏結冰便下座。

晚參古者道千人排門不如一人拔關一人拔關千
人萬人得過過則且止關捩子在什麼處一僧云對
面不識師云假雞聲韻雖相似未肯糢糊放過關便
歸方丈行者請益師云三尺浪高魚化龍癡人猶戽

夜塘水。

因雪示眾六華歷亂散長空誰信看看事不同一帶
好山成玉象萬林古木化銀龍遙天忽去渾無影大
地平沉不見蹤更有一般堪笑處琉璃殿作水晶宮
大眾若是諸方便謂兄弟們做工夫急切有此境界
所謂東西不辨南北不分見山不是山見水不是水
大地山河打成一片純淨潔白田地了也等待朔風
一起掃盡寒雲海日高昇照開碧落光生大野氣轉
洪鈞陰崖之沍凍全消幽壑之層冰頓釋然後見山
依舊是山見水依舊是水謂之洞明劫外風光徹證
本來面目呵呵與麼匹配正是陷人阬塹埋沒人家
男女神鼎門下天地懸殊豈不見道道人行處如火
消冰箭既離弦無反回勢那有許多之遶直得盡乾
坤大地無有纖毫過患尤是轉句不見一色始為半
提更須知有全提時節若欲做箇灑脫漢子須是恁
麼一回方始寒暑推遷不到日月照耀無門然雖如
是只如雪覆千山孤峰不白畢竟是何道理良久云
堪羡一堂無事客臥雲深處不朝天。

示眾戒之一字諸佛分中用他不著眾生分中用他
不著何故眾生日用無非貪瞋癡妄戒從何用諸佛
心地無有貪瞋癡妄用戒作麼雖然若有戒可持眾
生即非眾生若無戒可持諸佛即非諸佛所以道戒
如渡海浮囊運載眾生不著此岸不著彼岸不住中
流且道向何處去良久云坐斷十方猶點額密移一
步見飛龍。

晚參舉舜老夫參洞山一日如武昌行乞首謁劉居
士士曰老漢有一問若相契即請開疏若不相契即
請還山遂問古鏡未磨時如何舜云黑似漆磨後如
何舜云照天照地士長揖曰且請上人還山舜懡㦬
而歸洞山問其故舜述前話山曰汝問我舜理前問

山曰此去漢陽不遠進後語山曰黃鶴樓前鸚鵡洲
舜於言下大悟師云叢林商量盡謂舜老夫座主見
解所以劉公不肯洞山因風吹火用力不多殊不知
下澗水流上澗水南山雲起北山陰。





遠菴僼禪師語錄卷第二


