










遠菴僼禪師語錄卷第十五
嗣法門人元視等編

佛事

大佛開光舉筆云朕兆未分者段光明靈然不昧生
佛既具者段光明觸處現前一切聖凡情與無情莫
不具此光明莫不於此光明中視聽言笑俯仰折旋
如鳥之飛空如魚之在水悠悠乎江湖相忘漠漠然
雲天得志今日更為開光大似添燈日下挖孔太虛
雖然正法眼藏本是圓明曲順時機分明揭露以筆
點云六種地搖千日曜四花天雨一時新。

伽藍開光古者道盡大地是沙門一隻眼只見一邊
山僧道盡大地是伽藍一隻眼也只見一邊雖則各
見一邊要且彼此相照所以豎窮三際橫亙十方所
有之事瞞得我瞞你不得瞞得你瞞我不得然雖如
是尚未曾撥開頂門正眼在今當吉日良時為諸大
眾撥開頂門正眼去也以拄杖指云點。

挂鐘板人天號令佛祖風規抑揚有準舒卷無虧把
住則霜清水肅放行則電閃星馳正當恁麼時且道
把住好放行好擊一下云三尺浪高魚化去一聲霹
靂震天涯。

掃諲祖塔三十餘年一朽床惡聲流播滿諸方而今
要識吾師面烈日光中凜凜霜山突兀水汪洋千古
神峰峰頂月孤圓歷歷照穹蒼。

掃大溈祐祖塔開天闢地振領提綱光揚寰宇聲震
大唐為五宗之首出建冠世之寶坊龍驤鳳翥玉振
金鏘山川生面今猶在父子真機誰道亡提取斷碑
橫古路箇中文彩闇然彰。

掃德山鑑祖塔據孤峰頂呵佛罵祖拈條白棒打雨
敲風人天莫測神鬼皆[惇-子+几]雖然簡點將來只知步步
登高不解從空放下致使後代兒孫箇箇硬處著腳

抵死衝鋒若要具作家手眼提格外綱宗猶欠一著
在今朝不肖到來又且如何出手展坐具云且道與
入門便棒相去多少。

天童密祖忌日拈香昔日欲瞻瞻不見而今欲避避
無門旃檀一片荼三奠惡水當頭淋到跟謾道知恩
方解報從來濟北逆兒孫。

掃五峰和尚塔電砰雨射機猶迅玉轉珠回語更藏
輓宗風再振於湖湘不減折蘆之韻使法社重興於
溈嶺絕類拾栗之芳霜清月皎山高水長不是我師
先伏翼而今爭得大光揚。

平陽弘覺老和尚忌日拈香者老漢一生不近人情
面似百煉鋼心如繞指金人知其熱腸處我知其冷
肚處人知其鬧浩浩地處我知其冷啾啾地處人知
其水漉漉地處我知其乾剝剝地處所以今日一任
諸方盤如大地饌似須彌酥酪若長河明燈及日月
燒七金山香而為供養我只硬糾糾地不與伊誇靡
鬥富但以木札羹鐵釘飯為供從教者老漢吞亦得
吐亦得何故須知飲水要知源得人一牛還一馬。

白雲鹿門和尚起龕臘高望重孰堪儔好把明州作
趙州一坐白雲三十載人天攀仰幾時休所以真歸
雖示於多年風範無更於當日几筵明肅咸睹光儀
之猶在華雨繽紛共欽聲教之儼存曉猿夜鶴之凄
清深悵純慈之被物林影山光之黯澹當知演暢之
超倫雖然未有常行而不住未有常住而不行且道
如何是臨行一句玅喜界中留不住蓮華國裏現全
身。

舉火少林隻履遺殃累普化空棺誑閭闇爭似法依
靈鷲好光前絕後沒廉纖恭惟當山大和尚教網逸
鱗禪關巨擘機契師翁棒下青龍之疏鈔先焚藏典
太白山中睡虎之英聲早著是以香飄梅熟法幢建

立於甬東湖海奔趨艸偃風行宗旨恢張乎濟北人
天頂戴椎拂下鳳舞麟翔指顧間雷轟電掣一艸不
動變荊棘為釋梵之宮餘力不資噓寒谷轉陽和之
色盡稱三佛地中重來古佛四明山外更仰高山可
謂出世功終化儀事畢正恁麼時別轉一機則且置
分身散體事如何烈焰爐中飛彩鳳不萌枝上放優
曇。

入塔者一片地氣結威音王外工成空劫巳先非陰
陽之造化豈天地之陶甄五眼覓之不見三身近之
不前雖然未有此地先有其賢本無方所即宗遇緣
峭巍巍渾圇無縫罅層級級八面自周圓秖如歸根
得旨合作麼生北斗藏身明有據青山常在白雲邊
掃養拙和尚塔熱喝痛棒天童家聲不墜開畬種粟
溈仰舊案斬新孤風卓卓高天下鐵額銅頭硬古人
眾角雖多成底事一麟足可大門庭。

五磊拙巖和尚起龕輝潛雙樹動天人末後全提一
句新真實說時聲不見正體堂堂沒郤身恭惟當山
堂頭拙兄大和尚宗門柱石法海津梁三事無虧二
嚴俱贍惟重道以忘軀獨見義而捨巳倒郤阿難剎
竿恩歸有地便嗣迦葉師兄不用太陽皮履絕繼同
門豈讓野人柴石舉止端如山嶽門庭肅若冰霜棒
下截鐵斬釘室中澄金汰玉所以登其門者盡龍象
入其彀者皆鳳麟雍雍肅肅躋躋蹌蹌不起於座變
招提為夜摩之宮不令而行化濁世成蓮花之域湖
海方賴慈舟而獲濟人天忽失慧炬以迷方然而萬
國春行本無心於彼此千江月印寧有象於去來騰
騰任運則且置秖如換步移身又作麼生須知北斗
身藏後更看東山水上行。

入塔湘南潭北話南陽塔樣何須問帝王迥出煙霞
無背面層層級級轉風光大眾者一片地不屬陰陽

造化元非川嶽鍾靈五行生剋無從九曜安排不著
當知我長兄和尚於威音那畔空劫以前早有者一
片地直至而今於此放光現瑞豎教扶宗頭頭有出
身之機著著有超方之作不思議中流出不思議事
大解脫處顯開大解脫門天下宗師搆他不及湖海
英靈湊泊無由逗到今朝郤不在此處著倒不見道
藏身之處沒蹤跡沒蹤跡處不藏身正恁麼時且道
何處安置山頭鼓白浪海底揚蓬塵。

龍牙雲叟和尚設奠者一盞惡水毒如鴆血烈似砒
霜昔日趙州以此接納方來無不受其毒死者今朝
將此奠我龍牙雲叟法兄和尚金石相投芝蘭氣合
儼然生也法兄你生平者一副鐵脊梁從來不肯放
下任是佛來也罵魔來也怕眼蓋三湘氣吞諸夏孤
風絕侶曲高和寡沒興撞著瑞巖三十年來一獻一
酬一斟一酌你不虧我我不負你三千里外目擊道
存而今不惜殷勤更與第二杓惡水者何也不見道
勸君更盡一盃酒西出陽關無故人。

沙彌剃落猛烈丈夫吹毛之鍔聖蓋凡纏當頭一割
付衣脫珍御衣著弊垢服似地擎山如石含玉。

月山和尚入塔同出師門同故鄉同條生死謾論量
如今打鼓還相送到底冤家窄路長恭惟法兄月山
和尚生緣崑嶠實同國一之桑梓道訪天童豎起狄
三之脊項瞻風撥艸極盡高深垂手入廛寧辭泥水
德山之白棒剛欲橫拈鶴樹之終譚何期遽啟無端
半路縮腳生平慣用此機所以十成到頭便爾全然
不顧黃金鎖子骨今朝且喜挑來潭北合同船於茲
不妨便入放下骨襯云白雲不為青山掩留取崚𡾓
挂碧空。

雲門簡菴和尚封龕初三十一不須選日眉毛本橫
鼻孔自直恭惟雲門堂上簡菴法兄和尚風標擅世

英氣逼人足稱家駒洵為逸翮三喚得旨為國師入
室之嗣一斑微露作雲門再新之席龍象奔趨乎湖
海人天景仰其斗山將恢濟北真風復造龍山高蹈
屈為堂中表率迭奏以塤箎善能格外激揚共成乎
曲調正期大澍滂沱之雨遍潤群生何乃遽收普覆
之雲竟歸雙樹正恁麼時且道韜光歛跡一句又作
麼生銅晴銕眼無窺處玉式金相處處彰。

白雲古拙和尚起龕福泉山頂孤峰獨擅延祥堂上
放開一線花著春而忽開月到天而自轉而今不動
腳頭不妨天涯行遍。

舉火果熟香飄際霜清葉落時歸源無別路收放一
齊施恭惟當山堂上古兄和尚釋門威鳳禪苑祥麟
和靄若春風清明如皎月綱維乳竇千峰影裏擲金
鎚首眾庚山萬指叢中拋玉尺要津把斷玉磊峰前
正令全提白雲深處正爾風行艸偃何期月落星殘
預定行程刻期告別霜飛曉砌鶴唳寒空慘悽變人
天之容歡忭生波旬之色雖然撥出寒爐些子火從
教烈燄亙天紅。

德山語嵩禪師舉火三千里外孤笻至萬指叢中撒
手歸海嶽一時齊慘淡法門千古有光輝恭惟德山
堂上法姪語嵩禪師打頭不弱末後猶強得處純真
用時的切七剎光揚大法一時風動炎荒獅子山中
野狐屏跡孤峰頂上鐵棒橫拈打雨敲風呵佛罵祖
不虛天童之嫡裔無違雙桂之親孫遠來祖塔瞻依
終不忘於源本脫去真風彌露始無忝乎先宗方欲
半座相分剔出眉間挂劍豈遽一朝決別密移壁上
飛龍雖然語話未圓要且聲光遍布秖如今日錦上
鋪華又作麼生丹砂九轉須經煆豈似他家藥汞銀
鏡池禪師起龕一聲歸去杜鵑鳴夢斷三更月正明
不動腳頭超法界迢迢終不涉途程恭惟貫老禪師

眼明同古鏡襟淨若秋池但知樹德耕仁那顧傾家
蕩產運起回天之手和盤托出古伽藍罄輸請法之
誠盡底掀翻舊院落通玄活佛由此而得地王化寰
區太白名山因之而再興光揚剎海尤愛謙光導物
不居一物之先惟能達識通方不步諸方之後所以
心耽教海不被教網之所籠羅性樂禪天不被禪關
之所鈍置嬾理曹洞偏正慵問臨濟主賓佛祖位中
留伊不住聲名隊裏早解抽身正恁麼時如何是臨
行一句銕船無底踏翻後依舊東山水上行。

入塔不居正位不居偏常在煙霞水石邊千聖安排
俱不得一人自有一方天大眾還委悉麼銕牛不喫
欄邊艸直向須彌頂上眠。

籓侯田太傅起棺慧劍單提日用中天然元不犯磨
礱狼煙掃靖霞昇去萬古英風動碧空恭惟台籓太
傅大護法開國元勳天朝首輔嘉謀蓋世名藏大室
之廷功烈超倫身畫凌煙之閣白旄黃鉞平蕩千邦
鐵劵金章綿聯百世所以霜戈揮處地轉天旋寶劍
拈時河清海晏滿望永作皇家柱石長為法社金湯
豈期一朝捐館柳營色慘貔貅六轡遐昇虎帳夢驚
鸞鶴雖然火傳薪盡金流朴散而常存芳繼美留體
竭形消而不滅正恁麼時兵隨印轉將逐符行則且
置秖如不歷階級超步大方一句作麼生道令人長
憶李將軍萬里遙天飛一鶚。

宮保前川張公起棺一劍東南三十霜風塵掃靖解
金章赤松不學餐霞去鸞鶴遄歸極樂邦恭惟宮保
張公護法開國元勳專城大帥星辰應世河嶽降靈
秉鉞擁旄到處風行艸偃囊沙堰水直得海晏河清
神武有不殺之威只在止戈平亂明哲知戒滿之道
便能謝祿逃禪所以柱石皇家功高乎伏波之上金
湯法苑芳浮于裴相之間優渥天恩頒祭葬之令典

遨遊佛剎超接引之覺場即今雲車巳備霞路將登
龍象導前鸞鶴驂後正當臨行之際更聽山僧一偈
細柳營中產白蓮戈矛化作玉毫鞭只將定國安邦
手拈起須彌擲大千。

酆友芝孝廉舉火火宅炎炎遍大千更於何處得安
然就中直下忘機境烈燄橫抽十丈蓮然雖如是猶
在溼地上坐更入紅爐重煆過龍光不射斗牛邊。

慈雨如上座起龕楚水吳山遙踏遍甬江迢遞又親
來幾番曾共雙眉結一旦相看隻眼開滿望赤肩擔
荷去豈期撒手便將回而今八臂遮難住一任驢胎
及馬胎。

舉火六載相依非等閒寂寥時共不辭艱生薑辣賣
清湘寺睡虎聲呼太白山玉轉珠回拋活句戈投刃
接透重關不妨更入紅爐煆火裏優曇劫外顏。

慈雲祥西堂起龕玄沙不出嶺觸破腳指頭便休保
壽不渡河識得本來面便歇簡點將來落在半途爭
如慈雲祥上座一向腳跟穩當從來不入時流當時
要住便住而今要行便行何故到頭霜夜月任運落
前溪。

入塔從上諸佛向者裏起模畫樣作箇標榜歷代祖
師向者裏橫眠倒臥作箇端倪者箇端倪標榜天下
衲僧跳不出一切知識越不得自古及今移易一毫
頭不得若聖若凡總向者裏瓜熟蒂落四楞蹋地且
道還有不落者圈繢者麼渠儂無背面好手不張名
卓林傑維那火茂林脫白獨操方歷盡風塵與雪霜
末後清關遭毒手烏藤拗折挂盂囊此子於諸方得
名在天童得地臨機無滯不爽箭鋒為法忘軀何逾
銕石所以領堂司則有綱有紀典賓客則無黨無偏
堪稱千里家駒將作一株大樹滿望遮天覆地耀彩
騰輝豈期果熟香飄早墮歸根之葉澤猶未降遂歛

出岫之雲正當換步移身何必分皮析髓紅爐大冶
曾經煆再得翻身百煉精。

文淵書記火者漢一生倔強不近人情平田淺艸不
肯著腳銕壁銀山偏要打破他人住處不住他人行
處不行所以機不墮位語不停玄冰稜上渡過九曲
劍刃上拾得全軀正期展足長途誰謂抽身半路使
屬目者望不見在意者恨不過如此作為且道有甚
長處一副鐵腸屙不盡更看五熱炙身時。

堅固耆宿封龕不改家風三十年死柴頭上也光鮮
火叉放下翻身去不意今朝話始圓參橫月落天旋
轉何用藏身北斗邊。

舉火者箇老作家生平只以火光三昧成就一切妙
行所謂如來行普賢行信行解行戒行梵行種種不
可稱量不可思議而他方菩薩咸來贊歎將無邊剎
境隱在一塵而今拈起須彌擲向方外唯有僼長老
放你不過未免借婆衫子拜婆年去也攛下火炬便
燒。

大眾骨入普同以拄杖指塔云者一片地在凡同凡
在聖同聖所以古人道我者裏龍蛇混雜凡聖交參
然雖如是胸藏太虛囊括千界則不無若是閃電光
中分皂白海潮聲內別宮商猶欠一著在瑞巖者裏
又不然獅子窟中無異獸旃檀叢裏放優曇。

豁然禪人入塔虛空無背向大道絕遮攔你迎我進
院我送你歸山恁麼薦得我與你平出如或未然無
影樹下合同船煙霞只尺千山隔。

冰水禪德入塔寒風激水成冰杲日照冰成水但能
如是了知何礙出生入死藏身之處沒蹤由臥看山
頭白浪起。

印宣禪人火龍蛇陣上看謀略閃電光中展大機者
是你二十年前未出家時曾恁麼來底而今弓折箭

盡國破家殘且道作麼生劫火洞然毫末盡青山依
舊白雲中。

雪中達乘禪人起龕對境無欣厭隨緣得自由不因
今日雪爭得玉階遊。

入塔有乘可達未脫羈鎖無地可容逍遙物外雖然
畢竟水須朝海去到頭雲定覓山歸。

露牛禪師入塔入艸一回驀鼻牽幾番痛處更加鞭
如今趁亦趁不去郤向無陰陽地眠。

本具巡照火朝暮照人不自照無端常被燈籠笑今
目火蛇劈面來烈燄堆頭飛鐵鷂。

隱文禪師起龕生來一似雲浮嶂死去還同月落峰
生死頭頭無取捨去來步步絕行蹤情謂盡古今空
透網金鱗猶滯水回途石馬出紗籠。

入塔白峰殿前鏟艸鴛湖灘畔韜光一種天然風致
十分清素行藏隱玄霧以豹變游青冥而鴻翔思編
蒲而終養故策杖以還鄉庭無啣華之烏路絕參蹤
之獐人天固是罔測佛祖亦難相望六戶清風奕奕
通身玉骨鏘鏘到底歸根葉落當知達本情忘藏身
之處無跡秋來鷺宿蘆塘。

心安禪德入塔自入松龕自手封臨行分付語從容
要還太白無他事端的雲歸向碧峰藏身處不留蹤
無影樹頭金鳳舞合同船子泛清風。

德水禪人入骨七淨華八德水箇中難著些些子假
饒煆過後精金也須送在荒郊裏何故捨下渾身一
物無無可捨處猶不許。

信禪德起龕一切有為法如夢幻泡影更持三十年
何似一回惺若也惺泥塑金剛行出井。

舉火過去心不可得山頭白浪高千尺未來心不可
得海底紅塵飛八極現在心不可得枯河道裏尋魚
跡豎起火炬云者箇聻筆描菩薩火中立。


普照禪人火寂照與常照心頭未悄悄管帶忽然忘
是名為普照今更報君知還有向上竅火裏覓浮漚
電光分白皂。

悟漪禪德入塔悟漪老禪哲真參無間歇荷笠走諸
方默契本無說陸沉廣眾中佛眼不能別一朝委世
緣先自知時節俵散諸道具作偈與眾決脫去何優
游火裏寒冰結留供當伏暑面顏猶香潔惟有者著
子亙古離生滅放下沒行蹤直教心路絕。

雲舟禪人起龕生死海中屢浪游白雲渺渺水悠悠
今朝櫓棹俱停卻好與波心撥轉頭喝一喝云風力
扶帆行不棹笛聲喚月下滄洲。

西莊古禪人火大地耕翻巳獲秋鼻無繩索得優游
出空谷上高丘撒手那邊千聖外回途堪作火中牛
體然比丘尼火鏡華窺破玉樓前一榻寒缸寢萬緣
今日移身知換步雲收碧岫月臨川金剛體自如然
烈火燄中人有路不萌枝上透金蓮。

天山侍者火換禪不用煨蘿菔記法何須汙紙衣端
的衲僧行履處紅爐燄上雪花飛。

梵淨宗菴主封龕金雞啼徹五更寒夢斷人間電影
看葉落歸根親薦旨十方剎海目前觀維爾梵淨宗
子閨閣鬚眉緇門祥瑞心超雲漢志潔冰霜鏡花窺
破於粧臺早知清淨水月觀空於繡屋獨悟真常所
以偶失鸞儔即空房而為禪室燈傳鹿苑就苦海而
作津梁玉麈前光風霽日蒲團上枯木朽株優曇芳
現塵寰蓮萼香開火聚大千擲於方外須彌納於芥
中見越常情聖賢莫測其涯際慈垂出格凡愚咸受
其陶鎔解衣推食忘身為物家傳僧伽再世戶說維
衛重來方子視含生何春暉之遽歛當照臨塵剎審
桂影之無偏坐脫歸真臨行說偈靈龕既入瑤戶宜
扃正恁麼時身藏北斗人難見華雨茫茫動地來。


入塔一灣溪畔雲數點松梢雨此是你歸土時亦是
你受用處何故水流心外事電拂世間身。

自勤知殿起龕虛空為殿日月為燈此是什麼境界
勤知殿你尋常知殿還知得此麼若也知得擇火拈
香是道場倒騎牛兮出佛殿。

普明淨菴主封龕出塵有志秋霜潔入道無餘夜月
孤諸境寂時消息斷飄然撒手出常途惟爾普明淨
子妙齡失偶矢志披緇不樂狹小見聞深入廣大境
界尋常以解脫為佛事以莊嚴為佛事以禪寂為佛
事以施與為佛事離男女相離心緣相離言語相離
彼我相故能遊太白之雲歷乳峰之月餐五磊之風
飽瑞巖之雪門庭雖遍歷諸方得旨惟向上一著堪
作緇門標榜何期櫓棹俱停悽慘失人天之容歡忭
起波旬之色雖然因沙掩室人難覷餘得春風動柳
條。

入塔以拄杖指塔窖云者箇虛窖子三世諸佛被他
埋卻歷代祖師被他埋郤天下老和尚被他埋卻且
道還有不被他埋郤底麼明月松間照清風天外吹。

遠菴僼禪師語錄卷第十五


