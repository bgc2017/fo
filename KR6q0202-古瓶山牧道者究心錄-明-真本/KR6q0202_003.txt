










古瓶山牧道者究心錄

後學　全相　機峻　全元　等仝錄


源流頌古

初祖菩提達磨大師受西天二十七祖般若多羅囑
讖於梁普通七年來震旦初至金陵與武帝機不契
寓止嵩山少林面壁而坐人莫之測二祖慧可躬詣
求法立雪斷臂向祖問諸佛法印可得聞乎祖曰諸
佛法印匪從人得可曰我心未安乞師與安祖曰將
心來與汝安可良久曰覓心了不可得祖曰與汝安
心竟可悟入越九年祖命門人曰時將至矣汝等合
言所得有道副對曰如我所見不執文字不離文字
而為道用祖曰汝得吾皮尼總持曰我今所解如慶
喜見阿閣佛國一見更不再見祖曰汝得吾肉道育
曰四大本空五陰非有而我見處無一法可得祖曰
汝得吾骨慧可出禮三拜依位而立祖曰汝得吾髓
乃顧可曰昔如來以正法眼付迦葉尊者展轉囑累
而至於我我今付汝汝當護持并授袈裟以為法信
付法偈曰吾本來茲土傳法救迷情一花開五葉結
果自然成。

頌曰。

「　九年面壁草萋萋
　卻賺神光腰雪齊
　一自覓心剛得髓
　至今千古示全提」



二祖慧可大師從初祖得法博求法嗣時三祖為居
士󵊮踰四十不言名氏禮祖問曰弟子身纏風恙請
和尚懺罪祖曰將罪來與汝懺士良久曰覓罪了不
可得祖曰與汝懺罪竟宜依佛法僧住士曰今見和
尚巳知是僧未審何名佛法祖曰是心是佛是心是
法法佛無二僧寶亦然士曰今日始知罪性不在內
不在外不在中間如其心然佛法無二也祖深器之

為之剃髮名曰僧璨付法偈曰本來緣有地因地種
花生本來無有種花亦不會生。


「　覓罪空時萬仞摧
　通身風恙絕疑猜
　司空嶺上無形樹
　不待春光花自開」



三祖僧璨大師自二祖授法深自韜晦居無常處積
十餘載人無知者四祖道信時為沙彌年始十四禮
祖問曰願和尚慈悲乞與解脫法門祖曰誰縛汝曰
無人縛祖曰何更求解脫乎信于言下大悟服勞九
載付法偈曰花種雖因地從地種花生若無人下種
花地盡無生。


「　分明縛脫絕安排
　誰識於中隱顯該
　言下掀翻無異路
　紫泥三詔破雲來」



四祖道信大師嗣法三祖住蘄春破頭山學侶雲臻
一日往黃梅縣路逢一小兒骨相奇秀異乎常童祖
問曰子何姓答曰姓即有不是常姓祖曰是何姓答
曰是佛性祖曰汝無姓耶答曰性空故無祖默識是
法器即遣侍者從其母乞出家後付法偈曰花種有
生性因地花生生大緣與性合當生生不生。


「　驀地相逢借問由
　將南酬北播真猷
　大緣若謂呈奇特
　誤聽松風萬古秋」



五祖弘忍大師前身為破頭山中栽松道者轉遇四
祖得法嗣化六祖時為居士姓盧名慧能聞讀金剛
經有省自新州來參祖祖令隨眾作務祖一日令眾
述偈意符則授衣法會下七百餘僧上座神秀於廊
壁書偈曰身似菩提樹心如明鏡臺時時勤拂拭莫
使惹塵埃祖見知秀所作迺讚嘆曰後人依此修行
亦得勝果各令念誦盧在碓坊聞之至夜倩人於秀
偈側亦書一偈曰菩提本無樹明鏡亦非臺本來無
一物何處惹塵埃祖見曰此是誰作亦未見性眾聞
祖語遂不之顧逮夜祖潛詣碓坊問曰米白也未盧

曰白也未有篩祖以杖擊碓三下而去盧即三鼓入
室祖密付衣法囑善保護無令斷絕付法偈曰有情
來下種因地果還生無情既無種無性亦無生。


「　應無所住已生心
　脫體無依解轉身
　米白篩來三鼓後
　別開要徑一肩新」



六祖慧能大師黃梅得法後住曹溪南嶽讓祖來參
祖問甚麼處來讓曰嵩山來祖曰什麼物恁麼來讓
無語經八載忽然有省乃白祖曰某甲有箇會處祖
曰作麼生師曰說似一物即不中祖曰還假修證否
讓曰修證則不無染污即不得祖曰祗此不污染諸
佛之所護念汝既如是吾亦如是祖為說法偈曰心
地含諸種普雨悉皆生頓悟花情巳菩提果自成。


「　什麼物兮恁麼來
　龍吟枯木起轟雷
　八年舉似無倫比
　染淨俱忘入禍胎」



曹溪第二世南嶽懷讓禪師見馬祖常習坐禪師問
曰大德坐禪圖甚麼祖曰圖作佛師乃取一磚於彼
菴前石上磨祖曰磨作甚麼師曰磨作鏡祖曰磨磚
豈得成鏡耶師曰磨磚既不成鏡坐禪豈得作佛祖
曰如何即是師曰如牛駕車車若不行打車即是打
牛即是祖無對師又曰汝學坐禪為學坐佛若學坐
禪禪非坐臥若學坐佛佛非定相于無住法不應取
捨汝若坐佛即是殺佛若執坐相非達其理祖聞示
誨如飲醍醐禮拜問曰如何用心即合無相三昧師
曰汝學心地法門如下種子我說法要譬彼天澤汝
緣合故當見其道又問道非色相云何能見師曰心
地法眼能見乎道無相三昧亦復然矣祖曰有成壞
否師曰若以成壞聚散而見道者非見道也乃說偈
曰心地含諸種遇澤悉皆萌三昧花無相何壞復何
成祖遂開悟心意超然侍奉九秋日益玄奧。


「　坐禪屈佛磚成鏡
　說甚打牛又打車

　幸遇甘霖緣會得
　不知依舊亂如麻」



曹溪第三世江西馬祖道一禪師百丈為侍者一日
侍祖行次見一群野鴨飛過祖曰是甚麼丈曰野鴨
子祖曰甚處去也丈曰飛過去也祖遂把丈鼻扭負
痛失聲祖曰又道飛過去也丈於言下有省又後侍
立次祖目視繩床角拂子丈曰即此用離此用祖曰
汝向後開兩片皮將何為人丈取拂子豎起祖日即
此用離此用丈挂拂子於舊處祖振威一喝丈直得
三日耳聾祖付法偈曰心外本無法有付非心法既
知非法心如是付心法。


「　啐啄之機臭味同
　鼻頭扭破髑髏空
　雷轟地震重提掇
　直至而今耳盡聾」



曹溪第四世洪州百丈山懷海禪師一日謂眾曰佛
法不是小事老僧昔被馬大師一喝直得三日耳聾
時黃檗聞舉不覺吐舌師曰子巳後莫承嗣馬祖去
麼檗曰不然今日因和尚舉得見馬祖大機大用然
且不識馬祖若嗣馬祖巳後喪我兒孫師曰如是如
是見與師齊減師半德見過於師方堪傳授子甚有
超師之見檗便禮拜師付法偈曰本無言語囑強以
心法傳汝既受持去心法更何言。


「　偶爾垂慈舉示伊
　知音暗裏展鎗旗
　舌頭墮地云何會
　見過於師更不疑」



曹溪第五世洪州黃檗山希運禪師臨濟在師會下
行業純一首座睦州嘆曰雖是後生與眾有異遂問
上座在此多少時濟云三年座曰曾參問也無濟云
不曾參問不知問箇什麼座云汝何不去問堂頭和
尚如何是佛法的的大意濟便問聲未絕師便打濟
下來座云問話作麼生濟云某甲問聲未絕和尚便
打某甲不會座云但更去問濟又問師又打濟如是
三度問師三度打濟白首座云幸蒙慈悲令某甲問

訊和尚三度發問三度被打自恨障緣不領深旨今
且辭去座云汝若去時須辭和尚去濟禮拜退座先
到師白云問話底後生甚是如法若來辭時方便接
他向後成一株大樹與天下人作蔭涼去在濟辭師
師囑云不得往別處去汝向高安灘頭大愚處去必
為汝說濟到大愚愚問甚處來濟云黃檗來愚曰黃
檗有何言句濟云某甲三度問佛法的的大意三度
被打不知某甲有過無過愚曰黃檗與麼老婆心切
為汝得徹困更來者裏問有過無過濟於言下大悟
云元來黃檗佛法無多子愚搊住曰者尿床鬼子適
來道有過無過如今卻道黃檗佛法無多子你見箇
甚麼道理速道速道濟遂築犬愚脅下三拳愚拓開
曰汝師黃檗非干我事濟便回師見便問者漢來來
去去有甚了期濟云祗為老婆心切人事了侍立師
又問什麼處去來濟云昨奉慈旨令參大愚去來師
云大愚有何言句濟遂舉前話師云作麼生得者漢
來待痛與一頓濟云說甚麼待來即今便喫隨後便
掌師云者風顛漢卻來者裏捋虎鬚濟便喝師云侍
者引者風顛漢參堂去後付偈曰病時心法在不病
心法無吾所付心法不在心法途。


「　三頓烏藤眼搭眵
　高安一撥利如錐
　築拳脅下方伸信
　倒跨崑崙鐵馬嘶」



曹溪第六世鎮州臨濟義玄禪師興化為侍者機緣
默契師以法偈印之偈曰至道無揀擇本心無向背
便如此承當春風增瞌睡化後充三聖首座次任大
覺院主(云云)開堂日此一炷香本為三聖師兄三聖
於我太孤本為大覺師兄大覺於我太賒不如供養
臨濟先師。


「　當家纔識柴米價
　養子方知父母恩
　至道無難嫌揀擇
　孤賒迥出定乾坤」




臨濟第二世魏府興化存獎禪師南院久依座下師
以法偈付曰大道全自心亦非在心求付汝自心道
無喜亦無憂。


「　老屋離披意自寒
　不堪憂處事無瞞
　此心付汝何憂喜
　無限風光孰與看」



臨濟第三世汝州南院慧顒禪師風穴在會作園頭
師一日入園問云南方一棒作麼生商量穴云作奇
特商量穴卻問和尚此間一棒作麼商量師拈棒云
棒下無生忍臨機不見師穴於言下大徹依止六年
師付法偈曰我今無法說所說皆非法今付無法法
不可住於法。


「　棒下無生徹骨親
　顒翁語魯指西秦
　知音不在千杯酒
　一盞清茶也醉人」



臨濟第四世汝州風穴延沼禪師首山充知客時常
密誦法華一日侍立次師乃垂涕告曰不幸臨濟之
道至吾將墜於地山曰觀此一眾豈無人耶師曰聰
明者多見性者少山曰如某者如何師曰吾雖望子
之久猶恐耽著此經不能放下山曰此亦可事願聞
其要師於是上堂舉世尊以青蓮目顧視大眾迦葉
正當與麼時且道說箇什麼若道不說而說又是埋
沒先聖且道說箇什麼山拂袖而退師擲下拄杖歸
方丈次日山與真園頭同上問訊師問真曰作麼生
是世尊不說說真曰鵓鳩樹頭鳴師曰你作許多癡
福作麼何不體究言句又問山曰你作麼生山曰動
容揚古路不墮悄然機師謂真曰你何不看念法華
下語付首山偈曰無說是真法其說原無說我今說
付時說說何曾說。


「　室中憂墜涕心酸
　舉古明今露影竿
　不墮悄然揚古路
　冷光猶是逼人寒」



臨濟第五世汝州首山省念禪師一日上堂汾陽出

問百丈捲席意旨如何師曰龍袖拂開全體現陽云
未審師意如何師云象王行處絕狐蹤陽於言下大
悟遂提起坐具顧視大眾云萬古碧潭空界月再三
撈漉始應知禮拜歸眾時葉縣省和尚作首座纔退
便問昭兄你適來見箇什麼道理便與麼道陽云正
是我放身捨命處省便休師付汾陽法偈曰自古付
無說我今亦無說只此無說心諸佛所共說。


「　問處分明答處親
　輕輕撥著便翻身
　投機一語驚人耳
　惹得傍觀努目新」



臨濟第六世汾州太子院善昭禪師慈明參師師揣
其志經二年未許入室明每詣方丈師見必詬罵或
毀詆諸方及有所訓皆流俗鄙事明一夕訴曰自至
法席巳再夏不蒙指示但增世俗塵勞念歲月飄忽
已事未明有失出家之利語未卒師熟視罵曰是惡
知識敢裨販我怒舉杖逐之明擬伸救師驀掩其口
明忽大悟曰是知臨濟道出常情服役七年辭去付
偈曰虛空無形象形象非虛空我所付心法空空空
不空。


「　格外全提迥不同
　麤言辣語播宗風
　淆訛掣斷知端的
　掩口分明見熱衷」



臨濟第七世潭州石霜慈明楚圓禪師自南源徒道
吾石霜皆楊岐總院事岐依師雖久未有省發每咨
參師曰庫司事繁且去他日又問師曰監寺異日兒
孫遍天下在何用忙為一日師適出雨忽作岐偵師
小徑既見遂搊住曰者老漢今日須與我說不說打
你去師曰監寺知者般事便休語未卒岐大悟即拜
於泥塗問曰狹路相逢時如何師曰你且躲避我要
去那裡去岐歸來日具威儀詣方丈禮謝師呵曰未
在一日師上堂岐出問幽鳥語喃喃辭雲入亂峰時
如何師曰我行荒草裡汝又入深村岐曰官不容鍼

更借一問師便喝岐曰好喝師又喝岐亦喝師連喝
兩喝岐禮拜師曰此事是箇人方能擔荷岐拂袖便
行師付法偈曰虛空無面目心相亦如然即此虛空
心可稱天中天。


「　卒風暴雨偵師蹤
　饒舌泥途亦不中
　縱奪之機猶未巳
　紅爐點雪孰堪容」



臨濟第八世袁州楊岐方會禪師白雲端參師一日
忽問上人落髮師為誰端曰茶陵郁和尚師曰吾聞
伊過橋遭攧有省作偈甚奇能記否端即誦曰我有
明珠一顆久被塵勞關鎖今朝塵盡光生照破山河
萬朵師笑而趨起端愕然通夕不寐黎明咨詢師適
歲莫師曰汝見昨日打敺儺者麼曰見師曰汝一籌
不及渠端復愕曰意旨如何師曰渠愛人笑汝怕人
笑端因大悟於言下師付法偈曰心體如虛空法亦
遍虛空證得心空理非法非心空。


「　興奪雙行驗作家
　更添一笑撒泥沙
　黎明捉敗渠儂處
　自不重栽眼裡花」



臨濟第九世舒州白雲守端禪師浮山遠聞師頌臨
濟三頓棒有過人處指五祖演見師祖請益南泉摩
尼珠話師叱之祖領悟獻投機偈曰山前一片閒田
地又手叮嚀問祖翁幾度賣來還自買為憐松竹引
清風師印可令掌磨事一日師謂祖曰有數禪客自
廬山來皆有悟入處教伊說亦說得有來由舉因緣
問伊亦明得教伊下語亦下得秪是未在祖於是大
疑私自計曰既悟了說亦說得明亦明得如何卻未
在遂參究累日忽然省悟從前寶惜一時放下走見
師師為手舞足蹈祖亦一笑而已祖後曰吾因茲出
一身白汗便明得下載清風師付法偈曰道我元無
我道心元無心惟此無我法相契無我心。


「　萬機把斷指衷由
　打草驚蛇展一籌

　白汗淋漓明下載
　從前寶惜一時休」



臨濟第十世蘄州五祖法演禪師圓悟出蜀遍參諸
宿最後見祖盡其機用祖皆不諾乃謂祖強移換人
出不遜語忿然而去祖曰待你著一頓熱病打時方
思量我在悟到金山染傷寒困極以平日見處試之
無得力者追繹祖言乃自誓曰我病稍間即歸五祖
病痊尋歸祖一見而喜令即參堂充侍者方半月會
部使者解印還蜀詣祖問道祖曰提刑少年曾讀小
豔詩否有兩句頗相近頻呼小玉元無事秪要檀郎
認得聲提刑應諾諾祖曰且仔細悟適歸侍立次問
曰聞和尚舉小豔詩提刑會否祖曰他秪認得聲悟
曰秪要檀那認得聲他既認得聲為甚麼卻不是祖
曰如何是祖師西來意庭前柏樹子聻悟忽有省遽
出見雞飛上闌干鼓翅而鳴自謂曰此豈不是聲遂
袖香入室通所得呈偈曰金鴨香銷錦繡幃笙歌叢
裡醉扶歸少年一段風流事秪許佳人獨自知祖曰
佛祖大事非小根劣器所能造詣吾助汝喜後悟興
佛眼佛鑑侍祖於一亭上夜話及歸燈巳滅祖於暗
中曰各人下一轉語佛鑑曰彩鳳舞丹霄佛眼曰鐵
蛇橫古路悟曰看腳下祖曰滅吾宗者乃克勤耳祖
付法偈曰真我本無心真心亦無我契此真真心我
我何曾我。


「　聞聲見色非聞見
　一段風流顯見聞
　詣實供通句味別
　暗中點首出重雲」



臨濟第十一世成都府昭覺寺佛果克勤圓悟禪師
虎丘隆入室師問曰見見之時見非是見見猶離見
見不能及遂舉手曰還見麼隆曰見師曰頭上安頭
隆聞脫然契證師叱曰見箇甚麼隆曰竹密不妨流
水過師肯之俾掌藏有問隆藏主柔易若此何能為
哉師日瞌睡虎耳付偈曰得道心自在不得道憂惱

付汝自心道無喜亦無惱。


「　見不及處不曾藏
　舉箇拳頭抱賊贓
　契見脫然如睡虎
　威獰何處不風光」



臨濟第十二世平江府虎丘紹隆禪師住宣州彰教
時圓悟歸蜀指應菴華見師師移虎丘華侍行未半
載頓明大事師付法偈曰天晴雲在天雨落溼在地
秘密付汝心心法只者是華後住饒之報恩師忌辰
拈香云平生沒興撞著者無意智老和尚做盡伎倆
湊泊不得從此卸卻干戈隨分著衣喫飯二十年來
坐曲彔木懸羊頭賣狗肉知他有甚憑據雖然一年
一度燒香日千古令人恨轉深。


「　天晴雨溼獨超群
　恩大難酬恨轉深
　無限干戈都卸盡
　懸羊賣狗到如今」



臨濟第十三世明州天童山應庵曇華禪師密庵傑
初參師於衢之明果師屢呵斥一日問傑如何是正
法眼傑遽答曰破沙盆師頷之付偈曰佛用眼睹星
我用耳聽聲我用與佛用我明汝亦明。


「　正法眼答破沙盆
　萬象森羅觸處清
　遍布風光盈耳目
　師資肝膽一時傾」



臨濟第十四世明州天童山密庵咸傑禪師住烏巨
破庵先參師命典客一日師偶對僧舉不是風動不
是幡動先聞豁然大悟次日師遇先眾寮前問你總
不得作伎倆試露箇消息看先應聲曰方丈裡有客
師呵呵大笑先侍師凡五載盡得旨要後辭歸蜀師
以偈送之曰萬里南來川藞苴奔流度刃扣玄關頂
門戳瞎金剛眼去住還同珠走盤付法偈曰佛與眾
生見元本不隔線付法付自心非見非不見。


「　不是幡兮不是風
　當機捉敗賣柴翁
　相逢狹路通消息
　歷劫如何用得窮」



臨濟第十五世夔州府臥龍破庵祖先禪師住蘇之

西華秀峰有僧入室師打逐至法堂時無準範解曰
禪和家爭禪亦常事耳師曰豈不聞道我肚饑聞板
聲要喫飯去聻準聞不覺汗流浹背師居靈隱準復
從一日侍遊石筍庵庵有道者請益曰胡孫子捉不
住乞師方便師曰用捉他作麼如風吹水自然成紋
準在旁大徹付偈曰我若不見時汝應不見見見見
非自心自心當顯現。


「　明珠出水璞已琢
　眉毛撮結眼八角
　徹得猢猻消息斷
　乾坤如漆活卓卓」



臨濟第十六世徑山無準師範禪師賜號佛鑑斷橋
倫祖在會下準以狗子因何有業識令祖下語凡三
十轉不契祖云可無方便乎準舉真淨頌曰言有業
識在誰云意不深海枯終見底人死不知心祖竦然
良久忽聞板聲通身汗下於是脫然準以從上源流
并付法偈曰真理直如絃何默更何言我今善付囑
表心本無得祖出世祗園遷天台瑞巖國清準於淳
祐己酉三月十五示疾集眾遺囑其徒眾請偈準乃
執筆書偈曰來時空索索去也赤條條更要問端的
天台有石橋。


「　倒腹傾腸意轉深
　了無業識可追尋
　板聲擊脫汗如雨
　鑑地輝天耀古今」



臨濟第十七世杭州淨慈斷橋妙倫禪師台州徐氏
子室中嘗舉萬法歸一示徒日隨眾務方山寶侍次
師以莧菜根示之寶悟入師付法偈曰本無迷悟人
迷悟自家討記得少壯時而今不覺老即繼師席。


「　莧根拈出無邊春
　蠱毒誰能當處親
　滿目生涯隨分足
　任從天下樂欣欣」



臨濟第十八世天台瑞巖方山寶禪師初住西庵無
見參師雖有所契未臻其極遂築室華頂精苦自勵
一日作務次渙然有省平生凝滯當下冰釋遂走瑞

巖呈所解方以偈證曰道人得得出山來盡把襟懷
對我開坦坦平平如鏡面澄澄湛湛絕纖埃忽然得
箇轉身句衲卷寒雲便歸去萬八千丈華頂峰一笑
裂開鐵面具家山到後絕思惟拗折烏藤拄竹扉糞
火堆中消息好芋香便是道香時并付法偈曰此心
極廣大虛空比不得此道只如是受持休外覓。


「　盤居華頂氣雄豪
　苦勵深藏道愈高
　徹底呈來親手付
　轉身句子利吹毛」



臨濟第十九世天台無見先睹禪師一坐華頂四十
餘年足未嘗輒越戶至正賜號妙明真覺白雲度深
習禪定後一榮南遊遍叩禪林無有可其意者聞師
說法天台欣然就謁師見器之充侍者度問西來密
意未審如何師云待娑羅峰點頭即向汝道度以手
搖曳擬答師便喝度云娑羅峰頂白浪滔天花開芒
種後葉落立秋前師云我家無殘羹剩飯也度云此
非殘羹剩飯而何師頷之付法偈曰至大是此心至
聖是此法燈燈光不差了此心者達。


「　遍叩難逢恰對頭
　手搖熱喝遽相酬
　殘羹不中飽人喫
　瀟灑縱橫得自由」



臨濟第二十世處州福林白雲智度禪師初住普慈
諸剎洪武已酉應召尋隱福林平昔機語不容人錄
古拙俊侍師室中了明大事深契牧牛之作乃付法
偈曰心中有自心法中有至法我今可付囑心法無
心法。


「　宗師垂手貴天真
　切齒蝌文篆不仁
　直下了明端的旨
　犁牛產出玉麒麟」



臨濟第二十一世太平府繁昌八峰山古拙俊禪師
無際參師問還我照用來際云若有照用即成障礙
師云者廝著空佛也救不得際云有無俱寂滅空佛
悉皆非後示以偈云憶昔繁昌一別時此心能有幾

人知無絃曲子真堪續慧命懸懸付與誰付法偈曰
一道不心光三際十方明何於明白中有明有不明。


「　驀將照用驗端由
　高價隨機劈面酬
　掀翻空佛皆非處
　月滿青天水滿洲」



臨濟第二十二世川東普州道林無際悟禪師別號
蠶骨蜀中人也年二十出纏縛竹為庵研勵無懈四
指大書帖亦不顧只是拍盲做鈍工夫後得大徹大
悟即呈本師偈曰寂照無上下光明處處通本來無
皂白無處不含容正統九年應　召說法　上大悅
師嘗以無字公案示徒月溪澄久依座下深得奧旨
特書月溪二字法語示之并付法偈云我無法可付
汝無心可受無付無受心何人不成就。


「　纔云無字立綱宗
　金屑依然著眼中
　驀地虛空連底脫
　大千沙界一時通」



臨濟第二十三世南京大崗月溪澄禪師景泰三年
敕賜回大崗號慈善一日室中出祖衣示徒乃云此
衣是唐朝宮王所置今八百餘年矣祖祖相傳至東
普先師普付與老僧若是克家種子方堪紹荷狐假
虎威焉敢希冀又云如百丈侍馬祖祖侍南嶽嶽侍
曹溪六祖皆久久親炙磨光剉銳乃能豁徹重關羈
鎖掃盡微見窠臼深得大機大用可為人天眼目耳
師居嘗凡見僧請益乃云佛法不是鮮魚怕爛郤那
即趁出夷峰寧侍傍忽悟入師付衣法偈云心即能
知心法即可知法今所付法心非心亦非法。


「　遞代金襴希世珍
　克家堪紹便通津
　鮮魚一語誰相委
　致使傍觀笑轉新」



臨濟第二十四世大崗夷峰寧禪師寶芳住天目往
參師器之乃付法偈云祖祖無法付人人本自有汝
受無付法急著傳於後。


「　大地山河總是真
　目中無事可相親

　人人本具傳何物
　啼鳥山花別有春」



臨濟第二十五世天目寶芳進禪師示眾云拈花微
笑節外生枝面壁安心畫蛇添足山僧者裏無禪可
參無道可學直教一箇箇成佛作祖去汝等還信得
及麼良久拍膝云劍號巨闕玉出崑崗付野翁曉法
偈云真性本無性真法本無法了知無法性何處不
通達。


「　無禪無道意何窮
　鐵壁銀山盡打通
　是處了知無法性
　金風瑟瑟到梧桐」



臨濟第二十六世嘉興東塔野翁曉禪師無趣參每
呈見解師盡與掃闢昔日所負直使索然一日師謂
趣云我有一言要興爾說趣便問師但笑而不語趣
又問師又笑趣不諳旨遂禮拜懇求師不得已乃云
達磨西來直指人心見性成佛唯在直下體取子若
信得及可放下萬緣參箇萬法歸一趣領旨後聞雞
鳴有省即薙染師乃付法偈云非法非非法非性非
非性非心非非心付汝心法竟。


「　闢盡多方絕較量
　笑中爭信有刀藏
　雞鳴掣斷黃金鎖
　直得家聲播大邦」



臨濟第二十七世嘉興敬畏無趣如空禪師無幻參
師誨以教外別傳之旨朝夕參究有所契入遂薙染
結庵徑山集無趣語錄往見趣趣問子向在甚麼處
幻曰徑山趣曰做得甚麼事幻曰某家買得一段田
收得原本契書請和尚僉押即將集本呈上趣接得
展看曰者箇是我的汝的聻幻曰和尚莫搶奪行市
趣便擲下集本幻便出復呈偈趣曰非語言文字也
是汝作底麼幻曰某甲鼓粥飯氣若謂有所得辜負
和尚不少趣乃點首即付法偈云師傳拈花宗示我
微笑法親手展付汝持奉遍塵剎。


「　識得祖翁田地了
　契書僉押更呈看

　末稍一句無私語
　父子恩情徹底寒」



臨濟第二十八世徑山無幻性沖禪師初住車溪後
開法徑山示眾云老漢本擬深藏鄉僻遣過生緣爭
奈無趣老人有不了底公案山僧出來與他了卻僧
問如何是無趣老人不了底公案師便打僧云某甲
有甚過師云殃及兒孫南明掩關興善師至關前勘
問南將前工夫舉似師跌足云悔我來遲向後總欲
到此不易得也南即啟關往謁於車溪徑山服勤八
載一日於地上拾片紙有觀方知彼去去者不至方
之句有省呈無幻幻乃印可即命充首座付法偈曰
得本無所得傳亦無可傳今付無傳法東西共一天
塔於徑山。


「　扣關勘問覓知音
　跌足分明示本真
　八載辛勤緣會熟
　途中拾得自家珍」



臨濟第二十九世興善南明慧廣禪師徑山示眾云
五峰頭卓朔雙徑尾顛先喝石嵒一任𨁝跳明月池
覆地傾天此四句中有一句有殺人刀無活人劍有
一句有活人劍無殺人刀有一句殺人刀活人劍俱
有有一句殺人刀活人劍俱無伶俐衲僧檢點得倜
儻分明許你一生參學事畢普明鴛湖初謁無幻於
車溪開示禪要後侍南明於徑山一日閱思益梵天
經有省即呈無生偈曰鐵壁銀山誰敢摧賊身驀地
拶將來相看元是舊相識當下慚惶笑臉開又曰歷
劫多年窮苦事風光流得到今朝笙歌車馬門如市
內院依然鎖寂寥南閱之痛加呵斥更不作偈頌南
後掩關皋亭諸處不離左右一十三載值南病篤一
日舉香嚴獨腳頌問明明纔開口南便喝明復擬開
口南又喝明方點首南即付法偈云無傳無受法無
傳無受心付與無手者掣斷虛空觔。


「　死灰淋過屈屈屈
　末後翻然重漏泄

　突然一喝雙耳聾
　累及兒孫揚醜拙」



臨濟第三十世建寧普明玄微妙用禪師別號鴛湖
初住嘉興白苧普明寺及桐月庵介庵進往參師即
垂誨便有師資之契庵因臥疾忽聞匠斧砍大木聲
有省即呈萬如和尚萬頷之後聞師住建寧普明及
侍萬入山請師陞座扣問師云不須更問山中事觀
見容顏便得知庵便禮拜未幾辭往曹山再參師於
普明即命入室庵方跨門師云是甚麼菴擬答師震
威便喝庵豁然契悟即掩耳而出一日師欠安庵侍
次師命茶問云汝字覺先喚甚麼作先庵云且喜今
日得自在師云如何是覺後菴云請和尚尊重師云
你還分得先後麼庵良久師便喝庵云某甲只管喫
茶師云如何是喫茶底事庵云柿棗腐乾都在者裏
師云你作麼生庵云卻被某甲一口食盡師云滋味
如何庵云甜者自甜鹹者自鹹師云未在更道庵云
某甲謝茶便禮拜師深喜之又一日師集眾乃舉拂
子云世尊拈一枝花老僧舉一枝拂且道是同是別
庵出禮三拜歸位師云者瞎驢遂擲下即出從上源
流衣拂并書法偈付云沿流一段事竟無頭與尾付
與師子兒哮吼滿大地師於崇禎壬午十月十一日
說偈而化嗣法三人庵出世嘉興金明寺。


「　方跨門來陷虎才
　當機掩耳起風雷
　雖然不犯將軍令
　爭奈洪音遍九垓
　拈花舉拂太勞翁
　同別尤看大賚功
　三拜祖肩歸位立
　高提祖令振寰中」



臨濟第三十一世嘉興金明介庵悟進禪師初受請
徑山萬壽寺結制及住餘杭廣福武康天池禾之金
明諸剎皆應時也牧公道者項謙髫年首謁博山余
集生諸老以向上一著苦究念餘年礙膺不釋後於
順治庚寅別駕八閩漳州壬辰歲暮瓜代至福州見

粵東華首空隱禪師飛錫過閩本分接人之暇亦贊
念佛持咒蒙授准提懺像歸送楞嚴重梓流通一日
禮懺口宣佛身充滿於法界普現一切群生前之句
忽然身心脫落遂述偈曰一手拈磬一手鼓今日捉
敗無位祖觸處逢渠本現成恒河沙國佛一母後參
天界浪和尚浪曰聞你幼年見博山余集生諸公是
否公禮曰今日特特禮拜和尚浪曰除卻搖唇鼓舌
豎指揚眉處還我到家語來公乂手默然浪頷之己
亥春參金明本師問涅槃心易曉差別智難明如何
是差別智師云差別且止喚甚是涅槃心公舉拳師
云死了燒了在甚麼處公纔開口師震威便喝公從
此冰釋又作十二時偈以自娛輒呈師師接過曰者
箇是紙墨還別有麼公展手視師師乃休又一日師
拈香墜問曰無情如何說法公曰和尚拄杖子𨁝跳
去也師復勘問公拈墜擲地乂手而立師拾墜置於
几公曰無情說法竟師休去一日師刻蜜蜂頌將竣
師曰病朽觀你蜂頌頗恰意但要問你日出扶桑大
地紅是何意旨下一轉語可付諸梨棗公云適問箇
是什麼師哂之公即呈偈曰聊聞舉著便承當好肉
無端已剜瘡著眼機先看端的頂門誰不帶扶桑師
印可即書法偈付云維摩之疾好承當痛處何妨炙
艾瘡眼正心光扶祖道任教烏兔起滄桑并授拄杖
名曰真本。

頌曰。

「　墜香拈起貴知音
　擲地酬來星斗沉
　莫謂一機全殺活
　當場須是芥投鍼
　重重伸問幾人知
　日擁扶桑示孰齊
　自古迄今輝宇宙
　夜深舞袖入岑西」







偈頌

十二時偈


「　平旦寅翻來覆去顯無生遍歷山河無覓處那知只在剎那頃」




「　日出卯不涉思惟豈弄巧驀然築破者孃生恆河沙劫一時了」




「　食時辰拈盂舉箸是何人日用尋常承此力不移寸步現全身」




「　禺中巳了然一念渾無事饑餐渴飲睡來眠妙用頭頭靡不是」




「　日中午無影樹下一片土一鋤翻轉作園林閒時一笑空今古」




「　日昳未本來一物無頭尾雖然不履亦不衫日夕足跟原點地」




「　晡時申祖道從來付國臣橫身擔荷恁麼去隨處安閒絕比鄰」




「　日入酉此事如同池底藕青蓮透出自淤泥涅而不淄渠不朽」




「　黃昏戌大道現成何得失拶破而門休歇渠何云天地同根實」




「　人定亥洞明此道誰隔礙上拄地兮下拄天也是貧兒思舊債」




「　半夜子生來四十有二齒自此親見道人來左之右之難掩耳」




「　雞鳴丑癡狂見影兩頭走須知別有好風光穿破布衫露出肘」



金明老人移梅掘深土得斷碑半截額有宋天
封佛慈禪師蜜蜂頌五首𢋫和原韻


「　花林一望發真機幾箇英揚得採歸昔日隨緣又隨隊今朝同路不同飛」





「　陸有山兮水有涯幾曾歷盡拾歸衙揚眉努目承渠力百草頭邊顯作家」




「　逼塞虛空薰透時層層脫落盡掀離些些家計和盤出卻興時人甜入脾」




「　君看投窗昧已光鑽研未透郤忙忙驀然一轉翻身去遍地清涼直下當」




「　八面玲瓏絕比桐一絲不掛更神通回頭識得鍼鋒處日出扶桑大地紅」



己亥仲冬贈素穎法兄


「　八閩候師翁扶雲杖浙東錫飛千里外行止妙高峰手忝同參列時窮道不窮堪嗟人世醉期振啟寰中」



子先羅道兄見過并賜隹什和答二首


「　天地為吾廬白雲自落落時坐對青松身心付寥廓」



其二


「　惠然破蒼苔過贈珠璣語無物可相呈喫盞清茶去」



拄杖


「　脫皮露骨播揚家醜驗盡龍蛇過人之首」



癭瓢


「　雲水途中隨處受用冷煖自知為人所重」



𨍏轢嚴道翁有瞿曇自畫張婆帳上像讚傍有
蘭花二本一日托婿譚鄴侯持一箋索和賦此
塞責


「　一種幽蘭徹九垓婆心切處即如來紫羅帳裏真消息觸著當人眼豁開」



庚子自題行樂


「　跌坐堂堂露碧晴手拈如意絕相呈鼻頭端的誰能覷折腳鐺邊覓俊英昔日毘耶曾杜口今朝檇李更生獰或問幾經遊化國齊梁吳楚閩燕京咦山是山兮水是水何嘗移易一星星」



衲頭



「　捲起渾然無縫披時八面生光寒暑受用不盡知恩方可承當」



竹篦


「　觸則黃金失色背則無處潛藏煆煉凡聖爐韝全憑者箇舉揚」



入園即事


「　草履相攜入故園行行止止钁頭邊爛泥有剌無人見踏著方知腳底穿」



白拂


「　擲去收來自有由當機不薦若為憂可憐逐塊承言者掛向禪床空白頭」



掃地


「　古佛堂前精潔好是塵非塵一時掃拈放總由掌握中清風明月光皎皎」



庚子孟冬望前一日金明老人將　無趣祖法
嗣駱懶翁饑來喫飯困來眠偈出閱喜而和之


「　饑來喫飯困來眠少攜蓆帽漫遊燕自從識得曹源路陸不乘騾水不船」




「　饑來喫飯困來眠空手把鋤耕劫田一派清溪車轆轆石橋不斷水潺潺」




「　饑來喫飯困來眠癡不癡兮顛不顛無限煙雲風捲盡一輪杲日照南泉」




「　饑來喫飯困來眠日炙風吹不計年獨坐堂堂人不曉從今懶舉向人前」




「　饑來喫飯困來眠鼻直眉橫囉哩連解得轉身些子意珠簾高捲月明前」




「　饑來喫飯困來眠課子澆花絕世羶寒則普寒熱普熱不須搔首問青天」




「　饑來喫飯困來眠纔問當胸劈一拳直下若能親薦得屠兒立地證金仙」





「　饑來喫飯困來眠那管東西南北天男兒但得心空第觸處何曾不現前」



和普明禪師牧牛圖頌

未牧


「　青山綠水恣咆哮四顧三回路轉遙只管貪程為太速何知日用犯佳苗」



初調


「　纔見牛兮驀鼻穿麤浮習氣急加鞭那時倔強橫馳走把定繩頭好一牽」



受制


「　四蹄今已息奔馳放去收來無不隨且喜鞭繩猶把握牧童何肯自為疲」



回首


「　溪山踏遍自回頭熟處生時性漸柔鼻貫一條成底事不勞腕力暫相留」



馴伏


「　左盤右轉碧溪邊撇下鞭繩樂自然幾度綠楊歸夜月山童高臥竟忘牽」



無礙


「　掉尾擎頭適自如縱橫脫略有何拘悠然一曲寒崖上短笛吹開物外餘」



任運


「　饑餐渴飲絕邊中倦即和雲臥草茸驟步任教青嶂外滿腔風月興偏濃」



相忘


「　人牛共住此山中動轉施為絕異同我本是渠渠即我不知南北與西東」



獨照


「　牛無方所牧童閒懶把虛名落世間盡大地來無我我不消彈指透重關」




雙泯


「　人牛兩盡沒形蹤今古相酬劫亦空本地風光一段事歲寒松柏翠叢叢」



甲辰春仲望後一日至折蘆菴晤牧雲和尚適
有曹村持菴金年翁念佛偈見惠索和聊爾率
責不計工拙也


「　彌陀無受亦無傳箇箇眉毛蓋眼前腳下道途真太近返將掘地別求天」




「　彼既丈夫我亦然彌陀誰不是同參遇緣赴感周沙界起止何曾有數千」




「　佛無先後達為前貴在躬行不在宣一念翻身皆淨土水銀墮地粒孤圓」











書問

復丁司理書

頃讀手札內云不覺呵呵大笑要知大笑是甚麼又
云胸中平曠無物又是甚麼無物者即物也百尺竿
頭仍須更進一步古德云莫守寒巖異草青坐著白
雲宗不妙是故吾輩於日用尋常中時看貪瞋癡從
何起滅貪則不止瞋則不反癡則不覺是以無窮之
苦亙劫淪墮皆三者所致然此三者不踰乎瞥然一
念果能念起即覺覺之不息雖至愚之人可以轉三
毒為三德猶己指之屈信耳況智如老年翁者乎智

無二體用之克己則謂覺用之利私則謂智且覺之
為言如大夢忽醒智之為言如夢中之盤算也故覺
之與智少異耳是知年翁歷歲持誦金剛經實無得
力處沒奈何只得向公郎饒舌當如佛昔為歌利王
割截身體節節支解佛於爾時實無四相若有四相
應生瞋恨是故菩薩應離一切相如來是真語實語
如語不誑語不異語者猶此推之年翁還有辱否瞋
否病否應作如是觀。

附丁士選來書

前小兒歸具述尊教云看了此字大笑起來得道
之人事過即無怎麼如今還有在弟聞之不覺呵
呵大笑覺胸中平曠無物始信有道之言能提人
於污泥之中也先此致謝。

復仲翁祝表兄書

別後承惠手錄諸書高誼如雲迄今銘感正想念間
捧讀手教知起居迪吉欣慰遠懷并聞鹽臺世誼聚
晤有期真天假之緣也又荷表兄垂念客歲小星兩
愛繼亡之變遠蒙勸慰弟初時未始不動哀但哀而
不傷也譬如明鏡當臺胡來胡現漢來漢現妍醜交
臨本光常淨事過即無本無朕跡猶如月印千江波
波悉見而月不殊如春行萬國在在同敷而春無跡
蓋其靈應無窮不可得而名狀所可喻而言者喜怒
哀樂春容月影耳而況娑婆缺陷世界缺則卒難如
意何往而非苦陷則卒難出離何往而非累故吾人
於缺陷之窟日用常行之中步步勘驗親證身非我
有心逐境生自然死生不排而空愛憎不遣而化所
謂缺陷之窟頓成極樂之邦然達而不勇則身心二
執未能徹體解脫是以必先洞明自心貴在情死蓋
情不死性不活則於博地凡夫欲其直下轉識成智
心徑圓通無有是處故善造道者能於死生愛憎境

緣逆順難克之際本光迸露之頃著眼覷破不被現
行所轉始之謂大丈夫積劫無明一旦當下冰消猶
兵不血刃天下太平矣高明如我表兄以為何如餘
則披晤時再請教不盡。

















雜著

跋夢堂法兄大師南溪小禪山八景

夢堂大師擔荷斷橋正宗開法南溪諸剎鼓破沙盆
震驚宇宙若塗毒鼓靡不喪身失命及讀小禪山詩
如青天白雲開遮自在麗空杲日爍破大千正所謂
咳唾掉臂盡是祖師西來意豈虛語哉良以自得之
妙暗合孫吳然玄酒大羹固非常流所能知味使見
誦警凜之何特八景發揮政如十字街頭拋碌磚磕
著當自知耳。

諸經日誦序


是經從譯梵以來彙約群籍蚤暮受持緇素宗尚而
此經一一悉從我迦文如來胸中流出得聞其一句
一偈皆流歸八識田中機感合薰不可思議課持之
功大矣哉然信解受持者應不取於相無所住而生
其心離其心而課誦是名眾生即其心而課誦則非
眾生眾生而能課誦是為最上第一希有功德可淺
視者乎顯如禪師深明佛旨精護毘尼以普賢之行
濟度群有復能空諸所儲廣梓教典茲又刻此諸經
日誦請序於余余曰凡斯有情皆具佛性惟心影現
不離真如舍已外求不啻背父而逃夫般若華言智
慧也當知智慧與愚癡俱無定體悟此心即愚而智
迷此心即智而愚故已開悟者雖嘻笑怒罵皆智慧
也未開悟者縱日事琅函亦愚癡也首楞嚴云若能
轉物即同如來達斯旨者向未展此卷已前課誦竟
矣。

重建明心庵勸緣疏

佛之慈光靡所不燭紺容宮殿無方不顯小大有殊
應機不二然其福群黎啟昏瞶則如隨色之摩尼無
往而不利也甲辰春仲遠近檀護布金得郡南象賢
鄉敗屋數椽額曰明心恭請佛音菴主住持焚修闡
揚宗乘但越歷寒暄風霜蟲剝摧頹尤甚若不整修
仍同樹下敢告賢豪檀信見善樂助陳紅朽貫堪培
歷世之良因間碧塗金必獲多生之勝報一飯能致
天福七錢尚感輪王且菴主髫年因念生死事大棄
恩愛志披緇勤求聖道一衲翛然自圓具以來秋霜
烈日薰修不倦則其為四眾所敬羨也余更敬其識
卓見殊聊綴數語以勸云。

太乙天尊濟度血湖拔罪寶懺序

苦趣茫茫淪墮劫海方從欲生旋從欲死無欲無生
無生無死惟超然三界者能之夫眾生業果種子現

行積劫所薰一旦盡淨掃除不甚難乎或曰無浸熾
也或曰寧遏制也然冬凋之木至春復檗幾幾不滋
蔓乎是以大聖慈悲立廣大方便法門許人懺悔蓋
懺其將來悔其既往尤必仗無上至真顯演潛通為
之救度而實由我心自為救度華嚴論云如將寶器
直授凡庸如夜夢千秋覺即隨滅道原於心心外無
道福由禍轉受福還空自無上至真以至種種地獄
惟心所現如鷹化為鳩昔心頓盡橘變成枳前味永
消故知有情無情各無定性但隨心變豈逐業生是
轉惡為善之機從凡入聖之路慨自欲海沉淪眾生
莫覺血湖之罪女子尤深所以女年七十等諸男子
一年而況五漏其軀生前良苦死後堪知是故懺悔
尤急獨可嘆者生具鬚眉軒然男子聖賢可親經藏
可參師友可範乃竟悠忽歲華纏綿情欲倏焉委命
泉路昏昏較之女人更當何如且人身八萬四千毛
孔一孔一血一血一湖故即身是血即血是湖一血
不淨一湖未渡慈航莫濟何處回頭此顯如師血
湖懺意也雖然欲其出死莫若無生欲知無生莫若
悟道執情破而真性顯習氣盡而大道成執則處處
瘡疣通則頭頭妙藥是非上根利智一聞千悟頓超
塵劫之功安能獲出血湖苦海者哉為此因緣不覺
漏逗。

重建文昌閣募疏

我禾文昌閣不一惟南關梓潼匯獨著以其水旱疾
疫之災禱之輒除毫忽弗爽此非特地之靈實有以
陰主之也且層樓翬飛岌立於鶴渚林巒紫翠中若
畫圖然憑闌四顧將脫塵氣而與造物者游亦大觀
也此迺先曾伯祖少溪公捨基刱建以啟後人之洗
心崇奉者嗣後三世五登一郡衣冠之盛肇跡於文
昌食報亦不淺矣自兵燹之餘一旦蕩然有識者過

而傷之今有圓悟上人勵志復興索余述其緣起用
告十方善信伏祈見聞歡喜咸樂為助其子若孫自
邀　文昌默佑鑄頑成仁陶癡為慧未始不若前人
之功名事業而永賴旂常呵護也況因果既驗於前
必徵於後更何待余饒舌為哉是為序。

梓童帝君本願經序

分教為三非也合教為一亦非也既一矣復何所合
以為一而必合之以為合而必一之著相甚矣且人
生世間僅有善惡兩途念之正者為善念之不正者
為惡行乎正而自見為善與為惡同是故仁人君子
日乾夕惕孜孜矻矻垂老而不敢休止者豈求福報
耶完吾之所為人而已儒釋道之論詳矣而世未能
盡式於教者少為之勸耳夫吾不能自勸而又不能
為人之勸虛浪一生造業啟殃究之老死墮落而莫
可救藥實堪憐憫此顯如上人以梓潼帝君本願真
經刊布流傳廣勸一切有情咸臻道化者也顯如一
釋門衲子乃作是念而儒道家竟茫然不為悔省視
顯如宛轉婆心可不慚愧汗下乎余則曰不然儒釋
道無分也無合也并無善也無惡也刊布真經者我
之法施也而非吾之法施誦持真經者人之功德也
而非人之功德也何也法施無相功德無相經不云
乎一切法應如是知如是見如是信解不生法相。

題建州浦城華藏菴募毘盧佛像

聞夫梵鐘罔叩則聲響不流蓮炬未燃則寶光韜耀
故像季起敬藉有聖容是猶托一鐘以曉千夢析一
燈以破昏衢也蓋由勝相而識諸祖由諸祖而辦道
場由道場而知天地由天地而測虛空由虛空以悟
自心自佛可謂尋流而獲源矣矧庸心鄙劣未充觸
途成觀若非散影分身曷以薰移其習密化其機故
我素穎法兄大和尚了十法界於一心得四無礙。


以崇善欲就閩浦成地居天大願牧道者聞而嘉之
遂述此以告眾緣凡我同仁善信覺路鋪金莊嚴妙
相庶幾緣而顯理緣而顯事事理雙彰事事無礙焉
所謂華藏界中無量功德者詎不在是耶。