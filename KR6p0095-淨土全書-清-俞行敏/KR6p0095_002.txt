










淨土全書卷下

淨土果證

王龍舒云。東晉遠法師。倡首修淨土。迨後王敏
仲侍郎及錢塘陸居士。徧集感應事跡。凡二百
餘傳。皆鏤板流傳。今不及盡載。取其齋戒修者。
及中人修者。及罪惡人修者。及疾苦中修者。愚
復附入近代所耳聞目擊。其中各有奇騐異應
者錄之。所以發人之信心也。

沙門往生類

慧遠祖師

晉慧遠。雁門樓煩人。愽綜六經。尤善莊老。聞安法師
講般若經。豁然大悟。因剃染事之。太元六年。過潯陽。
見廬山閒曠。可以息心。遂感山神現夢。一夕雷雨。材
木自至。刺史桓伊。乃為建殿。名曰神運。以慧永先住
西林。故號東林焉。遠住東林三十年。跡不入俗。克志
西方。與高僧鉅儒百四十人。結為淨社。蓮漏六時。禮
誦不輟。遠澄心觀想。初十一年。三覩聖相。沉厚不言。
後十九年七月晦夕。方從定起。見阿彌陀佛。身滿虗
空。圓光之中。無量化佛。觀音勢至。侍立左右。又見水
流光明。分十四支。一一支水。洄注上下。演說妙法。佛
告遠曰。我以本願力故。來安慰汝。後七日當生我國。
又見佛䭾耶舍。慧持。慧永。曇順。劉遺民等。在佛之側。
向前揖遠曰。法師之志在吾先。何來之遲也。遠目見

分明。與其徒言之。且曰。始吾居此十一年。幸三覩聖
相。今復見之。吾生淨土決矣。次日寢疾。至七日端坐
入寂。年八十二。時義熈十二年。八月六日也。

慧永

晉慧永。河內人。十二出家。既而與遠公。同依安法師。
太元初。駐錫廬山。刺史陶範。捨宅為西林。以居之。絕
志塵囂。標心安養。後義熈十年示疾。忽歛衣求屣欲
起。眾驚問。答曰。佛來迎我。言訖而化。異香七日方滅。
唐玄宗追謚覺寂大師。

曇順

晉曇順。黃龍人。幼從羅什法師。講釋羣經。什嘆曰。此
子奇器也。後入廬山。修淨業。時寧蠻校尉劉遵孝。剏
寺江陵。延順經始。盛弘念佛三昧。宋元嘉二年。別眾
坐逝。異香滿室焉。

僧叡

晉僧叡。冀州人。遊學諸方。遠歷天竺。還關中。從羅什
法師。稟受經義。後預廬山蓮社。宋元嘉十六年。忽告
眾曰。吾將行矣。面西合掌而化。眾見叡榻前一金蓮
華倐爾而隱。五色香煙。從其房出。

道昞

晉道昞。頴川人。幼師遠公。通經律。言與行合。念佛三
昧。究心無間。義熈十四年。豫章大守王䖍。入山謁。敬
請紹遠師人席。眾咸宗仰。元嘉十二年。集眾念佛。就
座而化。


道敬

晉道敬。瑯琊人。祖凝之刺江州。因從遠公出家。年十
七。博通經論。日記萬言。篤志念佛。蚤夜弗替。宋永初
元年。謂眾曰。先師見命。吾其行矣。端坐唱佛而化。眾
見光明滿室。彌時方滅。

佛䭾䟦陀羅

晉佛䭾䟦陀羅。此云覺賢。迦維衛國人。甘露飯王之
裔也。年十六。博學羣經。深達禪律。姚秦沙門智嚴至
西域。要師達長安。演法東宮。與羅什法師。上下論議。
後入廬山。預遠公蓮社。譯出觀佛三昧諸經。宋元嘉
六年。念佛而化。

僧濟

晉僧濟。入廬山。從遠公學。遠嘆曰。紹隆大法。其在爾
乎。後疾篤。誠期淨土。遠遺燭一枝曰。汝可運心安養。
濟執燭𠙥几。停想無亂。又集眾諷淨土經。五更。濟以
燭授弟子元弼。令隨眾行道。頃之覺自秉一燭。乘空
而行。見阿彌陀佛接置于掌。徧至十方。歘然而覺。且
悲且慰。自省四大。了無疾苦。明夕忽起立。目逆虗空。
如有所見。須臾還臥。容色愉悅。謂旁人曰。吾行矣。右
脅而逝。時方炎暑三日。而體不變。異香郁然。

慧恭

晉慧恭。豫章鄷城人。與慧蘭僧光等同學。蘭光繫念
淨土。臨終皆有奇應。又五年。恭病篤。雨淚叩頭。誓心
安養。念不少間。見阿彌陀佛。以金臺相迎。恭乘其上。

又見蘭等于臺上光明中。告曰。長老受生。巳居上品。
吾等不勝喜慰。恨五濁淹延相依之晚耳。恭欣然奮
迅而逝。

慧䖍

晉慧䖍。少出家。戒行精確。義熈年中。投山陰嘉祥寺。
苦身率眾。後寢疾。屬想安養。祈誠觀音。北寺有淨嚴
尼者。宿德篤行。夜夢觀音從西郭門入。清輝妙狀。光
映日月。幢旛華葢。七寶莊嚴。尼驚異。作禮。問大士何
往。答云。往嘉祥迎䖍公耳。䖍疾雖困。神色如常。侍者
皆聞異香。泊然而化。

智仙

晉智仙法師。號真教。住白蓮寺十三年。西向十念。十
二時不暫廢。一夕微疾。命觀堂行人。誦彌陀經。未終
卷。安然坐脫。

慧通

晉慧通。從涼州慧紹禪師。咨受禪法。祈心安養。微疾。
于禪定中。見一人形甚端嚴。語通云。良時至矣。俄而
見阿彌陀佛。光明燁然。定起以告同學。安然而化。異
香三日乃歇。

法琳

晉法琳。臨卭人。專精戒品。止成都靈建寺。修淨業。常
持彌陀觀音二經。轉誦之時。輙見一偉貌沙門屹然
在前。建武二年。寢疾。注念西方。禮懺不息。見諸賢聖
皆集。合掌而逝。


曇鑒

宋曇鑒。平生片善。迴向西方。誓願見佛。一日定中。見
阿彌陀佛。水洒其面曰。滌汝塵垢。浴汝心念。及汝身
口皆悉嚴淨。又于瓶中。出蓮華一枝授之。定起乃與
寺僧敘別。夜漸深。獨步廊下念佛。至五鼓。其聲彌厲。
及明。弟子依常問訊。趺坐不動。就而視之。逝矣。

僧柔

齊僧柔。學方等諸經。惟以淨業為懷。卒之日。見化佛
千數。室內外俱聞異香。向西敬禮而化。

慧光

齊慧光。居洛陽。著華嚴涅槃十地等疏。妙盡權實之
旨。一日有疾。見天眾來迎。光曰。我所願歸安養耳。巳
而淨土化佛。充滿虗空。光曰。惟願我佛攝受。遂我本
願。即彈指罄咳。言氣俱盡。

慧進

南齊楊都僧慧進。年四十餘。居高座寺。誓誦法華。執
卷病生。乃發願造百部。以懺業障。化錢造畢。病亦隨
愈。願以造經功德。迴向淨土。忽空中有聲云。汝事巳
辦。願亦巳遂。其生淨土。非汝而誰。進答曰。進不敢以
冀上品。但下品之下。亦無退轉矣。齊明三年。年八十。
無疾而卒。

道珍法師

梁道珍法師。講涅槃經。天監中。憩錫廬山。慕遠公淨
業。禪坐中忽見。海上數百人。乘寶舫前邁。師問何之。

答曰。往極樂國。因求附載。報云。法師雖善講涅槃經。
然未誦彌陀經。豈得同往。師遂廢講。念佛誦彌陀經。
歷年不輟。將終四七日前夜四鼓。見西方銀臺來至。
空中皎如白日。聲云。法師當乘此臺。往生時。眾咸聞
天樂。異香數日不散。

神鸞

後魏曇鸞。少遊五臺。感靈異出家。而性嗜長生。受陶
隱君仙經十卷。後遇菩提流支。乃問曰。佛有長生不
死術乎。支笑曰。長生不死。吾佛道也。乃授十六觀經
曰。學此則三界無復生。六道無復往。其為壽也。河沙
劫石。莫能比焉。此吾金仙氏之長生也。鸞大喜。遂焚
仙經而修淨業。寒暑疾痛。曾無少懈。魏主號為神鸞。
一夕室中見梵僧謂曰。吾龍樹也。久居淨土。以汝同
志。故來相見。鸞自知時至。集眾教誡曰。勞生役役。其
止無日。地獄諸苦。不可以不懼。九品淨業。不可以不
修。因令弟子高聲念佛。西向稽顙而終。眾聞天樂自
西而來。良久乃巳。

智者大師

隋智顗。號智者大師。姓陳氏。頴川人。目有重瞳。孩幼
見佛即禮。逢僧必拜。十八出家。于果願寺。誦法華經。
兼通律藏。往大蘇山。禮慧思禪師。師一見乃曰。昔日
靈山同聽法華。今復來矣。因授與法華三昧。三七日
身心豁然。晚入天台。降魔進行。化緣既息。于新昌大
石像前。示疾告滅。弟子請問生方。乃曰。吾諸師友侍

從觀音。皆來迎我。臨終說諸法門。令唱無量壽佛。乃
顧大眾。合掌讚曰。四十八願莊嚴淨土。華池寶樹。易
往無人。火車相現。一念改悔。尚得往生。況戒定熏修。
聖行道力。功不唐捐。言訖稱三寶名。如入三昧。

法喜

隋法喜。常行方等懺法。忽一雉索命。有神人呵曰。法
師當往生淨土。豈償汝命。後于病中。發願以一生行
業。迴向西方。至心念佛。即見佛菩薩來迎。端坐而化。

道喻

隋道喻。居開覺寺。念阿彌陀佛。日夜不廢。造像僅三
寸。後于定中見佛。謂曰。汝造我像何小。喻曰。心大即
大。心小即小。言訖見像身。遍滿虗空。告曰。汝當澡浴
清淨。明星出時。我來迎汝。至時。果見佛來。光明滿室。
遂坐而化。

智舜

隋智舜。入廬山。踵遠師淨業。大業初。講觀經畢。即示
疾。見鸚鵡孔雀念佛法僧。出微妙音。告弟子曰。我今
日往生矣。安然而逝。

慧海

隋慧海。住江都安樂寺。善經論。精誠念佛。有僧道銓
者。至自齊州。齎阿彌陀佛像。微妙工巧。世所未有。問
之則云。此天竺雞頭摩寺五通菩薩。乘空往彼安樂
世界。圖繪而來。海感慶逢遇。䖍篤禮敬。乃覩神光照
爍。于是模寫懇苦。願生彼國。後微疾。夜忽起。依常面

西。禮竟跏趺。至曉而逝。儼然如生。

二沙彌

隋汶州二沙彌。同志念佛。長者忽亡。至淨土。見佛白
言。有小沙彌同修。可得生否。佛言。由彼勸汝。汝方發
心。汝今可歸。益勤淨業。三年之後。當同來此。至期。二
人俱見佛來。大地震動。天華飄舞。一時同化。

善導和尚

唐善導。貞觀中。見西河綽禪師淨土九品道場。喜曰。
此真入佛之津要。修餘行業。迂僻難成。惟此法門。速
超生死。于是篤勤精苦。若救頭然。每入佛堂。合掌胡
跪。一心念佛。力竭不休。雖寒氷亦須流汗。以表至誠。
出即為眾演說淨土。三十餘年。不暫睡眠。護持戒品
纖毫不犯。飲食衣服有餘。並以迴施。好食送大厨供
眾。粗惡自食。諸有䞋施。用寫阿彌陀佛經十萬餘卷。
𦘕淨土變相三百餘壁。見壞寺及塔。皆悉修營。然燈
續明。每歲不絕。三衣瓶鉢。不使人持洗。不與眾同行。
恐談世事。妨修行業。展轉相授。有誦彌陀經十萬至
五十萬遍者。有念佛日課萬聲至十萬聲者。得念佛
三昧往生者。不可勝紀。或問導云。念佛得生淨土否。
答云。如汝所念。遂汝所願。于是導自念阿彌陀佛一
聲。則有一道光明。隨其口出十聲。以至百聲。光明亦
如此。其勸化偈云。漸漸雞皮鶴髮。看看行步躘蹱。假
饒金玉滿堂。難免衰殘老病。任汝千般快樂。無常終
是到來。唯有徑路修行。伹念阿彌陀佛。後謂人曰。此

身可厭。吾將西歸。乃登寺前柳樹。投身而逝。高宗皇
帝知其事。賜寺額為光明。

智欽

唐智欽。專習禪業。又禮念萬五千佛名。乃至百遍。後
于柳州阿育王塔前。然一臂求生淨土。弟子僧護。夜
半見庭前。光照異常。因問何人秉炬。凡三問。空中聲
曰。來迎欽禪師耳。護急啟窓。見佛身光明旛華寶葢。
滿虗空中。欽隨佛冉冉而去。

五會法師

唐法照。大歷二年。止衡州雲峰寺。慈忍戒定。為時所
宗。甞于鉢內。覩五色雲。有梵剎。曰大聖竹林寺。後詣
五臺見異光。果得竹林寺。入講堂。則文殊在西。普賢
在東。萬眾圍繞。而為說法。照作禮問曰。末代凡夫。未
審修何法門。文殊告曰。諸修行門。無如念佛。我以念
佛。得一切種智。又問當云何念。曰此世界西有阿彌
陀佛。彼佛願力不可思議。汝當繼念。毋令斷絕。決定
往生。後臘月朔。在華嚴院淨業道場。方憶二大士記
我往生。乃一心念佛。忽見梵僧佛陀波利謂曰。汝華
臺巳就。後三年華開矣。至期謂眾曰。吾行矣。端坐而
逝。師甞于湖東寺。開五會念佛。感祥雲寶閣。覩阿彌
陀佛。及二菩薩身滿虗空。又于并州五會念佛。感代
宗皇帝宮中聞念佛聲。遣使追尋。乃見師勸化之盛
遂詔入京。教宮人念佛。亦及五會。號五會法師。

臺岩康法師


唐少康。縉雲仙都人。十五通法華楞嚴。貞元中。因詣
洛陽白馬寺。見殿中文字放光。探之則善導和尚西
方化導文也。師祝曰。若于淨土有緣。當更放光。言巳
光明閃爍。師曰。劫石可磨。我願無易矣。遂至長安光
明寺善導和尚影堂瞻禮。忽聞空中謂曰。汝依我教。
廣化有情。他日功成。必生安養。乃適新定乞錢。誘小
兒念佛。念佛一聲。與錢一文。年餘無少長貴賤。見師
者皆稱阿彌陀佛。念佛之聲。盈滿道路。又于烏龍山。
建淨土道場。每升座高聲唱佛。眾見一佛從其口出。
十聲則有十佛。若連珠狀。師曰汝見佛者。必得往生。
時眾數千。有不見者。悲傷自責。因倍精進。後二十一
年。十月三日。囑道俗曰。當于淨土。起欣樂心。于閻浮
提。起厭離心。汝曹此時見我光明。真我弟子。遂放異
光數道而逝。塔于臺子岩。號臺岩法師。

自覺

唐自覺。住真州。常發願。願因觀音。得見阿彌陀佛。于
是鑄觀音像。高四十九尺。既成。祝願。夜三更忽有金
光二道。阿彌陀佛自光中而下。二大士左右隨之。佛

垂手摩覺頂曰。守願勿易。利物為先。寶池生處。孰不
如願。後十一年。七月望夕。見一人形似天王。雲間現
身。謂覺曰。安養之期至矣。即于觀音像前。趺坐而化。

善胄

唐善胄。瀛州人。武德三年病革。謂門人曰。吾一生正
信。不慮淨土不生。即令拂拭房宇。燒香嚴待。病久委
臥。忽起坐合掌。語侍人曰。安置世尊令坐。又自陳懺
悔。良久曰。世尊去矣。低身似送。因臥曰。向者阿彌陀
佛來。汝等還見否。不久吾當去耳。少頃而逝。

懷玉

唐懷玉。台州人。注想淨業。近四十年。布衣一食。常坐
不臥。誦彌陀經三十萬遍。日課佛號五萬聲。天寶元
年。念佛間。忽見佛菩薩。滿虗空中。有一人手擎銀臺。
前以示玉。玉曰。吾一生念佛。本望金臺。何為不然。聖
眾遂隱。玉彌加精進。至三七日。向擎臺者。復來告云。
師以精進。得升上品。上品往生。必先見佛。可趺坐以
俟佛來。未旋踵間。異光滿室。又三日。異光再發。謂弟
子曰。若聞異香。我報身即盡。次日書偈云。清淨皎潔
無塵垢。蓮華化生為父母。我經十劫修道來。出示閻
浮厭眾苦。一生苦行超十劫。永離娑婆歸淨土。偈畢
香氣四來。弟子有見。佛與二菩薩。共乘金臺。臺旁千
百化佛。自西而下迎玉。玉恭敬合掌。含笑長歸。

道昂

唐道昂。魏郡人。師靈裕法師。常于寒陵山寺。講華嚴

地論。稽洽博詣。志結四方。願生安養。後自知命極。預
期八月。人未之測也。至八月朔日。無所患。問齋時至
未。即陞高座。身含奇相。爐發異香。引四眾受菩薩戒。
詞理切至。昂舉目高。視見天眾。繽紛管絃。嘹喨告眾
曰。兜率陀天迎我。然天道乃生死根本。由來非願常
祈心淨土如何。此誠不果遂耶。言訖。天樂還滅。便見
西方香華伎樂。充塞如雲。飛湧而來。旋環頂上。舉眾
皆見。昂曰。今西方靈相來迎。事須願往。伹見香爐墜
手。即于高座而逝。足下有普光堂等字。遐邇驚嘆。

道綽

唐道綽。并州汶水人。十四出家。習經論。晚事瓚禪師
學禪。又篤志神鸞淨土之業。有僧定中見綽數珠。如
七寶大山。平居為眾。講無量壽觀經。將二百遍。人各
掐珠。口稱佛號。或時散席。嚮彌林谷。六時敬禮。初不
廢缺念佛。日以七萬為限。貞觀二年。四月八日。歸寂。
聞而赴者。滿于山寺。見化佛住空。天華下散焉。

惟岸

唐惟岸。并州人。專修十六觀。因出見觀音勢至二菩
薩。現于空中。良久不滅。岸頂禮雨淚。而嘆曰。幸由肉
眼。得見聖容。所恨後世無傳。忽有二人。自稱𦘕工。未
展臂間。聖相克就。巳而人亦不見。弟子怪而問之。岸
曰。此豈𦘕工哉。又曰。吾今往生。誰偕行者。小童子云。
願從師往。岸曰。可歸告父母。父母聞而笑罵之。子乃
歸寺。香湯沐浴于阿彌陀佛像前。趺坐而化。岸撫其

背曰。小子何乃先去。遂索筆焚香。向所𦘕菩薩前。作
偈云。觀音助遠接。勢至輔遙迎。寶瓶冠上顯。化佛頂
前明。俱遊十方剎。持華候九生。願以慈悲手。提獎共
西行。遂令弟子助聲。念佛仰目。西顧而亡。

啟芳圓果

唐啟芳。圓果。汾州人。時有并州僧衒初。念慈氏。期上
生內院。年九十。遇道綽禪師。得聞淨土。始迴心念佛。
日禮千拜。後有疾。告弟子曰。阿彌陀佛授我香衣。觀
音勢至示我寶手。言訖而逝。七日異香不散。二師目
擊斯事。乃于悟真寺。共折楊枝于觀音手中。祝曰。若
于淨土有緣。當七日不萎。至期益茂。芳果慶忭。精心
觀想淨土。于觀想中。同覺身臨七寶池。池間有大寶
帳。見觀音勢至。坐二大寶蓮華。下有蓮華。瀰漫千萬。
阿彌陀佛從西來。坐一最大蓮華。迭出光明相照。芳
果禮佛問云。閻浮眾生。依經教念佛。得生此否。佛云。
如念我名。皆生我國。無有一人念而不生者。又聞釋
迦世尊。與文殊菩薩。以梵音聲。稱讚淨土。前又有大
殿。殿有三道寶階。第一純是白衣。第二僧俗相半。第
三唯僧無俗。佛指謂芳果曰。此皆南閻浮提念佛眾
生。遂生于此。芳果既寤。歷與其徒言之。後五月。二人
無病。遽聞鐘聲。他人不聞。芳果云。鐘聲乃我事。俱時
化去。

辯才

唐辯才。襄陽人。潛修淨土。二十年未甞自稱。獨與護

戎任公善。謂之曰。才必生淨土。期在十年。一日令弟
子。報任公曰。向所期巳。及任公至才曰。吾去矣。趺坐
而化。眾聞仙樂西來。異香散漫。

法祥

唐法祥。住楊都大興國寺。三十年修安養之業。凡有
饒益。必用迴向。因疾。弟子聞祥稱佛聲甚厲。又見房
西壁。有光若鏡。現淨土相。頻伽鼓翼。乃倐然而化。

大行

唐大行。居泰山。修普賢懺法三年。感大士現身。晚歲
入大藏。陳願隨手取卷。得彌陀經。晝夜誦咏。至三七
日。覩琉璃地上佛及二大士現身。僖宗皇帝聞其事。
詔入內。賜號常精進菩薩。後一年。琉璃地復現。即日
而終。異香經旬。肉身不壞。

明瞻

唐明瞻。晚歲克志安養。或譏其遲暮。瞻曰。十念功成。
猶得見佛。吾何慮乎。後因疾。于興教寺具齋。別道俗
時。僕射房玄齡杜如晦皆與焉。日過午。整威儀念佛。
遽曰。佛來矣。二大士亦至。竦身合掌而化。

志通

石晉志通。鳳翔人。因見智者大師淨土儀式。不勝欣
忭。自是不向西唾。不背西坐。專心念佛。後見白鶴孔
雀。成行西下。又見蓮華開合于前。通云。白鶴孔雀。淨
土境也。蓮華光相。受生處也。淨土現矣。乃起禮佛而
終。茶毗有五色祥雲。環覆火上。舍利鱗砌于身。


永明壽禪師

錢氏。吳越禪師。延壽。本丹陽人。後遷餘杭。少誦法華。
初為縣衙校。多折官錢。勘之止是買放生命。罪當死。
引赴市曹。錢忠懿王使人探之。若顏色變即斬之。不
變來奏。臨斬。顏色不變。乃貸命。遂為僧。參天台韶國
師。發明心要。于禪觀中。見觀音。以甘露灌其口。乃獲
辨才。下筆盈卷。著萬善同歸集宗鏡錄共數百卷。嘗
中夜見。普賢蓮華忽然在手。因思宿願未決。登智者
岩作二鬮。一曰一心禪定。一曰萬行修淨土。冥心精
禱。七拈皆得淨土。于是一意專修。後住永明。日課利
益一百八事。夜往別峰。行道念佛。旁人時聞螺貝天
樂之音。忠懿王嘆曰。自古求西方。未有如此之專切
者也。乃立西方香嚴殿。以成其志。開寶八年。二月二
十六日。晨起焚香。告眾。趺坐而化。茶毗畢。為一塔。有
僧每日遶塔禮拜。人問其故。僧云。因病至陰府。命未
盡。放還。見殿左有僧像一軸。閻羅王自來頂拜。問此
是何人。主吏云。杭州永明寺壽禪師也。凡人死者。皆
經此處。唯此人不經此處。巳于西方極樂世界上品
上生。王敬其人。供養于此。以此見精修西方者。為陰
府所重。

省常法師

宋省常。錢塘顏氏子。十七出家受具。戒行謹嚴。通大
乘起信。習天台止觀。續廬山遠公遺風。淳化中。住杭
州西湖昭慶寺。專修淨業。結淨行社。相國向公王文

正公旦為社首。士大夫與會者。凡百二十人。皆自稱
淨行弟子。一時比丘殆千人焉。師乃發誓願云。我與
一千大眾。始從今日。發菩提心。窮未來際。行菩薩行。
願盡此報身。以生安養國。翰林承旨宋白撰碑。翰林
學士蘇易簡作淨行品序。至謂。予當布髮以承其足。
剜身以請其法。猶尚不辭。狀元孫何題社客于碑陰。
孤山圓法師撰師行業。天禧四年。正月十二日。端坐
念佛。有頃厲聲唱云。佛來也。泊然而化。

淨觀

宋淨觀。住嘉禾寂光菴。修淨土懺法十餘年。謂弟子
曰。我後二十七日行矣。至期。二日前。見紅蓮華。次日
又見黃華滿室。皆有化生孩兒。坐于華上。仙帶結束
三日入龕端坐。命眾念佛。頃之脫去。

慈雲懺主

宋遵式。台州臨海縣人。學行高古。名冠兩浙。專志安
養。嘗行般舟三昧九十日。苦學嘔血。入道場。兩足皮
裂。以死自誓。忽如夢中。見觀音垂手指。其口引出數
蟲。又指端出甘露注其口。覺身心清涼。疾遂愈。著淨
土決疑行願及淨土懺法。行于世。天聖間。將化之日。
炷香禮佛。願諸佛證明。往生安養。至晚坐脫。人見大
星隕于靈鷲峰。時號慈雲懺主云。

潞府宗坦疏主

宋宗坦。潞州黎城人。申姓。年十六。落髮受具。少通義
學。垂五十年。名播講林。晚于唐鄧汝頴之間。講淨土

觀經。勸人念佛。求生安養。聽者如雲。皆稟淨業。政和
四年。四月二十七日。夢阿彌陀佛。告曰。汝說法止六
日。當生淨土。覺而白眾曰。吾修求安養。似得因緣。相
應適來。佛告。我得生淨土。敢不信乎。次日雖覺不豫。
講唱不輟。五月四月丑時。自知時至。乃鳴鐘集眾。告
曰。因緣聚散。固當有時。淨土勝緣。惟憑時刻。幸望大
眾。念佛助往。言訖坐滅。滿空雷鳴。白雲覆地。三日方
歇。師先有瑪瑙數珠一串。臨終盤于指上。眾人竟不
能取。

慈照宗主

宋子元。號萬事休。平江崑山茅氏子。母夜夢佛入門。
次旦遂生。因名佛來。十九歲落髮。習止觀。一日定中
聞鴉聲悟道。乃有頌曰。二十餘年紙上尋。尋來尋去
轉沉吟。忽然聽得慈鴉呌。始信從前錯用心。于是利
他心切。慕遠公蓮社遺風。普勸念佛。受持五戒。一不
殺。二不盜。三不婬。四不妄。五不酒念。阿彌陀佛五聲。
以證五戒。普結淨緣。欲令世人淨五根。得五力。出五
濁也。乃撮集大藏要言。編成白蓮懺儀。為法界眾生。
晨朝懺悔。祈生安養。四十六歲。障臨江州逆順境中。
未嘗動念。乾道二年。高宗詔至德壽殿。演說淨土法
門。賜號慈照宗主。三月二十三日。于鐸城倪建宅。告
諸徒曰。吾化緣巳畢。時當行矣。言訖。合掌辭眾。奄然
示寂。二十七日茶毗。舍利無數。塔于松江吳覺昌宅。
勑賜最勝之塔。


法持

宋法持。居化度寺。修彌陀懺願。促閻浮之壽。早生安
養。後小疾。雨淚悲號。祈垂接引。厲聲念佛不絕。忽見
佛身丈六。立于池上。即自言曰。我巳得中品生。西向
而化。

本如

宋本如。號神照。住東山承天寺。與郡守張郇結社。一
日升座說法。與眾訣別。退而坐逝。時江上漁人。見雲
端有僧西去。明年啟塔。顏貌如生。蓮華產于塔前。

基法師

宋基法師。學于寶雲。住太平興國寺。精意念佛。一日
示疾。為弟子廣談玄旨。眾忽見西方現光。空中奏樂。
師曰。阿彌陀佛與二大士俱至。即右脇向西而化。門
人夢阿彌陀佛授記為超世如來。或夢師坐青蓮華
臺者。法智禪師嘆曰。臥病談玄。臨終見佛。是可敬也。

若愚

宋若愚。居雲川仙潭。建無量壽閣。勸道俗念佛。精勤
三十年。與道潛則章二師為友。潛能詩近名。愚與章
惟務實行。將順世。夢神人告曰。汝同學則章得普賢
行願三昧。巳生淨土。彼正待汝。愚乃沐浴更衣。命眾
諷觀經。端坐默然。忽云。淨土現前。吾當行矣。書偈而
化。偈曰。空裏千華羅網。夢中七寶蓮池。踏得西方路
穩。更無一點狐疑。

守真


宋守真。永興人。講起信論法界觀。常于中夜。結無量
壽佛往生秘密印。繫念西方。一夕天曉。自覺身登淨
土。舉目見佛。因俯伏像前。忽曰。四十八願能度我者。
乃持香華。入殿供養。就坐而化。

有嚴

宋有嚴。住台州赤城崇善寺。依神照學天台教。晚年
結茆樝木之下。號曰樝菴。平生篤修淨業。有懷安養
故鄉詩。為時所傳。建中靖國元年。夏四月。將終。見寶
池大蓮華。天樂四列。乃作餞歸淨土詩。示眾。後七日
跏趺而化。塔上有光如月。三夕方隱。

師贊

宋師贊。雍州人。為僧童。年十四念佛不絕。忽遇疾。暴
亡。俄而復甦。謂師及父母曰。阿彌陀佛來。此兒當隨
行。鄰人見空中寶臺五色異光。向西而沒。

智廉

宋智廉。居上虞化度寺。初徧參宗門。晚節一意西方。
慶元改元。秋八月。別眾曰我夢中見阿彌陀佛。大眾
圍繞說法。佛云。諸善人等。當須專心淨業。來生我國。
我見勝相。往生必矣。乃書偈曰。雁過長空。影沉寒水。
無滅無生。蓮華國裏。書畢。回身向西。結印而逝。

智深

宋智深。號慈川。學于海月。歸嘉禾。開長堂。供眾二十
年。專志念佛。常以淨業化人。得往生者甚眾。忽示疾。
客至問安。談論如常。時客方出門。即遷化。人見紫雲

向西而沒焉。

宗利

宋宗利。居新城碧沼。修念佛三昧者十年。後入道味
山。築菴。名曰一相。越十五年。忽謂弟子曰。吾見碧蓮
華。徧滿空中。三日復曰。佛來矣。即書偈云。吾年九十
頭雪白。世上應無百年客。一相道人歸去來。金臺坐
斷乾坤窄。奄然而化。

齊玉

宋齊玉。號慧覺。初于霅川寶藏寺。建淨土會。後住上
竺。夜半頂彌陀像。行道念佛。一日謂首座曰。牀前多
寶塔現。非吾願也。所欲則淨土耳。可為我集眾念佛。
首座鳴鐘。僧至將百餘。玉云。今巳見佛。端坐而逝。

處謙

宋釋處謙。精修淨土。一夕誦彌陀經畢。稱贊淨土。告
眾曰。吾以無生而生淨土。如入禪定。奄然而化。

圓照本禪師

宋宗本。常州無錫人。初參天衣懷禪師。念佛有省。後
遷淨慈。奉詔入東京慧林寺。召對延和殿。稱旨。平居
密修淨業。雷峰才法師神遊淨土。見一華殊麗。問之。
曰待淨慈本禪師耳。又資福曦公。至慧林禮足。施金
而去。人詰其故。曰吾定中見金蓮華。人言。以俟本公。
又蓮華無數。云以待受度者。或有萎者。云是退墮人
也。有問。師傳直指。何得蓮境標名。答曰。雖在宗門。亦
以淨土兼修耳。後臨終安坐而逝。謚圓照禪師。


清照律師

宋慧亨。住武林延壽寺。初依靈芝習律。專修淨業六
十年。每對人。必以念佛為勸。建寶閣。立三聖像。最勝
殊特。有江自任者。忽夢寶座從空而下云。亨律師當
升此座。適社友孫居士。預啟別亨。即在家作印而化。
師往炷香。歸而謂其徒曰。孫君巳去。吾亦行矣。乃集
眾念佛。為說偈曰。彌陀口口稱。白毫念念想。持此不
退心。決定生安養。端坐而化。號清照律師。

晞湛

宋晞湛。山陰人。少為儒生。忽厭世出家。與瑩行人。建
無量壽佛殿于阮杜。專修淨業。坐不背西。久之常見
佛及二菩薩相。一夕面西念佛。正坐凝然。作印而化。

藏法師

宋僧藏。汾州人。一生不受道俗禮拜。專修淨土。將終。
天樂次第來迎。皆不赴。及西方佛至。別眾而化。

孤山圓法師

宋智圓。居西湖孤山。廣解諸經。刻心淨土。造彌陀疏
及西資鈔。勸發往生。將終。以陶器合󰢍。後十五年。積
雨山頹。啟視陶器。形質儼然。爪髮俱長。

喻彌陀

宋思淨。姓喻氏。錢塘人。自號淨土子。早侍瑛法師講
法華。後專念佛。暇則𦘕佛像。凡𦘕必于淨室寂想。見
彌陀光明。乃下筆。紹興丁巳歲。端坐七日。一心念佛。
漠然化去。


太微

宋太微。兒時投錢塘法安法師出家。初授彌陀經。便
能背誦。及受具。扄門念佛。精進不怠。常縱步後山。忽
聞笛聲。豁然開悟。因畜一笛自娛。有凌監簿者。同志
淨業。稱微為淨土鄉長。一日叩門曰。淨土鄉弟相見。
微曰。明當相見于淨土。今誦佛正冗耳。翌朝人怪其
不赴粥。往視之。見笛鉢禪椅巳焚。跏趺地上而化。

久法華

宋可久。居明州。常誦法華。願生淨土。時號久法華。元
祐八年。年八十一坐化。越三日。還謂人曰。吾見淨土
境。與經符契。蓮華臺上俱標合生者名。一金臺標成
都府廣教院勳公。巳生其中。一標明州孫十二郎合
生其中。一標可久。一銀臺標明州徐道姑。言訖。復化
去。五年徐道姑亡。異香滿室。十二年孫十二郎亡。天
樂迎空。皆如久所云。

用欽

宋用欽。居錢塘七寶院。依大智學律。聞大智示眾曰。
生弘毗尼。死歸安養。出家學道能事斯畢。即標心淨
土。一志不退。日課佛三萬。甞神遊淨土。見佛大士種
種異相。謂侍者曰。吾明日西行矣。即集眾念佛。黎明
合掌西望。跏趺而化。

善住

元善住。字雲屋。蘇人。掩關六時念佛。病久不易。終時
異香滿室。有安養傳谷響集。行世云。


妙文

元妙文。蔚州孫氏子也。九歲出家。十八受具。二十一
抵京。依大德和尚。學圓頓教。十有一年。始出世。縱無
礙辨。若峽倒川奔。及乎閒居簡默。言不妄發。其涵養
冲挹。無欲速不躁進。大類如此。世祖召見。顧謂侍臣
曰。此福德僧也。詔居寶集。年逾八十。專修念佛三昧。
延祐六年。預知時至。命諸弟子。高稱彌陀佛號。面西
趺坐。手結三昧印。泊然而蛻。

性澄

元性澄。字湛堂。俗姓孫。會稽人。母姜氏。夢日輪從空
而墮。遂生師。四歲常戲筆為佛像。授以佛經。即能成
誦。至元丙子。投石門殊律師祝髮。受具戒。習天台教
觀。至治辛酉。驟召入京。駕幸文殊閣。引見問勞。賜無
量壽佛等經。丞相東平忠獻王。請升座說法。事聞。寵
賚尤渥。賜號佛海大師。晚還越之佛果。篤志淨土。修
一心三觀者七晝夜。屢感瑞應。一日月旦。眾以常儀
問訊。師遽曰。煩點視衣鉢。用表無常。眾為念佛。止曰。
佛須自念。明晨却送別。黎明眾集。端坐而逝。

盤谷

元盤谷。海鹽人。狀貌不揚。而志氣超邁。愽覽經史。性
躭山水。至元中。歷游五臺峩眉伏牛少室諸名山。甞
云。足跡半天下。詩名滿世間。時駙馬高麗瀋王。聞師
德望。聘講華嚴於抗之慧因寺。師展四無礙辨。七眾
傾服。王大悅。後至松郡搆精舍。勤修淨業。日課彌陀

佛號。年七十餘。無疾。預告以時。端坐而寂。

必才

元必才。字大用。姓屈氏。台州臨海人。母趙氏。嗜善崇
佛。才娠十月。母夢梵僧振錫入堂。覺而生。師七歲善
屬句。脫口而就。年十二。挾冊從江西瞿法師祝髮。進
具戒。凝重沉默。觀行精勤。孜孜進修。無斯須懈。接人
以慈。誨人無倦。順帝特賜佛鑑圓照之號。一日忽覺
頭目岑然。即謂眾曰。吾緣盡矣。乃焚香。面西端坐。高
聲念佛。盡一晝夜。又告眾曰。汝等勿謂修持無騐。吾
淨土緣熟。三昧現前矣。即索浴更衣為書。以別相識。
遂合掌而逝。茶毗。有五色光。自龕中發。火餘。舌根如
紅蓮。齒牙若珂貝。舍利滿地。眾取之。一時俱盡。

旨觀主

元旨觀主。字別宗。杭人。戒德甚嚴。剏觀室于龍山之
陽。修行念佛三昧。雖避兵竄逐。亦不暫廢。臨終無疾
沐浴端坐而化。

祖輝

元祖輝。住四明郡城佛閣。逢人但云。阿彌陀佛說亦
說不得。人因號說不得和尚。鄞縣尉王用享夫婦敬
事之。一日詣其家別云。吾明日行矣。及明。眾集。即入
龕端坐。求甘瓜。啖盡一枚。念佛而化。

楚琦

明楚琦。蜀人。篤信西方。因抵燕京。聞樓鼓聲。大徹。洪
武初。三詔。說法京都。皇情大悅。後築室號西齋。一意

淨業。甞見大蓮華。充滿世界。彌陀在中。眾聖圍繞。將
示寂。書偈示眾曰。吾行矣。人問何生。答曰西方。又問。
西方有佛。東方無佛耶。乃厲聲一喝。泊然而化。

寶珠

明寶珠。常遊杭郡嘉禾間。冬夏一衲。乞食自活。宿無
恒居。平時惟念佛不絕口。人喚之。纔應對。即連聲念
佛。更無雜語。後于海門寺。忽若癲狂者。將半月餘。僧
呵曰。爾平生實行。當與世人作眼目。何得乃爾。珠曰。
既如是吾行矣。索浴畢。安然而化。

慧日

明慧日。號東溟。姓賈氏。即宋相賈似道之諸孫。似道
謫戍時。師尚幼。志求出家。年二十二。從栢子庭講台
教。洞了大義。至正間。下天竺災。元臣高納麟。請師新
之。順帝聞。特賜慈光妙應普濟之號。至洪武二年。召
見奉天殿。朱顏白眉。備奏稱旨。太祖顧謂僧眾曰。爾
等學佛者。如金剛楞伽心經。皆攝心之要典。何不質
諸白眉法師。自后召見。但以白眉呼之。五年辭歸上
竺。日修彌陀懺。以臻淨業。十二年七月之夕。夢青蓮
華。生方池中。芬芳襲人。寤告眾曰。吾生淨土之祥見
矣。後四日趺坐合爪而寂。世壽八十有九。

真青

明真青。湘潭羅氏子。生而頴異。十五補邑弟子員。十
九出家。參無字話。聞舟觸岸聲有省。後遷華頂天柱
峯。修大小彌陀懺。密持梵網心地品及十六觀經為

常課。一夕夢。琳宮綺麗。寶樹參差。見彌陀三聖。師方
展拜。旁有沙彌。授與一牌。書曰戒香熏修。萬曆癸巳
正月。忽抱疾。遂囑弟子曰。吾淨土緣熟。聖境冥現。當
于二十九日告終。至夕乃起。別眾曰。吾即逝矣。眾請
曰。和尚往生九品奚居。曰中品中生也。胡不上品生
耶。曰吾戒香所熏。位止中品。言畢。泊然而化。

蓮池大師

明蓮池大師。字佛慧。姓沈氏。仁和世族子。幼英敏。年
十七補邑庠試。輙冠諸生。然志在出世。每書生死事
大四字于案。三十一投西山性天理和尚。剃度受具。
歷諸方。徧參知識。北游五臺。感文殊放光。過東昌。忽
有省。作偈曰。二十年前事可疑。三千里外遇何奇。焚
香擲戟渾如夢。魔佛空爭是與非。隆慶辛未。乞食梵
村。見雲棲山水幽寂。遂倚壁危坐。絕糧七日。土人陳
如玉等為結茅。以棲之。村多虎。屢苦傷人。師諷經施
食。虎患遂息。歲亢旱。村民堅請禱雨。師擊木魚。循田
念佛。時雨隨注。如足所及。眾感異之。相與肩木荷鋤。
競闢其地。得碣礎。曰。此伏虎禪師雲棲寺故趾也。願
為師新之。不日成蘭若。自是四方學徒日進。六時觀
念。中夜警䇿。初師從參究念佛得力。遂崇淨土一門。
著彌陀疏鈔十萬餘言。更錄古德機緣喫緊語。編為
禪關䇿進。以示參究之訣。蓋顯禪淨雙修之義也。又
精嚴律制。為第一行。著沙彌要略具戒便蒙梵網經
疏發隱等。以發明之。師道風日播。朝野感化。慈聖皇

太后。見師放生文。甚嘉嘆。遣內侍。賷紫袈裟齋資。往
供問法要。師以偈答之。將入寂。預于六月中旬。入城。
別諸弟子。不欲明言。近乎揑恠。但云。吾將他往。還山
連下堂供眾云。此處吾不住。將他往矣。眾罔測。常規
設盂蘭盆。師曰。今歲我不與會矣。有簿記。師密題云。
雲棲寺直院僧代蓮池和尚追薦沈氏先宗。後閱簿。
方見始知其預留此別語也。七月朔晚入堂。囑大眾
曰。明日要遠行。我言眾不聽。直待一撞一跌。纔信我
也。眾留之。師作三可惜。十可嘆。以警眾。次夜入丈室。
因示微疾。瞑目無語。眾請。城中諸弟子至。師開目云。
大眾老實念佛。言訖。命移坐向西。念佛趺坐而逝。先
是漏語見大蓮華。終亦不能秘其往生之騐云。時萬
曆乙卯。七月四日午時也。世壽八十有一。師自卜寺
在嶺下。遂奉全身塔焉。世稱蓮宗八祖。

佛石

明佛石。別號法雨老人。錢塘戴氏子。母夢僧以伽黎
覆體而生。襁褓惡聞腥羶。十四投禮淨明禪師剃染。
十八受戒於蓮池大師。歷游講肆。習天台教觀。甲午。
謁紫栢禪師於金陵。親承授記。臨行囑師云。良賈深
藏。還武林。即携一傘。肩一蒲團。入山為深藏計。行至
十八㵎中。林壑幽異。師快甚。遂縛傘於短松。蒲團趺
坐。抵暮。二虎咆哮。繞師不去。師囑曰。此地我若有緣。
汝須速去。言訖。虎即點頭。拽尾而去。于是誅茆壘石。
搆一小蓬。名流緇侶。相繼踵至。一日掘地。得殘碑斷

礎。知為古理安寺。因重建焉。師性孤卓。不勤世緣。晚
歲謝客。避居峯頂。搆一室開一壙曰。吾生可棲。死可
塟。崇禎九年。七月十五日。忽示微疾。時值新秋。謂弟
子曰。今日晴朗。吾欲遠去。弟子曰。師方病。欲何往。師
曰。汝謂吾病耶。扶杖出𥨊室。盥沐趺坐。集眾囑付後
事。適有蔡居士至。師撫掌笑曰。居士證明。餘不及待
也。弟子請留偈。師走筆書曰。一句彌陀五十年。分明
掘地討青天。而今好個真消息。夜半鐘聲到客船。書
畢。顧視左右。投筆而逝。

祖香

明祖香。江西新喻人。于山東龍潭寺。精修淨業。有居
士王傑者。築菴延之。未幾語傑云。某日當歸家。眾苦
留。香云。歸安養家耳。及期敷座。西向坐逝。舉龕入山。
化火自焚。

具宗

大清釋具宗。無錫人。講天台止觀。及念佛三昧。誨人
不倦。　順治巳亥間。示疾。約時沐浴。但著一履。密表
隻履歸西之意。誦彌陀經畢。念阿彌陀佛十聲。舉筆
書大字云。廓落靈虗。無往來處。擲筆而去。趺坐三日。
顏色不變。感不信向者。回心奉佛。

新𠁼

大清新𠁼。諱大真。童身出家武林蓮居菴。受紹覺師
之法。行般舟三昧。終時諸弟子夜同夢見。滿空天神
執持香華。唱云。迎新𠁼大師。生西方也。及旦弟子聚

而候之。師身康念佛。相見如常。過三日午時。忽坐化。

林谷

大清林谷。紹興人。住羅山之西南。破衲蔴鞋。唯勸人
念佛為要。至終時。見白雲立佛來迎而化。土人改其
菴。曰白雲。

道樞

大清道樞。仁和人。每講經。以天台宗旨為大綱。勸人
以念佛工夫為前矛。平居勇猛念佛。不勤世緣。　順
治乙未年。夢偕神僧。登玉屏峯頂。丙申六月。微疾。二
十六日。蚤語眾曰。吾夜夢。神僧來迓。豈即昔之登玉
屏峯者耶。至戌時。忽見幡葢盈空。蓮華布地。即趺坐
合掌。朗誦法華經題七徧。念彌陀佛號百餘聲。安詳
而逝。顏色不變。龕几間馥馥。若有異香。

萬緣

大清萬緣。俗姓喬。長興人。為人愚鈍。平日詈之弗嗔。
譽之弗喜。專持彌陀佛號數十年。　康熙二年六月。
無疾。忽自縛草龕。有殷任之者。素與師善。謂曰。師既
縛龕。我往蘇賣茶。歸當為置褥。師曰。承汝盛心。恐不
及待。至九月初一日。微疾。但飲白水。初六日午時。自
入草龕。趺坐而逝。先年往生喬忠我。即其族也。

本冲

大清杭郡張家寺禪師。本冲。素專法席。開道羣蒙。

康熙十一年九月。示疾。旋回首。有頃復甦。謂大眾曰。
我平日缺念佛功夫。今去無坐位。汝等當助我念佛。

眾為合掌稱念。逾時而逝。觀此則知念佛法門超凡
入聖。利益非常。斷斷不可須臾緩矣。寶蓮道人特錄。
以垂確證。後學切當猛然篤信。真實禮誦。毋視念佛
為等閒。

王臣往生類

烏萇國王

烏萇國王。萬機之暇。雅好佛法。甞謂侍臣曰。朕為國
王。雖享福樂。不免無常。聞西方淨土可以棲神。朕當
發願。求生彼國。于是六時行道念佛。每供佛飯僧。王
及夫人躬自行膳。三十年不廢。臨崩容色愉悅。化佛
來迎。祥瑞不一。

宋世子

宋魏世子。父子三人俱修西方。惟妻不修。有女。十四
死。七日更生。啟母云。兒見西方。七寶池上。父兄三人
巳有蓮華。沒當生彼。母獨無是。以暫歸相告。幸母留
意。母感女言。頓發信心。念佛不倦。後命終。亦生安養
云。

劉遺民參軍

晉劉程之。彭城人。少孤。事母以孝聞。自負其才。不侶
流俗。初為府參軍。即隱去。謝安劉裕交薦不就。旌其
號。曰遺民。入廬山。依遠公。共修淨土。專坐禪。作觀想
法。方半歲。即于定中。見佛光照地。皆作金色。居山十
五年。又見阿彌陀佛身紫金色。玉毫光照。垂手下接。
以臨其室。遺民慰幸悲泣。自陳曰。安得如來為我摩

頂。以衣覆我。佛乃為摩其頂。引袈裟以覆之。他日又
見。身入七寶大池蓮華。青白相間。其水湛湛如無邊
岸。中有一人。項有圓光。胸有卍字。指池水曰。八功德
水。汝可飲之。遺民飲水。甘美盈口。及寤猶覺異香發
于毛孔。乃告眾曰。吾淨土之緣至矣。廬阜諸僧皆來
會。遺民對佛像。焚香再拜。祝曰。我以釋迦遺教故。知
有阿彌陀佛。此香當先供養釋迦如來。次供阿彌陀
佛。及法華會中佛菩薩眾。以至十方佛菩薩眾。願令
一切有情。俱生淨土。祝畢。與眾話別。面西端坐。歛手
氣絕。年五十九。時義熙六年也。

張抗學士

晉張抗。積善。向佛誓課大悲心陀羅尼十萬徧。願生
西方。年六十餘寢疾。一心念佛。謂家人云。西方淨土
只在堂屋西間之內。阿彌陀佛坐蓮華上。翁兒在蓮
華池金沙地上。禮佛嬉戲。言訖。良久念佛而逝。翁兒
乃孫子名。方三歲而亡矣。

馬子雲縣尉

唐馬子雲。舉孝廉。為涇邑尉。押租赴京。遭風舟溺。被
繫。乃專心念佛。五年遇赦。入南陵山寺隱居。一日謂
人曰。吾一生精勤念佛。今西方業成。行且往生安養。
明日沐浴新衣。端坐合掌。異香滿戶。喜曰。佛來迎我。
言巳而逝。

白居易少傅

唐白居易。官中大夫太子少傅。捨宅為香山寺。號香

山居士。晚歲患風痺。出俸錢三萬。繪西方極樂世界
一部。依正莊嚴。悉按無量壽經。靡不曲盡。頂禮發願。
以偈贊曰。極樂世界清淨土。無諸惡道及眾苦。願如
我身老病者。同生無量壽佛所。又前答李觀察詩云。
近有人從海上回。海山深處見樓臺。中有仙童開一
室。皆言此待樂天來。吾學空門不學仙。恐君此語是
虗傳。海山不是吾歸處。歸即應歸兜率天。
(此詩乃中年所作
樂天一生精究內典。勤修上乘。一心超脫輪𢌞。往生淨土。彼時李師稷觀察浙東。有一商客。在李所治明
州。同眾下海。遭風飄蕩。到一大山。瑞雲奇花。白鶴異樹。盡非人間所見。山側有人迎。問道。是何等人。來得
到此。商客具言。隨風飄到。岸上人道。既到此地。且繫定了船上岸。來見天師。同舟人胆小。不敢上去。只有
這個商客。跟將上去。岸上人領到一所在。儼似大寺觀一般。商客隨了。這人依路而進。見一道士。鬚眉皆
白。兩旁侍衛數十人。坐大殿上。對商客道。你本中國人。與吾地有緣。方得到此。此山即塵世所傳蓬萊山
也。既到此地。可要各處看看去麼。商客口稱要看。道士即命左右。引他宮內遊觀。玉臺翠樹。光彩奪目。有
數十處院宇。多有名號。只有一院。關鎻得緊。在門縫裡。窺進去。只見滿庭都是奇花。堂中設一虛座。座中
有裀褥。階下香烟瀰漫撲鼻。商客問道。此是何處。却如此空鎻着。那人答道。此乃是白樂天前生所住之
院。樂天今在中國未來。故關閉在此。商客胸中原曉得白樂天。是白侍郎之號。便把這些去處光景。一一
記着。別了那人。走下船來。隨風使帆。不及十日。巳到越中海岸。商客將所看之景。備細來稟。知李觀察。李
公盡錄其所言。書報白公。白公看罷。笑道。我修淨業多年。西方是我世界。豈復往海外山中。去做神仙耶。
故將此兩首絕句。回答李公。以示專修禪門㨗徑。不復更思篷萊仙島。識者咸謂。白公脫屣烟埃。投棄軒
冕。一種非凡氣骨。想來定是謫仙。但今生更加精進。一心信向西方。直當超脫玄門。徑徃極樂世界。所不
待言矣。附記于此。以為白公宿根之證云)。

江公望司諫

宋江公望。釣臺人。官諫議。蔬食清修。述菩提文念佛
方便文。以勸道俗。有子早亡。託夢云。大人修道。功業

巳成。冥府有金字額。題云。嚴州府江公望。身居言責。
志慕苦空。躬事熏修。心無愛染。動靜不違佛法。語默
時契宗風。名巳脫乎閻浮。身必歸于淨土。宣和末。知
廣德軍。一旦無疾。面西端坐而化。

葛繁大夫

宋葛繁。澄江人。少登科第。官至朝散。凡公署私居。必
營淨室。設佛像。嘗人室禮誦。舍利從空而下。平時以
淨業。普勸道俗。多服其化。有僧定中神遊淨土。見繁
在焉。後無疾。面西端坐而化。

張廸助教

宋張廸。錢塘人。官助教。從圓淨律師。受菩薩戒。咨問
淨業法門。篤志修持。誓生安養。每念佛時。揚聲勇猛。
至失音猶不巳。一日謂圓淨曰。定中見白色頻伽鳥
飛舞于前。又三年。西向端坐。念佛而化。

王仲回司士

宋王仲回。官光州司士參軍。問無為子楊公曰。經中
教人求生淨土。而祖師云。心是淨土。不必更求。如何。
楊公答曰。試自忖量。若在佛境。則無淨無穢。何用求
生。若未出眾生境。安可不至心念佛。舍穢土而求生
淨土乎。司士感悟。欣躍而去。後二年。楊公守丹陽。忽
夢司士云。向蒙指示。今巳得生。特來致謝。數日而訃
至。言司士七日前預知時至。與宗黨言別而化。正感
夢時也。

李秉中官


宋李秉。紹興中官也。領御藥院。初學禪于淨慈輝公。
有省。晚閱龍舒淨土文。遂日課佛號。與閣長元美殿
長林師文等數十人。結淨會于傳法寺。忽有疾。夢阿
彌陀佛。以金圓光戴其首。越七日。又見金光滿房。乃
囑別親屬。端坐結印而終。

胡闉宣義

宋胡闉。官宣義。平日雖信佛乘。而未諳淨土。年八十
四疾革。其子迎清照律師。乞垂示誨。照謂闉曰。公知
安身立命處否。闉曰。心淨則佛土淨。照曰。公自度平
昔時中有雜念染污否。闉曰。既處世間。寧無雜念。照
曰。如是則安得心淨土淨。闉曰。一稱佛名。云何能滅
八十億劫生死重罪。照曰。阿彌陀佛以弘誓願。塵劫
修行。威德廣大。光明神力不可思議。是以一稱其名。
滅無量罪。猶如赫日消于霜雪。復何疑哉。闉遂省悟。
即日延僧念佛。次日照復至。闉曰。師來何暮。二大士
降臨巳久。照于是率眾。厲聲念佛。闉乃合掌而逝。

文彥愽潞公

宋文潞公。諱彥愽。平生慕道甚力。專念阿彌陀佛。期
生淨土。晨香夜坐。未甞少廢。每發願曰。願我甞精進。
勤修一切善。願我了心宗。廣度諸含識。每見一切人。
則勸以念佛。于京師與淨嚴法師。集十萬人。為淨土
會。如如居士有頌贊曰。知公膽氣大如天。願結西方
十萬緣。不為一身作活計。大家齊上渡頭船。臨終安
然。念佛而化。


馬圩侍郎

宋馬圩。厥祖忠肅公。守杭日。慈雲懺主教令念佛。舉
家宗奉。圩至心念佛。二十五年。崇寧小疾。易衣坐逝。
有氣如青葢。出戶騰空而去。家人皆夢。圩往生上品。

鍾離少師

宋鍾離瑾。提刑浙西日。遇慈雲懺主。遂篤信淨土。後
知開封。出則盡瘁國事。入則不寐念佛。年夜促家人。
起索浴更衣坐逝。舉家見瑾乘青蓮。仙樂迎引西去。

閻邦榮承務

宋閻邦榮。池州人。二十年持往生呪念佛。將終。家人
夢。佛放光迎榮。及曉。榮西向趺坐。忽起行數步。立化。

王衷朝散

宋王衷。嘉禾人。結社西湖。不問賢愚貴賤僧俗。但願
往生者。普請入社。有勸修文。行世。後無疾。西向坐化。

鍾離景融大夫

宋鍾離景融。官朝請大夫。常誦觀經。念佛不輟。掛冠。
結茅儀真東園側。甞曰。不識彌陀彌陀。更在西方外。
識得彌陀。彌陀秪在自巳家。一夕命僧妙應。誦普賢
行願品。炷香敬聽。兩手作印而化。

錢象祖郡守

宋錢象祖。號止菴。守金陵日。以淨土真修為念。常于
鄉州。建接待十處。皆以淨土極樂等名之。創止菴高
僧寮。為延僧談道之所。自左相辭歸。益進淨業。嘉定
四年二月。微疾。書偈曰。菡萏香從佛國來。琉璃地上

絕纖埃。我心清淨超于彼。今日遙知一朵開。後三日。
僧有問疾者。公曰。我不貪生。不怖死。不生天。不為人。
惟求生淨土耳。言訖。跏趺而逝。後有人夢空中云。錢
丞相巳生西方蓮宮。為慈濟菩薩。

梅汝能縣令

宋梅汝能。常熟人。仕至縣令。有志淨業。忽夢。僧授紙
百幅。鑿破為二八字。以問東靈照師。曰二八十六也。
豈十六觀經之謂乎。適一僧以經與之。忽不見。由是
誦經念佛。自名為往生。以見志。因邑中生公造丈六
彌陀像。乃施錢百萬。為之粧飾。殿前池中忽湧一雙
頭白蓮。其華百葉。當年冬。無疾而終。

昝定國學諭

宋昝定國。號省齋。為州學諭。常念佛。讀淨土諸經。每
月三八。集僧俗。諷經念佛。嘉定四年。夢青衣童告曰。
佛令召君。三日當生彼國。至日沐浴更衣。念佛坐化。

馮濟川諫議

宋馮檝。號濟川。遂寧人。由太學登第。初訪道禪林。晚
年專崇淨業。作西方文彌陀懺儀。後以給事中。出帥
瀘南。率道俗作繫念會。及知邛州。于後廳設高座。望
闕肅拜。著僧衣登座。謝官吏。橫拄杖。按膝而化。

王敏仲侍郎

宋王古。字敏仲。東都人。官禮部侍郎。慈仁愛物。深契
禪宗。又悟淨土法門之勝。著直指淨土決疑集三卷。
平生精勤念佛。數珠未甞去手。行住坐臥。悉以西方

淨觀。為佛事。有僧神遊淨土。見古與葛繁同在焉。往
生有明騐矣。

蘇軾學士

宋蘇軾。號東坡。官翰林學士。南遷日。𦘕彌陀像一軸。
行且佩帶。人問之。答曰。此軾生西方公據也。母夫人
程氏歿。以簪珥遺貲。命工胡錫。繪彌陀像。以薦往生。
因獻頌曰。佛以大圓覺。充滿河沙界。我以顛倒想。出
沒生死中。云何以一念。得往生淨土。我造無始業。本
從一念生。既從一念生。還從一念滅。生滅滅盡處。則
我與佛同。如投水海中。如風中鼓橐。雖有大聖智。亦
不能分別。願我先父母。在處為西方。所遇皆極樂。人
人無量壽。無性亦無來。

張無盡丞相

宋張商英。初以夫人向氏激發。留神內典。號無盡居
士。甞著發願文云。思此世界。五濁亂心。無正觀力。無
了因力。自性惟心。不能悟達。謹遵釋迦世尊金口之
教。專念阿彌陀佛。求彼世尊願力攝受。待報滿時。往
生極樂。如順水乘舟。不勞自力而至矣。

韋文晉觀察

宋韋文晉。立行孤潔。建淨業道場。普度含識。六月某
日。忽面西跏趺合掌。念佛而化。異香內外皆聞。

賈純仁郡倅

宋賈純仁。霅川人。官郢州倅。潛心淨業。長齋念佛。因
微疾。西向宴坐而逝。頂上白光圓相。異香滿室。經宿

不散。

吳信叟進士

宋吳子才。字信叟。致仕之後。預作一棺。夜臥其中。令
童子擊棺而歌曰。吳信叟歸去來。三界無安不可住。
西方淨土有蓮胎。及早回頭歸去來。自亦從而和之。
緣熟時無疾而化。

張掄都憲

宋張掄。官兩浙都總官。期生淨土。刻勵念佛。闔門長
幻。靡不從化。鑿池栽蓮。日率妻子。課佛萬徧。孝宗皇
帝親書蓮社二字賜焉。

朱綱少府

明朱綱。京都人。業儒。中鄉舉。三上春官不第。乃就職
官二府。致任。專修淨土。日課佛三萬。十五年無少怠
倦。臨終坐榻上。兩手擎珠。念佛不輟。異香滿室。乃云
佛來也。連聲稱念而逝。

戴百戶

明戴百戶。前衛世襲也。與陶百戶。共辦事。巡撫標下。
時錢塘江有殺人巨盜。號滿江紅者。黨勢熾盛。官吏
不敢捕。巡撫潛召二人。手給一牌。諭曰。我有機密事。
著汝二人去幹。如不能辦。當携棺來見。語畢即退。入
內衙。二人展牌視之。乃捕滿江紅也。相對無䇿。𢬵身
入賊巢。多方誘致。即正典刑。滿江紅臨刑。痛恨二人。
誓必索命。二人懼。棄職持齋。誦經念佛。多行善事。以
解此冤結。二人雖異地而修。然同時回首。戴百戶豫

別親屬。至期坐脫。良久又醒。謂親屬曰。陶兄臨時念
差錯走路頭。故我來與汝等說知。明日我當去。次早
復坐脫。鼻垂玉柱。異香滿室不散。

金光前代子

大清金光前。正黃旗代子。起身戎伍。目不識字。然見
有義之事。則必銳意為之。其妻龔氏。傳是廬州孝廉
之女。痛遭離亂。皈心西方。且粗知書史。凡遇梵典。晨
夕持誦。光前為之感動。而篤信焉　順治癸巳冬。奉
討不庭。相擕入閩。道出武林。聞具德和尚說法靈隱。
同往參問。親承開示。自此潛心念佛。愈切愈堅。辛丑
夏。還京。駐節錢塘江干。金忽示疾。龔為延醫。光前止
之曰。我昔與汝。親叩靈隱。今正欲于此作轉身之活
計。求和尚一證明耳。何以藥為。龔大笑曰。不意光前
亦得到此田地。遂徙帳入崇聖菴。葢欲夫死得其所
也。菴居旬日。龔造二棺。謂人曰。妾與金公偕行矣。顧
無人為公畢後事耳。事畢。我當往矣。光前聞之。即怡
然長逝。龔乃作書致靈隱。求為兩人秉炬。併囑飯僧
修懺等事。至七日畢。屏絕飲食。晝夜不臥。一心念佛。
女伴多來勸止。堅持勿聽。又七日晡時。視日蚤暮。覺
身稍倦。倚棺而盹。少頃醒曰。時至矣。端然趨寂。顏色
如生。其鋒之勇捷。即龐氏女。亦不是過。圭峰禪師云。
作有義事。是惺悟心。作無義事。是狂亂心。狂亂隨情
轉。臨終被業牽。惺悟不由情。臨終能轉業。其光前夫
婦之謂乎。靈隱和尚為光前舉火云。人于生死顛危。

公于生死自在。只者自在底。便是成佛作祖[打-丁+(霸-雨+西)]柄。舉
世間人。瞻之仰之。千載之後。留于崇聖菴。作一段佳
話。又為龔氏舉火云。世被情愛牽連。爾唯生死獨斷。
棄此身如脫敝屣。訂歸期如書契劵。善女子是真精
進。真法供養。亦是靈山會上。第一種大行大願。

蓮池大師曰。聞之古德云。士大夫英敏過人者。多自
僧中來。然迷而不返者十九。不昧宿因者十一。其故
何也。五濁惡世。多諸退緣。賢者所難免也。故戒禪師
後身為東坡。青禪師後身為曾魯公。喆禪師後身躭
富貴。多憂苦。東坡最為親近法門。而曾公巳不之及
彼。喆老之後身。其迷抑又甚矣。古今知識。所以勸人
捨五濁而求淨土也。然則劉遺民而下。諸君子所得。
不既多乎。

處士往生類

張野茂才

晉張野。居潯陽。兼通華梵。尤善屬文。舉茂才屢徵散
騎常侍。俱不就。入廬山蓮社。修淨業。義熈十四年。與
家人別。入室端坐而逝。

闕公則

晉闕公則。遠公白蓮社中人。已亡。友人于東京白馬
寺。為作忌祭。忽林木殿宇皆金色。空中有聲云。我是
闕公則。所祈往生極樂寶國。今巳達矣。故來相報。言
訖。不見。

張銓


晉張銓。野之族子也。高逸好學。耕鋤間。帶經不釋。屢
徵弗就。庾悅以其貧。舉為潯陽令。笑曰。古人以容膝
為安。屈志就祿。奚榮之有。乃入廬山。依遠公蓮社。研
窮內典。多有悟入。宋景平元年。無疾。西向念佛。安坐
而卒。

周續之

宋周續之。鴈門人。十二通五經五緯。號十經童子。養
心閒居。公卿交辟皆不就。事廬山遠法師。預蓮社。文
帝踐祚。召對辨柝。帝大悅。或問。身為處士。時踐王庭。
可乎。答曰。心馳魏闕者。以江湖為桎梏。情致兩亡者。
市朝亦岩穴耳。時稱通隱先生。後居鍾山。專心念佛。
愈老愈篤。一日向空云。佛來迎我。合掌而逝。

庾銑

梁庾銑。新野人。武帝召為黃門侍郎。不赴。六時念佛。
一夕見道人。自稱願公。呼銑為上行先生。授香而去。
後四年。願復至。遂化去。空中言。上行先生巳生安養。

高浩象

梁高浩象。東平人。杜門靜坐。專誦無量壽經。嘗在觀
中。覺自身泛紅蓮于池面。初未見佛。乃即華上傾心
禮佛。遙想金容。光輝遠映。一夕見眾菩薩來迎。即時
化去。

宋滿

隋宋滿。常州人。計荳念佛。積三十石。開皇八年九月。
飯僧畢。坐逝。人見天華異香滿。乘空西去。


鄭牧卿

唐鄭牧卿。滎陽人。舉家念佛。開元中。病篤。有勸進魚
肉者。確乎不許。手執香爐。願求往生。忽異香充蔚。奄
然而逝。舅尚書蘇頲夢。寶池蓮開。牧卿坐其上。

張元祥

唐張元祥。居常念佛不輟。一日促家人云。西方聖人
待我齋畢同往。齋事訖。焚香跏趺。面西而化。

元子才

唐元子才。居潤州觀音寺。誦彌陀經。念佛。忽小疾。夜
聞空中香氣樂音。似有人言。粗樂巳過。細樂續來。君
當行矣。念佛而化。異香數日不散。同寺元子平。後亦
聞空中音樂。即西向坐化。

李知遙

唐李知遙。長安人。善淨土教。五會念佛。為眾師範。後
因疾。忽云。佛來迎我。洗潄更衣。索香爐出堂頂禮。乃
聞空中說偈云。報汝李知遙。功成果自招。引君生淨
土。將爾上金橋。就牀端坐而化。眾聞異香。

汾陽老人

唐汾陽老人。于法忍山。借一空房。止宿。晝夜念佛。貞
觀五年。命終時。大光徧照。面西而逝。人見乘蓮臺云。

房翥

唐房翥。暴死。至陰府。見閻羅王。王曰。據案薄。君曾勸
一老人念佛。巳生淨土。君承此福。亦合生淨土。翥曰。
先許金剛經萬卷。巡禮五臺。未欲往生。王曰。巡禮誦

經。固為好事。不如早生淨土。王知志不可奪。放還。以
此知勸人修者。非徒往生。又感動幽冥也。

孫良

宋孫良。錢塘人。隱居閱大藏。尤得華嚴之旨。依大智
律師。受菩薩戒。日誦佛萬聲。二十年不輟。忽日命家
人。請僧念佛。以助往生。僧集念佛。方半餉。望空合掌
云。佛及菩薩。巳荷降臨。退坐而化。

王闐

宋王闐。四明人。號無功叟。凡禪林宗旨。天台教門。無
不洞達。著淨土自信錄。晚年專心念佛。西向坐化。異
香芬郁。焚龕時。獲舍利。如菽者百八粒。

范儼

宋范儼。仁和人。絕心世務。其子不能治家。儼不之顧。
伹云我自是寄客耳。日誦法華。念阿彌陀佛。專心不
懈。忽見普賢菩薩。乘六牙白象。放金色光。報儼云。明
日卯時當行。越一夕。佛菩薩來迎。就座合掌而逝。

陸沅道

宋陸沅道。號省菴居士。住明之橫溪。晨起焚香趺坐。
目不他瞬。首倡偈曰。盥手清晨貝葉開。不求諸福不
禳災。世緣斷處從他斷。劫火光中舞一迴。然後念誦。
不緩不急。聲如貫珠。每日法華一徧。彌陀萬聲。一意
西馳。年八十五。四月六日。沐浴整衣而逝。洎殮。忽聞
蓮華馥郁之氣。皆不知來處。近挹之。葢出自口中也。

孫忠


宋孫十二郎。名忠。四明人。早慕西方。于郡城東。築菴
念佛。後因病請僧百人繫念。忽仰空合掌。手結雙印。
怡然而化。闔城聞天樂異香。漸向西沒。二子相繼念
佛亦坐化。

沈銓

宋沈銓。家錢塘。同妻施氏專心淨土。平時諸善。悉用
回向。後及妻前後命終。皆感化佛持錫。接引而去。

唐世良

宋唐世良。會稽人。持戒念佛。年老疾病。猶不就枕。誦
彌陀經十萬過。謂家人云。佛來接我。言訖作禮。即便
坐逝。利行人。時在道味山。夜夢。西方異光。旛華天樂。
空中聲云。唐世良巳歸淨土。

計公

宋計公。四明桃源鐵工也。年七十。兩目喪明。里中昝
學諭。以擘窠圖印施。勸人念佛。計公初授一圖。念滿
三十六萬聲。念至四圖。兩目瞭然。如是三載。念滿十
七圖。一日念佛。忽氣絕。半日復蘇曰。佛令分六圖。與
昝學諭。是勸導之首。分一圖與李二公。是俵圖之人。
囑其子。往謝之。言訖。沐浴向西而化。

沈三郎

宋沈三郎。晚歲回心念佛。因病請僧。念彌陀經。易衣
而終。縮膝欲起。二子局于名教。以易龕為難。曳其脛
直之。將入殮。忽舉首出衣被。矍然而坐。舉家大驚。二
子急前扶衛。乃以肘節捶之。子曰。助父坐脫耳。竟坐

逝。茶毗。有白鶴二十九隻。飛鳴雲表。久之西去。

陸俊

宋陸俊。錢塘人。少事公門。久之棄去。以淨土為業。每
對佛懺悔。垂淚交頤。道友相見。說淨土因緣。纔十餘
句。便悲咽感嘆。臨終請圓淨律師。開示西方。諷觀經
至上品。淨曰。可以行矣。俊曰。眾聖未齊。姑待之。少頃
忽起。就竹牀。面西端坐而逝。

徐六公

宋徐六公者。嘉興人。務農為業。夫婦蔬食。精勤念佛
四十年。預作一龕。臨終易布衣草履。入龕端坐。頃之
曰。佛來迎我。即化去。

黃打鐵

宋黃公。潭州人。本軍伍。以打鐵為生。每鉗鎚時。念佛
不輟口。一日無疾。託鄰人為寫頌云。叮叮噹噹。久鍊
成鋼。太平將近。我往西方。即化去。其頌盛傳湖南。人
多念佛。

何曇迹

元何曇迹。年十八。持菩薩戒念佛。一宵四鼓。即起念
誦。人云太早。答云。見佛金相。旛華來迎。遂脫去。

吳子章

元吳子章。蘇州人。世業醫。與兄子才。同參雲屋和尚。
精勤念佛。合門奉法。至正間。無疾。合掌稱佛名。化去。

華居士

明華居士。江干人。醇朴無偽。與人不欵曲。中年屬業

諸子。獨處一室。不涉世事。朝暮惟孜孜念佛而巳。後
將卒。自知時至。更衣正寢。手整冠。端坐別眾而逝。其
子先巳作棺。于是易龕。如沙門故事。舉龕之日。觀者
如堵。遠近嚮慕焉。

蓮華太公

明蓮華太公者。越人。一生拙朴。惟晝夜念佛不絕。命
終之後。棺上忽生蓮華一枝。親里驚嘆。因號蓮華太
公云。

顧居士

明顧源。金陵人。自號寶幢居士。幼能詩。善草書。中年
一志淨業。後微疾。集僧俗道友。十念阿彌陀佛。唱和
相續。語人云。我決定往生矣。人問何故。曰我見阿彌
陀佛。身滿虗空。世界金色。佛以袈裟覆我。我身巳坐
蓮華中。時一眾聞蓮華香。諸子悲戀不巳。居士曰。汝
謂我往何處。何處即此處。此處若明。何處不了。乃屏
人曰。毋多言亂我心。空中諸佛迎我。三鼓行矣。至期
怡然。含笑而逝。

郭大林

明郭大林。湯陰人。平生端潔雅素。出世為懷。遇僧教
以念佛。遂一心淨土。年七十六。一日無疾。與子別云。
明午當去。至時坐脫。

糖擔老人

明糖擔老人。住杭城艮山門內。平時賣糖為生。口中
念佛不絕。忽一日挑糖擔出。見人便曰。汝及早喫我

糖。我將歸去也。更至數相識家。約曰。煩儞明日來。幇
我擡棺。我要歸去。識者訝之。且信且疑。次早謂其妻
曰。可備酒食。以待來人。餉時識者皆至。老人引令擡
棺。到家沐浴。更衣拱手。語眾曰。我當自寢于棺。不勞
汝等。將身坐棺中。怡然就寢。遂長往矣。眾咸驚異。

劉通志

明劉通志。京都人。精懇念佛。年五十二。得疾。念益切。
鄰人李白齋先卒。通氣絕。自旦至午。復甦謂家人曰。
適見一舟。云往淨土。乘舟三十六人。白齋與焉。我亦
一數。但衣未鮮潔。又忘帶念珠。命我易衣取珠。舟艤
相待。家人急為易衣。珠掛其項。須臾而逝。

唐體如文學

明唐廷任。浙之蘭溪人。號體如居士。孝友醇慤。出自
天性。少遊黌校。有聲。巳而覺世無常。傾心至道。參雲
棲受念佛三昧。遂力行之。凡十三年如一日。唯篤志
以西方為歸。萬曆癸卯。值耳順。仲冬之旦。忽謂諸子
曰。新春十有一日。吾行矣。數日前。禮誦如平時。至期。
盥潄整衣端坐。手結印。口稱佛名。含笑而逝。如入禪
定。

楊嘉褘文學

明楊嘉褘。字邦華。泰和人。世家子也。年十三持不殺
戒。蚤虱無所傷。二十三肄業南雍。俄疾作。以萬曆乙
巳仲冬十九日卒。卒之先。夢遊地獄。見地藏大士于
冥陽殿。覺而放諸生命。延僧誦經念佛。謂人曰。吾將

逝矣。青蓮華現吾前。得非淨土境乎。遂晝夜念佛不
輟。命息燭曰。汝輩假燭為明。吾不須燭。常在光明中
耳。問何所見。曰蓮開四色。問見彌陀否。曰見彌陀現
千丈身。問觀音。曰身與彌陀等。問勢至。曰不見也。言
訖。忽躍起拈香。連聲語曰。彌陀經功德。不可說不可
說不可說。吾巳得上品矣。寂然而逝。

郝熈載文學

明郝熈載。錢塘人。法名廣定。生平忠信不欺。以德行
稱于黌校。晚歸佛禪誦。夙夜匪懈。萬曆辛亥。春二月。
得疾。每睡覺云。吾夢于山中求見佛。佛未見。見百鳥
叢集。如是累日。至二十七食時。忽舉首視窓外。謂其
子世翰曰。今日別是一乾坤矣。顧家人為置銀錢。俄
而曰。吾向恐見官備用。今無用此。三鼓云。有二童子
來迎。佛坐蓮華臺。現吾前。吾往矣。吉祥而逝。

戈廣泰

明戈以安。法名廣泰。錢塘人。性至孝。素積善行。而深
自韜晦。不求人知。晚歲精誠奉佛。與靈芝僧玄素。結
春秋二社。念佛。誦華嚴五經。忽謂人曰。吾大限將至。
當為西歸資粮。遂自室課誦。昕夕不輟。預定歸期于
臘月二十一日前二夕。母子環視悲哽。居士笑曰。生
必有滅。奚悲為。吾方凝神淨域。面覲彌陀。若等慎勿
以情愛亂我正念。諄諄惟囑。玄素助念。無間雜語。至
期。寂然而逝。

孫大玗


明孫叔子。法名大玗。自幼警敏端確。年十二。隨父鏡
吾居士。奉四十八願彌陀像。入雲棲。因受五戒。歸而
斷葷血。息交游。罷呫嗶。矢志念佛。誓取金臺。而勤苦
不惜身命。俄而見兩比丘持蓮華。以一心淨土印可。
復見化人。誦金剛經一晝夜。乃矍然起坐曰。彌陀觀
音皆來迎我。結金剛拳印。大呼阿彌陀佛數聲。泊然
而寂。時萬曆辛亥。十一月十一日也。

俞羨陽文學

明俞羨陽。名汝廉。少補仁和弟子員。力學有聲。萬曆
間。應試房考。欲薦榜首主。考稍抑置。固爭不得。寧待
來科。遂下第。是年三十一歲。隨喪父日。從高僧游。泣
血寫經。以報親恩。因沉心釋典。長齋奉佛。修淨土教。
晨昏念佛不輟。晚年常拄杖持筐飯。賑濟蟲鳥。遇僧
至典衣齋之。天啟癸亥。正月朔。親友來賀節者。即語
之曰。予今上元日永別矣。初六日寫遺像。越二日備
棺衾諸歛具。至十五日寅時。呼兒媳。至榻前曰。神僧
來迎。辰初予去。自起沐浴。整衣冠畢。登榻跏趺而逝。
時年七十有二。後其孫灝。于　順治辛卯。中經魁旋
登甲第。亦不虗羨陽所學云。

韓承山

大清韓承山。平湖縣褚湖涇人也。為人誠朴。力務農
桑。積累家業。田園約千餘金。居恒惟持齋念佛而巳。
年八十一。　康熈元年。四月之夕。忽謂其子曰。明日
汝可徧請親族來家。我欲與之話別。子依命請至。設

席相待。對眾言曰。我止有七日住世。特與汝等作別。
當盡歡而散。至期沐浴。更衣端坐。子女親屬。悉令環
坐念佛。自亦念佛。良久不動。近視之。巳委蛻矣。

喬忠我

大清喬忠我。長興西門湖墊渡人。鬻竹器為生。兩手
削竹。口中念佛不輟。禮拜烏瞻普聞和尚。每瞻山結
制時。亦入禪堂坐七。　康熈元年。三日前。預告親朋
子女曰。我將歸去。至十月朔。更衣向西。正坐念佛。來
探視者。俱令念佛相助。對同道師僧曰。而今一別。當
于蓮華池中相會也。言訖悠然而逝。瞻山和尚予所
久交。其徒法慶古帆來棲。予以淨土相質。因為予言。
其所躬送者。以堅予信。予自五月發願虔修。至此纔
半載耳。乃平湖則有韓承山。長興則有喬忠我。兩人
異地同歸。一時並見斯亦奇矣。固知盡大地。是西方
盡眾生。是佛人自信不及耳。普願閱是書者。咸生信
樂。共赴蓮池。庶幾仰副阿彌陀佛之弘願云。

翟夢鯉

大清翟夢鯉。法名淨震。仁和臨江人。素行誠樸。篤信
淨土。十念無違。兼誦金剛。年踰古希。精神矍鑠　康
熈戊申。七月下浣。忽示微疾。至八月十三日。緇素親
友皆來探視。乃謂眾曰。感蒙垂顧。須念佛助我往生。
手自輪珠毫無倦意。頃云本欲即去。無奈錯過。明早
去罷。次日辰刻。眾又畢集。念佛而逝。

沈養素


大清沈養素。法名智恩。仁和臨江人。耑修淨業。寒暑
靡間。年登七十五六。涉險如夷。時稱佛號誦金剛。甞
展法華三十餘部　康熈戊申八月。偶抱小恙。遂自
言曰。我當追踪翟夢鯉也。因與子云。九月十五。我歸
去矣。子云。十五欠利。十六日好。高聲曰。寧可上前。莫
使退後。至十四日。念佛而逝。身有異香。數日不散。此
與翟君同里熏修。今乃前後接踵去留。自主若此。蓋
亦罕矣。普願覽者。感發而興起焉。

戴童子

大清童子。戴公烈。徽州休邑人。流寓塘棲鎮水北界。
生自儒門。週齡失母。為兒戲時。不踰禮法。年十二始
習舉子業。英英露頴。十三益聰敏。動止類成人。然賦
質清弱。因醫㿀疹。致傷胃氣。乃就醫吳門寓所。有蓮
池大師竹牕隨筆數種。每取其書。反覆細閱。若有會
心。七月初六日午刻。忽端坐。謂其祖曰。助我念佛。遂
朗稱佛號。其祖和之。始則聲高。漸至聲低。終乃無聲。
尚見唇動。頃之唇亦不動。兀然而化。時　康熙癸丑
歲也。此童殆宿具善根。臨終顯現。正念惺然。得未曾
有。四十八願有云。十方世界眾生。至心信樂。欲生我
國。十聲念我名號。而不生者。我不作佛。彌陀經云。是
人終時。心不顛倒。即得往生極樂國土。信斯言也。此
童其流亞歟。故特錄之。以垂不朽。

予自六十初度。方始發願虔修。室人卓濟永步趨
予功。纔五年餘。臨終便爾洒然。復託夢生天業。巳

附載卷終。用勸眾信矣。茲　康熙八年。歲次已酉
元旦。予佛前燈燭。四支俱結。異常巨華。其三華宛
如蓮臺。㝡後一華忽現佛像一尊。依山趺坐。面目
儼然。衣褶分明。適有親族。來賀歲者。悉令瞻禮。皆
嘆希有。此固佛祖顯靈。以堅予信。予自是益加精
進。謹告諸方善信。切宜懋勉。慎毋忽諸。寶蓮道人
特記。

尼眾往生類

尼大明

隋尼大明。每入室禮念。先著淨衣。口含沉香。文帝后
甚重之。將終之日。眾忽聞沉香滿室。俄而光明如雲。
隱隱向西沒焉。

尼淨真

唐尼淨真。居長安積善寺。衲衣乞食。誦金剛經十萬
徧。篤志念佛。語弟子曰。五月內十度見佛。兩度見寶
蓮華上童子游戲。吾巳得上品生。言訖跏趺而化。祥
光滿菴。

尼悟性

唐尼悟性。居廬山念佛。虔願往生。忽聞空中音樂。謂
左右曰。我巳得中品生。見同志念佛精進者。皆有蓮
華待之。汝等好自努力。言訖而逝。

尼能奉

宋尼能奉。錢塘人。專修淨業。甞夢佛光照身。及聞空
中善言開慰。告其徒曰。吾往生時至。少頃聞奉念佛

聲甚厲。奔往視之。則合掌面西坐逝矣。異香滿室。樂
音西邁。

尼法藏

宋尼法藏。居金陵。勤志念佛。夜見佛菩薩來。光明照
寺。奄然而化。

尼無為

明蕭山來氏女。幼誓不嫁。蔬食念佛。年二十薙髮結
茆。專修淨業。三十游方參學。凡所歷處。有病苦者。隨
物取與煎湯。服之即愈。嘉靖間。宮中時疫。風聞于朝。
召赴有騐。賜無為心禪師之號。送歸故廬。將終日。有
神僧投宿。無為却之再三。神僧勸誡而進。權宿禪牀。
睡醒不見。知是神僧。便起坐偈云。六十四年活計。今
朝撒手歸西。得個菩提三昧。依然明月清風。即逝茶
毗。一團舍利。塔于冠山。

尼月朗

大清尼月朗。松江世族。吳氏女。父母欲為擇配。力阻
弗擇。年十七遇杭州尼千江化緣齋僧。懇求出家。次
年春。隨祖母諸眷屬。天竺進香。乘便。竟至千江庵。住
足。示無歸意。眷屬咸往勸之歸。決志不𠃔。眾知不可。

婦女往生類

文帝后

隋文帝后。獨孤氏。雖處王宮。深厭女質。常念阿彌陀
佛。以八月甲子命終。時永安宮北。種種音樂。自然震
響。異香滿室。從空而至。帝問闍提斯那。是何祥瑞。對

曰。淨土有佛。號阿彌陀。皇后業高。超登彼國。故現此
瑞耳。

姚婆

唐姚婆。上黨人。因范行婆勸。念阿彌陀佛。臨終見佛
菩薩來迎。告佛言。未與范行婆相別。請佛暫住。少時
佛住空中。候范婆至。姚婆立化。

溫靜文妻

唐溫靜文妻。并州人。久患在牀。靜文勸以念佛。一年
不絕。遂見淨土。乃告靜文言。我巳見佛。後月定去。又
以食獻父母云。今得隨佛往生。願父母及夫。專心念
佛。來西方相見。言訖而終。前三日見蓮華大如車輪。

荊王夫人

宋元祐間。荊王夫人。王氏。與婢妾精修淨業。唯一妾
懈怠。夫人斥之。妾悔悟。精進久之。謂他妾云。吾今夜
當生西方。是夜異香滿室。無疾而終。明日他妾告夫
人。昨夢化去者。託致起居云。蒙夫人訓誨。巳獲往生。
感德無量。夫人云。使我亦夢。乃可信耳。其夜夫人夢
見。亡妾敘謝如前。夫人云。西方可到否。妾云。可到。但
從妾行。夫人隨之。見池塘廣大。紅白蓮華大小相間。
或榮或悴。種種不同。夫人問云。何以如此。妾云。此皆
世間發念修西方人也。纔發一念。池內便生蓮華一
朵。若願心精進。則華日日敷榮。以至大如車輪。若願
心退轉。則華日日萎悴。以至殞滅。次見一人坐蓮華
上。天衣飃揚。寶冠瓔珞莊嚴其身。夫人問云。何人也。

妾云。楊傑也。又見一人朝服坐于華上。妾云。此馬玗
也。夫人云。我當生何處。妾引行數里。遙望見一金壇
金碧照耀。妾云。此夫人化生處。乃上品上生也。夫人
既覺。訪問楊馬所在。則傑巳亡。而玗無恙。是知精進
不退者。雖身在娑婆之內。其神識巳在淨土矣。後夫
人于生日。秉爐焚香。望觀音閣而立。子孫方具獻壽
之儀。巳立化矣。

馮氏夫人

宋廣平郡夫人。馮氏。名法信。贈少師許珣之女。適承
宣使陳思恭。少多疾。往見慈受深禪師。教以持齋念
佛。精修淨業。夫人盡去葷血。衣埽塔服。專以西方為
念。行亦西方也。坐亦西方也。起居食息亦西方也。語
默動靜亦西方也。酌水獻華亦西方也。誦經行道亦
西方也。剎那之念。秋毫之善。一以為西方之津梁。十
年間無惰容。心安體健。一日忽書偈云。隨緣任業許
多年。枉作老牛為耕田。打疊身心早歸去。免教鼻孔
受人穿。族黨怪之。夫人云。支那緣盡。行即西歸。何怪
之有。乃臥疾。忽矍然而起云。吾神游淨土。面禮阿彌
陀佛。觀音左顧。勢至右盻。百千萬億清淨佛子稽首。
慶我來生其國。若宮殿林沼。光明神麗。與華嚴十六
觀經所說同。明日安然化去。家人聞妙香芬馥。三日
茶毗。舉屍如生。

觀音縣君

宋吳氏縣君。其夫都官員外郎呂宏。亦悟佛理。夫婦

各齋戒清修。吳氏有二侍女。亦絕葷血。勤力助為勝
業。其一頗好禪理。既病猶怡然。笑語而逝。如委蛻。然
其一奉戒克苦。或終月不食。但日飲吳氏所呪觀音
淨水一盞而巳。忽見金蓮捧足者三。又數日見其膝。
又數日見其身。又數日見其面目。其中乃阿彌陀佛。
左右則觀音勢至也。又悉見其堂殿國界。皎如指掌。
曉然知其為淨土。問其詳。則云。彼皆清淨男子。經行
遊樂。無女人也。又問彼佛如何說法。云我得天眼。未
得天耳。故但見問答指顧。而不能聞所說也。如是者
三年。未甞一日不在目前。忽感疾。自言。往生乃終。吳
氏事觀音有靈感。每于淨室。列置瓶缶數十。以水注
滿手。持楊柳誦呪。必見觀音放光。入瓶缶中。病苦者
飲水輙愈。所呪水積歲不壞。大寒不凍。世號觀音縣
君。

陸氏宜人

宋宜人陸氏。錢塘人。朝請王璵妻也。甞誦法華。篤意
淨土禮懺。一會念佛萬聲。凡三十年。因微疾。忽聞天
鼓自鳴。人方驚異。即面西端坐。雙手結印而逝。

胡長婆

宋胡長婆。李氏。上虞人。夫喪後。日夜高聲念佛。及誦
彌陀經。凡十餘年。一日見有僧。覆以緋葢曰。汝十五
日子時往生。問師何人。曰是汝所念者。婆遂會別諸
親。至期。有異香光明。端坐而逝。七日焚化。齒如白玉。
舌如紅蓮。睛如葡萄。皆精堅不壞。舍利不可數計。次

日焚處生一華。如白[璺-玉+(卸-ㄗ)]粟云。

龔氏

宋錢塘龔氏。晝夜念佛。誦彌陀經。後有疾。請亨律師
指示。陳說未終。端坐而化。老妾于氏。亦念佛不輟。一
夕夢龔氏告云。我巳生淨土。汝七日當生。至期亦逝。

鄭氏

宋鄭氏。錢塘人。日課觀音經。念佛不輟。後病中索浴。
浴畢。西向坐。問家人云。聞磬聲乎。淨土諸聖且至。巳
而合掌喜躍曰。佛菩薩來。觀音手執金臺。如來接我
登座。遂奄然而化。

黃氏

宋黃氏。四明人。早喪夫。因歸父舍。精修淨業。臨終見
佛來迎。結印徐行。儼然立化。家人篩灰于地。以驗生
處。見蓮華一朵生灰中。

朱氏

宋霅川朱氏。念佛三十年。忽斷食四十日。唯飲水念
佛。夢三僧各執蓮華。謂曰。吾先為汝種此華。今當往
生。既寤。請僧助念。端坐而逝。

項氏

宋項氏。名妙智。鄞縣人。寡居二女。悉令為尼。精勤念
佛。一日忽曰。我欲坐脫。錯與作棺。女曰。佛用金棺。無
嫌也。母喜。俄而異香滿室。西向結印。微笑而逝。

裴氏女

宋汾陽裴氏女。專志念佛。報盡日。索火焚香言。佛以

蓮臺迎我。我當往生。巳而天華飛墜。安坐而化。

沈氏

宋沈氏。慈谿人。自幼蔬食念佛。歸章氏。一心不變。施
米貸被。以濟饑凍。後微疾。念佛尤力。忽見佛菩薩諸
天聖眾。普現目前。燈光千點。纍纍然。狀若虹橋。即日
吉祥而逝。

樓氏

宋樓氏。慧靜。適寺簿周元卿。甞披玩傳燈。發明見地。
尤以淨業為真修。念佛不輟。晚年被疾。忽見蓮臺紫
色化佛無數。異香滿室。語家人亟令念佛。頃刻而化。

周氏

宋周氏。妙聰。周元卿之女也。因感其母華臺往生之
瑞。篤志念佛。期生安養。病中請僧行懺。自見其身。着
新淨衣。在樓閣上。作禮念佛。謂家人曰。勤修淨業。西
方相待。右脅西向而逝。

秦氏

宋秦氏淨堅。家松江。厭惡女身。與夫各處。精持齋戒。
閱華嚴法華光明般若經。無虗日。晨昏修彌陀懺。禮
佛千拜。久之有光明。入室面西。安坐而終。

鍾婆

宋嘉禾鍾婆。誦彌陀經。念佛二十年。為常課。一日語
子曰。見大白蓮華無數眾聖在此端坐。聳身而化。

孫氏

宋錢塘孫氏女。常念佛持呪。因病請清照律師。至。謂

曰。久病厭世。願求往生。師為談淨土因緣。大喜。至夜
夢。師持藥一盞。服之。流汗身心。輕安三日。後語侍人
曰。迦葉尊者來此。好金蓮華座。即瞑目結印而化。

梁氏

宋梁氏女。居汾陽。兩目俱盲。遇沙門。勸令念佛。越三
年。雙目開明。後忽見佛菩薩幡葢來迎。即日命終。

黃婆

宋潮山黃婆。持金剛法華。專心念佛。忽患痢疾。但飲
水不食。鄰菴僧善修。夢婆來。謂曰。將往西方。越二日。
婆西向念佛。端坐而化。遠近皆見紅霞覆婆之屋。

崔婆

宋東平梁氏。乳媼崔婆。淄州人。平生茹素。極愚。不能
與同輩爭長短。主母晁夫人。留意禪學。崔朝夕在旁。
伹誦阿彌陀佛。䖍誠不少輟。不持素珠。莫知其幾千
萬徧。年七十二得疾。不下床。然持念愈篤。忽若無事。
時倡偈曰。西方一路好修行。上無條嶺下無坑。去時
不用着鞋襪。脚踏蓮華步步生。諷咏不絕口。人問何
人語。曰我所作。曰婆婆。何時可行。曰申時去。果以其
時去。用僧法焚之。舌獨不化。如蓮華然。

鄭氏

元鄭氏淨安。錢塘人。念佛日無虗度。得疾。聞空中聲
曰。汝行有期。母得自怠。又見佛身金色。即奮起面西
端坐。召其出家子義修。諷彌陀經。倐然而化。其女夢
母報曰。吾巳得生淨土。可聞之諸修師云。


周婆

元鄞縣寶幢市周婆。精修淨土。遇歲首。持不語。晝夜
常坐。盡月而止。遇暑月則施茶湯。歷久不廢。一夕夢
大荷葉。徧覆一市。覺自身持數珠。行道葉上。既而微
疾。鄰人夜見。幢幡寶葢。來入其家。黎明婆巳合掌念
佛逝矣。

薛氏

明薛氏。武塘世族女也。生時母夢。長庚入懷。後歸周
生子。五人而寡。秉節。目誓供觀音大士香煙。結蓮華。
人異之。專心淨業。好施不倦。念佛十五年。如一日。萬
曆丁亥五月。得疾。醫進乳粥。確乎不許。逐絕粒屏藥
石。至九月六日。延僧禮懺。且曰。四日足吾事畢矣。乃
西向對彌陀像。晝夜繫念。囑諸子翊贊。禁諸婦女母
入。是日索水灌手。誦甘露真言。着淨衣。戴誌公帽。長
跪佛前。念然香讚佛偈。唱三皈依。禮三拜。輪珠念佛
一百八徧。逮午趺坐。結印而化。神氣熈然。較生存倍。
更開朗一。時在側者。俱聞蓮華香滿室中。諸子奉命
入龕。觀者數千人。歡喜頂禮云。

于媼

明于媼。北京昌平州邵村民。于貴之母。久積念佛。一
日浣衣甚潔。謂其子曰。予將生淨土。子未信。至期。取
几置庭心。坐几上。脫去。異香天樂。鄉人皆聞。

張母

明張母。陶氏。為長水守。約居士繼室。居士奉佛。母化

之日。課誦無間居士出禮普陀。母謂二子曰。吾平日
參是心作佛是心是佛二語。今始悟。初四日吾行矣。
及期。端坐而逝。次日居士歸成殮。俄而棺上出青蓮
華五朵。居士大駭異。自愧恒常與俱。不知其道行如
此。遠近見聞。靡不嘆慕。

孫氏母

明中官孫名之母。一生齋戒念佛。年老微恙。自知時
至。告其子。欲坐脫。子哀泣止之。不得。乃為作龕。至期
入龕。安坐化去。

徐氏

明陸母徐氏。嘉定人。孀居。刻志淨業。夫昔有千金。出
貸。焚劵。不取奩飾。罄以施人。恒于佛所。禮誦不輟。如
是者十載。一夕忽呼侍人曰。看東方光發否。我往生
時至矣。汝輩可助我。遂高聲念佛。合掌而逝。

朱氏

明陳母朱氏。吳郡嘉定人。濬川居士室也。孝慈天植。
素向三寶。年八十一。其子參雲棲歸導。以念佛往生。
遂篤志淨業。越二載。示疾卒之前三日。堂前大呼母
名者三。母云。有二青衣。在此時。病久孱困。忽躍起。竪
脊端坐。諸子勸其寢息。乃吉祥而逝。迎尸中堂。仰臥
之尸。自轉西向。一時駭異。以為精誠所感致云。

徐氏

大清餘姚徐氏。司馬執䇿徐公姑也。適烏山胡振嶽。
貲產饒裕。舉四子。一女年四十餘。夫喪。遂託委家事。

深居閫內。未甞一入寺廟。亦不持長齋。惟每日晨興
盥潄。焚香至心。禮念阿彌陀佛千聲。如是者二十餘
載。一日無疾。忽謂家人曰。有金童玉女。多人執綵旗
寶葢。在此迎接。越三日。當與偕行。屆期黃昏時。呼家
人永訣云。頃即去矣。長幼環集。並無他誡。伹囑云。人
當念佛。正身端坐而逝。

太君江孺人

大清杭郡太君孺人江氏。餘杭儒宗。訒公嚴先生繼
配。都諫灝亭公沆之生母也。太君產於望族。賦質賢
淑秉性仁慈。年十五適訒公孝以承先慈。以逮下積
德裕。後勤儉治家。凡五十餘年。初訒公皈依蓮池大
師。篤信淨土。太君方青年。即奉教虔修。每鷄鳴輙起。
長跪佛前。誦經持呪。念佛千聲。諸爇香炳燭盥飲之
役。悉不呼睡婢。或勸之母自苦曰。習勤固我素。況自
了身後事。乃以累若輩。豈學道人所宜　康熈戊申
二月示微。疾數日旋差至三月六日。晨起課誦。一如
平時。達旦仍𥨊疾。進藥弗飲。曰我無他病苦。伹覺肢
體憊甚。當不復起。安睡移時。忽大聲曰。觀音菩薩來
矣。趣具湯淨體。巾拭畢。甫就枕。又毅然欲起坐。子婦
恐過勞。力止之。復臥片刻。瞑目而逝。殮時顏色紅潤
異常。手足綿軟。心頂猶熱。此足騐太君善根夙植。德
盛功深。致感菩薩親來接引。臨終正念惺然。其往生
安養。永享無窮之樂壽。所必然矣。至如子孫振振甲
第。聯翩躬膺榮寵。食報於塵世者。特其緒餘耳。


傅氏

大清塘棲鎮西小河。沈易生室傅氏。法名德蓮。素敦
信向。持齋念佛。沈以瞽目。賣卜所得餘貲。悉以飯僧。
四方瓢衲聞風雲集。接踵而至。傅氏不憚勤勞。䖍誠
齋供者。十有六載　康熙壬子七月。忽示疾。伏枕旬
餘。至閏七月初一子時。索湯沐浴更衣。謂親屬曰。我
有金童王女。來相接引。因命扶起。前行數步。端坐椅
上。合掌念佛。瞑目而逝。瞻山法慶和尚。為說偈曰。老
婆弘願自剛強。典座行堂一力當。大道本無男女相。
真心不落斷常光。生前夙植華開日。展臂高超往上
方。豈讓靈昭能撒手。蓮生火內更馨香。

(此係予比隣。眾所共知。多年禪宿。回首洒然。不過如是。在俗女流。臨終之際。動止恬適。自然而然。豈易得
哉直令人敬羨不置寶蓮道人特記)。

補遺

鍾氏

明鍾氏。仁和張後溪繼室。年四十夫喪。遂持長齋。篤
信念佛者。四十餘載。居常每聞天樂鳴空。又夜常聞
戶外佛聲。浩浩啟視。杳無人跡。如是異徵。屢屢槩見
泰昌元年。臘月十六日臥病。二十四日絕食。止飲白
湯數日。至次年元旦。為家人言。見徧室蓮華。并有幡
葢。懸于床前。口中念佛不輟。戌時吉祥而逝。

惡人往生類

張善和

唐張善和。殺牛為業。臨終見羣牛作人言。索命。善和

大恐。告妻云。急請僧。為我懺悔。僧至。諭之曰。十六觀
經說。若人臨終。地獄相現。至心十稱南謨阿彌陀佛。
即得往生淨土。善和云。便入地獄也。不暇取香爐。即
以左手擎火。右手拈香。面西。專切念佛。未滿十聲。乃
云。我見阿彌陀佛從西來。與我寶坐。言訖而逝。

張鍾󳯔

唐張鍾馗。殺雞為業。病革。見一緋衣人。驅羣雞來。呌
云啄啄。四畔上啄。血流被面。受大痛苦。有僧為舖像
燒香。念阿彌陀佛。兼令鍾󳯔一心專念。頃之香氣滿
室。恬然而逝。

雄俊

唐雄俊。寓成都。膽勇過人。不守戒律。甞罷道從戎。尋
復為僧。因聞經言。一稱佛名。滅八十億刼生死重罪。
乃大喜曰。賴有此耳。自是雖為惡。而念佛不輟。丁未
二月暴亡。經宿忽甦言。至冥司。主者曰。誤追汝。然汝
念佛。本無深信。今還人世。宜倍精進。人以為地獄漏
網。既而入山。齋戒念佛。越四年。辛亥三月。緇輩咸集。
告曰。吾時至矣。爾輩還城。見吾親知。為吾語曰。俊以

念佛。得生淨土。母以為地獄漏網人也。語笑之間。端
坐而化。

惟恭

唐惟恭。住法性寺。慢上凌下親狎非類。酒徒愽侶交
集于門。暇則念佛。寺僧靈巋者同惡相濟。里人為之
語曰。靈巋造惡。惟恭繼跡。地獄千重。莫厭雙入。恭聞
曰。我雖積業。罪無所逃。然賴淨土教主。憫我愆尤。拔
我塗炭。豈復墮惡道耶。乾寧二年。病革。巋自外還。見
伶人數輩。少年麗服。問所從來。答曰。西來迎恭上人
耳。一人懷中出金瓶。瓶中蓮華。其合如拳。俄頃增長。
如盤盂。光彩交映。望寺疾馳。而忽不見。巋至寺聞鐘
聲。恭巳逝矣。

瑩珂

宋瑩珂。受業霅川瑤山。酒炙無所擇。忽自念。梵行虧
缺。恐從流轉。令同住取戒珠禪師所編往生傳讀之。
凡讀一傳。為一首肯。既而室中面西設禪椅。絕食念
佛。越三日。夢佛告曰。汝尚壽十年。且當自勉。珂白佛
言。設有百年。閻浮濁惡。易失正命。所願早生安養。奉
事眾聖。佛言。汝志如是。後三日當迎汝。至期。命眾誦
彌陀經。乃曰。佛及大眾俱至。寂然而化。

仲明

宋仲明。居山陰報恩寺。素無戒檢。因感疾。謂同學道
寧曰。我今心。識散亂。何藥可治。寧教以隨息念佛。明
如所教。至七日力巳困憊。寧又令想目前佛像。久之

忽見二菩薩。次復見佛。瞑目而逝。

吳瓊

宋吳瓊。臨安人。先為僧。退道返俗。前後兩娶。生二子。
屠沽之事。靡所不為。常庖厨殺雞鴨等。則持而唱云。
阿彌陀佛子。好脫此身去。連稱佛號。乃施刃。每切肉。
念佛不輟。後目上生瘤。如雞卵。遂大憂怖。搆草菴。分
散其妻子。念佛禮懺。晝夜如不及。紹興二十三年。告
人云。瓊來日戌時去也。人皆笑之。次晚以布衫換酒。
飲畢。書頌云。似酒皆空問甚。禪宗今日珍重。明月清
風端坐。合掌念佛。呌云佛來即化去。

金大公

宋金奭。會稽人。網魚為業。忽猛省持戒。精進日課。佛
號萬聲。久而弗替。後無疾。語家人云。阿彌陀佛與二
菩薩俱來迎我。我歸淨土去也。焚香端坐而化。邑人
聞異香天樂。終日不散。

馮珉

宋上虞民馮珉。少事游獵。見巨蛇。持矟將往剌之。時
蛇在巖下。欲噬黃犢。珉推巖壓之至死。蛇屢為崇。珉
修懺念佛經年。蛇不能害。一日請同社淨侶。誦彌陀
經。合掌而化。

畜生往生類

龍子

菩薩處胎經云。有一龍子。謂金翅鳥曰。我自受龍身。
未曾殺生。觸嬈氷性。壽終之後。當生阿彌陀佛國。


鸚鵡

唐貞元中。河東裴氏。畜鸚鵡。常念佛。過午不食。臨終
十念。氣絕。火化之。得舍利十餘粒烱然耀目。僧慧觀
者用陶甓建塔。以旌其異。成都尹韋臯為之記。有了
空相于無念留真骨于巳斃之句云。

鴝鵒

宋黃巖正等寺觀公。畜鴝鵒。能言。常念佛不輟。一日
立化。穴土塟之俄。而舌端出紫蓮華一朵。靈芝律師
甞為之讚。有立亡籠閉渾閒事化紫蓮華也太奇之
句焉。

又

潭州人。養一鸜鵒。俗名八哥兒。見僧念佛。亦學念佛。
遂捨與僧。此僧常教念阿彌陀佛。後斃。僧為小棺埋
之。塚上生蓮華一朵。開棺看。其根自口中生。人為偈
云。有一飛禽號八哥。解隨僧口念彌陀。死埋平地蓮
華發。人不回心怎奈何。葢阿彌陀佛有誓願云。眾生
念我名號者。必生我國。凡言眾生者。上自天人。下至
微細蟲蟻之類。皆是以此觀之。則此八哥兒。必生極
樂世界。為上善人矣。人而不知。人而不修。可痛惜哉。
事在潭州城外。因此而名其城門。

靈犬

大清杭郡橫河橋東街普慈寺僧天一。畜一犬。每遇
蓮社眾信齊集。誦經念佛。犬即蹲伏。而靜聽者有年
矣　康熙五年。六月六日。俗例猫犬同俗狥例。浴此

犬于池。次早死于圊側。僧眾憐之。為說三皈依。持呪
焚埋。犬忽起立。聽法音竟。復合前爪而仆。如合掌然。
一眾驚嘆。犬既現此神異。則知平日蹲伏時。必竭誠
信向。口雖不能言。而心自默念。其往生安養。作上善
人無疑矣。犬尚有此顯應奇跡。人之䖍修淨土者。更
當何如耶。天一為之誦曰。荒荒古苑半。蘼蕪。幸有靈
尨義未辜。踏徧苔蘚迎善客。吠殘蘿月警頑夫。遺駭
自把真心顯。公案誰參佛性無。多載盡誠。緣忽謝茶
毗莫異。海山狐特錄之。以與鸚鵡鴝鵒。並垂不杇。然
二禽猶能出口。犬則惟是默持。實亘古希有之異云。

念佛現應

龍舒云。極樂國土。雖去此百萬世界。論其迹則不
勝其遠。然佛之慧性。含虗空世界。故無所不在。是
以一切眾生。舉意動步。皆在佛之性中。至心懇切。
無不應驗。謹將傳記所載。耳目所經。現世感應者
錄之。

請佛形儀

天竺雞頭摩寺五通菩薩。以神力往安樂國。見阿彌
陀佛。陳云。娑婆眾生。願生淨土。無佛儀形。請垂降許。
佛言。汝應先行。尋當現彼五通。還聖儀巳。至一佛五
十菩薩。各坐蓮華。在樹葉上。遂傳寫流布。

勝會書名

長蘆宗賾禪師。遵遠祖遺範。建蓮華勝會。普勸念佛。
一夕夢。一人烏巾白衣。丰貌清美。揖而曰。欲入公蓮

華勝會。乞書一名。賾問何名。答曰。普慧。書巳又云。家
兄普賢亦乞併書。賾覺而檢華嚴離世間品。有二菩
薩名。因思佛子助佛揚化。必有聖賢。為之幽贊。然則
與此會者。豈小緣哉。遂以二菩薩為會首云。

法門最勝

唐慧日。泛泊渡海。達天竺。參訪知識。咨稟捷徑要法。
天竺學者皆讚淨土。至健䭾羅國。東北大山有觀音
像。日乃七日叩頭。又斷食。畢命為期。至第七日夜。忽
見觀音。現紫金身。坐寶蓮華。垂手摩日頂曰。汝欲傳
法。自利利他。惟念西方極樂世界阿彌陀佛。當知淨
土一門。勝過諸行。說巳忽滅。日回長安。普勸念佛。

夫婦見佛

宋葛濟之。句容人。稚川後也。世事仙學。妻紀氏獨精
誠念佛。元嘉十三年。方在機杼。忽覺空中清明。因投
杼仰瞻四表。見西方有佛現身。寶葢幢幡。映蔽雲漢。
喜曰。經言。無量壽佛其即此耶。面佛作禮。濟之驚異
就之。紀氏指示佛所。濟之亦見半身。俄而隱沒。祥雲
五彩。親里咸睹焉。自是多歸佛法。

鬼不敢噉

佛世有一國。鄰于羅剎。雖剎食人無度。王約自今國
中。家以一人。次第送與。弗得枉殺。有奉佛家。止生一
子。次當充行。父母哀號。囑令至心念佛。以佛威力。鬼
不得近。明晨往視見子。尚在將之而還。羅剎之患由
此遂息。


念佛却鬼

望江陳企。甞妄殺人。後見鬼現。企畏懼。急念阿彌陀
佛。鬼不敢近。企念佛不巳。鬼遂不現。後常念佛。臨終
坐化。後半年附本家孫女妙光云。我因念阿彌陀佛。
巳生極樂世器。舉動言語。一如平生。親戚相知。皆來
看。至兩三日。家人云。惜乎你在生時。不曾傳得喜神
供養。企遂現儼然如平生。唯面帶少顏。葢西方長生
不老。其頭如佛之螺髻。葢成佛之漸也。

念佛聰辯

隋南嶽慧思禪師。精心事佛。因夢阿彌陀佛。與之說
法。自是聰慧過人。辯才無礙。

念佛薦亡

宋鎮江張繼祖。篤信西方。其乳母死。多為念阿彌陀
佛。追薦。一夜夢母來謝云。荷君念佛。巳生善趣。

念佛眼明

宋懷寧縣營田庄。有阮念三嫂。患兩目。將盲常念阿
彌陀佛。遂得開明。

閻王勸婆

宋鎮江金壇縣株林村蔣婆。年七十許。死至陰府。命
未盡。當還閻羅。王問云。汝能念經否。對曰不能。王云。
汝不能念經。當念阿彌陀佛。既放還。蔣婆謂。閻羅王
教我念佛。更無可疑。故常念佛。近百二十歲。方終。其
生淨土。斷可必矣。

睡寢得安


宋劉仲慧。湖州長興人。患夜夢恐怖。有教以念佛者
遂至誠高念一百八徧。然後就寢。當夜神魂晏然。自
是繼念不輟。

念佛脫難

宋晉江邵彪。字希文。為士人時。夢至一官府。人皆稱
安撫。彪自喜曰。豈非予及第後作安撫乎。行至前見
一官問曰。汝知汝未及第因否。對云不知。令引彪去。
見一大鑊煑蛉蜊。見彪乃作人聲。呌彪姓名。彪遂念
阿彌陀佛。方念一聲。蛉蜊皆變黃雀飛去。彪後果及
第。至安撫使。以此見殺生。阻人前程。不可不戒。又見
佛力廣大。不可不敬。官職自有定分。而人不可以苟
求者也。

念佛止疾

宋王龍舒。附舟至鎮江。閘中闕水。不能行。乃于金山。
借四經。即阿彌陀經也。欲校勘刊板廣傳。舉筆之時。
右手有風。其指自掉。寫字不便。乃舉指念阿彌陀佛。
與觀世音菩薩。數聲禱告。乞除風疾。以成就寫此經。
禱畢。指遂不掉。以至終帙無恙。以此見佛與菩薩只
在目前。但人信心不至耳(龍舒自記)。

念佛免死

有一老婦雙瞽。令小兒牽行。常念阿彌陀佛。一日息
于舊屋之下。屋忽傾倒。小兒走去。老婦在下。乃有二
木相拄。護于老婦之上。得不壓死。

念佛辟瘧


宋李子清。久瘧不愈。龍舒居士授之一方教。以臨發
之際。專志念佛。然後服藥。子清信而行之。當日減半。
次日復念。遂全愈。自是篤信念佛。

舍利迸現

宋贑州廉中大夫恭人。繡丈六身阿彌陀佛。方及半。
忽有舍利。現綵縷中。舉宅驚嘆。

又

真州鍾離少師。任氏夫人。修西方。雕阿彌陀佛像長
四寸八分。龕飾甚嚴。常頂戴行道。其像眉間忽迸。出
舍利。大如黍米。光彩照人。

治病得愈

宋秀州一僧。常念阿彌陀佛。為人治病。有病者請往。
常得痊愈。州人敬信如佛。

兒孫免難

宋鎮江村落間。有一老人。每有事。必合掌至額。念阿
彌陀佛。其孫方二三歲。因隨母至田野。忽失之。老人
尋訪不見。後數日。人告云。在溪外。果尋得之。見足跡
徧于灘上。其溪甚深。不知此兒何緣過彼。又久而無
恙。人以為其祖至誠念佛所感也。

念佛脫械

元至正十五年。張士誠攻湖州。江浙丞相與戰。擒四
十人。囚檻送戮。夜宿西湖鳥窠寺。適大猷謀禪師徐
步廊下。囚因求救。師教至心念南無救苦救難阿彌
陀佛。中有三人。信受其語。念不絕口。天曉發。囚易枷

鎖。至三人刑具不足。惟繫以繩。既而審鞫。知良民被
虜者。遂得釋。

念佛鬼敬

明海昌村民某。有老媼死附家人言。平生事及陰府
報應甚悉。鄉人環而聽之。有一人在眾中。忽攝心念
佛。媼謂曰。汝常如此。何患不成佛道。問何故。曰汝心
念阿彌陀佛故。問何以知之。曰見汝身有光明故。村
民不識一字。瞥爾一念。尚使鬼敬。況久修習者乎。是
故念佛功德。不可思議。

女轉男身

大清杭郡府治前管米山皂隸王三官之母。孀居。年
老。日唯念佛。所積十餘金。悉向靈隱施捨。　康熈元
年五月。寢疾亡去。半日復甦曰。我去投一男胎。因彼
處纔。請收生婆。時辰未到。故我轉來。與你們說。更憩
半餉而沒。

念佛生天

大清仁和塘棲鎮卓孺人。法名濟永。乃左春坊卓朗
彝之姊。而為予元配也。生平性直心慈。篤信佛法。尊
禮玉林具德兩大師。間亦施捨僧尼。遇貧苦疾痛者。
必矜恤之。辛丑歲。予六十初度得王龍舒淨土文。心
切向往。遂專修淨業。卓亦依法。修習日課念佛。誦彌
陀經。巳五六年矣。今　康熈丁未。閏四月初二日辰
刻。忽示微疾。初三日戌時。忽自坐起。瞑目安然。而逝。
及殮時。顏色如生。歡容可挹。眾咸嘉嘆。逆知其必歸

善地矣。至五七之夜。託夢與兒媳陳氏云。前者有天
神。執長柄香爐迎我。故我即去。因問云。曾知死否。答
云。初猶朦朧不知。今巳知矣。我今不喜着艶服。直入
臥內開箱。換一荳菉色衣。一月白色衣洒然而去。蚤
起媳。詳述其夢。予檢視箱中。果有此二色衣焉。又是
夜老婢桂香亦夢。孺人層臺端拱。高坐前廳。所帶俱
冠纓珠絡。若諸天狀。又復現此一相。則其生天無疑
矣。謹據實具錄。一字無虗。用告眾。信萬萬。及蚤念佛。
發願往生。臨命終時。自有妙境現前。決然不爽。此其
明騐也。寶蓮道人特識。以堅巳信。并以勵法界之共
信者。

佛示念佛十種功德

若人受持一佛名號者。見世當獲十種功德利益。

  
  * 一晝夜常得諸天大力神將并諸眷屬。隱形守護。
  * 二常得二十五大菩薩如觀世音等及一切菩薩。常隨守護。
  * 三常為諸佛晝夜護念。阿彌陀佛常放光明。攝受此人。
  * 四一切惡鬼若夜叉羅剎。皆不能害。一切毒蛇毒龍毒藥。悉不能害。
  * 五一切火難水難冤賊刀箭牢獄枷杻橫死枉死。悉皆不受。
  * 六先所作罪。皆悉消滅。所殺冤命。彼蒙解脫。更無質對。

  * 七夜夢正直。或復夢見阿彌陀佛勝玅色身。
  * 八心常歡喜。顏色光澤。氣力充盛。所作吉利。
  * 九常為一切世間人民。恭敬供養禮拜。猶如敬佛。
  * 十命終之時。心無怖畏。正念現前。得見阿彌陀佛并諸菩薩聖眾。手持金臺。接引往生西方淨土。盡未來際。受勝玅樂。

歷代尊宿

廬山遠祖師。悟摩訶般若深旨。號東方護法菩薩。而
六時念佛。三覩聖像。往生淨土　天台智者大師。妙
悟法華。一家教觀。萬代宗祖。而生則面西。辯十種疑。
疏十六觀。極談淨土　百丈大師。馬祖傳道嫡子。天
下叢林共宗。而祈禱病僧。化送亡僧。悉歸淨土　永
明壽禪師。得無礙辯才。柱石宗門。偏贊西方上上品
生。敬及冥府　死心新禪師。繼席黃龍。宗風大振。而
切意淨業。著勸念佛文。令人發哀起信　真歇了禪
師。嗣丹霞淳公。洞下一宗。至師大顯。而卓庵補陀。專
意西方。有淨土集。行世　慈受深禪師。得法于長蘆
信公。專心念佛。而謂修行捷徑。無越淨邦。建西方道
場。苦口勸眾　圓照本禪師。道續天衣。宗弘雪竇。法
雷震地。師表兩朝。而淨業兼修。標名上品　石芝曉
法師。嗣月堂洵公。洞徹教部。以淨業化人。甞集大藏
諸書。有樂邦文類。行世　寂堂元禪師。學禪于密庵
傑公。篤行念佛三昧。感金甲神自天而降。夢紅蓮華
從地而出。由是十洲蓮宗大行　中峯本禪師。得法

高峯妙公。學者仰如山斗。而云。禪者淨土之禪。淨土
者禪之淨土。有懷淨土詩百首。勸人念佛　優曇宗
主。居廬山東林善法堂。著蓮宗寶鑑。奉旨板行。為淨
土中興　王以寧侍制。自稱彌陀弟子　晁悅之翰
林。答趙子昂書。稱西方淨土是真語實語　陳瓘侍
制。作延慶寺淨土院記。極贊念佛。以上略舉諸大尊
宿。其餘尊宿修淨土者。不可勝紀。

蓮池大師曰。自遠祖至優曇。歷代尊宿。無不崇奉淨
土。下士大夫。安可不斷疑決志勇猛銳進哉。

淨土全書卷下(終)