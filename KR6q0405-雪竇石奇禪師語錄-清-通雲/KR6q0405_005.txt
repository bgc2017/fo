










雪竇石奇禪師語錄卷第五
嗣法門人行正等編錄

佛成道上堂。初七初八。誰無分別。人情道情。世法佛
法。南北東西恣行腳。大雪滿長安。填溝塞壑。釋迦老
子睹明星悟道。人人盡知。且道文殊堂裏萬菩薩是
甚麼人為他羯磨。良久云。不得諱卻。

王居士等請上堂。僧問。劍刃交鋒。當機不讓。如何是
臨濟宗。師云。特地一場愁。進云。君臣道合。就路還家。
如何是曹洞宗。師云。白雲萬里。進云。杲日當空。機超
物外。如何是雲門宗。師云。高著眼。進云。放去收來。大
坐當軒。如何是溈仰宗。師云。須記熟。進云。月映蘆花。
影沉秋水。如何是法眼宗。師云。千里萬里。進云。五宗
綱要蒙垂示。雪竇門庭是若何。師便打。乃云。十月小
陽天。衲子眼皮穿。覷破也奇特。如何不當錢。且道如
何是奇特事。豎拄杖云。七十二棒且輕恕。一百五十
應放難。喝一喝。

上堂。僧問。木落孤峰露。雲開萬里天。尋常一句子。不
必更重宣。如何是出格底句。師云。老僧今日上堂。進
云。猶是尋常底。師云。如何是出格底。進云。覿體全彰。
當陽獨露。師云。大好出格。便打。乃云。一之日觱發。兩
耳聲寒鳴聒聒。山河大地盡圓通。直得虛空熾然說。
熾然說。無間歇。貴在諸人當下瞥。瞥不瞥。若要梅花
撲鼻香。須是一番寒徹骨。喝一喝。是汝諸仁。不消久
立。拄杖一卓。下座。

上堂。臘月朔。寒風作。吹倒須彌山。驚起撩天鶚。人人
鼻孔昂藏。個個眉毛卓朔。還見麼。青山不老磨今古。
流水何曾洗是非。

上堂。臘月半。日輪煥。高著眼。快了斷。不了斷。豎拂子
云。是甚麼。復一擊云。只知事逐眼前過。不覺老從頭
上來。


道光上人誕。請上堂。僧問。壽屆古稀。一輪杲日正當
天。人逢春色。十方衲僧同聚會。正與麼時。未審如何
慶讚。師云。眉毛長十丈。進云。與麼則學人禮拜有分。
師云。莫磕破頭。僧喝。師云。識甚好惡。乃云。一年一度
春。一年一度老。春老恰相當。日輪紅杲杲。人人頂𩕳
上萬仞圓光。腳跟下纖塵俱掃。無位真人向面門上
高聲喚叫。看看。百年三萬六千日。反復原來是者漢。
喝一喝。復舉昔日韓文公問大顛禪師云。和尚春秋
多少。顛提起數珠示云。會麼。公云。不會。顛云。晝夜一
百八。文公罔措。又一日問首座。秪如堂頭和尚道晝
夜一百八。意旨如何。首座扣齒三下。文公復問大顛。
顛亦如是。公云。信知佛法無二。顛云。見甚麼道理乃
云無二。公云。適來門首接見首座。亦復如是。顛遂喚
首座問云。適來答侍郎佛法是否。座云。是。顛便打。趁
出院。師云。大顛雖據令而行。有伸無理。首座喫棒。有
理無伸。雪竇今朝忍俊不禁。要為者兩個老漢分析
一下。打個平交。雖然。忽有個禪客出來道。老和尚休
休。不如自掃門前雪。莫管他人屋上霜。呵呵。便下座。

佛誕。授衣拂。上堂。僧問。紅爐燄燄。法雨紛紛。天上人
間皆解脫。銅頭鐵額總陶鎔。如何是陶鎔一句。師豎
拂云。會麼。僧喝。師云。向甚麼處喝老僧。僧擬議。師云。
去。乃云。今朝四月初八。世尊降誕時節。山花岸柳爭
妍。祖意都來漏洩。所以道欲識佛性義。當觀時節因
緣。時節若至。如睡忽覺。如忘忽憶。記得我先師住金
粟時。一日上堂。舉起拄杖云。古人道。舉一不得舉二。
放過一著。落在第二。遂擲下杖云。老僧落二去也。且
道一又如何舉。便下座。老和尚有年有德。其力不堪。
若論舉一則又何難。遂舉拂云。雪竇舉一也。汝等諸
仁還見麼。擊拂子云。秖者個囑付山夫正上座。善自
護持。便下座。


西堂冷上座誕辰。請上堂。問。如何是主賓互換。啐啄
同時一句。師云。禮拜著。進云。恁麼則海不揚波。千谿
競注。師云。看取腳下。堂禮拜云。長鯨一吸海水盡。森
森露出珊瑚枝。師云。也難得。堂一喝。師便打。乃云。五
月六月。無風便熱。驀地涼生。好個時節。是甚麼時節。
不見道秋江清淺深。白露和煙島。良哉觀世音。全身
入荒草。雖然。秪如道有物先天地。無形本寂寥。能為
萬象主。不逐四時凋一句又作麼生。以拂子左右拂
云。還會麼。昨見梧桐飄一葉。今朝秋滿萬山頭。便下
座。

結冬上堂。僧問。千佛出興。過犯彌天。祖師西來。自救
未了。未知和尚今日陞座又作麼生。師云。老僧有甚
麼過。進云。爭奈傍觀者哂。師云。哂個甚麼。僧以手撥
眉云。貓。師便打。乃云。一期結制。今日為首。不許諸仁
向外馳走。團圞只在火爐頭。既在火爐頭。且道火爐
闊多少。直饒向者裏道得倜儻分明。正好入此爐鞴。
受此鉗鎚。煆煉得十成無滲漏。於二六時中涵養得
淳淳熟熟。等閒出向人前。或拈一機。示一境。自然賓
則始終賓主則始終主賓主交參轉換落落地不致
傷鋒犯手。方堪為從上種草。所以臨濟大師云。參學
人大須仔細。如賓主相見。便有言說往來。或應物現
形。或全體權喜怒。或現半身。或乘獅子。
或乘象王。如有真正學人便喝。先拈出一個膠盆子。
善知識不辨是境。便上他境上做模做樣。學人又喝。
前人不肯放。此是膏盲之病。不堪醫治。喚作賓看主。
或是善知識不拈出物。隨學人問處即奪。學人被奪。
抵死不放。此是主看賓。或有學人應一個清淨境界
出善知識前。善知識辨得是境。把得住。拋向坑裏。學
人言大好善知識。即云咄哉。不識好惡。學人便禮拜。
此喚作主看主。或有學人被枷帶鎖出善知識前。善

知識更與安一重枷鎖。學人歡喜。彼此不辨。喚作賓
看賓。大德。山僧所舉皆是辨魔揀異。知其邪正。師云。
殺人刀。活人劍。乃上古之規繩。亦今時之樞要。誠不
容易。山僧今朝與麼舉。且道還有過也無。良久云。若
是陶淵明。攢眉便歸去。卓拄杖下座。

上堂。古人道者一片田地分付來多時了也。我立地
待你搆去。是則是。誣人之罪。義所難容。

立春上堂。今日新春。山僧不合向諸仁屙。便下座。

上堂。僧問。光境俱忘。復是何物。師一喝。進云。除卻者
個。將何示人。師便打。乃云。臘月一交單拆。烏龜背上
爆紋生。水底凍殺跛鱉。一喝。下座。

解制上堂。僧問。德山棒無端誑謼平人。臨濟喝覿面
瞞他識者。如何是賓中主。師云。高著眼。進云。大座當
軒孰敢窺。眼光爍破四天下。如何是主中賓。師云。站
過一邊。進云。佛祖到來齊按過。吹毛凜凜逼人寒。如
何是主中主。師云。老僧在者裏。進云。踏破銕鞋無覓
處。相逢到處問疏親。如何是賓中賓。師云。莫亂走。進
云。賓主巳蒙師指示。辨魔揀異事如何。師云。與你三
十棒。僧喝。師云。亂喝。乃云。昨乃天童掃塔回。今朝陞
座示全提。燈光零亂分明極。觸處梅香影齊。高著
眼。絕遲回。肩橫拄杖不思議。還家盡是兒孫事。布袋
打開任爾為。以拄杖一卓。下座。

大士成道。吳門黃五芝居士薦嚴請上堂。六月十九
個觀音。法界本無出沒身。大雨狂風無間歇。虛空翻
覆說無生。遂舉文殊大士問庵提遮女日。生以何為
義。女曰。生以不生生為生義。殊曰。如何是生以不生
生為生義。女曰。若能明知地水火風四緣未嘗自得。
有所和合而能隨其所宜。是為生義。殊曰。死以何為
義。女曰。死以不死死為死義。殊曰。如何是死以不死
死為死義。女曰。若能明知地水火風四緣未嘗自得。

有所離散而能隨其所宜。是為死義。既如是。生即無
生。死亦無死。無死無生。正是倚天長劍。逼塞太虛。剎
剎塵塵。總是個清淨法界。一道大均。且如今日黃五
芝居士追嚴。二親又在甚處安身立命。良久云。圓通
門大啟。不動體全彰。下座。

沈尚卿居士請上堂。節屆中元。擊大法鼓。一缽和羅。
解倒懸苦。大眾。倒懸苦巳解。汝等也須照顧。且道照
顧個甚麼。以拂子左右拂云。天堂佛國總由他。飯裏
有沙須咬破。

到禹門掃幻祖塔。眾請上堂。僧問。未開口巳前請師
道一句。師和聲便打。乃云。龍池法窟。祖翁道場。不肖
兒孫今日歸來掃塔。燒一炷香。承我法兄堂頭和尚
命兩序諸公洎及大眾請山僧陞座。舉揚正法。則不
妨言我所欲言。且道言個甚麼。豎拂子云。諸仁者委
悉麼。要知此物非他物。勿可輕看當等閒。喝一喝。下
座。

出隊歸。上堂。僧問。和尚出山。梯航九有。津濟四生即
不問。如何是途中句。師云。到江吳地盡。進云。瀑飛千
丈雪。山鎖萬重雲。如何是到家句。師云。隔岸越山多。
進云。未審出山還山是同是別。師云。今日始安閒。進
云。恁麼則動若行雲。止猶谷神去也。師便打。乃云。出
山一載。兩序頭首料理常住事事如意。佛祖龍天人
人歡喜。山僧一向在外。者邊那邊。東觸西觸。博得四
大猶如破舟相似。不堪裝載。無所濟用。今日要說佛
法。縱然有口不能說得。且待來日。

上堂。清秋七月十五。是處修建盂蘭盆會。解倒懸苦。
召眾云。且道倒懸苦作麼生解。豎拂子云。還見麼。無
量壽佛在山僧拂子頭上放大光明。普照三千大千
世界。百億日月。百億四天下。百億四大海。百億五須
彌。百億欲界色界無色界。於諸天宮殿內。皆有菩薩

四眾圍繞。隨機說法。各各不同。頓說漸說。實說權說。
縱橫說。顯了說。蓋覆說。凡有所說皆說此一心法。於
此會得。何恩不報。何福不臻。何苦不除。何怨不解。所
以道若人欲了知。三世一切佛。應觀法界性。一切惟
心造。擊拂子云。還委悉麼。諸佛於此一心成等正覺。
轉大法輪。菩薩於此一心圓滿六度萬行。緣覺於此
一心洞明十二緣生。聲聞於此一心三明六通。證入
解脫。諸天於此一心高超十地。人倫於此一心具足
十善。修羅於此一心永離憍慢。地獄於此一心迥脫
苦輪。乃至餓鬼畜生。四生十類。莫不皆悟自心。成自
心佛。所以道惟是一心法。遂成十法界。祖師又道覓
心了不可得。心既不可得。佛亦不可得。菩薩亦不可
得。緣覺亦不可得。聲聞亦不可得。諸天亦不可得。人
倫亦不可得。乃至修羅地獄。餓鬼畜生。四生十類皆
不可得。正與麼時又作麼生。良久云。願今得果成寶
王。還度如是恒沙眾。

上堂。今朝是重九。不飲曹山酒。東籬黃菊漸開香。龍
山落帽可知有。衲僧行處驅風雷。驚倒南辰禮北斗。
一喝。下座。

戴良全良善居士請上堂。九月二十一。楓林葉盡赤。
良時作善緣。底事如何說。不見道生心受施。淨名蚤
訶。有法可說。世尊不許。直饒無物可施。無法可說。佛
祖無容。聖凡不立。猶是半珠。未為全璧。且道畢究如
何。三德六味味愈高。一句了然超百億。一喝。下座。

開爐。上堂。十月二十虛空壁立。諸方叢林開爐結制。
雪竇今朝亦不妨遵例。記得先師柱金粟時上堂云。
大地分明一個爐。看來渾是火柴頭。老僧信手輕挑
撥。便解翻身動地流。豎拄杖云。還有恁麼底衲僧也
無。試出來𨁝跳看。老和尚雖然一期為眾竭力。大似
勞而無功。爭如不肖雪竇。昨日草篷下偶爾火發。山

僧挑撥知事頭首大眾各各自解翻身。盡出𨁝跳。腳
跟下七縱八橫。一一動轉臨時。不假他力。蓋有一夥
護法伽藍神冷地忍俊不禁。把火柴頭輕輕撲滅。知
事頭首大眾直得一場懡㦬燈籠露柱亦不可道不
懡㦬老僧亦不可道不懡㦬拄杖子亦不可道不懡
㦬一喝下座。

正首座立僧。上堂。僧問。把住絲毫。千丈合流含碧漢。
放行線道。乳峰吐日照雲堂。正恁麼時。不把不放又
作麼生。師便打。進云。和尚卻又放行去也。師云。高著
眼。僧擬議。師便喝。乃云。獨掌不浪鳴。明教與香林雪
後始知松柏操。夜深方見把鍼人。召大眾。且道誰是
把鍼人。若不會。問取首座。

長至上堂。召大眾。晷運推移。日南長至。首座偷懶。不
肯為眾小參。故討老僧氣力。直得人人兩眼睜睜。噓。
昨夜三更失卻牛。天明重復遭指註。一喝。下座。

庵主靈玄密嚴領眾請上堂。臘月朔。恣寥廓。南山燒
炭北山紅。萬里天邊飛一鴞。會則是處生涯。未會則
南天台。北五臺。一任驢腳馬腳。喝一喝。復云。昔有僧
遊臺山。問一婆子云。臺山路向甚處去。婆云。驀直去。
者僧纔行三兩步。婆云。好個師僧。又恁麼去。後有僧
至趙州。州云。待我勘過者婆子。明日便去。亦如是問。
婆亦如是答。州歸。謂眾云。臺山婆子我為勘破了也。
趙州老人眼光爍破四天下。只見得一邊。道個勘破
婆子殊不知自巳卻被婆子勘破雖然一機一境一
問一答一個對。一個勘破。有甚難。秖如現前數眾總
是臺山婆子。又作麼生勘。眾中還有勘得底麼。若勘
得。可為衲僧。若勘不得。且放此話大行。

東剡濟松二禪德領眾請上堂。天晴一月來。喜見林
泉雨。少婦棹輕舟。歌聲逐流水。拄杖子驀跳上三十
三天。擉著帝釋鼻孔。東海鯉魚打一棒。雨似盆傾。且

道是何宗旨。良久云。還會麼。頃教放下身心。自然仁
義禮智。擲拄杖下座。

歲朝上堂。舉鏡清有僧問。新年頭還有佛法也無。清
云。有。僧云。如何是新年頭佛法。清云。元正啟祚。萬物
咸新。僧云。謝師答話。清云。鏡清今日失利。有僧問明
教。新年頭還有佛法也無。教云。無。僧云。年年是好年。
日日是好日。因甚卻無。教云。張公喫酒李公醉。僧云。
老老大大。龍頭蛇尾。教云。明教今日失利。師云。者兩
個老漢。等是善知識為人。道有也失利。道無也失利。
然則失利雖同。其間作用似有不同。一人有回天轉
地之機。一人有順水推舟之作。若有人辨得出。雪竇
與他三十拄杖。且道何故。具擇法眼者試辨看。

新昌平頂山太平庵隱然上人領眾請上堂。新正十
日。天花狼籍。南海波斯與拾得寒山在庭前相笑云。
且喜新昌石佛供養達磨大師。請天台羅漢我等總
在其間。並無有人識得。要問老和尚。設有人識得又
作麼生。老僧向他道。雪竇山門砌造彌勒法座。且為
我一齊去抬石。

立春。古杭范君瑞請上堂。居士問。向上一路。千聖不
傳。如何是不傳底句。師云。你只一拜彀了。進云。和尚
恁麼道是傳不傳。師云。再拜兩拜。進云。可謂慈雲彌
布三千界。法雨均霑大地春。師云。與你一棒。士喝。師
云。再喝看。進云。禮拜去也。師便打。問。如何是雪竇境。
師云。門對千尋瀑。進云。千丈崖瀑水競下。且道誰人
收得。師云。看腳下。進云。含珠林數松挺秀。因甚老龍
不栖。師云。且莫眼花。進云。人境巳蒙師指示。大地回
春意若何。師云。頂門上薦取始得。乃云。東君始行令。
百物盡蒙春。瑞氣開嘉運。人惟日用親。作麼說個日
用親底道理。不見龐居士云。日用事無別。惟吾自偶
諧。頭頭非取捨。處處勿張乖。朱紫誰為號。丘山絕點

埃。神通并妙用。運水及搬柴。夫如是則梅花香暖。無
非古佛風規。流水聲長。盡是道人家活。驀豎拄杖云。
還會麼。擲下云。不必多言。便下座。

程乃寧居士請上堂。僧問。龐居士問馬祖云。不與萬
法為侶者是甚麼人。祖云。待汝一口吸盡西江水即
向汝道。今日居士亦如是問。未審和尚作何抵對。師
云。一狀領過。乃云。二月二十五。雨法雨兮擊法鼓。謂
是我生辰。無可無不可。何以不見道。恁麼也得。不恁
麼也得。恁麼不恁麼總得。到者裏手擎仲尼日月。腰
佩佛祖靈符底丈夫。自然領略得去。是則是。設有個
目機銖兩底衲僧出來道。老和尚。秪如恁麼也不得。
不恁麼也不得。恁麼不恁麼總不得。又作麼生。呵呵。
山僧被他一問。只得借光於檀越。向道。雪竇寺裏今
日有齋。一喝。下座。

黃洪振居士為母壽。請上堂。清和四月天。梁燕語喃
喃。犁雨家家足。青秧競插田。正所謂欲識佛性義。當
觀時節因緣。時節既至。佛性義又如何識。若能識得。
不妨同天同地。同陰同陽。同凡同聖。同老同少。同壽
同康。無同無異。無不同無不異。更說什麼七十八十。
春秋多少。會麼。千山勢到嶽邊止。萬派聲歸海上消。
佛誕。沈恂如居士請上堂。值譚協鎮到山。師云。淨梵
王宮生悉達。便是今朝四月八。九龍吐水降吉祥。若
天若人盡歡悅。召大眾。歡悅且置。秪如道未離兜率。
巳降王宮。未出母胎。度人巳畢。又當如何。良久云。委
悉也無。不立一塵家國盛。頂天立地丈夫兒。復舉昔
日錢塘鎮使在界上為鎮帥時。問僧。其或相契。即留
止宿一日。因二僧至。遂問。近離甚處。云。江西馬大師
處。帥云。馬師有什麼方便。僧云。道即心即佛。便被揖
出。又有二僧到。亦如前問。僧云。非心非佛。亦被揖出。
不得止宿。師云。坐籌帷幄。決勝千里。還他鎮帥本分

作家。如者二僧也須救取始得。若是山僧。待揖出時
不妨向他道。相識滿天下。今朝有一人。若道得者一
轉語。不惟令鎮帥知有行腳衲僧。抑亦自巳有多少
光彩。秪如雪竇今日護法入山。款留止宿一句又作
麼生。相逢原故舊。同喫趙州茶。

結夏上堂。四月十五日。天雨地上濕。今朝結夏安居。
不許向外拋擲。夫如是折旋俯仰。無非本地風光。食
息起居。不離自家境界。一任天來龍來。神來鬼來。凡
來聖來。魔來佛來。總不能動著些子。所謂以大圓覺
為我伽藍。身心安居。平等性智。雖然。猶涉化門。未是
衲僧巴鼻。大眾。要知衲僧巴鼻麼。萬古碧潭空界月。
再三撈摝始應知。下座。

西堂解上座六袟請上堂。今朝五月六。波斯眼光如
日酷。等閒爍破四天下。依舊山青水綠。恁麼中不恁
麼。不恁麼中卻恁麼。又作麼生。無相光中千佛現。清
虛一道亙常存。

上堂。五月十五榴花噴火。寶王剎海高懸。直得萬歲
塔與乳峰山一齊起舞。且道何故。國有定亂之劍。家
有白澤之圖。

蟠龍若乾禪師訃至。上堂。六月初一。虛空迸赤。泥牛
走入海。石人也淚出。昨朝蟠龍和尚訃至。卻道去歲
四月八日示寂。直令山僧不勝痛惜。還委悉麼。道義
不從貧處斷。交情豈向鬧中投。

黎瞻湛持二上座為蟠龍大師請上堂。古人道。舉一
不得舉二。放過一著。落在第二。雪竇舉一了也。大眾
還見麼。若不見。不妨為爾說破。豎拂子云。蟠龍即今
在山僧拂子頭上高揮大抹。換斗移星。撫沒絃琴。唱
無生曲也。爾還聞麼。既聞。且道音調如何。遂放下拂
云。金雞啼上玉欄杆。自有嘉聲繼高哲。一喝。

解夏上堂。七月十五日。眾僧自恣時。千尋瀑雪飛寒

玉。大丈夫兮合自知。

結冬。牧貧知浴領台鎮葵吾司護法洎各標官請上
堂。一期結制。要看頭釆。本自脫灑。好便脫灑。人人盡
是丈夫兒。眼睛休被眉毛蓋。豎拄杖云。看看。十方諸
佛諸祖師。乃至天下老和尚。盡在拄杖頭上各各安
其居。正其位。眉毛卓朔立地聽。虛空為鼓。須彌為槌。
以拄杖擊香几云。鼕鼕。大眾還聞麼。還見麼。直下見
處精明。聞處透徹。去住自由。無在不在。若是聞不出
聲。見不超色。總被拄杖子穿卻鼻孔。

薦亡。陞座。昨朝十五。今辰十六。自從無始以至盡未
來際。總不出當人一念鑒覺。今日普生聶居士為先
考天香府君先妣李孺人超脫懺悔。請山僧陞座說
法。也只是開悟者一念鑒覺。普生居士出眾作禮。師
豎拄杖云。鑒麼。士云。鑒。擊香几云。覺麼。士云。覺。復云。
果向者裏鑒得徹。覺得透。直下悟去。即乃無邊剎境。
自他不隔於毫端。無邊剎境是佛境。佛境即是我境。
一念是我念。我念即是佛念。佛念即是我念。至於念
佛。念法。念僧。念父母。念師長。念眷屬。念君親。念天地。
念日月。念彼念此。念古念今。無非是此一念。十方蕩
蕩。寬廓無餘。豈止超脫一世父母而巳。既然。且道普
生居士二親即今在甚處安身立命。會麼。天香觸處
蓮華國。萬象光中百福嚴。咄。

比丘戒。願海庵主同大心請上堂。一二三四五。雪竇
不打禾山鼓。戒光赫赫頂門圓。珍重諸仁休莽鹵。僧
伽黎安陀會缽多羅三德六味供佛及僧法界。人天
普同供養。且道施者是誰。受者是誰。誰復誰。大心人
兮應合知。不知問取優波離。一喝。下座。

成道日。新戒思明請上堂。大寒臘月天。頭方足底圓。
通身冷徹骨。忍辱鎧披肩。直得戒香。定香。慧香。解脫
香。光明雲臺周法界。看看。在日前。大眾還見麼。見則

便見。切莫思量。

懷慈殿主泥蓋佛殿。請上堂。僧問。階級不落是什麼
人。師云。禮拜著。進云。不禮拜又作麼生。師云。你是個
倔強漢。進云。學人不會。請和尚指示。師云。將謂。將謂。
問。教中道。若能轉物。即同如來。指座前香爐云。者個
是物。和尚作麼生轉。師云。圊房裏是那個打掃。進云。
露柱抽橫骨。虛空弄爪牙。師云。閒言語。乃云。春風三
日。春雨維新。萬物蒙濡。人人生喜。天上天下。了無空
處。一聲㘞地。惟我獨尊。以拄杖指云。大眾還見麼。目
前得力分明事。一句當陽殿閣新。下座。

春日。僧幢萃長二上座鋪地。請上堂。臘月二十四。平
地春風起。觸目見新光。人人生歡喜。召大眾。且道歡
喜甚處生來。還會麼。請看腳下。

燈節。微庵監院請上堂。今日元宵節。連綿雨未晴。家
家門前火把子。還有辨得底麼。若無。問取監院。

解制上堂。常年解制正月十五。今朝乃是二十。不是
有意遲延。亦非無心蚤及。且道因甚如此。良久云。還
會麼。試聽老僧一頌。澹蕩春風徹曉晴。腳跟搖動在
今辰。老僧坐斷乳峰頂。珍重諸仁莫亂行。拄杖一卓。
下座。
雪竇石奇禪師語錄卷五(終)


