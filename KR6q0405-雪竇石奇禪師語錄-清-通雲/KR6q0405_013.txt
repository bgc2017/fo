










雪竇石奇禪師語錄卷第十三
嗣法門人行正等編錄

贈古拙上座


「　覓巧不得拙胡來。得本應知萬慮灰。獨坐寒窗堪聽處。大洋海底發春雷。」



贈靈雨上座


「　滴水成龍用不多。那需匝匝萬層波。人人眉底眼睛碧。不獨西天老達磨。」



師到安豐黎太沖王紹箕二居士請益臨濟示
眾論劫途中不離家舍公案


「　家舍途中事若何。一番驟雨長新荷。今朝順水舟歸去。笑看漁翁唱哩囉。」



智予上人禁足乞偈


「　踏破草鞋無覓處。如何禁足水雲間。無智人前聊夢語。山僧罪過巳難言。」



酬解蝶齋


「　虛空無去亦無來。無去無來巳著塺。一喝如雷明底事。頂𩕳正眼豁時開。」




「　何事莊生有物齊。物齊還是悟中迷。誰知白棒無回互。指出靈明上上犀。」



居士八袟


「　奉為諸善尋常事。八十翁翁恁麼行。十世古今無異樣。如來端的最長庚。」



示無蘊貞道者


「　無心無佛亦無生。五蘊空來體自真。父母未生前面目。應知不隔一纖塵。」



輓體中上座


「　一期佛事如心意。瞥爾藏身寂寞鄉。余過舊遊重有感。楚天漠漠水茫茫。」



遠攝上座遷化後其徒淨然淨業乞偈供養



「　昔年相見舒情事。今日思君話未圓。一室翛然清影在。瓶盂珍重好生傳。」



蒼玄上座自期閉關乞偈


「　衲僧行履離情謂。日用翛然一味休。休到至休休不去。都盧收在腳跟頭。」



即事示禪者


「　泗水瀰漫天上來。眾生百萬厄其災。曹溪波浪渾相似。無限平人被活埋。」



關中口占


「　一室蕭然獨掩門。機關喪盡絕寒溫。白雲朝夕閒來往。笑我無繩繫腳跟。」



示楊林泉居士


「　道人須得林泉趣。方好參玄進步來。不是山僧愛幽致。世間多被俗情埋。」



不信參禪偈


「　有等之人不信禪。不思者段大因緣。尋常日用承誰力。好自看來不當錢。」




「　有等之人不信禪。剃除鬚髮為何緣。不如歸去為俗漢。免得吾家費口涎。」




「　有等之人不信禪。大都福薄故如然。者回若不生深信。犁耙將來恐上肩。」




「　有等之人不信禪。愚夫愚婦共紛然。誑他利養無慚恥。恰似一盲把眾牽。」




「　有等之人不信禪。胡言亂語誑人前。講經說教誇能所。鼻孔何曾摸著邊。」




「　有等之人不信禪。教人亦莫把禪參。不如我念彌陀好。那個彌陀似汝顛。」




「　有等之人不信禪。漫持衣缽為人宣。老閻不要袈裟著。問汝將何抵飯錢。」




「　有等之人不信禪。光陰可惜漫虛延。眼光落地時辰




送一峰書記還婺


「　千峰寒色尚凝虛。兩手扶笻未甚舒。舊路歸家知不問。秋風來棹莫躊躇。」



制維那還靜室


「　多年隨我時長病。此去山廬獨自居。折腳鐺煨無米飯。也須得個共栽蔬。」



紹維那還觀海


「　相隨老朽歷多年。今日辭行為病纏。歸去只消兩服藥。饑來喫飯困來眠。」



示知休


「　心機廢盡不如休。休到無休始徹頭。拂袖便行好歸去。春江兩岸一扁舟。」



岷禪人乞偈


「　鐵壁銀山在目前。等閒撞倒是神僊。東西南北何拘管。渴飲饑餐倦打眠。」



蒼禪人乞偈


「　滿目蒼蒼塞太虛。子規啼徹萬花時。谿山各異情何限。盡在渠儂一鑒之。」



法印禪德還天台


「　參遍諸方一宿禪。住山活計不須言。年來老大鋤頭重。只好閒閒伴石眠。」



贈嬾石禪人


「　山中一片石。卻是雲成塊。視之勢欲飛。貪懶還自睡。」



示張雲臺居士


「　參禪須是信心極。信得心極總無別。釋迦彌勒老婆心。臨濟德山只一橛。雲臺雲臺自猛烈。」



行廣求字師以大心二字示之


「　道人日用用無心。會用無心即大心。天地同根物一體。不離眉睫意何深。」




送起副寺


「　明知佛法無多子。盡道久長難得人。十八年來起副寺。未應辭我在今辰。」



示見休


「　見見之時見非見。見不及處見即休。須識當年昭覺祖。為人豎起個拳頭。」



禪者請偈化造鐘樓


「　樓高百尺鐘聲遠。聲未遠時樓未高。為有知音千里外。故將短句漫濡毫。」



秋日結茆三楹於方丈後高址顏曰老庵


「　茆庵結就序輪秋。景淡花明月一鉤。影入江湖千萬里。拍天雲浪動鰲頭。」




「　煙青雲碧四山頭。樹樹蒼松翠欲流。贏得老來無料理。坐看終日冷雙眸。」



送虛舟省上座


「　三十年來省道者。一朝得法徑山老。珍重行持莫浪傳。此語分付得最好。」



送體如禪子之吳門


「　五更忽聽曉鐘鳴。不覺翻身冷被輕。千里去來衣要暖。春寒時復凍雲生。」



次正侍者折梅韻


「　入座春風片片香。案頭忽見凍英長。老年何似多清興。獨喜冰霜伊倍嘗。」



徐玄洲居士乞偈


「　玄洲居士老無子。卻要山僧書所以。不知兒女有前緣。明明索我一張紙。」



寄廣潤巨靈法姪


「　春山寂歷望何寬。撩亂梅花香影寒。試問不知誰料理。閒攜竹杖溯流湍。」



寄守靜禪德



「　江山千里隔多年。想念其如在眼前。接待水雲非易事。金牛公案又重圓。」



示朱漢章


「　漢章居士求開示。開示無非要信心。千佛會中同一數。不妨共撫沒弦琴。」



吳萃凡居士乞示偈三首


「　戴天立地丈夫漢。成佛如何倚別人。一念回觀親薦得。毘盧頂上腳縱橫。」




「　法應知一句無。不知向外苦奔波。回光直下看教徹。祖母依然是阿婆。(薦祖母)」




「　劬勞一念無為報。得得來山乞我言。言說俱無真實義。應看父母未生前。(薦先慈)」



送聖知客偕正侍者住靜


「　道人家活合應時。學地工夫莫待遲。他日有成山嶽動。掀翻休作等閒兒。」



次韻送韓仁甫


「　曳杖下山景何肅。秋空日影淡無痕。老僧欲借來相贈。珍重當陽一句新。」



登華頂


「　重山上山華頂。踞斷虛空勢獨雄。不許白雲頭上過。但從日月運西東。」



題石梁


「　石梁橋底瀑聲寒。陣陣飛流下碧湍。響徹林巒因甚事。半千尊者在雲端。」



宿方廣


「　徹夜泉聲到枕頭。幾回展側夢難留。廣長舌底言無盡。誰解當機問截流。」



贈香柏峰本悟禪友


「　多年不見住山翁。今日相逢只麼容。把手斜陽雲影動。通身毳衲引清風。」




登慈雲


「　一重山過又重山。行過重山到此間。松竹滿林雲冉冉。清風吹破老僧顏。」



送孤卓法姪住通玄

天台通玄。住持失守。幾淪荒草。歲在乙未。林和尚
賢嗣泰寧礙公者。請命於老僧。時孤卓法姪來山
省候。恰與礙公會機緣相值。老僧許以通玄屬之。
斯乃祖庭起見應非越俎代庖爰書四偈相贈。兼
志叮嚀之意。孤公其勉之。


「　通玄蕩廢可傷神。灶裏無煙屋有燐。法姪泰寧悲訴我。於今委托得其人。」




「　公能去守念頭真。逆順風吹在自珍。昔日祖翁開法地。時將此語上眉輪。」




「　空房尚有百餘間。物務僧園莫去攀。立地不妨空索索。依然滿目是青山。」




「　山形地運幾更端。聞耗來今念念寒。公是庉村為長子。法行法令莫輕看。」



乙未初夏懷正侍者賦此


「　出門二月山頭暖。江岸春寒情未舒。奈見青梅子漸大。熏風忽又到茆廬。」




「　拮据叢席十年餘。荒亂時遭弗易居。豈是老僧堅忍力。森然殿閣映青虛。」




「　法門近日不堪眼。遍地時風寒我裾。冷暖自甘能幾幾。瞎驢種草是誰與。」




「　序屬夏初時漸熱。二三千指望歸與。老僧獨坐軒窗啟。莫待征途五月車。」



題臥僊石


「　塊石休云著甚由。長年不起枕寒流。儼然洗耳人猶在。日日攜笻來共遊。」



秋日寄邵子長居士



「　曉起茆簷淡淡秋。目拈松子竹爐投。翻思象外有玄侶。契闊何時能聚頭。」



題自牧法孫待菴


「　春花著處不勝看。爭若梅香耐歲寒。珍重者回冷徹骨。寶王剎現一毫端。」



示胡雙源地師


「　無陰陽地許誰知。眼在東南意在西。翻轉羅經背來看。忽聞黃鳥一聲啼。」



儀廷陸君延師至功德林齋馬星垣林啟垣偕
仲旭上人請留偈


「　剎竿重舉意深深。揚子江濱功德林。一會儼然談不二。晚煙攜杖聽潮音。」



仲嘉上人檢藏乞偈


「　趙老曾因請轉經。禪床跨下便經行。全藏半藏分明極。何必忉忉鼓舌聲。」



示施柏菴居士


「　六十四年巳過去。再加六十有耶無。汀花岸柳芳菲處。急急歸來在半途。」




「　歸途未滿一百里。眨個眼時便到家。高坐虛堂了無事。不須門外覓牛車。」



碧浪禪人乞示


「　萬年一念冷如冰。徹底應知要轉身。對面難言心曲事。黃鶯啼柳意諄諄。」



贈越塵禪德


「　我到梅峰上。山居五月寒。數重清翠影。落落在眉端。」



雲山偶詠


「　縹緲雲山山上頭。杖藜卓破碧煙浮。風前無限驚人句。盡在渠儂眼底收。」



山雜詠

石梁洞



「　鬼斧僊弓何處用。石梁高架自天成。可中宛有真消息。端的原從腳底生。」



靈峰洞


「　靈峰石洞不知年。誰信劉郎開鑿前。一道寒光常自照。水晶簾挂月涓涓。」



靈巖


「　面面峰巒面面奇。奇峰奇極筆難題。米顛若也曾來此。應悔從前錯拜底。」



飛來羅漢


「　羅漢神通值甚錢。飛來莫訝在當年。既然何不仍飛去。日炙風吹古道邊。」



僧拜石


「　峭石奇峰人盡愛。試看石亦愛奇峰。不知問訊成何底。紫氣靈雲常護封。」



卓筆峰


「　一枝筆卓寒巖上。似寫虛空半幅箋。個裏不知誰下手。淋漓著處見雲煙。」



剪刀峰


「　誰將山頭一巨石。兩片分開若破天。碎剪白雲千萬疊。零零落落碧巖前。」



館頭晚眺


「　行盡蒼山到館頭。坐看霞錦一江浮。子規啼樹聲何切。歸去來兮落日悠。」



答王九一居士(附來書并偈)

夢參譾劣下根。不明生死。撥草瞻風歷有年所。但
以家貧累重工夫未能成片。罕遇明眼宗匠。承虛
接響。腳跟下實實欠穩。今幸遇和尚卓錫南廣。瓣
香參叩。伏承一拶。不覺兩袖骨董到此全無用處。
旋承四語露布家醜。蒙改末句二字。不啻換骨良
方。點晴妙手。此時覺得心頭了然。又承和尚深鍼

痛拶。匆匆歸去。疑團轉加迷悶。獻歲恭侍和尚。備
觀煆煉諸學人。鷸蚌相持且喜漁翁得利。臨別又
承一擊。良久分疏不下。行至中途忽得一偈。今特
呈座下。

密密玄關幾度推。相思然急兩行眉。轉來識得東
風面。鼻孔原來向下垂。

無孔鐵鎚卒地揮。粉身碎骨絕思惟。三更迸出紅
輪日。覿面堂堂更問誰。


「　撥草瞻風歷有年。家貧無物恰翛然。等閒摸著娘生鼻。始信從前錯廢參。」




「　一棒當頭不用推。擬推額上又栽眉。還家舊路應知得。撒手春風柳線垂。」



歸南廣寺見銀杏有感


「　一片荒涼古寺基。我曾刪削草離離。參差殿閣無消息。獨有渠儂茂若茲。」



喜晤靈巖儲姪禪師和鶴林牧和尚韻二首


「　無私晴鳥協宮商。花草松筠百和香。勝地巳知天作合。吾宗此際得人昌。」




「　素交自古亦何求。剪燭深談水乳投。二十年來如一日。相看但笑改玄頭。」



示息波上人


「　一波纔動眾波隨。眾波卻從一波起。試看一波何處來。個是息波的要旨。」



示松月歸里


「　月挂松梢纔見秋。水天一色放輕舟。到家若問山頭事。千丈巖前瀑雪浮。」



山居


「　孤峰立天外。閒雲冷相倚。彼此情何高。一味澹於水。」



二


「　雲過窗前白。泉流檻外清。道人家活計。盡底向人傾。」




三


「　竹底聞秋雨。苔茵石上新。西來祖師意。端的不瞞人。」



四


「　山居何長物。觸目是家珍。竹石松風外。寥寥誰共論。」



五


「　秋水澄秋碧。秋雲淡所思。一腔天地外。惟我獨知時。」



六


「　客到山頭遠。休云足膝勞。溪邊有石磴。清供聽松濤。」



七


「　澗水響泠泠。空空對明月。誰撫沒弦琴。令予聽不歇。」



八


「　獨坐老庵中。秋聲起林表。不知何所之。寂然不見了。」



九


「　石上坐來久。竹風涼更深。翻思今日事。不覺汗沾襟。」



十


「　曉起悠然坐。山窗四面開。通身無影象。何處見靈臺。」



詠妙高臺


「　千尋壁立一身閒。坐斷晴煙萬疊山。翻憶昔人何處去。薜蘿時在手長攀。」




「　野水筧來流不竭。閒雲幾片落窗前。古人活計也如此。莫怪山僧自在眠。」



庚子秋將退居妙峰示恂書記


「　秋林紅葉晚來姿。光景誰云收攝時。珍重不妨寒徹骨。梅花香暖在春枝。」




「　甲乙年生我爾來。相因相次漫徘徊。相將同上妙峰頂。坐斷風雲動地雷。」



偕諸子遊丹霞洞


「　石洞玲瓏古若丹。薜蘿纏繞幾回盤。相將倚杖連雲坐。不覺通身翠滴寒。」



坐雨丹霞洞



「　瀰漫天際白雲低。洞口寒煙一色齊。何似山靈情太好。來朝留我踏花蹊。」



偶成


「　梅花影裏看春色。觸處春風暖氣新。銀杏樹頭老鶴立。分明天地一閒人。」




「　平田四望凍雲開。喜得鄰家數樹梅。正欲攜笻閒步步。溪南一陣雨催回。」



送公唯德侍者還囊雲


「　荒煙密密鎖寒影。杖底春風不任搖。杳靄群峰一千里。未知誰把手來招。」



送印洪上人


「　青山滿目道人家。千里思歸逸興奢。澗響泠泠春睡足。籬邊拾翠看梅花。」




「　歸去錢塘路不賒。征帆影轉動飛鴉。到家人問老僧事。三月頭開銀杏花。」



法五乞偈


「　一法本來無。五法從何立。識得本無法。虛空揣出骨。」



寄王毓仲


「　自昔琴川舊得名。塤箎吹處有和鳴。山家不是尋常調。彈到無弦音更青。」



三詔洞


「　三度天書詔不開。千秋高影一山陪。江聲日夜清人夢。誰似先生獨聽來。」



月孟居士乞齋僧偈


「　齋僧無量功德。休論百千萬億。齋來只管齋去。便是再生彌勒。」



送野逸禪人還開先


「　秋雲秋月兩悠悠。恣爾橫挑拄杖頭。歸去開先齊放下。試看湖水拍天浮。」



答正首座懷韻



「　土木無心老病擔。業緣前欠後三三。翻思舊日經行地。賸有梅花共老庵。」



囑累偈(澂清月見南廣錄後從澂見請)

湛菴常侍者住景星


「　法門末年不堪嗟。莫易人前露爪牙。獨坐雄峰今古事。景星巖上足生涯。」



法幢幟西堂住大梅


「　常師法席荒來久。今日重新啟後昆。目視雲霄誰是伴。梅峰獨露正當門。」




「　即心即佛即非即。非佛非心非亦非。坐有一琴山作案。相逢但指目前機。」



山夫正首座


「　赤肉團壁立千仞。頂門廓徹吞乾坤。正法眼藏瞎驢滅。直得無端累子孫。」




「　德山臨濟家風大。須是還伊真丈夫。殺活縱橫全意氣。直教倒把須彌盧。」



師南旋西堂


「　衲僧把柄操持手。折腳鐺邊歲月忘。信是住山多意況。谿流菜葉到今香。」



微菴研監院


「　祖宗門戶潑天廣。只在當人力自持。珍重個枝無孔笛。莫教容易逆風吹。」



冷堂林西堂


「　一周甲子重更始。活計從茲令斬新。有問西山亮上座。[米*鹿]拳劈面莫容情。」



道嚴恂書記


「　三十餘年學佛人。堅貞其實是堅貞。道尊德美人天喜。怪說我家有老成。」



律牧制西堂


「　本色住山人。只應山裏住。鼻孔漫遼天。虛空休指注。




弘遠紹西堂


「　近不居方寸。遠不在西天。熏風南來殿閣微炎。古廟香爐冷似冰。一條白練挂空青。松風白石山頭坐。撞見嵩山破灶墮。長年只麼在深山。鼻孔垂垂當等閒。即心即佛大梅香。黃菜溪頭流更長。千古萬古風琅琅。」



僧幢建侍者


「　白露零零秋思凝。道人行履冷如冰。直教冷徹庭梅放。登岱香飄到雪陵。」



爾愚環侍者


「　南嶽峰高插空起。秋林日暮影尤寒。杖藜卓立超方外。寂莫光中天際寬。」



惟極致關主


「　觸背俱非竹篦子。等閒舉著腥風起。娑羅娑羅娑婆訶。快哉無著何彼此。致上人知不知。應知豈是尋常機。把與關中惟自持。」



施于身居士還滇南


「　故人分手處。柳色暗河梁。不謂同風旨。今添萬里長。古稀我巳近。強仕爾方剛。為贈臨行句。吾宗賴舉揚。」



祖綱目侍者住青蓮


「　五十而知天命時。了無一法可思惟。只今住個青蓮寺。香滿南山月滿溪。」



歌詠

次吳用汝居士長歌


「　突兀星巖起碧空。撐天拄地勢何窮。垂垂綠陰簡堂老。落落清風康肅公。五百年來價不下。悠然於此誰為亞。古梅軒阿能架。破屋敗垣見飛瓦。曉起門前撫掌歌。夜來一夢笑銅鉈。鏤金碧麗千秋玉。到底終成




送聞宗歸處州


「　越格超宗過量人。腳跟底事肯因循。蹉過銀山鐵壁兮。韓盧逐塊。掣開金鎖玄關兮。獅子咬人。君不見富春江水兮色如藍。嚴陵釣臺兮千古閒閒。又不見蘭谿龍門高五百。幾人到此不點額。哲人巳往消息無。羅漢峰頭石空碧。雲黃山高接鳳凰。遙飛紫氣白雲光。桃花流水杳然處。別有天地歲月忘阿呵呵好將鶻臭汗衫急脫下。拋在山門外邊長溪罷。」



十二時歌


「　夜半子。虱蚤咬破當門齒。鼻邊雖厭血腥腥。摸著一個更歡喜。」




「　雞鳴丑。翻個身兮睡不久。柴床硬得骨頭疼。蓆破思量難出手。」




「　平旦寅。悠悠個事不須論。惟有鄰家來乞火。打戶敲門頻發嗔。」




「　日出卯。堂前苕帚頻來掃。好把柴門急放開。一道靈光常杲杲。」




「　食時辰。缽盂托出自相親。途中多少未歸客。嗅著些香空嚥津。」




「　禺中巳。拈得鼻孔打失耳。鬧市叢中不見人。達磨遺來一隻履。」




「　日正午。大地分明無寸土。家家戶戶保平安。分付時人休莽鹵。」




「　日昳未。瞌睡起來討盡氣。熨斗煎茶沒處尋。肚裏無





「　晡時申。分明不見自家親。十市街頭石敢當。他之東魯我西秦。」




「　日入酉。拄杖夜來不唧溜。忽然撞著個村僧。拈未起時他又走。」




「　黃昏戌。老鼠床頭打隊出。不顧我儂窮殺人。瓮頭麻麥都翻失。」




「　人定亥。皓月澄澄照滄海。曹溪路上沒人行。塞耳漁翁聲款乃。」



和性燥漢顛倒歌


「　世間人何顛倒。不惜光陰如電掃。誰家灶裏火無煙猙更攜燈向外討。古今不昧自恒然。覿體分明日杲杲。爾顛倒我顛倒倒倒顛顛誰識好。捨家珍數他寶。終日忙忙何日了回光一念自家看。個裏風光殊不少。論誰少論誰老。只要當人自性燥。少遲疑休頻禱。兩段一刀須及早。打開庫藏莫容情。顯出當陽自家寶。說甚禪論甚道。玄妙三乘破絮襖。直饒講得滿天花。說食何曾肚裏飽。者裏尋那裏討向外馳求打之遶。腳跟走破不知休。至死無歸空懊惱。謾講律受袈裟。戒體問渠會也麼。戒體不知徒自昧。莫將此個作生涯。憐一輩啞羊僧。假裝模樣作修行。教壞人家好男女。卻是一盲引眾盲。無慚愧莫生偏。禪教相非顛倒顛。會得個中消息子。總把龜毛一串穿。丈夫兒休顛倒。放下一齊有甚巧。忽然撞著本來人大哥之妻是嫂嫂。識得了順也好逆也好。順逆囫圇一個棗。正則隨他正。倒則隨他倒。倒正總無心。不用些做造。妙用天機信自然。須彌爛把虛空擣。禪也好教也好戒也好。即一即三作麼考。要知個裏熾然說。明月當空嘗皓皓。是顛倒非顛倒。大地山河絕點痕。祖意明明在百草。百草頭邊事最親。拈來便用絕逡巡。一莖丈




庚子秋日送弘遠上座還海岸


「　衲僧行履空索索。遇境逢緣休住著。秋影孤輪寒夜高。等閒驚起天邊鶚。(補)」



雪竇石奇禪師語錄卷十三(終)


