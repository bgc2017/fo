










雪竇石奇禪師語錄卷第十二
嗣法門人行正等編錄

道嚴書記誕辰


「　朔莫風來勁。聞聲凜若斯。避寒松葉火。樂道老年詩。濁世無青眼。叢林有白眉。圓通門大啟。共喜不違時。」



無凡監寺誕辰


「　誰云丈夫事。將相不能為。且喜石窗後。還思宗老規。山僧愧無似。道者合如斯。五十知天命。殷勤正是時。」



除夜次郁素修韻


「　甲子從初起。看看臘又殘。靜陪燈不老。坐聽影寒班。松火茶前活。春風語外閒。夜深堪共對。不問趙州關。」



謝郁素修居士鐫送圖章


「　塊石無情謂。能令人醉觀。篆文何自古。刀法更生寒。畫斷風雲快。點開星月攢。知音如不偶。未便指輕彈。」



寄邁庵禪師


「　客歲春和日。晴光甬上新。一笻千里別。兩眼萬山青。古道不輕據。交情奈至真。法門今日事。早晚共誰論。」



寄聞機上座


「　遙憶高齋日。因思晤即難。春風石上坐。黃鳥樹頭看。絕壁蘿煙靜。空蒼雲夢寒。一回纔舉筆。意況若漫漫。」



寄不壞禪師


「　春到山房暖。潛思友道寒。年高途亦遠。情至念何安。末世古人在。法門近況難。慚余懷不巳。聊以寫毫端。」



寄胡仲能居士


「　片段春雲曉。山頭獨坐時。遙思胡道彥。行見佛牟尼。相好人人喜。光圓物物齊。莊嚴淨無比。親到自能知。」



喜晤太沖居士


「　千里江濤隔。飛函數四頒。招提新席面。賓主舊時顏。悟法無生忍。高情亦放閒。錫停欣久坐。緣到不拘山。」



酬解蝶齋居士



「　情緒還從道。心心相映留。靜凡爻未動。藏海量偕遊。片念千林啟。全機一握收。激揚應不舍。巖壑待余投。」



悼陸季申居士


「　遯世緣何速。臨風惆悵深。繩床誰共坐。法席況重新。高柳無聊色。清波慘憺陰。知君鼻孔直。相見只如今。」



示以貞良道者


「　默坐回眸看。洞然殊廓襟。乾坤通大量。日月共無心。事在目前露。機非句裏尋。西來直指意。莫向外沉吟。」



贈徐心韋護法六袟


「　春風三月候。百物盡芒蒼。林下人如舊。谿間流更妄。古今誰不老。彼此足稱狂。甲子新新頌。休云我後將。」



輪侍者乞偈贈脫白師


「　五十知命時。一句如何說。不離日用中。洞然光皎潔。天地我同根。萬物他非別。高策兩莖眉。有語弗干舌。」



示顧習之


「　新秋三伏候。值此亢陽天。萬物皆如醉。千山盡欲然。端居火宅裏。誰識道人便。寒暑不能到。紅輪足底圓。」



送古鑒上座歸楚

歲在庚寅。古鑑上人來參乳峰居無何辭去贈以
短偈。有腳跟穩實可居山之句。在昔百丈示徒云
我有一句子。百味具足。試將老僧此語作如是觀。
不妨恰好。今乙未夏。上人復從五龍山來。不二旬
日。忻然整頓草鞋。問其所向。則曰五龍山也。老僧
喜云腳跟穩實可居山豈誣語哉。遂援毫敘之更
寫贈行一偈。


「　帶熱五龍去。辭余青嶂間。道情真個好。途路不為艱。五味禪從鬧。三玄爛勿攀。生涯誰足偶。到底只居山。」



示朱玄穎


「　學道無難易。唯人自肯親。頭頭發深省。法法了生因。觸處靈光曜。逢緣覺穎真。祖師門下客。端不問前津。」




賀費隱和尚住堯峰


「　秋月清輝滿。堯峰一盻中。世皆尊碩望。我亦慶家風。黃檗香光遠。虎丘嶺脈通。乘風縱巨壑。津躍意何窮。」



贈嚴髻珠六袟


「　秋老光凝碧。林間紫氣旋。曹溪天共遠。虞嶺鶴同僊。有句三千鑰。無心自億禪。山家何長物。以此頌君年。」



贈朱振寰居士(時寄以鴈山圖)


「　上年君五十。春風蕩晴日。雲山千里遙。山家始聞吉。何物堪為贈。思量取不出。藉彼鴈山圖。佳景供閒逸。」



寄懷瑞安邑侯譚春舸居士


「　甌江兩接見。恍矣舊時人。有句非聲色。揚眉一主賓。金書從夢錫。禪板尚家珍。好對千尋瀑。臨風獨悵神。」



寄沈恂如居士


「　憶自客秋晤。黃花香滿林。藥石起我病。瀑雪娛君心。旬日便歸去。一年不通音。隈巖無事老。其如情深深。」



贈雪鑑上人


「　一見罄嘉猷。譚言慨以慷。為余覓幻藏。羡子有玄賞。大地鏡中觀。山河歸指掌。弢光二十年。於此占宿養。」



西鄰看梅


「　曉發尋幽興。扶黎過小橋。香風隨袖轉。晴雪映梅遙。未問主向在。先看梅自饒。一枝頻欲折。惜取待來朝。」



其二


「　欲踏溪南去。先須問竹橋。望中春自遠。杖底路非遙。樹樹含香靜。枝枝帶雪饒。因思嶺頭月。可似我今朝。」



禮鶴林素禪師塔有懷


「　五月松風清。凌晨冷孤衲。引領仰高山。懷香拜祖塔。長江白水迴。叢林翠微合。有句向誰言。鐘聲雲外答。」



其二


「　熏風當午夏。極目山冥冥。塔影隨雲白。碑文斷草青。霞飛新古木。石立老空亭。一炷香浮靜。煙光結翠屏。」




京口寄懷山翁和尚


「　松風涼五月。避暑潤城西。囊篋慚無句。江山空有題。思君大手筆。為我然靈犀。道遠嗟何及。神傷煙樹迷。」



登金山


「　拳石江心立。擬當萬里流。南城環鐵瓮。北岸繫瓜洲。吳樹煙光老。楚山雲影浮。勞生在此際。誰共啟雙眸。」



重過焦山


「　兩度來時異。長江一派流。焦公祠尚古。枯木室仍幽。隔岸空音滿。孤峰天影浮。落霞隨袖轉。豈在綠蘋洲。」



月夜懷杜子濂兵憲


「　邂逅山亭日。因緣豈偶然。夙乘般若力。肯屬宦情牽。道況長江水。天機秋月禪。閒閒在庭際。晤對十分圓。」



子濂杜公過訪書贈


「　竹院涼生候。君來半日閒。晤言從上事。好看目前山。出處承誰力。閒忙總一般。惺惺無個語。黃鳥自關關。」



寄懷子濂杜公


「　承顧鶴林後。高懷動我思。長江一帶水。短句數行詩。有意堪遊戲。無心永護持。老僧回棹邇。期悟莫遲遲。」



贈一足恩孫禪師


「　葉敲閒砌。涼生大火流。久知江巳北。有子繼前修。月擅維揚麗。燈分太白悠。我來恣遊覽。二十四橋秋。」



疁城分衛贈彭子上居士


「　自笑山中客。衰年業力牽。叢林大家事。分衛祖規然。我念無高下。君心等聖賢。一期周勝法。欣慰老僧還。」



喜陳金如過南廣


「　多年不晤面。晤面豈容易。彼此髮皤然。相看眼如醉。天氣值清和。熏風喜時至。共坐莫嫌貧。杏陰鋪滿地。」



哭僧幢建侍者


「　廿載叢林事。劻勷一日同。老成法門瑞。太息我心公。道在人弘遠。時窮福不充。此中難盡話。揮淚獨臨風。」




寄晦山顯孫禪師


「　法道未寥落。克家不少人。狐蹤絕影現。獅子解嚬呻。缽挂三湘舊。風回四祖新。鄉情亦何有。太白一燈親。」



贈陳麓屏知州


「　福星明一路。澤國有神君。阡陌膏甘雨。桑麻靄慶雲。銘心碑口合。千里一時聞。更得無弦趣。南來風正熏。」



贈念峨孫封翁


「　星燦當南極。春回在歲寒。一陽始來復。萬象有同觀。松柏爾承茂。岡陵朋壽安。願翁老加進。心現缽羅歡。」



示靜諾


「　百草頭邊意。當人貴自知。戒珠光燦爛。信力慧扶持。有主誰呼應。無心不受欺。本非男女相。今古末山尼。」



寄山中正恂諸子


「　我年七十來。老病精神少。歲月理可期。佛門事難了。南山兀閒閒。此念長擾擾。分付我兒孫。慇勤看木杪。」



示純初上人


「　一念純真作指南。劫初田地好生看。春風若懈耕鋤力。他口休嫌場圃寬。」



示禪如上座


「　禪非意想絕攀躋。日用常然體不迷。謾坐春風三月裏。虛堂寂聽柳鶯啼。」



示悟朗上人


「　聞聲悟道如何委。見色明心無甚奇。皓月一輪中夜靜。子規啼徹綠楊枝。」



示慎所上人


「　君子毋欺慎獨居。道人隨處絕思惟。相逢設說誠其意。試問誠其意者誰。」



示淨光上人


「　盡底掀翻用力窮。莫教死水暗藏龍。拈花意旨窮須徹。管取頭頭觸處通。」




示子禹居士


「　既云我道一以貫。夫子瞿曇豈別津。不涉禹門三級浪。心空及第便超倫。」



次覺中頌六祖無伎倆偈


「　太虛不昧一纖塵。萬象森羅覿面陳。喜怒不嘗難測我。年來痰火病通身。」



示心和上人


「　春風三月繞荊門。兩眼時時莫著昏。看到水窮山盡處。和身放下一乾坤。」



送本無禪人歸永嘉


「　纔上山來便下山。曹溪一宿豈成閒。秋雲試自看何起。不在林間即水間。」



弔斷峰禪師


「　雲山迢遞隔江寒。千里同風念自寬。未審影堂誰個侍。一燈續焰莫輕看。」



次李君弢居士韻


「　松濤隱隱接寒潮。翠竹山頭暗發條。搖拽珠音天外度。小窗不甚覺無聊。」



懷古南和尚


「　萬竹林中獨直時。清風瑟瑟動人思。山家六月曾無暑。此景悠悠說向誰。」



答空林大師


「　每因迢遞隔雲巒。黃鳥雖聞若等閒。病骨欲趍憑杖栗。一回拈起一回難。」



景星居


「　月明山夜獨扶藜。靜坐翛然似木雞。萬籟不知何處去。聽來只有子規啼。」




「　病骨稜稜覓隱棲。殘碑草沒見虹霓。春風無限花狼籍。片片飛來點綠堤。」



摘星臺



「　夜深獨立孤峰上。手把南辰攀北斗。妄想如何做得來。悠然拽杖回家走。」



斷虹崖


「　一條界破蒼巖色。宛若飛虹挂九秋。何似渠儂收不盡。等閒遺落在山頭。」



贈單時鼎居士


「　西行天道麥秋時。物物頭頭適所宜。端的望中誰是主。新新只在兩莖眉。」



示雪汀


「　好憶嵩山事。通身雪不禁。莫為江上客。徒作白頭吟。」



示單時鼎


「　眾生劫值豈堪言。顛沛流離固所然。大丈夫兒須猛省。好看父母未生前。」



勉眾


「　山居茅屋十餘間。驀地狂風盡打翻。珍重我徒齊著力。大家扶起莫生煩。」



化米偈


「　曾聞粒米大如山。信施看來非等閒。林下道人幸無事。一身做債一身還。」



寄白雲鹿門大師


「　白雲山頭白雲老。鼻孔遼天何處討。千里同風事可知。豈是玄沙白紙好。」



示馮恕甫居士


「　恕巳人人容易恕。恕人若個便無難。果能推此心行去。世出世法無兩般。」



予默禪師五袟


「　昔年夜叩鏡湖春。燈下相看老未真。甲子五旬今又始。南山遙對數峰親。」



雨中口占


「　雪竇高茅屋破。晨昏秋色入床頭。可中多少閒情




示僧密印


「　底事參來徹未曾。秋風秋月最相應。松窗密密提撕看。曠劫晴空一印生。」



示澹然


「　安然澹泊是生涯。念念相應便作家。試看白雲天際曉。悠悠自起日輪斜。」



示問松上人


「　寒松落落影垂垂。試看渠儂何所為。未肯易隨繁卉去。餐松宿雪自怡怡。」



化造佛殿偈


「　人家佛殿盡巍然。雪竇空空來募緣。不是山僧成特地。祖庭傳襲有千年。」



春日過羅夢章護法新舍


「　雨後晴川入望賒。宛然秋水過長沙。有無不到如何說。靜聽松風若幾家。」



寄錢維宇居士


「　君行順水舟來慣。逆水灘頭又若何。但自腳跟牢踏穩。不妨隨處是風波。」



僧省親乞偈


「　生身本父母。皆久不知親。此去忽相見。昔人非昔人。」



輓夾山林皋和尚


「　夾嶺花香正是時。紛紛竹影見高枝。春風驀地來搖蕩。撲落虛空遍界噫。」




「　拮据叢席九年斯。大似嵩山面壁時。能事既周赤腳去。遺來一隻臭鞋皮。」



寄金山老宿


「　謝君遙顧乳峰頭。屈指于今三易秋。彼此住山人事淡。淡中吾更沒來由。」



贈灌頂山主



「　灌頂山頭春色滿。住來足與道相宜。他年老興登高訪。童子開門莫教遲。」



贈僧若函


「　春雲瀟灑。為函為蓋。情兮何高。意兮誰在。南北東西任去來。數峰點點青崔嵬。」



偶言


「　霧鎖空庭。不見雲行。黃鸝數囀。多謝有情。」



示獅巖蓬山二禪者


「　獅子巖前。獅子踞地。牙爪通身。貴復自利。他年返擲應須記。」




「　學道貴通達。通達如何說。如舟得篷。如篷得風。風兮篷兮。無往而非宜。」



送僧歸鴈宕


「　一重水又一重山。千里誰能易往還。陌上桃花笑春色。送君直抵舊鄉關。」



觀瀑


「　飛流千丈雪。冷落何無情。獨立長松下。瀑花兩袖生。」



示僧若閒


「　秋雲縹緲秋風清。秋水澄澄秋月明。會得不須他更覓。閒閒若我過平生。」



寄六可禪師


「　一毫端上三千界。百草頭邊古道場。不是知音誰把玩。春風影裏覺花香。」



寄覺中禪師


「　千丈巖高六月冰。霜天尤是若崚嶒。莫嫌冷淡無情況。那取工夫試一登。」



弔素純法師


「　友道來今三十年。法音時接到林泉。臨風哽咽清秋夜。明月誰知落那邊。」



悼古津大師



「　吳山越水一江湄。把手峰頭每共期。忽聽泥牛去入海。臨風惆悵意何之。」



悼惟一大師


「　兩月之前辱寄書。訃音忽遂到茆廬。影堂柯月標風格。誰信吾家少一渠。」



悼同人師弟


「　黃雲莫莫鎖空除。月影寒潭午夜虛。鴻㕍忽聞聲更咽。令人爭不著思惟。」



山居


「　茅屋無油不點燈。蒲團兀坐正相應。忽思來日清晨事。依舊青蔬飯上蒸。」



寄友


「　室中無事懶燒香。危坐多時倦即橫。一覺惺來人不見。屋頭靈鵲噪斜陽。」



友慈上座結茅昭陽乞偈


「　一莖草頭三千界。三千界內一莖草。佛日高懸茅廬中。茅廬一輪光杲杲。」



贈雨關主人


「　神晤雖云久。高齋始得臨。坐談三日雨。一滴一關心。」



酬東甌余孔謙居士


「　無心無度無心度。度度心心實古今。谿上日行三兩遍。行行不遇少知音。」



示靈玄密嚴二庵主


「　靈山囑付別無玄。腳踏地兮頭頂天。彼既丈夫我亦爾。好看父母未生前。」




「　密密意兮在汝邊。動靜施為體自然。昔日趙州曾捏碎。看來不值半分錢。」



鑑上人乞偈住山


「　參遍諸方一字關。腳跟穩實可居山。相逢問我峰頭事。千丈崖高不易攀。」




送圓書記至吳門


「　乳竇峰前別我時。筍長七尺尚如錐。歸來莫待秋風老。陣陣寒聲上竹枝。」



示自得化士


「　佛法門中貴率真。率真也要得人情。人情佛法兩相許。始是我家道等平。」



示堪輿李日新


「　無陰陽地久荒寒。要爾重新用力看。莫把一鍼容易定。他年仍受別人謾。」



送制維那東甌行乞


「　秋風一夜甌江水。千里涼生動客襟。此去莫嫌山路遠。歲寒方見丈夫心。」



贈行


「　片片晴雲杖底浮。蕭然行李一輪秋。把茅未卜居何地。綠水青山道者謀。」



送純書記住山


「　茅茨小結奉城西。幽靜深宜道者棲。菜葉不隨流水去。等閒未便有人知。」



因事漫題


「　大人境界只尋常。白棒聲中氣自昂。鹽醬不隨胡亂撒。賺他業識共忙忙。」



示呂明宇居士


「　擎拳問我若為憑。放下教君冷似冰。三喝四喝如何道。徹底婆心會未曾。」



雪朝示嵩山道者


「　少林立雪當年事。千古一朝來亦親。昨夜萬山頭盡白。不知誰是個中人。」



送能侍者結茅仗錫


「　仗錫風高別是天。一廬坐斷萬峰巔。他年衲子來相訪。踏破芒鞋豈惜錢。」




送慈典座


「　調燮叢林不憚艱。朝來辭去別居山。居山不惜無油醬。只為思量一味閒。」



送潤直歲


「　匡扶祖席力多年。忽去他山別搆椽。爾為養親應若此。老僧手臂得誰焉。」



送拔監收


「　誅茆何必去深山。令我思量晤面難。二十里雲隨杖底。早間來此暮間還。」



送古巖藏主


「　誅茆弗遠合時還。還共雲山閒復閒。不是閒人閒不得。閒人豈可等閒攀。」



傅惕庵參乞偈


「　山疊疊兮水重重。流碧堆青觸目逢。此際南詢非浪擲。可中端的是渠儂。」



陳舜席居士乞偈


「　道者生來六十歲。再加六十幾曾閒。野老為人只此語。牙齒問君寒不寒。」



寄邗江吳漢良居士


「　江南三月鷓鴣啼。獨喜揚州鶴不羈。一舉便沖霄漢去。虛空背上漫棲遲。」



贈李芬遠居士


「　昭陽波闊越峰深。水宅山居別至今。高思盡輪風月夜。直須彈取沒弦琴。」



贈陳毓蕃居士


「　守護心城不放凋。無根樹子發新條。慇勤況遇曹溪客。曾泛滄溟弄海潮。」



示吳我音居士


「　一切聲原是佛聲。山山猿嘯雜啼禽。曹溪客是無機者。歷歷明明著眼聽。」




勉徐煥谷居士參究


「　閒情歷盡得心回。慧眼乘今一拶開。念佛即能全受用。西天不用達磨來。」



贈林子尚居士


「　真相非同歲月遷。崔嵬未可類生年。龐眉何似人間世。薦取毘盧古佛先。」



贈李籕史居士


「　心量繇來涵剎塵。眉間光徹海門新。大機獨揭連城重。翰苑叢中宛有人。」



示曹中吾居士


「　資生事業非違背。無我如如道者心。古木任教頻轉綠。何妨白髮幾莖侵。」



輓魏霖雨居士


「　丈室來焚一炷香。昔時契合未應忘。摩醯正眼無回互。誰信將身北斗藏。」



示張伯純居士


「　驟驥馳風挽不同。層層關鑰盡衝開。本來直截事如此。誰道九年面壁來。」



勉沈初引居士


「　佛理工夫始徹頭。幾人端的得歸休。靈雲覷破桃花面。匝匝春光溢兩眸。」



贈黎馭遠居士


「　直取驪珠利物因。高閒胸宇十洲春。無機便續毘耶印。剎剎塵塵闡法輪。」



示孔台鉉居士


「　惺得歸休猶涉工。瞥然證徹眼頭空。龍吟枯木誰堪聽。一曲無生對曉風。」



示趙對垣居士


「　高年為道須真切。七十春秋造化功。識得最初前一著。青山無改四時容。」




示何玉芝居士


「　受用輸君能淡靜。尚須證徹主人公。力參直到省力處。剎境剛然絕點蒙。」



贈心池上座


「　波瀾寂寂冷涵空。碧漢無雲日正紅。極目盡教消息在。應知道者不朦朧。」



贈祥光上人接待


「　只喜雲袍動地來。山門閒徹日南開。直教吸盡西江水。拂拂清聲為共陪。」



憫生上人


「　一片仁慈古佛心。驅牛奪食道存。高提鐵棒雲門老。不謂猶然犯至尊。」



岷山院主


「　山重萬兮水重支。杳杳江源無盡時。發用天然迥如此。忘緣兀兀趣還卑。」



蒼玄藏主


「　佛祖玄機欲到邊。昔年鷲嶺喫粗拳。澄澄海藏曾深入。揚子江濤口吸乾。」



大威上座


「　殺盡魔軍意始休。不能由處亦堪由。眉間剔起吹毛劍。佛祖都來似活仇。」



答艾山居士


「　山僧不解有動靜。無喜無嗔無若何。絲線竿頭隨自弄。從來原不犯清波。」




「　一條拄杖活如龍。布霧興雲隨出入。試若一回翻個身。其中自會得非得。」



贈方周圓書記住山


「　六十年來耳順親。一週花甲又重新。古今澹泊家風在。菜葉常流洞口春。」


雪竇石奇禪師語錄卷十二(終)


