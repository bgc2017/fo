










雪竇石奇禪師語錄卷第二
嗣法門人行正等編錄

住明州雪竇山資聖禪寺語錄

崇禎甲申冬。師在天台景星巖。明州諸檀護請住雪
竇資聖禪寺。越明年乙酉。本郡司理夢章羅公。邑侯
虛谷顧公。督學侍御心韋徐公。請師開堂。師至法座
前云。三世諸佛。歷代祖師。盡向者裏起模畫樣。山僧
今日當頭撞著。迴避無門。還見麼。便陞。拈香祝
聖畢。次拈云。者一瓣香。奉為今辰請主大護法。及遠
近宰官孝廉文學在筵道信本寺耆宿。共履泰階。深
明實相。又拈云。者一瓣香。昔日靈鷲山中巳曾舉出。
今朝資聖寺裏重復拈來。爇向爐中。端為傳曹溪正
脈第三十四世先天童
密雲大和尚。用酬法乳之恩。歛衣趺坐。維那白椎云。
法筵龍象眾。當觀第一義。師云。結個茆蓬豎法幢。祝
延纔爇一爐香。當陽舉似分明極。動地風和遍界彰。
還有互相激揚者麼。僧問。干戈擾攘。天下紛爭。如何
是定國安邦句。師云。今日天晴。進云。黼黻宰官臨法
座。師提正令報皇恩。師云。卻被闍黎道著。乃云。當陽
一著。獨露無遮。八面玲瓏。十方軒豁。明眼作證。豈敢
囊藏。直得瓊樓玉殿百草頭上全彰。千丈報身瓦礫
堆邊頓現。塵塵爾。剎剎爾。突出無位真人。發明現成
公案。直饒三世諸佛。歷代老古錐到來。個個退身有
分。正當恁麼時。如何水歸大海波濤靜。雲到蒼梧氣
象閒。復舉昔日臨濟大師示眾云。有一無位真人。嘗
在汝等諸人面門出入。未證據者看看。時有一僧出
問云。如何是無位真人。濟便下禪床擒住云。道。道。僧
擬議。濟托開云。無位真人是甚麼乾屎橛。雪峰道。臨
濟大似個白拈賊。古雪竇明覺禪師舉云。夫善竊者。
鬼神莫測。既被雪峰覷破。臨濟未是好手。山僧道。明

覺也是個賊。諸人還委悉麼。且聽新雪竇頌出。無位
真人劈面來。攔胸把住絕疑猜。個中無處分賓主。鐵
壁銀山一拶開。復白椎云。諦觀法王法。法王法如是。
下座。

到通玄上堂。現前諸公。都是英達。若是覿面提持。多
方開示。又自有我通玄和尚在。何消山僧鬧處插腳。
雪上加霜。雖然。不可辜負來機。借木上座為大眾通
個消。息以拄杖擊香几。下座。

天童掃塔。眾請上堂。師云。大眾。者一片祖翁田地。我
法兄分付汝等諸人多時了也。四至界限。歷歷明明。
若待山僧指示。又堪作甚麼。雖然。不妨有個問處。秪
如中心樹子。猶屬阿誰。良久云。還委悉麼。倒卻門前
剎竿著。復舉昔道吾禪師遷化後。石霜為住持。一日。
漸源擔鍬子入法堂。從東過西。從西過東。霜云。作麼。
漸云。覓先師靈骨。霜云。洪波浩渺。白浪滔天。覓甚先
師靈骨。漸云。正好著力擔鍬子。便下去。前者古南和
尚到來舉云。明向上機有出身句。漸源石霜不忝同
條。若是正眼觀來。猶帶之遶。今日法兄在座。山僧持
拄杖直上法堂。我先師靈骨。不用更覓。何故。面目現
在。師云。是則是也。不甚容易。直須知恩方解報恩。還
見我先師靈骨麼。遂頌云。先師靈骨無多子。覿面誰
知剌眼睛。開合總教無避處。一番提起一番新。卓拄
杖下座。

結冬開爐。給諫馬培原。象賢徐質可。文學董治升。單
時鼎。徐鍾季。請上堂。僧問。多歲寒爐光輝。今日忽遇
無面目漢。如何煆煉。師云。一棒打殺。進云。從他白棒
當頭楔。到處分明絕點塵。師云。看取頂門。進云。未審
狸奴白牯。還會結制也無。師云。渠無面目。居士問。拈
一莖草建梵剎巳竟時如何。師豎拄杖。進云。恁麼則
昔日顯禪師。今朝和尚去也。師云。現成公案。乃云。當

軒獨露。坐斷天下舌頭。覿面全彰。證取自家境界。直
得茆堂竹戶。宰輔光臨。瑞氣雍雍。通身和暢。秪如道
三世諸佛在火焰裏轉大法輪。火焰為三世諸佛說
法。三世諸佛立地聽。聽則不問。且道火焰說底是甚
麼法。還會麼。一衲蒙頭萬事休。此時山僧都不會。卓
拄杖。

上堂。僧問。二人相戰。身無寸進。以何為勝。師云。闍黎
馬頭在甚處。僧喝。師便打。問。如何是函蓋乾坤句。師
便打。如何是隨波逐浪句。師以拄杖擉云。速退。如何
是截斷眾流句。師連棒打出。乃云。月初一。好消息。今
朝遍界是清霜。凍得人人鼻子直。卓拄杖云。不煩久
立。

檀信送法衣。請上堂。僧問。大庾嶺頭。提掇不起。天童
堂上。覿面相呈。師云。者裏又作麼生。僧喝。師便打。乃
云。千峰寒色。萬木蕭條。遍界分明。道人活計。所以道
終日喫飯。不曾咬著一粒米。終日穿衣。不曾挂著一
縷絲。既然如是。提起法衣云。且道者個又喚作甚麼。
大庾嶺頭提未得。不妨檀越送將來。

長至。上堂。居士問。冬至一陽生。為甚麼滴水成冰。師
云。焦磚打著連底凍。進云。冬至巳蒙師指示。今朝初
四事如何。師云。遠春四十五。進云。恁麼則水盡冰消
一句流通去也。師云。腳跟下好與三十棒。進云。霜風
刮面侵人骨。歷歷明明絕覆藏。師云。者裏放過不得。
便打。乃云。群陰巳去。一陽來復。匝地普天。填溝塞壑。
秪如迥然獨脫一句作麼生。良久云。萬象之中長獨
露。何山松柏不青青。下座。

值雪。上堂。萬法是心光。諸緣惟性曉。本無迷悟人。只
要今日了。即如大雪滿長安。冷光成一片。是汝諸人
還了也未。即便了去。達磨一宗掃地而盡。若還未了。
且看天晴日出。


上堂。僧問。纔開口時。請師垂棒。師云。為甚麼。聻。僧舉
坐具。師便打。問。龍藏海底。布雨興雲。頭角在甚麼處。
師云。在腳下。進云。頭角全彰。如何得隱身三昧。師云。
試轉身看。僧作轉身勢。師云。獅子咬人。韓盧逐塊。乃
云。一九與二九。相喚不出手。今朝十五日。面南看北
斗。一喝下座。

上堂。僧問。天既普覆。豎拳云。因甚遮蓋者個不得。師
云。放下著。進云。地職普載。打圓相云。為何者個脫然
無底。師云。放下著。乃云。祖師心印。遍界明明。難辨的
濟北宗乘。當陽浩浩莫能觀。一任山鳴谷應。虎嘯風
生。林木淒清。巖花凍結。所以道映眼時若千日萬象。
不能逃影質。凡夫只是未曾觀。何得自輕而退屈。雖
然。要承當恁麼事。須是恁麼人始得。昔臨濟大師在
黃檗處喫三頓痛棒。及見高安大愚道。黃檗恁麼老
婆心切。臨濟即便悟去。後來住個院子便道。我當時
在黃檗先師處喫六十痛棒。猶如蒿枝拂相似。而今
更思一頓喫。大眾。他既喫六十痛棒。為甚又道是蒿
枝拂著相似。且道臨濟意在於何。委悉麼。手握金鞭
問歸客。夜深誰共御階行。擲拄杖。

上堂。僧問。踏翻滄海。大地平沉。藏經閣寄在甚麼處。
師云。頂門上。乃云。十五日巳前天不能蓋。十五日巳
後地不能載。正當十五日又道如何。會麼。兩彩一賽。
春日上堂。臘月二十日。春風驀地起。瑞氣靄乾坤。祥
光照寰宇。笑倒須彌山。虛空盡歡喜。泥牛忍俊不禁。
直得粉骨碎體。且道是何消息。逢人不可錯舉。

元旦上堂祝
聖畢。僧問。如何是新年佛法。師云。日輪普照。進云。舊
年佛法又如何。師云。匝地韶光。乃豎拄杖云。歲朝元
旦。事事成現。條令斬新。吾道一貫。擲拄杖云。會麼。撒
向階前高。著眼看。


解制。上堂。僧問。把斷千江。絕滴放行。萬派漰騰。不把
不放。又作麼生。師云。肩橫拄杖。進云。與麼則剔翻爐
鞴。一塵不立去也。師云。腳跟點地也未。僧豎指云。嗚。
師便打。乃云。十月十五結制。正月十五始解。九十日
內把住不通。今朝放開一線露柱燈籠。沒處藏身。卻
向十字街頭分明露布。還委悉麼。家家門前火把子。
下座。

義士沈世恩請上堂。師云。聲前一句不容擬議尋思。
覿面一機那許低回湊泊。所以道般若如大火聚。近
之則燎卻面門。又如按太阿劍擬之則魂驚膽落。若
是有大力量信得及。直前擔荷去。如龍得水。似虎靠
山。便可以為無為。作無作。轉凡成聖。點鐵成金。永護
正法。驅除邪外。是甚麼閒。正恁麼時。不違物義一句
又作麼生。山花開爛熳。啼鳥弄陽春。

上堂。僧問。醒夢子規啼夜血。春風影裏喚歸來。未審
喚得幾個回頭。師云。啼得血流無用處。進云。恁麼則
百花叢裏過。一葉不沾身。師云。不如緘口過殘春乃
云春日陰晴綠柳啼鶯春雲靄靄春睡昏昏七尺單
前禪和子。休瞌睡。好惺惺。臨濟三玄三要。四料揀。四
賓主。無位真人。雲門乾屎橛。洞山麻三觔。者裏覷得
透。無春無夏。無古無今。無彼無此。覿體全真。委悉麼。
等閒坐斷千峰頂。不動干戈見太平。卓拄杖下座。

初夏。無糧居士設齋。請上堂。僧問。棒喝交馳。靈鷲親
遭毒手。今日更思一頓。如何下手。師云。老僧沒氣力。
進云。與麼則直透萬重關。不住青霄外。師以目顧左
邊。僧禮拜。乃云。螻蛄鳴。蚯蚓出。萬象不能逃影質。苦
菜秀。王瓜生。深山無地避徭征。喫緊事。要惺惺。忍饑
不暇。佛法無靈。通身饑火通身病。幸然得自有知音。
喝一喝云。出頭天外看。誰是個般人。

薦亡。請上堂。云。昔日巖頭禪師值沙汰時。於河邊作

渡子。兩岸各挂一板。有人過渡。打板一下。巖曰。阿誰。
或曰。要過那邊去。巖即舞棹迎之。一日。有一婆子抱
一孩兒曰。呈橈舞棹即不問。且道婆手中兒從甚處
得來。巖頭不覺手忙腳亂。和聲便打。誰料這婆子反
有丈夫氣概。便道。婆生七子。六個不遇知音。秪者一
個。也不消得。便拋向水中。直至如今杳無消息。敢問
眾中還有知得老婆落處者麼。若有。即知今日所薦
七八個孩兒。總是一個鼻孔出氣。若未委悉。山僧為
你通個消息。卓拄杖一下云。一二三四五六七。七六
五四三二一。明明歷歷一毫頭。摩訶般若波羅密。

上堂。五月山房冷似冰。耳邊熱句自來聞。翻看近日
端然異。閒坐通身汗若淋。冷不見熱。熱不見冷。冷熱
俱亡。無異流俗。阿師且道。畢竟如何。卓拄杖云。薰風
自南來。殿閣生微涼。

結冬。上堂。僧問。道場繼建。衲子雲臻。先聖舉揚。今師
提唱。還有差別也無。師云。一道神光亙古今。問。如何
是雪竇境。師云。翰林松老。如何是境中人。師云。應夢
碑寒。如何是人中意。師便打。乃云。晴天日自出。下雨
地上濕。遍界忽成冰。禪和也結舌。拈拄杖云。拄杖子。
真烈傑。一任缽囊高挂眉毛撕結七尺。單前成獨立。
且道是何標格。擲下云。急急如律令敕。

上堂。正說知見時。知見即是心。當心即知見。知見即
如今。試問大眾作麼說即如今底事不可道。鐘鳴鼓
響。海眾雲集。坐立儼然。眼眼相看。老僧搖唇鼓舌。說
黃道黑。便當得去。若恁麼豈止三千里外。且道畢竟
如何。良久云。簷聲不斷經旬雨。鼻孔遼天爛不知。卓
拄杖。

長至。上堂。僧問。陰消陽長即不問。如何是君師。云。高
著眼。如何是臣師。云。向下看。如何是君臣道合。師云。
今日不答話。進云。君臣道合蒙師指。末後一句作麼

生。師云。速退。乃拈拄杖云。今日陽生拄杖子。𨁝跳上
天。觸著帝釋鼻孔。四天王惡發。將堅牢地神一摑。直
得冰河發燄。葭管飛灰。應夢碑氣靄空亭。翰林松風
清四起。是汝諸人還覺眉毛生動麼。噓一噓。

續宗上人請上堂。一九二九。有誰拈卻。水肅霜明。風
高木落。遍界突出無位真人。壽量豈容計度。所以道
不是心。不是佛。不是物。日面月面。攢簇不得。雲門露
乾屎橛。等閒覷透。誠不惑。赤灑灑。莫可把。天地一指。
萬物一馬。喝一喝。下座。

追慈。請上堂。問。十方同聚會時如何。師云。喫粥喫飯。
僧喝。師便打。乃云。天寒日短。海枯山竭。春夏秋冬。生
住異滅。不離當處常湛然。覓則知伊不可得。咄。休相
憶庭梅。香發枝頭白。

徐侍御心韋入山。上堂。晴日出。雨地濕。檀越昨臨門。
今朝是初一。知音何必重拈出。

薦嚴。請上堂。僧問。無位真人了無生滅。正當粉骨碎
身時如何。師云。哭泣有分。進云。不立一塵超物外。杳
無消息與人看。師云。望空啟告。進云。昔日師子臨頭
白刃。謂是正令全提。謂是了他宿債。師云。腦後看。進
云。恁麼則面目儼然。師便打。乃云。朔風寒。征鳥疾。望
斷白雲不見白。本父母。手足親。雨餘山色青又青。長
憶江南三月裏。鷓鴣啼處百花新。

元旦。上堂。僧出。喝一喝云。如何答話。師默然。進云。劍
為不平離寶匣。藥因救病出金瓶。師打一棒。進云。也
不消得。師乃云。百年難遇歲朝春。奼女梳籹越樣新。
拈拄杖云。本色道人憑個事。平生肝膽向人傾。卓一
卓。下座。

應檀信請上堂。正月二十六。春風鳴萬壑。大啟圓通
門。人人自寥廓。未離兜率。巳降王宮。未出母胎。度人
巳畢。良久云。南山朵朵青兀突。


師誕日。眾請上堂。二月今朝二十五。大地明明日卓
午。生育萬有。包含今古。常光現前沒處躲。阿呵呵。成
我者師友。生我者父母。

上堂。舉世尊初生。指天指地。天上天下。唯我獨尊。師
云。看他通身賣俏。不知是甚面孔。後來雲門道。我當
時若見。一棒打殺與狗子喫。貴圖天下太平。劍去久
矣。爾又刻舟。也不知是甚麼面孔。山僧恁麼道。若有
傍不甘的出來。問雪竇又是個甚麼面孔。山僧不妨
向他道。乃雙手策眉云。還見麼。一年一度娘生日。白
了眉毛多少莖。(卷二終)


