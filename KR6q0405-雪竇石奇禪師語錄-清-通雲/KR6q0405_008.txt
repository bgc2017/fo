










雪竇石奇禪師語錄卷第八
嗣法門人行正等編錄

機緣下

僧石琴參。師云。你是石琴。作麼彈。僧云。請和尚彈。師
便打。

僧問。九旬禁足。猶如劃地為牢。個中消息。請師分付。
師云。今日風頭太冷。

問。某甲四大本空。五蘊非有。和尚向什麼處行棒。師
云。還我鼻孔來。僧擬議。師便打。

僧問。喚作棒。入地獄如箭。必定喚作什麼。師打云。喚
作什麼。

問。亡僧遷化。向甚處去了。師云。在你腳跟下。

僧問。涅槃心易曉。差別智難明。請問和尚。如何是差
別智。師云。一念不生全體現。六根纔動被雲遮。云二
俱不涉。師便打。

僧問。學人欲借一問。得麼。師云。山僧答汝了也。僧無
語。師便打。

僧問。一念未生時如何。師云。瞎。云。生後如何。師云。瞎
瞎。

眾禮拜次。師云。今日好大風。維那云。是。師云。看好殿
裏佛。莫教吹去。眾無語。師云。總是泥塑木雕底。也不
妨得。維那轉身。眾隨散。師笑云。只消一句。

僧禮拜。以坐具架肩云。適纔和尚問本分事。某甲坐
具答和尚去也。師云。恁麼則不本分也。僧拂坐具云。
大眾證明。師便打。云。請和尚高著眼。師直打出。

師舉僧問趙州。狗子還有佛性也無。州云。無。你諸人
看趙州答個無字。是甚麼道理。眾下語皆不契。維那
云。某有一轉語。師云。鷂子過新羅。

一居士問。看世間事。俱是假底。不如出家。還得麼。師
云。出家亦是假底。士云。只苦跳不出。師云。既知是假。

用跳作麼。

師問僧。那裏來。云。雲南來。師云。遠遠到者裏做什麼。
云。親近和尚。師云。將甚麼物來親近云。一物也無。師
豎拂子云。你那裏還有者個麼。云。有。師打云。妄語漢。
又道一物也無。

晚參次。師亟喚一僧入。僧應云。待某甲著了衣服來。
師云。要脫得乾淨始得。僧入禮拜。師云。禮拜底是誰。
云。是某甲。師云。還信得及麼。無語。師云。去。

晚參。師云。我今生沒色力。討了許多便宜。來生好做
頭牛。拖犁拽耙去。園頭云。我嘗於此切。師云。又是一
頭。云。和尚來生做牛。今生做個甚麼。師云。你明日多
挑些肥去澆菜。

晚參。師問園頭。古人道。鐘樓上唱讚。床腳下種菜。是
何意旨。一僧云。今日大有人喪身失命。師云。在床腳
下。鐘樓上。僧無語。師便打。

正侍者趍入。呈偈云。某甲有個省處。師云。你寒熱病
不曾好。侍便打師一掌。師云。你見個什麼道理。侍以
腳打地云。者裏還有個甚麼。師云。老僧未肯點頭在。
拈棒連打。侍向前拍桌云。和尚今日瞞不得某甲。師
云。再去打兩日寒熱來。侍云。且喜平帖帖地便出。

師因廚下板響。云。好個消息。一僧云。和尚拖人落水
作麼。師云。爭怪得。

居士參。師問。路上辛苦麼。士云。上下四維在腳下。不
曾行路見崎嶇。師云。爭免得東拋西擲。士擬議。師喝。
師問正侍者。古人道。寒時寒殺闍黎。熱時熱殺闍黎。
你試道看。侍云。寒時繇他寒。熱時繇他熱。

邑侯施清城入山。問師。某不曾具得大乘根器。乞善
知識指示一漸門。師云。山僧一條拄杖。問著便打。不
曉拗直作曲。云。政事邊勞心勞形。總曉得猛省。未有
了手分。師云。猛省個甚麼。云。鐘鳴漏盡底時節不堪

著想。向者裏做工夫去得麼。師云。者裏喚什麼作工
夫。云。善惡兩途。擺在面前。如何趍向得恰好。師豎拂
子云。但向者裏會恰好。云。睡夢時者點光明在那裏。
師云。睡夢且置。即今底在甚麼處云。要睡眠時如何
消遣。師云。睡即消遣。云。悟後畢竟作佛作什麼。師云。
莫妄想。云。佛家規矩嚴肅。不似儒門放逸。師云。莫分
別好。

師赴雪竇清城施邑侯邀。師入署中。道話次。問云。達
磨初來。還有者般方便麼。師舉茶甌云。請茶。

僊邑龔台峨廣文問。修行解脫。畢竟是林下無累。師
云。即今兩眼對兩眼。累個甚麼。

解居士問攝心工夫。師云。如何是心。云。無處下手。師
云。無處下手。你又作麼攝。云。聲色之中欲透身。師即
以手拍桌云。者是聲。你向者裏透看。士擬議。師便喝。
士又欲開口。師驀頭打云。還要妄想。

僧問。無所從來。亦無所去。是什麼人。師劈面掌云。是
什麼人。僧擬議。師又掌。

余孔謙居士侍立次。師豎起拳頭。士不顧。師云。如何
說。士云沒有說。便禮拜云。今日為師稱壽也。高唱無
彊一曲歸。師云。與你沒交涉適一僧出禮拜師一喝
士云。免和尚趁出。便行。

僧參云。聞和尚久不在家。故來遲。師云。即今也不在。
僧無語。師云。杓卜聽虛聲。

耿兵憲玉齊居士敘話次。師云。居士見得善知識多
了。本分一著相應也未。士云。要自家親到。師云。如何
是親到底消息。士云。正要求和尚指示。師云。未舉步
時就該三十棒。　次日。居士呈偈。師接云。只者個還
別有。士禮拜。師閱畢。云。說底不道不是。秪是未在。士
擬進語。師以手掩其口。

問僧。那裏來。云。寧城。師云。城中米價若何。云。無人酬

價。師云。你喫底是甚麼。云。和尚話頭也不識。師打一
棒云。且道是賞你罰你。僧擬議。師以杖拄出。

僧參。師云何來云。天童。師云。天童和尚好麼。云。好。師
云。聞得近日又落了幾個牙齒。云。一個。師云。是那一
個。僧豎起指頭。師云。不是。僧喝。師云。你喝那個。僧云。
喝和尚。師痛打一頓。

挑土次。一僧扁擔脫。師云。好個消息。一僧云。是甚麼
消息。師云。不是知音不與談。

師入堂。拈拄杖問公唯書記。者個喚作甚麼。唯云。不
可更喚作拄杖子。師云。畢竟喚作什麼。唯一喝。師云。
者一喝。喝阿誰。唯云。和尚自定當。師打一棒云。試道
一句看。唯無語。師打云。少一棒不得。

師入堂。垂問次。公唯出禮拜。師打一棒便出堂。唯隨
入方丈作禮。師云。還記得老僧答話麼。唯云。謝和尚
慈悲。師云。你道他答個什麼。唯無對。師云。請歸堂。

晚參次。公唯問。昨日蒙和尚未開口處答某甲。今日
請和尚開口處不答某甲。師云。你即今在什麼所在。
說恁麼話。唯云。貧恨一身多。便出。師云。好與三十棒。
一日。公唯呈偈頌。師接住。豎起拳云。還頌得者個麼。
唯云。道過了。師云。者個卻是日前的。唯云。切忌道著
因僧問話次。師問韓仁甫居士。你底圓光作麼生士
以指畫圓相。師云。不是。士頓足。師云。除了頓足豎拳。
道一句看。士擬議。師便打。士禮拜。師云。昔日二祖三
拜得髓。汝皮也不得。士云。一總不要。師云。禮拜底事
又作麼生。士無語。師云。請去。

僧睡虎參。師云。還解哮吼麼。僧云。老和尚須照顧眉
毛。師云。死底有什麼用處。僧云。和尚前不敢造次師
云。過去久矣。僧云。某甲罪過。師云。知過即得。僧云。是。
師大笑。

師落堂。公唯出云。某甲正瞌睡。和尚落堂來作麼師

云。即今醒也未。唯豎拳。師云。不是。唯擬議。師打云。還
未醒在。師打知藏一棒云。者是賞你罰你。藏禮拜云。
起動和尚。師又打云。畢竟作麼生。藏云。猶嫌少在。師
連打云。果然。問悅眾。你前日一棒作麼生。悅便喝。師
云。再喝喝看。悅又喝。師打云。亂喝。悅又喝。師云。三喝
四喝後。作麼生道。悅云。千喝萬喝。總是者喝。師云。你
是個沒轉智底漢。連棒打退。顧書記云。你作麼生。記
云。孟冬嚴寒。請和尚珍重。師云。老僧珍重。你畢竟作
麼生道。記推倒燭架便去。師云。亂做直打出堂。

僧參。問。多年摸取一件布衫。特請和尚安領。師云。快
須脫卻。

徐聖基問。昔日僧問趙州。萬法歸一。一歸何處。州云。
我青州做領布衫。重七觔。意旨如何。師指手爐云。者
個二錢半銀子買。

師削草次。適眾請陞座。驀豎钁云。擔取去紹藏主一
喝。師擲下钁頭。紹云。只好住山。師云。未夢見在。紹云。
和尚不得壓良為賤。師云。韓盧逐塊。紹云。放過和尚。
師云。十二刻。眾禮拜出。

居士參問。不是心。不是佛。語未竟。師便喝。士禮拜。師
便打。

師至京口。維揚兵憲杜子濂請相會。人事畢。杜問。老
和尚雪竇真實風光指點一二。師云。若論真實風光。
老僧無開口處。杜云。此間金山與雪竇是同是別。師
指云。請自看。杜云。還是雪竇好。師云。中流砥柱也少
他不得。杜怡然。師驀豎扇子云。喚作什麼。杜云。扇子。
師復豎拳云。喚作什麼。杜云。扇子。師云。錯。杜云。老和
尚又作麼生。師便喝。臨別。杜以贈院僧偈請看。師目
之。打云。居士也須喫三十棒。杜云。當得當得。師笑。且
行。杜云。另日還要親到鶴林。師云。不得忘卻。杜唯唯。
杜過訪。茶次。問云。弟子有兩種事與老和尚落草。得

麼。師云。有甚事。杜云。二六時中作麼生管帶。師云。遇
茶喫茶。遇飯喫飯。杜云。三十日到又作麼生。師云。明
日是初一。

又問。昔維摩有病。十二菩薩俱來問疾。請問老和尚。
畢竟是有病無病。師舉起藕云。者藕我極喜喫如今
牙齒不濟。不喜他了。杜云。通身慶快。

僧參問。久嚮和尚。如何是為人句。師云。你什麼處聞
得。僧云。大善知識因甚借學人鼻孔出氣。師云。從來
有些子。

代語

法幢藏主答徑山費和尚五問。呈師。復請師答。師援
筆答之。

問。如水無筋。因甚長流不斷。

師答。為和
尚高鑒如此。

問。鵬搏峰與㕍鳧峰相交。且道說個
甚麼。

師答。不妨疑著。

問。佛祖公案如空中紙鷂。向
什麼處收取索頭。

師答。便與麼去。

問。望江亭垂機。
且道誰是知音。

師答。緊峭草鞋。

問。大冶飄風。未審
作何形色。

師答。瞎。又云。好與三十棒。

學人呈五問。請代語。

昔有官人入鎮州天王院。睹神
像。因問院主。此是何功德。曰。護國天王。曰。秪護此國
遍護餘國。曰。在秦為秦。在楚為楚。曰。臘月二十九日
打破鎮州城。天王向什麼處去。院主無對。

師代云。當
面不識。

昔有僧與童子上經了。令持經著函內。童
子曰。某甲念底著向那裏。無對。

師代云。好個伶俐童
子。

昔有僧到曹溪守衣缽。僧提起衣曰。此是大庾
嶺頭提不起底。曰。為什麼在上座手裏。無對。

師代云。
得來全不費工夫。

泗洲塔頭侍者及時鎖門。有人
問。既是三界大師。為什麼被弟子鎖無對。

師代云。憐
兒不覺醜。

南泉至莊所。莊主預備迎奉。泉曰。老僧
居常出入。不與人知。何得排辦如此。主曰。昨夜土地
報道。和尚今日來。泉曰。王老師修行無力。被鬼神覷

見。侍者便問。和尚是善知識。為甚被鬼神覷見。泉曰。
土地前更著一分齋。

師別云。你還見老僧麼。

謝時協居士以十問答語呈師。眾禪人請師代答。

問。天地同根。萬物一體。為甚又有性相分別。

師云。錯。

問。人人本來是佛。為甚又有四生六道。

師云。一任
承當。

問。悟後底人又云修證即不無。染污即不得。
如何是不染污底。

師云。汝是念言語漢。

問。天下善
知識。覺後牧牛行。不知還有休息也無。

師云。不妨再
問來。

問。儒書道。智者過之。愚者不及。如何是智愚
不二處。

師云。領取者問。

問。致中和。天地位。萬物育。
如何是中和之處。

師云。針錐不入。

問。易云。體用一
源。顯微無間。不知如何理會。

師云。拄杖子在老僧手
裏。

問。道云。玄牝之門天地根。不知何者是玄。

師云。
踏著秤鎚硬似銕。

問。古人未出方丈。為甚莊上喫
油餈。

師云。咬嚼幾時來。

問。文殊是七佛之師。為甚
出女子定不得。

師云。好與三十棒。



雪竇石奇禪師語錄卷八(終)


