










雪竇石奇禪師語錄卷第七
嗣法門人行正等編錄

機緣上

僧問。沒奈何時如何。師云。山僧更沒奈何。云。爭奈目
前何。師云。目前是甚麼。云。推不向前。約不退後。師云。
何不禮拜。僧禮拜師便打。

僧問。東山水上行意旨如何。師云喫茶不暇答話。云。
畢竟如何。師以拄杖拄云。東山水上行。你為甚不行。
直拄出方丈。

僧問。演唱宗乘。須具殺活縱奪。敢問如何是殺。師舉
右腳示之。如何是活。師舉左腳示之。如何是縱。師亦
以右腳示之。如何是奪。師復以左腳示之。僧擬進語。
師喝。僧云。殺活縱奪巳觀拈出。孟春猶寒是何宗旨。
師云。站過一邊。僧云。即此一語。殺耶活耶。縱耶奪耶。
師云。截斷舌頭。

問。特來呈舊面時如何。師云。多少大。僧喝。師云。再喝
看。僧無語。師云。弄虛頭漢。

問新歲巳臨。舊歲何往。師默然。云。不涉新舊。更請宣
揚。師云。禮拜了退。云。新舊巳蒙師指示。中興古剎事
如何。師云。來朝看取。

問某甲暫別和尚意旨如何。師云。快走。云。有人問雪
竇佛法。如何秪對。師云。莫謗山僧。

問。如何是有佛處不得住。師便打。如何是無佛處急
走過。師又打。有無都不著又如何。師即扯耳推出。

僧呈問頭數則。求師答。師驀頭棒云。一齊為汝答去。
居士問古人道。學道之人不識真。只為從前認識神。
又道。看到無心處。凡心即佛心。既是凡心即佛心。何
異識神。弟子有疑。師打云會麼。士云。弟子知痛。師云。
正是識神。士禮拜云。謝和尚指示。師云。見甚麼道理。
士云。無見。師拈杖云見麼。士云見師云。自語相違漢

又打。士云。弟子實體上苦道不出。師云。實在什麼處。
士擬議。師連打。

問。一口氣不來。甚處安身立命。師云。鼻孔遼天。

問。古澗寒泉則不問。瞪目不見底時如何。師云。今日
天雨。云。恁麼飲則是。不飲則是。師云。且看腳下。

問。生死不了。求師開示。師云。喚什麼作生死。云不曉
得。師云。生死巳了。

虛谷顧邑侯問。宗門事從何門得入。師云從無門入。
士云。儒家必從讀書門入。畢竟作麼。師云。正如銅墻
鐵壁。士云那裏是銅墻鐵壁。師云。時刻在前。

問。和尚棒喝嘗用麼。師云。從來不曾。士云。古人青州
布衫話我道喚白喚黃喚青都得麼。師云。且識青底
問。悟時即迷。迷時即悟作麼會。師打云。者裏會。云。會
得後又如何。師云你作麼會。僧擬議師又打。

問覿面相逢事作麼生。師便打。僧云。恁麼則觸處迥
然。縱橫獨露也。師云。兩重公案。

僧參云。入門休問榮枯事。觀著容顏便得知。師云且
道山僧年多少。僧無語。師云。掠虛漢。

僧呈偈云。只要行人步不移。師云你是個死漢麼云
某甲只今是坐是立。師云。死漢。云。一對。師云。你連累
老僧那。便打。

火頭問。某甲特求開示。師比兩手示之。云。不會。師云。
問取灶門去。

問。古人道離心意識參。既是離心意識。參個甚麼。師
云。樹上烏鴉叫云。也是龜昔上拔毛。師云。甚麼道理。
僧喝。師便打。

問。一念無思時如何。師云。死水裏。僧喝。師云。喝那個。
云。明月無私。師打云。正在死水。

問。長安雖鬧。我國晏然。即今長安大鬧如何。師云。老
僧在者裏受用麼。云。獨樂不若與眾。師云。未可道我

國晏然。

問。風從何起。師云。問從何來。

問。如何是諸佛實相。師云。十個指頭五個長。僧云體
用齊彰。師便打。

問。無地可立如何。師云。即今在什麼處。

師命一僧做尊證。云。不敢。待有人尊證。弟子纔好與
人尊證。師云。你向來作麼。僧一喝。師云。莫道無人尊
證。僧云。不識好惡。師云。果然。

問如何是安居樂業一句。師云。今日天寒。云。向上還
有事也無。師云。來日向汝道。

問終日穿衣喫飯。為甚人不會。師云。爭怪老僧。云。
乞師說破。師云。穿衣喫飯。云。是誰聻師便打。

居士問。墻坍壁倒時如何。師云。好個消息。士云。放光
動地。師云。光在甚處。士擬議。師便打。

居士問。世尊拈花。迦葉微笑。是甚麼意旨。師豎起拂
子士喝。師云。者一喝與山僧拂子是同是別。士擬議。
師便喝。

問。弟子薪水道人特來問和尚禪。師云。山僧頭痒無
暇答話。禮拜云。謝和尚指教。師云。你見什麼道理。云。
只在頭痒處。師便棒。

僧頌月落三更穿過市因緣呈師。師云。意旨如何。僧
喝。師云。你喝月。喝三更。僧無語。師便打。

僧求開示。師云。你向在那裏住。云徽州。幾時到這邊。
云。去年十月。師便打。

問。從來工夫一時放下。請師別垂方便。師便打。云。不
會。師云。會取去。

問徹骨徹髓時如何。師云。待徹向你道。

問。如何是學人住處。師便打。云。除者一棒。還有麼。師
云。除者一問。道看。僧喝。師又打。

居士問如何是北斗裏藏身。師云。面南看取。士擬議。

師便打。次日士禮拜。師云。北斗面南看作麼生。士擬
進語。師打一棒云。父母未生前。北斗面南看。分明在
者裏。不用別鑽研。

僧求住。師云。沒有你安身處。僧近前。瞬目視師。師云。
作麼。僧禮拜。師便打。

眾入方丈。請小參。值師立次。卻云。待坐了。為你們小
參。眾禮拜。師云。說什麼小參。直是大參了。

僧參。師問。來做什麼。云。親近和尚佛法。師云。他沒有
佛法。云。將什麼示人。師便打。云。豈不是佛法。師云。喚
作佛法。入地獄如箭。

問。推倒須彌山。如何是向上一著師云。你頂門眼在
麼。僧擬議。師便打。

晚參。垂問云。天寒人寒。明什麼邊事。一僧云。應時及
節。一云。寒時寒殺。一云。和尚不唧溜。師一齊喝出。

師問僧。那裏來。云。天台。師云。石梁橋斷也。僧擬議。師
云。你不從天台來。

二僧參。師問。甚處來。云。金粟。師云。錢塘江被王總督
把斷。作麼得過。云。渡海來。師云。海風作又如何。僧無
語。師云。一齊淹殺。

晚參。眾禮次。師云。玄沙道。因我得禮你。汝等作麼會。
侍者打師一下云。者裏什麼所在。說你說我。便行。師
便打。眾無語。次日。一僧入方丈云。昨晚和尚垂語。侍
者何得無禮。大眾前便打和尚。師即打趁。

問僧。一日行益多少飯。云。大眾彀喫師云。你在大眾
數否。云。某甲日日飽。師云。飯袋子。

師落堂云。結制五日了。今晚要還老僧飯錢。一僧云。
飯錢且置。昨夜馬大師來也。師云。與你道甚麼。僧一
喝。歸眾。師云響則響當不得飯錢。又僧云某甲不曾
喫飯還什麼飯錢。師云。二時過堂作麼。僧擬議。師便
打。一僧云。某甲庫藏裏一物也無。將什麼還飯錢。師

云。如何是無一物底消息。僧擬議。師亦打。一僧出纔
禮拜。師打云。者一拜也當不得。便歸方丈。僧隨後入
云。適纔和尚一棒。意旨如何。師又打。僧云。費力不少。
師連棒打出。

僧出山。師云。臨行一句作麼道。僧云。某甲著草鞋去
也。師云。有人問雪竇如何秪待。你作麼對。云。清茶淡
飯。師云。也須嘔卻。

師入堂云。維那要老僧落堂警策。顧左右云。還用為
你們警策麼。拈棒一齊打退。

居士禮次。師云。日來消息何如。士擬開口。師一喝。士
無語。師云。應是你喝。以杖拄出。

師搊一僧云。作麼生。云。某甲打米。師云。即今聻。云。不
間隔。師云。昨日事作麼生。僧擬議。師便打。

僧參。師云。幾時起程。云。六月。師云。一路有人與汝說
禪來。云。那裏見得。師云。者漢猶困在。

師落堂。一僧問。如何是學人自巳師云。兩眼對兩眼。
云。生死如何得了。師云。又是從頭起。云。父母未生前
聻師云。你且了取一頭。一僧禮拜云。泥彈金彈則不
問。如何是高超一句。師云。看取腳下。云。頭頭獨尊去
也。師云。何不禮拜。僧佇立。師便打。

問僧。那裏來。云。龍池。師云。來做甚麼。僧頓足。師云。向
甚處去也。僧無語。師便打。

晚參。師問。長安甚鬧。我國晏然。如何是晏然一句試
道看。一僧禮拜而退。師云。儱侗。一僧云。某甲在者裏。
師云。未得晏然。一僧云者僧不會和尚意。便行。師云
果然不會。

行者五人求命一師過法華經。師云。惟有一門而復
狹小。尋得門著。即與汝過經。無語。一齊打出。

一僧禮拜起。遶一圓相。師云。你病麼。云。不病。師云。為
甚麼頭暈。擬議。師便打。


僧參。師問。那裏來。云。十八澗。師云。亂走作麼。云。不曾
動一步。師云。爭得到者裏。僧遶一圓相。師云。大好不
動步。云。和尚莫作此解。師云。你作麼生。僧又遶一圓
相師云蝦跳不出斗。

一僧禮辭。師云。有問雪竇。如何秪待。向他道個甚麼。
僧無語。師云。老僧罪過。僧云。殘羹餿飯。不勞拈出。師
云。過去久矣。

問。不是心。不是佛。不是物。是個甚麼。師劈口打云。不
是心不是佛不是物。

問。古鏡未磨時如何。師云。昨日閻總戎進山打仗去。
你知麼。云。某甲不管閒事。師便打。

師人堂。眾禮拜。一僧云著賊也。師云。賊在甚處。僧喝。
師打云。汝試說看。僧云。明日再商量。師復打。

僧問。無夢無想。如何是大用現前。師一喝。

問。一棒打破髑髏。如何安身立命。師打云。會麼。云。脫
體無依去也。師云。未是你放身命處。僧以指打一圓
相。師云。兔子不離窠。

僧參云。久慕和尚。今日親見。師云。那裏得者消息。云。
某甲自松江來。師云。老僧有甚可親。云。不入虎穴。焉
得虎子。師云。野狐精。

僧參送香儀。師云。更有也無。僧云。再加二十兩。師云。
將來看。僧以坐具一拂。師云。我不要假銀子。僧無語。

晚參眾禮拜侍立。師云。請歸堂去。眾走。師喚轉來。眾
無顧者。師云。者一隊漢。秪解恁麼去。不解恁麼來。

王念尼海憲於協府會齋次。問云。知有底人日用如
何修行。師云。穿衣喫飯。士云。有時穿衣喫飯。沒有時
又且如何。師云。居士不妨疑著。

一僧看溈山水牯牛公案。至芭蕉托此<img:>相呈之處。
指問一僧。是甚麼道理。僧彈指云。者裏會得。一串穿
卻僧云。未在。更道僧便掌。其僧不肯。白師。師云。他者

一掌落在甚處。你卻不肯。僧擬議。師掌之。遂喚前僧
徵云。芭蕉三圓相。你因甚打他一掌。僧作掀桌勢。師
云。亂做。連打三棒。復云。芭蕉為甚作三個圓相。你二
人道看。他道得你與他懺悔。你道得他與你懺悔。若
俱道不得。各請歸堂。哭泣有分。一僧遶一圓相。一僧
云。白雲覆青山。師一齊叱出。至晚參。師舉問一僧。適
纔者公案你如何理會。僧云。目前無和尚。此間無學
人。師云。知你在鬼窟裏作活計。僧禮拜。師云。似即似。
是即未是。又問一僧。僧云。我王庫內無如是刀。師云。
老僧未肯點頭在。

僧辭。師以拄杖劃云。道得從汝去。僧將坐具一摵便
行。師云。前面有人。大須仔細。

問巳悟底人為甚當機暗昧。師云。連日陰雨。爭得到
來。進云。只如入林不動草。入水不動波。是甚麼人境
界。師云。路滑難行。進云。會不得。師一喝。僧擬議。師便
打。

居士問。昔日鹽官問侍者犀牛話者無對。古德代云。
和尚年尊。別請人好。此意如何。師以拂子左右拂。

典座禮拜。師云。做多少饅頭。云。五六百。師云。說一是
一。說二是二。何得與麼儱侗座無對。侍者云。和尚有
一分。座云。侍者也有一分。師云。莫將官物當人情。拈
出你自巳底看。侍者打師一掌云。某甲卻有。師叱退。

僧參。師問。那裏來。云。㕍宕。師云。詎那尊者在麼。云。在。
師云。做甚麼。云。看水。師云。他年多少。云。天長地久。師
云。恁麼你未見在。僧云。即今親見。師云。即今那裏見。
僧無語。師便打。

收飯僧入。師云。你今日為甚來遲。云草鞋斷了。師云。
還我磉來。僧喝。師云。我問你腳跟下事。亂喝作麼。僧
禮拜。師便打。

一僧問侍者。露柱懷胎。燈籠生子。不知是男是女。請

商量看。侍豎起拳云。且道者個是男是女。僧云。放下
著更道。侍與一掌。僧云。分明道看。侍又掌云。將謂別
有僧亦掌師偶出。侍舉似師。僧云和尚面前不好難
為你師云你那裏去了。僧云。者老漢未會末後句在。
師云。如何是你末後句。僧豎起拳。師云。不是。還我末
後句來。僧無語。師打趁之。

居士問。兩條路不明。求和尚指示。師云。兩條什麼路。
云。來去兩條路。師云。來去止有一條。為甚麼卻有兩
條。云。不會。師便打。

僧呈偈。師云。看過了。你本分事作麼生。僧云。適纔喫
粥來。師云。終日喫飯未曾咬著一粒米。你如何道僧
擬議。師便打出。至晚。一僧代云。疑殺天下人。師云。你
底事作麼生。僧云。更要第二杓惡水麼。師以手搊其
鼻。僧禮拜云。求和尚印證師云。者死漢。

僧問。承師有言。秪要放下便休。請道放下個甚麼。師
以棒擉云。放不下。擔取去。

僧參云。求和尚授記。師云。授記你明日死。云。某甲卻
曉得生死無常。師云。恁麼則未便死在。

僧參。師云。雨淋淋地。因甚遠來。云。和尚風高。師云。那
裏見得。云。樹大招風。師云。莫眼花。

玄音參云。向失親覲師云。說離又爭得音禮拜。師云。
汝自來。有人同來。云。自來。師云。何不尋個伴侶。云。用
伴作麼。師云。路險處如何過。云。種田人頗多。師云。也
不放過你。玄無語。師云。且去。

師入堂。眾競出下喝。師云。喝則由汝喝。你道一喝不
作一喝用。作什麼用。一僧云。鵓鳩樹上啼。意在麻園
裏。一僧云。床窄先臥。粥稀後坐。一僧云。喚作喝。入地
獄如箭射。一僧云。老漢著甚麼死急。先後下語凡三
十餘轉。師云。可見你們一個個不知一喝底用處。大
呵罵而出。隨示一頌曰。一喝堂堂作用全。不作喝用

力加鞭。衲僧直下知端的鷂子新羅過那邊。

師拈古鏡未磨因緣問尼惟極。汝作麼會。極云。會即
會。道不出。師云。果然會道不出。不會道不出。極云。教
我道個甚麼。師便一掌。極云。甜瓜徹蔕甜。苦瓢連根
苦。師云。你又恁麼去也。極禮拜。

僧參。師云。那裏來。云。長老山。師云。長老在家麼。云。在
家。師云。在家作甚麼。云。經行及坐臥。師云。為甚者樣
著忙僧擬議。師便打。僧喝。師又打。

海憲王念尼居士入山。問。昔日布袋和尚見人便道。
看看。今時何故不學他。師云。且道德山棒。臨濟喝。雪
峰輥毬。祕魔擎叉。與他存兩樣。無兩樣。士云。實處即
是一般。師云。貧道即今棒居士。還領得麼。士展兩手
云。不離者裏。師云。不是。再道看。士擬進語。師笑。士起
身云。小解去。師云。擬要脫身那。士云。喚作脫身即錯。
師以杖擊云。正好喫棒。　問。佛與仙是同是別。師拈
棒。士抵云。我是正問。師云。那裏是邪。　問。今時還有
逆行底菩薩麼。師云。有。士云。作麼生逆行。師云。早間
放告。晚上比詞。　問僊家性命。雙修工夫也妙。師云。
禪家只論見性。不論工夫。士云。見性總不離性命雙
修。師云。喚什麼作性。士無語。師一喝。

僧參。師問。那裏來。云。徑山。師云。你因甚捨一取一。云。
也要處處到。師云。者裏是什麼境界。僧擬議。師喝出。
法幢上座早參。從左門入。師云。何不從中門入。幢云。
若有個中。卻成偏去。師云。只如老僧不在。禮拜即是。
不禮拜即是。幢擬進語。師一喝。幢震驚。師拈棒便打
幢拜起。師遽揖出。

晚參。眾纔集。師云。吾有一問。道不得底拂袖便去。道
得受汝禮拜。眾立定。師撫掌云。失利。失利。一僧便出。
師云。教汝去便去。若教死。便死即得。一僧作禮。出云。
念和尚年老。師云。你既答不得。亦不受你禮。


師入堂坐次。打幢藏主一棒云。作麼生會。幢云。剜肉
作瘡。師云。只道得一半。幢云。者一半也不消得。師又
打一棒云。且道是賞你罰你。幢云。總不與麼。師連打
兩棒。便起身。

幢一日呈小影。請師題。師云。如何是你大影。幢拂袖
出。師云。只許你一半。幢云。不受和尚謾。

師一日問幢。古人道。知是般事便休。上座喚什麼作
者事。幢云。盡力道不出。師搖頭大笑。幢云。說似一物
即不中。師叱云。更說道理那。

僧參云。自遠趍風。請師一接。師示。你者雙草鞋從那
裏來。僧擬進語。師劈口打。

師問一僧。從那裏來。云。杭州。師云。錢塘江為你說甚
麼。無語。

普請挑土次。師問侍者。你挑幾轉。者放下土擔。乂手
立。師拈棒。者挑起便行。師云。到疑著他。歸方丈。復問。
適來公案未完。你還知麼。者云。劍去久矣。師云。腳跟
下事作麼生。者云。今日熱如昨日。師云。文殊是七佛
之師。為甚出女子定不得。者云。惟人自肯乃方親。師
云。罔明是初地菩薩。為甚卻出得。者云。到江吳地盡
隔岸越山多。師云。未夢見在。者云。和尚疑則別參。師
打一掌云。且道是賞你罰你。者云。是什麼所在。說賞
說罰。師復掌。者禮拜。師與一踏。

僧問。若不言前親薦取。終身空自枉勞心。如何是言
前底旨。師搊僧鼻云。會麼。無語。師便掌。

居士問。鳳鳴天下瑞時如何。師云。道什麼。士復舉。師
一喝。士亦喝。師云。你一喝。我一喝。是同是別。士又喝。
師云。一喝分賓主。你者兩喝那是賓。那是主。士云。者
裏說什麼賓主。師便打。士云。盲加瞎棒。師直打出方
丈。
雪竇石奇禪師語錄卷七(終)


