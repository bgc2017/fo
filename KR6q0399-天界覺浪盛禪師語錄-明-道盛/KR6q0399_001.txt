











天界覺浪盛禪師語錄序

余下根鈍器衰老失學每見世間文字及諸方語錄
堆床積案便眼昏頭運不能開卷每拈懶贊語那有
閒工夫替俗人拭鼻涕邪然每於燈殘月落夢回寂
醒先佛古師一二染神剋骨語句影略逗漏時時落
齒牙喉吻中如小兒弄語時婆婆和和有人詰之茫
然不能置荅有掩口一笑耳與覺浪和尚相聞十餘
年始得把臂不交一語頓覺心腑清涼輒伸筆為文
以贈頃又見其天界初會語是四十年前與焦弱侯
諸先生聚首提唱者迄今藏去篋笥未有人著語而
公之上首鶴谿猥以見屬每欲下筆輒作婆婆和和
然是又可一笑也常聞長者言本朝禪門自琦楚石
泐季潭後一燈迢然而憨山大師盛稱壽昌無明以
為法眼圓明振起末俗今浪師實壽昌的骨子孫建
大法幢獅絃繼響讀斯語者有以洞見其提挈綱要
照用縱奪之機無以斯世顢頇儱侗冬瓜瓠子之禪
同類而舉揚之庶不為延津刻舟之人所竊笑也昔
吾憨師贊壽昌之像曰突出大好山千里遙相見博
山見之以為知壽昌之深無如憨師也今吾幸於暮
年得見浪師相與敲空作響無舌而談善財童子登
妙峰頂不見德雲比丘及見德雲乃在別峰之上蓋
余與浪師所謂千里遙相見者如此鶴谿以為然否。

歲在戊戌夏五望日海印弟子虞山錢謙益和南書
於杭城之報恩院








天界覺浪盛禪師語錄目錄

  
  * 卷第一
  
  * 上堂
  * 卷第二
  
  * 上堂
  * 卷第三
  
  * 上堂
  * 卷第四
  
  * 上堂
  * 卷第五
  
  * 小參
  * 卷第六
  
  * 小參
  * 晚參
  * 卷第七
  
  * 示眾
  * 卷第八
  
  * 普說
  * 機緣
  * 卷第九
  
  * 法語
  * 卷第十
  
  * 頌古
  * 偈
  * 卷第十一
  
  * 贊
  * 卷第十二
  
  * 佛事
  * 雜著
  * 塔銘

天界覺浪盛禪師語錄卷一

門人　大成　大奇　等編

師於萬曆巳未住福州蓮山國懽寺受林宗伯請
開堂陞座拈香云此一瓣香諸佛頂𩕳上透出正眼
法藏中拈來祝延今上皇帝一人有慶天下太平此
一瓣香同胞共乳灶裏生蓮一氣連枝各自橫出今
特拈來供養堂上曹山本寂國歡文矩二老祖藉此
穿過天下人鼻孔撩出大地人眼睛此一瓣香烈如
鴆毒猛似靈丹劫火光中奪得黃龍頷下探來供養
中興洞宗壽昌先祖無明老和尚東苑本師晦臺大
和尚用酬法乳之恩上首白椎竟僧問少室二株分
五派逆流意旨事如何師云妙高峰上飛雲度逗出
鐘聲徹九天進云莫是突出大好山千里遙相見麼
師云行人更在千峰外進云東苑獨出一枝與少林
分披五葉還有同別也無師云解笑還他碧眼兒進
云恁麼則心心相印無差互也師云直須親透此消
息始得問昔年灶裏如何解生兩朵蓮花師云雷部
主青山曰恁麼聲震古今也師云惱亂水火神進云
曹山文矩一毋所生皆證祖位是何願力師云烏碗
飛白碟走進云莫是各顯神通麼師云山門無口石
磉咬人進云今日重主法席則又徹見洞水逆流也
師云線穿紅葉奉雙親進云恁麼則千古兒孫皆得
力也師云誰撫梧桐思鳳皇進云今日開堂祝聖一
句作麼生師云闔國歡呼無量壽普天樂唱太平年
乃震聲唱云會麼千聖齊拜下風未為分外十方同
時鼓舞乃見希奇到此還有領略承當處也無復笑
云可惜許當年老達磨初遇梁武帝不曾推上此高
座子看他將西來的的意作麼生舉似人若只是廓
然無聖對朕不識可謂面皮厚三尺不被明眼人掀

翻座子亦當自打退鼓折蘆渡江而去那復出乖遺
醜以累及後世哉秪如今日蓮山新長老出世為人
莫是特為初祖雪屈麼兒孫各有超群志豈肯區區
較是非然則斬新條令特地乾坤端為祝聖一句當
作麼生謳歌不識羲皇德海闊天空日月高結椎下
座。

海澄諸居士請上堂今朝十月十五手提貫珠慢數
高聲只念彌陀不敢呵罵佛祖活冤家恰值順風耳
聾生魔障剛遭千里眼瞽決定今日蓮山又是呵罵
佛祖翻身急報閻羅忿氣衝冠大怒撞幽冥鐘擊陰
司鼓會同十殿閻君要使刑罰得所商量重鑄油鍋
計較新栽劍圃必須活捉蓮山親身受此極苦牛頭
阿旁奉命而來爭奈先聲奪其氣主近前卻要近前
觸忤不敢觸忤苦啞苦蓮山見之不覺大笑一聲直
得十方法界與地獄天堂一時化為水乳正當恁麼
時如何天涯何處覓靈雲桃花亂落如紅雨。

羅山碧天請上堂羅山拈頭不便蓮嶼捉尾誰能三
人證龜成鱉木蛇笑倒枯藤曹家女切莫作怪蜘蛛
絲咬殺蜻蜓石倉居士且披禪衣作李夫人叫救的
夢碧天長老好提數珠敲葉相國底棋枰歸去來兮
聊寄三十拄杖莫教我擯出首座只因差一著賺卻
古傳燈。

佛誕日上堂問纔出生時巳自指天指地如何又到
雪山六年然後乃觀星悟道還是真實還是方便師
云燒羹易喫冷債難還進云畢竟如何師云嚼破舌
頭不是肉乃云拄杖子忍饑耐渴不過坐地喫了須
彌山曾不見謝土吸了大海水亦不見酬源夜來創
出箇奇論謂世尊生時原不曾指天指地後來亦不
曾悟道觀星此皆是捏怪所以雲門欲一棒打殺又
諸祖皆呵為打失眼睛今特來告訴和尚明日上堂

舉出此意便見斬新公案也蓮山大喝曰這妖怪便
乃拗折拋在大火聚中燒去了今乃拈得這條新拄
杖子頭正尾正不敢妄生節目若有問世尊初生意
旨如何但打云恭喜你好彩頭又有問雪夜觀星時
如何但打云恭喜你好結款更有問中間與出世為
人事作麼生但打云恭喜你千古春風常在手但教
隨處有生涯喝一喝下座。

小年諸莊夫請上堂問南泉不出方丈到莊上喫油
餈是何作用師云邪言不入正人耳進云秪如莊主
親到方丈謝和尚降重是如何師云何似時衰鬼弄
人進云和尚尊重不受請今日諸莊送供養時如何
師云好好與他一痛棒進云還有過也無師云重賞
之下必有勇夫進云恁麼則感恩不淺師云打鼓為
三軍乃云風俗作小年灶神送上天天帝有何說更
不與人傳果是箇泥瓦合成靈從何起昔曾驀地卻
生出兩朵蓮只今誰能向我杖頭討箇壓年錢。

除日上堂南泉提起貓兒刀前誰能救得洞山收卻
果桌句下孰能轉身子湖捉住賊僧如何承當不下
大隨隨劫火去直下無能知歸汝等這裏一一道得
箇出身句我與你分歲尚且大有事在若不透過銀
山鐵壁如何得倒嶽傾湫不見洞山老祖云三途地
獄未是苦衲衣下不明此事最是苦諸兄弟好言語
抖擻眉毛巳是墮坑落塹誰能平日不急得急整理
手腳如獅子游行哮吼返擲而去虎狼野干聞之遺
尿失魂誰敢當前與之作敵哉奇男子須是如此氣
概始可與佛祖撐門拄戶受天人供養消世間凶危
不然暫時失念瞥起偷心打在那軟洋海子底掙命
不起來他時後日莫怪蓮山不曾痛為汝等道破珍
重。

乙亥秋住麻城龍湖寺李太宰請于寶筏開堂拈香

祝聖白椎竟乃畫一○云見麼大鏡中天物物自照
若更待揚眉瞬目巳是增金之黃添玉之白也雖然
今日山僧陞此寶華王座還有向上全提也無其中
有得此先聲者正好對眾酬唱庶不負本分風光有
麼有麼人人頂上有金輪萬古威靈光聖代。

邑宰請上堂向上一路千聖不傳本分風光須自領
悟山僧恁麼下座還有親切為人處也無大眾便恁
麼禮拜而退還有不相孤負處也無雖然官不容針
私通車馬正好錦上添花水中擇乳石女夜拋梭文
彩煥然滿目木人朝唱曲音聲杳爾難聞其中還有
正偏兼帶不落是非者出來唱和看如無山僧倒騎
露地白牛游戲十方剎土去也以如意畫○云見麼
自古輪王全意氣不彰寶印自然尊。

大雄庵上堂擊香臺云聞麼良久朗聲云巍巍獨坐
大雄峰一喝曾教三日聾今日當陽明舉似西江吸
盡有龐公大眾山僧今日為太宰公一門親屬陞座
秪如不與萬法為侶者是甚麼人聻一僧出眾云閣
靜不須重借月三更自有夜明簾師顧視云乾闥婆
王親托出摩尼光影照三千更有於光影門頭出身
者太宰出云近日有提婆達多一頌呈上大師頌云
平地孤堆最誤人枉將法座賺冤親瞿曇自有金針
度認影迷頭又隔津師云何不道提婆別有金針度
聻太宰撫手云此又是老婆勘破有來繇也師震威
一喝便下座。

六安齊頭山水晶寺上堂脩竹彬公禮拜請云今日
某甲毋難之辰伏乞和尚法施使先親速獲超往并
示某甲末後大事師良久云會麼午夜日頭紅石女
臨盆急㘞地叫一聲生箇鐵棘栗性猛利情奇崛假
龍舒陳氏裔苗託齊頭獅子躅躑吒吒呀呀翻破巢
敵五十年來虎蹤狼跡不覺逗遛至今且道承誰恩

力乃畫一圓相云若於此薦得不惟頓破生死牢關
至於彼此冤親總向這裏七花八裂還會麼五色彩
霞籠玉像分明一點座中圓。

丙子冬住新城壽昌寺受鄧太史涂冢宰黃司理請
上堂拈香祝聖畢白椎竟問法窟當年獅子吼今朝
據座又嚬呻一聲震動乾坤句請師分明舉示人師
云纔望剎竿影擺手出章江進云初機未會玄微意
請向從前話一周師云兩手分付與阿誰進云擎出
滿盤皆具足當機領略事如何師云退身三步乃云
天無私覆地無私載日月無私明時候無私序帝王
無私德臣民無私功聖賢無私心善惡無私報所以
靈山拈無私之花少林面無私之壁二祖安無私之
心曹溪傳無私之法青原南嶽開無私之二宗馬祖
石頭列無私之五派百丈撥無私之火溈山直下知
歸黃蘗揮無私之棒臨濟頓徹婆心雲巖示無私之
鏡洞山錦縫重開雪峰陞無私之堂雲門當機獨領
地藏豎無私之指法眼妙契天然乃至千七百沒巴
鼻漢一味無私心心相印法法相傳至我壽昌先師
翁觸發大好無私之山重興曹洞之旨洎我東苑先
和尚勘破臺山無私之路透過趙州之關迄我道盛
偶入東父無私之室勒回鞭影之駒親承壽祖無私
之宗振起簫韶之鳳是故二十年來縱橫方外無私
任運到處稱尊今日歸家幸逢法屬推上法王無私
之座重揚先祖無私之風何異削雪為銀火不銷白
戰未曾持寸銕雖然如是今日開堂祝聖一句作麼
生道良久云高提祖印當空照一道無私謝太平結
椎下座。

寶方上堂竺土大僊心東西密相付且道如何是密
付的意旨昔青原老祖命石頭遷禪師往南嶽通個
書信大似撥開一條衝天大路自非足下生雲的也

不容易進這一步你看他石頭如獅子游行一蹴便
到那南嶽見讓和尚即問不慕諸聖不重巳靈時如
何讓公眼似電光舌如利劍何曾放過天下一人即
道子問太高生頭云寧可永劫墮沉淪不向諸聖求
解脫即拂袖便行不啻鯤鵬奮怒水激三千扶搖九
萬自此石頭一宗傳至雲巖曹洞至我寶方燈燈相
傳而不絕全因此青原一足之真風也後世人徒知
馬祖一喝百丈三日耳聾殊不知青原垂足石頭萬
劫心死秪如山僧今日紹登我祖法座既為承嗣子
孫畢竟密傳個甚麼玉璽不離天子手金箱那許外
臣知。

師誕日上堂特特陞堂為證據要人透我秘密句一
句父母未生前一句纔生便㘞地一句四十五年的
若人一句中薦得堪與佛祖為師切忌靜沉死水二
句中薦得堪作人天之主切忌動落今時三句中薦
得堪與隨流入妙切忌自救不了若能三句一齊薦
得方能情見不偏始終超脫不縱不橫如摩醯天眼
相似此猶是門庭施設邊事須知向上一路尊貴自
別但能相續名主中主。

結制上堂木人採空花持歸誇石婆盈盈插高髻風
流果更多阿呵呵會也麼參得透莫昧滅我正法眼
藏參不透莫孤負我金襴袈裟諸禪哥自家消息自
家摩況此生涯隨分足莫嫌伎倆不如他。

上堂十道不通風啞子來傳信夜半漆崑崙皎然雪
萬仞若向這裏會得可與洞山老祖把手並行其或
未然壽昌為汝說破噫鋸𨮂秤錘易決擇生死難石
上栽花易安立性命難難不難心上看黑豆未生芽
去處善財童子未曾參易不易境上覷阿難欲速成
寶王五濁惡世誓先入如何入無位真人乾屎橛釋
迦調達暗承當賺殺文殊與彌勒。


黃司理海岸居士請上堂師陞座士拈香云這一炷
香特為新壽昌拈出師震聲云速道士便喝師云且
莫詐明頭士云卻是和尚顢頇乃禮拜歸位白椎竟
師喝一喝云大眾見麼黃海岸居士穿一雙沒鼻草
鞋向南方諸知識肚皮裏踏過一遭今日特歸壽昌
且作麼生為他證據聻良久云請君吸盡西江水看
取馬駒踏殺人士云半滴不留師云巳蹉過也士從
西過東立師豎起如意士云張牙露爪即不無和尚
且無轉身句師云你且向腳跟下透出著士從東過
西立師云東走西走即不無本分底事尚未在士云
且道居士立在那裏師云脫卻草鞋著士云如何是
途路中事師云莫向三千覓大千士云如何是入門
句師云泥牛踞地笑呵呵士云如何是出門句師云
南山起雲北山下雨士云如何是不出不入句師云
露柱向你道士遂禮拜云須是這老漢始得白椎將
下座士復問云朗月當空時如何師作女人拜云深
深拜到月兒高進云月落時如何師云相隨來也。

廣照上堂覺城東際會同參古佛堂前孰指南薦得
文殊垂手處百城煙水逼人寒大眾還見文殊垂手
處麼良久云彈指頓開彌勒閣慈門何處不皈依。

東湖上堂孤峰迥秀不掛煙蘿丹鳳沖霄略舒風彩
這裏薦得始知壽昌拄杖子未離廣照巳到東湖白
雲鎖斷去來機紅日印開高下意雖然如是更須知
有金針未露玉線不彰底事始透向上玄關塵中雖
有隱身術爭似全身入帝鄉。

報恩寺上堂一家有事百家忙杓柄誰能較短長壁
上葫蘆偷眼覷塔頭鈴子舌根長且道鈴子吐舌作
個甚麼莫謂鯤鯨無羽翼紛紛金翅海中飛。

淨居寺上堂師以如意畫○云會麼寶鏡三昧明暗
交參洞上宗風正偏妙協如何大通智勝佛佛法不

現前正以根根塵塵周遍法界本是如來藏心若是
一法不現前則不名為佛法也所以外紹十八界梵
王帝釋乘光而來請轉法輪佛雖默許只能開人之
天至于內紹十六王子親承血脈請轉法輪佛乃許
可為說三轉十二行微妙大法於是佛法乃得現前
諸法王子與諸聞法個個分散十方立地成佛始是
開天之天且道如何是全提向上底主中主聻良久
云自古輪王全意氣不彰寶印自然尊。

藻林菴上堂城中多佛法爛賤沒人要我今輕舉時
卻恐大家笑且道有甚麼佛法沒人要聻只是未深
參所以不得妙不見古人問如何是小乘錢貫如何
是大乘井索如何是有漏笊籬如何是無漏木杓如
何是教外別傳的事分付典座咄切莫動著磕著咦
若不動著磕著千年故紙爭堪合藥。

上堂司理黃公問萬佛臨筵時如何師云鬧藍且喜
得抽頭進云阿誰作主師云五鳳樓前籠彩氣進云
爭奈傍觀者哂師云對管好凝眸公禮拜乃云滔滔
起別峰誰是釣龍翁前頭風浪惡淹沒幾船蓬若向
其中作得主何如一鏃便遼空會得底三關透出親
相見不會底當央迷殺主人翁眾中還有劈開胸襟
相見者麼僧纔出師震聲喝云敗將不斬復以如意
打一○云大眾還透得這箇麼一二三四八九十無
限奇兒數不及數不及兩眼星星黑如漆金烏戴雪
夜間飛玉兔披星天曉出。

福山上堂乃畫○云常啼菩薩賣心肝求般若壽昌
杖人賣般若求心肝看看雙林佛殿騎簫曲峰入諸
人鼻孔去也紹隆大師合掌云唵嘛呢叭𠺗吽家有
白澤之圖必無如是妖怪會麼欲將我語同他語須
是他心似我心。

丁丑住新城福山寺上堂司理黃公問紹隆出世七

佛證盟和尚出世甚麼人證盟師云星池重建幢幡
影進云瓊樓寶殿甚麼人居住師云簫曲猶聞鸞鳳
音進云滿堂龍象師還辨別得也無師云空王嚼碎
赤波斯乃喝云覆船和尚無生可度撒手太孤危紹
隆大師面目多端惑亂人不少西竺老子靈龜曳尾
狼藉幾叢林更有許多藏頭露尾老古錐仔細簡點
將來不免一齊斷案且道今日新福山出世為人當
作麼生聻良久云寶杖指開千聖眼普天之下共傳
心。

臘月八日上堂山僧昨夜正熟睡五更鐘響方瞥地
醒來猶自眼眯𥊚拈得口時失卻鼻低頭吃粥乃思
量不勝令人太慚愧愧個甚麼愧彼雪山徹骨寒半
夜星兒獨自覷獨自覷叫蒼天說向人前不值錢。

師誕日上堂擊如意云去年四十五大擂壽昌鼓今
年四十六重撾福山毒福山壽山相對高紅日光生
白玉毫迦葉頭陀不忍俊橫披倒舞金襴袍且道迦
葉意作麼生也是家富小兒嬌。

除日上堂崑崙奴著鐵褲打一棒行一步打發根本
無明撞翻從上佛祖逗到臘月三十日來折合不下
依舊甜瓜徹蒂甜苦瓜連根苦。

祈嗣上堂良久云佛未出世曹山不如金烏抱子歸
青漢佛巳出世不如曹山玉兔懷胎入紫薇正當出
未出時同聲相應同氣相求一句作麼生道黃公出
云雲從龍風從虎師云春風開竹戶夜雨滴花心公
云且喜曹山猶在師云藍水遠從千澗落玉山高並
兩峰寒公云威音王千佛為子轉輪王千子成佛且
道還有同別也無師云金冠頂上玉麒麟公云露柱
生兒也師云看取五花今復開公云三千諸佛只有
一子且道認那個作父親師豎一指公云作家作家
師遂下座。


豎造上堂實際理地不捨一塵應化門中不取一法
若向這裏薦得始知福山入林不動草梵剎巳成入
水不驚波覆船重泛雖然如是秪如世尊指地帝釋
插標又作麼生擊如意云夜半金烏生海底日中玉
兔照天門。

解制上堂福山於四月十五日也無生擒活捉底手
段與諸子結生死冤家正當九十日也無烹凡煆聖
底爐鎚與諸子敲骨打髓如今七月十五日也無殺
人活人底刀劍與諸子作性命開交所以結制也燈
籠攙露柱懷胎解制也木人倩石女原夢無端陷殺
平民不妨笑倒作者雖然如是汝等諸子於三個月
中特地喫了福山底金蚕蠱毒他時後日毒藥發作
卻大有事在便下座。

戊寅住匡山圓通寺上堂拈香祝聖白椎畢乃云靈
山花發親示別傳少室雪寒全提正令坐斷十方無
間石筍橫空洞明一道無殊泥牛出海所以八萬四
千非鳳毛獨許三十三人入虎穴繇來此事奇特非
常數百年來紹續不易今日壽昌杖人特登匡嶽入
圓通禪院巳全身披露與十方塵剎諸沒巴鼻老古
錐及一切黧奴白牯覿面相見了也且道開堂祝聖
一句作麼生道良久云天開瑞色光河嶽萬國謳歌
賀太平。

上堂牛頭北馬頭南三腳驢兒上剎竿㘞地一聲驚
石耳森羅萬象作同參露柱笑燈籠歡善財腳瘦草
鞋寬回首百城煙水渺觀音仍在洛伽山。

黃元公主監院上堂道濟塔紅巳應再來之記圓機
碑白方符同日之刊折半破三海岸道人今承斯讖
拈一開五壽昌杖者正主其盟信是天緣有在神理
自交啄啐逢時芥針協妙所以心空及第選官選佛
即圓通學契無為監世監家真自在秪如頂門具眼

肘後懸符寶印當空全提向上一句作麼生道居士
禮拜云專為流通師乃授拄杖云恁麼則圓通新拄
杖分付居士去也士云謝大眾證盟師云大好山中
枯木秀少林室內祖燈新士禮拜師下座。

黃元公設合山齋請上堂達磨不來東土二祖不去
西天震旦更無別路兒孫腳下親傳既然如是匡山
諸祖法席列剎可以相望如何數百年來卻成土曠
人稀相逢者少聻今日新圓通特提得壽昌一把沒
柄钁頭湧向匡山峰頂著力一掘直得十方國土六
種震動歷代祖師靈塔舍利各各踴躍放光猶如出
窟獅子一箇箇翻身返躑使大地山河草木叢林皆
作獅子返躑圍遶寶華王座作大哮吼去也師召海
岸居士云前日分付底拄杖子今在何處士豎一指
師云信手拈來無別物頭頭用得始全真便下座歸
方丈士問歸宗以钁頭斬毒蛇圓通用钁頭斬甚麼
師舉手云撚土定千鈞士云親見歸宗了也師云為
山成九仞。

元旦荊國主請上堂師陞座拈香竟乃云元正啟祚
泰運維新恭遇荊藩國主聞圓通之風特使進香匡
嶽命臣僧陞座祝延今上皇帝聖躬萬壽此正國主
真能與普天之下萬國臣民同奉主中之主共尊天
中之天也所以瑯琊云掃除狂寇蕩滌攙搶此是功
勳邊事君臣道合海晏河清此是法身邊事臣謂功
勳邊事撥亂反正少不得法身邊事居安思危放不
過至於功位雙超猶須橫按莫邪傳正令太平寰宇
斬癡頑始得雖然如是向上尊貴一路又作麼生乃
畫○云欲識誕生王子父九重深處御飛龍。

到龍湖新建法堂上堂卓拄杖云會麼三世諸佛於
此安身立命歷代祖師於此返魂奪魄一切魔外於
此換骨脫胎六道有情於此出生入死秪如山僧拄

杖子縱橫顛倒時又作麼生復卓一卓云盡大地是
一棋盤有能於黑白未分巳前占得敵手全勝一著
我許你著著有眼自能結成一大局面盡大地是一
戲場有能於開臺時唱得超絕古今一齣我許你齣
齣自能演出一大傳奇是事且劃斷秪如此一坐具
地當年周柳塘於此釣魚臺清損漁父李卓吾於此
芝佛院刻削化身黃檗念於此龍潭湖浸殺瓜茄這
三老雖則同床打眠未免各自作夢今日浪杖人將
從前事一齊據款結案至於杖人本分受用一句又
作麼生坐斷十方傳正令點開大地看飛龍。

師歸圓通上堂拈如意云異類分披作戲場縱橫殺
活絕鋒芒仰山久不見臨濟瘦卻法身三寸長誰云
秤尺平直中還有曲誰云物理齊種麻還得粟直須
倒吊虛空考出本來面目你不見大鵬奮翅絕侶孤
風擘開千聖綱羅光啄出頂門真舍利擊如意下座。

上堂偶向江頭採白蘋閒隨女伴賽江神眾中不敢
分明說暗擲金錢卜遠人既對眾不敢明說則是心
上底人既是心上底人即鬼神有所不知何更向外
卜度乎噫無限相思空自委尋常觸著最難禁。

結制上堂烏入一白開三丫角姝兒解玉環且喜且
疑猶且恨俄然撲落破愁顏驚起文殊仗劍迦葉作
舞空生流涕傅大士東山水上行十字街頭廖鬍子
騎牛背面著靴衫復云放過即不可喝一喝下座。

解制上堂師陞座良久云風冷雪寒特特向這三片
板上坐有甚麼意趣便下座。

師過歸宗寺履雲上座請上堂靈光不昧迥脫古今
妙用無私超絕凡聖所以馬駒踏殺天下人獨有歸
宗較些子且道歸宗有甚麼長處擊如意云當場放
出斬蛇手千聖從教立下風黃公便問歸宗斬蛇蛇
在甚麼處師云居士謾出頭。


艾千子居士請上堂大地是沙門眼大地是法王身
且道趙州寄一把鍬子與雪峰當安在何處良久云
是事且置山僧作得匡山誌略一冊欲請諸公作一
序文今將真本呈似諸公幸一言弁之乃展兩手云
便請黃公出云臨川一筆光照山河大師還拈得起
麼師云則文不加點也進云右軍墨本還曾臨得也
無師云僧繇別有丹青筆一點龍睛破壁飛。

庚辰住書林一枝山上堂擊如意云會麼空王殿上
未捲珠簾僊苑林中巳騰瑞氣紫微轉處玉輪輝彩
鳳歸來金闕啟還鄉一曲韻出丹霄特地知音同人
拍掌秪如不涉正偏一句又作麼生夢回夜月依稀
曉丹桂香飄天下秋。

魏玉台薦妻請上堂秋江清淺時白露和煙島良哉
觀世音無端落荒草荒草忙忙何處尋此有心彼有
心山不高兮水不深金針閒把鴛鴦繡不犯鋒芒用
得親倒剌橫拈都泄盡何嘗不肯度諸人。

九日上堂問桂花巳發菊方開請師指示不遷義師
云鐵牛不喫欄邊草直向須彌頂上行進云古人一
言說盡山河界如何是一言師云舌頭拖地進云恁
麼則一枝獨出東籬外不許時人著眼看也師云須
是時人眼始得乃云重陽九日菊花新一句明明玄
要親昔日汾州曾指出今朝得意許誰人知有者特
地登高閒笑傲不知有者風吹帽落惹塵埃秪如今
日圓通與建山諸公作麼生舉唱良久云忽見南山
秋色好風光豈獨讓陶君。

祈嗣上堂從佛口生從法化生得佛法分是法王子
如何是得佛法分聻卯生日戌生月芙蓉點燈來投
子喜不徹喜不徹若樸劉公太奇崛春色秋光兩袖
生丹桂枝枝撐著月。

上堂碧落淨無雲秋空明有月許多閨閣中商量作

話說何如透出海藏人兩手呈來光洞徹不見大智
文殊密移一步看飛龍可笑小慧鶖子睜著雙眸如
跛鱉。

葉爾亮慶母誕請上堂昨夜夢吾親父母恨無一物
奉尊堂醒來始覺身心幻獨有靈衷不可忘不可忘
男兒莫昧此恩光不見葉君能具慶椿萱舉案喜雙
雙斑衣可舞菽水堪將清機妙密空劫全彰滿庭玉
樹臨風皎繞砌金蘭凝露香秪如山僧作麼生慶讚
翡翠簾前還合伴兩眉珍重白毫長。

甌寧黃巖上堂拈拄杖云燈心刺著石人腳驚得拄
杖鳴剝剝大索天下了無形蹤直得大海翻波須彌
倒卓法身化作燈籠輝今耀古而文彩不彰古佛變
作露柱撐天拄地而針劄不著忽然有個芭蕉老大
叫曰你有拄杖我與你拄杖你無拄杖我奪你拄杖
又作麼生復卓拄杖云歷劫鳥棲無影樹少林花發
不萌枝。

上堂拈一放一未是作家拿三道三亦非好手機緣
合處針芥密投大法現前天機自協所以有忌諱無
巴鼻恁麼也不得不恁麼也不得恁麼不恁麼總不
得蚊子上鐵牛無你下嘴處無忌諱有巴鼻恁麼也
得不恁麼也得恁麼不恁麼總得拔劍攪龍門風雷
天上起諸仁者還知今日時節機緣麼楊道熙求授
金剛寶戒為世出世法故。

辛巳春住福州鼓山湧泉寺上堂拈香竟乃擊如意
云一擊響玲瓏轟喧宇宙通丹山飛彩鳳碧海起神
龍若向這裏薦得更須知屴崱峰前有古今不墜之
意且如何是不墜之意聻鼓山一枝聖箭子射入九
重城裏去超然有路自通霄所以稱尊於處處直饒
倔強太原孚莫能把斷於中路心折歸來捋虎鬚雪
峰牙爪猶可怖興聖風高天下驚共詫不跨石門句

從斯法語如湧泉獅吼象迴迨武步至我博山父與
兄先覺後覺相承續杖人於此笑軒渠東土西天齊
露布無非打鼓弄琵琶莫若會歸於一處且道會歸
在那一處復以如意畫圓相云一花五葉此中開奕
奕傳芳照天地。

南禪碧池初度請上堂蚌含明月兔懷胎一點光生
莫浪猜殃崛漫勞傳佛語聖賢不向殺中來諸仁者
今日是甚麼時節南禪碧池公初度特於鼓山請杖
人喧此石鼓舉揚第一義以報母難之恩且第一義
作麼生舉有條攀條有例攀例。

上堂師拈起如意云文殊仗劍逼佛為甚麼靈山五
百比丘一時悟無生忍涅槃會上廣額屠兒為甚擲
下屠刀便道我是千佛一數且道他提起底是放下
底是直饒這裏透得過猶在圓通門外若要入圓通
門乃揮如意作那吒展八臂勢云也須恁麼恁麼始
得。

上堂六陰剝盡一陽旋夜半泥牛耕石田天曉細看
何所似新婦騎驢阿家牽阿家牽不肯前手舉珊瑚
鞭笑看鬧喧天善財龍女齊打鼓觀音大士打鞦韆
且道是甚麼時節天長地久獨斯先。

東苑老行者請上堂喝一喝云這箇白拈凡宗門舉
唱道箇甚麼一句須具三玄張三有錢不會使一玄
須具三要李四會使又無錢有權有實瞞人瞞不識
有照有用欺人欺到底復喝云且道圓通恁麼判斷
臨濟大士還有出身路也無臨濟不是小廝兒浪公
豈是閒和尚。

地藏院上堂師擊如意云這一鎚會得大千法界百
雜碎又擊云這一鎚會得大千法界圓陀陀且道會
與不會意作麼生看看地藏菩薩來也手持金錫掌
明珠惜死憐生入水泥何事忍心幽暗坐不令地獄

即空虛咄是何言與不見一切眾生於無住法起諸
生死而生死本無一切菩薩於無住法立諸誓願而
誓願如幻所謂了即業障本來空未了應須還夙債
秪如誓願與業障如何得如明珠透悟去聻復擊如
意云罔象過時光燦爛離婁行處浪滔天。




天界覺浪盛禪師語錄卷一


