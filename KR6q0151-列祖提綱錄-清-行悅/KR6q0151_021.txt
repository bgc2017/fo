










列祖提綱錄卷第二十一
武林十八㵎理安禪寺住持婁東行悅集

受請陞座拈衣法語

楊岐會禪師九峰受疏。拈衣示眾云。會麼。若也不會。
今日無端走入水牯牛隊裏去也。還知麼。筠陽九曲。
萍實楊岐。

保寧勇禪師在蔣山受小疏。僧呈法衣。師提起身上
袈裟云。大眾。且道者箇是那箇是。若道者箇是。爭柰
那箇何。若道那箇是。爭柰者箇何。却顧眾云。如今不
免對大眾前改頭換面捻一放一去也。便卸袈裟披
法衣。

五祖演禪師白雲受帖。舉法衣云。既是大庾嶺頭提
不起。為什麼却在者裏。且道者裏底是那裏底是。乃
云。擕瓶自汲清涼水。却著袈裟作主人。便披。

圓悟勤禪師照覺受請。舉法衣云。古人事不獲巳。挂
弊垢衣。如今推免不下。入者群隊去也。大庾嶺頭藏
不得。如今也要大家知。

太平懃禪師受請日。五祖付法衣。師受而捧以示眾
曰。昔釋迦文佛以丈六金襴袈裟披千尺彌勒佛身。
佛身不長袈裟不短。會麼。即此樣。無他樣。

拈勅黃法語

圓悟勤禪師在蔣山受勅。拈起示眾云。大眾。見麼。龍
飛鳳舞降自九重。佛祖綱宗盡在裏許。却請維那對
眾宣讀。


住金山。師在乾明受勅。拈起示眾云。見麼。拈時十日
竝照。舉處千界光輝。九重天上降來。宰輔手中親付。
更不敢囊藏被葢。請僧正一為敷宣。

住雲居師在金山受劄次日勅下。拈勅示眾云。九重
城裏親宣賜。一道神光爍太虗。勝義諦中真勝義。千
華叢裏綻芙蕖。一舉便知。多少省力。苟或未然。更請
宣過。

大慧杲禪師再住徑山。於育王受請。拈勅黃示眾云。
達磨不來東土。二祖不往西天。人人常光現前。箇箇
壁立萬仞。且道者箇從甚麼處得來。若知來處。受用
無窮。其或未然。却請維那分明宣過。也要大家知有。

長翁淨禪師奉勅陞住天童。捧勅黃示眾曰。雲開九
天。呈起曰。看彩鳳銜出。且道如何委悉。急急如律令。
勅。

密庵傑禪師住徑山。師在華藏受請。捧勅黃示眾云。
鳳闕頒宣。群生聳耳。當陽拈出。帀地普天。喚回枯木
龍吟。別是一壺春色。若也見得。皇恩佛恩一時報畢。
其或未然。却請維那分明宣過。

住靈隱。師在徑山受請。捧勅黃示眾云。九重天上降
來。善法堂前拈出。明如杲日。寬若太虗。光掦佛祖家
風。流通正法眼藏。恁麼見得。堪報不報之恩。其或未
然。維那分明道破。

拈護法疏法語

五祖演禪師四面山授疏。示眾云。兵隨印轉。將逐符

行。請對尊官。分明剖露。

住東山。師在海會受請。拈疏示眾云。八十翁翁輥繡
毬。遂付維那。

圓悟勤禪師住金山受勅後。次拈疏云。毫端寶剎閫
外威權。有卷有舒有照有用。字字珠回玉轉。一一草
偃風行。雖然文彩巳彰。更請重新拈出。

應庵華禪師妙嚴受請。判府左司度疏。師拈示眾云。
此是判府左司兩手分付。謂之無盡藏頂王三昧。言
言見諦句句朝宗。若也知得。更不重說偈言。若也未
知。輙煩僧官對眾宣讀。

密庵傑禪師受請。拈疏云。諸佛說不到處。祖師提不
起時。結角羅紋語言三昧盡從箇裏流出。輝騰今古
不墮斷常。欲令四眾共知。何妨重為說破。

拈疏云。黃面老子二千年前靈山會上付囑國王大
臣一則語。流布天上人間綿綿不墜。有眼者見有耳
者聞。聞見既通。塞却耳根更須諦聽。

元叟端禪師檀越疏。孤峯頂上。天不知地不管。因甚
被者箇勾引出來。過去阿僧祇劫與合府豪俊同修
無上佛果菩提。

住鳳山。在徑山楞伽室受請。拈院疏。此是宣政諸官
當面所付。謂之金剛秘密三昧。魔外以之殄除。正宗
以之光顯。

拈公帖法語

五祖演禪師白雲受帖。拈起示眾云。大眾。只恁麼會

得。埋沒宗風。過犯不小。幸有現成公案。請維那對眾
宣讀。

住海會。師在太平受帖。拈起示眾云。恁麼會去。早是
鈍漢。何也。若憑說。五千四十八卷豈不是說。若不憑
說。又如何辨白。請維那分明拈出。

圓悟勤禪師住崇寧。在昭覺初受六祖請。拈帖示眾
云。幸自無事。須要箇護身符子作麼。然禍不入慎家
之門。且作麼生斷者公案。會麼。兵隨印轉。請維那剖
露。

住夾山。師在天寧受請。拈帖示眾云。百草頭上薦取。
爭如箇裏承當。既然符到奉行。豈可當爐避火。若也
見得。坐斷一切人舌頭。苟或未然。却請維那剖露。

住道林。師在夾山受請。拈帖示眾云。大眾。湖外有知
音。千里通消息。透出威音王。誰解知端的。還知麼。箇
裏辨取。苟或未然。却對眾宣過。

密庵傑禪師在褒禪受華藏請。拈帖云。三回兩度推
不去。今日依前把不住。不是時節因緣。亦非人情之
故。既然如是。因甚麼撞頭磕腦。不見道。順是菩提。

指座法語

五祖演禪師白雲受帖。指法座。象王回。獅子步。儂家
看著雙眉聚。然雖如是。事到如斯難為辭讓。伹有路
可上。更高人也行。

海會受請。指法座云。少間向上頭。撒沙撒土去也。

真淨文禪師洞山受請。宣帖罷乃云。大眾。諸佛出興

於世。總祇赴箇時節。且道貧道今日赴箇什麼時節。
指法座召大眾云。今古應無墜。分明在目前。

圓悟勤禪師昭覺初受六祖請。指法座云。盡十方都
是箇寶華王座。長在裏許。又何須特地。車不橫推。理
無曲斷。

箬庵問禪師住金山。在夾山受請。指法座云。借座燈
王。衲僧掩彩。更上一層樓。通身得自在。一著高一著。
一步濶一步。莫怪渠儂向上行。他家自有通霄路。

登座垂語

五祖演禪師太平受帖陞座云。祖令當行。十方坐斷。
其中莫有不惜性命者麼。出來與老僧相見。

圓悟勤禪師受請陞座云。蝸牛角上三千界。雲月溪
山共一家。既爾業緣無避處。不如隨分納些些。一不
做二不休。還有共相建立底麼。

受夾山請陞座示眾云。鈎頭有餌。句裏無私。巳泛扁
舟。放行綸線。還有衝浪錦鱗麼。

受道林請陞座。數載碧巖藏拙訥。幽深頗愜再南心。
業緣苦死相驅逼。隨順還須過道林。二途俱不涉底
出來道看。

受請陞座提綱

保寧勇禪師在蔣山受小疏陞座云。夫參學人直須
具頂門上眼。超世英雄於一切人天眾前震法雷擊
法皷。藏鋒露刃掣皷奪旗。吼獅子音作大佛事。若能
如是方有些子丈夫之氣。山僧今日不惜眉毛入泥

入水去也。我佛世尊為一大事因緣故出現於世。敢
問諸德作麼生是一大事。良久云。五千餘卷詮不盡。
三世諸佛讚不及。今古祖師提不起。還委悉麼。若委
悉。不動步超釋迦越彌勒。又何必更命山僧向諸德
前皷兩片皮壓良為賤。然雖如是。不許夜行剛把火。
直須當道與人看。乃云。爐冶鉗鎚枉用工。吹毛何必
在磨礱。靈光昨夜輝牛斗。坐致昇平宇宙中。久立。

受帖日陞座。明珠歷掌。別者還稀。寶鏡當臺。何人鑒
照。鋒前一路截斷眾流。言下千差隨波逐浪。所以展
則大千俱徧。不展則絲髮不存。與麼語話猶是化門
之說。且道不落化門一句作麼生道。道泰不傳天子
令。時清休唱太平歌。謝了又云。千峰壁立滑於苔。不
惜眉毛露出來。直下早逾千萬里。那堪此處更徘徊。
喝一喝下座。

真淨文禪師在洞山受聖壽請陞座。問答畢乃云。更
有問話者麼。良久乃喝云。昔日大覺世尊起道樹詣
鹿苑。為五比丘轉四諦法輪。唯憍陳如最初悟道。貧
道今日向新豐洞裏只轉箇拄杖子。遂拈拄杖向禪
床左畔云。還有最初悟道底麼。良久云。可謂丈夫自
有衝天志。不向如來行處行。喝一喝下座。

五祖演禪師在白雲受請陞座。秋風颯颯。玉露垂珠。
水碧山青。蛩吟蟬噪。圓通門大啟。文殊普賢穿過汝
諸人鼻孔。自是汝諸人當面諱却。復云。諸佛不出世。
四十九年說。未審說箇什麼。祖師不西來。少林有妙

訣。殃及子孫至今分疎不下。更說什麼妙訣。若人識
祖佛。當處便超越。超越與未超越則且置。你道祖佛
即今在什麼處。若無人道得。山僧不惜眉毛與汝諸
人拈出。拍禪床一下。

師在太平受請陞座。法不孤起仗境方生。明鏡當臺
好醜自現。久參上土言下知歸。晚學初機當須子細。
是以古人道。法無去來無轉動者。輙成山頌舉似大
眾。觸目光明處處新。其中那箇辨疎親。祇園枝上千
花秀。一度芬芳一度春。

師在海會受請陞座。三處住持只者滋味。者回冤家
難為迴避。白蓮峰鼻孔。海會山出氣。

雪竇顯禪師在翠峰受疏日。洞庭檀越與明州專使
相爭紜紜不巳。師乃陞座。普告大眾。不須作閙事在。
況僧家也無固無必。住則孤鶴冷翹松頂。去則片雲
忽過人間。應非彼此殊源動靜乖趣。今與諸人評議。
念三二年洞庭晦迹。承四遠信心恩顧。棲眾方諧。舊
轍藏教復乃新歸。豈可知感頓忘。遽致前邁。誠為不
可。而又四明太守星馳。介使輜重俄臨。既巳䟦涉數
州迢遞千里投誠。苦逼一至於斯。進退審詳不能自
決。敢問大眾。住翠峰好往雪竇好。於時眾僧高聲云
往雪竇好。師乃顧謂洞庭諸檀越云。不用為訝。宜各
知時。且佛法委自王臣。兼住持亦以緣斷。在彼在此
本無間然。希披疏文以塞來命。便下座。

圓悟勤禪師住崇寧。師在昭覺初受六祖請陞座。一

向目視雲霄壁立千仞則孤負諸聖。一向拖泥涉水
灰頭土面則埋沒自已。如今恁麼也得不恁麼也得。
且貴正眼流通。還委悉麼。直饒高步毗盧頂。不稟釋
迦文。婢視聲聞奴呼菩薩底來。也須亡鋒結舌。自餘
故是出頭不得。所以道三世諸佛只言自知。歷代祖
師全提不起。一大藏教詮註不及。明眼衲僧自救不
了。若據本分草料。猶是節外生枝。不涉化門一句作
麼生道。陣雲橫海上。拔劍攪龍門。下座。

住夾山。師在天寧受請陞座。目前無異草。徧界絕遮
欄。域中日月斬新方外。乾坤獨露。直得龍天釋梵動
地雨華。妙德空生目瞪口呿。行棒行喝拈向一邊。雲
月溪山放過一著。一處透脫千處百處該通。一機洞
明千機萬機圓轉。碧巖不離此處。此處不離碧巖。攝
大千於毫端。融芥塵於剎海。銜華鳥過。抱子猿歸。湛
寂凝然應真不借則且置。只如無陰陽地上成得箇
甚麼邊事。萬卉正資和氣力。碧巖先發一枝春。復舉
馬大師問藥山。子在此許多時。本分事作麼生。山云。
皮膚脫落盡。唯有一真實。祖云。據汝所見。可謂協於
心體而布四肢。何不將三條篾束取肚皮隨處住山
去。山云。某甲何人。敢言住山。祖云。不然。未有常行而
不住。未有常住而不行。欲益無所益。欲為無所為。宜
作舟航。由是住山。師云。大眾。古人得意之後不忘利
生。直入深山提持宗要。山僧暗昧豈敢仰攀。如是則
更不用篾束肚皮。却有箇折脚鐺子與方來共守寂

寥。若信得及。不在忉忉。或未諳詳。聽取箇末後句。高
峯突兀倚天門。青嶂虗閒可垛跟。折脚鐺兒幸然在。
不妨擕去隱深雲。雖然如是。也須是大家出一隻手
始得。且道畢竟如何。妙舞應須誇徧拍。三臺須要大
家摧。

住金山。師在高郵乾明受勅陞座。大道無背面。真機
有卷舒。撮大地如陶家輪。運大千向針鋒上。猶未是
寰中正令閫外全威。所以萬國仰瞻同歸舜日。靈光
一道共照皇家。重興佛祖道場。追還普天寶所。正令
全提主賓同用。山僧今日得奉一人聖詔。傍資宰輔
威權。共建法幢竪立宗旨。楊子江心滔天輥浪。妙峯
孤頂舒卷閒雲。是處著眼不前。頂𩕳正令全現。若是
箇同得同用同殺同活底。共一眼見共一耳聞。同一
口宣同一音演。更無異緣亦無異見。說什麼九十六
種二十五有。正要當頭辨取。一時列在下風。且如今
日應時應節事作麼生道。一句逈超今古格。萬年仰
祝聖明天。

住南康軍雲居真如禪院。師於建炎丁未歲十一月
初六日在鎮江浮玉山受劄子召赴行朝。至十七日
朝見登對移刻。奉勅住雲居。次日勅下時。兩府并禁
從就雍熈寺請師陞座。祇受勅文。師云。提金剛正眼。
闡向上宗乘。報不報之恩。能難能之事。運臨濟金剛
王寶劍。喝下全彰。用德山山形拄杖子。覿面分付。是
則全是。見則全見。不落凡聖階梯。直下頓彰已見。既

遇明眼作證。又逢聖世昌時。不敢被葢囊藏。直下分
明舉似。遂拈拄杖示眾云。豈不見僧辭歸宗。宗問什
麼處去。僧云諸方參五味禪去。宗云我此間只有一
味禪。僧云如何是和尚一味禪。宗便打。黃檗聞之云。
馬大師出八十四人善知識。問著一箇箇屙轆轆地。
只有歸宗猶較些子。師云。歸宗和尚束虗空為箇杖
子。向千聖頂𩕳上全提。鎔瓶盤釵釧作一金。攪酥酪
醍醐為一味。若不得黃檗明辨端倪。洎險勞而無功。
雖然如是。有條攀條無條攀例。今日對諸人面前分
明拈出。還相委悉麼。朝擊三千暮八百。煅烹佛祖只
憑伊。復舉黃檗和尚示眾云。汝等諸人盡是不著便
底。恁麼作略何處有今日也。還知大唐國裏無禪師
麼。僧云只如諸方匡徒領眾又作麼生。檗云不道無
禪只道無師。師云。黃檗老漢能區能別能揀能擇。擒
虎兕定龍蛇即不無。要且只明得當時事。殊不知彼
一時此一時。若是山僧即不然。汝等諸人盡是英靈
豪傑底。恁麼舉止須信有奇特事。還知大宋國裏有
禪師麼。且道禪師即今在什麼處。如今迴避不及。不
免露箇面目去也。乃云。親蒙金口賜師名。優鉢羅花
火裏生。圓悟如來無上見。謳歌皷腹樂昇平。

應庵華禪師受妙嚴請陞座。寶劍揮空。乾坤失色。掀
翻是非窠窟。截斷生死根株。有佛處不得住。地久天
長。無佛處急走過。河清海晏。三千里外一句全提。更
無絲毫滲漏。堪與佛祖為師。作箇人天榜樣。正恁麼

時。轉凡成聖一句作麼生道。委悉麼。萬古碧潭空界
月。再三撈摝始應知。

師受天童請上堂。去年十一月。笑別下鍾阜。今年九
月中。行見朝天路。去住既無心。動靜非取與。平生安
樂法。此意同誰語。四明昔甞到。諸剎皆可數。山川氣
象雄。麟鳳棲遲處。今思昔日遊。歲月二紀許。豈謂臨
晚景。侯伯重相顧。開緘讀來書。丁寧見毫楮。姑蘇二
千石。眼高照天宇。我昔昧平生。今見開心腑。欣然樂
與行。方鳴集眾皷。先師未了底。今日應須去。敢問諸
人。如何是先師未了底。驀拈拄杖卓一卓喝一喝下
座。

密庵傑禪師住烏巨就本院受請陞座。適來未鳴皷
巳前喚作傑上座。而今陞座巳後喚作烏巨長老。驟
爾更其名易其號。披毛戴角拖犁拽耙。向異類中頭
出頭沒。既然業債難逃。只得歡喜忍受。恁麼見得徹
去。新長老出世事畢。其或未然。傑上座今日失利。復
舉三聖道。我逢人則出。出則不為人。興化道。我逢人
則不出。出則便為人。後來白雲和尚拈云。二尊宿各
有一處打得著。且道那箇在前那箇在後。師召大眾
云。白雲端和尚錯下名言。殊不知二尊宿前不至村
後不迭店。直至於今翻成話霸。何故。字經三寫烏焉
成馬。下座。

師在華藏受徑山勅陞座。至化無私大千普應。皇恩
廣被巖谷生春。雷動風行龍驤虎驟。無量殊勝併集。

恒沙妙義全彰。不歷化城直登寶所。寶所既至。遇緣
即宗。法隨法行。法幢隨處建立。移身換步物我一如。
各各不相知。法法不相到。且全身奉重一句作麼生
道。良久云。天上有星皆拱北。人間無水不朝東。

師住徑山受靈隱勅陞座。一處通。千處百處一時通。
一處透。千處百處一時透。如開武庫錯落交輝。又如
大火聚覷著燎却面門。如是則居方則方遇圓則圓。
拈一莖草作丈六金身。拈丈六金身作一莖草。坐斷
情塵意想。不落見聞覺知。敲唱俱行十虗通暢。且移
身換步一句作麼生道。薰風生閫外。白日遶須彌。

師在平江元知府庵受天童請上堂。舉應庵和尚受
天童請日偈畢。乃云。山僧亦有一偈舉似大眾。去年
八月間。得旨與安閒。擺脫水雲性。縱步到陽山。元宅
諸子弟。忻然力追攀。庵居三箇月。開懷宇宙寬。忽接
四明信。來書意盤桓。天童虗法席。使君語猶端。迢迢
遣專使。不問路行難。山僧臨晚景。不敢自相瞞。槌皷
樂與行。四眾亦忻歡。先師未了底。應是起波瀾。敢問
大眾。如何是先師未了底。一回飲水一回噎。臨濟德
山俱汗顏。

東山空禪師受雪峯請上堂。俊快底點著便行。癡鈍
底推挽不動。便行則人人歡喜。不動則箇箇生嫌。山
僧而今轉此癡鈍為俊快去也。彈指一下曰。從前推
挽不出而今出。從前有院不住而今住。從前嫌佛不
做而今做。從前嫌法不說而今說。出不出住不住即

且置。敢問諸人。做底是什麼佛。空王佛邪。燃燈佛邪。
釋迦佛邪。彌勒佛邪。說底又是什麼法。根本法邪。無
生法邪。世間法邪。出世間法邪。眾中莫有道得底麼。
若道得。山僧出世事畢。如或未然。逢人不得錯舉。喝
一喝下座。

德山瓊禪師受請日上堂。作家撈籠不肯住。呼喚不
回頭。為甚麼。從東過西。自代曰。後五日看。

天童交禪師受請日上堂。咄哉黃面老。佛法付王臣。
林下無心客。官差逼殺人。莫有知心底為我免得麼。
若無。不免將錯就錯。便下座。

寶壽德禪師冬日在南華受請。示眾曰。新冬新寶壽。
言是舊時言。若會西來意。波斯上舶船。

牧庵忠禪師樞密柳公仲古鎮長沙以法輪起師從
於眾望。師掉頭不顧。復以勝業虗席必欲迎。致檄諸
禪勸請。師聞而宵遁。追蹤至定明蘭若。撾皷于堂。致
師于座。緇素羅拜踰時不巳。師慨然說偈曰。咄哉黃
面老。將法付王臣。林下無心客。官差逼殺人。昔聞其
言。今見其事。便下座。

箬庵問禪師在竹林受金山龍游禪寺請陞座。宗乘
一唱。三藏絕詮。亘古亘今。輪槌不動。風行草偃。水到
渠成。自然時節因緣。滿目全彰殊勝。同殺同活同縱
同奪。同照同用同主同賓。提持向上玄猷。共展衲僧
巴鼻。有意氣時添意氣。增些子不得。不風流處也風
流。減些子不得。增不得處減些子。減不得處增些子。

便見法隨法行。法幢隨處建立。如盲龜值木。如香象
渡河。波浪滔天全身出沒。截流而過深淺隨宜。楊子
江心揚化日。妙高峰頂露針錐。何曾略假外求。只在
竿頭進步。正當恁麼時。兵隨印轉將逐符行。節拍相
資作麼生道。九萬里鵬纔展翼。三千年鶴便翱翔。復
偈云。滿院竹風關不住。一聲長笛到江聞。弘恢佛祖
機前令。偏向洪波浪裏行。

受漏澤請陞座。師接疏云。一言未啟千里同風。欲得
錦上添花。要須向人天眾前分明剖露。大眾。委麼。不
可道兵隨印轉將逐符行。不可道一朝權在手便把
令全施。須知有向上一竅始得。且作麼生是向上一
竅。昔日靈鷲山中親付飲光以及國王王子大臣廣
令弘護。傳示將來。毋使斷絕。即今大司空豈翁居士
同大護法當道尊官一郡紳衿合詞耑啟。重開古寺
建立道場。即此一會何異靈山。既然今古無差。便乃
聲和響順。千峰頂上興慈。不妨十字街頭垂手。十字
街頭垂手。要見千峰頂上興慈。大眾。委麼。乃竪拂子
云。鶴有九霄難翥翼。馬無千里謾追風。久立珍重。

更受請提綱

保寧勇禪師再受保寧帖上堂。拍手三下。指口搖手
三下。下座。

大慧杲禪師在育王再受徑山勅陞座。善法堂前瑞
氣新。天書來自九重城。惟憑一句無私語。上祝吾皇
億萬春。


受請當晚小參提綱

真淨文禪師在洞山受請。當晚小參。新豐古洞萬疊
爭攢。悟本真宗千林競簇。古今勝地佛事常興。所以
昔日悟本大師有時提唱云。惟有佛菩提。是真歸仗
處。復喝一喝云。猶有者箇去就在。諸德。祇如大師道。
猶作者箇去就在。且道意作麼生。還知落處麼。叢林
中多有商量者。有底道聞佛聞法似生冤家。況更有
歸仗處。故遭悟本大師檢點。有底道悟本祇要人休
歇去。有底道悟本祇見錐頭利不見鑿頭方。似與麼
匹配。又何曾夢見他古人。既不如是。又且如何。諸德。
此箇事大須子細不可麤心。一等參禪窮教到底。宗
門中千差萬別隱顯殊途。惟大智方明。降茲巳往莫
測涯際。而今多是抱不哭孩兒。打淨潔毬子。把纜放
船。抱橋柱澡洗。彼此丈夫阿誰無分。若便明去。驅耕
夫之牛奪饑人之食。入火不燒入水不溺。於一切處
不留一切處。或就靈光獨耀烜赫殊分。可謂蕩蕩乎
落落乎。張起濟岸帆。撥動渡人舟。於生死海內白浪
堆中。出沒去來逍遙自在。乃喝云。從他謗。任他非。雨
中兼箬笠蓑衣。而今暫別海門月。擕魚且向市廛歸。
下座。

五祖演禪師受東山請。當晚小參。一則三。三則七。牧
羊隄畔女貞花。拒馬河邊望夫石。石擊尺。赤土畫簸
箕。從教眼搭癡。復云。淮甸三十載。今作老黃梅。好事
明明說。從教鴨聽雷。


明覺顯禪師受雪竇請。當晚小參。諸仁者。未有常行
而不住。未有常住而不行。古之今之各有攸往。且如
茲院僻處一隅。若非念報佛恩。無以四來居此。恐山
僧進發之後法席空虗。今命素公開士接續住持。幸
冀眾慈同心勸請。

圓悟禪師高郵乾明受勅住金山龍遊。當晚小參。祖
師心印狀似鐵牛之機。諸佛密語正如擊塗毒皷。未
擬議前先蹉過。纔思量處隔千山。須要眼似流星心
如鐵石。所以從上來提持向上綱宗。只有三句。有時
咬去。有時咬住。有時一向不去。有時一向不住。明眼
漢。沒窠臼。若論戰也箇箇力在轉處。却物為上。逐物
為下。要須把斷凡聖路頭不立毫末。然後舉一毫毛
盡無邊香水海。七達八通。說一句子窮龍宮。盈海藏。
此猶是極則之談。未是衲僧巴鼻。若論衲僧受用。直
饒棒如雨點喝似雷奔。列千聖下風。立毗盧頂上。擊
石火閃電光。俊鷂俊鷹也趕他不及。要須正一切知
見。發明大解脫。無不歷落無不透脫。則在天同天在
地同地。物同物我同我。證一切智。明一切道。無處不
通容。無機不圓證。正當恁麼時。諸人各各返照自已
分上。曾移易一絲毫許麼。所謂十世圓融十分成就。
且道不落機緣一句作麼生道。覿面要須宗正眼。臨
機截斷聖凡蹤。

辭眾提綱

白雲端禪師受法華請。辭眾上堂。佛身充滿於法界。

普現一切群生前。隨緣赴感靡不周。而常處此菩提
座。大眾。作麼生說箇隨緣赴感底道理。祇於一彈指
間盡大地含生根機一時應得周足。而未甞動著一
毫頭。便且喚作隨緣赴感而常處此座。祇如山僧此
者受法華請。相次與大眾相別。去宿松縣裏開堂了
方歸院去。且道還離此座也無。若道離。則世諦流布。
若道不離。作麼生見得箇不離底事。莫是無邊剎境
自他不隔於毫端。十世古今始終不離於當念麼。又
莫是一切無心一時自遍麼。若恁麼。正是掉棒打月。
到者裏直須悟始得。悟後更須遇人始得。汝道既悟
了便休。又何必更須遇人。若悟了遇人底。當垂手方
便之時。著著自有出身之路。不瞎却學者眼。若祇悟
得乾蘿蔔頭底。不惟瞎却學者眼。兼自已動便先自
犯鋒傷手。汝看我楊岐先師問慈明師翁道。幽鳥語
喃喃。辭雲入亂峰時如何。答云。我行荒草裏。汝又入
深村。進云官不容針更借一問。師翁便喝。進云好喝。
師翁又喝。先師亦喝。師翁乃連喝兩喝。先師遂禮拜。
大眾。須知悟了遇人者。向十字街頭與人相逢。却在
千峰頂上握手。向千峰頂上相逢。却在十字街頭握
手。所以山僧甞有頌云。他人住處我不住。他人行處
我不行。不是與人難共聚。大都緇素要分明。山僧此
者臨行。解開布袋頭一時撒在諸人面前了也。有眼
者莫錯怪好。珍重。

真淨文禪師在筠州九峰受歸宗請。晚參上堂辭眾。

舉拂子云。昔日世尊拈花迦葉微笑。今夜歸宗舉拂
大眾寂然。為復寂然者是微笑者是。是又是箇什麼。
只如歸宗舉拂與世尊拈花是同是別。若言同。法無
同相。若言別。豈有兩般。久參先德聞舉便了。後進初
機却須子細。良久云。法法總歸宗。臨機要變通。靈源
明妙處。平等主人翁。

明覺顯禪師辭翠峰上堂。山僧斯者。抑狥彼請。難可
稽留。束裝告行。伹多攀感。況住持久煩勤舊。備認歲
寒。希各務道專孜以副誠祝。其有參隨高士。動逾千
里俯近百僧。忽齋粥疏遺。船車隘窄。冀相回互。禪悅
自貽。則佛國徧遊亦不為遠。何以。諸禪德。去來不以
象故無器而不形。動靜不以心故無感而不應。然則
心生於有心。象出於有象。象非我出。故金石流而不
焦。形非我生。故日用而不勤。紜紜自彼。於我何為。請
諸人高挂征帆。不勝珍重。

元叟端禪師受杭州路中天竺寺請。辭眾上堂。我昔
來禺泉。四年八箇月。打皷弄猢猻。日夜不知歇。朝廷
公道開。分條遇明哲。拯獘除貪婪。蒐賢選英傑。胡為
天竺峰。而乃付愚拙。差官逼殺人。不容更分說。束包
登前途。聊與眾人別。千歲禪巖跳上天。六月火雲飛
瑞雪。

呆庵莊禪師應高僧選。辭眾上堂。我來雲中居。五載
如轉燭。所樂在妄緣。心心自知是。虗名不可逃。驛書
到空谷。笑看折脚鐺。委置憑誰續。摩挲七尺藤。光漆

耀人目。用捨各有時。去住拘何束。珍重同道流。共唱
清平曲。驀拈拄杖召大眾云。且道清平曲是甚腔調。
喝一喝下座。

愚庵及禪師赴徑山。別眾上堂。備員南宕恰三年。又
向凌霄闡化權。了却先師舊公案。饑來喫飯困來眠。
且先師公案作麼生了。拍禪床下座。

名德頭首受請借座陞座(住持先為引座提綱)

白雲端禪師演首座受四面請。師上堂云。年年秋暑
甚如初。何事清涼特有餘。盡是當人心地感。不虗把
手在龍舒。且道把手一句作麼生道。良久云。行到水
窮處。坐看雲起時。

保寧勇禪師壽寧長老進發上堂。曹溪一宿也大無
端。黃檗三頓遞相鈍置。蒲團禪板屈抑當人。索火來
燒猶較些子。保寧今日別無相送。壽寧長老拈拄杖
云。祇有一條黑漆拄杖。更不囊藏。向大眾前兩手分
付。擲杖下座。

圓悟勤禪師報寧民和尚受帖上堂。一向孤峰獨宿
目視雲霄。雖則不埋沒宗風。無乃太高生。一向十字
路口土面灰頭利物應機。雖則埋沒自已。無乃太屈
辱生。況明悟之士頂門具眼。肘下有符。出沒卷舒得
大自在。動若行雲。止猶谷神。可以或孤峰獨宿。不得
土面灰頭。或土面灰頭。不得孤峰獨宿。恁麼中有不
恁麼。不恁麼中却有恁麼。且應時應節一句作麼生
道。良久云。瑞氣逢嘉運。靈苗觸處春。


應庵華禪師隆報覺長老受請上堂。云。無上法王有
大陀羅尼門名為圓覺。流出一切清淨真如菩提涅
槃。驀拈拄杖卓一卓云。普請向者裏入。聞聲悟道。見
色明心。觀音菩薩將錢買胡餅。放下元來是箇饅頭。
又拈拄杖卓一卓云。若向者裏入。瞎却人眼。不向者
裏入。又向什麼處入。伶俐漢一撥便轉。更須知有出
身一路。敢問大眾。作麼生是出身一路。又卓一卓云。
舉頭天外看。誰是我般人。

夢庵信禪師丹陽邵安撫遠將書帖就庵請竦禪人
住孝感功德院。因為引座。徧探虎穴須是英靈。獨摘
驪珠豈無奇傑。既操如是之志。必應如是之求。且道
如是之事又作麼生用。知音千里遠相囑。為我拈來
與眾看。

臨安府南蕩慶善專使來就庵請堅禪人住持。因為
引座。錢塘澣漫連渤澥。拋餌垂綸難草草。莫學空船
載月歸。深入煙波為尋討。鯤鯨早晚如上鈎。不枉隨
波同混流。百丈山前成底事。先將漁笛上扁舟。乃左
右顧視云。幸有知音。便將拈出。

肯堂充禪師因元庵和尚受智者請。引座。南山有箇
老魔王。烱烱雙眸放電光。口似血盆呵佛祖。牙如劍
樹罵諸方。幾度業風吹不動。吹得動雲黃山畔。與嵩
頭陀傅大士。一火破落戶。依舊孟八郎。賺他無限癡
男女。開眼堂堂入鑊湯。忽有箇衲僧出來道。既是善
知識。為甚麼賺人入鑊湯。只向他道。非公境界。


楚石琦禪師了庵和尚赴靈巖進發上堂。三聖道。我
逢人即出。出即不為人。興化道。我逢人即不出。出即
便為人。你看他臨濟兒孫如水銀落地相似。大底大
圓小底小圓。卒討他頭鼻不著。新靈巖和尚權衡佛
祖鎔鍛聖凡。為四海禪流掃諸方露布。洞庭湖上竪
起金剛幢。智積山中豁開正法眼。畢竟憑箇什麼。拈
拄杖卓一下下座。

元叟端禪師為明州新瑞巖前山和尚引座。控佛祖
大機。定乾坤正眼。從上以來。據曲彔木如恒河沙。鞠
其指歸直是萬中無一。所以道。譬如琴瑟箜篌琵琶
雖有妙音。若無妙指終不能發。擊拂子。十二峰前月
如剪。清光千里共依依。

為旌忠了堂和尚引座。開蓮華於臘月。落氷片於炎
天。疏正脉之淵源。碎邪師之窠臼。寒木在握兮全機
可笑。秋水橫按兮半提可滅。使八極頂目者不自爭
衡。將見斯人兮駕馭昂枿。擊拂子云。叢林在處今寥
落。聽取西山第二禪。

愚庵及禪師衍書記赴普慶上堂。欲識佛性義。當觀
時節因緣。豈不見馬祖問藥山。子近日見處作麼生。
山云皮膚脫落盡唯有一真實。祖云。子之所得。可謂
協於心體布於四肢。既然如是。將三條篾束取肚皮
隨處住山去。山云某甲又是何人敢言住山。祖云。不
然。未有長行而不住。未有長住而不行。欲益無所益。
欲為無所為。宜作舟航。無久住此。馬簸箕固是鰕為

子屈。然則時節既至其理自彰。正與麼時。且如何說
箇自彰底理。驀拈拄杖召眾云。來日普慶山中看取
斯道。長老為一切人分明舉似。卓拄杖喝一喝。

顏藏主赴千頃上堂。舉古德道。者一片田地分付來
多時也。我立地待你搆去。法眼道。者一片田地分付
來多時也。我坐地待你搆去。佛果道。者一片田地分
付來多時也。我今為汝當面慶讚。一即三三即一。所
見不同互有得失。徑山道。者一片田地分付來多時
也。自是你搆不著。今日分付用愚長老。赤手提持袒
肩擔荷。向千頃雲中放兩拋三深畊淺種。栽荊棘林。
開三毒花。結無明果。改禾莖為粟柄。變瓦礫作黃金。
直得釋迦彌勒拍手喜歡。文殊普賢合掌贊歎。遵從
百代典刑。振起一方叢席。卓拄杖云。要識真金火裏
看。棒頭有眼明如日。

笑隱訢禪師為奉聖滅庵和尚引座。傳佛心宗。不是
細事。荷擔大法。須得其人。所以首山風穴單丁草屋
住三十年。而法道之盛過於萬指千礎。後來真淨和
尚又道。先師在黃檗眾不滿百。而明眼輩幾半。今雖
三倍當時。纔一兩人而巳。可謂千兵易得一將難求。
今日奉聖專使來請第一座住山。留之則孤彼來意。
放行則此眾失依。諸人還定當得麼。若定當得。便見
靈山會上千葉騰芳。少室峰前一枝獨秀。如或未然。
更聽拄杖子通箇消息。卓一下云。銀山鐵壁無回互。
草偃風行得自由。復舉楊岐在九峰受請。下座。九峰

勤和尚把住云。且喜得箇同參。岐云同參底事作麼
生。峰云。九峰牽犁。楊岐拽耙。岐云。正與麼時。楊岐在
前九峰在前。峰擬議。岐拓開云。將謂同參。元來不是。
師云。楊岐九峰塤篪迭奏。今古罕聞。龍翔今日對眾
舉揚。貴要大家知有。且道知有箇什麼。祖翁田地無
多子。努力同心兩弟兄。

前堂首座赴保寧請上堂。開無明華。結三毒果。魔王
惡業現前。驅耕夫牛。奪饑人食。白拈手段尤高。所以
百丈再參。馬祖震威一喝。直得三日耳聾。黃檗聞之
不覺吐舌。始知大機大用不假師承。鉗鎚妙密屬乎
當人。如我仲方法弟。先師之所敬畏。頃辭海上名藍。
屈為山中表率。茲奉丞相鈞命。往赴保寧之請。所謂
法隨法行。法幢隨處建立。鎔凡鍛聖烹金爐。耀古騰
今。打鳳羅龍龜毛綱。漫天帀地。直得無路可行無門
可入。山僧為汝諸人作箇方便。拈拄杖擲下云。喪身
失命知多少。照顧南山鼈鼻蛇。

列祖提綱錄卷第二十一
