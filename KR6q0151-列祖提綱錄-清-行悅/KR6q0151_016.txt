











列祖提綱錄卷第十六
武林十八㵎理安禪寺住持婁東行悅集

檀越特請普說

大慧杲禪師錢計議請普說。師云。法不可見聞覺知。
若行見聞覺知。是則見聞覺知。非求法也。既離見聞
覺知外。却喚甚麼作法。到者裏如人飲水冷煖自知。
除非親證親悟方可見得。若實曾證悟底人。拈起一
絲毫頭盡大地一時明得。今時不但禪和子便是士
大夫聰明靈利博極群書底人。箇箇有兩般病。若不
著意便是忘懷。忘懷則墮在黑山下鬼窟裏。教中謂

之昏沉。著意則心識紛飛一念續一念。前念未止後
念相續。教中謂之掉舉。不知有人人脚跟下不沉不
掉底一段大事因緣。如天普葢似地普擎。未有世界
早有此段大事因緣。世界壞時此段大事因緣不曾
動著一絲毫頭。往往士大夫多是掉舉。而今諸方有
一般默照邪禪。見士大夫為塵勞所障方寸不寧怗。
便教他寒灰枯木去。一條白練去。古廟香爐去。冷湫
湫地去。將者箇休歇人。你道還休歇得麼。殊不知者
箇猢猻子不死如何休歇得。來為先鋒去為殿後底
不死。如何休歇得。此風往年福建路極盛。妙喜紹興
初入閩住庵時便力排之。謂之斷佛慧命。千佛出世
不通懺悔。彼中有箇士人鄭尚明極聰明。教乘也理
會得。道藏也理會得。儒教則故是也。一日持一片香
來妙喜室中。怒氣可掬聲色俱厲曰。昂有一片香未
燒在。欲與和尚理會一件事。只如默然無言是法門
中第一等休歇處。和尚肆意詆訶。昂心疑和尚不到
者田地所以信不及。且如釋迦老子在摩竭提國三
七日中掩室不作聲。豈不是佛默然。毗耶離城三十
二菩薩各說不二法門。末後維摩詰無語文殊讚善。
豈不是菩薩默然。須菩提在巖中宴坐無言無說。豈
不是聲聞默然。天帝釋見須菩提在巖中宴坐乃雨
華供養亦無言說。豈不是凡夫默然。達磨游梁歷魏
少林冷坐九年。豈不是祖師默然。魯祖見僧便面壁。
豈不是宗師默然。和尚因甚麼却力排默照以為邪

非。妙喜曰。尚明你問得我也是。待我與你說。我若說
不行。却燒一炷香禮你三。拜我若說得行。却受你燒
香禮拜。我也不與你說釋迦老子及先德言句。我即
就你屋裏說。所謂借婆帔子拜婆年。乃問你曾讀莊
子麼。曰是何不讀。妙喜曰。莊子云。言而足。終日言而
盡道。言而不足。終日言而盡物。道物之極。言默不足
以載。非言非默義所有極。我也不曾看郭象解并諸
家解註。只據我杜撰說。破你者默然。豈不見孔夫子
一日大驚小怪曰。參乎。吾道一以貫之。曾子曰唯。你
措大家纔聞箇唯字。便來者裏惡口。却云者一唯與
天地同根萬物一體。致君於堯舜之上。成家立國出
將入相。以至啟手足時不出者一唯。且喜沒交涉。殊
不知者箇道理便是曾子言而足。孔子言而足。其徒
不會。却問曰何謂也。曾子見他理會不得。却向第二
頭答他話。謂夫子之道不可無言。所以云。夫子之道
忠恕而巳矣。要之道與物至極處不在言語上。不在
默然處。言也載不得。默也載不得。公之所說尚不契
莊子意。何況要契釋迦老子達磨大師意耶。你要理
會得莊子非言非默義有所極麼。便是雲門大師拈
起扇子云。扇子𨁝跳上三十三天。築著帝釋鼻孔。東
海鯉魚打一棒。雨似傾盆。你若會得雲門者箇說話。
便是莊子說底。曾子說底。孔子說底一般。渠遂不作
聲。妙喜曰。你雖不語。心未伏在。然古人決定不在默
然處坐地明矣。你適來舉釋迦掩室維摩默然。且看

舊時有箇座主喚作肇法師。把那無言說處說出來
與人云。釋迦掩室於摩竭。淨名杜口於毗耶。須菩提
唱無說以顯道。釋梵絕聽而雨華。斯皆理為神御。故
口以之而默。豈曰無辯。辯所不能言也。者箇是理與
神忽然相撞著。不覺到說不得處。雖然不語。其聲如
雷。故云豈曰無辯。葢辯所不能言也。者裏世間聰明
辯才用一點不得。到得恁麼田地方始是放身捨命
處。者般境界須是當人自證自悟始得。所以華嚴經
云。如來宮殿無有邊。自然覺者處其中。此是從上諸
聖大解脫法門。無邊無量無得無失。無默無語無去
無來。塵塵爾剎剎爾念念爾法法爾。只為眾生根性
狹劣。不到三教聖人境界。所以分彼分此。殊不知境
界如此廣大。却向黑山下鬼窟裏默然坐地。故先聖
訶為解脫深坑。是可怖畏之處。以神通道眼觀之。則
是刀山劍樹鑊湯爐炭裏坐地。一般座主家尚不滯
在默然處。況祖師門下客。却道纔開口便落今時。且
喜沒交涉。尚明不覺作禮。妙喜曰。公雖作禮。然更有
事在。至晚間來入室。乃問他今年幾歲。曰六十四。又
問你六十四年前從甚麼處來。渠開口不得。被我將
竹篦劈脊打出去。次日又來室中曰六十四年前尚
未有昂在。如何和尚却問昂從甚麼處來。妙喜曰。你
六十四年前不可元在福州鄭家。只今者聽法說法
一段歷歷孤明底未生巳前畢竟在甚麼處。曰不知。
妙喜曰你若不知便是生大。今生且限百歲。百歲後

你待飛出三千大千世界外去。須是與他入棺材始
得。當爾之時。四大五蘊一時解散。有眼不見物。有耳
不聞聲。有箇肉團心分別不行。有箇身火燒刀斫都
不覺痛。到者裏歷歷孤明底却向甚麼處去。曰昂也
不知。妙喜曰。你既不知。便是死大。故曰無常迅速生
死事大。便是者箇道理。者裏使聰明也不得。記持也
不得。我更問你。平生做許多之乎者也。臘月三十日
將那一句敵他生死。須是知得生來死去處分曉始
得。若不知即是愚人。渠方心伏。從此遂救他不坐在
無言無說處。肯來者下做工夫。今日一會同此聽法。
須知人人有此一段大事因緣。亘古亘今不變不動。
也不著忘懷。也不著著意。但自時時提撕。妄念起時
亦不得將心止遏。止動歸止止更彌動。只就動止處
看箇話頭。便是釋迦老子達磨大師出來。也只是者
箇。僧問趙州狗子還有佛性也無。州云無。你措大家
多愛穿鑿。說道者箇不是有無之無。乃是真無之無。
不屬世間虗豁之無。恁麼說時還敵得他生死也無。
既敵他生死不得。則未是在。既然未是。須是行也提
撕坐也提撕。喜怒哀樂時應用酬酢時總是提撕時
節。提撕來提撕去。沒滋味心頭恰如頓一團熱鐵相
似。那時便是好處不得放捨。忽然心華發明照十方
剎。便能於一毛端現寶王剎。坐微塵裏轉大法輪。汝
等諸人聞恁麼說話。往往心裏道妙喜老漢搖脣鼓
舌說得也相似。不知他肚裏如何。須知妙喜說得底

便是行得底。更無兩般。所以西天第十三祖迦毗摩
羅尊者欲求一弟子繼紹祖位。謂深山窮谷中必有
高人居止。因往求之。故知非但弟子求師切。師求弟
子亦切。遂入山。果見一人出迎曰。深山孤寂龍蠎所
居。大德至尊何枉神足。祖曰吾非至尊來訪賢者。彼
默念曰此師得決定性明道眼否。是大聖繼真乘否。
祖曰。汝雖心語吾巳意知。但辦出家何慮吾之不聖。
彼聞巳悔謝。於是投祖出家。即第十四祖龍樹是也。
今時學道者多不自疑却疑他人。所以道大疑之下
必有大悟。且道悟得箇甚麼。良久云。我不敢輕於汝
等。汝等皆當作佛。下座。

禮侍者斷七請普說。僧問。和尚室中道。喚作竹篦則
觸。不喚作竹篦則背。不得下語。不得無語。遂以坐具
打地一下云。學人為蛇畫足。却請和尚頭上安頭。師
云自起自倒得人憎。進云也要和尚相委悉。師云切
忌[革*(華-(十*〡*十)+(人*〡*人))]裏動指頭。進云還有為人處也無。師云無。進云
却較些子。師云換却你眼睛。乃云。喚作竹篦則觸。不
喚作竹篦則背。不得下語。不得無語。不得思量。不得
擬議。當恁麼時。釋迦老子達磨大師雖有鼻孔直是
無出氣處。還委悉麼。遇貴則賤遇賤則貴。若向貴賤
處著到。更須買草鞵行脚始得。所以道不可以有心
求。不可以無心得。不可以語言造。不可以寂默通。雖
然如是。如天普葢似地普擎。全放全收全殺全活。妙
喜恁麼道也不離者箇消息。正如適來禪客以坐具

打地一般。乃拍禪床一下云。且道明甚麼邊事。斯辰
比丘了賢為近禮侍者將俗家寄來衣物估唱。請老
漢舉揚宗旨莊嚴報地。可惜者兄弟方始於竹篦子
話有箇發明處。而今巳是說前年話。一日問他。喚作
竹篦則觸。不喚作竹篦則背。如何。渠答不得。却曰望
和尚為某作箇方便指示。山僧向他道。你是福州人。
我說箇喻子向你。如將名品茘枝和皮殻一時剝了。
以手送在你口邊。只是你不解吞。渠聞之不覺失笑
曰和尚吞著即禍事。過得幾時又問他。前日吞了底
荔枝。只是你不知滋味。渠曰若知滋味轉見禍事。我
愛他者兩轉語。所謂從門入者不是家珍。信知宗師
家無實法與人。且如世間工巧技藝有樣子便做得。
若是者一解須是自悟始得。得之於心應之於手。若
未得箇安樂處。一向求知見覔解會。者般雜毒纔入
心。如油入麵永取不出。縱取得出亦費料理。此事如
青天白日元無障礙。却被者些雜毒障却。所以於法
不得自在。老漢常愛真淨和尚道。如今人多是得箇
身心寂滅前後際斷。休去歇去。一念萬年去。似古廟
裏香爐去。冷湫湫地去。便為究竟。殊不知却被比勝
妙境界障蔽。自已正知見不能現前。神通光明不能
發露。或又執箇一切平常心是道以為極則。天是天
地是地山是山水是水僧是僧俗是俗。大盡三十日
小盡二十九。凡百施為須要平常一路子以為穩當
定將去合將去。更不敢別移一步。怕墮坑落塹。長時

一似雙盲人行路。一條拄杖子寸步拋不得。緊把著
憑將去步步依倚。一日若道眼豁開頓覺前非。拋却
杖子撒開兩手。十方蕩蕩七縱八橫。東西南北無可
不可。到者裏方得自在。如今人能有幾箇放得杖撒
得手。昔因真淨和尚新開語錄。其時我老和尚在五
祖堂中作首座。五祖一日廊下見僧把一冊文字。祖
曰你手中是甚文字。僧曰是真淨和尚語錄。祖遂取
讀。即讚歎曰。慚愧。末世中有恁地尊宿。乃喚首座。我
老和尚時在後架洗韈。聞呼狠忙走出來。祖曰。我得
一本文字不可思議。所謂善說法要。你試看。休去歇
去。一念萬年。前後際斷。諸方如今有幾箇得到者田
地。他却喚作勝妙境𢌿。舊時寶峯有箇廣道者。便是
者般人。一箇渾身都不理會。都不見有世間事。世間
塵勞昧他不得。雖然恁麼。却被者勝妙境界障却道
眼。須知到一念不生前後際斷處。正要尊宿。如水潦
和尚因採藤次問馬祖曰。如何是祖師西來意。祖曰
近前來向你道。水潦纔近前馬祖當胷一蹋蹋倒。水
潦忽然大悟。不覺起來呵呵大笑。祖曰你見箇甚麼
道理。潦曰。百千法門無量妙義。只向一毛頭上便識
得根源去。者箇教中謂之入流亡所。所入既寂。動靜
二相了然不生。纔得箇入處便亡了定相。定相既亡
不墮有為不墮無為。動靜二相了然不生。便是觀音
入理之門。他既悟了便打開自巳庫藏。運出自巳家
珍。乃曰百千法門無量妙義只向一毛頭上便識得

根源去。又呵呵大笑。馬祖知他巳到者箇田地。更不
釆他。亦無後語。後來住水潦庵。禪和家來參。他有百
十眾。纔舉揚便賣弄者一蹋云。自從一喫馬師蹋。直
至而今笑不休。渠又何曾有峯巒疊翠㵎水潺湲。岸
柳含煙庭華笑日。鸎啼喬木蝶舞芳叢底說話來。只
道自從一喫馬師蹋直至而今笑不休。者箇便是第
一箇入流亡所動靜二相了然不生底樣子。又不見
雲門問洞山近離甚處。山曰查渡。門曰夏在甚處。山
曰湖南報慈。門曰幾時離彼。山曰八月二十五。門曰
放你三頓棒。古人淳樸據實祇對。自言我此回實從
查渡來。有甚麼過便道放我三頓棒。大丈夫漢須共
者老漢理會始得。至明日便去問曰。昨日蒙和尚放
三頓棒。未審過在甚麼處。門曰。飯袋子。江西湖南便
恁麼去。洞山忽然大悟。更無消息可通。亦無道理可
拈出。只禮拜而巳。既悟了便打開自巳庫藏。運出自
巳家珍。乃曰。他後向無人煙處住箇草庵。不蓄一粒
米不種一莖菜。接待十方往來。盡與伊出却釘拔却
楔。拈却炙脂帽子。脫却鶻臭布衫。教伊灑灑地作箇
衲僧豈不俊哉。雲門曰。你身如椰子大。開得許大口。
者箇是第二箇入流亡所動靜二相了然不生底樣
子。又鼓山晏國師在雪峯多年。一日雪峯知其緣熟。
忽起搊住曰是甚麼。晏釋然了悟。唯舉手搖曳而巳。
峯曰子作道理耶。晏曰何道理之有。後來楊大年收
在傳燈錄中謂之亡其了心。此是第三箇入流亡所

動靜二相了然不生底樣子。又灌谿和尚一日見臨
濟。濟下繩床纔擒住。谿便云領領。者箇是第四箇入
流亡所動靜二相了然不生底樣子。者箇說似人不
得。傳授人不得。老漢十七年參也曾零零碎碎悟來。
雲門下也理會得些子。曹洞下也理會得些子。只是
不能得前後際斷。後來在京師天寧見老和尚陞堂。
舉僧問雲門如何是諸佛出身處。門曰東山水上行。
若是天寧即不然。如何是諸佛出身處。薰風自南來。
殿閣生微涼。向者裏忽然前後際斷。譬如一綟亂絲
將刀一截截斷相似。當時通身汗出。雖然動相不生
却坐在淨倮倮處。得一日去入室。老和尚曰。也不易。
你到者箇田地。可惜你死了不能活。不疑言句是為
大病。不見道懸崖撒手自肯承當。絕後再甦欺君不
得。須信有者箇道理。老漢自言我只據如今得處巳
是快活。更不能理會得也。老和尚却令我在擇木寮
作不𣯛務侍者。每日同士大夫須得三四回入室。只
舉有句無句如藤倚樹。纔開口便道不是。如是半年
間只管參。一日同諸官員在方丈藥石次。我只把箸
在手都忘了喫食。老和尚曰者漢參得黃楊木禪却
倒縮去。我遂說箇譬喻曰。和尚者箇道理。恰如狗看
著熱油鐺相似。要䑛又䑛不得。要捨又捨不得。老和
尚曰你喻得極好。只者箇便是金剛圈栗棘蓬。一日
因問老和尚。見說和尚當時在五祖曾問者箇話。不
知五祖和尚如何答。和尚不肯說。老漢曰和尚當時

不可獨自問。須對大眾前問。如今說又何妨。老和尚
乃曰。我問有句無句如藤倚樹時如何。祖曰描也描
不成。畫也畫不就。又問忽遇樹倒藤枯時如何。祖曰
相隨來也。老漢纔聞舉便理會得。乃曰某會也。老和
尚曰只恐你透公案未得。老漢曰請和尚舉。老和尚
遂連舉一絡索誵訛公案。被我三轉兩轉截斷。如箇
大平無事時得路便行更無滯礙。老和尚曰如今方
知道我不謾你。我既會了却倒疑著。幾箇禪頭乃問
老和尚。老和尚曰。我箇禪如大海相似。是你將得箇
大海來傾取去始得。若只將得鉢盂來。盛得些子去
便休。是你器量只如此。教我怎柰何。能有幾箇得到
你田地。舊時只有一箇璟上座與你一般。只是死了。
過得幾時便舉我立僧。後來在雲居首座寮夜間常
與兄弟入室。老和尚愛來聽。有時入室了却上方丈
見老和尚。同在火爐頭坐。老和尚曰或有箇禪和子
得似老僧。你又如何支遣。老漢曰。何幸如之。正如東
坡說。作劊子得一箇肥漢剮。我却倒與老和尚入室
被我拶得上壁。老和尚呵呵大笑。思量者老和尚。粉
骨碎身亦未能報得。因禮上座聞老漢舉福州人喫
茘枝有箇瞥地處。所以說到者裏。者兄弟在叢林中
規行矩步。無衲子之過。可惜尺頭短。然打箇筋斗出
來。決定昧他不得。有一則古話舉似大眾。教中道。吾
不見時。何不見吾不見之處。若見不見自然非彼不
見之相。若不見吾不見之地。自然非物。云何非汝。後

來湛堂和尚頌曰。老胡徹底老婆心。為阿難陀意轉
深。韓幹馬嘶青草渡。戴嵩牛臥綠楊陰。妙喜亦有箇
頌子。雖不甚文彩却不在湛堂之下。荒田無人耕。耕
著有人爭。無風荷葉動。決定有魚行。

念誦提綱

圓悟勤禪師看藏經上堂。祥煙繚繞瑞氣氤氳。公案
現成有誰扣擊。乃云。塵中大經卷莫測津涯。聰慧淨
眼人始能拈出。直得義天性海若帝網交羅。智照神
光如洪爐猛𦦨。今日幸遇皇風蕩蕩帝道平平。有大
心檀越為汝發機。使諸人各各八字打開。直得霞絛
展處玉牒舒時。文彩巳彰各宜薦取。且不落文墨一
句作麼生道。一堂風冷淡。千古意分明。

祖師會上堂。千聖頂𩕳上可容剎海。衲僧命脉中不
許真機。更通一線路。以佛現祖。從祖證佛。印印無差
機機圓證。靈山拈花示眾。建立此箇宗風。金色頭陀
曾承妙旨。以至西天四七此土二三。自曹溪散席巳
來。數百年間列剎相望。各各握靈蛇珠。人人抱荊山
璧。有照有用有權有實提。振向上宗風。傳持正法眼
藏。要且百川異流同歸大海。千重百帀無出一源。所
以道西天二十八祖也恁麼。唐土六祖也恁麼。天下
列剎相望諸老宿也恁麼。山僧也恁麼。且道恁麼事
作麼生商量。還提掇得出麼。還緇素得明麼。山僧不
惜兩莖眉毛與諸人點破。遂拈拄杖云。還見麼三世
諸佛歷代祖師天下老和尚盡在拄杖頭上放大光

明。現權現實現機現境。列五位君臣開三玄宗要。機
境相投箭鋒相拄。一字三句同源圓相境致殊別。若
也於此委悉。百草頭上罷却平生事。根株亦不留。聞
清聲外句莫向句中求。儻或未然。山僧不免又拖泥
涉水也。達磨不來東土。二祖不往西天。人人壁立萬
仞。箇箇常光現前。卓拄杖一下下座。

蓮華會上堂。毗婆尸巳前千華現瑞。天中天正地優
曇呈祥。直得徧界不曾藏。通身無影像。現大蓮華王。
周帀千華座。一葉一釋迦。一鬚一彌勒。塵塵爾剎剎
爾處處爾念念爾。一塵舉大地收。一華開世界起。可
謂殊勝中最殊勝。奇特中倍奇特。感慈塔前凝瑞氣。
羅漢洞邊顯真容。法會儼然人天普集。到者裏含談
何事。說玄說妙得麼。說佛說祖得麼。舉古舉今得麼。
顯作顯用得麼。盡是從前巳後大宗師拈出了也。即
今不如。總不動著。只呈一箇現成公案。若也薦得。人
人心華發明。處處照十方剎。正當恁麼時。推功歸本
一句作麼生道。還委悉麼。萬方有慶歸明聖。願見黃
河百度清。

龍門遠禪師檀越還佛頂心經上堂。唵齒臨唵齒臨
唵部臨唵部臨。大眾。此是甚麼言語。義理如何。還有
人會得麼。若道是言語又不成言語。若道有道理又
不成道理。可謂言詮不到分別不及。先聖呼為密語
又曰真言。一切言音從是而生。一切語教從是而出。
山僧適來看經中得七字陀羅尼。能滅千灾成就萬

德。今對諸人舉此七字陀羅尼一遍。諸人諦聽。遂默
然屈第一指至第七指曰。諸人聞得麼。恐諸人不聞
更舉一遍。又默然屈一指至七指曰。聞得麼。大眾。唯
佛與佛乃能知之。自餘群生悉皆罔措。有方便門名
曰重說偈言。今更載三分明說此七字呪曰佛頂心
經齋願了。大眾。曉得其中旨趣麼。侍山僧奉為解釋。
一字字要知落處。若論佛。祇是當人更無物。若論頂。
晝夜舒光照前境。若論心。看時無相用時深。若論經。
解語能言不是聲。若論齋。所為所作盡和諧。若論願。
猶如身在龍門院。若論了。無慮無疑心皎皎。心皎皎。
增添福壽災殃少。論量功德廣難思。須彌未大滄溟
小。山僧適來說者是真言。世人只知有言不知有真。
若不知真。所言皆妄。何者名為真言。能出萬宗故曰
真言。亦名三昧王。亦名萬字頂。亦名微妙章句。亦名
秘密大總持。至心受持大有靈驗。所謂山僧七字呪
也。乃屈指曰一二三四五六七。諷誦受持皆秘密。如
人親入寶山中。一切珍奇從此出。久立。

東山齊巳禪師蓮社會道友請上堂。漸漸鷄皮鶴髮。
父少而子老。看看行步躘蹱。疑殺木上座。直饒金玉
滿堂。照顧白拈賊。豈免衰殘老病。正好著精彩。任汝
千般快樂。渠儂合自由。無常終是到來。歸堂喫茶去。
唯有徑路修行。依舊打之遶。但念阿彌陀佛。念得不
濟事。復云。噁。者條活路巳被善導和尚直截指出了
也。是你諸人朝夕在徑路中往來。因甚麼當面錯過

阿彌陀佛。者裏薦得。便可除迷倒障。拔猶豫箭截疑
惑網。斷癡愛河伐心稠林。浣心垢濁。正心諂曲。絕心
生死。然後轉入那邊。擡起脚向佛祖履踐不到處進
一步。開却口向佛祖言詮不到處說一向。喚回善導
和尚別求徑路修行。其或準前捨父逃走流落他鄉
撞東磕西。苦哉阿彌陀佛。

元叟端禪師朝廷看藏經滿散上堂。毗盧藏中有大
經卷。量等三千大千世界。書寫三千大千世界中事
悉盡無餘。今上皇帝以清淨天眼觀此大經卷在一
微塵中。敦遣使臣頒降御香。命天下僧員破此一塵
出此經卷。普使法界有情知一一塵中有如是經卷。
一一經卷有如是章句。一一章句有如是妙義。一一
妙義有如是奇特如是殊勝如是廣大如是自在。今
朝滿散之次。仍命山僧升于此座舉揚無上般若。表
懺上項功德。所有種種法門智慧海。種種因果德相
海。種種進修行願海。種種教導方便海。種種依正究
竟海。種種互融攝入海。不可說不可說種種功德光
明海。普用回向真如實際。莊嚴無上佛果菩提。四方
銷兵革之憂。萬民樂畊桑之業。正與麼時。八表來朝
萬邦入貢一句作麼生道。但見皇風成一片。不知何
處是封疆。

楚石琦禪師經會上堂。諸供養中法供養最。供養即
不無。如何是法。莫道我謾你。南無佛陀。南無達磨。南
無僧伽。卓拄杖云。山河大地草本叢林盡向者裏平

等證入。未解脫者令得解脫。未涅槃者令得涅槃。雖
在衲僧分上。如經蠱毒之家水也不得沾他一滴。靠
拄杖下座。

聖旨看藏經上堂。百千法門同歸方寸。河沙妙德總
在心源。大福德人修。大福德人受。是以恒沙剎土莫
不稟其威靈。草木昆虫亦皆資其化育。今則法筵洞
啟教藏宏開。重重福德門。種種壽量海。如天普覆如
地普擎。如日普照如風普吹。仲尼云。吾禱久矣。復舉
宋太宗皇帝因入寺問僧云看什麼經。僧云仁王護
國經。帝云。既是寡人經。因什麼落在卿手裏。僧無對。
後來雪竇代云。皇天無親惟德是輔。師云。若問永祚。
但以頂戴經云萬歲萬歲。

看華嚴經上堂。東西南北四維上下。塵塵剎剎總不
離箇華藏世界海。有高有下有濶有狹。有具有不具
有等有不等。有清淨有不清淨。有短壽有長年。且道
毗盧遮那如來即今在阿那箇世界中說法。又說什
麼法。為說三乘法。為說一乘法。為說無上乘法。為無
所說。試道看。若道得。許你淨佛國土遊戲神通。有情
無情同證同入。若道不得。生死海內沉浮。

施主看楞嚴上堂。體理得妙了了常知。一種平懷綿
綿不漏。著衣喫飯葢是尋常。見色聞聲猶如聾瞽。但
可入佛不可入魔。透得十種禪關出得五陰區宇。處
處無非佛事頭頭總是道場。酒肆淫坊了無罣礙。龍
宮虎穴任便經過。亦可入魔亦可入佛。然後佛魔俱

遣凡聖不存。不取涅槃不居生死。道我大事了畢。拄
杖不在。苕帚柄聊與三十。

呆庵莊禪師法華會上堂。久默斯要不務速說。今當
說之各宜善聽。良久云。我不敢輕於汝等。汝等皆當
作佛。

箬庵問禪師總督漕撫恭順候吳實宰居士請至淮
城文通塔寺啟建華嚴道場請上堂。大人境界非大
人不知。殊勝因緣非殊勝不偶。山僧遠離鴛水來至
黃淮。途中閱歷州郡縣邑江湖河海。計程千有餘程。
閱日十有五日。其中無去來相。無久暫相。無違順相。
無動靜相。所以道。觀方知彼去。去者不至方。又云。去
去實不去。來來實不來。又云。動靜二相了然不生。者
裏覰得透。便能世出世法交羅。動靜去來自在。恁麼
則山僧既到此間未違丈室。未到此間無日不與大
總督實翁居士把手共行。無日不與現前尊官諸上
善友同遊華藏界中事無礙．理無礙．事理無礙．事事
無礙。所謂大人境界殊勝因緣。早從未舉巳前一一
現成具足。既然如是。且道即今建立道場重開普光
明會又什麼人分上事。豁開大地群生眼。直得歌謠
載道途。

牧雲門禪師滿華嚴會上堂。華嚴法界理事無礙。懺
罪消災一彩兩賽。驀拈拄杖云。大眾。杜順和尚來也。
在拄杖頭上口喃喃道。懷州牛喫禾。益州馬腹脹。天
下覓醫人。炙猪左膊上。諸人還見麼。若也見。未免頭

上安頭。若不見。日用堂堂無葢覆。本來同是遮那身。

水陸陞座提綱

應庵華禪師王機宜為弟樞密相公散水陸請陞座。
師示眾云。大人具大見。大智得大用。升大解脫堂。演
大解脫義。是故留守樞密大資相公雖示世人有去
有來。極其本體不動不變。所以羅籠不肯住。呼喚不
回頭。佛祖不安排。至今無處所。塵塵剎剎普現威光。
物物頭頭全彰勝相。殊勝中殊勝。奇特中奇特。他方
此界全心淨土。人間天上同一真境。正當恁麼時。且
道留守樞密大資相公即今在什麼處。手提殺活金
剛劍。誰敢當頭正眼看。

悲濟會陞座。師召眾云。大智洞明體無去住。明逾日
月寬若太虗。天地以此為覆載。日月以此為照臨。山
嶽以此為崔嵬。江河以此為流注。賢聖以此為威靈。
凡夫以此為安養。陣亡以此為超昇。冤讐以此為解
脫。諸佛以此為示現。祖師以此為單傳。諸人以此為
悲濟。光孝以此為方便。驀拈拄杖云。釋迦老子祇今
在山僧拄杖頭上放大光明。其光清淨無壞無雜。光
光相羅前後無別。塵塵普入剎剎全彰。然後無量為
一一為無量。大中現小小中現大。於一毫端現寶王
剎。坐微塵裏轉大法輪。且道諸人向甚麼處見釋迦
老子。若向拄杖頭上見。未見在。若向妙法蓮華中見。
亦未見在。既不如是。畢竟向什麼處見釋迦老子。以
拄杖卓一卓云。願今得果成寶王。還度如是恒沙眾。


元叟端禪師朝廷金山作水陸陞座。拈香祝聖畢乃
云。盡不可說不可說微塵數世界是箇金剛正體。淨
躶躶絕承當。盡不可說不可說微塵數世界是箇寶
覺真心。赤灑灑無空闕。如天普葢似地普擎。如日普
照如風普吹。無一時不徧。無一處不周。無一理不圓。
無一事不具。塵塵剎剎八面玲瓏。物物頭頭十方通
暢。拈一莖草作丈六金身。將丈六金身作一莖草。腹
中現百億閻浮提。室內湧三萬二千獅子座。七縱八
橫千變萬化。左之右之無可不可。三世諸佛以此正
體以此真心座寶蓮華成等正覺。津濟四生梯航九
有。六代祖師以此正體以此真心開甘露門廣度群
品。啟廸盲聾炳耀癡昧。奕世人王帝主以此正體以
此真心為生民立極。為世開太平基。拯黎元於塗炭。
措天下於盤石。大元世界主當今皇帝以此正體以
此真心克紹丕圖纘登大寶。百億須彌盧百億香水
海。日月所照風雨所至。悉稟威靈咸歸化育。乃至此
日特頒聖旨。敦遣使臣就金山古澤心寺照依梁武
皇帝科儀修設天地冥陽水陸大會七晝夜。爇種種
香然種種燈。營種種上妙飲食。設種種上妙服御。金
銀珊瑚真珠瑪瑙種種上妙珍寶而為供養。命僧一
千五百員披轉三藏五乘十二分秘典真詮。權也實
也頓也漸也。半也滿也偏也圓也。交光相羅如寶絲
網。上以翊衛皇圖。下以資培民本。徑山臣僧行端與
教禪律三宗耆年碩德以此正體以此真心欽奉綸

言高陞寶座。闡揚諸佛無上奧旨。發揮諸佛無上秘
傳。若幽若顯若聖若凡。若飛若潛若動若植。普仗良
因均霑妙利。四方消災沴之虞。萬姓樂耕桑之業。同
濟仁壽共享昇平。當此之時。理周事徧果滿功圓。直
下無私一句畢竟如何擎展。擊拂子云。化行舜日山
川外。人在堯天雨露中。復說偈云。執尺量虗空。終難
究其數。持蠡測海水。豈解知其源。吾君本心體。廣大
亦如是。欲求其邊際。畢竟不可得。吾君之壽量。與此
心體同。欲求其窮極。是亦不可得。吾君之福源。與此
壽量同。欲求其窮盡。是亦不可得。太后皇太子。嬪妃
諸眷屬。心體及福源。等無有差別。一塵一佛剎。一剎
一釋迦。各現廣長舌。共說如上事。百千萬億中。亦不
能及一。天人群生類。地獄鬼畜等。十方諸有情。三界
眾含識。當知此心體。本來相如是。

月江印禪師朝廷金山寺建水陸會陞座。如來往昔
為眾生修治法海無邊行。猶如沛澤清炎暑普滌眾
生煩惱熱。所以乘大悲願力示現世間。為三界大師
四生慈父。如優曇華時一現爾。或於一毫端現寶王
剎。坐微塵裏轉大法輪。或為轉輪聖王王四天下。千
子圍繞七寶莊嚴壽八萬歲。飛行自在所向無礙。其
國豐樂人民熾盛。威德特尊無有為比。是皆大悲願
力中之所發現。所以道大悲願力猶如大海甚深無
底。大悲願力如大虗空廣大無際。大悲願力如大日
輪升于虗空。大悲願力如須彌山普雨眾寶。大悲願

力如如意珠滿眾生願。大悲願力如世明燈普照一
切。大悲願力猶如空葢普蔭群生。我佛如來以大悲
心而為體。因於眾生所起大悲。因於大悲生菩提心。
因菩提心成等正覺。譬如曠野之中有大樹王。根若
得水枝葉花果悉皆繁茂。菩提樹王亦復如是。一切
眾生而為樹根。諸佛菩薩而為花果。若諸菩薩以大
悲水饒益眾生。則能成就諸佛智慧花果。若諸菩薩
以大悲心饒益眾生。則能成就阿耨菩提。是故菩提
屬於眾生。若無眾生一切菩薩終不能成無上正覺。
故我大元佛心聖人與釋迦如來轉輪聖王同一根
本同一枝葉。亦乘大悲願力示現世間。作大國王為
世界主。允文允武克哲克明。扆法永垂。視四海眾生
如赤子。金輪統御。攝十方剎土為一家。具十地菩薩
之身心。超四輪王之壽量。萬機之暇留心佛法。以正
法治民。故佛教倍前光明熾盛。以大悲心饒益眾生。
開甘露門廣度群品。由是於楊子江建金山萬僧之
海會。修水陸無礙之大齋。披閱五千四十八卷之尊
經。講演禪教直指難思之妙法。以百億日月而為燈
燭。使一切眾生得證光明三昧門。故以百億須彌而
為香饌。使一切眾生悉皆飽滿。得證法喜禪悅樂。故
以百億香水海而為醍醐酥酪。使一切眾生頓息饑
虗。得入如來清淨法海。故以百億四天下七寶而為
布施。使一切眾生永離貧苦。皆得如意富樂。故以過
現未來百千萬億恒河沙微塵數諸佛菩薩而為眷

屬。使一切眾生得依怙善知識。故以三千大千世界
而為經卷。使一切眾生常轉如是經。故上窮有頂下
極空輪。若幽若顯咸脫於苦輪。曰天曰人皆承其恩
力。莫不皆從佛心聖主清淨微妙大悲願力中之所
流出。上合諸佛本妙覺心。下與一切眾生同一悲仰。
以此祝聖壽。壽如妙高不動之山。以此延聖福。福等
華藏甚深之海。以此治國家則民康物阜。以此平天
下則海晏河清。百億劫之罕逢。十方國之希有。何異
釋迦出世彌勒降生。恒河沙界盡入提封。九十六種
咸歸正化。巍巍乎蕩蕩乎。不可得而稱量。不可得而
思議。只今君臣慶會佛法光輝。知恩報恩作麼生道。
兩輪日月無私照。一統乾坤樂太平。復舉梁武帝夢
神僧告曰。六道四生幽囚者眾。何不建水陸大齋而
濟拔之。帝既寤詔十大高僧披尋大藏撰成儀文。始
於金山建此大會。於初夜分悉停燈燭。帝親臨筵禱
曰。若此儀文理協聖凡。願我拜起燈燭自明。如未得
聖意燭暗如故。帝一拜燈燭皆明。二拜宮殿震動。三
拜天雨寶花。當時靈異不可勝數。至於歷代修建顯
驗尤多。當今佛心天子以梁武之心為心。特降御香
七寶練段修設齋供。建此大會。宰相百官光臨法會。
諸山碩德共闡玄音。凡聖混融人天交接。直得娑竭
羅龍王從海涌出親獻寶珠。天帝釋空中雨花殷勤
贊嘆。上來臣僧升於寶座舉唱宗乘。所萃鴻因端為
祝延天筭。復成一偈。堯眉八釆輝寰宇。舜目重瞳照

四方。紫金山頭日卓午。大千沙界仰恩光。久立尊官
伏惟珍重。

楚石琦禪師洪武元年九月十一日欽奉聖旨於蔣
山禪寺水陸會中陞座。真如淨境界。一泯未甞存。能
隨染淨緣。遂成十法界。法界者眾生心也。眾生心即
佛心。大哉心乎。無形無相充徧十方。亘古亘今包含
萬有。但在眾生分上一向染用謂之無明。諸佛分上
一向淨用謂之佛性。無明佛性是二俱空。然而眾生
不了于空無明所惑。從無量劫而至今世。因身口意
起貪嗔癡。貪行多者二萬一千。嗔行多者二萬一千。
癡行多者二萬一千。等分行者二萬一千。共造八萬
四千諸煩惱業。生罹王憲死在地獄。動經劫數未有
出期。古德有言。一切苦果因業而受。受盡還無何苦
之有。豈不見梁朝傅大士心王銘云。觀心空王。微妙
難測。無形無相。有大神力。能滅千灾。成就萬德。體性
雖空。能施法則。觀之無形。呼之有聲。為之法將。心戒
傳經。水中鹽味。色裏膠青。決定是有。不見其形。又云。
欲求成佛。莫染一物。心性雖空。貪嗔體實。入此法門。
端坐成佛。驀竪起拂子云。還見麼。無量壽世尊即今
在拂子頭上放大光明普照十方。盡虗空徧法界不
可說不可說又不可說極微(塵數)三千大千世界。百億
日月百億四天。下百億四大海百億五須彌。百億欲
界天宮殿百億色界天宮殿百億佛色界天宮殿。於
中一一世界天宮殿內皆有菩薩海眾圍繞。隨機說

法各各不同。頓說漸說實說權說。縱說橫說顯了說
葢覆說。凡有所說皆說此心。何一理而不圓。何一事
而不備。何一塵而不攝。何一剎而不收。者裏見得。未
度令度。未解令解。未到彼岸者令到彼岸。未證涅槃
者令得涅槃。皇恩佛恩一時報畢。其或未然。更添注
脚去也。擊拂子云。還聞麼。者裏聞去。諸人耳在一聲
中。一聲普徧諸人耳。此是觀音大士圓通法門。十方
俱擊鼓。十處一時聞。此是圓真實。隔垣聽音響。遐邇
俱可聞。此是通真實。聲無既非滅。聲有亦非生。生滅
二緣離。是則常真實。是故諸佛於此得之徧十方界
成等正覺。菩薩於此得之圓滿六度萬行。獨覺於此
得之洞明十二緣生。聲聞於此得之三明六通證八
解脫。諸天於此得之高超十地。人倫於此得之具足
眾善。修羅於此得之永絕憍慢。地獄於此得之咸脫
苦輪。乃至餓鬼旁生并及四生九類一切含識於此
得之。莫不悟自心佛成自心佛。金剛般若云。過去心
不可得。未來心不可得。現在心不可得。心既不可得。
佛亦不可得。菩薩亦不可得。獨覺亦不可得。聲聞亦
不可得。諸天亦不可得。人倫亦不可得。修羅亦不可
得。餓鬼旁生四生九類一切含識亦不可得。此不可
得亦不可得。永嘉大士道。了了見。無一物。亦無人。亦
無佛。大千沙界海中漚。一切聖賢如電拂。所以二祖
神光參初祖菩提達磨曰。我心未寧乞師安心。初祖
云將心來與汝安。神光云覓心了不可得。初祖云與

汝安心竟。以拂子劃一劃云。劃斷葛藤。正與麼時。果
滿功圓一句作麼生道。將此深心奉塵剎。是則名為
報國恩。欽惟皇帝陛下英武仁聖。削平海內子育兆
民。九夷八蠻罔不賓服。是以梯山入貢航海獻琛。元
年大赦天下洽以寬恩。無辜冤枉亦蒙濟拔。特賜銀
帑命善世院就蔣山禪寺修建冥陽水陸大齋七晝
夜。於中作諸佛事供佛賢聖天地神祇三界鬼神。并
召臣僧梵琦舉唱宗乘。所集功勛并用超度四生六
道無辜冤枉。悉脫幽冥往生佛土。成就菩提。所願如
意珠爍破無明窟。智慧劍截斷生死根。因大法以悟
心。趣樂邦而見佛。復舉梁朝武帝請傅大土講經。大
士登座。揮尺一下。寶公菩薩謂帝曰。陛下還會麼。帝
默然。菩薩云大士講經竟。師拈云。今日聖恩令臣僧
梵琦陞於此座。舉揚第一義諦。普願迷流同成佛道。
釋迦老子四十九年說不盡底細大法門。盡被傅大
士一時吐露了也。且道節文在什麼處。冥陽水陸大
齋緣。徧滿三千與大千。東走金烏西玉兔。上窮碧落
下黃泉。永拋業識無明海。高坐如來妙寶蓮。恩重須
彌何以報。祝延聖壽萬斯年。

洪武二年三月十三日欽奉聖旨於蔣山禪寺水陸
會中陞座。震法雷。擊法鼓。布慈雲兮洒甘露。即今法
雷巳震。法鼓巳擊。慈雲巳布。甘露巳洒。且道山僧說
甚麼法。說向聲聞乘法耶。說向獨覺乘法耶。說向菩
薩乘法耶。說向阿耨多羅三藐三菩提法耶。說向凡

夫界法耶。教中道。法界中無有法名向聲聞乘向獨
覺乘向菩薩乘向阿耨多羅三藐三菩提。無有法名
向凡夫界。無有法名向染向淨向生死向涅槃。何以
故。諸法無二故。譬如虗空。若去來今。求不可得。然非
無虗空。據實而論。只者虗空早是釘橛了也。雲門手
中扇子𨁝跳上三十三天。觸著帝釋鼻孔。東海鯉魚
打一棒。雨似盆傾。諸人又作麼生會。良久云。不起纖
毫修學心。無相光中常自在。又云。不是心不是佛不
是物。是箇什麼。明白道了也。更要解注那。此事不在
言語上。十雙五箇作言語會。苦哉屈哉。香嚴和尚道。
如人上樹。手不攀枝脚不踏枝。樹下有人來問祖師
西來意。若答他則喪身失命。若不答他則違他所問。
答則是不答則是。大慧和尚云。我者裏禪如一團火
相似。若觸他則燒殺你。若背他則凍殺你。只如永嘉
大師有兩句子與賊過梯。道什麼。鏡裏看形見不難。
水中捉月爭拈得。平如鏡面險似懸崖。金剛取泥處。
是我屋裏人。知得更饒箇古話。吾宗第四祖優波毱
多尊者因一族姓子出家。夜投天寺宿。尊者乃作方
便化一夜叉擔一死人。更有一夜叉空手而至。二鬼
共諍。一言我擔死人來。第二者言我擔死人來。前一
鬼言我有證人。此人見我擔死人來。時此人念言。我
今必定死。應作實語。語後鬼言。此死人者前鬼擔來。
非是汝許。後鬼大嗔拔其一臂。前鬼以死人臂還續
如故。後鬼復拔一臂。前鬼更拔死人臂還復補處。後

鬼拔其兩脚。前鬼悉以死人脚補之如本。如是二鬼
共食所拔新肉即便出去。此族姓子豁然大悟。今日
聖天子普度幽冥。令臣僧梵琦說法度諸佛子。所冀
一言之下泮然無疑。知一切法即心自性。成就慧身
不用他悟。如夢忽覺如蓮華開。正恁麼時如何舉似。
一百五日近清明。上元定是正月半。復舉昔有士人
撰無鬼論。鬼現身云我聻。士人無對。後來五祖演和
尚代以兩手合作鵓鴣觜云谷谷呱。師拈云。五祖和
尚可謂是千聖頂上拈來。萬人叢中指出。語默所不
到。情解所不及。向上一句作麼生論量。常憶江南三
月裏。鷓鴣啼處百花香。

列祖提綱錄卷第十六
