










般若綱要卷九
古南沙門　通門　閱正
七空居士　葛䵻　提綱

○大般若經第七會曼殊室利分序

聞夫即相無覩。挺真如之壯觀。即慮無知。成種智之
默識。但二塵且落時。逐見以輕濃。五瞖將披復。因疑
而聚散。是以驟明空道。給孤總旋憇之場。歷選時徒。
妙吉昇對揚之重。忽無覲以瞻仰。俄不聆以䬸悟。既
泯修而造修。亦絕學以趣學。狀其區別。則菩提萬流。
斷其混茫。則涅槃一相。一相則不見生死。萬流則無
非佛法。不壞假名之繁總。而開實相之沈寥。正明如
來法無。況菩薩法。菩薩法無。況二乘法。二乘法無。況
凡夫法。法尚不有。何有菩提。尚無菩提。云何可趣。尚
無可趣。何有證得。尚無證得。何有證者。是故有之斯
殊。無之斯貫。洞之斯遠。沮之斯局。豁爾夷蕩而無懈。
熾然翹厲而不精。惱祲與慈渰。分華劒林。將玉毫比
色。皆其所也。何以易諸。觀其假言路以便便。仰真宗
而止止。奕奕珠轉。冷冷玉振。起予聖旨。莫尚於慈。晞
體法王。不亦宜矣。然則探其義也。發秘藏之玄。局味
其談也。包密語之殊轍。詞婉而旨密。即舊文殊般若
矣。雖雙軸成部。而警策備彰。庶七眾所歸。較然無遠。

唐西明寺沙門玄則製

卷五百七十四(曼殊室利分)

曼殊室利白佛言。我觀如來即真如相。若以此等觀

於如來。名真見佛。亦名禮敬親近如來。實於有情為
利樂故。佛告曼殊室利。汝作是觀。為何所見。曼殊室
利白言。世尊。我作是觀。都無所見。於諸法相。亦無所
取。時舍利子謂曼殊室利言。仁能如是親近禮敬。觀
於如來。甚為希有。雖常慈愍一切有情。而於有情都
無所得。雖能化導一切有情令趣涅槃。而無所執。雖
為利樂諸有情故擐大甲冑。而於其中不起積集散
壞方便。時曼殊室利白舍利子言。如是如是。我為利
樂諸有情故。擐大甲冑。令趣涅槃。實於有情及涅槃
界所化所證。無得無執。所以者何。諸有情界。無增無
減。雖有爾所諸佛世尊。經爾所時。說爾所法。度脫爾
所有情。皆令證入無餘涅槃。而有情界亦無增減。何
以故。以諸有情自性離故。無邊際故。不可增減故。舍
利子言。若諸有情無增減者。何緣菩薩求大菩提。欲
為有情常說妙法。曼殊室利言。有情都不可得。何有
菩薩求大菩提。欲為有情常說妙法。何以故。諸法畢
竟不可得故。佛告曼殊室利。若諸有情都不可得。云
何施設諸有情界。曼殊室利白言。世尊。有情界者。但
假施設。曼殊室利。設有問汝。有情界者。為有幾何。汝
云何答。世尊。我作是答。如佛法數。彼界亦爾。曼殊室
利。設復問汝。有情界者。其量云何。復云何答。世尊。我
作是答。有情界量。如諸佛境。曼殊室利。設有問言。諸
有情者。為何所屬。復云何答。世尊。我作是答。彼界所
屬。如佛難思。曼殊室利。設有問言。有情界者。為何所

住。復云何答。世尊。我作是答。若離染際所應住法。即
有情界所應住法。曼殊室利。汝修般若波羅蜜多。為
何所住。世尊。我修般若。都無所住。曼殊室利。無所住
者。云何能修。世尊。我由無所住故能修。曼殊室利。汝
修般若波羅蜜多。於善於惡。何增何減。世尊。於善於
惡。無增無減。於一切法亦無增減。世尊。般若波羅蜜
多出現世間。不為增減一切法故。修學甚深般若波
羅蜜多。不為棄捨異生等法。不為攝受一切佛法。所
以者何。甚深般若波羅蜜多。不為捨法得法故起。修
學甚深般若波羅蜜多。不為厭離生死過失。不為欣
樂涅槃功德。所以者何。修此法者。不見生死。況有厭
離。不見涅槃。況有欣樂。修學甚深般若波羅蜜多。不
見諸法有劣有勝。有失有得。可捨可取。修學甚深般
若波羅蜜多。不得諸法可增可減。所以者何。非真法
界有增有減。佛告曼殊室利。諸佛妙法豈亦不勝。世
尊。諸佛妙法不可取故。亦不可言是勝是劣。如來豈
不證諸法空。離相空中有何勝劣。

佛告曼殊室利。汝巳親近供養幾佛。世尊。我巳親近
供養佛數量同幻士心心所法。以一切法皆如幻故。
曼殊室利。汝於佛法豈不趣求。世尊。我今不見有法
非佛法者。何所趣求。曼殊室利。汝於佛法巳成就耶。
世尊。我今都不見法可名佛法。何所成就。曼殊室利。
汝豈不得無著性耶。世尊。我今即無著性。豈無著性
復得無著。曼殊室利。汝不當坐菩提座耶。世尊。諸佛

於菩提尚無坐義。况我能坐。何以故。以一切法皆用
實際為定量故。於實際中。座及坐者。俱不可得。曼殊
室利。言實際者是何增語。世尊。實際當知即是偽身
增語。曼殊室利。云何偽身可名實際。世尊。實際無去
無來。非真非偽。身非身相。俱不可得。偽身亦爾。是故
偽身即是實際。

佛告曼殊室利。汝觀何義。欲證無上正等菩提。世尊。
我於無上正等菩提。尚無住心。況當欲證。我於菩提
無求趣意。所以者何。菩提即我。我即菩提。如何求趣。
佛言。汝能巧說甚深義處。汝於先佛。多種善根。久發
大願。能依無得。修行種種清淨梵行。曼殊室利白佛
言。若於諸法有所得者。可依無得修淨梵行。我都不
見有法可得。及無所得。如何可言能依無得淨修梵
行。

舍利子言。曼殊室利。佛於法界豈不證耶。不也大德。
所以者何。佛即法界。法界即佛。法界不應還證法界。
又舍利子。一切法空說為法界。即此法界說為菩提。
法界菩提俱離性相。又舍利子。若造無間。當知即造
不可思議。亦造實際。何以故。不可思議與五無間。俱
即實際。性無差別。既無有能造實際者。是故無間不
可思議亦不可造。由斯理趣。造無間者非墮地獄。不
思議者非得生天。造無間者亦非長夜沈淪生死。不
思議者亦非究竟能證涅槃。何以故。不可思議與五
無間。皆住實際。性無差別。


真法界中。若持若犯。平等無別。

佛告曼殊室利。頗有因緣。可說菩薩坐菩提座。不證
無上正等菩提。世尊。亦有因緣可說。謂菩提中。無有
少法可名無上正等菩提。然真菩提性無差別。非坐
可得。不坐便捨。無相菩提不可證故。曼殊室利復白
佛言。無上菩提即五無間。彼五無間即此菩提。所以
者何。菩提無間。俱假施設。非真實有。菩提之性。非可
證得。非可修習。非可現見。彼五無間亦復如是。又一
切法本性畢竟不可現見。於中無覺。無覺者。無見。無
見者。無知。無知者。無分別。無分別者。離相平等。名為
菩提。五無間性亦復如是。由此菩提非可證得。言可
證得修習現見大菩提者。是增上慢語。佛告曼殊室
利。汝今謂我是如來耶。不也世尊。我不謂佛是實如
來。所以者何。夫如來者。以微妙智。證會真如。妙智真
如。二俱離相。真如離相。非謂真如。妙智亦然。非謂妙
智。既無妙智及無真如。是故如來亦非真實。何以故。
真如。妙智。俱假施設。如來亦爾。非二不二。故不謂佛
是實如來。佛告曼殊室利。如來豈不出現世間。不也
世尊。若真法界出現世間。可言如來出現於世。非真
法界出現世間。是故如來亦不出現。曼殊室利。汝謂
殑伽沙數諸佛入涅槃不。世尊。豈不見諸佛如來。同
一不思議境界相。曼殊室利復白佛言。今佛世尊現
住世不。佛言如是。曼殊室利便白佛言。若佛世尊現
住世者。殑伽沙等諸佛世尊亦應住世。何以故。一切

如來同不思議一境相故。不思議相無生無滅。如何
諸佛有入涅槃。是故世尊。若未來佛當有出世。一切
如來皆當出世。若過去佛巳入涅槃。一切如來皆巳
滅度。若現在佛現證菩提。一切如來皆應現證。何以
故。不思議中。去來現在所有諸佛無差別故。

曼殊室利復白佛言。佛有情心及一切法。若皆平等
不可思議。今諸聖賢求涅槃者勤行精進豈不唐捐。
所以者何。不思議性。與涅槃性。既無差別。何用更求。
若有說言此異生法。此聖者法。有差別相。令諸有情
執二法異。沈淪生死。不得涅槃。佛告曼殊室利。如來
於有情類最為勝不。世尊。若有真實有情。我願如來
於彼最勝。然有情類實不可得。曼殊室利。佛成就不
思議法耶。世尊。若有不思議法。實可成就。我願如來
成就彼法。然無是事。曼殊室利。如來說法。調伏弟子
眾不。世尊。諸有情類。皆住無雜真如法界。於此界中。
異生聖者。能說能受。俱不可得。

卷五百七十五

舍利子白佛言。曼殊室利所說法相。不可思議。佛告
曼殊室利。汝之所說。實難思議。曼殊室利即白佛言。
我所說法。不可說可思議。亦不可說不可思議。所以
者何。不可思議可思議性。俱無所有。但有音聲。以一
切法自性離故。作是說者。乃名為說不可思議。佛告
曼殊室利。汝今現入不可思議三摩地耶。世尊。我不
現入此三摩地。所以者何。我都不見此三摩地性異

於我。不見有心能思惟我及此定。故不可思議三摩
地者。心非心性俱不能入。云何可言我入此定。世尊。
我昔初學作意現入此三摩地。非於今時復更作意
現入此定。如射初學。注心發箭。久習成就。不復注心。
如是我先初學定位。要先繫念在不思議。然後乃能
現入此定。久習成就。不復繫心。任運能住。所以者何。
我於諸定。巳得善巧。任運出入。不復作意。舍利子言。
曼殊室利。豈今此定亦不可得。大德。此定實不可得。
所以者何。謂一切定可思議者有相可得。不思議者
無相可得。此定既曰不可思議。是故定應實不可得。
又舍利子。不思議定。一切有情無不得者。所以者何。
一切心性皆離心性。離心性者。皆即名為不思議定。
故有情類無不得者。佛讚曼殊室利。汝依無得發言
皆說甚深義處。汝豈不以住深般若波羅蜜多。能一
切時說甚深義。曼殊室利即白佛言。若我由住甚深
般若波羅蜜多。能如是說。便住我想。及住有想。若住
我想及住有想。則深般若波羅蜜多亦有所住。若深
般若波羅蜜多有所住者。則深般若波羅蜜多。亦以
我想及以有想為所住處。然深般若波羅蜜多。遠離
二想。住無所住。如諸佛住。微妙寂靜。無起無作。無動
無轉以為所住。不住有法。不住無法。故此所住不可
思議。不思議界。與如來界我界法界。無二無別。

當知佛智。無法可知。名不知法。所以者何。此智自性
都無所有。無所有法。云何能於真法界轉。此智自性

既無所有。即無所著。若無所著。即體非智。若體非智。
即無境界。若無境界即無所依。若無所依即無所住。
若無所住即無生滅。若無生滅即不可得。若不可得
即無所趣。既無所趣。此智不能作諸功德。亦復不能
作非功德。所以者何。此無思慮不可思議。即是佛智。
無餘智類此可得。故名無等等智。又無餘智對此可
得。故名無對對智。佛告曼殊室利。如是妙智不可動
耶。世尊。如是妙智。久修成熟。無作無證。無生無盡。無
起無沒。安固不動。曼殊室利。誰能信解如是妙智。世
尊。於生死法。不起不墮。於諸聖道。不離不修。彼於此
智能深信解。

大迦葉波白佛言。如來善說聞深般若波羅蜜多。信
解修行諸行狀相。

能正修行一相莊嚴三摩地者。疾證無上正等菩提。

諸佛無上正等菩提。即是不思議界。

曼殊室利白佛言。世尊。善男子等。來至我所。作是問
言。仁與如來嘗所談論甚深般若波羅蜜多。請為說
之。我當告彼。汝等欲聞。勿起聽心。勿專繫念。當起如
幻如化等心。如是乃能解我所說。如是教誡教授。以
無相印。印定諸法。令求聽者離取著心。然後為說相
應之法(第七會竟)。

○大般若經第八會那伽室利分序

載維清規。外滌乃照晉於襟。靈神理內。康俄發揮於
事業。若不訊諸動寂。將或謬以隨迎。是故妙祥資舍

衛之稟。龍祥扣分衛之節。挫舉下而迂足。措屈伸而
矯手。慮不慮以思惟。行無行以發趣。食夫幻食。反類
懸匏。資以無資。翻同冽井。俄而縱觀空術。澄襟海定。
孕生靈為水性。罄功德為珍府。晏六動而不搖。走三
乘以終駐。無宰不宰。黜心王而利見。無親不親。恢善
友而遙集。是令近事取鉢。駭循臂之不存。應供投襟。
兀撫心其巳滅。譬蜃樓切景。知積氣以忘躋。鸞鏡含
姿。悟惟空而輟攬。故能自近而鑒遠。由真以立俗。識
危生之露集。知幻質之泡浮。電倐青紫之輝。雲空軒
葢之影。文約理贍。昔秘今傳。雖一軸。且單譯而三復。
固多重味矣。

唐西明寺沙門玄則製

卷五百七十六(那伽室利分)

妙吉祥欲入室羅筏城乞食。龍吉祥言。尊者。今於食
想猶未破耶。妙吉祥曰。吾於食想。都不見有。知何所
破。所以者何。一切法本性空寂。猶若虗空。無斷無壞。
我何能破。龍吉祥言。頗有能證菩提者不。妙吉祥曰。
若無名姓施設。以無表心。無見心等。能證無上正等
菩提。龍吉祥言。以何等心當得菩提。妙吉祥曰。我無
所趣。亦非能趣。所以者何。諸法無動。不可破壞。不可
攝受。畢竟空寂。我以如是非趣心等。當得菩提。龍吉
祥言。菩提何謂。妙吉祥曰。言菩提者。徧諸時處一切
法中。譬如虗空。都無障礙。於時處法無所不在。如是
菩提。最為無上。仁今欲證何等菩提。龍吉祥言。欲證
無上。妙吉祥曰。無上菩提。非可證法。汝欲證者。便行

戲論。何以故。無上菩提。離相寂滅。仁今欲取。成戲論
故。諸佛世尊。說一切法不可分別。皆如幻事。汝今欲
證無上菩提。豈不便成分別幻法。然一切法皆不可
取。亦不可捨。無成無壞。非法於法能有造作及有滅
壞。無法於法能有和合及有別離。寧可於彼起分別
心。龍吉祥言。我今由此定得菩提。由尊為我說深法
故。妙吉祥曰。我於今者。曾未為汝有所宣說。若顯若
密。若深若淺。云何令汝能得菩提。所以者何。諸法自
性。皆不可說。以一切法皆如幻事。畢竟性空。尚不可
知。況有宣說。爾時無能勝菩薩。求至其所。讚言。正士
大士。能共宣說甚深法門。時妙吉祥語無能勝言。正
士大士。為說何法。作是念者。便行戲論。若行戲論。流
轉生死。彼於一切如響法中。不如實知。起諸乖諍。心
則動搖。多諸迷謬。是故世尊親於晝夜。教誡教授。汝
等苾蒭。勿行戲論。於我所說寂滅法中。常應思惟。審
諦觀察。精勤修習。無得法忍。如是能寂大聖法王。說
諸法空。本性寂靜。無染無得。無所依住。能如實知。解
脫生死。定當證得菩提涅槃。

諸有情類。本來皆有諸佛妙法。一切巳有無退佛智。
故諸有情。咸可安立於佛妙法。龍吉祥言。諸佛妙法。
誰能信解。妙吉祥曰。諸佛真子。皆能信解。巳善安住
畢竟空法。無所得法。所以者何。是諸菩薩妙菩提座。
巳現在前。能對世間天魔梵釋等前。大師子吼。我於
此座結跏趺坐。乃至未得無上菩提。終不中間暫解

斯坐。何以故。菩薩巳善安住畢竟空法。無所得法。一
切有情不能傾動。令離覺所覺及菩提座處。

妙吉祥言。諸菩薩眾無得法忍。豈無差別。龍吉祥曰。
若菩薩眾於少分法有執著者。是則名為行有所得。
菩薩不行有所得故。無得法忍非有差別。妙吉祥言。
若爾。菩薩云何修學趣菩提行。龍吉祥曰。若菩薩眾
於諸法中無所取著。是為修學趣菩提行。若菩薩眾
雖有所行而無行想。是為修學趣菩提行。妙吉祥言。
如是如是。如人夢中。雖謂遊止種種方所。而無去來
行住坐臥。亦無真實遊止處所。菩薩亦爾。雖住寤時。
有所修行。而無行想。觀所行行。本性皆空。於諸法中
無所取著。能如是行。無所執取。離諸戲論。是天人等
真淨福田。堪受世間恭敬供養。爾時龍吉祥歡喜踊
躍而作是言。我今欲往寶羅筏城乞食。妙吉祥曰。隨
汝意往。然於行時。勿得舉足。勿得下足。勿屈勿伸。勿
起於心。勿興戲論。勿生路想。勿生城邑聚落大小男
女之想。勿生街巷園林舍宅戶牖等想。遠離諸所有
想。是為菩薩所趣菩提。龍吉祥既承教誡威力。入海
喻定。此定威力廣深。神明難思。三業安靜。具功德寶。
攝養含識。時有菩薩。名曰善思。為欲令彼速出定故。
設大加行。觸動其身。雖令三千大千世界諸山大地
六反變動。而龍吉祥身心宴寂。安固不動。如妙高山。
後從定起。善思問言。仁在定中。覺地動不。龍吉祥曰。
善思當知。若諸身心有動轉者。見大地等亦有傾搖。

諸佛菩薩。及大獨覺。大阿羅漢。身心安靜。遠離動搖。
於諸法中。不見不覺有動有轉有傾有搖。時妙吉祥
見聞此巳。歡喜讚歎。善哉善哉。今者隨意入城乞食。
龍吉祥曰。我今巳證海喻勝定無上法食。於諸段食。
不復希求。我今惟求布施。淨戒。安忍。精進。靜慮。般若。
方便。善巧。妙願。力。智波羅蜜多。及餘無邊菩薩勝行。
疾證無上正等菩提。轉妙法輪。拔有情類生死大苦。
令住究竟清淨涅槃。棄捨諸行。不欲資養雜穢身心。
今我由尊真淨善友哀愍我力。證獲勝定。我今頂禮。
妙吉祥言。善哉仁者。能得如是海喻勝定。了達諸法。
汝今應求如來十力。四無所畏。四無礙解。大慈大悲
大喜大捨。并十八佛不共法等。無量無邊。無上法食。
用自資益。解脫法身。一切如來應正等覺。皆由此食。
所以者何。如是法食。無漏無繫。能永解脫執著世間
不出離法。一切菩薩摩訶薩眾。皆希此食。龍吉祥曰。
我今聽尊所讚。如斯無上法食。巳為充足。況得食耶。
我食當來得斯法食。即以無食而為方便。自充足巳。
復持充足一切有情。妙吉祥言。汝能充足虗空界不。
汝能充足響。像。夢。幻。陽焰。光影。諸變化事。尋香城不。
汝頗能以眾流充足諸大海不。答曰不能。妙吉祥言。
諸法亦爾。云何汝欲充足一切。汝欲充足一切者。則
欲充足大虗空界。亦欲充足響像夢等。亦欲充足一
切大海。亦欲充足一切法空無相無願。無造無作。無
生無滅。亦欲充足遠離。寂靜。離染。涅槃。畢竟解脫。亦

欲充足無色無見。無對一相。與虗空等。不可執取。真
如法界。龍吉祥言。如尊所說。食及食者無不皆空。則
諸有情應不資食。妙吉祥曰。法及有情。皆如幻化。是
故一切無資食者。若不能了達諸法皆如幻化。則於
諸趣。生死輪迴。虗妄執為有所資持。然彼資持。都不
可得。龍吉祥言。我今欲住斷除饑渴。妙吉祥曰。饑渴
尚無。何有能斷。諸法本來自性充足。都無饑渴。何所
除斷。龍吉祥言。尊者說諸法要。如是如是。法界出現。
妙吉祥曰。非真法界。有出有沒。有屈有伸。真法界者。
離相寂然。無出無沒。不可分別。不可戲論。諸法亦爾。
自相本空。性亦非有。相不可得。若諸法相有可得者。
巳般涅槃。佛應可得。故一切法本來寂滅。是故諸佛
雖巳般涅槃。而無一法般涅槃者。諸有欲令般涅槃
位有法滅者。即為欲令太虗空界彼位亦滅。所以者
何。一切法性。本來寂滅。自性寂靜。最極寂靜。不可更
滅。諸愚夫類不如實知。般涅槃時。方起滅想。謂我我
所。今時乃滅。彼由執著我及有情。及由執有無自性
法。般涅槃時一切永滅。我說彼類。皆不能解脫生老
病死愁歎苦憂惱。

爾時善現來至其所。言二大士何所談論。妙吉祥言。
諸法如響。皆非真實。其響豈能有所談論。善現聞是
語巳。入無所得三摩地門。時舍利子來至其處。問妙
吉祥。大士。頗知善現今者入何等定。妙吉祥言。大德
善現。不違少法。由此常入不違法定。無所住定。無依

法定。無執藏定。害執藏定。非住此中有言有說。有來
有往。有住有臥。何以故。信解諸法自性皆空。不可得
故。善現爾時便從定起。妙吉祥曰。食時將至。宜速入
城。善現對曰。我今不復入城乞食。我巳遠離一切城
邑村落等想。亦巳遠離諸色聲香味觸法想。妙吉祥
曰。若遠離者。云何現有遊履往來。善現詰言。如來變
化。云何現有色受想行識等諸法。云何現有遊履往
來屈伸顧視。妙吉祥曰。且止斯事。奉請大德設希有
食。令獲善利。舍利子言。今者欲為我輩設何等食。妙
吉祥曰。我今所設食者。不可分段。不可吞咽。非香味
觸。非三界攝。亦非不繫。如是妙食。是如來食。非餘食
也。舍利子。言我等聞希有食名。悉巳飽滿。況當得食。
妙吉祥曰。我此食者。肉。天。慧眼。皆不能見。爾時善現。
及舍利子。聞如是語。俱入滅定。善思菩薩問妙吉祥
言。今二上人。食何等食。入何等定。妙吉祥言。此二尊
者。食無漏食。入無所依。無雜染定。諸食此食。住此定
者。畢竟不復食三界食。

善現乞食近事女因緣(第八會竟)。

○大般若經第九會能斷金剛分序

竊尋浩汗其源者。必總靈怪之儲。紛糺其峯者。自動
鬱冥之觀。況沖照倬存。逸韻遐舉。規真附體。紐玄立
極。根大衍於初會。革小成於後心。蓄靈蘊福。信哉宜
矣。故其承閑。語要三問。桀其標節。理情兩塗。如肅其
致。窮非想以布想弘不濟之大勳。攝眾度以檀度。勵

無行之廣德。願侔皦日。格虗空而未量。信異隨風。泛
聲香而不住。忘法身於相好。豈見如來。分剎土於微
塵。誰為世界。河沙數非多之多福。山王比非大之大
身。法性絕言。謂有說而便謗。菩提離取。知無授而乃
成。皆所以拂靄疑津。剪萌心徑。尚觸類而不極。悋緣
情而必盡。然金剛之銳。賞二物之可銷。對除之猛。雖
一念其無罣。詞必舉凡。故率言每約。理好鉤𧷤。故屬
意多迷。前聖由之著論。後賢所以殷學。非直有緣震
旦。實亦見重昌期。廣略二本。前後五譯。無新無故。逾
鍊逾明。然經卷所在。則為有佛。故受持之跡。其驗若
神。傳之物聽。具如別錄。爾其刷蕩二邊。彰明九觀。雲
飄絲𩯭。愁含變滅之影。電轉珠目。榮遷倐忽之光。星
夜編而曉落。則邪見難保。露陰泫而陽晞。則色蘊方
促。以有為之若此。加無相之如彼。寧不荷付囑之遙
恩。躬受行之美證矣。

唐西明寺沙門玄則製

卷五百七十七(能斷金剛分)

金剛般若波羅蜜經(較流通本為詳)(閱至此誦全經一過)

○大般若經第十會般若理趣分序

般若理趣分者。葢乃覈諸會之旨歸。綰積篇之宗緒。
眇詞筌而動眷。燭意象以興言。是以瞬德寶之所叢。
則金剛之慧為極。晞觀照之攸炫。則圓鏡之智居尊。
所以上集天宮。因自在而為心表。傍開寶殿。寄摩尼
而作說標。明般若之勝規。乃庶行之淵府。故能長驅
大地。抗策上乘。既得一以儀真。且吹萬以甄俗。行位

兼積。聳德山而秀峙。句義畢圓。吞教海而澄廓。爾其
攝真淨器。入廣大輪。性印磊以成文。智冠嶷以騰質。
然後即灌頂位。披總持門。以寂滅心。住平等性。滌除
戲論。說無所說。絕棄妄想。思不可思。足使愉忿共情。
親怨等觀。名字斯假。同法界之甚深。障漏未銷。均菩
提之遠離。信乎心凝旨敻。義皎詞明。言理則理䆳環
中。談趣則趣冲垓表。雖一軸單譯。而具該諸分。若不
留連此旨。咀咏斯文。何能指晤迷津。搜奇密藏矣。

唐
西明寺沙門玄則製

卷五百七十八(般若理趣分)

世尊為諸菩薩說。一切法甚深微妙般若理趣清淨
法門。此門即是菩薩句義。云何名為菩薩句義。一切
法空寂清淨句義。是菩薩句義。所以者何。以一切法
自性空故自性遠離。由遠離故自性寂靜。由寂靜故
自性清淨。由清淨故甚深般若波羅蜜多最勝清淨。
如是般若波羅蜜多。當知即是菩薩句義。諸菩薩眾
皆應修學。

復依徧照如來之相。宣說般若波羅蜜多一切如來
寂靜法性甚深理趣現等覺門。依調伏一切惡法釋
迦牟尼如來之相。宣說攝受一切法平等性甚深理
趣普勝法門。復以性淨如來之相。宣說一切法平等
性觀自在妙智印甚深理趣清淨法門。依一切三界
勝主如來之相。宣說一切如來和合灌頂甚深理趣
智藏法門。依一切無戲論法如來之相。宣說甚深理

趣輪字法門。依一切如來輪攝如來之相。宣說入廣
大輪甚深理趣平等性門。依一切廣受供養真淨器
田如來之相。宣說一切供養甚深理趣無上法門。依
一切能善調伏如來之相。宣說攝受智蜜調伏有情
甚深理趣智藏法門。依一切能善建立性平等法如
來之相。宣說一切法性甚深理趣最勝法門。依一切
住持藏法如來之相。宣說一切有情住持徧滿甚深
理趣勝藏法門。依究竟無邊際法如來之相。宣說究
竟住持法義平等金剛法門。復依徧照如來之相。宣
說得諸如來秘密法性。及一切法無戲論性。大樂金
剛不空神呪金剛法門。初中後位最勝第一甚深理
趣無上法門。

○大般若經第十一會布施波羅蜜多分序

葢萬德相照。統之者三身。萬行相資。都之者六度。若
中虗之六翮。伺塵之六情矣。故每因別會。各彰其分
焉。至如利物之基。捨著之漸。詳其要也。無出施乎。但
施有淪昇。良資誘折。所以室羅復集。檀那肇唱。欲令
三堅失守。十度成津。即當躡四誓之修期。排七空之
秘鍵。鑠二乘之直上。摧三輪以遐騖。糺以唯識。何國
城之可依。斥以假名。豈頭目之為我。推之以隨喜。則
不植而自滋矣。終之以迴向。則不勸而自覃矣。控之
以菩提。則不遷而自致矣。權之以方便。則不念而自
融矣。故不患物之少也。患夫用心之不弘。不患施之
難也。患夫忘取之不易。其有嚴心以為淨。是未臻其

嚴矣。趣寂以為真。是未會其寂矣。又況名譽福樂之
求。王賊水火之慮。其於致極。不亦彌遠。然則大覺之
士。弘願所歸。其財施也。畢生品以充足。其法施也。罄
含識而出離。然後忘其所以為之。失其所以利之。洎
乎無感矣。巍乎有成矣。惟斯文之允被。欣此念之方
恢。雖盧志之不拔。卜商之難假。亦冀慈音漸染。鄙悋
推移。自此而還。孰能毋變。其文句贍溢。誨喻殷明。凡
勒成五卷。非重譯矣。

唐西明寺沙門玄則製

卷五百七十九(布施波羅蜜多分)

世尊勑舍利子宣說布施波羅蜜多。

不以迴向二乘地心而行布施。應怖聲聞獨覺地故。
聲聞行施。迴向涅槃阿羅漢果。菩薩行施。迴向菩提
一切智智。

若菩薩欲證無上正等菩提。一切行中。應先行施。作
如是念。我今所造此惠施業。施十方界一切有情。令
永解脫惡趣生死。未發無上菩提心者。令速發心。巳
發心者。令永不退。巳不退者。令速圓滿一切智智。如
是菩薩思惟外境。不離內心。攝諸善根。令其漸次皆
得增長。是諸菩薩若時若時。攝受善根。護令不退。此
諸菩薩爾時爾時。展轉鄰近一切智智。是諸菩薩若
時若時。漸得鄰近一切智智。此諸菩薩爾時爾時。善
根圓滿。趣向無上正等菩提。能盡未來利樂一切。

菩薩修行布施。生如是心。我施善根。勿招餘果。唯證
無上正等菩提。如是迴向。乃名布施波羅蜜多。普令

一切波羅蜜多皆得圓滿。

菩薩隨喜之心。超諸世間所行施福。十方有情所行
施福雖無量無邊。而為菩薩隨喜心。所引善根之所
映奪。

菩薩修行布施。應起是心。我今惠捨如是財物。諸所
引發殊勝善根。普施十方諸有情類。在地獄者。速出
地獄。住傍生者。速脫傍生。居鬼界者。速離鬼界。人天
趣中有憂苦者。願彼一切諸苦永息。厭生死者。速出
三界。是諸菩薩若時若時。捨諸善根施有情類。此諸
菩薩爾時爾時。攝受布施波羅蜜多。乃至展轉親近
一切智智。如是菩薩方便善巧。雖少用功而獲多福。

菩薩能捨一切色非色物。能捨一切自他所有殊勝
善根。乃至能捨一切智智。施諸有情令同證得。如是
菩薩大師子吼。我於諸法都無所見。我於一切有色
無色內外諸物亦無所見。雖無所見而皆能捨。由諸
菩薩能捨一切。是故證得無上覺時。於一切法能究
竟捨。由捨究竟。於一切法無不現證。無不徧知。如如
於法。無所不捨。

修行布施波羅蜜多。先應修習方便善巧。

菩薩雖經河沙數大劫恒捨無量無數珍財。普施有
情。而不迴向無上菩提。願與有情同證一切智智。如
是菩薩。多行布施。攝受少福。雖經少時施有情類少
分財物。而能迴向無上菩提。願與有情同證一切智
智。如是菩薩。少行布施。攝受多福。


卷五百八十

菩薩求一切智。非初心起即能證得。亦非後時坐菩
提座最後心起獨能證得。然由初心相續。乃至坐菩
提座最後心起。展轉相資。得一切智。初中後心無不
皆能引一切智。證得無上正等菩提。要由諸心展轉
相續。伏斷障法。方成辦故。

滿慈子。欲疾證得無上菩提。不應今心有所間雜。時
滿慈子問舍利子言。齊何名為心無間雜。舍利子言。
若諸菩薩非理作意現在前時。能正觀察。此能隨順
一切智智。非為違逆。此菩薩能如實知。我今所起非
理作意。於一切智能為助伴。謂我所起非理作意。能
引有身。令於生死。相續久住。饒益有情。我身若無非
理作意。資引令住。即便斷滅。尚不能令自行圓滿。豈
能饒益他諸有情。齊此名為菩薩心無間雜。又滿慈
子。若諸菩薩能觀諸法若順若違。皆能助引一切智
智。不為順違。心無間雜。能於違境心不生瞋。於順境
中心不起愛。若違若順。皆能正知為資助緣。引一切
智。於一切時。一切境中。心無間雜。菩薩求一切智。雖
如是住。無間雜心。精進修行。趣菩提行。能速圓滿菩
提資糧。餘菩薩眾經無數劫。有間雜心。修菩薩行。乃
得無上正等菩提資糧圓滿。何以故。是諸菩薩求一
切智。諸餘作意。無容暫起。於中間雜大菩提心。故無
雜心修菩提行。不經百劫即能圓滿。有間雜心。多時
相續。不能成辦。無間雜心。少時相續。即能成辦。剎那

剎那。常增進故。滿慈子問舍利子言。無間雜心。以何
為性。何等作意。能間雜心。云何避之。舍利子言。菩薩
方便善巧求一切智。無餘作意於中間雜。無間雜心。
以此為性。若聲聞乘作意。若獨覺乘作意。皆能間雜
大菩提心。俱名菩薩非理作意。所以者何。二乘作意。
違害無上正等菩提。若起彼心現在前者。不能圓滿
菩提資糧。欣樂涅槃。厭背生死。菩薩於彼應遠避之。
作是思惟。二乘作意。違一切智。順般涅槃。我心不應
為彼間雜。是故菩薩應作是念。貪瞋癡等相應之心。
於大菩提雖為障礙。而能隨順菩提資糧。於菩薩心
非極間雜。如求獨覺聲聞地心。所以者何。貪瞋癡等。
能令生死諸有相續。助諸菩薩引一切智。謂菩薩眾
方便善巧起諸煩惱。受後有身。與諸有情作大饒益。
依之修學六種波羅蜜多令得圓滿。乃至修學無量
無邊諸佛功德。令得圓滿。如是煩惱。能助菩薩。令證
無上正等菩提。非諸聲聞獨覺作意。由彼作意。障大
菩提。亦礙資糧令不圓滿。是故菩薩眾。起彼作意間
雜心時。無上菩提則為更遠。是故間雜諸菩薩心。無
如聲聞獨覺作意。求大菩提。應遠避之。無令暫起。煩
惱作意。順諸有身。於菩薩心非極間雜。何以故。菩薩
求大菩提。為度有情。被精進鎧。久住生死。作大饒益。
不應速斷煩惱作意。由此作意現在前時。令諸有身
長時相續。依之引攝六種波羅蜜多。及餘無量無邊
佛法皆得圓滿。菩薩眾不應於中極生厭惡。所以者

何。由諸有結未永斷故。我能修行。因斯引發一切智
智。是故菩薩未坐妙菩提座。不求滅除。由是菩薩諸
作意中。唯除二乘相應作意。諸餘作意皆不厭捨。以
於證得一切智智。無不皆有助伴之力。時滿慈子便
問舍利子言。豈不二乘於一切智亦有助力。舍利子
言。聲聞獨覺相應作意。於二乘地有勝助力。於諸菩
薩所求無上正等菩提。及此資糧。極不隨順。謂厭生
死欣般涅槃。捨大菩提及有情類。故諸菩薩定不應
起獨覺聲聞作意。由彼作意。於諸菩薩所求佛果。所
益有情。俱不隨順。

修行布施波羅蜜多。雖有棄捨珍財等事。而於彼事
無取相想。若不捨相迴向菩提。欲為有情作大饒益。
終不能得一切智智。

諸有相法。皆有數量。有數量法。有分限故。緣彼不能
證無分限一切智智。菩薩能捨內外一切種相。心無
所著。求證一切智智。當得如頂無上菩提。

卷五百八十一

滿慈子白佛言。若一切法皆非實有。菩薩行布施時。
為何所捨。當證無上正等覺時。為何所得。佛言。如布
施時。於一切法都無所捨。當證無上正等覺時。於一
切法亦無所得。諸有智者應正了知。是故菩薩行布
施時。雖有所捨而不生憂。當證無上正等覺時。雖有
所得而亦無喜。知所捨得如幻化故。

十方世界菩薩行施。


卷五百八十二

舍利子白佛言。云何菩薩最初發心。云何菩薩第二
發心。云何菩薩住不退地。云何菩薩坐菩提座。佛告
舍利子。若菩薩最初發心。超阿羅漢。應受一切世間
天人妙供養故。若菩薩第二發心。超獨覺地。普覺一
切我空。法空。所顯平等真法界故。若菩薩住不退地。
超未授記。不定菩薩定當證得大菩提故。不為煩惱
間雜心故。若菩薩坐菩提座不起。定得一切智智。以
諸菩薩坐菩提座。若未證得一切智智。無處無容起
斯座故。又舍利子。過去未來現在菩薩坐菩提座。定
無未得一切智智。於其中間起茲座者。應知菩薩坐
菩提座。即是如來坐菩提座。所以者何。如是菩薩定
證無上正等菩提。號為如來應正等覺。如實利樂諸
有情故。

時舍利子。及諸大眾。佛神力故。即見東方無量沙等
世界。無數菩薩。坐菩提座。證大菩提。無數菩薩正信
出家。能捨種種難捨。施諸有情。無數菩薩作轉輪王。
行菩薩道。無數菩薩為欲化度有情。殷勤勸誨。為諸
有情說微妙法。令勤修學一切法。無數菩薩雖勤精
進。無間訪求波羅蜜多相應之法。無數菩薩修行種
種難行苦行。無數菩薩降伏無量天魔怨敵。令退散
巳。證得無上正等菩提。復見十方無量沙等世界無
數如來應正等覺。為諸菩薩摩訶薩眾。宣說色蘊。乃
至受想行識蘊。常無常相不可得。乃至寂靜不寂靜

相亦不可得。宣說眼處。乃至耳鼻舌身意處。常無常
相不可得。乃至寂靜不寂靜相亦不可得。宣說色處。
乃至聲香味觸法處。常無常相不可得。乃至寂靜不
寂靜相亦不可得。宣說眼界。乃至耳鼻舌身意界。常
無常相不可得。乃至寂靜不寂靜相不可得。宣說眼
觸為緣所生諸受。乃至耳鼻舌身意觸為緣所生諸
受。常無常相不可得。乃至寂靜不寂靜相亦不可得。
宣說地界。乃至水火風空識界。常無常相不可得。乃
至寂靜不寂靜相亦不可得。宣說因緣。乃至等無間
緣。所緣緣。增上緣。常無常相不可得。乃至寂靜不寂
靜相亦不可得。宣說無明。乃至行。識。六處。觸。受。愛。取。
有。生老死。常無常相不可得。乃至寂靜不寂靜相亦
不可得。復見無數如來應正等覺。為欲饒益諸菩薩
故。多俱胝劫不般涅槃。未發無上菩提心者。令其發
心。巳發心者。令永不退。巳不退者。令其圓滿一切智
智。為欲饒益諸聲聞故。經多劫住。方便成熟。令其證
得阿羅漢果。為欲饒益諸獨覺故。經多劫住。方便成
熟。令其證得獨覺菩提。為欲饒益諸有情故。經多劫
住。方便成熟。隨其種性。得般涅槃。或令脫惡趣苦。得
人天樂。以神通力。往餘無量無邊世界。方便善巧利
益安樂無量有情。

時舍利子見如是事歡喜踴躍。甚奇世尊。成就如是
大威神力。令我得見東方無量沙等世界無數菩薩。
行菩薩行種種差別。無數如來應正等覺。種種方便

饒益有情。能令菩薩發心趣求諸佛所成廣大妙法。
爾時世尊告舍利子。由此能修資糧圓滿。疾能證得
一切智智。乃至復見十方。悉亦如是。

卷五百八十三

舍利子白佛言。頗有初心勝後心不。世尊告曰。善哉。
能問如來如是深義。亦有初心勝後心義。謂阿羅漢
獨覺。諸無漏心。雖離自身一切煩惱。而不能化無量
有情。皆令發心捨諸煩惱。菩薩初發大菩提心。雖於
自身煩惱未斷。而能普化無量有情。皆令發心捨諸
煩惱。展轉饒益無量有情。是為初心勝後心義。

菩薩所發大菩提心。威力殊勝。若善修習。疾證無上
菩提。能授有情無顛倒記。非諸聲聞獨覺能授他記。
設有能記。皆從佛聞。是為初心勝後心義。

舍利子復白佛言。云何菩薩心。勝諸獨覺及阿羅漢
無漏之心。世尊告舍利子。汝謂菩薩心。尚有貪有瞋
有癡。及有慢等隨煩惱不。舍利子言。如是世尊。世尊
復告舍利子言。汝謂獨覺及阿羅漢心。巳離貪離瞋
離癡。及離慢等隨煩惱不。舍利子言。如是世尊。世尊
復告舍利子言。汝謂獨覺。及阿羅漢。諸漏永盡。有時
能入慈悲無量。普緣無量。能令諸有情類。真實得樂。
及離苦不。舍利子言。不爾世尊。彼諸獨覺。及阿羅漢。
其心都無方便善巧。云何能入慈悲無量。普緣無量。
令有情得樂離苦。唯暫假想。作如是觀。諸菩薩眾。發
菩提心。決定趣求一切智智。為欲利樂一切有情。窮

未來際常無間斷。是故菩薩入慈悲定。欲令無量無
邊有情。皆得安樂及離眾苦。無重障者。即此剎那。實
皆得樂及離眾苦。況得無上正等覺時。而不能令諸
有情類實皆得樂及離眾苦。佛告舍利子。如是如是。
諸菩薩心。於諸獨覺及阿羅漢無漏之心。為最為勝。
為尊為高。為妙為微妙。為上為無上。又舍利子。假使
十方一切有情。皆盡諸漏。成阿羅漢。具六神通。八解
脫等。種種功德。一一化作百億魔軍。如是無數魔軍。
頗有力能暫時令一不退菩薩心轉變不。舍利子言。
不也世尊。如是魔軍。不能令一不退菩薩心有轉變。
佛言。如是。應知菩薩心力。勝諸漏盡阿羅漢心。舍利
子。不退菩薩摩訶薩心。普能映奪一切獨覺聲聞之
心。不退菩薩慈悲俱心。能使有情得樂離苦。聲聞獨
覺慈悲俱心。但有假想而無實用。又舍利子。有阿羅
漢永盡諸漏。具神通解脫種種功德。能以神力擲此
世界置於餘方。而不能令不退菩薩心有轉變。能以
神力涸大海水。而不能令不退菩薩心有轉變。能以
神力吹碎殑伽沙數世界。其中一切妙高山王皆如
灰粉。而不能令不退菩薩心有轉變。能以神通力。能
吹殑伽沙數世界。大劫火聚。猛焰熾然。皆令頓滅。而
不能令不退菩薩心有轉變。由此緣故。不退菩薩心。
於諸聲聞及諸獨覺。為最為勝。

舍利子言。不退菩薩摩訶薩心所有神力。除一切智
智相應之心所有神力。無能及者。由此因緣。不退菩

薩摩訶薩心所有神力。唯佛能知。唯佛能說。於餘神
力。為最為勝。佛告舍利子。如是如是。唯有如來應正
等覺。知彼菩薩不退轉心。為諸有情如實宣說。爾時
滿慈子問舍利子言。何因緣故不退菩薩不可轉變。
舍利子言。如諸菩薩行布施時。無不皆緣一切智智。
其心堅固不可傾動。如是證得不退轉時。心不隨緣
而有轉變。是故菩薩欲不退轉。常應依止一切智智。
修菩薩行。勿樂餘乘。滿慈子言。何等菩薩為諸獨覺
聲聞所勝。舍利子言。聞說獨覺聲聞勝事。心生欣慕。
讚二乘教。由起如斯非理作意。便為獨覺聲聞之所
勝伏。滿慈子言。何緣說此作意名非理耶。舍利子言
此能障礙一切智智。能令引發一切智心漸微漸遠。
故名菩薩非理作意。滿慈子白舍利子言。若諸菩薩
發起二乘相應作意。便為二乘之所勝伏。當知不入
諸菩薩數。何以故。菩薩唯求無上正等菩提。若起二
乘相應作意。違本所欲。不能證得一切智故。如預流
者煩惱現行。便違所求若智若斷。勤求智斷。故名預
流。非煩惱行有勤求義。何以故。夫預流者。求二遍知。
一智遍知。一斷遍知。煩惱現行。二求俱壞故。預流者
常應精勤求智遍知。滅諸煩惱。如是菩薩若起二乘
相應作意。便違菩薩本所希求。一切智智。則不名為
真實菩薩。

爾時滿慈子問舍利子言。菩薩欲證無上菩提。當起
何等相應作意。舍利子言。應正發起一切智智相應

作意。住此作意。修行布施。即能迴向一切智智。若不
能迴向一切智智所行布施。不名布施波羅蜜多。是
故菩薩欲不障礙一切智智。應離分別思惟。應平等
施。又滿慈子。菩薩欲證無量一切智智。應當發起無
限量心而行布施。我當修行無限量施。乃至未證無
上菩提。於諸有情。且行財施。若證無上菩提。於諸有
情。當行法施。爾時佛告阿難陀言。汝應受持舍利子
等所說。菩薩被大願鎧。趣大菩提。具勝善巧。增上意
樂。修行布施波羅蜜多。捨法捨財。無染無著(布施波羅蜜多
分竟)。

○大般若經第十二會淨戒波羅蜜多分序

夫欲儲淨法。先滌身器。將越愛流。前鳩行檝。居其選
也。特有戒焉。所以復指名區。更申玄集。切身口而流
訓。則一言一行。斯佛事矣。因動靜以妍機。則舉足下
足。斯道場矣。誠險道之夷隥。闇室之凝缸。度疾之仙
丸。出苦之神馭。鑒德者之明鏡。嚴心者之寶鬘。涉象
季之大師。處塵俗之善友。雖目之無朕。搏之不觸。而
芬郁布寫。類迷迭之盈空。潔映澄華。比醍醐之洞色。
含靈所以埏埴。法界所以彌綸。善逝法王。抗之以為
明足。具壽尊者。養之而為淨命。但簡以行處。或非處
而難遵。格以正乘。或他乘而致爽。十七羣之喧俗。尚
動王譏。五百生之掉影。仍貽佛誡。矧復嗅蓮馥而為
盜。分釧響以成婬。涅槃為求。保專精而尚犯。菩提入
願。欲受樂而猶持。輕嫌與重性同科。意防與身遮共

品。諦故住故。能行所行。導以隨喜。融以法性。豈止艸
繫情殷。木叉義遠。毒龍卷毒。怖鴿忘怖。將被之黎蠢。
棲之常樂。使八寒流煦。五熱浮涼。薜茘失其炎河。輪
圍發其闇渚。行門允備。種智克圓。其五軸單譯。一如
施分。凡息心之士。豈不諏焉。

唐西明寺沙門玄則製

卷五百八十四(淨戒波羅蜜多分)

若諸菩薩安住聲聞獨覺作意。是名菩薩非所行處。
決定不能攝受淨戒波羅蜜多。是為菩薩犯戒。

若諸菩薩雖處居家。而受三歸。深信三寶。迴向無上
正等菩提。是諸菩薩。雖復受用五欲樂具。而於菩薩
所行淨戒波羅蜜多。常不遠離。亦名真實持淨戒者
雖多發起五欲相應非理作意。而起一念無上菩提
相應之心。即能摧滅。

時滿慈子問舍利子言。若菩薩求一切智智而修行
布施。豈不執著一切智智。若起心執著成戒禁取。云
何名為持菩薩戒。舍利子言。一切智智。遠離眾相。非
方處攝。一切智智。非色蘊。不離色蘊。非受想行識蘊。
不離受想行識蘊。乃至非諸佛無上正等菩提。不離
諸佛無上正等菩提。一切智智。遠離眾相。無法可得。
無所得故。不可執取。是故菩薩修行布施。受持淨戒。
迴向無上正等菩提。雖求證得一切智智。而不名為
戒禁取攝。若迴向聲聞獨覺地。執取淨戒。是諸菩薩
失菩薩戒。應知名為犯戒菩薩。滿慈子言。違犯菩薩
所受戒。為有因緣可還淨不。舍利子言。迴向聲聞獨

覺地巳。未見聖諦。未證實際。或有因緣。易可還淨。若
見聖諦。證實際巳。異見深重。難可還淨。

修行淨戒波羅蜜多。不應受持二乘淨戒。由彼淨戒。
不能攝受一切智智。不能引發一切智智。

滿慈子問舍利子言。云何名為菩薩持戒。舍利子言。
菩薩隨所護戒。一切迴向無上菩提。與諸有情作大
饒益。窮未來際無間無斷。應知是為菩薩持戒。若諸
菩薩雖經殑伽沙數大劫。修行淨戒。令得圓滿。而心
迴向聲聞獨覺。是諸菩薩。不能攝受淨戒波羅蜜多。
雖多受持二乘淨戒。而可名為犯淨戒者。何以故。應
知名為行於非處。言非處者。即二乘地。非諸菩薩所
行處故。云何名為菩薩行處。舍利子言。布施。淨戒。安
忍。精進。靜慮。般若波羅蜜多相應作意。應知是為菩
薩行處。乃至一切智智相應作意。應知是為菩薩行
處。若諸菩薩諦故住故。行此行處。應知是為菩薩持
戒。

滿慈子問舍利子言。若諸菩薩心作分限。我當精勤。
經爾所劫。定當證得一切智智。如是期心。有何過失。
而不能得一切智智。舍利子言。是諸菩薩厭怖生死。
速求菩提。由心速故。便作分限。由作分限。不能成熟
殊勝善根。若諸菩薩。求證無上正等菩提。決定不應
心作分限。修行布施。乃至般若波羅蜜多。若時若時。
六處生死修菩薩行。爾時爾時。所修布施乃至般若
波羅蜜多。漸善成熟。堪能證得一切智智。


菩薩成就廣大妙法。普勝獨覺及諸聲聞。

卷五百八十五　卷五百八十六

舍利子告滿慈子言。若菩薩修行淨戒波羅蜜多。見
有少法名為作者。當知雖住菩薩法中。而名棄捨諸
菩薩法。是為非理作意。名為犯戒。滿慈子復舍利子
言。若不見少法名為作者。是諸菩薩受持淨戒波羅
蜜多。無所違犯。何法於此淨戒波羅蜜多為益為損。
舍利子言。無法於此淨戒波羅蜜多。為益為損。若見
少法為益為損。當知執取菩薩淨戒。不能攝受。若不
見少法名為作者。是諸菩薩能正攝受。若受持淨戒。
迴向趣求一切智智。乃名淨戒。不能迴向一切智智。
雖得戒名而非淨戒。或求世間二乘果故。

又滿慈子。若諸菩薩隨所行施。隨所護戒。隨所修忍。
隨所精進。隨所靜慮。一切智用大悲為首。常能發隨
順迴向一切智智相應之心。是名具戒菩薩。若諸菩
薩隨所修行甚深妙慧。皆為於法遠離顛倒。得諸善
巧。謂蘊善巧。若界善巧。若處善巧。若諦善巧。若緣起
善巧。若是處非處善巧。如是菩薩於諸蘊等應修善
巧。由善巧故。為諸有情如應說法。令永斷滅有情想
等。菩薩如是起殊勝心。為利自他。修諸妙慧。一切皆
用大悲為首。常能發起隨順迴向一切智智相應之
心。是名具戒菩薩。菩薩以此六種波羅蜜多。迴向趣
求一切智智。是諸菩薩由此淨戒。普勝一切聲聞獨
覺。


滿慈子言。尊者說何等法名為第八。令我了知義趣。
如理受持。舍利子言。若於諸法平等性中。以如實智
知平等性。證平等性。由此智故。所作巳息。我於此中
不見第八。亦復不見知平等智。此中無我我所故。滿
慈子言。尊者前說一切第八所有淨戒。於發無上正
等覺心。諸菩薩眾。初發心時一菩薩戒。百分不及一。
乃至鄔波尼殺曇分亦不及一。今復說言於此中不
見有第八及智。舍利子言。我先所說。為初學者。不為
巳入平等性者。欲使有情知大乘行出過二乘。欲使
有情如實覺了佛乘大乘淨戒殊勝。故作是說。當知
欲令聲聞獨覺所有淨戒勝菩薩戒。則為欲令聲聞
獨覺所有淨戒勝如來戒。彼類欲與如來共爭勝劣。
而諸菩薩法不可勝。菩薩是真法王子故。

滿慈子問舍利子言。云何菩薩有漏淨戒。能勝聲聞
緣覺無漏淨戒。舍利子言。聲聞獨覺。唯求自利。迴向
涅槃。菩薩淨戒。普為度脫無量有情。迴向無上菩提。
是故能勝。所以者何。菩薩淨戒。能引無量無邊有情。
解脫生死及諸惡趣。由此因緣。菩薩淨戒。於諸異生
聲聞獨覺所有淨戒。為最為勝。為尊為高。為妙為微
妙。為上為無上。

舍利子白佛言。若有欲勝菩薩戒者。當知彼欲勝如
來戒。所以者何。除如來戒。定無能勝菩薩戒者。若修
菩薩淨戒圓滿。即名如來應正等覺。

卷五百八十七


又滿慈子。一有菩薩有方便善巧故。疾證無上正等
菩提。一有菩薩無方便善巧故。遲證無上正等菩提。
當知寧為菩薩遲證菩提。不墮聲聞或獨覺地。若速
求無上正等菩提。應知此中容有二事。如火宅中。有
眾寶聚。有人求寶入此宅中。其人爾時容有二事。一
者若無方便善巧。死於火宅。二者若有方便善巧。持
寶而出。如是菩薩速求無上正等菩提。一者若無方
便善巧。便證實際。墮二乘地。如死火宅。二者若有方
便善巧。疾證無上正等菩提。如持寶出。是故寧為菩
薩遲證無上菩提。不為速求墮二乘地。時滿慈子便
問舍利子言。速證實際。豈非菩薩方便善巧。舍利子
言。速證實際。非為菩薩方便善巧。所以者何。墮二乘
地。非為方便善巧等流。乃是無方便善巧等流果。退
失所求大菩提故。夫為菩薩求大菩提。饒益有情。不
求實際。故證實際。非巧便果。

若諸菩薩方便善巧修諸功德。若起如是種種思惟。
應知彼非方便善巧。何以故。菩薩不應欲勝菩薩。菩
薩不應輕慢菩薩。菩薩不應降伏菩薩。菩薩於餘諸
菩薩所。供養恭敬。應如供養恭敬如來。亦應敬餘有
情。心無差別。

大悲般若力所任持。不怖法空。不證實際。方便善巧
成就圓滿淨戒波羅蜜多。為所依止。於一切法應勤
修習時無間斷。而於其中不應味著。

卷五百八十八


舍利子白佛言。諸菩薩眾。若暫起心。欣讚聲聞。或獨
覺地。應知毀犯淨戒。若暫起心。厭毀聲聞或獨覺地。
應知毀犯淨戒。所以者何。心生愛著。不能趣求一切
智智。心生輕蔑。即障所求一切智智。皆是行於非處。
是故菩薩於二乘地。但應遠離。不應讚毀。

世尊。我謂煩惱於諸菩薩有大恩德。謂能隨順一切
智智。若菩薩能觀煩惱能助發一切智智。於菩薩眾
有大恩德。應知巳證於一切事方便善巧。

舍利子白佛言。菩薩迴巳善根。施有情類。經幾劫數
修行大乘。當得出離。佛言。五百大劫修行大乘。當得
出離。如是菩薩。當知巳住不退轉位。

如來應正等覺。皆不棄捨一切有情。其心平等。

如來應正等覺。於諸菩薩最不棄捨。何以故。如來般
涅槃後。有諸菩薩精進修行一切法漸次圓滿。與諸
世間作法明照。舍利子言。誠如聖教。如來般涅槃後。
十方世界有菩薩摩訶薩。紹先如來應正等覺。宣說
無量法門。令勤精進。方便善巧。無倒觀察。離諸戲論。
方便修行六波羅蜜多。及餘無量無邊佛法。究竟證
得一切智智(淨戒波羅蜜多分竟)。

○大般若經第十三會安忍波羅蜜多分序

惟夫擅等覺之靈根。膺廣慈之奧主。馮闇海而利往。
籠蒼品以遐征。則忍波羅蜜為無與競。是以玄朋踵
萃。神謨繼闡。將夷道梗。為沮心怨。播親親於蠢徒。闢
蕩蕩於情路。雖毀甚矛箭。害窮齏粉。必當內蠲我想。

外抵人相。目鄰虗之有間。投刃曷傷。念機關之無主。
觸舟奚若。我無自我。物復誰物。譬夫大浸稽空。而空
無溺懼。積洿歸澤。而澤無垢忿。況巳謝之聲。毀譽一
貫。既遷之色。損益同科。大欲饒之以樂。豈復加之以
苦。不有來損。則攝受之路無從。不有往慈。則菩提之
行無主。翻為善友。更領深恩。聞罪劇絲竹之娛。得捶
踰捧戴之悅。太子之二目兼喪。曾靡二心。仙人之七
分支解。方酬七覺。其感通也。則百矛集體。百福之相
開。萬惱嬰身。萬德之基立。其致用也。則遠契無生。俯
遠塵於證淨。遙資大捨。均左塗而右割。比慚愧而為
衣。則龍兗不侔其麗。禦煩惱而成鎧。則犀渠有謝其
堅。語其大力。則拔山無以喻。談其無畏。則賈勇弗之
倫。始即事而為三。卒階行而成五。莫不具依方便。斯
著圓音。詞旨殷勤。理義詳覈。一軸單譯。比於勤分。規
弼之美。不其要歟。

唐西明寺沙門玄則製

卷五百八十九(安忍波羅蜜多分)

舍利子問滿慈子言。諸菩薩眾所修安忍。與聲聞眾
所修安忍。有何差別。滿慈子言。聲聞所修安忍。名為
少分行相所緣。非極圓滿。菩薩所修安忍。名為具分
行相所緣。最極圓滿。是故聲聞安忍。唯為棄捨自身
煩惱。非為有情。非如菩薩安忍無量。不離安忍波羅
蜜多。

舍利子復問滿慈子言。菩薩修安忍時。有二人來。至
菩薩所。一善心故。以旃檀塗。一惡心故。以火燒身。菩

薩於彼。應起何心。滿慈子言。是菩薩欲證無上正等
菩提。於第一人。不應起愛。於第二人。不應起恚。應於
彼二。起平等心。俱欲畢竟利益安樂。如是菩薩能行
安忍波羅蜜多。能住安忍波羅蜜多。如是有情。來至
我所。欲與鬬諍。當為宣說。所有諸法。皆如幻化。畢竟
性空。畢竟空中無所諍競。令彼聞巳。鬬諍心息。由斯
感得大士夫相所莊嚴身。見者歡喜。互相饒益。乃至
證得清淨涅槃。離諸戲論。畢竟安樂。舍利子問滿慈
子言。菩薩聲聞二種安忍。應知何者廣大微妙清淨
殊勝。滿慈子言。聲聞乘人。所有安忍。唯觀色蘊乃至
識蘊。無我有情乃至知者見者之所引發。菩薩乘人。
所有安忍。亦觀色蘊乃至識蘊。都無自性。無生無滅。
無染無淨。無增無減。本來寂靜之所引發。是故菩薩
安忍殊勝。

菩薩欲證無上正等菩提。應修其身。令如大地。大水。
大火。大風。虗空。無所分別。雖以可愛色香味觸擲置
其中。而都不生高欣喜愛。雖以非愛色香味觸擲置
其中。而都不生下蹙憂恚。安忍淨信。常現在前。猶如
大地。乃至虗空。平等而轉。

舍利子問滿慈子言。虗空無為。諸菩薩眾。豈無為攝。
滿慈子言。菩薩依止般若波羅蜜多。觀察身心與虗
空等。攝受安忍波羅蜜多。假使恒時地獄猛火刀杖。
及餘苦具。逼迫其身。亦能忍受。其心平等。無動無變。
即是安忍波羅蜜多。如是菩薩修行般若波羅蜜多。

重苦觸時。便作是念。我從無始生死以來。雖受身心
猛利眾苦。而由此苦。尚不能得若預流果。若一來果。
若不還果。若阿羅漢果。若獨覺菩提果。況由此苦。能
證無上正等菩提。今我身心所受眾苦。既為利益諸
有情故。定證無上正等菩提。應歡喜受。如是菩薩觀
此義故。雖受眾苦。而能發生增上猛利。歡喜忍受。

菩薩恒不捨離一切智心。於諸有情欲饒益故。假使
身受百千鉾䂎。而無一念報害之心於彼常生淨信
安忍。所以者何。菩薩寧以自身具受生死無邊大苦。
而不愛著聲聞獨覺自利。退失自所行處。行他行處。
起聲聞作意。或獨覺作意。是菩薩行他行處。修行六
種波羅蜜多。一切智智相應作意。是菩薩行自行處。

若菩薩於此六種波羅蜜多。隨一現行。不能憶念一
切智智。不能迴向一切智智。是為虗費時日。損時日
果。若能憶念迴向一切智智。名為有時日果(安忍波羅蜜多
分竟)。

○大般若經第十四會精進波羅蜜多分序

觀夫至運無動。妙警伊寂。梵輪冥退轉之規。慈航虗
下濟之影。斯進德所以為貴。勤音所由而作也。其有
揭情區而遠荷。指覺地以高驤。比擐甲之精堅。同策
駟之遄夙。則必任善以為。軛引之無窮之路。委身而
作。隸驅之罔極之期。微五欲之宴安。乃三塗之酖毒。
從四修之勞悴。實萬德之光敷。惟夫淺溜穿石。小滴
盈器。鑽燧之勤。斷幹之漸。皆積微不巳。故在著可觀。

蚓弱質而飲泉。蟹壯容而寄穴。驊鑣怠巳。駑駕先之。
矧乎摩訶衍心。波羅蜜行。其於勉刻。豈忘動靜。故能
千界如燬。詢一句以投之。萬流方割。拯一命而派之。
假使駐補處以三祇。終競勇於初發。雖復澹即空於
萬行。乃均熾於昔耽。不端倪其所欲行。不翹佇其所
當證。撫塵劫之修如瞬。仍如渴日。視沙界之赴若鄰。
猶殷夙夜。故精進之於諸度也。若銜捶之在群馭焉。
正勤之於道品也。若鹽梅之資列鼎焉。正法源底由
之而至。聖人能事於茲而畢。然後聞舍利之談。覺支
則輟賞無地。憶底沙之流。讚頌則勃興斯在。三練之
業允該。六意之修奚極。緬惟景躅。豈遑寧處。載詠玄
章。益荷昭趣。文乃單卷。事非重譯。庶將[卯/貝]寸陰以尺
璧。甘夕死於朝聞矣。

唐西明寺沙門玄則製

卷五百九十(精進波羅蜜多分)

滿慈子白佛言。云何方便安住精進波羅蜜多。世尊
告滿慈子言。欲證無上正等菩提。初發心時。應作是
念。我諸所有若身若心。先應為他作饒益事。當令一
切所願滿足。依止精進波羅蜜多。誓為有情作所應
作。不隨巳心而有所作。將護他心。隨他意轉。為作種
種利益安樂。如巳事業。常無厭倦。是為安住精進波
羅蜜多。

菩薩為疾證得一切智智。與諸有情作大饒益。常勤
修學一切法。心無退轉。

菩薩觀經一年所作事業。生長久想。當知名為懈怠

菩薩。觀經一年所作事業。謂如一日。當知名為精進
菩薩。安住精進波羅蜜多。

菩薩修菩提行。不應思惟劫數多少。若思惟劫數而
作分限。精勤勇猛修菩提行。求證無上正等菩提。當
知名為懈怠菩薩。作是思惟。設經無量無邊大劫。精
進勇猛修菩提行。方證無上正等菩提。我定不應心
生退屈。勤求無上正等菩提。當知是為精進菩薩。安
住精進波羅蜜多。修行精進波羅蜜多令速圓滿。遠
離生死。疾能證得一切智智。與諸有情作大饒益。

滿慈子白佛言。世尊。諸菩薩如是精進。我謂非難。所
以者何。佛說諸法。皆如幻事。樂受苦受。及助受法。既
如幻事。菩薩巳能通達諸法實性。精進何難。世尊告
滿慈子言。當知菩薩雖知諸法皆如幻事。而能發起
身心。安住精進波羅蜜多。求大菩提。常無萎歇。由此
菩薩精進最極為難。時滿慈子便白佛言。希有世尊。
善說菩薩精進。當知菩薩能為難事。雖知諸法都無
所有。而求無上正等菩提。為有情類說能永斷無智
正法。然諸無智實無所有。亦無實法。能令無智取之
為我及我所。亦無有情。能作是念。此是真實我及我
所。如是無智。緣合故生。而實無生。緣離故滅。而實無
滅。若菩薩雖如是知而心無退。當知名為精進菩薩。
若作是念。諸法皆空。我今何為發起精進。當知名為
懈怠菩薩。若菩薩作如是念。以一切法畢竟空故。我
求無上正等菩提。覺諸法空。為有情說。令脫五趣生

死眾苦。當知名為精進菩薩。若作是念。生死無際。我
豈能令皆得滅度。當知名為懈怠菩薩。佛告滿慈子
言。我觀世間天人等眾。無有成就希有功德如諸菩
薩。唯除如來應正等覺。滿慈子言。若無菩薩。則無諸
佛出現世間。若無諸佛出現世間。則無菩薩及聲聞
眾。要有菩薩修菩薩行。乃有諸佛出現世間。以有諸
佛出現世間。便有菩薩及聲聞眾。譬如大樹。由有根
莖。便有枝葉。由有枝葉。便有華果。由有華果。復生大
樹。佛讚滿慈子言。善哉善哉。如汝所說(精進波羅蜜多分竟)。

○大般若經第十五會靜慮波羅蜜多分序

夫心之用也。其大矣哉。動之則舛競聿興。靜之則眾
變幾息。大之則充乎法界。細之則入於鄰虗。故海嶽
寰區。心之影也。形骸耳目。心之候也。生死邅迴。心之
迷也。菩提昭曠。心之悟也。三界唯此。實曰難調。一處
制之。斯無不辦。所以仍給孤之勝集。開等持之妙門。
明夫定品克遷。心源允晏。沉掉雙斥。止觀兩澄。朋棲
欲界之表。孤騫有頂之外。境焰滅而逾明。因枝翦而
更肅。湛乎累盡。動與德會。故統之則一如。權之則二
相。敞之則三脫。依之則四神。行之則五印。檢之則六
念。聚之則七善。流之則八解。階之則九次。肆之則十
遍。其餘四念四等之儔。五根五力之類。莫不互諸禪
地。蒨萰乎根本。儲之定㶑。磊砢乎邊際。譬泥之在均。
金之在鍛。唯所用耳。豈有限哉。故能力味精通。神妙
揮忽。日月上掩。川嶽下搖。身遍十方。聲覃六趣。水火

交質。金土易形。殫變化之塗。出思議之表。具微妙定。
不受快巳之勝生。關惡趣門。而甘利他之獄苦。至有
入禪分用。三昧異名。日旋星光。月愛華德。遊戲奮迅。
清淨照明。或百或千。難階難極。咸資說力。具啟嗣編。
凡勒成兩卷。亦未經再譯。罣入禪秘。其誰捨諸。

唐西
明寺沙門玄則製

卷五百九十一(靜慮波羅蜜多分)

菩薩欲證無上正等菩提。應先入初靜慮。應作是念。
我從無際生死以來。數數曾入如是靜慮。作所應作。
身心寂靜。此復應入。此為功德所依。乃至入第二靜
慮。第三靜慮。第四靜慮巳。復應思惟。此四靜慮。於菩
薩眾有大恩德。與諸菩薩眾為所依止。謂諸菩薩將
得無上正等覺時。皆漸次入此四靜慮。依四靜慮。引
發五神通。降伏魔軍。成無上覺。此菩薩依如是靜慮
波羅蜜多。隨意所樂引發般若波羅蜜多。

又舍利子。一切菩薩。無不皆依第四靜慮。方便趣入
正性離生。證會真如。捨異生性。無不皆依第四靜慮。
方便引發金剛喻定。永盡諸漏。證如來智。如是菩薩。
雖能現入此四靜慮。而不味著四靜慮樂。及此等流
勝生妙處。

又舍利子。菩薩安住四種靜慮。引諸功德。起空無邊
處想。引空無邊處定。依空無邊處定起識無邊處想。
引識無邊處定。依識無邊處定起無所有處想。引無
所有處定。依無所有處定起非有想非無想處想。引

非想非非想處定。如是菩薩。雖能現入四無色定。而
不味著四無色定。及此所得勝妙生處。爾時舍利子
白佛言。菩薩觀何義故。雖能現入滅受想定而不現
入。佛言。菩薩怖墮聲聞及獨覺地故。不現入滅受想
定。勿著此定寂滅安樂。便欣證入阿羅漢果。或獨覺
果。入般涅槃。舍利子便白佛言。菩薩雖現入如是諸
定。而於諸定不生味著。又雖現入如是諸定。能起勝
用。而不離染。佛言。如是如是。菩薩雖復現入四種靜
慮。四無色定。寂靜安樂。歷觀其中所起種種微妙寂
靜殊勝功德。而不味著。還入欲界。方便善巧依欲界
身。精勤修學六種波羅蜜多。乃至諸佛無上正等菩
提。亦勸有情修諸善法。如是等事。甚為希有。

如來應正等覺。許諸菩薩捨勝定地寂靜安樂。還受
下劣欲界之身。不許生長壽天。失本所願。

舍利子。菩薩捨勝地身。還生欲界。起勝作意。雖觀色
蘊常無常性都不可得。及觀受想行識蘊。常無常性
亦不可得。而不棄捨一切智智。

滿慈子問舍利子言。何緣如來許諸菩薩入四靜慮。
四無色定。不許久住其中。心生染著。舍利子言。若生
欲界。速能圓滿一切智智。生色無色。無斯用故。

佛告滿慈子言。菩薩不作是念。我由此定。生色無色。
亦不思惟。我由靜慮及無色定。超色無色。但欲引發
自在神通。與諸有情作大饒益。亦欲調伏粗重身心。
令有堪能修諸功德。是諸菩薩受欲界身。於諸勝定

亦無退失。不超三界。亦不染著。饒益有情。親近諸佛。
疾能證得一切智智。

滿慈子白佛言。如來應正等覺。一切智智超過三界。
觀何義故。不許菩薩眾於三界法究竟出離。佛告滿
慈子言。菩薩求證無上正等菩提。安住靜慮波羅蜜
多。如來若許超過三界。彼便退失菩薩誓願。安住聲
聞或獨覺地。觀如是義。不許菩薩眾於三界法究竟
出離。勿捨本所誓願。若菩薩坐菩提座。眾行圓滿。方
乃究竟捨三界法。由斯證得一切智智。又滿慈子。菩
薩隨所生起六種波羅蜜多。及餘無邊菩提分法。隨
所觀察內空外空。乃至真如等。甚深理趣。一一皆發
無染著心。迴向趣求一切智智。是菩薩於三界法。漸
捨漸遠。展轉鄰近一切智智。

卷五百九十二

菩薩安住靜慮波羅蜜多。攝受般若波羅蜜多。於諸
靜慮。及靜慮支。不生味著。亦不退轉。

菩薩安住靜慮波羅蜜多。超過欲界諸雜染法。還復
棄捨受欲界身。精進修行六種波羅蜜多。及餘無邊
菩提分法。攝受精進波羅蜜多。

菩薩修學成就大慈大悲。於諸有情。欲作饒益。安住
靜慮波羅蜜多。遇諸違緣。心無雜穢。攝受安忍波羅
蜜多。

安住靜慮波羅蜜多。於諸聲聞及獨覺地。不生取著。
攝受淨戒波羅蜜多。


於諸有情。起大悲念。誓不棄捨。欲令解脫生死苦故。
作是念言。我當決定以大法施。攝受有情。常為有情
宣說永斷一切煩惱真淨法要。如是菩薩安住靜慮
波羅蜜多。攝受布施波羅蜜多。

諸法無我。亦無我所。眾苦生時。唯有苦生。無能生者。
眾苦滅時。唯有苦滅。無能滅者。

世尊告滿慈子言。若菩薩心無散亂。相續安住一切
智智相應作意。應知名為靜慮波羅蜜多。若住聲聞
地或獨覺地相應作意。應知名為心常散亂。何以故。
修學二乘相應作意。障礙無上正等菩提。令菩提心
恒散亂故。

菩薩諸有所作。無不定心。如吠瑠璃隨所在處。於自
寶色。終不棄捨。

滿慈子白佛言。齊何應知菩薩心定。佛言。菩薩見彼
有情。便作是念。我當精勤修菩薩行。證得無上正等
覺時。決定當令有情入無餘依涅槃界。或證菩提。乃
至方便勸導。修行一切法。安住此巳。即持如是所集
善根。迴向趣求一切智智。齊此應知菩薩心定。若於
一切處心得定巳。應知名為安住靜慮波羅蜜多。何
以故。常不遠離一切智智勝作意故。二乘靜慮。遠離
一切智智相應作意。故於菩薩靜慮為劣。

時滿慈子便白佛言。聲聞住此靜慮。證得法性。成聲
聞果。即諸菩薩住此靜慮。證得法性。離諸執著。得成
如來應正等覺。云何可說聲聞靜慮。決定遠離一切

智智相應作意。佛告滿慈子言。諸聲聞人。雖能現入
四種靜慮四無色定。證得法性。成聲聞果。而無如來
力無畏等殊勝功德。及諸相好。不名如來。由斯遠離
一切智智相應作意。由無佛德。說名聲聞。滿慈子便
白佛言。何等名為菩薩勝定。如是勝定。復有何名。世
尊告言。菩薩勝定。名不思議。威力難思。速能證得一
切智智故。如是勝定。亦名利樂一切有情。若現在前。
引發無邊方便善巧。教誡教授無量有情。證真法性。
斷諸煩惱。入無餘依般涅槃界。或證無上正等菩提。
滿慈子白佛言。我謂聲聞所得諸定。勝菩薩定。所以
者何。聲聞具得九次第定。菩薩於中唯得前八。不得
滅受想定。世尊告言。菩薩亦得滅受想定。謂於此定
巳得自在。但不現入。所以者何。如來不許現入此定。
勿由現入退墮聲聞或獨覺地。所以者何。菩薩若入
滅受想定。便非時處。若菩薩坐菩提座。永害一切虗
妄相想。證甘露界。爾時方入滅受想定。時滿慈子白
佛言。菩薩甚為希有。能作難作。謂雖有力引滿盡智。
而為有情不證漏盡。以於有情所。長夜思惟利益安
樂。增上意樂恒現在前。爾時舍利子白佛言。菩薩安
住靜慮波羅蜜多。云何方便還從定起。世尊告舍利
子言。菩薩離欲惡不善法。有尋有伺離生喜樂入初
靜慮。乃至非想非非想處具足而住。於色無色靜慮
等至。順逆次第。超越串習。極善純熟。遊戲自在。復入
欲界。非等引心。所以者何。勿由定力生色無色長壽

天故。勿色無色靜慮等至引起彼地續生之心。為護
彼心。令不現起。還入欲界。非等引心。由起此心還生
欲界。親近供養諸佛世尊。引發無邊菩提分法。生色
無色。無如是能。上二界生。身心鈍故。由斯菩薩先習
上定。令善純熟。後起下心。還生欲界。修集無量菩提
資糧至圓滿巳。超過三界。證得無上正等菩提(靜慮波羅
蜜多分竟)。

般若綱要卷九
