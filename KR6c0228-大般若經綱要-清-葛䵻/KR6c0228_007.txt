











般若綱要卷七
古南沙門　通門　閱正
七空居士　葛䵻　提綱

卷三百七十二之三葉(三漸次品)　卷三百七十三

善現白佛言。菩薩摩訶薩。行深般若波羅蜜多時。為
有有想。有無想不。為有一切法想不。為有一切法想。
有一切法斷想不。佛言。於一切法。皆無有想。亦無無
想。善現。若無有想。亦無無想。當知即是菩薩順忍。若
無有想。亦無無想。即是修道。若無有想。亦無無想。即
是得果。善現當知。無性即是菩薩摩訶薩道。無性即
是菩薩摩訶薩現觀。由此因緣。應知一切法皆以無
性為其自性。善現言。世尊。若一切法皆以無性為自
性者。云何如來於一切法無性為性。現等正覺。現等
覺巳。於一切法。及諸境界。皆得自在。佛言。如是如是。
我本修學菩薩道時。於諸靜慮。以清淨行相。無所分

別。具足安住。於所發起智證通。以如虗空見。無所分
別。具足安住。善現。我於爾時。以一剎那相應妙慧。證
得無上正等菩提。謂現等覺。是四聖諦。都無所有。成
就一切法無邊功德。安立三聚有情差別。隨其所應。
方便教導。令獲殊勝利益安樂。

善現言。世尊。若諸菩薩摩訶薩。依無性為自性法。起
四靜慮。發五神通。證得無上正等菩提。安立三聚有
情差別。方便教導令獲利樂事者。云何菩薩摩訶薩。
於無性為自性法中。有漸次業。漸次學。漸次行。由此
漸次。證得無上正等菩提。佛言。諸佛世尊。以無性為
自性。究竟證得以無性為自性法故。名佛世尊。諸菩
薩摩訶薩。一切獨覺。諸阿羅漢。一切不還。一來。預流。
諸賢善士。諸餘有情。一切行。一切法。皆以無性為自
性。乃至無有如毛端量若行若法。實有自性而可得
者。是菩薩摩訶薩聞此事巳。作是思惟。皆以無性為
自性。證得信解。以無性為自性法故。名佛菩薩獨覺
聲聞賢善士者。我於無上正等菩提。若當證得。若不
證得。一切有情。一切行。一切法。我定應發趣無上正
等菩提。得菩提巳。若諸有情行有想者。方便安立令
住無想。是菩薩摩訶薩既思惟巳。為普救度諸有情
故。作漸次業。修漸次學。行漸次行。先應修行布施。淨
戒。安忍。精進。靜慮波羅蜜多。後應修行般若波羅蜜
多。菩薩摩訶薩。雖能如是作漸次業。修漸次學。行漸
次行。而觀一切都不可得。何以故。以一切法自性無

故。是為菩薩摩訶薩依行六種波羅蜜多。作漸次業。
修漸次學。行漸次行。復次善現。菩薩摩訶薩作漸次
業。修漸次學。行漸次行時。從初發心。以一切智智相
應作意。信解諸法。皆以無性為其自性。先應修佛隨
念。次應修法隨念。次應修僧隨念。次應修戒隨念。次
應修捨隨念。後應修天隨念。

一切法無自性。若無所有。則不可念。所以者何。若無
念無思惟。是為隨念。菩薩摩訶薩。不應以一切法思
惟。是為菩薩摩訶薩作漸次業。修漸次學。行漸次行。
則能圓滿一切法。證得一切智智。菩薩摩訶薩。以無
性為自性方便力故。覺一切法皆無自性。其中無有
想。亦復無無想。謂於其中尚無少念。況有念佛。念法。
念僧。念戒。念捨。念天。復次善現。菩薩摩訶薩。修行般
若波羅蜜多時。為欲圓滿作漸次業。修漸次學。行漸
次行。以無性為自性方便力故。應學一切法。學一切
法時。皆以無性為其自性。於中無少念可得。況有所
念一切法。如是諸念。及所念法。若少有實。無有是處。
善現。雖作漸次業。修漸次學。行漸次行。而於其中所
有一切心所行業。心所行學。心所行行。皆悉不轉。以
一切法皆以無性為自性故。善現言。若一切法皆以
無性為自性者。則應無一切法。應無佛。亦無法僧。應
無道。亦無果。應無雜染。亦無清淨。應無行。亦無得。無
現觀。乃至一切法皆應是無。佛言。於汝意云何。於一
切法皆以無性為自性中。有性無性為可得不。善現

言。俱不可得。佛言。若俱不可得。云何汝今可為是問。
若一切法皆以無性為自性者。則應無一切法。時善
現白佛言。我於是法。無惑無疑。然當來世。有苾蒭等。
或求聲聞乘。獨覺乘。或求菩薩摩訶薩乘。彼作是說。
佛說一切法皆以無性為其自性者。誰染誰淨。誰縛
誰解。彼於染淨。及於縛解。不了知故。破戒。破見。破威
儀。破淨命。由破戒見威儀淨命。當墮地獄旁生鬼界。
受諸劇苦。輪迴生死。難得解脫。我觀未來。當有如是
可怖畏事。故問如來應正等覺如是深義。然我於此
無惑無疑。佛言。善哉善哉。如汝所說。於一切法皆以
無性為自性中。有性無性。俱不可得。不應於此執有
無性(三漸次品竟)。

卷三百七十三之十五葉(無相無得品)至三百七十八之
四葉

善現白佛言。菩薩摩訶薩見何等義。為欲利樂諸有
情故。求趣無上正等菩提。佛言。以一切法皆以無性
為自性故。為欲利樂有情。求趣無上正等菩提。何以
故。諸有情類。具斷常見。住有所得。難可調伏。愚癡顛
倒。難可解脫。善現。住有所得者。由有所得想。無得。無
現觀。亦無無上正等菩提。若無所得。即是得。即是現
觀。即是無上正等菩提。以不壞法界故。若於是無所
得中。欲有所得。欲得現觀。欲得無上正等菩提。當知
彼為欲壞法界。

善現言。何因緣故。無所得者。六種波羅蜜多及諸神

通。皆無差別。佛言。菩薩摩訶薩。修行般若波羅蜜多
時。不得所施而行布施。不得淨戒而護淨戒。不得安
忍而修安忍。不得精進而修精進。不得靜慮而修靜
慮。不得般若而修般若。不得神通而修神通。乃至不
得有情而成熟有情。不得佛土而嚴淨佛土。不得一
切佛法而證無上正等菩提。能行如是無所得般若
波羅蜜多。一切惡魔皆不能壞。善現白佛言。云何修
行般若波羅蜜多時。一心具攝六種波羅蜜多。亦能
具攝一切法。佛告善現。所行一切法。不離般若波羅
蜜多。皆為般若波羅蜜多之所攝受。善現。如是菩薩
摩訶薩。修行般若波羅蜜多時。一剎那心。則能具攝
六種波羅蜜多。亦能具攝一切法。亦能具攝三十二
大士相。八十隨形好。

佛告善現。修行般若波羅蜜多時。所行一切法。皆為
般若波羅蜜多所攝受故。遠離二想。

修行般若波羅蜜多時。為欲圓滿一切法故。即於一
法中攝受一切法。由是因緣而無二想(七十五卷竟)。

善現言。云何住無漏心而行一切法。佛告善現。修般
若波羅蜜多時。以離相心修行一切法。所謂不見我
能修一切法。我能捨此。於此。由此。為此。如是修一切
法。住是離相無漏心中。無染無著而修一切法。爾時
不見所修一切法。亦復不見此無漏心。乃至不見一
切佛法。如是菩薩摩訶薩住無漏心而修一切法。

佛告善現。菩薩摩訶薩。行深般若波羅蜜多時。能以

離相無漏之心而行六種波羅蜜多。由離諸相無漏
心力。能於一切無相無覺無得無影無作法中。圓滿
六種波羅蜜多。亦能圓滿諸餘功德(無相無得品竟)。

卷三百七十八之五葉(無雜法義品)　卷三百七十九

爾時善現白佛言。世尊。云何於一切無雜無相自相
空法中。能圓滿修布施。淨戒。安忍。精進。靜慮。般若波
羅蜜多。云何於一切無漏無差別法中。施設如是諸
法差別。及可了知。云何於般若波羅蜜多中。攝受一
切布施。淨戒。安忍。精進。靜慮。般若波羅蜜多。攝受一
切內空。外空。乃至無性自性空。攝受一切真如。法界。
法性。乃至不思議界。攝受一切四念住。四正斷。四神
足。五根。五力。七等覺支。八聖道支。攝受一切空。無相。
無願解脫門。攝受一切苦。集。滅。道聖諦。攝受一切四
靜慮。四無量。四無色定。攝受一切八解脫。八勝處。九
次第定。十遍處。攝受一切三摩地門。陀羅尼門。攝受
一切五眼。六神通。攝受一切佛十力。四無所畏。四無
礙解。大慈大悲大喜大捨。十八佛不共法。攝受一切
無忘失法。恒住捨性。攝受一切一切智。道相智。一切
相智。攝受一切世出世法。云何於一切異相法中。施
設一相所謂無相。及於一相無相法中。施設種種差
別法相。佛言。善現。若菩薩行深般若波羅蜜多時。安
住如夢。如響。如像。如光影。如陽焰。如幻事。如尋香城。
如變化事。五取蘊中。修行布施淨戒安忍精進靜慮
般若波羅蜜多。如實了知如夢。如響。乃至如變化事。

五取蘊皆無相。所以者何。諸夢響。乃至如變化事。皆
無自性。若法無自性。是法則無相。若法無相。是法一
相所謂無相。由此因緣。當知一切布施無相。施者無
相。受者無相。施物無相。若如是知而行布施。則能圓
滿修行布施波羅蜜多。若能圓滿布施波羅蜜多。則
不遠離淨戒安忍精進靜慮般若波羅蜜多。安住如
是布施乃至般若波羅蜜多。則能圓滿四靜慮。四無
量。四無色定。乃至亦能圓滿一切智。道相智。一切相
智。是菩薩安住如是異熟生聖無漏諸法中。以神通
力。往到十方殑伽沙等諸佛世界。復以種種上妙所
須。供養恭敬尊重讚歎諸佛世尊。作諸有情利益安
樂。應以布施而攝益者。即以布施而攝益之。應以淨
戒安忍精進靜慮般若而攝益者。即以淨戒乃至般
若而攝益之。應以諸餘種種善法而攝益者。即以諸
餘種種善法而攝益之。應以一切殊勝善法而攝益
者。即以一切殊勝善法而攝益之。是菩薩成就如是
無量善法。雖受生死。不為生死過失所染。為欲利樂
諸有情故。攝受人天。富貴自在。由此富貴自在威力。
能作有情諸利樂事。以四攝事而攝受之。是菩薩知
一切法皆無相故。雖知預流果。而不住預流果。雖知
一來果。不還果。阿羅漢果。而不住一來不還阿羅漢
果。雖知獨覺菩提。而不住獨覺菩提。所以者何。是菩
薩如實了知一切法巳。為欲證得一切相智。不共一
切聲聞獨覺。如是善現。菩薩知一切法皆無相故。如

實了知布施。淨戒。安忍。精進。靜慮。般若。亦皆無相。如
實了知諸餘佛法。亦皆無相。由是因緣。普能圓滿一
切佛法。復次善現。菩薩行深般若波羅蜜多時。安住
如夢如響。乃至如變化事五取蘊中。圓滿淨戒波羅
蜜多。是菩薩如實了知是五取蘊。如夢如響。乃至如
變化事巳。便能圓滿無相淨戒波羅蜜多。如是淨戒
無缺無隙。無瑕無穢。無所取著。應受供養。智者所讚。
妙善受持。妙善究竟。是聖無漏。是出世間道支所攝。
安住此戒。能善受持。受施設戒。法爾得戒。律儀戒。有
表戒。無表戒。現行戒。不現行戒。威儀戒。非威儀戒。是
菩薩雖具成就如是諸戒而無取著。不作是念。我由
此戒。當生剎帝利大族。婆羅門大族。長者大族。居士
大族。富貴自在。不作是念。我由此戒。當為小王。或為
大王。或為輪王。富貴自在。不作是念。我由此戒。當生
四大王眾天。乃至他化自在天。當生梵眾天。乃至大
梵天。當生光天。乃至極光淨天。當生淨天。乃至遍淨
天。當生廣天。乃至廣果天。當生無煩天。乃至色究竟
天。富貴自在。不作是念。我由此戒。當生空無邊處。或
生識無邊處。或生無所有處。或生非想非非想處。富
貴自在。不作是念。我由此戒。當得預流果。乃至或得
獨覺菩提。或入菩薩正性離生。或得菩薩無生法忍。
或得無上正等菩提。所以者何。是諸法皆無相。咸同
一相。所謂無相。無相之法。不得無相。有相之法。不得
有相。無相之法。不得有相。有相之法。不得無相。由是

因緣。都不可得。如是善現。菩薩修行般若波羅蜜多。
速能圓滿無相淨戒波羅蜜多。證入菩薩正性離生。
復得菩薩無生法忍。既得菩薩無生法忍。修行道相
智。趣一切相智。得異熟五神通。復得五百三摩地門。
五百陀羅尼門。安住此中。復能證得四無礙解。從一
佛土至一佛土。供養恭敬尊重讚歎諸佛世尊。成熟
有情。嚴淨佛土。是菩薩為化有情。雖現流轉諸趣生
死。而不為彼煩惱業報諸障所染。譬如化人。雖現行
住坐臥等事。而無真實往來等業。雖現種種饒益有
情。而於有情及彼施設。都無所得。如有如來應正等
覺。證得無上正等菩提。轉妙法輪。度無量眾。令脫生
死。證得涅槃。而無有情堪受次得無上正等菩提記
者。時彼如來化作化佛。令久住世。自捨壽行。入無餘
依般涅槃界。彼化佛身住一劫巳。授一菩薩無上正
等菩提記巳。方入涅槃。彼佛化身。雖作種種益有情
事。而無所得。謂不得色。不得受想行識。不得眼處。不
得耳鼻舌身意處。不得色處。不得聲香味觸法處。不
得眼界。不得耳鼻舌身意界。不得色界。不得聲香味
觸法界。不得眼識界。不得耳鼻舌身意識界。不得眼
觸。不得耳鼻舌身意觸。不得眼觸為緣所生諸受。不
得耳鼻舌身意觸為緣所生諸受。不得一切有漏無
漏法及有情。是菩薩亦復如是。雖有所作。而無所得。
如是善現。菩薩修行般若波羅蜜多。圓滿淨戒波羅
蜜多。由此淨戒波羅蜜多得圓滿故。便能攝受一切

佛法。復次善現。菩薩行深般若波羅蜜多時。安住如
夢如響。乃至如變化事五取蘊中。圓滿安忍波羅蜜
多。是菩薩如實了知是五取蘊如夢如響。乃至如變
化事巳。便能圓滿無相安忍波羅蜜多。善現。是菩薩
修二種忍。便能圓滿無相安忍波羅蜜多。何等為二。
一安受忍。二觀察忍。安受忍者。謂諸菩薩從初發心。
乃至安坐妙菩提座。於其中間。假使一切有情之類。
競來呵毀。以粗惡言。罵詈凌辱。復以瓦石刀杖加害。
是菩薩為滿安忍波羅蜜多。不生一念瞋恨。亦復不
起加報之心。但作是念。彼諸有情。深可憐愍。增上煩
惱。撞擊其心。不得自在。於我發起如是惡業。我今不
應瞋恨於彼。復作是念。由我攝受怨家諸蘊。令彼有
情。於我發起如是惡業。但應自責。不應瞋彼。菩薩如
是審觀察時。於彼有情。深生慈愍。如是等類。名安受
忍。觀察忍者。謂諸菩薩作是思惟。諸行如幻。虗妄不
實。不得自在。亦如虗空。無我有情。乃至知者見者。皆
不可得。唯是虗妄分別所起。誰呵毀我。誰罵詈我。誰
凌辱我。誰以種種瓦石刀杖加害於我。誰復受彼毀
辱加害。皆是自心虗妄分別。我今不應橫起執著。如
是諸法。由自性空。勝義空故。都無所有。菩薩如是審
觀察時。如實了知諸行空寂。於一切法不生異想。如
是等類。名觀察忍。是菩薩修習如是二種忍故。便能
圓滿無相安忍波羅蜜多。即便獲得無生法忍。時善
現白佛言。云何名為無生法忍。此何所斷。復是何智。

佛言。善現。由此勢力。乃至少分惡不善法。亦不得生。
是故說名無生法忍。此令一切我及我所。慢等煩惱。
究竟寂滅。如實忍受諸法如夢如響。乃至如變化事。
此忍名智。得此智故。說名獲得無生法忍。善現復白
佛言。聲聞獨覺無生法忍。與菩薩摩訶薩無生法忍。
有何差別。佛言。善現。諸預流者。諸一來者。諸不還者。
諸阿羅漢。若智若斷。亦名菩薩摩訶薩忍。一切獨覺
若智若斷。亦名菩薩摩訶薩忍。復有菩薩摩訶薩忍。
謂忍諸法畢竟不生。是為差別。善現。菩薩成就如是
殊勝忍故。超勝一切聲聞獨覺。是菩薩安住如是殊
勝異熟無生忍中。行菩薩道。能圓滿道相智。常不遠
離四念住。四神足。五根。五力。七等覺支。八聖道支。亦
不遠離空。無相。無願解脫門。亦不遠離異熟神通。由
不遠離異熟神通。從一佛土至一佛土。供養恭敬諸
佛世尊。成熟有情嚴淨佛土。以一剎那相應妙慧。證
得無上正等菩提。如是善現。菩薩修行般若波羅蜜
多。速能圓滿無相安忍波羅蜜多。便能證得一切智
智。一切佛法無不圓滿。復次善現。菩薩行深般若波
羅蜜多時。安住如夢如響。乃至如變化事。五取蘊中。
如實了知是五取蘊如夢如響。乃至如變化事。無實
相巳。發起勇猛。身心精進。引發殊迅速神通。由此神
通。往十方界。供養恭敬尊重讚歎諸佛世尊。於諸佛
所。植眾德本。利益安樂無量有情。亦能嚴淨種種佛
土。是菩薩由身精進。成熟有情。隨其所宜。方便安立

於三乘法。各令究竟。如是善現。菩薩修行般若波羅
蜜多。由身精進。速能圓滿無相精進波羅蜜多。善現。
是菩薩發起勇猛。心精進故。引發諸聖無漏道支所
攝精進。圓滿精進波羅蜜多。於中具能攝諸善法。謂
四念住。四正斷。四神足。乃至一切智。道相智。一切相
智。是菩薩安住此中。能圓滿一切相智。永斷一切習
氣相續。諸相隨好。成就圓滿。證得無上正等菩提。放
大光明。遍照三千大千世界。令諸世界六種變動。轉
正法輪。具三十二相。諸有情類。蒙光照觸。覩斯變動。
聞正法音。皆於三乘復不退轉。如是善現。菩薩修行
般若波羅蜜多。圓滿精進波羅蜜多。能辦自他多饒
益事。速能圓滿一切佛法。證得無上正等菩提。復次
善現。菩薩行深般若波羅蜜多時。安住如夢如響。乃
至如變化事。五取蘊中。圓滿靜慮波羅蜜多。如實了
知是五取蘊如夢如響乃至如變化事。無實相巳。入
初靜慮具足住。入第二第三第四靜慮具足住。入慈
悲喜捨無量具足住。入空無邊處定具足住。入識無
邊處。無所有處。非想非非想處定具足住。修空三摩
地。修無相無願三摩地。乃至若餘無量三摩地。如是
一切。皆能身證具足而住。然於如是靜慮。無量。無色
定等。諸三摩地。不生味著。亦不躭著彼所得果。何以
故。是菩薩如實了知靜慮無量等。及一切法。皆無實
相。皆以無性而為自性。不應以無相法。味著無相法。
亦不應以無性為自性法。味著無性為自性法。由不

味著。終不隨順靜慮無量無色定等諸三摩地勢力。
而生色無色界。何以故。是菩薩於一切界。都無所得。
於入定者。及所入定。由此入定。亦無所得。速滿圓滿
無相靜慮波羅蜜多。超諸聲聞及獨覺地。善現白佛
言。云何圓滿無相靜慮波羅蜜多。超諸聲聞及獨覺
地。佛言。善現。是菩薩善學內空外空乃自無性自性
空故。是菩薩於是諸空中。不得一切法。安住此中。不
得預流果。不得一來。不還。阿羅漢果。獨覺菩提。不得
一切菩薩摩訶薩行。諸佛無上正等菩提。何以故。是
諸空性亦皆空故。由住此空。超諸聲聞及獨覺地。證
入菩薩正性離生。善現復白佛言。菩薩以何為生。以
何為離生。佛言。菩薩以一切有所得為生。以一切無
所得為離生。善現白佛言。以何為有所得。以何為無
所得。佛言。以一切法為有所得。謂以色為有所得。以
受想行識為有所得。乃至以一切菩薩摩訶薩行為
有所得。以諸佛無上正等菩提為有所得。菩薩以如
是等有所得為生。善現。無所得者。謂於如是一切法。
無行無得。無說無示。謂於色。無行無得。無說無示。於
受想行識。無行無得。無說無示。何以故。色自性乃至
識自性。皆不可行得說示故。乃至於菩薩摩訶薩行。
無行無得。無說無示。於諸佛無上正等菩提。無行無
得。無說無示。何以故。一切菩薩摩訶薩行自性。諸佛
無上正等菩提自性。皆不可行得說示故。菩薩以如
是等無行無得無說無示為無所得。即無所得。說名

離生。善現。是為菩薩摩訶薩生及離生。諸菩薩證入
正性離生位巳。圓滿一切靜慮解脫。等持等至。是菩
薩尚不隨定勢力而生。況隨貪等煩惱勢力。是菩薩
若住此中。造作諸業。由業勢力。生四靜慮。諸趣流轉。
無有是處。是菩薩雖住如幻諸行聚中。作諸有情如
實饒益。而不得幻及有情。於如是無所得時。成熟有
情。嚴淨佛土。疾證無上正等菩提。轉妙法輪。度無量
眾。如是善現。菩薩修行般若波羅蜜多。速能圓滿無
相靜慮波羅蜜多。由是靜慮波羅蜜多。疾證菩提。轉
妙法輪。度無量眾。如是法輪。名無所得。亦名為空無
相無願。能作有情無上饒益。復次善現。菩薩行深般
若波羅蜜多時。安住如夢如響。乃至如變化事。五取
蘊中。圓滿般若波羅蜜多。是菩薩如是了知一切法。
皆如夢如響。乃至如變化事巳。便能圓滿無相般若
波羅蜜多。善現。菩薩修行般若波羅蜜多時。不見夢。
不見見夢者。不聞響。不見聞響者。乃至不見變化事。
不見見變化事者。何以故。夢。見夢者。響。聞響者。乃至
變化事。見變化事者。皆是愚夫異生顛倒所執著故。
諸阿羅漢。獨覺。菩薩。及諸如來應正等覺。皆不見夢。
亦不見見夢者。皆不聞響。亦不見聞響者。乃至皆不
見變化事。亦不見見變化事者。何以故。以一切法皆
以無性而為自性。非成非實。無相無為。非實有性。與
涅槃等。若一切法皆以無性而為自性。非成非實。無
相無為。非實有性。與涅槃等。云何菩薩修行般若波

羅蜜多時。於一切法起有性想。成想。實想。有相有為。
實有性想。非寂滅想。若起是想。無有是處。何以故。若
一切法有少自性有成有實。有相有為。有實性。非寂
滅。而可得者。則所修行甚深般若波羅蜜多。應非般
若波羅蜜多。如是菩薩行深般若波羅蜜多時。不著
色。不著受想行識。乃至不著一切菩薩摩訶薩行。不
著諸佛無上正等菩提。由不著故。能圓滿初地。而於
其中不生貪著。何以故。是菩薩不得初地。云何於中
而起貪著。由不著故。能圓滿第二第三。乃至第十地。
而於其中不生貪著。何以故。是菩薩不得第二地乃
至第十地。云何於中而起貪著。是菩薩雖修行般若
波羅蜜多。而不得般若波羅蜜多。由不得般若波羅
蜜多故。亦不得一切法。雖觀般若波羅蜜多攝一切
法。而於是法都無所得。何以故。如是諸法。與此般若
波羅蜜多無二無別。所以者何。一切法性。不可分別
說為真如。說為法界法性。乃至不思議界。法無雜無
差別故。時善現白佛言。若一切法性皆無雜無差別
者。云何可說是善是非善是有漏是無漏。是世間是
出世間是有為是無為。諸如是無量法門。佛告善現。
於汝意云何。一切法實性中。有法可說是善是非善。
乃至是有為是無為。是預流果。一來果。乃至是佛無
上正等菩提不。善現答言。不也世尊。佛言。善現。由此
因緣。當知一切法無雜無差別。無相無生無滅。無礙
無說無示。善現。當知我本修行菩薩道時。於法自性

都無所得。謂若色。若受想行識。乃至若諸菩薩摩訶
薩行。若佛無上正等菩提。於如是等諸法自性。都無
所得。如是善現。菩薩修行般若波羅蜜多。從初發心。
乃至安坐妙菩提座。將證無上正等菩提。常應善知
諸法自性。則能善淨大菩提道。亦能圓滿諸菩薩行。
成熟有情。嚴淨佛土。安住是法。疾證無上正等菩提。
轉妙法輪。以三乘法。方便調伏諸有情類。令於三有
速得解脫。如是善現。菩薩摩訶薩。以無所得而為方
便。應學般若波羅蜜多。速能圓滿一切佛法(無雜法義品竟)。

卷三百七十九之十葉(諸功德相品)至三百八十三之十
六葉

善現白佛言。云何諸法都無實事。皆以無性而為自
性。自相皆空。而可安立。是善是非善。是有漏是無漏。
是世間。是出世間。是有為。是無為。乃至是預流。以至
是諸佛無上正等菩提耶。佛告善現。世間愚夫無聞
異生。得夢得見夢者。得響得聞響者。得像得見像者。
得光影。得見光影者。得陽焰。得見陽焰者。得幻事。得
見幻事者。得尋香城。得見尋香城者。得變化事。得見
變化事者。顛倒執著。造身語意善不善行。由諸行故。
往來生死。流轉無窮。菩薩摩訶薩行深般若波羅蜜
多。觀察畢竟無際二空。安住畢竟無際二空。為彼有
情。宣說正法。謂言。一切法是空。無我我所。都無自性。
又作是言。此中無一切法。汝等虗妄分別力故。無一
法中見有一切法。當知蘊界處等一切法性。皆從眾

緣和合建立。顛倒所起。諸業異熟之所攝受。汝等何
為於是虗妄無實事法。起實事想。是時菩薩摩訶薩。
修行般若波羅善巧方便。拔濟有情。若諸有情躭著
有為及果。以諸方便。令住無餘般涅槃界。成就無色
無見無對真無漏法。安住其中。為說種種大菩提道。
示現勸導。讚勵慶喜。令住無上正等菩提。善現。菩薩
摩訶薩。觀察安住畢竟無際二空。雖知諸法如夢如
幻。乃至如變化事。都非實有。自性皆空。而能安立是
善是非善。乃至是有為是無為。乃至是能證預流果。
是能證諸佛無上正等菩提。皆無雜亂。善現。汝等若
知菩薩摩訶薩甚奇希有之法。聲聞獨覺皆非所有。
不能測量。於諸菩薩摩訶薩辯。尚不能報。況餘有情
而能酬對。(七十九卷竟)善現言。何等名為甚奇希有之法。
聲聞獨覺皆非所有。佛告善現。菩薩摩訶薩。行深般
若波羅蜜多時。施諸有情。上從諸佛。下至傍生。平等
平等。無所分別。何以故。了達諸法及諸有情。自性皆
空。都無差別。故無異想。由無異想。當得無異。無分別
果。復次菩薩摩訶薩。恒作是念。我為利樂諸有情故
而受此身。諸有來求。定當施與。見有乞者。便作是念。
今於此中。誰施誰受。所施何物。由何而施。為何而施。
云何而施。諸法自性。皆不可得。所以者何。如是諸法。
皆畢竟空。非空法中有予有奪。住此空中而行布施。
為他割截內外物時。心無瞋恨。但念有情及法。一切
皆空。誰割截我。誰受割截。誰復觀空。


善現言。若菩薩摩訶薩亦能得一切相智者。與諸如
來應正等覺。有何差別。佛言。諸菩薩摩訶薩。與諸如
來應正等覺。俱住諸法無差別性。於諸法相求正遍
知。說為菩薩摩訶薩眾。若至究竟。即名如來應正等
覺。於一切法自相共相。照了無闇。清淨具足。住因位
時。名為菩薩摩訶薩眾。若至果位。即名如來應正等
覺。

世間法施。出世法施(自三百八十卷之十四葉至八十一卷之九葉。並標名相。所謂
出世聖法財法二施結)。

如來應正等覺。於法善巧。於字善巧。以於諸法諸字
善巧。於無字中亦得善巧。由善巧故。能為有情說有
字法。說無字法。為無字法說有字法。所以者何。離字
無字。無異佛法。過一切字。名真佛法。以一切法。一切
有情。皆畢竟空。無際空故。

善現言。若一切法一切有情。皆畢竟空。無際空。超諸
字者。則一切法一切有情。自性畢竟皆不可得。云何
菩薩摩訶薩。修行一切法。云何為諸有情宣說正法。
佛告善現。見一切法皆悉空巳。為諸有情宣說諸法。
而於有情都無所得。於一切法亦無所得。於諸空相。
不增不減。無取無捨。由是因緣。雖說諸法而無所說。
善現。於一切法如是觀時。於一切法得無障智。由此
智故。不壞諸法。無二分別。為諸有情如實宣說。(八十一卷
竟)菩薩摩訶薩行深般若波羅蜜多。為諸有情如應
說法。雖不分別破壞法相。而能如實安立有情。令其

安住所應住地。雖於有情及一切法都無所得。而令
有情解脫妄想顛倒執著。無縛無脫為方便故。所以
者何。一切法本性無縛無脫。一切法本性無縛無脫
則非一切法。何以故。一切法畢竟淨故。復次善現。行
深般若波羅蜜多時。以無所住為方便故。住一切法
無所得中。謂以無所住為方便故。善現。一切法無所
住。一切法空無所住。何以故。一切法無自性不可得。
一切法空亦無自性不可得。非無自性不可得法有
所住故。菩薩摩訶薩。以是諸空。修遣諸法。亦能如實
說示有情。而於法性無轉無越。何以故。諸法實性。即
是法界。真如。實際。如是法界真如實際。皆無自性而
可轉越(八十二卷)。

善現白佛言。若真如界。真如實際。無轉越者。一切法
與法界真如實際為有異不。佛言。一切法不異法界
真如實際。善現言。若一切法。不異法界真如實際者。
云何世尊安立黑法感黑異熟。所謂地獄旁生鬼界。
安立白法感白異熟。所謂人天。安立黑白法感黑白
異熟。所謂一分旁生鬼界。及一分人天。安立非黑非
白法感非黑非白法異熟。所謂預流果。或一來果。或
不還果。或阿羅漢果。或獨覺菩提。或復無上正等菩
提。佛言。善現。依世俗諦。安立如是因果差別。不依勝
義。勝義諦中不可說有因果差別。勝義諦中。一切法
性不可分別。無說無示。云何當有因果差別。勝義諦
中。無生無滅。無染無淨。以畢竟空無際空故。善現復

白佛言。若依世俗諦故。安立聖果差別。不依勝義諦
者。則一切愚夫異生皆應有預流果乃至菩提。佛告
善現。一切愚夫異生。如實知世俗諦及勝義諦。不若
如實知彼應有預流果。乃至應有阿耨多羅三藐三
菩提。然諸愚夫異生。不如實知世俗諦及勝義諦。無
聖道。無修聖道。彼云何有聖果差別。惟諸聖者。能如
實知世俗諦及勝義諦有聖道。有修聖道。是故得有
聖果差別。善現言。若修聖道。得聖果不。佛言。不也善
現。非修聖道能得聖果。亦非不修聖道能得聖果。非
離聖道能得聖果。亦非住聖道中能得聖果。何以故。
勝義諦中。道及道果不可得故。菩薩摩訶薩。雖為有
情安立聖果種種差別。而不分別如是聖果。在有為
界。或無為界。安立差別。善現白佛言。若不分別。云何
世尊說斷三結。名預流果。薄欲貪瞋。名一來果。斷順
下分五結永盡。名不還果。斷順上分五結永盡。名阿
羅漢果。令所有集法皆成滅法。名獨覺菩提。永斷一
切煩惱習氣相續。名為無上正等菩提。佛告善現。所
說預流。一來。不還。阿羅漢果。獨覺菩提。諸佛無上正
等菩提。如是聖果。為是有為。為是無為。善現答言。皆
是無為。非是有為。佛告善現。無為法中。有分別不。善
現答言。不也世尊。佛告善現。菩薩摩訶薩。雖為有情
宣說諸法。而不分別所謂法相。自於諸法無所執著。
亦能教他於諸法中無所執著。謂於一切法皆無執
著。無執著故。於一切處皆得無礙。如諸如來應正等

覺所變化者。雖行一切法。而於彼果不受不著。唯為
有情般涅槃故。善現。菩薩摩訶薩亦復如是。於一切
法皆無所住。亦無所礙。何以故。善達諸法如實相故
(諸功德相品竟)。

卷三百八十三之十七葉(諸法平等品)至三百八十六之
十一葉

善現白佛言。云何於一切法善達實相。佛言。於一切
法都無所行。是謂善達諸法實相。謂於法性無所分
別。善現言。云何通達諸法皆無實事。佛告善現。彼諸
如來應正等覺所變化者。為有實事。依斯實事。有染
有淨。有輪迴五趣不。善現答言。不也世尊。非依彼事
有染有淨。亦無輪迴五趣生死。佛言。菩薩摩訶薩。行
深般若波羅蜜多時。於一切法善達實相。亦復如是。
通達諸法都無實事。善現言。為一切法皆如化不。佛
言。一切法皆如化。(八十三卷竟)善現言。若一切法皆如化
者。諸所變化。皆無實法。亦無實輪迴五趣。亦無實解
脫生死。云何於諸有情有勝士用。佛告善現。諸菩薩
摩訶薩本行菩薩道時。不見有情可脫三界。何以故。
於一切法。知見通達。皆如幻化。都非實有。善現言。為
何事故。修行一切法。佛告善現。若諸有情於一切法。
了知如幻。則菩薩不應無數劫為諸有情行菩薩道。
以諸有情自不能知皆如幻化。是故菩薩於無數劫。
為諸有情行菩薩道。善現言。若一切法如夢如幻。乃
至如尋香城。所化有情住在何處。拔濟令出。佛告善

現。所化有情。住在名相虗妄分別。諸菩薩摩訶薩。從
彼名相虗妄分別拔濟令出。善現言。何謂為名。何謂
為相。佛言。一切名皆是假立。為表諸義。施設諸名。皆
非實有。愚夫異生於中妄執。菩薩摩訶薩方便善巧。
為諸有情。說離名法。云何為相。善現。相有二種。一者
色相。二者無色相。諸所有色。若過去。若未來。若現在。
若內若外。若粗若細。若劣若勝。若遠若近。於此剎那
諸空法中。愚夫異生分別執著。是名色相。諸所有無
色法中。愚夫異生取相分別。生諸煩惱。是名無色相。
菩薩摩訶薩方便善巧。教諸有情遠離二相。復教安
住無相界中。不令其墮二邊執。謂此是相此是無相。
善現言。所有名相。皆是假立。云何於諸善法。能自增
進。亦能令他增進。佛告善現。若諸法中。少有實事。有
名相者。則菩薩應於善法不自增進。亦不令他增進。
以諸法中無少實事諸名及相。是故菩薩以無相為
方便。能圓滿一切法。

一切佛法皆由學無相。無念。無作意。而得增益。所以
者何。除空無相無願解脫門。更無餘要所應學法。三
解脫門。能攝一切妙善法故。能學如是三解脫門。則
能學五蘊。亦能學十二處。十八界。乃至亦能學諸餘
無量無邊佛法。(八十五卷之五葉)善現白佛言。若菩薩摩訶
薩。行深般若波羅蜜多時。如實了知五蘊等法。展轉
差別。豈不以五蘊壞法界耶。乃至豈不以諸餘無量
無邊佛法壞法界耶。佛告善現。若離法界。餘法可得。

可言彼法能壞法界。然離法界無法可得。故無餘法
能壞法界。既知無法離法界故。亦不為他施設宣說。
是故法界無能壞者。如是善現。應學法界無二無別
不可壞相。善現白佛言。欲學法界當於何學。佛言。當
於一切法學。何以故。以一切法皆入法界故。善現言。
何因緣故說一切法皆入法界。佛言。如來出世。若不
出世。諸法法爾。皆入法界。無差別相。不由佛說。所以
者何。若一切法。無不皆入無相無為性空法界。是故
欲學法界。當學一切法。若學一切法。即學法界。善現
言。若一切法皆入法界。無二無別。云何菩薩摩訶薩。
當學般若波羅蜜多。乃至亦學諸佛無上正等菩提。
世尊。非法界中有如是等種種分別。將無菩薩由此
分別。行於顛倒。無戲論中。起諸戲論。世尊。法界非一
切法。亦不離一切法。法界即一切法。一切法即法界。
佛告善現。如是如是。真法界中。無一切種種分別戲
論。善現。一切法非法界。亦不離一切法別有法界。一
切法即法界。法界即一切法。若見有法離法界者。便
非正趣所求無上正等菩提。善現。菩薩摩訶薩。知一
切法即法界。而以方便善巧無名相法。為諸有情寄
名相說。如巧幻師。執持少物。於眾人前。幻作種種異
類色相。無智男女。見巳驚歎。其中有智。作是思惟。云
何此人能現是事。此中無有實事可得。而令眾人於
無實物。起實物想。善現。菩薩摩訶薩修行般若波羅
蜜多時。雖不見有法離真法界。亦不見法界離諸法。

亦不見有情及彼施設實事可得。而能種種善巧方
便說真法界。以真法界初中後立。常無差別。是故菩
薩摩訶薩。能方便善巧說真法界。成熟有情。嚴淨佛
土。修諸菩薩摩訶薩行。證得無上正等菩提(諸法平等品竟)。

卷三百八十六之十二葉(不可動品)至卷三百九十

善現白佛言。若諸有情。及有情施故。皆不可得者。為
誰故修行般若波羅蜜多。佛告善現。諸菩薩摩訶薩。
以實際為量故。修行般若波羅蜜多。若有情際與實
際異者。則不應修行般若波羅蜜多。以有情際不異
實際。是故為諸有情。修行般若波羅蜜多。

善現白佛言。若有情際即是實際。云何菩薩摩訶薩。
以不壞實際法。安立有情於實際中。世尊。若安立有
情於實際中者。則為安立實際於實際。若安立實際
於實際者。則為安立自性於自性。然不應安立自性
於自性。云何可說以不壞實際法。安立有情於實際
中。佛告善現。不可安立實際於實際。亦不可安立自
性於自性。然諸菩薩摩訶薩方便善巧。能安立有情
於實際中。而有情際不異實際。善現。有情際與實際。
無二無二分。

善現言。何等名為方便善巧。由此方便善巧。安立有
情於實際中。而能不壞實際之相。佛告善現。菩薩摩
訶薩。從初發心。成就如是方便善巧。由此方便善巧
故。安立有情於布施中。為說布施前後中際無差別
相。如是布施前後中際。一切皆空。施者受者。施所得

果。亦復皆空。於實際中。都無所有。皆不可得。安立有
情於淨戒中。於諸有情。應深慈愍。離斷生命。離不與
取。離欲邪行。離虗誑語。離離間語。離粗惡語。離雜穢
語。離貪欲。離瞋恚。離邪見。如是諸法。都無自性。不應
分別執著。應修安忍。樂安忍法。調伏其心。受安忍行。
汝所瞋法。自性皆空。云何於中而起瞋忿。見諸有情
身心懈怠。退失精進。方便勸導。令其發起身心精進。
修諸善法。為言本性空中無懈怠法。無懈怠者。無懈
怠處。無懈怠時。無由此事發生懈怠。是一切法。皆本
性空。不越空理。見諸有情心多散動。於諸欲境不能
寂靜。方便令入勝三摩地。勿起散亂。及等持想。何以
故。是一切法皆本性空。本性空中。無法可得。可名散
亂。或名一心。若能住此勝定。所作善事。皆速成滿。亦
隨所欲。住本性空。見有情類。智慧薄少。愚癡顛倒。造
諸惡業。方便引入勝智慧門。觀一切法。本性空寂。諸
所修行身語意業。皆趣甘露。得甘露果。必以甘露而
作後邊。是名諸菩薩摩訶薩修行般若波羅蜜多時
方便善巧。由此方便善巧故。安立有情於實際中。而
能不壞實際之相。

菩薩摩訶薩如實了知一切法本性空巳。住本性空。
為諸有情宣說本性空法。

復次善現。若內空性。本性不空。若外空性。乃至無性
自性空性。亦本性不空者。則諸菩薩不應為諸有情
說一切法皆本性空。若作是說。壞本性空。然本性空

理。不可壞。非常非斷。所以者何。本性空理。無方無處。
無所從來。亦無所去。如是空理。亦名法住。是中無法。
無聚無散。無減無增。無生無滅。無染無淨。是一切法
本所住性。諸菩薩摩訶薩。安住其中。不見諸法有所
發趣。無所發趣。以一切法都無所住。故名法住。

善現。本性空中。一切法不可得。諸菩薩摩訶薩。雖為
有情宣說種種本性空法。而諸有情實不可得。哀愍
彼墮顛倒法故。拔濟令住無顛倒法。無顛倒者。謂無
分別。善現。諸無分別無顛倒中。無一切法。此無所有。
即本性空。諸菩薩摩訶薩。安住此中。見諸有情墮顛
倒想。方便善巧。令得解脫一切法。亦令解脫五取蘊
等諸有漏法。亦令解脫四念住等諸無漏法。何以故。
四念住等諸無漏法。亦非如勝義諦。無生無滅。無相
無為。無戲論。無分別。亦應解脫。勝義諦者。即本性空。
此本性空。即是諸佛所證無上正等菩提(八十七卷竟)。

過去未來現在如來應正等覺。一切皆以本性空為
佛眼。無離本性空而出世者。

善現言。諸菩薩摩訶薩。雖行一切法皆本性空。而於
本性空。曾無失壞。謂不執一切法異本性空。佛告善
現。如是如是。如汝所說。一切法不異本性空。本性空
不異一切法。一切法即是本性空。本性空即是一切
法。若一切法異本性空本性空。異一切法者。則諸菩
薩摩訶薩。不應觀一切法異本性空。證得無上正等
菩提。(八十八卷)善現。離本性空。無有一法是實是常。可壞

可斷。本性空中。亦無一法。是實是常。可壞可斷。唯諸
愚夫。起別異想。執諸法異本性空。諸菩薩摩訶薩。住
本性空波羅蜜多。修行般若波羅蜜多。不執受一切
法。亦不壞一切法。若空若不空。所以者何。一切法不
壞空。空不壞一切法。謂此是法。此是空。譬如虗空不
壞虗空。內虗空界。不壞外虗空界。外虗空界。不壞內
虗空界。何以故。如是諸法。俱無自性不可相壞。謂此
是空。此是不空。(八十九卷竟)善現白佛言。若一切法皆本
性空。本性空中。都無差別。諸菩薩摩訶薩。為何所住。
發起無上正等覺心。作是願言。我當趣證廣大無上
正等菩提。世尊。諸佛無上正等菩提。無二行相。非二
行相能證無上正等菩提。佛言。如是如是。菩提無二。
亦無分別。若於菩提行於二相有分別者。必不能證。
諸菩薩摩訶薩。不於菩提行於二相。亦不分別。都無
所住。發起無上正等覺心。於一切法。不行二相。亦不
分別。都無所行。則能趣證廣大無上正等菩提。善現。
所求無上正等菩提。非行二相而能證得。所有菩提
都無所行。謂不於一切法行。何以故。所有菩提。不緣
名聲。執我我所。謂不作是念我行於一切法。

復次善現。諸菩薩摩訶薩所有菩提。非取故行。非捨
故行。善現言。非取故行。非捨故行。所有菩提。當何處
行。佛告善現。諸佛化身所有菩提。當何處行。善現言。
諸佛化身。實無所有。如何可說有所行處。若取若捨。
佛告善現。諸阿羅漢夢中菩提。當何處行。善現答言。

諸阿羅漢。諸漏永盡。惛沈睡眠。葢纏俱滅。畢竟無夢。
云何當有夢中菩提。有所行處。若取若捨。佛言。諸菩
薩摩訶薩所有菩提。亦復如是。非取故行。非捨故行。
都無行處。本性空故。善現言。不行於一切法。不住菩
薩殊勝神通。成熟有情。嚴淨佛土。而得無上正等菩
提。佛言。不也善現。所有菩提。雖無行處。而諸菩薩摩
訶薩。要行一切法。要住菩薩殊勝神通。成熟有情。嚴
淨佛土。乃得無上正等菩提。

復次善現。欲得無上正等菩提。應住一切法本性空。
應住有情本性空。修諸功德。令圓滿巳。便證無上正
等菩提。是諸法本性空。及有情本性空。最極寂靜。無
有少法能增能減。能生能滅。能斷能常。能染能淨。能
得果。能現觀。當知菩薩摩訶薩。依世俗言說。施設法
故。說修般若波羅蜜多。如實了知本性空巳。證得無
上正等菩提。非真勝義。何以故。真勝義中無一切法
可得。善現言。若一切法皆不可得。云何行菩提行。云
何能得無上菩提。佛告善現。汝於先時。依止斷界。斷
諸煩惱。得無漏根。住無間定。得預流果。若一來。不還。
阿羅漢果。汝於彼時。頗見有情若心。若道。若諸道果。
有可得不。善現答言。不也世尊。佛言。若汝彼時都無
所得。云何言得阿羅漢果。善現答言。依世俗說。不依
勝義。佛告善現。如是如是。諸菩薩摩訶薩。亦復如是。
依世俗說。不依勝義。善現。依世俗故。施設有一切法。
依世俗故。施設有有情。施設有菩薩諸佛。不依勝義。

善現。諸菩薩摩訶薩。不見有法。能於無上正等菩提。
有增有減。有益有損。以一切法本性空故。諸菩薩摩
訶薩。於一切法觀本性空。尚不可得。況一切法而有
可得。如是善現。諸菩薩摩訶薩。修行無上正等菩提。
證得無上正等菩提。饒益有情。常無間斷(不可動品竟)。

卷三百九十之十八葉(成熟有情品)至卷三百九十二

善現白佛言。云何菩薩摩訶薩。修菩薩道。令得圓滿。
能證無上正等菩提。佛告善現。修行一切法時。不得
一切法。亦不遠離諸法。則能圓滿修菩薩道。

舍利子白佛言。世尊。云何菩薩摩訶薩修行般若波
羅蜜多時。勇猛正勤。修菩提道。佛言。舍利子。修行般
若波羅蜜多時。方便善巧。不和合一切法。不離散一
切法。何以故。如是諸法。皆無自性可合離故。舍利子
言。若一切法都無自性可合離者。云何菩薩摩訶薩。
引發般若波羅蜜多於中修學。若不學般若波羅蜜
多。終不能得所求無上正等菩提。佛告舍利子。如是
如是。所求無上正等菩提。要有方便善巧。乃能證得。
舍利子。修行般若波羅蜜多時。若見有法自性可得。
則應可取。不見有法自性可得。當何所取。所謂不取
此是般若波羅蜜多。乃至此是諸佛無上正等菩提。
此是異生。此是聲聞獨覺。此是菩薩如來。舍利子。如
實了知一切法性皆不可取。是不可取波羅蜜多。即
是無障波羅蜜多。如是無障波羅蜜多。即是般若波
羅蜜多。諸菩薩摩訶薩應於中學。舍利子。於中學時。

尚不得學無少法有自性。於如是無性為自性法中。
何等是異生法。何等是預流一來不還法。何等是阿
羅漢獨覺法。何等是菩薩法。何等是如來法。諸法既
不可得。依何等法可施設。舍利子白佛言。若一切法
皆無自性。都非實有。依何等事而可了知。此是異生。
此是異生法。乃至此是如來應正等覺。此是如來應
正等覺法。佛告舍利子。於汝意云何。為實有一切法
如諸愚夫異生執不。舍利子言。不也世尊。但由顛倒
愚夫異生有如是執。舍利子。修行般若波羅蜜多方
便善巧。雖觀諸法皆無自性。都非實有。而依世俗。發
趣無上正等菩提。為諸有情種種宣說。令得正解。遠
離顛倒。(九十一卷竟)舍利子。不見有情少實可得。唯依世
俗假說有情。菩薩摩訶薩修行般若波羅蜜多時。安
住二諦。為諸有情宣說正法。謂世俗諦。及勝義諦。

舍利子白佛言。菩薩摩訶薩。雖於諸法不得一性。不
得異性。不得總性。不得別性。而擐如是大功德鎧。不
現三界。不現有為界。不現無為界。雖化有情令脫三
界。而於有情都無所得。亦復不得有情施設。無縛無
解。無染無淨。諸趣差別不可了知。無業無煩惱。亦無
異熟果。如何得有我及有情流轉諸趣。現於三界種
種差別。佛告舍利子。如是如是。若有情類。先有後無。
菩薩如來應有過失。若諸趣生死。先有後無。則菩薩
如來亦有過失。先無後有。理亦不然。是故如來出世。
若不出世。法相常住。終無改轉。以一切法猶如虗空。

云何當有諸趣生死。云何當有成熟有情令其解脫。
唯依世俗假為有。舍利子。以如是法自性皆空。諸菩
薩摩訶薩。從過去佛如實聞巳。為脫有情顛倒執著。
發趣無上正等菩提。於發趣時。不作是念。我於此法
巳得當得。令彼有情巳度當度。所執著處生死眾苦。
恒作是思。我必當證所求無上正等菩提。作諸有情
真實饒益。謂令解脫迷謬顛倒。諸趣往來。受生死苦。
舍利子。是菩薩摩訶薩。雖脫有情迷謬顛倒諸趣生
死。而無所得。但依世俗。說有是事。舍利子。諸菩薩摩
訶薩。雖作是事。而於有情及一切法。都無所得。不作
是念。我以此法調伏諸有情類。

爾時善現白佛言。何謂菩薩摩訶薩大菩提道。修行
此道。方便善巧成熟有情。嚴淨佛土。佛告善現。從初
發心。所行一切法。及餘無量無邊佛法。皆是菩薩摩
訶薩大菩提道。修行此道。方便善巧成熟有情。嚴淨
佛土。而無有情佛土等想(成熟有情品竟)。

卷三百九十三之四葉(嚴淨佛土品)　三百九十四之八葉

爾時善現作是念言。何法名為菩薩摩訶薩道。安住
此道。能擐大功德鎧。利益安樂一切有情。佛知其念。
告善現言。總一切法。皆是菩薩摩訶薩道。若不學一
切法。不能得一切智智。善現言。若一切法自性皆空。
云何學一切法。將無世尊於無戲論法。而作戲論。佛
告善現。若諸有情知一切法自性皆空。則諸菩薩摩
訶薩。不應學一切法。證得無上正等菩提。為諸有情

安立宣說。以諸有情不知諸法皆自性空故。諸菩薩
摩訶薩學一切法。證得無上正等菩提。為諸有情安
立宣說。善現。初修學時。應審觀察諸法自性。都不可
得。唯有執著和合所作。我當審察諸法自性皆畢竟
空。不應於中有所執著。何以故。空性不應執著空性。
空中空性尚不可得。況有空性能執著空。善現。住此
學中。觀諸有情心行差別。謂審觀察是諸有情心行
何處。如實了知彼心。但行虗妄所執。便作是念。彼心
既行虗妄所執。我令解脫。必不為難。作是念巳。安住
般若波羅蜜多方便善巧。教授教誡。今者皆應遠離
虗妄所執。趣入正法。修諸善行。復作是言。行一切法。
然勿恃此而憍逸。何以故。此中都無堅實事故。善現。
是菩薩摩訶薩。如是修行菩提道時。以無所住而為
方便。雖行一切法。而於其中都無所住。何以故。如是
自性。行者。行相。一切空故。是菩薩摩訶薩。雖能得預
流果。而於中不住。雖能得一來。不還。阿羅漢果。獨覺
菩提。而於中不住。善現言。何因緣故。於中不住。佛告
善現。有二因緣。一者彼果都無自性。能住所住。俱不
可得。二者於彼不生喜足。是故不住。彼菩薩恒作是
念。我自初發無上正等菩提心來。於一切時。更無餘
想。唯求無上正等菩提。豈於中間應住餘果。是菩薩
摩訶薩。從得初地。乃至得第十地。曾無異想。於一切
時。心無散亂。諸有所起身語意業。無不皆與菩提心
俱。住菩提心。起菩提道。不為餘境擾亂其心。善現言。

若一切皆不生者。云何起菩提道。佛言。如來出世。若
不出世。諸法法界。法爾常住。然諸有情。不能解了。諸
菩薩摩訶薩。為饒益故。起菩提道。由菩提道。拔濟有
情。令永解脫生死眾苦。善現言。為用生道得菩提耶。
為用不生道得菩提耶。為用生不生道得菩提耶。為
用非生非不生道得菩提耶。佛言。不也。善現言。云何
菩薩摩訶薩當得菩提。佛告善現。不用道得菩提。亦
不用非道得菩提。何以故。菩提即是道。道即是菩提
故。善現言。諸菩薩摩訶薩。巳得菩提道。應巳得菩提。
云何如來應正等覺。復為彼說無量佛法。令其修證。
佛告善現。汝謂佛得菩提耶。善現答言。不也世尊。佛
即是菩提。菩提即是佛故。不應謂佛得菩提。佛言。如
是如是。諸菩薩摩訶薩修菩提道未得圓滿。云何可
說巳得菩提。善現。諸菩薩摩訶薩。若巳圓滿一切法。
乃至若巳圓滿無量無邊不可思議諸佛妙法。從此
無間。以一剎那金剛喻定。相應妙慧。永斷一切煩惱
所知二障。粗重習氣相續。證得無上正等菩提。乃名
如來應正等覺。於一切法。得大自在。盡未來際。利益
安樂一切有情。善現白佛言。云何菩薩摩訶薩嚴淨
佛土。佛告善現。從初發心。乃至究竟。常自清淨身粗
重。語粗重。意粗重。亦清淨他身粗重。語粗重。意粗重。
清淨自他三粗重故。則能嚴淨所求佛土。

菩薩摩訶薩。修行般若波羅蜜多。發弘誓願。精勤勇
猛。自修一切法。亦勸他修一切法。作此事巳。復發願

言。當得無上正等覺時。令我土中諸有情類。皆不遠
離一切法。由此行願。便能嚴淨所求佛土(嚴淨佛土品竟)。

卷三百九十四之九葉(淨土方便品)

善現白佛言。諸菩薩摩訶薩。為住正性定聚。為住不
定聚耶。佛言。皆住正性定聚。非住不定聚。善現言。為
住何等正性定聚。佛言。住佛乘正性定聚。非住二乘
正性定聚。善現言。為何時住正性定聚。初發心耶。不
退位耶。最後身耶。佛言。若初發心。若不退位。若最後
身。皆住菩提正性定聚。善現言。住正性定聚。為復墮
於諸惡趣不。佛言。決定不復墮諸惡趣。何以故。諸菩
薩摩訶薩從初發心。修行一切法。伏斷一切惡不善
法。由此因緣。是諸菩薩摩訶薩復墮惡趣。無有是處。
善現言。成就如是善根功德。於諸惡處不復受生。何
故世尊每為眾說。自本生事若百若千。於中亦有生
諸惡處。爾時善根為何所在。佛告善現。非菩薩摩訶
薩由不淨業。受惡趣身。但為利樂諸有情類。而受彼
身。善現。成就如是方便善巧。受傍生身。有獵者來。欲
為損害。便起無上安忍慈悲。欲令彼人得利樂故。自
捨身命。而不害彼。由是因緣。當知菩薩摩訶薩。為欲
饒益諸有情故。為大慈悲速圓滿故。雖現受傍生之
身。而不為傍生過失所染。善現復白佛言。住何善法。
受如是身。佛告善現。一切善法。皆應圓滿。諸菩薩摩
訶薩從初發心。乃至安坐妙菩提座。於其中間。常學
圓滿一切善法。學巳。當得一切相智。永斷一切習氣

相續。證得無上正等菩提。善現白佛言。云何成就如
是一切白淨聖無漏法。而生惡趣。受傍生身。佛言。如
來化作傍生身時。是實傍生受彼苦不。善現言。不也
世尊。佛告善現。諸菩薩摩訶薩亦復如是。雖成就一
切白淨無漏法。而為饒益諸有情故。現受種種傍生
等身。而實非彼。亦不為彼過所染汙。善現言。安住何
等白淨勝法。能作如是善巧方便。佛告善現。安住般
若波羅蜜多。能作如是方便善巧。雖往十方無量世
界現種種身。而於其中不生染著。何以故。於一切法
都無所得。不得能染。所染。及染因緣。以一切法自性
空故。善現。如是名為不可得空。諸菩薩摩訶薩。安住
此中。能證無上正等菩提。善現言。為但安住如是般
若波羅蜜多。能作方便善巧。為亦住餘法耶。佛告善
現。豈有餘法不入般若波羅蜜多。云何復疑為住餘
法。世尊。若自性空。云何般若波羅蜜多攝一切法。世
尊。非於空中可說有法攝與不攝。善現。豈不諸法自
性皆空。如是世尊。善現。若一切法自性皆空。豈不空
中攝一切法。

一切法自性皆空。由遍觀空方便善巧。便能引發殊
勝神通波羅蜜多。住此神通波羅蜜多。復能引發天
眼。天耳。神境。他心。宿住。隨念。及知漏盡殊勝通慧。諸
菩薩摩訶薩。非離神通波羅蜜多。成熟有情嚴淨佛
土。是故神通波羅蜜多。是菩提道。菩薩摩訶薩皆依
此道。求趣無上正等菩提。能自圓滿一切善法。亦能

令他修諸善法。而於善法不生執著。所以者何。諸善
法自性皆空。非自性空有所執著。若有執著。則有愛
味。由無執著。亦無愛味。自性空中無愛味故。

修習神通波羅蜜多得圓滿故。隨意所樂。受種種身。
不為苦樂過失所染。

卷三百九十五

善現白佛言。何等名為菩薩摩訶薩菩提資糧。佛告
善現。一切善法。皆是菩提資糧。諸菩薩摩訶薩。修行
一切法。於中都無分別執著。謂作是念。此是一切法。
由此。為此。而修一切法。是三分別。執著皆無。知一切
法自性空故。由是所修一切法。能自饒益。亦能饒益
一切有情。令出生死得涅槃故。說為善法。亦名菩薩
菩提資糧。亦名菩薩摩訶薩道。過去未來現在菩薩
行此道故。巳得當得今得無上正等菩提。亦令有情
巳當今度生死大海。證涅槃樂(淨土方便品竟)。

卷三百九十五之七葉(初分無性自性品)

善現白佛言。若如是法。是菩薩法。復何等法是佛法
耶。佛告善現。即菩薩法亦是佛法。謂諸菩薩摩訶薩
於一切法。覺一切相。由此當得一切相智。永斷一切
習氣相續。若諸如來應正等覺。於一切法。以一剎那
相應妙慧現等覺巳。證得無上正等菩提。善現。如是
菩薩與佛有異。如二聖者。雖俱是聖。而有行向住果
差別。若無間道中。行於一切法。未離闇障。未到彼岸。
未得自在。未得果時。名為菩薩摩訶薩。若解脫道中。

行於一切法。巳離闇障。巳到彼岸。巳得自在。巳得果
時。名為如來應正等覺。善現。是為菩薩與佛有異。雖
位有異而法無別。善現言。若一切法自相皆空。云何
得有種種差別。佛告善現。自相空中。無數取趣。無所
造業。無異熟果差別可得。然諸有情。於一切法自相
空理。不能盡知。由此因緣。造作諸業。謂造罪業。或造
福業。或造不動業。或造無漏業。造罪業故。或墮地獄。
或墮傍生。或墮鬼界。造福業故。或生人趣。或生欲天。
造不動業故。或生色界。或生無色界。造無漏業故。或
得聲聞果。或得獨覺果。若知諸法自相皆空。或入菩
薩摩訶薩地。或證得無上正等菩提。

四聖諦平等性。即是涅槃。如是涅槃。不由苦集滅道
諦得。亦不由苦集滅道智得。但由般若波羅蜜多。證
平等性。名得涅槃。

菩薩摩訶薩。誰遍知苦。而能不起緣執苦心。雖永斷
集。而能不起緣執集心。雖證於滅。而能不起緣執滅
心。雖修於道。而能不起緣執道心。但起隨順趨向臨
入無上正等菩提之心。於一切法。觀察實相。

善現言。云何於一切法觀察實相。佛言。菩薩摩訶薩。
於一切法。觀自相空。何以故。諸佛無上正等菩提。及
一切法。皆以無性而為自性。如是無性。非諸佛所作。
非獨覺所作。非菩薩所作。非諸聲聞向果所作。但為
有情。於一切法不知不見。如實皆空。善現言。云何施
設有諸法異。謂此是地獄。傍生。鬼界。此是人。天。此是

預流。一來。不還。阿羅漢。獨覺。此是菩薩摩訶薩。此是
如來應正等覺。由此業故施設。世尊。無性之法必無
作用。云何可說由如是法。生於地獄傍生。鬼界。由如
是法。生於人天。由如是法。得預流果。乃至得成如來
應正等覺。令諸有情解脫生死。佛告善現。如是如是。
如汝所說。無性法中。不可施設有諸法異。無業無果。
亦無作用。愚夫異生不了諸法皆以無性而為自性。
愚癡顛倒。發起種種身語意業。隨業差別。受種種身。
依如是身品類差別。假施設有地獄。傍生。鬼界。及人。
假施設有四大王眾天。乃至非非想處天。善現。為欲
拔濟愚夫異生。施設聖法。及毗奈耶分位差別。施設
預流。乃至如來應正等覺。然一切法。皆以無性而為
自性。無性法中。實無異法。無業無果。亦無作用。無性
之中常無性故。復次善現。如汝所言。無性之法必無
作用。諸所修道。是無性不。預流一來不還阿羅漢果。
是無性不。獨覺菩提。是無性不。一切菩薩摩訶薩道。
是無性不。諸佛無上正等菩提。是無性不。善現答言。
諸所修道。皆是無性。預流一來。乃至諸佛無上正等
菩提。亦是無性。佛言。無性之法。能得無性法不。善現
答言。不也世尊。佛言。善現。無性及道。是一切法。皆非
相應非不相應。無色無見。無對一相所謂無相。愚夫
異生愚癡顛倒。於無相法。虗妄分別。起有法想。執著
五蘊。於無常中起於常想。於諸苦中起於樂想。於無
我中起於我想。於不淨中起於淨想。於無性中執著

有性。由此因緣。諸菩薩摩訶薩成就殊勝方便。拔濟
有情安置無相法中。令勤修學解脫生死。證得畢竟
常涅槃樂。善現言。頗有事是真實非虗妄不。佛告善
現。愚夫異生於中執著。造作諸業。由此因緣。輪迴諸
趣。不能解脫生死眾苦。唯有顛倒虗妄執著。吾今為
汝廣說譬喻。重顯斯義。令其易了。諸有智者。由譬喻
故。於所說義而生正解。善現。夢中見人受五欲樂。夢
中頗有少分實事。可令彼人受欲樂不。夢中頗有真
實修道。依彼修道。有離雜染。得清淨不。明鏡等中所
現諸像。為有實事可依造業不。諸像頗有真實修道。
依彼修道。有離雜染。得清淨不。深谷等中所發諸響。
為有實事可依造業不。諸響頗有真實修道。依彼修
道有離雜染得清淨不。諸陽焰中。現似水等。為有實
事可依造業不。諸陽焰中水等。頗有真實修道。依彼
修道有離雜染得清淨不。諸光影中所現實相。為有
實事可依造業不。諸光影中色相。頗有真實修道。依
彼修道有離雜染得清淨不。幻師幻作象馬車步四
軍眾等。種種幻事。此幻象等。為有實事可依造業不。
幻事頗有真實修道。依彼修道有離雜染得清淨不。
佛所化作諸變化身。此變化身。為有實事可依造業
不。化身頗有真實修道。依彼修道有離雜染得清淨
不。尋香城中所現物類。為有實事可依造業不。尋香
城中物類。頗有真實修道。依彼修道有離雜染得清
淨不。善現答言。不也世尊。此中都無實雜染者。及清

淨者。佛言。如雜染者及清淨者實無所有。由此因緣。
雜染清淨亦非實有。何以故住我我所諸有情類。虗
妄分別。謂有雜染及清淨者。非見實者謂有雜染及
清淨者。如見實者知無雜染及清淨者。如是亦無雜
染清淨(無性自性品竟)。

般若綱要卷七
