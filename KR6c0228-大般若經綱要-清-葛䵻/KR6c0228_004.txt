










般若綱要卷四
古南沙門　通門　閱正
七空居士　葛䵻　提綱

卷一百三之六葉(較量功德品)　卷一百四

爾時天帝釋白佛言。書此般若波羅蜜多甚深經典。
種種莊嚴。供養恭敬。或佛涅槃後。起窣堵波。佛設利
羅安置其中。供養恭敬。是二福聚。何者為多。佛言。憍
尸迦。我還問汝。如來所得一切智智。及相好身。於何
等法修學而得。天帝釋言。於此般若波羅蜜多修學
而得。佛言。如是如是。不學般若波羅蜜多。證得無上
正等菩提。無有是處。何以故。一切智智及相好身。并
設利羅。皆以般若波羅蜜多為根本故。佛身遺體。非
此般若波羅蜜多一切智智之根本。諸善男子等。欲
供養佛若心若身。先當聽聞。受持。讀誦。精進修學。如
理思惟。書寫解說甚深般若波羅蜜多。是二福聚。前
者為多。何以故。一切菩薩摩訶薩。菩薩摩訶薩法。一
切如來應正等覺。一切智智。皆從如是甚深般若波
羅蜜多而出生故。

佛告天帝釋。贍部洲內。極少分人。成就佛證淨。法證
淨。僧證淨。轉少分人。於佛無疑。於法無疑。於僧無疑。
轉少分人於佛究竟。於究法竟。於僧究竟。轉少分人
得三十七菩提分法。轉少分人得三解脫門。乃至轉
少分人得八解脫。九次第定。四無礙解。得六神通。憍
尸迦。極少分人永斷三結。得預流果。轉少分人薄貪

瞋癡。得一來果。轉少分人斷五順下分結。得不還果。
轉少分人斷五順上分結。得阿羅漢。轉少分人發心
定趣獨覺菩提。轉少分人發心定趣阿耨多羅三藐
三菩提。轉少分人既發心巳精勤修習趣菩提行。

復次憍尸迦。我以清淨無障佛眼。觀察十方世界。雖
有無量無數無邊有情。發心定趣阿耨多羅三藐三
菩提。精勤修習趣菩提行。而由遠離甚深般若波羅
蜜多方便善巧。若一若二若三有情。得住菩薩不退
轉地。多分退墮聲聞獨覺下劣地中。由是因緣。善男
子等。應於如是甚深般若波羅蜜多。數數聽聞。受持
讀誦。精勤修習。如理思惟。好請問師。樂為他說。作此
事巳。復應書寫種種寶物而用莊嚴。供養恭敬。尊重
讚歎。是善男子等。於餘攝入甚深般若波羅蜜多諸
勝善法。亦應聽受。不應非毀。令於無上正等菩提而
作留難。何以故。是善男子等。應作是念。如來昔住菩
薩位時。常勤修學般若波羅蜜多。及諸餘無量無邊
佛法故。證得無上正等菩提。我等今者。為求無上正
等菩提。於此甚深般若波羅蜜多等法。亦應隨佛修
學安住如是般若波羅蜜多等。是一切聲聞獨覺菩
薩摩訶薩。及諸天人阿素洛等。利益安樂。所依處故。

若此般若波羅蜜多在贍部洲人中住者。則此世間
佛寶。法寶。僧寶。皆住不滅。世間常有十善業道。六波
羅蜜。乃至如來應正等覺。證得無上正等菩提。

卷一百五至卷一百二十五


爾時三千大千世界所有四大王眾天。三十三天。及
色究竟天。同聲共白天帝釋言。大仙。應受持如是般
若波羅蜜多。應讀誦如是般若波羅蜜多。應精勤修
學如理思惟供養恭敬尊重讚歎如是般若波羅蜜
多。何以故。如是般若波羅蜜多。令一切惡法損減。善
法增益。令一切天眾增益。諸阿素洛朋黨損減。令一
切佛眼不滅。法眼不滅。僧眼不滅。令佛寶種不斷。法
寶種不斷。僧寶種不斷。大仙。由三寶種不斷故。便有
六波羅蜜多。乃至如來應正等覺。及阿耨多羅三藐
三菩提出現於世。爾時佛告天帝釋言。憍尸迦。若阿
素洛兇悖徒黨。興是惡念。應各念誦如是甚深般若
波羅蜜多。惡心即滅。不復更生。或五衰相現。其心驚
惶。恐墮惡趣。諸天眷屬。應住其前。念誦如是般若波
羅蜜多。五衰相沒。身意泰然。設復命終。還生本處。憍
尸迦。過去未來現在諸佛。及諸弟子。皆學如是般若
波羅蜜多。現證無上正等菩提。入無餘依般涅槃界。
由此般若波羅蜜多。普攝一切菩提分法。若聲聞獨
覺。若菩薩如來。皆具攝故。

佛告天帝釋言。依因般若波羅蜜多大呪王故。十善
業道。乃至如來應正等覺。出現世間。譬如依因滿月
輪故。一切世間皆得增明。憍尸迦。菩薩摩訶薩所有
方便善巧。皆從般若波羅蜜多而得生長。菩薩成就
方便善巧力故。能行六波羅蜜多。乃至成行菩薩十
地等行。能得無上正等菩提。


般若波羅蜜多。成就現在未來功德勝利。

念誦大神呪王。惡魔退還。

爾時諸天同時化作種種香華而散佛上。願此般若
波羅蜜多。在贍部洲人中。久住流布。乃至十方無量
無數無邊佛國。亦復如是。當知是處有妙光明。除滅
暗冥。生諸勝利。魔及眷屬不得其便。是善男子等。非
少善根能辦是事。定於先世無量佛所多集善根。多
發正願。多供養佛。多善知識之所攝受。何以故。諸佛
所得一切智智。與此般若波羅蜜多。無二亦無二分。
佛言。如是如是。爾時慶喜白佛言。何緣不廣稱讚諸
法。但廣稱讚般若波羅蜜多。佛言。由此般若波羅蜜
多。與彼諸法為尊為導故。慶喜。要由迴向一切智智。
而修布施淨戒安忍精進靜慮般若。乃至無上正等
菩提。乃可名為真修無上正等菩提。慶喜復白佛言。
云何迴向一切智智而修諸法。佛言。以無二為方便。
無生為方便。無所得為方便。修習一切法。是名迴向
一切智智。而修布施淨戒安忍精進靜慮般若。乃至
無上正等菩提。

慶喜復白佛言。世尊。以何無二為方便。以何無生為
方便。無所得為方便。迴向一切智智。修習一切法。佛
言。以色無二為方便。無生為方便。無所得為方便。迴
向一切智智。修習布施及般若波羅蜜多。乃至無上
正等菩提。以受想行識。乃至無上正等菩提無二為
方便。無生無所得為方便。迴向一切智智。修習布施

及般若波羅蜜多。乃至無上正等菩提(一百六卷之十四葉起至
一百十二卷之六葉)慶喜復白佛言。云何以色無二為方便。無
生為方便。無所得為方便。迥向一切智智。修習布施
及般若乃至無上正等菩提。佛言。色。色性空。何以故。
以色性空。與布施淨戒安忍精進靜慮般若波羅蜜
多。無二無二分故。乃至無上正等菩提。無上正等菩
提性空。何以故。以無上正等菩提性空。與布施淨戒
安忍精進靜慮般若波羅蜜多。無二無二分故。受想
行識性空。乃至無上正等菩提性空。無二無二分故。
(一百二十五卷之十七葉止)慶喜當知。由此般若波羅蜜多故。能
迴向一切智智。能令修習六波羅蜜多。乃至無上正
等菩提。得至究竟。故此般若多羅蜜多。於彼六波羅
蜜多。乃至無上正等菩提。為尊為導。慶喜當知。譬如
大地。以種散中。眾緣和合。則得生長。應知大地與種
生長。為所依止。為能建立。如是般若波羅蜜多。及所
迴向一切智智。與一切法為所依止。為能建立。令得
生長。故此般若波羅蜜多。於一切法為尊為導。故我
但廣稱讚般若波羅蜜多(結一百六卷第三葉慶喜發問)。

卷一百二十六之五葉

爾時天帝釋白佛言。如來一切功德說猶未盡。所以
者何。我從世尊所受般若波羅蜜多。功德深廣。量無
邊際。若有於此甚深般若波羅蜜多。受持讀誦。精勤
修學。思惟解說。書寫流布。由此便有十善業道。乃至
無上正等菩提。出現世間。佛告天帝釋言。若善男子

等。不離一切智智心。以無所得為方便。於此般若波
羅蜜多。至心聽聞。乃至尊重讚歎。成就無量殊勝戒
蘊。定蘊。慧蘊。解脫蘊。解脫知見蘊。是善男子。當知如
佛超過聲聞。及獨覺地。獲得現在未來殊勝功德。憍
尸迦。若善男子等。書寫甚深般若波羅蜜多。置清淨
處。供養恭敬尊重讚歎。時此三千大千世界所有四
大王眾天。及他化自在天。巳發菩提心者。恒來是處。
觀禮讀誦如是般若波羅蜜多。右繞禮拜合掌而去。
是善男子等。應作是念。今此三千大千世界。并餘十
方無邊世界所有諸天。及餘無量有大威德諸龍藥
叉。乃至人非人等。常來至此。觀禮讀誦我所書寫甚
深般若波羅蜜多。此我則為巳設法施。作是念巳。歡
喜踴躍。令所獲福倍復增長。諸天等巳發無上菩提
心者。或依佛法。巳獲殊勝利樂者。敬重法故。恒來至
此隨逐擁護。增其勢力。所以者何。是善男子等巳發
無上正等覺心。恒為救拔諸有情故。恒為不棄捨諸
有情故。彼諸天等。亦復如是。由此因緣。常隨擁護。

卷一百二十七

時天帝釋復白佛言。云何覺知此三千大千世界。并
餘十方世界所有諸天。乃至人非人等。來至其所。合
掌右繞歡喜護念。佛告天帝釋言。若見所安置處有
妙光明。或聞其處異香芬馥。若天樂音。當知爾時有
大神力威德熾盛諸天龍等。來至其所。觀禮讀誦。此
中所有邪神惡鬼。驚怖退散。無敢住者。由此因緣。善

男子等。心便廣大。所修善業。倍復增長。一切所為。無
有障礙。以是故。此般若波羅蜜多。隨所在處。周匝除
去諸不淨物。掃拭塗治。香水散灑。敷設寶座而安置
之。燒香散華。莊嚴其處。

復次憍尸迦。若能如是供養般若波羅蜜多。身心無
倦。身樂心樂。身輕心輕。身調柔。心調柔。身安隱。心安
隱。繫心般若波羅蜜多。夜寢息時。無諸惡夢。唯得善
夢。謂見如來應正等覺。身真金色。放大光明。普照一
切。聲聞菩薩前後圍繞。身處眾中。聞佛為說六波羅
蜜多。乃至無上正等菩提相應之法。復聞分別六波
羅蜜多。乃至無上正等菩提相應法義。是善男子。若
睡若覺。身心安樂。諸天神等。益其精氣。令彼自覺身
體輕便。由是因緣。不多貪染飲食醫藥。衣服臥具。於
四供養。其心輕微。憍尸迦。若善男子等。不能聽聞受
持。乃至宣說流布。而但書寫供養恭敬。亦得如前所
說功德。何以故。能廣利益安樂無量諸眾生故。

爾時佛告天帝釋言。假使充滿此贍部洲。佛設利羅
以為一分。書寫如是甚深般若波羅蜜多。復為一分。
此二分中。汝取何者。天帝釋言。我意寧取如是般若
波羅蜜多。何以故。佛設利羅。皆因般若波羅蜜多而
出生故。爾時舍利子謂天帝釋言。如是般若波羅蜜
多。既不可取。無色無見。無對一相。汝云何取。天帝釋
報舍利子言。如是般若波羅蜜多。實不可取。無色無
見。無對一相。所謂無相。如是般若波羅蜜多。無取無

捨。無增無減。無聚無散。無益無損。無染無淨。不與諸
佛法。不捨異生法。不與無為界。不捨有為界。不與六
種波羅蜜多。乃至不與無上正等菩提。能如是知。是
為真取般若波羅蜜多。何以故。甚深般若波羅蜜多。
不隨二行。無二相故。爾時佛讚天帝釋言。善哉善哉。
甚深般若波羅蜜多。不隨二行。何以故。無二相故。諸
有欲令甚深般若波羅蜜多有二相者。則為欲令真
如亦有二相。何以故。甚深般若波羅蜜多。與真如無
二無二分故。諸有欲令般若波羅蜜多有二相者。則
為欲令法界。法性。不虗妄性。不變異性。平等性。離生
性。法定。法住。實際。虗空界。不思議界。亦有二相。何以
故。甚深般若波羅蜜多。與法界乃至不思議界。無二
無二分故。爾時天帝釋白佛言。我於此甚深般若波
羅蜜多。生憶念時。心契法故。都不見有諸怖畏相。所
以者何。以深般若波羅蜜多。無相無狀。無言無說。由
此般若波羅蜜多無相無狀無言無說。是故靜慮精
進安忍淨戒布施。乃至無上正等菩提。亦無相無狀。
無言無說。若此般若波羅蜜多有相有狀有言有說
者。不應如來應正等覺為諸有情說一切法無相無
狀無言無說。

世尊。若見如來應正等覺。若見所寫甚深般若波羅
蜜多。此二功德。平等無異。何以故。如是般若波羅蜜
多。與諸如來應正等覺平等。無二無二分故。若諸如
來應正等覺住三示導。為諸有情宣說正法。若善男

子等。於此般若波羅蜜多受持讀誦。廣為他說。此二
功德。平等無異。何以故。如來若三示導。若所宣說十
二分教。皆依般若波羅蜜多而出生故。(二十七)世尊。由
此般若波羅蜜多。六種波羅蜜多。乃至無上正等菩
圓淨。譬如無價大寶神珠。具無量種勝妙威德。甚深
般若波羅蜜多。亦復如是。為眾德本。能滅無量惡不
善法。令諸有情身心苦惱悉皆銷滅。

卷一百二十九

修行般若波羅蜜多。應以法性於諸如來應正等覺。
修隨佛念。法性有二。一者有為。二者無為。云何名為
有為法性。謂如實知我智。有情智。乃至知者智。見者
智若色智。乃至識智。眼處智。乃至意處智。若色處智。
乃至法處智。乃至六種波羅蜜多智。菩提智。如是等
無量門智。皆悉名為有為法性。云何名為無為法性。
謂一切法無生無滅。無住無異。無染無淨。無增無減。
無相無為。無性自性。云何名為無性自性。謂無我性。
無有情性。乃至無知者性。無見者性。無色性。無受想
行識性。無眼處性。無耳鼻舌身意處性。無色處性。無
聲香味觸法處性。乃至無大波羅蜜性。無菩提性。無
如是等無量門性空無所有。無相無狀。無言無說。無
覺無知。如是名為無性自性。如是諸法無性自性。皆
悉名為無為法性。爾時佛告天帝釋言。如是如是。如
汝所說。過去未來現在如來應正等覺。皆因如是甚
深般若波羅蜜多。當證無上正等菩提。乃至聲聞得

果。獨覺菩提。何以故。如是般若波羅蜜多秘密藏中。
廣說三乘相應法故。時天帝釋復白佛言。菩薩修行
如是般若波羅蜜多。雖知一切有情心行境界差別。
而不得我有情。乃至知者見者。亦不得色受想行識。
乃至菩薩法佛法。何以故。甚深般若波羅蜜多。都無
自性。亦不可得。能得。所得。及二依處。性相皆空。不可
得故。爾時佛告天帝釋言。如是如是。菩薩以無所得
為方便。長夜修行甚深般若波羅蜜多。尚不得菩提
及薩埵。況得菩薩摩訶薩。菩薩摩訶薩法。菩薩與法。
尚不可得。況得諸佛。及諸佛法。時天帝釋復白佛言。
菩薩為但行般若波羅蜜多。亦行餘五波羅蜜多耶。
佛言。以無所得為方便。具行六種波羅蜜多。憍尸迦。
菩薩於一切法。以無所得為方便。修習般若波羅蜜
多。無所執著。令所修習速得圓滿。如贍部洲所有諸
樹。枝條莖幹。華葉果實。雖種種形色不同。而其陰影
都無差別。如是布施。淨戒。安忍。精進。靜慮波羅蜜多。
雖名有異。而由般若波羅蜜多。攝受迴向一切智智。
以無所得為方便故。亦無差別。

卷一百三十至卷一百三十五

佛言。憍尸迦。我依此法。證無上正等菩提。此法微妙。
甚深寂靜。我當還依此法而住。供養恭敬尊重讚歎。
憍尸迦。我巳成佛。尚遵如是甚深般若波羅蜜多。依
止而住。況善男子等。欲求無上正等菩提。而不於此
至心歸依。精勤修學。所以者何。求聲聞者。於此證得

阿羅漢果。求獨覺者。於此證得獨覺菩提。求大乘者。
於此證得阿耨多羅三藐三菩提。

爾時佛告天帝釋言。教贍部洲諸有情類。修十善業
道。書寫般若波羅蜜多。所獲福聚。甚多於前。何以故。
般若波羅蜜多秘密藏中。廣說一切無漏之法。若善
男子等。教一有情住預流果。猶勝教化一贍部洲有
情。皆令修學十善業道。何以故。修行十善業道。不免
地獄傍生鬼趣。若住預流果。便得永脫三惡趣故。況
教令住一來。不還。阿羅漢果。而不勝彼。若善男子等。
教贍部洲諸有情類。皆令住預流。一來。不還。阿羅漢
果。不如有人教一有情安住獨覺菩提。何以故。獨覺
菩提所有功德。勝預流等百千倍故。若善男子等。教
贍部洲諸有情類。皆令安住獨覺菩提。不如有人教
一有情令趣無上正等菩提。何以故。若令趣無上正
等菩提。則令世間佛眼不斷。憍尸迦。由是當知。書寫
如是般若波羅蜜多。施他讀誦。若轉書寫廣令流布。
所獲福聚無量無邊。何以故。般若波羅蜜多秘密藏
中。廣說一切世出世間勝善法故。由此秘密藏中所
說法故。世間便有一切施設可得。(向下四洲十方一切世界較量福聚
書寫功德甚多於彼。自二十五卷至三十五卷之九葉止。次發起受持讀誦如理思惟功德福聚)憍尸
迦。若善男子等。於此般若波羅蜜多。受持讀誦。如理
思惟。所獲福聚。勝於教化一贍部洲乃至四洲。三千
大千世界。十方一切世界。諸有情類。皆令安住十善
業道。乃至神通。憍尸迦。此中如理思惟者。謂以非二

非不二行覺。於此般若波羅蜜多。受持讀誦。如理思
惟。復以非二非不二行覺。於靜慮精進安忍淨戒布
施波羅蜜多。乃至無上正等菩提。如理思惟。復次憍
尸迦。若善男子等。於此般若波羅蜜多。以無量門廣
為他說。宣示開演。顯了解釋。分別義趣。令其易解。所
獲福聚。勝自受持。若讀若誦。如理思惟。所獲功德。所
言般若波羅蜜多義趣者。謂此般若波羅蜜多。非二。
非不二。非有相。非無相。非入非出。非增非減。非染。非
淨。非生。非滅。非取。非捨。非執。非不執。非住。非不住。非
實。非不實。非相應。非不相應。非和合。非不和合。非因
緣。非非因緣。非法。非非法。非真如。非非真如。非實際。
非非實際。如是義趣。有無量門。

應以種種巧妙文義。宣說開示如是般若波羅蜜多。

應以無所得慧。及以種種巧說文義。宣說般若。乃至
布施波羅蜜多。何以故。憍尸迦。於當來世有善男子
等。為他宣說相似般若波羅蜜多。心便迷謬。失於中
道。是故應以無所得慧為發無上菩提心者。宣說般
若波羅蜜多。乃至布施波羅蜜多。

卷一百三十六

爾時天帝釋白佛言。世尊。云何說相似般若。乃至布
施波羅蜜多。佛言。若善男子等。說有所得般若。乃至
布施波羅蜜多。如是名說相似。天帝釋復白佛言。云
何說有所得般若波羅蜜多。名說相似般若波羅蜜
多。佛言。憍尸迦。若善男子等。為發無上菩提心者。說

一切法若常若無常。若樂若苦。若我若無我。若淨若
不淨。若有能求如是等法。修行般若。是行般若波羅
蜜多。若善男子等。如是求色若常若無常。若樂若苦。
若我若無我。若淨若不淨。依此等法行般若者。我說
名為行有所得相似般若波羅蜜多。憍尸迦。如前所
說。皆是說有所得相似般若波羅蜜多(乃至淨戒安忍精進靜慮
布施經文並同。至卷一百四十五止。以後發起真正無所得)。

卷一百四十六

爾時天帝釋白佛言。世尊。云何名為宣說真正般若
乃至布施波羅蜜多。佛言。若善男子等。說無所得般
若。乃至布施波羅蜜多。如是名為真正。天帝釋復白
佛言。云何說無所得般若波羅蜜多。名說真正波羅
蜜多。佛言。憍尸迦。若善男子等。為發無上菩提心者。
宣說般若波羅蜜多。不應觀色若常若無常。不應觀
受想行識若常若無常。何以故。色色自性空。受想行
識受想行識自性空。是色自性。即非自性。是受想行
識自性。即非自性。若非自性。即是般若波羅蜜多。於
此般若波羅蜜多色不可得。受想行識不可得。彼常
無常亦不可得。所以者何。此中尚無色等可得。況有
彼常無常。汝若能修如是般若。是修般若波羅蜜多。
乃至若樂若苦。若我若無我。若淨若不淨。亦不可得。
是為宣說真正般若波羅蜜多。(乃至淨戒安忍精進靜慮布施經文並同
至一百六十五卷止)復次憍尸迦。修學時。勿觀諸法有少可住
可超。可入可得。可證可受持等。所獲功德。及可隨喜

迴向菩提。何以故。於此般若乃至布施。畢竟無有少
法可住可超。可入可得。可證可受持等所獲功德。及
可隨喜迴向菩提。所以者何。以一切法自性皆空。都
無所有。畢竟無有少法有入有出。有生有滅。有斷有
滅。有斷有常。有一有異。有來有去而可得者。作此等
說。是說真正般若波羅蜜多。乃至布施波羅蜜多。

復次憍尸迦。若善男子等。教贍部洲。乃至四洲。十方
各如殑伽沙世界。諸有情類。皆令住預流果。一來果。
不還果。阿羅漢果。乃至獨覺菩提。由此因緣。得福多
不。天帝釋言。甚多。佛言。若善男子等。於此般若波羅
蜜多。以無量門巧妙文義。為他廣說。宣示開演。顯了
解釋。分別義趣。令其易解。復作是言。當於此甚深般
若波羅蜜多。至心聽聞。受持讀誦。令善通利。如理思
惟。隨此法門應勤修學。所獲功德甚多於前。何以故。
一切預流。及預流果。乃至一切獨覺。獨覺菩提。皆是
般若波羅蜜多所流出故。憍尸迦。若善男子等。教贍
部洲乃至四洲。十方各如殑伽沙世界。諸有情類。皆
發無上正等覺心。皆住不退轉地。由此因緣。得福多
不。天帝釋言。甚多。佛言。若善男子等。於此般若波羅
蜜多。以無量門巧妙文義。為他廣說。乃至如理思惟。
隨此般若波羅蜜多所說法門。應正信解。若正信解。
則能修學如是般若波羅蜜多。證得一切智智。若能
證得一切智智。則修般若波羅蜜多增益圓滿。便證
無上正等菩提。是善男子。所獲功德甚多於前。何以

故。一切初發阿耨多羅三藐三菩提心。一切不退轉
地菩薩摩訶薩。皆是般若波羅蜜多所流出故。復次
憍尸迦。若善男子等。教諸有情類。皆於無上正等菩
提得不退轉。復以般若波羅蜜多無量法門。為其廣
說。令其易解。有善男子等。於中勸一速趣無上正等
菩提。令說三乘。救度一切。後善男子所獲功德甚多
於前。何以故。憍尸迦。住不退轉地菩薩摩訶薩。不甚
假藉所說法故。於無上覺。定趣向故。於大菩提不退
轉故。速趣大菩提菩薩摩訶薩。要甚假藉所說法故。
於無上覺。求速趣故。觀生死苦一切有情。運大悲心
極痛切故。爾時天帝白佛言。如如菩薩摩訶薩。轉近
無上正等菩提。如是如是。應以布施波羅蜜多。乃至
一切陀羅尼門。一切三摩地門。速疾教誡教授彼菩
薩摩訶薩。世尊。由此教誡教授授所攝受故。速證無
上正等菩提。爾時善現告天帝釋言。憍尸迦。汝能勸
勵彼菩薩。復能攝受彼菩薩。亦能護助彼菩薩。汝今
巳作佛聖弟子所應作事。何以故。一切如來聲聞獨
覺世間勝事。由彼菩薩摩訶薩故而得出生。若無菩
薩發菩提心者。則無有能修學六種波羅蜜多。乃至
一切陀羅尼門。三摩地門。若無菩薩修學安住如是
諸事。則無有能證得無上正等菩提。安立菩薩聲聞
獨覺世間勝事。由菩薩修學安住如是事故。則能證
得無上正等菩提。斷一切地獄傍生鬼界。亦能損減
阿素洛黨。增益天眾。由菩薩證得阿耨多羅三藐三

菩提故。便有大族。諸天。出現世間。復有六種波羅蜜
多。乃至聲聞。獨覺。大乘。出現世間(較量功德品竟計六十九卷)。

卷一百六十八之十七葉(隨喜迴向品)　卷一百六十九

爾時彌勒菩薩白善現言。菩薩摩訶薩所有隨喜迴
向功德。於彼異生聲聞獨覺諸福業事。為最為勝。何
以故。以諸異生修福業事。但為令巳自在安樂。聲聞
獨覺修福業事。為自調伏。為自寂靜。為自涅槃。菩薩
摩訶薩所有隨喜迴向功德。普為一切有情調伏寂
靜般涅槃故。善現白彌勒菩薩言。菩薩緣如是事。起
隨喜迴向心。為有如是所緣事如彼菩薩所取相不。
彌勒菩薩言。菩薩緣如是事。起隨喜迴向心。實無如
是所緣事。如彼菩薩所取相。善現言。若無所緣事如
所取相者。彼菩薩隨喜迴向心。以取相為方便。普緣
十方世界無量無數無邊諸佛。巳涅槃者。從初發心。
乃至法滅所有善根。及弟子等所有善根。一切合集
現前。隨喜迴向無上正等菩提。如是所起隨喜迴向。
將非顛倒。如於無常謂常。是想顛倒。心顛倒。見顛倒。
乃至於苦謂樂。於無我謂我。於不淨謂淨。是想顛倒。
心顛倒。見顛倒。此於無相而取其相。亦應如是。大士。
如所緣事實無所有。隨喜迴向心亦如是。諸善根亦
如是。無上正等菩提亦如是。色受想行識。乃至聲聞
獨覺大乘亦如是者。何等是所緣。何等是事。何等是
隨喜迴向心。何等是無上正等菩提。而彼菩薩。緣如
是事。起隨喜心。迴向無上正等菩提。彌勒菩薩言。若

菩薩久修行六波羅蜜多。巳供養無量諸佛。宿植善
根。久發大願。為善友所攝受。善學諸法自相空義。是
菩薩能於所緣事及一切法。皆不取相而能發起隨
喜迴向菩提。如是隨喜迴向。以非二非不二為方便。
非相非無相為方便。非染非淨為方便。非生非滅為
方便故。於所緣事乃至無上正等菩提。能不取相。不
取相故。非顛倒攝。若取相而起隨喜迴向。猶顛倒攝。

不應為彼新學大乘菩薩前說。應於不退轉菩薩前
廣說。不毀謗故。

善現白彌勒菩薩言。菩薩應以如是隨喜俱行諸福
業事迴向。謂所用心隨喜迴向。此所用心。盡滅離變。
此中何等是所用心。復以何等為所緣事。及諸善根。
而說隨喜迴向無上正等菩提。是心於心。理不應有
隨喜迴向。以無二心俱時起故。亦心不可隨喜迴向。
心自性故。大德。菩薩修行般若波羅蜜多時。能如實
知色無所有。受想行識無所有。乃至無上正等菩提。
皆無所有。以隨喜俱行諸福業事。迴向無上正等菩
提。是名無顛倒隨喜迴向。

爾時天帝釋白善現言。新學大乘菩薩。云何以所修
習一切善根迴向無上正等菩提。云何攝受隨喜俱
行諸福業事。迴向無上正等菩提。時善現承彌勒菩
薩摩訶薩神力加被。告天帝釋言。新學菩薩。若修般
若波羅蜜多。以無所得為方便。無相為方便。攝受般
若波羅蜜多。乃至攝受無上正等菩提。由此因緣。多

信解般若波羅蜜多。乃至信解無上正等菩提。由此
因緣。常為善友之所攝受。以無量門巧妙文義。為其
辯說一切相應之法。以如是法。教誡教授。令其得入
菩薩正性離生。常不遠離一切法。常不遠離無上正
等菩提。隨所修習。與一切有情。皆悉同共迴向無上
正等菩提。新學大乘菩薩。應普於十方世界。斷諸有
路。絕戲論道。棄諸重擔。摧聚落刺。盡諸有結。具足正
智心善解脫。巧說法要。一切如來應正等覺。及弟子
眾所有功德。并人天等所種善根。如是一切合集稱
量現前發起。與諸有情。皆悉同共迴向無上正等菩
提。爾時彌勒菩薩問善現言。新學菩薩若念所有功
德。所種善根。合集稱量現前發起。比餘善根。為最為
勝。復以如是隨喜善根。同共迴向。是菩薩云何不墮
想顛倒心顛倒見顛倒。善現答言。若菩薩摩訶薩。於
所念佛及弟子眾所有功德。不起功德想。於諸人天
等所種善根。不起善根想。於所發起隨喜迴向無上
正等菩提之心。亦復不起迴向菩提心想。是菩薩所
起隨喜迴向。無想顛倒。無心顛倒。無見顛倒。

復次大士。若正解了諸能隨喜迴向之法。自性皆空。
雖如是知。而能隨喜迴向無上正等菩提。復於是時。
若正解了都無有法。可能隨喜迴向於法。何以故。以
一切法自相皆空。空中都無能所隨喜迴向法故。雖
如是知。而能隨喜迴向。是菩薩於隨喜心。不生執著。
於所隨喜功德善根。亦不執著。於迴向心。不生執著。

於所迴向無上菩提。亦不執著。由無執著。不墮顛倒。

卷一百七十(連上卷善現答彌勒菩薩)至卷一百七十二

復次大士。若菩薩於所修作諸福業事。正知離色。離
受想行識。乃至正知離佛無上正等菩提。如是正知。
能正隨喜無上正等菩提。復次大士。若菩薩正知所
修隨喜俱行諸福業事。遠離所修隨喜俱行諸福業
事自性。正知如來應正等覺。遠離如來應正等覺自
性。正知如來應正等覺所有功德。遠離如來應正等
覺所有功德自性。正知聲聞獨覺菩薩。遠離聲聞獨
覺菩薩自性。正知聲聞獨覺菩薩所修善根。遠離聲
聞獨覺菩薩所修善根自性。正知菩提心。遠離菩提
心自性。正知迴向心。遠離迴向心自性。正知所迴向
無上正等菩提。遠離所迴向無上正等菩提自性。正
知般若波羅蜜多。乃至無上正等菩提。遠離般若波
羅蜜多。乃至無上正等菩提自性。是菩薩如是修行
離性般若波羅蜜多。能正隨喜迴向無上正等菩提。

復次大士。若菩薩以取相為方便。修行般若波羅蜜
多。於彼一切功德善根。取相隨喜迴向無上正等菩
提。非善隨喜迴向。若不取相為方便。修行般若波羅
蜜多。於彼一切功德善根離相。隨喜迴向無上正等
菩提。是名善隨喜迴向。爾時彌勒菩薩問善現言。云
何皆不取相而能隨喜迴向無上正等菩提。善現言。
應知菩薩所學般若波羅蜜多中。有如是等善巧方
便。雖不取相而所作成。非離般若波羅蜜多。有能發

起隨喜俱行諸福業事。迴向無上正等菩提。彌勒菩
薩言。勿作是說。所以者何。甚深般若波羅蜜多中。一
切如來應正等覺。及弟子眾功德善根。皆無所有。不
可得故。所作隨喜諸福業事。亦無所有。不可得故。發
心迴向無上菩提。亦無所有。不可得故。此中菩薩修
行般若波羅蜜多時。應如是觀過去諸佛及弟子眾
功德善根。性皆巳滅。所作隨喜諸福業事。發心迴向
無上菩提。性皆巳滅。我若於彼取相分別。以是分別。
方便發起隨喜迴向。諸佛世尊皆所不許。何以故。不
應於中起有所得。取相。分別。隨喜迴向。以有所得取
相分別發起隨喜迴向之心。有因有緣。有作意。有戲
論。不應般若波羅蜜多。彼襍毒故。則為謗佛。不隨佛
教。不隨法說。不應隨彼所說修學。

復次大士。住菩薩乘諸善男子等。應作如是隨喜迴
向。如色受想行識。不墮欲界。色界無色界。既不墮三
界。則非過去未來現在。乃至如佛無上正等菩提。不
墮欲界色界無色界。既不墮三界。則非過去未來現
在。隨喜迴向亦應如是。所以者何。以彼諸法自性空
故。不墮三界。非三世攝。隨喜迴向亦復如是。謂諸如
來應正等覺自性空故。諸佛功德自性空故。聲聞獨
覺。及人天等。自性空故。彼諸善根自性空故。於彼隨
喜自性空故。所迴向法自性空故。能迴向者自性空
故。不墮三界非三世攝。若菩薩摩訶薩如實知色受
想行識。不墮欲界色界無色界。若俱不墮三界。則非

過去未來現在。乃至如實知無上正等菩提。不墮欲
界色界無色界。若不墮三界。則非過去未來現在。若
非三世。則不可以彼有相為方便。有所得為方便。發
生隨喜迴向無上正等菩提。何以故。以色受想行識
乃至無上正等菩提法。自性不生。若法不生。則無所
有。不可以彼無所有法。隨喜迴向無所有故。若以有
相為方便。或有所得為方便。隨喜迴向無上正等菩
提。如是為邪隨喜迴向。諸佛世尊所不稱讚。不能圓
滿一切法。不能證得阿耨多羅三藐三菩提。何以故。
由彼所起隨喜迴向。襍眾毒故。諸菩薩修行般若波
羅蜜多。應作是念。一切如來應正等覺。如實照了功
德善根。有如是法。可依是法發生無倒隨喜迴向。是
為正起隨喜迴向。

爾時天帝釋。與無量百千天子。天王。各持種種華香
天樂。以供養佛。白言。如是菩薩。以無相為方便。無所
得為方便。無染著為方便。無思作為方便。於諸如來
應正等覺功德善根。發生隨喜迴向無上正等菩提。
如是發起隨喜迴向。不墮二法不二法中。時大梵天
王。與梵天眾。俱發聲言。如是方便善巧所攝受故。超
勝無方便善巧有相有所得所修善根。爾時佛告四
大天王眾天。乃至色究竟天等言。假使三千大千世
界一切有情。皆發菩提心。普於過去未來現在一切
如來。從初發心。至得無上正等菩提。轉妙法輪。入無
餘依般涅槃後。乃至法滅。於其中間。所有修習善根。

合集稱量。以有相為方便。有所得為方便。有染著為
方便。有二不二為方便。隨喜迴向無上正等菩提。有
善男子等。發趣無上正等菩提。普於過去未來現在
一切如來。從初發心。乃至法滅。於其中間所有修習
善根合集稱量。以無相為方便。無所得為方便。無染
著為方便。無二不二為方便。隨喜迴向無上正等菩
提。是善男子為最為勝。於前有情亦最為勝。爾時善
現白佛言。齊何說是隨喜迴向為最為勝。佛言。是善
男子等。普於過去未來現在一切如來諸善根等。不
取不捨。不矜不懱。非有所得。非無所得。又知諸法無
生無滅。無染無淨。無增無減。無去無來。無聚無散。無
入無出。作如是念。如彼過去未來現在諸法。真如。法
界。法性。不虗妄性。不變異性。平等性。離生性。法定。法
住。實際。虗空界。不思議界。我亦如是隨喜迴向。善現。
齊是菩薩所起隨喜迴向。我說為最為勝。復次善現。
住菩薩乘諸善男子等。應作是念。如解脫。色亦如是。
如解脫。受想行識亦如是。乃至如解脫一切如來應
正等覺。及佛弟子獨覺法性亦如是。如解脫一切有
情亦如是。如解脫一切法性亦如是。如解脫一切隨
喜迴向亦如是。如諸法性無縛無解。無染無淨。無起
無盡。無生無滅。無取無捨。我於如是功德善根。現前
隨喜迴向無上正等菩提。如是隨喜。非能隨喜無所
隨喜故。如是迴向。非能迴向無所迴向故。如是所起
隨喜迴向。非轉非息無生滅故。若成就如是隨喜迴

向。疾證無上正等菩提(隨喜迴向品竟)。

卷一百七十二之六葉(讚般若品)至卷一百八十一之七
葉

舍利子言。世尊。如是所說。豈非般若波羅蜜多。佛言。
如是所說。即是般若波羅蜜多。舍利子復白佛言。世
尊。如是般若波羅蜜多。能作照明。畢竟淨故。無所染
著。諸世間法不能汙故。遠離一切三界瞖眩。能除煩
惱諸見暗故。於一切覺分法中極尊勝故。能作安隱。
永斷一切驚恐逼惱災橫事故。能施光明。攝受諸有
情令得五眼故。能示中道。令失路者離二邊故。能發
生一切智智。永斷一切相續煩惱并習氣故。是諸菩
薩母。一切佛法從此生故。不生不滅。自相空故。遠離
生死。非常非壞故。能作依怙。施諸法寶故。能成佛十
力。不可屈伏故。能轉三轉十二行相無上法輪。遠一
切法無轉還故。能示諸法無顛倒性。顯了無性自性
空故。世尊。三乘諸有情類於此般若波羅蜜多應云
何住。佛言。是諸有情。於此般若波羅蜜多。應如佛住。
供養禮敬思惟般若波羅蜜多。應如供養禮敬思惟
佛薄伽梵。何以故。一切如來應正等覺。皆由般若波
羅蜜多得出現故。時天帝釋竊作是念。今舍利子。以
何因緣。乃問斯事。時舍利子知其心念。告言。憍尸迦。
菩薩為般若波羅蜜多及方便善巧所攝受故。於一
切功德善根。合集稱量隨喜迴向。由是因緣。故問斯
事。憍尸迦。布施淨戒安忍精進靜慮波羅蜜多。諸生

盲眾。若無般若波羅蜜多淨目者導。尚不能趣菩薩
正道。況能得入一切智城。由此般若所攝受故。布施
等一切皆得到彼岸名。所以者何。住般若波羅蜜多。
方能圓滿布施淨戒安忍精進靜慮波羅蜜多。非住
餘五能成是事。是故般若。於前五種為最為勝。爾時
舍利子白佛言。云何引發般若波羅蜜多。佛言。不為
引發色故。應引發般若波羅蜜多。不為引發受想行
識故。應引發般若波羅蜜多。舍利子。以色受想行識
無作無止。無生無滅。無成無壞。無得無捨。無自性故。
菩薩不為引發色受想行識故。應引發般若波羅蜜
多。乃至不為引發諸佛無上正等菩提故。應引發般
若波羅蜜多。

時舍利子復白佛言。如是引發般若波羅蜜多與何
法合。佛言。如是引發般若波羅蜜多。不與一切法合。
以不合故。得名般若波羅蜜多。何以故。如是般若波
羅蜜多。於一切法無所得故。爾時天帝釋言。如是般
若波羅蜜多。豈不合一切智智。佛言。亦不合一切智
智。由此於彼不可得故。世尊。云何般若波羅蜜多。於
一切智無合亦無得。憍尸迦。非般若波羅蜜多。於一
切智智如名如相。如其所作。有合有得。世尊。云何般
若波羅蜜多。於一切智亦有合有得。憍尸迦。般若波
羅蜜多。於一切智智。如名相等。無受無取。無住無斷。
無執無捨。如是合得而無合得。於一切法。亦如名相
等。無受無取。無住無斷。無執無捨。如是合得而無合

得。時天帝釋復白佛言。如是般若波羅蜜多。為一切
法無作無止。無生無滅。無成無壞。無得無捨。無自性
故而現在前。雖有合有得。然無合無得。

善現復白佛言。菩薩信般若波羅蜜多時。為不信何
法。佛言。菩薩信般若波羅蜜多時。則不信色。不信受
想行識。觀色觀受想行識不可得故。乃至信般若波
羅蜜多時。則不信諸佛無上正等菩提。觀諸佛無上
正等菩提不可得故。

佛言。善現。汝緣何意。說菩薩般若波羅蜜多。名大波
羅蜜多。善現白佛言。世尊。菩薩於一切法。不作大。不
作小。不作集。不作散。不作有量。不作無量。不作廣。不
作狹。不作有力。不作無力。故說菩薩般若波羅蜜多。
名大波羅蜜多。復次世尊。若新學大乘菩薩。依六波
羅蜜多。起如是想。如是般若波羅蜜多。於一切法。不
作大。不作小。乃至不作有力。不作無力。是菩薩由起
此想。非行般若波羅蜜多。復次世尊。若新學大乘菩
薩。不依六波羅蜜多。起如是想。如是般若波羅蜜多。
於一切法。作大作小。作集作散。作有量作無量。作廣
作狹。作有力作無力。是菩薩由起此想。非行般若波
羅蜜多。何以故。世尊。若菩薩起如是想。如是般若波
羅蜜多。於一切法。若作大小。不作大小。乃至若作有
力無力。不作有力無力。如是一切皆非般若波羅蜜
多等流果故。世尊。是菩薩名大有所得。非行般若波
羅蜜多。何以故。非有所得想能證無上正等菩提故。

所以者何。世尊。有情無生故。當知般若波羅蜜多亦
無生。有情無滅故。當知般若波羅蜜多亦無滅。有情
無自性故。當知般若波羅蜜多亦無自性。有情無所
有故。當知般若波羅蜜多亦無所有。有情空故。當知
般若波羅蜜多亦空。有情無相故。當知般若波羅蜜
多亦無相。有情無願故。當知般若波羅蜜多亦無願。
有情遠離故。當知般若波羅蜜多亦遠離。有情寂靜
故。當知般若波羅蜜多亦寂靜。有情不可得故。當知
般若波羅蜜多亦不可得。有情不可思議故。當知般
若波羅蜜多亦不可思議。有情無覺知故。當知般若
波羅蜜多亦無覺知。有情勢力不成就故。當知般若
波羅蜜多亦不成就。我緣此意。故說菩薩般若波羅
蜜多。名大波羅蜜多。乃至如來應正等覺無生故。般
若波羅蜜多亦無生。如來應正等覺勢力不成就故。
般若波羅蜜多勢力亦不成就。名大波羅蜜多(讚般若品
竟)。

卷一百八十一之八葉(謗般若品)

舍利子白佛言。菩薩摩訶薩。於此甚深般若波羅蜜
多。能信解者。從何處沒。來生此間。發趣無上正等菩
提。巳經幾時。曾親近供養幾所如來。修一切法。為巳
久如。云何信解如是般若波羅蜜多甚深義趣。佛言。
從十方界無數無量無邊如來應正等覺法會中沒。
來生此間。發趣無上正等菩提。巳經百千俱胝那庾
多劫。巳曾親近無數無量無邊如來應正等覺。從初

發心。常勤修習布施淨戒安忍精進靜慮般若波羅
蜜多。巳經百千俱胝那庾多劫。是菩薩摩訶薩。以無
相無二無所得為方便。能正信解如是般若波羅蜜
多甚深義趣。爾時善現白佛言。甚深般若波羅蜜多。
為有能聞能見者否。佛言。汝是般若波羅蜜多。實無
能聞及能見者。如是般若波羅蜜多。亦非所聞及非
所見。何以故。一切法無聞無見。諸法鈍故。善現復白
佛言。諸菩薩摩訶薩。積行久如便能修學甚深般若
波羅蜜多。佛言。善現。方此事中。應分別說。有菩薩從
初發心。即能修學六波羅蜜多。是菩薩有方便善巧。
於一切法不增不減。是菩薩摩訶薩。常不遠離布施
淨戒安忍精進靜慮般若波羅蜜多相應之行。亦常
不離諸佛世尊。及諸菩薩摩訶薩眾。是菩薩從一佛
土。趣一佛土。以諸妙供。供養諸佛世尊。及菩薩眾。亦
能於彼如來所。植眾善根。是菩薩隨受身處。不墮母
腹胞胎中生。心常不與煩惱襍住。亦曾不起二乘之
心。恒不遠離殊勝神通。從一佛國。趣一佛國。成熟有
情。嚴淨佛土。能正修學甚深般若波羅蜜多。善現。有
菩薩乘諸善男子善女人等。雖曾見多佛。亦多修習
布施淨戒安忍精進靜慮般若。而有所得為方便故。
不能修學甚深般若波羅蜜多。聞說甚深般若波羅
蜜多。心不悅可。捨眾而去。是善男子善女人等。先世
聞說。巳曾捨去。今世聞說。由宿習力。還復捨去。身語
及心皆不和合。由斯造作。增長愚癡惡慧罪業。聞說

如是甚深般若。即便毀謗。障礙棄捨。則為毀謗障礙
棄捨過去未來現在諸佛一切相智。即便造作增長。
能感匱正法業。墮大地獄。經歷多歲。受諸楚毒。猛利
大苦。彼罪重故。於此世界。從一大地獄。至一大地獄。
乃至火劫。水劫。風劫。未起以來。受諸楚毒。猛利大苦。
若此世界火劫水劫風劫起時。彼匱法業猶未盡故。
死巳。轉生他方世界。與此同類大地獄中。經歷多歲。
若他世界火劫水劫風劫起時。彼匱法業猶未盡故。
死巳。轉生餘方世界。如是展轉。徧歷十方。經無數劫。
彼匱法罪業勢稍微。從地獄出。墮旁生趣。經歷多歲。
備遭殘害恐逼等苦。罪未盡故。于此世界。從一險惡
處。至一險惡處。乃至火劫水劫風劫未起巳來。備遭
殘害逼迫等苦。若此世界三災壞時。彼匱法業餘勢
未盡。死巳。轉生他方世界。與此同類傍生趣中。經歷
多歲。如是展轉。徧歷十方傍生趣中。廣受諸苦。經無
數劫。彼匱法罪。業勢漸薄。免生旁生趣。墮鬼界中。備
受虗贏饑渴等苦。罪未盡故。於此世界。從一餓鬼國。
至一餓鬼國。乃至火劫水劫風劫未起巳來。備受虗
贏饑渴等苦。若此世界三災壞時。彼匱法業餘勢未
盡。死巳。轉生他方世界與此同類餓鬼趣中。經歷多
歲。徧歷十方。經無數劫。彼匱法業餘勢將盡。雖得為
人。而居下賤。或所受身。諸根缺減。貧窮枯瘁。頑嚚無
識。凡有所為。人皆輕賤。不聞佛名。法名。僧名。菩薩名。
獨覺名。或復生於幽闇世界。恒無晝夜。不覩光明。彼

匱法業造作增長極深重故。受如是等不可愛樂圓
滿苦果。

匱正法業。最極麤重。不可以比五無間業。

爾時善現白佛言。謗正法者。於未來世久受大苦。應
善護持身語意業。勿於正法誹謗毀壞。墮三惡趣。長
時受苦。於久遠時。不見諸佛。不聞正法。不值遇僧。不
得生於有佛國土。雖生人趣。下賤貧窮。醜陋頑愚。支
體不具。諸有所說。人不信受。世尊。造作增長感匱法
業。豈不由習惡語業耶。佛言。善現。如是如是。實由慣
習惡語業故。造作增長。感匱法業。善現當知。若有謗
毀甚深般若波羅蜜多。則為謗毀諸佛無上正等菩
提。則為謗毀過去未來現在諸佛一切相智。則謗毀
佛。謗毀法。謗毀僧。則當謗毀世間正見。則當謗毀布
施。淨戒。安忍。精進。靜慮。般若波羅蜜多。乃至亦當謗
一切陀羅尼門。三摩地門。彼由謗毀諸功德聚。則便
攝受無數無量無邊罪聚。則便攝受諸大地獄。傍生。
鬼界。及人趣中。無數無量無邊苦聚。善現復白佛言。
幾因緣故謗毀如是。佛言。由四因緣。一者為諸邪魔
所扇惑。二者於甚深法不信解。三者不勤精進。堅著
五蘊。諸惡知識所攝受。四者多懷瞋恚。樂行惡法。喜
自高舉。輕毀他故。如是四因緣故。諸愚癡者。謗毀如
是甚深般若波羅蜜多(謗般若品竟)。

卷一百八十二(難信解品)至卷二百八十四竟品

善現復白佛言。如是般若波羅蜜多。云何甚深難信

難解。佛言。色非縛非解。何以故。以色無所有性。為色
自性故。受想行識非縛非解。何以故。以受想行識無
所有性。為受想行識自性故。乃至諸佛無上正等菩
提非縛非解。何以故。以諸佛無上正等菩提無所有
性。為諸佛無上正等菩提自性故。復次善現。一切法
前際非縛非解。何以故。以一切法前際無所有性。為
一切法前際自性故。一切法後際非縛非解。何以故。
以一切法後際無所有性。為一切法後際自性故。一
切法中際非縛非解。何以故。一切法中際無所有性。
為一切法中際自性故。(至八十三卷之四竟)善現復白佛言。諸
有不勤精進。未種善根。惡友所攝。隨魔力行。懈怠增
長。精進微劣。失念惡慧補特伽羅。於此般若波羅蜜
多實難信解。佛言。如是補特伽羅。實難信解。所以者
何。善現。色清淨即果清淨。果清淨即色清淨。何以故。
是色清淨。與果清淨。無二無二分。無別無斷故。受想
行識清淨即果清淨。果清淨即受想行識清淨。何以
故。是受想行識清淨。與果清淨。無二無二分。無別無
斷故。乃至諸佛無上正等菩提清淨即果清淨。果清
淨即諸佛無上正等菩提清淨。何以故。是諸佛無上
正等菩提清淨。與果清淨。無二無二分。無別無斷故。
(卷一百八十三之十一葉)復次善現。色清淨即般若波羅蜜多清
淨。般若波羅蜜多清淨即色清淨。何以故。是色清淨。
與般若波羅蜜多清淨。無二無二分。無別無斷故。受
想行識清淨。即般若波羅蜜多清淨。般若波羅蜜多

清淨。即受想行識清淨。何以故。是受想行識清淨。與
般若波羅蜜多清淨。無二無二分。無別無斷故。乃至
諸佛無上正等菩提清淨即般若波羅蜜多清淨。般
若波羅蜜多清淨即諸佛無上正等菩提清淨。何以
故。是諸佛無上正等菩提清淨。與般若波羅蜜多清
淨。無二無二分。無別無斷故。復次善現。色清淨即一
切智智清淨。一切智智清淨即色清淨。何以故。是色
清淨。與一切智智清淨。無二無二分。無別無斷故。受
想行識清淨即一切智智清淨。一切智智清淨即受
想行識清淨。何以故。是受想行識清淨。與一切智智
清淨。無二無二分。無別無斷故。乃至諸佛無上正等
菩提清淨即一切智智清淨。一切智智清淨即諸佛
無上正等菩提清淨。何以故。是諸佛無上正等菩提
清淨。與一切智智清淨。無二無二分。無別無斷故(卷一
百八十四之十一葉止)。

卷一百八十四之十二葉(至)卷一百八十九之末

復次我清淨。有情清淨。乃至知者見者清淨。即色清
淨。即受想行識清淨。乃至諸佛無上正等菩提清淨。
何以故。是我清淨。有情清淨。乃至知者見者清淨。無
二無二分。無別無斷故。

卷一百九十　一百九十一　一百九十二

我清淨　有情清淨　命者清淨　生者清淨　養
育者清淨　士夫清淨　補特伽羅清淨。

卷一百九十三(至)卷一百九十九


意生清淨　儒童清淨　作者清淨　受者清淨
　知者清淨　見者清淨。

我清淨故。一切法清淨。一切法清淨故。一切智智清
淨。乃至作者清淨故。一切法清淨。一切法清淨故。一
切智清淨。

卷二百　二百一　二百二　二百三

受者清淨故。一切法清淨。一切法清淨故。一切智智
清淨。乃至見者清淨故。一切法清淨。一切法清淨故。
一切智智清淨　貪清淨　瞋清淨　癡清淨　貪
清淨故。一切法清淨。一切法清淨故。一切智智清淨。
乃至癡清淨故。一切法清淨。一切法清淨故。一切智
智清淨。

卷二百四

色清淨故。受清淨。受清淨故。想清淨。乃至菩薩摩訶
薩行清淨故。無上正等菩提清淨(五陰六根十八界一切法連序成文
如易之有序卦傳)。

卷二百五　二百六　二百七

般若波羅蜜多清淨故。一切法清淨。一切法清淨故。
一切智智清淨　靜慮波羅蜜多清淨。乃至布施波
羅蜜多清淨。

卷二百八(至)卷二百二十二

內空清淨　外空清淨　內外空清淨。乃至無性自
性空清淨　真如清淨。乃至不思議界清淨。

卷二百二十三　二百二十四


苦聖諦清淨　集聖諦清淨　滅聖諦清淨　道聖
諦清淨。

卷二百二十五(至)二百二十九

四靜慮清淨　四無量清淨　四無色定清淨　八
解脫清淨　八勝處清淨　九次第定清淨　十徧
處清淨　四念住清淨　四正斷清淨　四神足清
淨　五根清淨。

卷二百三十　二百三十一　二百三十二

五力清淨　七等覺支清淨　八聖道支清淨　空
解脫門清淨　無相解脫門清淨　無願解脫門清
淨。

卷二百三十三(至)二百三十八

十地清淨　五眼清淨　六神通清淨　佛十力清
淨　四無所畏清淨　四無礙解清淨　大慈清淨
乃至大捨清淨　十八佛不共法清淨　無忘失法
清淨　恒住捨性清淨。

卷二百三十九(至)卷二百四十七

一切智清淨　道相智清淨　一切相智清淨　一
切陀羅尼門清淨　一切三摩地門清淨　預流果
清淨　一來果清淨　不還果清淨　阿羅漢果清
淨　獨覺菩提清淨　菩薩摩訶薩行清淨　諸佛
無上正等菩提清淨　一切智智清淨故。一切法清
淨。一切法清淨故。般若波羅蜜多清淨　一切智智
清淨故。靜慮波羅蜜多清淨。乃至一切智智清淨故。

布施波羅蜜多清淨。

卷二百四十八(至)卷二百五十二

一切智智清淨故。一切法清淨。一切法清淨故。內空
清淨。乃至散空清淨。

卷二百五十三(至)卷二百六十六

一切智智清淨故。一切法清淨。一切法清淨故。無變
異空清淨。乃至無性自性空清淨　一切智智清淨
故。一切法清淨。一切法清淨故。真如清淨。乃至不思
議界清淨。苦聖諦清淨乃至道聖諦清淨　四靜
慮清淨　四無量清淨　四無色定清淨　八解脫
清淨。

卷二百六十七(至)卷二百七十七

一切智智清淨故。一切法清淨。一切法清淨故。八勝
處清淨　九次第清淨　十徧處清淨　四念住清
淨　四正斷清淨　四神足清淨　五根清淨　五
力清淨　七等覺支清淨　八聖道支清淨　三解
脫門清淨　菩薩十地清淨　五眼清淨　六神通
清淨　佛十力清淨　四無所畏清淨　四無礙解
清淨　大慈清淨乃至大捨清淨。

卷二百七十八　二百七十九　二百八十

一切智智清淨故。一切法清淨。一切法清淨故。十八
佛不共法清淨　無忘失法清淨　恒住捨性清淨
　一切智清淨　道相智清淨　一切相智清淨。

卷二百八十一(至)卷二百八十四


一切智智清淨故。一切法清淨。一切法清淨故。一切
陀羅尼門清淨　一切三摩地門清淨　一切預流
果清淨　一切一來果清淨　不還果清淨　阿羅
漢果清淨　獨覺菩提清淨　菩薩摩訶薩行清淨
　諸佛無上正等菩提清淨　有為無為清淨　過
去未來現在清淨(難信解品竟)。

卷二百八十五(讚清淨品)

舍利子白佛言。如是清淨最為甚深。佛言如是。畢竟
淨故。舍利子復白佛言。如是清淨極為明了。佛言如
是。畢竟淨故。

清淨不轉不續。清淨本無襍染。清淨本性光潔。清淨
無得無觀。清淨無生無顯。清淨不生欲界。欲界自性
不可得故。清淨本性無知。以一切法本性鈍故。

云何一切法性無知即是清淨。佛言。自相空故。云何
般若波羅蜜多。於一切智。無益無損。佛言。法界常住
故。

云何般若波羅蜜多。於一切法。無所執受。佛言。法界
不動故。

云何而說我清淨故。一切法清淨。是畢竟淨。善現。我
無所有故。一切法無所有。是畢竟淨。云何而說我清
淨故。一切智智清淨。是畢竟淨。善現。我無相無得。無
念無知故。一切智智無相無得。無念無知。是畢竟淨。

世尊。何緣而說無二清淨。無得無觀。是畢竟淨。善現。
無染淨故。是畢竟淨。


世尊。何緣而說我無邊故。一切法無邊。是畢竟淨。善
現。以畢竟空無際空故。是畢竟淨。以畢竟空無際空
故。成道相智。以三世法性平等故。成道相智(讚清淨品竟)。

卷二百八十七之十二葉(著不著相品)　二百八十八

善現白佛言。若無方便善巧。於此般若波羅蜜多。起
般若波羅蜜多想。以有所得為方便。棄捨遠離甚深
般若波羅蜜多。佛言。如是如是。著名著相。是故於此
棄捨遠離。彼善男子等。於此般若波羅蜜多。取名取
相巳。躭著般若波羅蜜多。不能證得實相般若。

爾時舍利子問善現言。云何為著不著相。善現答言。
善男子等。若無方便善巧。行般若波羅蜜多時。於一
切法謂空。起空想著。於一切法謂一切法。起一切法
想著。於一切法。起行想著。名為著相。復次舍利子。菩
薩摩訶薩行般若波羅蜜多時。有方便善巧。於一切
法。不起空不空想。以無所得為方便。不作是念。我能
具證諸佛功德。無一切分別。是菩薩無執著相。

時天帝釋問善現言。云何著相。善現答言。行般若波
羅蜜多時。起心想著。起一切法想著。是所有著相。由
著想故。不能修無著般若波羅蜜多。迴向無上正等
菩提。何以故。非一切法本性可能迴向故。菩薩不應
分別。便能遠離一切想著。

復有餘微細著相。

善現白佛言。一切法性。皆難可覺。佛言如是。以一切
法一性非二。善現當知。諸法一性。即是無性。諸法無

性。即是一性。能如實知諸所有法。一性無性。無造無
作。則能遠離一切執著。如是般若波羅蜜多。無能見
聞覺知者。離證相故。如是般若波羅蜜多。不可以心
知。離心相故。不可以一切法知。離一切法相故。如是
般若波羅蜜多。無所造作。以諸作者不可得故。善現。
由諸作者及色等法不可得故。如是般若波羅蜜多。
無所造作。

倦二百八十九　(至)二百九十二。

善現復白佛言。菩薩應云何行般若波羅蜜多。佛言。
善現。菩薩摩訶薩行般若波羅蜜多時。不行一切法
若常若無常。若樂若苦。若我若無我。若淨若不淨。是
行般若波羅蜜多。何以故。一切法性尚無所有。況有
一切法若常若無常。若樂若苦。若我若無我。若淨若
不淨。

行般若波羅蜜多時。若不行一切法圓滿及不圓滿。
是行般若波羅蜜多。何以故。若一切法圓滿及不圓
滿。俱不名一切法。亦不如是行。是行般若波羅蜜多。

若不行一切法著不著相。是行般若波羅蜜多。

般若波羅蜜多甚深法性。若說不說。俱無增減。

善現復白佛言。此般若波羅蜜多。若修不修。無增無
減。亦無向背。而勤修學。乃至無上菩提。曾無退轉。何
以故。菩薩修行般若波羅蜜多。如修虗空。都無所有。
如虗空中無一法可施設。修般若波羅蜜多。亦復如
是。


善現復白佛言。菩薩為諸有情。擐功德鎧勤精進者。
如為虗空發勤精進。何以故。假使三千大千世界。滿
中如來應正等覺。如竹麻葦甘蔗等林。若經一劫。或
一劫餘。為諸有情常說正法。應度無量無邊有情。令
入涅槃究竟安樂。而有情界不增不減。所以者何。以
諸有情。皆無所有。性遠離故。

爾時天帝釋問善現言。菩薩欲學般若波羅蜜多。當
如何學。善現言。欲學。甚深般若波羅蜜多。當如虗空
學。

天帝釋言。云何守護。善現言。汝見有法可守護不。有
能守護幻夢乃至尋香城不。不也大德。善現言。若欲
守護般若波羅蜜多。亦復如是。是菩薩修行般若波
羅蜜多。雖知諸法如幻。如夢。如響。如像。如陽焰。如光
影。如變化事。如尋香城。而是菩薩摩訶薩。不執是幻
是夢。乃至是尋香城。不執由幻由夢。乃至由尋香城。
亦不執屬幻屬夢。乃至屬尋香城。亦不執依幻依夢。
乃至依尋香城(著不著相品竟)。

般若綱要卷四


