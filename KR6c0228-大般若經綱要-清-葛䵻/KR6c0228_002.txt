











般若綱要卷二
古南沙門　通門　閱正
七空居士　葛䵻　提綱

卷四十九之十一葉(大乘鎧品)

菩薩擐一切法功德鎧。放大光明。徧照世界。變動大
地。其中地獄火等苦具。鬼界恐怖飢渴。傍生所有眾
苦。皆得除滅。便為稱讚三寶功德。令生人天。見佛聞

法。如是幻事。雖有所為而無一實。何以故。諸法性空
皆如幻故。

卷五十　卷五十一

善現白佛言。菩薩不擐功德鎧。當知是為擐大乘鎧。
何以故。一切法。一切法相空。菩薩菩薩相空。擐功德
鎧。擐功德鎧相空。佛言。如是如是。當知一切智智。無
造無作。一切有情。亦無造無作。由諸作者不可得故。
由此義故。不擐功德鎧。當知是為擐大乘鎧。

一切法無所有故。遠離故。寂靜故。空故。無相故。無願
故。無生故。無滅故。無染故。無淨故。無縛無解。名擐無
縛無解大乘鎧者(大乘鎧品竟)。

卷五十一之十三葉(辯大乘品)

善現白佛言。云何當知菩薩大乘相。云何發趣大乘。
如是大乘。從何處出。至何處住。如是大乘為何所住。
誰復乘是大乘而出。佛告善現。汝問菩薩大乘相者。
六波羅蜜多。是菩薩摩訶薩大乘相。

內空。外空。乃至無性自性空。是菩薩摩訶薩大乘相。
善現白佛言。云何內空。佛言。內謂內法。即是眼。耳。鼻
舌。身。意。云何外空。佛言。外謂外法。即是色。聲。香。味。觸。
法。云何內外空。佛言。內外謂內外法。即是內六處。外
六處。云何空空。佛言。空謂一切法空。云何大空。佛言。
大謂十方。即是東西南北。四維上下。云何勝義空。佛
言。勝義謂涅槃。云何有為空。佛言。有為謂欲界。色界。
無色界。云何無為空。佛言。無為謂無生無住。無異無

滅。云何畢竟空。佛言。畢竟謂諸法究竟不可得。云何
無際空。佛言。無際謂無初中後際可得。及無往來際
可得。云何散空。佛言。散謂有放有棄有捨可得。云何
無變異空。佛言。無變異謂無放無棄無捨可得。云何
本性空。佛言。本性謂一切法本性。若有為法性。若無
為法性。皆非聲聞所作。非獨覺所作。非菩薩所作。非
如來所作。亦非餘所作。云何自相空。佛言。自相。謂一
切法自相。如變礙是色自相。領納是受自相。取像是
想自相。造作是行自相。了別是識自相。如是等若有
為法自相。若無為法自相。云何共相空。佛言。共相謂
一切法共相。如苦是有漏法共相。無常是有為法共
相。空無我是一切法共相。如是等有無量共相。云何
一切法空。佛言。一切法謂五蘊。十二處。十八界。若有
色無色。有見無見。有對無對。有漏無漏。有為無為法。
云何不可得空。佛言。不可得謂此中一切法不可得。
若過去不可得。未來不可得。現在不可得。若過去。無
未來現在可得。若未來。無過去現在可得。若現在。無
過去未來可得。云何無性空。佛言。無性謂此中無少
性可得。云何自性空佛言。自性謂諸法能和合自性。
云何無性自性空。佛言。無性自性。謂諸法無能和合
性。有所和合自性。

復次云何有性由有性空。有性謂五蘊。此有性由有
性空。五蘊生性不可得故。云何無性由無性空無。性
謂無為。此無性由無性空。云何自性由自性空。謂一

切法皆自性空。此空非智所作。非見所作。亦非餘所
作。云何他性由他性空。謂若佛出世。若不出世。一切
法。法住法定。法性法界。平等性。離生性。真如。不虗妄
性。不變異性。實際。皆由他性故空。善現。是為菩薩摩
訶薩大乘相。

卷五十二至五十六

復次善現。菩薩摩訶薩大乘相者。謂健行三摩地。寶
印三摩地。乃至無染著如虗空三摩地。如是等三摩
地有無量百千。是為菩薩摩訶薩大乘相。爾時善現
白佛言。世尊。云何名為健行三摩地。佛言善現。謂若
住此三摩地時。能受一切三摩地境。能辦無邊殊勝
健行。能為一切等持導首。是故名為健行三摩地。世
尊。云何名為寶印三摩地。善現。謂若住此三摩地時。
能印一切三摩地境及定行相所作事業。是故名為
寶印三摩地。世尊。云何名為師子遊戲三摩地。善現。
謂若住此三摩地時。於諸等持。遊戲自在。是故名為
師子遊戲三摩地。世尊。云何名為妙月三摩地。善現。
謂若住此三摩地時。如淨滿月。普照諸定。是故名為
妙月三摩地。世尊。云何名為月幢相三摩地。善現。謂
若住此三摩地時。普能執持一切定相。如淨滿月。垂
妙光幢。是故名為月幢相三摩地。世尊。云何名為一
切法涌三摩地。善現。謂若住此三摩地時。普能涌出
諸三摩地。如大泉池。涌出眾水。是故名為一切法涌
三摩地。世尊。云何名為觀頂三摩地。善現。謂若住此

三摩地時。能觀一切三摩地頂。是故名為觀頂三摩
地。世尊。云何名為法界決定三摩地。善現。謂若住此
三摩地時。決定照了一切法界。是故名為法界決定
三摩地。世尊。云何名為決定幢相三摩地。善現。謂若
住此三摩地時。能決定持諸定幢相。是故名為決定
幢相三摩地。世尊。云何名為金剛喻三摩地。善現。謂
若住此三摩地時。能摧諸定。非彼所伏。是故名為金
剛喻三摩地。世尊。云何名為入法印三摩地。善現。謂
若住此三摩地時。普能證入一切法印。是故名為入
法印三摩地。世尊。云何名為三摩地王三摩地。善現。
謂若住此三摩地時。統攝諸定。如王自在。是故名為
三摩地王三摩地。世尊。云何名為善安住三摩地。善
現。謂若住此三摩地時。持諸功德。令不傾動。是故名
為善安住三摩地。世尊。云何名為善立定王三摩地。
善現。謂若住此三摩地時。於諸定王。善能建立。是地
名為善立定王三摩地。世尊。云何名為放光三摩地。
善現。謂若住此三摩地時。於諸定光。普能開發。是故
名為放光三摩地。世尊。云何名為無忘失三摩地。善
現。謂若住此三摩地時。於諸等持境界行相。皆能記
憶。令無所遺。是故名為無忘失三摩地。世尊。云何名
為放光無忘失三摩地。善現。謂若住此三摩地時。放
勝定光。照有情類。令彼憶持曾所更事。是故名為放
光無忘失三摩地。世尊。云何名為精進力三摩地。善
現。謂若住此三摩地時。能發諸定精進勢力。是故名

為精進力三摩地。世尊。云何名為莊嚴力三摩地。善
現。謂若住此三摩地時。能引諸定莊嚴勢力。是故名
為莊嚴力三摩地。世尊。云何名為等涌三摩地。善現。
謂若住此三摩地時。令諸等持平等涌現。是故名為
等涌三摩地。世尊。云何名為入一切言詞決定三摩
地。善現。謂若住此三摩地時。普於一切決定言詞。皆
能悟入。是故名為入一切言詞決定三摩地。世尊。云
何名為入一切名字決定三摩地。善現。謂若住此三
摩地時。普於一切決定名字。皆能悟入。是故名為入
一切名字決定三摩地。世尊。云何名為觀方三摩地。
善現。謂若住此三摩地時。於諸定方。普能觀照。是故
名為觀方三摩地。世尊。云何名為總持印三摩地。善
現。謂若住此三摩地時。總能任持諸妙定印。是故名
為總持印三摩地。世尊。云何名為諸法等趣海印三
摩地。善現。謂若住此三摩地時。令諸勝定。等皆趣入。
如大海印。攝受眾流。是故名為諸法等趣海印三摩
地。世尊。云何名為王印三摩地。善現。謂若住此三摩
地時。令諸事業皆得決定。如獲王印。所欲皆成。是故
名為王印三摩地。世尊。云何名為徧覆虗空三摩地。
善現。謂若住此三摩地時。於諸等持能徧覆護。無所
簡別。如太虗空。是故名為徧覆虗空三摩地。世尊。云
何名為金剛輪三摩地。善現。謂若住此三摩地時。普
能任持一切勝定。令不散壞。如金剛輪。是故名為金
剛輪三摩地。世尊。云何名為三輪清淨三摩地。善現。

謂若住此三摩地時。不執諸定。定者定境。是故名為
三輪清淨三摩地。世尊。云何名為無量光三摩地。善
現。謂若住此三摩地時。放種種光過諸數量。是故名
為無量光三摩地。世尊。云何名為無著無障三摩地。
善現。謂若住此三摩地時。於一切法無執無礙。是故
名為無著無障三摩地。世尊。云何名為斷諸法輪三
摩地。善現。謂若住此三摩地時。能截一切流轉之法。
是故名為斷諸法輪三摩地。世尊。云何名為棄捨珍
寶三摩地。善現。謂若住此三摩地時。於諸定相。尚皆
棄捨。況不棄捨諸煩惱相。是故名為棄捨珍寶三摩
地。世尊。云何名為徧照三摩地。善現。謂若住此三摩
地時。徧照諸定。令彼光顯。是故名為徧照三摩地。世
尊。云何名為不眴三摩地。善現。謂若住此三摩地時。
於此等持。其心專一。餘定餘法。無取無求。是故名為
不眴三摩地。世尊。云何名為無相住三摩地。善現。謂
若住此三摩地時。不見諸定法有少相可住。是故名
為無相住三摩地。世尊。云何名為不思惟三摩地。善
現。謂若住此三摩地時。不起一切心及心所。是故名
為不思惟三摩地。世尊。云何名為降伏四魔三摩地。
善現。謂若住此三摩地時。於四魔怨。皆能降伏。是故
名為降伏四魔三摩地。世尊。云何名為無垢燈三摩
地。善現。謂若住此三摩地時。如持淨燈。照了諸定。是
故名為無垢燈三摩地。世尊。云何名為無邊光三摩
地。善現。謂若住此三摩地時。能發大光。照無邊際。是

故名為無邊光三摩地。世尊。云何名為發光三摩地。
善現。謂若住此三摩地時。照諸等持。令其無間。引發
種種殊勝光明。是故名為發光三摩地。世尊。云何名
為普照三摩地。善現。謂若住此三摩地時。於諸定門。
皆能普照。是故名為普照三摩地。世尊。云何名為淨
堅定三摩地。善現。故若住此三摩地時。得諸等持淨
平等性。是故名為淨堅定三摩地。世尊。云何名為師
子奮迅三摩地。善現。謂若住此三摩地時。於諸垢穢。
縱任棄捨。如師子王。自在奮迅。是故名為師子奮迅
三摩地。世尊。云何名為師子頻申三摩地。善現。謂若
住此三摩地時。起勝神通自在無畏。降伏一切暴惡
魔軍。是故名為師子頻申三摩地。世尊。云何名為師
子欠呿三摩地。善現。謂若住此三摩地時。引妙辯才。
處眾無畏。摧滅一切外道邪宗。是故名為師子欠呿
三摩地。世尊。云何名為無垢光三摩地。善現。謂若住
此三摩地時。普能蠲除一切定垢。亦能徧照諸勝等
持。是故名為無垢光三摩地。世尊。云何名為妙樂三
摩地。善現。謂若住此三摩地時。領受一切等持妙樂。
是故名為妙樂三摩地。世尊。云何名為電燈三摩地。
善現。謂若住此三摩地時。照諸等持如電燈焰。是故
名為電燈三摩地。世尊。云何名為無盡三摩地。善現。
謂若住此三摩地時。引諸等持功德無盡。而不見彼
盡不盡相。是故名為無盡三摩地。世尊。云何名為最
勝幢相三摩地。善現。謂若住此三摩地時。如最勝幢。

超眾定相。是故名為最勝幢相三摩地。世尊。云何名
為帝相三摩地。善現。謂若住此三摩地時。於諸等持。
得自在相。是故名為帝相三摩地。世尊。云何名為順
明正流三摩地。善現。謂若住此三摩地時。於明正流
並皆隨順。是故名為順明正流三摩地。世尊。云何名
為具威光三摩地。善現。謂若住此三摩地時。於諸等
持威光獨盛。是故名為具威光三摩地。世尊。云何名
為離盡三摩地。善現。謂若住此三摩地時。見諸等持
一切無盡。而不見少法有盡不盡相。是故名為離盡
三摩地。世尊。云何名為不可動轉三摩地。善現。謂若
住此三摩地時。令諸等持。無動無著。無退轉。無戲論。
是故名為不可動轉三摩地。世尊。云何名為寂靜三
摩地。善現。謂若住此三摩地時。於諸等持。皆見寂靜。
是故名為寂靜三摩地。世尊。云何名為無瑕隙三摩
地。善現。謂若住此三摩地時。令諸等持照無瑕隙。是
故名為無瑕隙三摩地。世尊。云何名為日燈三摩地。
善現。謂若住此三摩地時。於諸定門。發光普照。是故
名為日燈三摩地。世尊。云何名為淨月三摩地。善現。
謂若住此三摩地時。於諸等持。除闇如月。是故名為
淨月三摩地。世尊。云何名為淨眼三摩地。善現。謂若
住此三摩地時。能令五眼咸得清淨。是故名為淨眼
三摩地。世尊。云何名為淨光三摩地。善現。謂若住此
三摩地時。於諸等持得四無礙。亦令彼定皆能發起。
是故名為淨光三摩地。世尊。云何名為月燈三摩地。

善現。謂若住此三摩地時。除諸有情愚闇如月。是故
名為月燈三摩地。世尊。云何名為發明三摩地。善現。
謂若住此三摩地時。令諸定門。發明普照。是故名為
發明三摩地。世尊。云何名為應作不應作三摩地。善
現。謂若住此三摩地時。知一切等持應作不應作。亦
令諸定如此事成。是故名為應作不應作三摩地。世
尊。云何名為智相三摩地。善現。謂若住此三摩地時。
見諸等持所有智相。是故名為智相三摩地。世尊。云
何名為金剛鬘三摩地。善現。謂若住此三摩地時。通
達一切等持及法。於定及法。都無所見。是故名為金
剛鬘三摩地。世尊。云何名為住心三摩地。善現。謂若
住此三摩地時。心不動搖。不轉不照亦不虧損。不念
有心。是故名為住心三摩地。世尊。云何名為普明三
摩地。善現。謂若住此三摩地時。於諸定明。普能照了。
是故名為普明三摩地。世尊。云何名為妙安立三摩
地。善現。謂若住此三摩地時。於諸等持。妙能安立。是
故名為妙安立三摩地。世尊。云何名為寶積三摩地。
善現。謂若住此三摩地時。見諸等持。皆如寶聚。是故
名為寶積三摩地。世尊。云何名為妙法印三摩地。善
現。謂若住此三摩地時。能印諸等持。以無印印故。是
故名為妙法印三摩地。世尊。云何名為一切法平等
性三摩地。善現。謂若住此三摩地時。不見有法離平
等性。是故名為一切法平等性三摩地。世尊。云何名
為棄捨塵愛三摩地。善現。謂若住此三摩地時。於諸

定法。棄捨塵愛。是故名為棄捨塵愛三摩地。世尊。云
何名為法涌圓滿三摩地。善現。謂若住此三摩地時。
令諸佛法涌現圓滿。是故名為法涌圓滿三摩地。世
尊。云何名為入法頂三摩地。善現。謂若住此三摩地
時。能永滅除一切法闇。亦超諸定而為上首。是故名
為入法頂三摩地。世尊。云何名為寶性三摩地。善現。
謂若住此三摩地時。能出無邊大功德寶。是故名為
寶性三摩地。世尊。云何名為捨喧諍三摩地。善現。謂
若住此三摩地時。捨諸世間種種喧諍。是故名為捨
喧諍三摩地。世尊。云何名為飄散三摩地。善現。謂若
住此三摩地時。飄散一切等持法執。是故名為飄散
三摩地。世尊。云何名為分別法句三摩地。善現。謂若
住此三摩地時。善能分別諸定法句。是故名為分別
法句三摩地。世尊。云何名為決定三摩地。善現。謂若
住此三摩地時。於法等持。皆得決定。是故名為決定
三摩地。世尊。云何名為無垢行三摩地。善現。謂若住
此三摩地時。能發無邊清淨勝行。是故名為無垢行
三摩地。世尊。云何名為字平等相三摩地。善現。謂若
住此三摩地時。得諸等持字平等相。是故名為字平
等相三摩地。世尊。云何名為離文字相三摩地。善現。
謂若住此三摩地時。於諸等持。不得一字。是故名為
離文字相三摩地。世尊。云何名為斷所緣三摩地。善
現。謂若住此三摩地時。絕諸等持所緣境相。是故名
為斷所緣三摩地。世尊。云何名為無變異三摩地。善

現。謂若住此三摩地時。不得諸法變異之相。是故名
為無變異三摩地。世尊。云何名為無品類三摩地。善
現謂若住此三摩地時。不見諸法品類異相。是故名
為無品類三摩地。世尊。云何名為入名相三摩地。善
現。謂若住此三摩地時。悟入諸法名相實際。是故名
為入名相三摩地。世尊。云何名為無所作三摩地。善
現。謂若住此三摩地時。一切所為。無不皆息。是故名
為無所作三摩地。世尊。云何名為入決定名三摩地。
善現。謂若住此三摩地時。悟入諸法決定名字。都無
所有。但假施設。是故名為入決定名三摩地。世尊。云
何名為無相行三摩地。善現。謂若住此三摩地時。於
諸定相都無所得。是故名為無相行三摩地。世尊。云
何名為離翳闇三摩地。善現。謂若住此三摩地時。諸
定翳闇。無不除遣。是故名為離翳闇三摩地。世尊。云
何名為具行三摩地。善現。謂若住此三摩地時。於諸
定行中。雖見而不見。是故名為具行三摩地。世尊。云
何名為不變動三摩地。善現。謂若住此三摩地時。於
諸等持。不見變動。是故名為不變動三摩地。世尊。云
何名為度境界三摩地。善現。謂若住此三摩地時。超
諸等持所緣境界。是故名為度境界三摩地。世尊。云
何名為集一切功德三摩地。善現。謂若住此三摩地
時。能集諸定所有功德。於一切法而無集想。是故名
為集一切功德三摩地。世尊。云何名為無心住三摩
地。善現。謂若住此三摩地時。心於諸定無轉無墮。是

故名為無心住三摩地。世尊。云何名為決定住三摩
地。善現。謂若住此三摩地時。於諸定心。雖決定住。而
知其相了不可得。是故名為決定住三摩地。世尊。云
何名為淨妙華三摩地。善現。謂若住此三摩地時。令
諸等持。皆得清淨。嚴飾光顯。猶如妙華。是故名為淨
妙華三摩地。世尊。云何名為具覺支三摩地。善現。謂
若住此三摩地時。令一切定。於七覺支。速得圓滿。是
故名為具覺支三摩地。世尊。云何名為無邊辯三摩
地。善現。謂若住此三摩地時。於諸法中。得無邊辯。是
故名為無邊辯三摩地。世尊。云何名為無邊燈三摩
地。善現。謂若住此三摩地時。於一切法。皆能照了。猶
若明燈。是故名為無邊燈三摩地。世尊。云何名為無
等等三摩地。善現。謂若住此三摩地時。令諸等持。得
無等等。是故名為無等等三摩地。世尊。云何名為超
一切法三摩地。善現。謂若住此三摩地時。於三界法。
皆得超度。是故名為超一切法三摩地。世尊。云何名
為決判諸法三摩地。善現。謂若住此三摩地時。見諸
勝定。及一切法。為諸有情。分別無亂。是故名為決判
諸法三摩地。世尊。云何名為散疑三摩地。善現。謂若
住此三摩地時。於諸等持。及一切法。所有疑網。皆能
除散。是故名為散疑三摩地。世尊。云何名為無所住
三摩地。善現。謂若住此三摩地時。不見諸法有所住
處。是故名為無所住三摩地。世尊。云何名為一相莊
嚴三摩地。善現。謂若住此三摩地時。不見諸法而有

二相。是故名為一相莊嚴三摩地。世尊。云何名為引
發行相三摩地。善現。謂若住此三摩地時。於諸等持。
及一切法。雖能引發種種行相。而都不見能引發者。
是故名為引發行相三摩地。世尊。云何名為一行相
三摩地。善現。謂若住此三摩地時。見諸等持無二行
相。是故名為一行相三摩地。世尊。云何名為離諸行
相三摩地。善現。謂若住此三摩地時。見諸等持都無
行相。是故名為離諸行相三摩地。世尊。云何名為妙
行三摩地。善現。謂若住此三摩地時。令諸等持。雖起
種種微妙勝行。而無所執。是故名為妙行三摩地。世
尊。云何名為達諸有底遠離三摩地。善現。謂若住此
三摩地時。於諸等持。及一切法。得通達智。得此智巳。
於諸有法通達遠離。是故名為達諸有底遠離三摩
地。世尊。云何名為入一切施設語言三摩地。善現。謂
若住此三摩地時。悟入一切三摩地法。施設語言而
無所恃。是故名為入一切施設語言三摩地。世尊。云
何名為堅固寶三摩地。善現。謂若住此三摩地時。能
引無邊無退無壞微妙殊勝功德珍寶。是故名為堅
固寶三摩地。世尊。云何名為於一切法無所取著三
摩地。善現。謂若住此三摩地時。於諸法中。無所取著。
以一切法離性相故。是故名為於一切法無所取著
三摩地。世尊。云何名為電焰莊嚴三摩地。善現。謂若
住此三摩地時。發種種光。照諸冥闇。復以無量功德
莊嚴。是故名為電焰莊嚴三摩地。世尊。云何名為除

遣三摩地。善現。謂若住此三摩地時。除遣無邊煩惱
習氣。是故名為除遣三摩地。世尊。云何名為法炬三
摩地。善現。謂若住此三摩地時。照了諸法自相共相。
是故名為法炬三摩地。世尊。云何名為慧燈三摩地。
善現。謂若住此三摩地時。照了諸法空無我理。是故
名為慧燈三摩地。世尊。云何名為趣向不退轉神通
三摩地。善現。謂若住此三摩地時。能引無量不退難
伏最勝神通。是故名為趣向不退轉神通三摩地。世
尊。云何名為解脫音聲文字三摩地。善現。謂若住此
三摩地時。見諸等持。解脫一切音聲文字。眾相寂滅。
是故名為解脫音聲文字三摩地。世尊。云何名為炬
熾然三摩地。善現。謂若住此三摩地時。於諸等持。威
德獨盛。照了諸定。猶如熾炬。是故名為炬熾然三摩
地。世尊。云何名為嚴淨相三摩地。善現。謂若住此三
摩地時。於諸等持。嚴淨其相。是故名為嚴淨相三摩
地。世尊。云何名為無相三摩地。善現。謂若住此三摩
地時。於諸等持。不見其相。是故名為無相三摩地。世
尊。云何名為無濁忍相三摩地。善現。謂若住此三摩
地時。於一切法。得無濁忍。是故名為無濁忍相三摩
地。世尊。云何名為具一切妙相三摩地。善現。謂若住
此三摩地時。諸定妙相。無不具足。是故名為具一切
妙相三摩地。世尊。云何名為具總持三摩地。善現。謂
若住此三摩地時。能總任持諸定勝事。是故名為具
總持三摩地。世尊。云何名為不喜一切苦樂三摩地。

善現。謂若住此三摩地時。於諸等持苦樂之相。不樂
觀察。是故名為不喜一切苦樂三摩地世尊。云何名
為無盡行相三摩地。善現。謂若住此三摩地時。不見
諸定行相有盡。是故名為無盡行相三摩地。世尊。云
何名為攝伏一切正邪性三摩地。善現。謂若住此三
摩地時。於諸等持正性邪性。攝伏諸見。皆令不起。是
故名為攝伏一切正邪性三摩地。世尊。云何名為斷
憎愛三摩地。善現。謂若住此三摩地時。不見諸定法
有憎有愛相。是故名為斷憎愛三摩地。世尊。云何名
為離違順三摩地。善現。謂若住此三摩地時。不見諸
定法。有違有順相。是故名為離違順三摩地。世尊。云
何名為無垢明三摩地。善現。謂若住此三摩地時。於
諸等持。若明若垢。咸悉不見。是故名為無垢明三摩
地。世尊。云何名為極堅固三摩地。善現。謂若住此三
摩地時。令諸等持。無不堅固。是故名為極堅固三摩
地。世尊。云何名為滿月淨光三摩地。善現。謂若住此
三摩地時。令諸等持。功德具足。如淨滿月。增諸海水。
是故名為滿月淨光三摩地。世尊。云何名為大莊嚴
三摩地。善現。謂若住此三摩地時。令諸等持成就種
種微妙希有大莊嚴事。是故名為大莊嚴三摩地。世
尊。云何名為無熱電光三摩地。善現。謂若住此三摩
地時。放清冷光。照有情類。令息一切黑闇毒熱。是故
名為無熱電光三摩地。世尊。云何名為能照一切世
間三摩地。善現。謂若住此三摩地時。照諸等持。及一

切法。令有情類。咸得開曉。是故名為能照一切世間
三摩地。世尊。云何名為能救一切世間三摩地。善現。
謂若住此三摩地時。能救世間種種憂苦。是故名為
能救一切世間三摩地。世尊。云何名為定平等性三
摩地。善現。謂若住此三摩地時。不見等持定散差別。
是故名為定平等性三摩地。世尊。云何名為無塵有
塵平等理趣三摩地。善現。謂若住此三摩地時。了達
諸定。及一切法。有塵無塵平等理趣。是故名為無塵
有塵平等理趣三摩地。世尊。云何名為無諍有諍平
等理趣三摩地。善現。謂若住此三摩地時。不見諸法
及一切定。有諍無諍。性相差別。是故名為無諍有諍
平等理趣三摩地。世尊。云何名為無巢穴。無標幟。無
愛樂三摩地。善現。謂若住此三摩地時。破諸巢穴。捨
諸標幟。斷諸愛樂。而無所執。是故名為無巢穴無標
幟無愛樂三摩地。世尊。云何名為決定安住真如三
摩地。善現。謂若住此三摩地時。於諸等持及一切法。
常不棄捨真如實相。是故名為決定安住真如三摩
地。世尊。云何名為器中涌出三摩地。善現。謂若住此
三摩地時。令諸等持出生功德。如天福力。食涌器中。
是故名為器中涌出三摩地。世尊。云何名為燒諸煩
惱三摩地。善現。謂若住此三摩地時。燒諸煩惱。令無
遺燼。是故名為燒諸煩惱三摩地。世尊。云何名為大
智慧炬三摩地。善現。謂若住此三摩地時。發智慧光。
照了一切。是故名為大智慧炬三摩地。世尊。云何名

為出生十力三摩地。善現。謂若住此三摩地時。令佛
十力速得圓滿。是故名為出生十力三摩地。世尊。云
何名為開闡三摩地。善現。謂若住此三摩地時。能為
有情開闡法要。令速解脫生死大苦。是故名為開闡
三摩地。世尊。云何名為壞身惡行三摩地。善現。謂若
住此三摩地時。雖不見有身。而息身惡行。是故名為
壞身惡行三摩地。世尊。云何名為壞語惡行三摩地。
善現。謂若住此三摩地時。雖不見有聲。而息語惡行。
是故名為壞語惡行三摩地。世尊。云何名為壞意惡
行三摩地。善現。謂若住此三摩地時。雖不見有心。而
息意惡行。是故名為壞意惡行三摩地。世尊。云何名
為善觀察三摩地。善現。謂若住此三摩地時。於諸有
情。能善觀察根性勝解而度脫之。是故名為善觀察
三摩地。世尊。云何名為如虗空三摩地。善現。謂若住
此三摩地時。於諸有情普能饒益。其心平等。如太虗
空。是故名為如虗空三摩地。世尊。云何名為無染著
如虗空三摩地。善現。謂若住此三摩地時。觀一切法。
都無所有。猶如虗空。無染無著。是故名為無染著如
虗空三摩地。善現。如是等有無量百千三摩地。當知
是為菩薩摩訶薩大乘相。

大乘相者。謂四念住。以無所得而為方便。雖於內外
身住循身觀。而竟不起身俱尋思。是為身念住。雖於
內外受住循受觀。而竟不起受俱尋思。是為受念住。
雖於內外心住循心觀。而竟不起心俱尋思。是為心

念住。雖於內外法住循法觀。而竟不起法俱尋思。熾
然精進。具正念知。是為法念住。善現白佛言。云何於
內外俱身受心法住。循身受心法觀。佛言。菩薩修行
般若波羅蜜多時。以無所得而為方便。審觀自身。行
時知行。住時知住。坐時知坐。臥時知臥。如如自身。威
儀差別。如是如是。具正念知。審觀自身。正知往來。正
知瞻視。正知俯仰。正知屈伸。服僧伽胝。執持衣鉢。嘗
食歠飲。臥息經行。坐起承迎。寤寢語默。入出諸定。皆
念正知。審觀自身。入息出息。若長若短。審觀自身。地
水火風。四界差別。審觀自身。從足至頂。種種不淨充
滿其中。外為薄皮之所纏裹。誰有智者。寶玩此身。唯
諸愚夫。迷謬耽著。往澹泊路。觀所棄屍。死經一日。或
經二日。乃至七日。其身肨脹。色變青瘀。臰爛皮穿。膿
血流出。見是事巳。自念我身有如是性。具如是法。未
得解脫。終歸如是。菩薩於內身如是差別住循身觀。
熾然精進。具念正知。為欲調伏世間貪憂故。於外身
住循身觀。亦復如是。於受心法住循受心法觀。隨其
所應。皆應廣說。是為菩薩摩訶薩大乘相。

四正斷。謂斷惡。生善。

四神足。修欲三摩地。斷行成就神足依離。依無染。依
滅。迴向捨。修勤三摩地。修心三摩地。修觀三摩地。斷
行成就神足依離。依無染。依滅。迴向捨。

五根。信根。精進根。念根。定根。慧根。

五力。信力。精進力。念力。定力。慧力。


七覺支。念等覺支。擇法等覺支。精進等覺支。喜等覺
支。輕安等覺支。定等覺支。捨等覺支。依離。依無染。依
滅。迴向捨。

八正道。正見。正思惟。正語。正業。正命。正精進。正念。正
定。依離。依無染。依滅。迴向捨。

三三摩地。觀一切法自相皆空。其心安住。名空解脫
門。亦名空三摩地。觀一切法自相空故。皆無有相。其
心安住。名無相解脫門。亦名無相三摩地。觀一切法
自相空故。皆無所願。其心安住。名無願解脫門。亦名
無願三摩地。

大乘相者。謂法智。類智。世俗智。他心智。苦智。集智。滅
智。道智。盡智。無生智。如實智。若智以無所得而為方
便。知五蘊等差別相轉。是為法智。知蘊界處。及諸緣
起。若總若別。是無常等。是為類智。知一切法。假設名
字。是為世俗智。知他有情心心所法。及修行證滅。是
為他心智。知苦應不生。是為苦智。知集應永斷。是為
集智。知滅應作證。是為滅智。知道應修習。是為道智。
知貪瞋癡盡。是為盡智。知有趣不復生。是為無生智。
如來一切智。一切相智。是為如實智。

三無漏根。若諸學者於諸聖諦。未巳現觀。未得聖果。
所有信根乃至慧根。是為未知當知根。若諸學者。於
諸聖諦。巳得現觀。巳得聖果。所有信根乃至慧根。是
為巳知根。諸無學者。若阿羅漢。若獨覺。若菩薩。巳住
十地。若諸如來應正等覺。所有信根乃至慧根。是為

具知根。

三三摩地。若離欲惡不善法。有尋有伺。離生喜樂。入
初靜慮具足住。是為有尋有伺三三摩地。若初靜慮
第二靜慮中間定。是為無尋惟伺三三摩地。若第三
靜慮。乃至非想非非想處。是為無尋無伺三三摩地。

十隨念。謂佛隨念。法隨念。僧隨念。戒隨念。捨隨念。天
隨念。寂靜厭離隨念。入出息隨念。身隨念。死隨念。

佛十力。如實了知因果等法處非處相。是為處非處
智力。如實了知諸有情類。過去未來現在諸業法。受
種種因果相。是為業異熟智力。如實了知諸有情類
無量界相。是為種種界智力。如實了知諸有情類無
量勝解相。是為種種勝解智力。如實了知諸有情類
根勝劣相。是為根勝劣智力。如實了知諸有情類徧
行行相。是為徧行行智力。如實了知諸有情類靜慮
解脫。等持等至。雜染清淨。根力覺支道支等相。是為
靜慮解脫。等持等至。雜染清淨智力。如實了知諸有
情類無量無數宿住事相。是為宿住隨念智力。如實
了知諸有情類無量無數死生事相。是為死生智力。
如實了知諸漏永盡。無漏心解脫。無漏慧解脫。於現
法中。自作證具足住。能正了知我生巳盡。梵行巳立。
所作巳辦。不受後有。是為漏盡智力。

四無所畏。若以無所得為方便。自稱我是正等覺者。
設有立難。及令憶念。言於是法。非正等覺。我於彼難。
正見無由。得安隱住。無怖無畏。是為正等覺無畏。若

以無所得為方便。自稱我巳永盡諸漏。設有立難。及
令憶念。言有如是漏未永盡。我於彼難。正見無由。得
安隱住。無怖無畏。是為漏盡無畏。若以無所得為方
便。為諸弟子說障道法。設有立難。及令憶念。言習此
法。不能障道。我於彼難。正見無由。得安隱住。無怖無
畏。是為障法無畏。若以無所得為方便。為諸弟子說
盡苦道。設有立難。及令憶念。言修此道。不能盡苦。我
於彼難。正見無由。得安隱住。無怖無畏。是為盡苦道
無畏。

四無礙解。謂義無礙解。法無礙解。詞無礙解。辯無礙
解。

十八佛不共法。謂我如來應正等覺。從初證得阿耨
多羅三藐三菩提夜。乃至最後所作巳辦。入無依餘
大涅槃夜。於其中間。常無誤失。無卒暴音。無忘失念。
無不定心。無種種想。無不擇捨。志欲無退。精進無退。
念無退。慧無退。解脫無退。解脫知見無退。一切身業。
智為前導。隨智而轉。一切語業。智為前導。隨智而轉。
一切意業。智為前導。隨智而轉。於過去世所起智見。
無著無礙。於未來世所起智見。無著無礙。於現在世
所起智見。無著無礙。如是十八佛不共法。無不皆以
無所得為方便。

大乘相者。謂諸文字陀羅尼門。善現白佛。云何文字
陀羅尼門。佛言。字平等性。語平等性。言說理趣平等
性。入諸字門。是為文字陀羅尼門。云何入諸字門。善

現。若菩薩摩訶薩。修行般若波羅蜜多時。以無所得
而為方便。入𧙃字門。悟一切法本不生故。入洛字門。
悟一切法離塵垢故。入跛字門。悟一切法勝義教故。
入者字門。悟一切法無死生故。入娜字門。悟一切法
遠離名相。無得失故。入砢字門。悟一切法出世間故。
愛支因緣永不現故。入柁字門。悟一切法調伏寂靜。
真如平等。無分別故。入婆字門。悟一切法離繫縛故。
入茶字門。悟一切法離熱矯穢。得清淨故。入沙字門。
悟一切法無罣礙故。入縛字門。悟一切法言音道斷
故。入䫂字門。悟一切法真如不動故。入也字門。悟一
切法如實不生故。入瑟吒字門。悟一切法制伏任持
相不可得故。入迦字門。悟一切法作者不可得故。入
娑字門。悟一切法時平等性不可得故。入磨字門。悟
一切法我及我所性不可得故。入伽字門。悟一切法
行取性不可得故。入他字門。悟一切法處所不可得
故。入闍字門。悟一切法生起不可得故。入濕縛字門。
悟一切法安隱性不可得故。入達字門。悟一切法界
性不可得故。入捨字門。悟一切法寂靜性不可得故。
入佉字門。悟一切法如虗空性不可得故。入羼字門。
悟一切法窮盡性不可得故。入薩䫂字門。悟一切法
任持處非處令不動轉性不可得故。入若字門。悟一
切法執著義性不可得故。入呵字門。悟一切法因性
不可得故。入薄字門。悟一切法可破壞性不可得故。
入綽字門。悟一切法欲樂覆性不可得故。入颯磨字

門。悟一切法可憶念性不可得故。入嗑縛字門。悟一
切法可呼召性不可得故。入蹉字門。悟一切法勇健
性不可得故。入鍵字門。悟一切法厚平等性不可得
故。入搋字門。悟一切法積集性不可得故。入拏字門。
悟一切法離諸喧雜。無往無來行住坐臥不可得故。
入頗字門。悟一切法徧滿果報不可得故。入塞迦字
門。悟一切法聚積蘊性不可得故。入逸娑字門。悟一
切法衰老性相不可得故。入酌字門。悟一切法聚集
足跡不可得故。入吒字門。悟一切法相驅迫性不可
得故。入擇字門。悟一切法究竟處所不可得故。善現。
如是字門。能悟入法空邊際。除如是字。表諸法空。更
不可得。何以故。如是字義。不可宣說。不可顯示。不可
執取。不可書持。不可觀察。離諸相故。若菩薩能聽如
是入諸字門印相印句。聞巳受持。讀誦通利。得二十
種殊勝功德。當知是為菩薩摩訶薩大乘相。(五十三卷之十
九葉)巳上答大乘相問竟。向下答菩薩摩訶薩發趣大
乘。

佛告善現。汝問云何菩薩摩訶薩發趣大乘者。菩薩
修行六波羅蜜多時。從一地趣一地。當知是為發趣
大乘。善現言。云何從一地趣一地。佛言。若菩薩知一
切法無所從來。亦無所趣。何以故。以一切法無去無
來。無從無趣。由彼諸法無變壞故。菩薩於所從趣地。
不恃不思。雖修治地業而不見彼地。世尊。何謂菩薩
修治地業。善現。菩薩摩訶薩住初極喜地時。應善修

持十種勝業。一者以無所得而為方便。修治淨勝意
樂業。勝意樂事不可得故。二者以無所得而為方便。
修治一切有情平等心業。一切有情不可得故。三者
以無所得而為方便。修治布施業。施者。受者。及所施
物。不可得故。四者以無所得而為方便。修治親近善
友業。善友惡友無二相故。五者以無所得而為方便。
修治求法業。諸所求法不可得故。六者以無所得而
為方便。修治常樂出家業。所棄捨家不可得故。七者
以無所得而為方便。修治愛樂佛身業。諸相隨好不
可得故。八者以無所得而為方便。修治開闡法教業。
所分別法不可得故。九者以無所得而為方便。修治
破憍慢業。諸興盛法不可得故。十者以無所得而為
方便。修治恒諦語業。一切語性不可得故。復次善現。
菩薩摩訶薩住第二離垢地時。應於八法思惟修習。
令速圓滿。一者清淨禁戒。二者知恩報恩。三者安住
忍力。四者受勝歡喜。五者不捨有情。六者恒起大悲。
七者於諸師長。以敬信心。諮承供養。如事佛想。八者
勤求修習波羅蜜多。復次善現。菩薩摩訶薩住第三
發光地時。應住五法。一者勤求多聞。常無厭足。於所
聞法不著文字。二者以無染心。常行法施。雖廣開化。
而不自高。三者為嚴淨土。植諸善根。雖用迴向。而不
自舉。四者為化有情。雖不厭倦無邊生死。而不自高。
五者雖住慚愧而無所著。復次善現。菩薩摩訶薩住
第四焰慧地時。應住十法。常行不捨。一者住阿練若。

常不捨離。二者少欲。三者喜足。四者常不捨離杜多
功德。五者於諸學處。未曾棄捨。六者於諸欲樂。深生
厭離。七者常樂發起寂滅俱心。八者捨諸所有。九者
心不滯沒。十者於諸所有。無所顧戀。(五十三卷止)復次善
現。菩薩摩訶薩住第五難勝地時。應遠離十法。一者
應遠離居家。二者應遠離苾蒭尼。三者應遠離家慳。
四者應遠離眾會忿諍。五者應遠離自讚毀他。六者
應遠離十不善業道。七者應遠離增上慢傲。八者應
遠離顛倒。九者應遠離猶豫。十者應遠離貪瞋癡。復
次善現。菩薩摩訶薩住第六現前地時。應圓滿六法。
一者應圓滿布施波羅蜜多。二者應圓滿淨戒波羅
蜜多。三者應圓滿安忍波羅蜜多。四者應圓滿精進
波羅蜜多。五者應圓滿靜慮波羅蜜多。六者應圓滿
般若波羅蜜多。復應遠離六法。一者應遠離聲聞心。
二者應遠離獨覺心。三者應遠離熱惱心。四者見乞
者來。心不厭慼。五者捨所有物。無憂悔心。六者於來
求者。終不驕誑。復次善現。菩薩摩訶薩住第七遠行
地時。應遠離二十法。一者應遠離我執。有情執。乃至
知者執。見者執。二者應遠離斷執。三者應遠離常執。
四者應遠離相執。五者應遠離因等見執。六者應遠
離名色執。七者應遠離蘊執。八者應遠離處執。九者
應遠離界執。十者應遠離諦執。十一者應遠離緣起
執。十二者應遠離住著三界執。十三者應遠離一切
法執。十四者應遠離於一切法。如理不如理執。十五

者應遠離依佛見執。十六者應遠離依法見執。十七
者應遠離依僧見執。十八者應遠離依戒見執。十九
者應遠離怖畏空法。二十者應遠離違背空性。復應
圓滿二十法。一者應圓滿通達空。二者應圓滿證無
相。三者應圓滿知無願。四者應圓滿三輪清淨。五者
應圓滿悲愍有情。及於有情無所執著。六者應圓滿
一切法平等見。及於此中無所執著。七者應圓滿一
切有情平等見。及於此中無所執著。八者應圓滿通
達真實體趣。及於此中無所執著。九者應圓滿無生
忍智。十者應圓滿說一切法一相理趣。十一者應圓
滿滅除分別。十二者應圓滿遠離諸想。十三者應圓
滿遠離諸見。十四者應圓滿遠離煩惱。十五者應圓
滿奢摩他毗鉢舍那地。十六者應圓滿調伏心性。十
七者應圓滿寂靜心性。十八者應圓滿無礙智性。十
九者應圓滿無所愛染。二十者應圓滿隨心所欲。往
諸佛土。於佛眾會。自現其身。復次善現。菩薩摩訶薩
住第八不動地時。應圓滿四法。一者應圓滿悟入一
切有情心行。二者應圓滿遊戲諸神通。三者應圓滿
見諸佛土。如其所見而自嚴淨種種佛土。四者應圓
滿供養承事諸佛世尊。於如來身如實觀察。復次善
現。菩薩摩訶薩住第九善慧地時。應圓滿四法。一者
應圓滿知諸有情根勝劣智。二者應圓滿嚴淨佛土。
三者應圓滿如幻等持數入諸定。四者應圓滿隨諸
有情善根應熟。故入諸有。自現化生。復次善現。菩薩

摩訶薩住第十法雲地時。應圓滿十二法。一者應圓
滿攝受無邊處所大願。隨有所願。皆令圓滿。二者應
圓滿隨諸天龍藥叉。乃至人非人等。異類音智。三者
應圓滿無礙辯說智。四者應圓滿入胎具足。五者應
圓滿出生具足。六者應圓滿家族具足。七者應圓滿
種性具足。八者應圓滿眷屬具足。九者應圓滿生身
具足。十者應圓滿出家具足。十一者應圓滿莊嚴菩
提樹具足。十二者應圓滿一切功德成辦具足。爾時
善現白佛言世尊。云何菩薩摩訶薩修治淨勝意樂
業。佛言。善現。若菩薩摩訶薩以應一切智智心。修習
一切善根。是為菩薩摩訶薩修治淨勝意樂業。世尊。
云何菩薩摩訶薩修治一切有情平等心業。善現。若
菩薩摩訶薩以應一切智智心。引發慈悲喜捨四種
無量。是為菩薩摩訶薩修治一切有情平等心業。世
尊。云何菩薩摩訶薩修治布施業。善現。若菩薩摩訶
薩於一切有情。無所分別而行布施。是為菩薩摩訶
薩修治布施業。世尊。云何菩薩摩訶薩修治親近善
友業。善現。若菩薩摩訶薩見諸善友勸化有情。令其
修習一切智智。即便親近恭敬供養。尊重讚歎。諮受
正法。晝夜承奉。無懈倦心。是為菩薩摩訶薩修治親
近善友業。世尊。云何菩薩摩訶薩修治求法業。善現。
若菩薩摩訶薩以應一切智智心。勤求如來無上正
法。不墮聲聞獨覺等地。是為菩薩摩訶薩修治求法
業。世尊。云何菩薩摩訶薩修治常樂出家業。善現。若

菩薩摩訶薩一切生處。恒厭居家牢獄喧雜。常欣佛
法。清淨出家。無能為礙。是為菩薩摩訶薩修治常樂
出家業。世尊。云何菩薩摩訶薩修治愛樂佛身業。善
現。若菩薩摩訶薩暫一覩見佛形像巳。乃至證得無
上菩提。終不捨於念佛作意。是為菩薩摩訶薩修治
愛樂佛身業。世尊。云何菩薩摩訶薩修治開闡法教
業。善現。若菩薩摩訶薩於佛在世。及涅槃後。為諸有
情開闡法教。初中後善文義巧妙。純一圓滿清白梵
行。所謂契經應頌記別。諷頌自說緣起譬喻。本事本
生方廣希法論義。是為菩薩摩訶薩修治開闡法教
業。世尊。云何菩薩摩訶薩修治破驕慢業。善現。若菩
薩摩訶薩常懷謙敬。伏憍慢心。由此不生下姓卑族。
是為菩薩摩訶薩修治破驕慢業。世尊。云何菩薩摩
訶薩修治恒諦語業。善現。若菩薩摩訶薩稱知而說。
言行相符。是為菩薩摩訶薩修治恒諦語業。世尊。云
何菩薩摩訶薩清淨禁戒。善現。若菩薩摩訶薩不起
聲聞獨覺作意。及餘破戒障菩提法。是為菩薩摩訶
薩清淨禁戒。世尊。云何菩薩摩訶薩知恩報恩。善現。
若菩薩摩訶薩行菩薩行時。於得小恩。尚不忘報。況
大恩惠而當不酬。是為菩薩摩訶薩知恩報恩。世尊。
云何菩薩摩訶薩住安忍力。善現。若菩薩摩訶薩設
諸有情。來見侵毀。而於彼所。無恚害心。是為菩薩摩
訶薩住安忍力。世尊。云何菩薩摩訶薩受勝歡喜。善
現。若菩薩摩訶薩所化有情。既得成熟。身心適悅。受

勝歡喜。是為菩薩摩訶薩受勝歡喜。世尊。云何菩薩
摩訶薩不捨有情。善現。若菩薩摩訶薩拔濟有情。心
恒不捨。是為菩薩摩訶薩不捨有情。世尊。云何菩薩
摩訶薩恒起大悲。善現。若菩薩摩訶薩行菩薩行時。
作如是念。我為饒益一切有情。假使各如無量無數
殑伽沙劫。處大地獄。受諸劇苦。或燒或煑。或斫或截。
若刺若懸。若磨若擣。受如是等無量苦事。為欲令彼
乘於佛乘而般涅槃。如是一切有情界盡。而大悲心
曾無厭倦。是為菩薩摩訶薩恒起大悲。世尊。云何菩
薩摩訶薩於諸師長以敬信心。諮承供養。如事佛想。
善現。若菩薩摩訶薩為求無上正等菩提。恭順師長
都無所顧。是為菩薩摩訶薩於諸師長以敬信心。諮
承供養如事佛想。世尊。云何菩薩摩訶薩勤求修習
波羅蜜多。善現。若菩薩摩訶薩於諸波羅蜜多。專心
求學。遠離餘事。是為菩薩摩訶薩勤求修習波羅蜜
多。世尊。云何菩薩摩訶薩勤求多聞常無厭足。於所
聞法不著文字。善現。若菩薩摩訶薩發勤精進。作是
念言。若此佛土若十方界諸佛世尊所說正法。我皆
聽習。讀誦受持。而於其中不著文字。是為菩薩摩訶
薩勤求多聞常無厭足。於所聞法不著文字。世尊。云
何菩薩摩訶薩以無染心常行法施。雖廣開化。而不
自高。善現。若菩薩摩訶薩為諸有情宣說正法。尚不
自為。持此善根迴向菩提。況求餘事。雖多化導而不
自恃。是為菩薩摩訶薩以無染心常行法施。雖廣開

化。而不自高。世尊。云何菩薩摩訶薩為嚴淨土。植諸
善根。雖用回向而不自舉。善現。若菩薩摩訶薩勇猛
精進。修諸善根。為欲莊嚴諸佛淨國。及為清淨自他
心土。雖為是事而不自高。是為菩薩摩訶薩為嚴淨
土植諸善根。雖用回向而不自舉。世尊。云何菩薩摩
訶薩為化有情。雖不厭倦無邊生死而不自高。善現。
若菩薩摩訶薩為欲成熟一切有情。植諸善根。嚴淨
佛土。乃至未滿一切智智。雖受無邊生死勤苦而無
厭倦。亦不自高。是為菩薩摩訶薩為化有情。雖不厭
倦無邊生死而不自高。世尊。云何菩薩摩訶薩雖住
慚愧而無所著。善現。若菩薩摩訶薩專求無上正等
菩提。於諸聲聞獨覺作意。具慚愧故。終不暫起。而於
其中亦無所著。是為菩薩摩訶薩雖住慚愧而無所
著。世尊。云何菩薩摩訶薩住阿練若常不捨離。善現。
若菩薩摩訶薩為求無上正等菩提。超諸聲聞獨覺
等地。故常不捨阿練若處。是為菩薩摩訶薩住阿練
若常不捨離。世尊。云何菩薩摩訶薩少欲。善現。若菩
薩摩訶薩尚不自為求大菩提。況欲世間利譽等事。
是為菩薩摩訶薩少欲。世尊。云何菩薩摩訶薩喜足。
善現。若菩薩摩訶薩專為證得一切智智。故於餘事
而無所著。是為菩薩摩訶薩喜足。世尊。云何菩薩摩
訶薩常不捨離杜多功德善。現。若菩薩摩訶薩常於
深法。起諦察忍。是為菩薩摩訶薩常不捨離杜多功
德。世尊。云何菩薩摩訶薩於諸學處未曾棄捨。善現。

若菩薩摩訶薩於所學戒。堅守不移。而於其中能不
取相。是為菩薩摩訶薩於諸學處未曾棄捨。世尊。云
何菩薩摩訶薩於諸欲樂深生厭離善。現。若菩薩摩
訶薩於妙欲樂。不起欲心。是為菩薩摩訶薩於諸欲
樂深生厭離。世尊。云何菩薩摩訶薩常能發起寂滅
俱心。善現。若菩薩摩訶薩達一切法。曾無起作。是為
菩薩摩訶薩常能發起寂滅俱心。世尊。云何菩薩摩
訶薩捨諸所有。善現。若菩薩摩訶薩於內外法。曾無
所取。是為菩薩摩訶薩捨諸所有。世尊。云何菩薩摩
訶薩心不滯沒。善現。若菩薩摩訶薩於諸識住。未嘗
起心。是為菩薩摩訶薩心不滯沒。世尊。云何菩薩摩
訶薩於諸所有無所顧戀。善現。若菩薩摩訶薩於一
切物。無所思惟。是為菩薩摩訶薩於諸所有無所顧
戀。世尊。云何菩薩摩訶薩應遠離居家。善現。若菩薩
摩訶薩志性好遊諸佛國土。隨所生處。常樂出家。剃
髮去鬚。執持應器。被三法服。現作沙門。是為菩薩摩
訶薩應遠離居家。世尊。云何菩薩摩訶薩應遠離苾
蒭尼。善現。若菩薩摩訶薩常應遠離諸苾蒭尼。不與
共居。如彈指頃。亦復於彼不起異心。是為菩薩摩訶
薩應遠離苾蒭尼。世尊。云何菩薩摩訶薩應遠離家
慳。善現。若菩薩摩訶薩作是思惟。我應長夜利益安
樂一切有情。令此有情自由福力。感得如是勝施主
家。故我於中不應慳嫉。是為菩薩摩訶薩應遠離家
慳。世尊。云何菩薩摩訶薩應遠離眾會忿諍。善現。若

菩薩摩訶薩作是思惟。若處眾會。其中或有聲聞獨
覺。或說彼乘相應法要。令我退失大菩提心。是故定
應遠離眾會。復作是念。諸忿諍者。能使有情發起瞋
害。造作種種惡不善業。尚違善趣。況大菩提。是故定
應遠離忿諍。是為菩薩摩訶薩應遠離眾會忿諍。世
尊。云何菩薩摩訶薩應遠離自讚毀他。善現。若菩薩
摩訶薩於內外法都無所見。故應遠離自讚毀他。是
為菩薩摩訶薩應遠離自讚毀他。世尊。云何菩薩摩
訶薩應遠離十不善業道。善現。若菩薩摩訶薩作是
思惟。此十惡法。尚礙善趣二乘聖道。況大菩提。故應
遠離。是為菩薩摩訶薩應遠離十不善業道。世尊。云
何菩薩摩訶薩應遠離增上慢傲。善現。若菩薩摩訶
薩不見有法可起慢傲。是為菩薩摩訶薩應遠離增
上慢傲。世尊。云何菩薩摩訶薩應遠離顛倒。善現。若
菩薩摩訶薩觀顛倒事都不可得。是為菩薩摩訶薩
應遠離顛倒。世尊。云何菩薩摩訶薩應遠離猶豫。善
現。若菩薩摩訶薩觀猶豫事。都不可得。是為菩薩摩
訶薩應遠離猶豫。世尊。云何菩薩摩訶薩應遠離貪
瞋癡。善現。若菩薩摩訶薩都不見有貪瞋癡事。是為
菩薩摩訶薩應遠離貪瞋癡。世尊。云何菩薩摩訶薩
應圓滿六波羅蜜多。善現。若菩薩摩訶薩圓滿六種
波羅蜜多。超諸聲聞及獨覺地。又住此六波羅蜜多。
佛及二乘。能度五種所知海岸。何等為五。一者過去。
二者未來。三者現在。四者無為。五者不可說。是為菩

薩摩訶薩應圓滿六波羅蜜多。世尊。云何菩薩摩訶
薩應遠離聲聞心。善現。若菩薩摩訶薩作如是念。諸
聲聞心。非證無上大菩提道。故應遠離。是為菩薩摩
訶薩應遠離聲聞心。世尊。云何菩薩摩訶薩應遠離
獨覺心。善現。若菩薩摩訶薩作如是念。諸獨覺心。定
不能得一切智智。故我今者應遠離之。是為菩薩摩
訶薩應遠離獨覺心。世尊。云何菩薩摩訶薩應遠離
熱惱心。善現。若菩薩摩訶薩作如是念。怖畏生死熱
惱之心。非證無上正等覺道。故應遠離。是為菩薩摩
訶薩應遠離熱惱心。世尊。云何菩薩摩訶薩見乞者
來心不厭慼。善現。若菩薩摩訶薩作如是念。此厭慼
心。於大菩提。非能證道。故我今者定應遠離。是為菩
薩摩訶薩見乞者來。心不厭慼。世尊。云何菩薩摩訶
薩捨所有物無憂悔心。善現。若菩薩摩訶薩作如是
念。此憂悔心。於證無上正等菩提。定為障礙。故我應
捨。是為菩薩摩訶薩捨所有物無憂悔心。世尊。云何
菩薩摩訶薩於來求者終不矯誑。善現。若菩薩摩訶
薩作如是念。此矯誑心。定非阿耨多羅三藐三菩提
道。何以故。菩薩摩訶薩初發無上菩提心時。作是誓
言。凡我所有。施來求者。隨欲不空。如何今時而矯誑
彼。是為菩薩摩訶薩於來求者終不矯誑。世尊。云何
菩薩摩訶薩應遠離我執有情執。乃至知者執見者
執。善現。若菩薩摩訶薩觀我有情。乃至知者見者。畢
竟不可得故。是為菩薩摩訶薩應遠離我執有情執。

乃至知者執見者執。世尊。云何菩薩摩訶薩應遠離
斷執。善現。若菩薩摩訶薩觀一切法。畢竟不生。無斷
義故。是為菩薩摩訶薩應遠離斷執。世尊。云何菩薩
摩訶薩應遠離常執。善現。若菩薩摩訶薩觀一切法。
無常性故。是為菩薩摩訶薩應遠離常執。世尊。云何
菩薩摩訶薩應遠離相想。善現。若菩薩摩訶薩觀雜
染性不可得故。是為菩薩摩訶薩應遠離相想。世尊。
云何菩薩摩訶薩應遠離因等見執。善現。若菩薩摩
訶薩都不見有諸見性故。是為菩薩摩訶薩應遠離
因等見執。世尊。云何菩薩摩訶薩應遠離名色執。善
現。若菩薩摩訶薩觀名色性都不可得。是為菩薩摩
訶薩應遠離名色執。世尊。云何菩薩摩訶薩應遠離
蘊執。善現。若菩薩摩訶薩觀五蘊性都不可得。是為
菩薩摩訶薩應遠離蘊執。世尊。云何菩薩摩訶薩應
遠離處執。善現。若菩薩摩訶薩觀十二處性都不可
得。是為菩薩摩訶薩應遠離處執。世尊。云何菩薩摩
訶薩應遠離界執。善現。若菩薩摩訶薩觀十八界等
性都不可得。是為菩薩摩訶薩應遠離界執。世尊。云
何菩薩摩訶薩應遠離諦執。善現。若菩薩摩訶薩觀
諸諦性都不可得。是為菩薩摩訶薩應遠離諦執。世
尊。云何菩薩摩訶薩應遠離緣起執。善現。若菩薩摩
訶薩觀諸緣起性不可得故。是為菩薩摩訶薩應遠
離緣起執。世尊。云何菩薩摩訶薩應遠離住著三界
執。善現。若菩薩摩訶薩觀三界性都不可得。是為菩

薩摩訶薩應遠離住著三界執。世尊。云何菩薩摩訶
薩應遠離一切法執。善現。若菩薩摩訶薩觀諸法性。
皆如虗空。都不可得。是為菩薩摩訶薩應遠離一切
法執。世尊。云何菩薩摩訶薩應遠離於一切法如理
不如理執。善現。若菩薩摩訶薩觀諸法性都不可得。
無有如理不如理性。是為菩薩摩訶薩應遠離於一
切法如理不如理執。世尊。云何菩薩摩訶薩應遠離
依佛見執。善現。若菩薩摩訶薩知依佛見執。不得見
佛故。是為菩薩摩訶薩應遠離依佛見執。世尊。云何
菩薩摩訶薩應遠離依法見執。善現。若菩薩摩訶薩
達真法性。不可見故。是為菩薩摩訶薩應遠離依法
見執。世尊。云何菩薩摩訶薩應遠離依僧見執。善現。
若菩薩摩訶薩知和合眾。無相無為。不可見故。是為
菩薩摩訶薩應遠離依僧見執。世尊。云何菩薩摩訶
薩應遠離依戒見執。善現。若菩薩摩訶薩知罪福性
俱非有故。是為菩薩摩訶薩應遠離依戒見執。世尊。
云何菩薩摩訶薩應遠離怖畏空法。善現。若菩薩摩
訶薩觀諸空法。皆無自性。所怖畏事。畢竟非有。是為
菩薩摩訶薩應遠離怖畏空法。世尊。云何菩薩摩訶
薩應遠離違背空性。善現。若菩薩摩訶薩觀一切法
自性皆空。非空與空有違背故。是為菩薩摩訶薩應
遠離違背空性。世尊。云何菩薩摩訶薩應圓滿通達
空。善現。若菩薩摩訶薩達一切法自相皆空。是為菩
薩摩訶薩應圓滿通達空。世尊。云何菩薩摩訶薩應

圓滿證無相。善現。若菩薩摩訶薩不思惟一切相。是
為菩薩摩訶薩應圓滿證無相。世尊。云何菩薩摩訶
薩應圓滿知無願。善現。若菩薩摩訶薩於三界法。心
無所住。是為菩薩摩訶薩應圓滿知無願。世尊。云何
菩薩摩訶薩應圓滿三輪清淨。善現。若菩薩摩訶薩
具足清淨十善業道。是為菩薩摩訶薩應圓滿三輪
清淨。世尊。云何菩薩摩訶薩應圓滿悲愍有情及於
有情無所執著。善現。若菩薩摩訶薩巳得大悲。及嚴
淨土。是為菩薩摩訶薩應圓滿悲愍有情及於有情
無所執著。世尊。云何菩薩摩訶薩應圓滿一切法平
等見。及於此中無所執著。善現。若菩薩摩訶薩於一
切法不增不減。及於此中無取無住。是為菩薩摩訶
薩應圓滿一切法平等見。及於此中無所執著。世尊。
云何菩薩摩訶薩應圓滿一切有情平等見。及於此
中無所執著。善現。若菩薩摩訶薩。於諸有情不增不
減。及於此中無取無住。是為菩薩摩訶薩應圓滿一
切有情平等見。及於此中無所執著。世尊。云何菩薩
摩訶薩應圓滿通達真實理趣。及於此中無所執著。
善現。若菩薩摩訶薩。於一切法真實理趣。雖如實通
達。而無所通達。及於此中無取無住。是為菩薩摩訶
薩應圓滿通達真實理趣。及於此中無所執著。世尊。
云何菩薩摩訶薩應圓滿無生忍智。善現若菩薩摩
訶薩。忍一切法無生無滅。無所造作。及知名色畢竟
不生。是為菩薩摩訶薩應圓滿無生忍智。世尊云何

菩薩摩訶薩應圓滿說一切法一相理趣。善現。若菩
薩摩訶薩於一切法行不二相。是為菩薩摩訶薩應
圓滿說一切法一相理趣。世尊。云何菩薩摩訶薩應
圓滿滅除分別。善現。若菩薩摩訶薩於一切法不起
分別。是為菩薩摩訶薩應圓滿滅除分別。世尊。云何
菩薩摩訶薩應圓滿遠離諸想。善現。若菩薩摩訶薩
遠離一切小大無量想。是為菩薩摩訶薩應圓滿遠
離諸想。世尊。云何菩薩摩訶薩應圓滿遠離諸見。善
現。若菩薩摩訶薩。遠離一切聲聞獨覺等見。是為菩
薩摩訶薩應圓滿遠離諸見。世尊。云何菩薩摩訶薩
應圓滿遠離煩惱。善現。若菩薩摩訶薩。棄捨一切有
漏煩惱習氣相續。是為菩薩摩訶薩應圓滿遠離煩
惱。世尊。云何菩薩摩訶薩應圓滿奢摩他毗鉢舍那
地。善現。若菩薩摩訶薩。修一切智道相智一切相智。
是為菩薩摩訶薩應圓滿奢摩他毗鉢舍那地。世尊。
云何菩薩摩訶薩應圓滿調伏心性。善現。若菩薩摩
訶薩。於三界法。不樂不動。是為菩薩摩訶薩應圓滿
調伏心性。世尊。云何菩薩摩訶薩應圓滿寂靜心性。
善現。若菩薩摩訶薩善攝六根。是為菩薩摩訶薩應
圓滿寂靜心性。世尊。云何菩薩摩訶薩應圓滿無礙
智性。善現。若菩薩摩訶薩修得佛眼。是為菩薩摩訶
薩應圓滿無礙智性。世尊。云何菩薩摩訶薩應圓滿
無所愛染。善現。若菩薩摩訶薩於外六處能善棄捨。
是為菩薩摩訶薩應圓滿無所愛染。世尊。云何菩薩

摩訶薩應圓滿隨心所欲。往諸佛土。於佛眾會。自現
其身。善現。若菩薩摩訶薩修勝神通。從一佛國。趣一
佛國。供養恭敬尊重讚歎諸佛世尊。請轉法輪。饒益
一切。是為菩薩摩訶薩應圓滿隨心所欲往諸佛土。
於佛眾會自現其身。世尊。云何菩薩摩訶薩應圓滿
悟入一切有情心行。善現。若菩薩摩訶薩以一心智。
如實徧知一切有情心心所法。是為菩薩摩訶薩應
圓滿悟入一切有情心行。世尊。云何菩薩摩訶薩應
圓滿遊戲諸神通。善現。若菩薩摩訶薩。遊戲種種自
在神通。為見佛故。從一佛國。趣一佛國。亦復不生遊
佛國想。是為菩薩摩訶薩應圓滿遊戲諸神通。世尊。
云何菩薩摩訶薩應圓滿見諸佛土。如其所見而自
嚴淨種種佛土。善現。若菩薩摩訶薩。住一佛土。能見
十方無邊佛國。亦能示現。而曾不生佛國土想。又為
成熟諸有情故。現處三千大千世界轉輪王位而自
莊嚴。亦能棄捨而無所執。是為菩薩摩訶薩應圓滿
見諸佛土。如其所見而自嚴淨種種佛土。世尊。云何
菩薩摩訶薩應圓滿供養承事諸佛世尊。於如來身
如實觀察。善現。若菩薩摩訶薩為欲饒益諸有情故。
於法義趣。如實分別。如是名為以法供養承事諸佛。
又諦觀察諸佛法身。是為菩薩摩訶薩應圓滿供養
承事諸佛世尊。於如來身如實觀察。世尊。云何菩薩
摩訶薩應圓滿知諸有情根勝劣智。善現。若菩薩摩
訶薩。住佛十力。如實了知一切有情諸根勝劣。是為

菩薩摩訶薩應圓滿知諸有情根勝劣智。世尊。云何
菩薩摩訶薩應圓滿嚴淨佛土。善現。若菩薩摩訶薩。
以無所得而為方便。嚴淨一切有情心行。是為菩薩
摩訶薩應圓滿嚴淨佛土。世尊。云何菩薩摩訶薩應
圓滿如幻等持數入諸定。善現。若菩薩摩訶薩。住此
等持。雖能成辦一切事業而心不動。又修等持極成
熟故。不作加行。數數現前。是為菩薩摩訶薩應圓滿
如幻等持數入諸定。世尊。云何菩薩摩訶薩應圓滿
隨諸有情善根應熟。故入諸有。自現化生。善現。若菩
薩摩訶薩。為欲成熟諸有情類。殊勝善根。隨其所宜。
故入諸有。而現受生。是為菩薩摩訶薩隨諸有情善
根應熟。故入諸有自現化生。世尊。云何菩薩摩訶薩
應圓滿攝受無邊處所大願。隨有所願。皆令圓滿。善
現。若菩薩摩訶薩。巳具修六波羅蜜多。極圓滿故。或
為嚴淨諸佛國土。或為成熟諸有情類。隨心所願。皆
得圓滿。是為菩薩摩訶薩應圓滿攝受無邊處所大
願。隨有所願。皆令圓滿。世尊。云何菩薩摩訶薩應圓
滿隨諸天。龍。藥叉。健達縛。阿素洛。揭路荼。緊捺洛。莫
呼洛伽。人。非人等異類音智。善現。若菩薩摩訶薩。修
習殊勝詞無礙解。善知有情言音差別。是為菩薩摩
訶薩應圓滿隨諸天。龍。藥叉。健達縛。阿素洛。揭路荼。
緊捺洛。莫呼洛伽。人非人等異類音智。世尊。云何菩
薩摩訶薩應圓滿無礙辯說智。善現。若菩薩摩訶薩。
修習殊勝辯無礙解。為諸有情能無盡說。是為菩薩

摩訶薩應圓滿無礙辯說智。世尊。云何菩薩摩訶薩
應圓滿入胎具足。善現。若菩薩摩訶薩雖一切生處
實恒化生。而為饒益有情。現入胎藏。於中具足種種
勝事。是為菩薩摩訶薩應圓滿入胎具足。世尊。云何
菩薩摩訶薩應圓滿出生具足。善現。若菩薩摩訶薩。
於出胎時。示現種種希有勝事。令諸有情見者歡喜。
獲大利樂。是為菩薩摩訶薩應圓滿出生具足。世尊。
云何菩薩摩訶薩應圓滿家族具足。善現。若菩薩摩
訶薩。或生剎帝利大族姓家。或生婆羅門大族姓家。
所稟父母。無可譏嫌。是為菩薩摩訶薩應圓滿家族
具足。世尊。云何菩薩摩訶薩應圓滿種姓具足。善現。
若菩薩摩訶薩。常預過去諸大菩薩種姓中生。是為
菩薩摩訶薩應圓滿種姓具足。世尊。云何菩薩摩訶
薩應圓滿眷屬具足。善現。若菩薩摩訶薩。純以無量
無數菩薩而為眷屬。非諸雜類。是為菩薩摩訶薩應
圓滿眷屬具足。世尊。云何菩薩摩訶薩應圓滿生身
具足。善現。若菩薩摩訶薩。於初生時。其身具足一切
相好。放大光明。徧照無邊諸佛世界。亦令彼界六種
變動。有情遇者。無不蒙益。是為菩薩摩訶薩應圓滿
生身具足。世尊。云何菩薩摩訶薩應圓滿出家具足。
善現。若菩薩摩訶薩。於出家時。無量無數天龍藥叉
人非人等之所翼從。往詣道場。剃除鬚髮。服三法衣。
受持應器。引導無量無數有情。令乘三乘而趣圓寂。
是為菩薩摩訶薩應圓滿出家具足。世尊。云何菩薩

摩訶薩應圓滿莊嚴菩提樹具足。善現。若菩薩摩訶
薩殊勝善根。廣大願力。感得如是妙菩提樹。吠瑠璃
寶以為其莖。真金為根。枝葉華果。皆以上妙七寶所
成。其樹高廣。徧覆三千大千佛土。光明照耀。周徧十
方殑伽沙等諸佛世界。是為菩薩摩訶薩應圓滿莊
嚴菩提樹具足。世尊。云何菩薩摩訶薩應圓滿一切
功德具足。善現。若菩薩摩訶薩滿足殊勝福慧資糧。
成熟有情。嚴淨佛土。是為菩薩摩訶薩應圓滿一切
功德具足(卷五十四)。

世尊。云何當知巳圓滿第十法雲地菩薩摩訶薩。與
諸如來。應言無異。善現。是菩薩巳圓滿一切佛法故。
若復永斷一切煩惱習氣相續。便住佛地。是故當知。
巳圓滿第十法雲地菩薩摩訶薩。與諸如來。應言無
異。善現。當知是為菩薩摩訶薩發趣大乘。

巳上答發趣大乘竟。向下答如是大乘從何處出至
何處住。

善現。如是大乘。從三界中出。至一切智智中住。由為
一切智智而出三界故。然無二故。無出無至。所以者
何。若大乘。若一切智智。如是二法。非相應。非不相應。
非有色。非無色。非有見。非無見。非有對。非無對。咸同
一相。所謂無相。無相之法。無出無至。其有欲令無相
之法有出有至者。則為欲令一切法有出有至。所以
者何。一切法不能從三界中出。亦不能至一切智智
中住。何以故。一切法自性空故。無相之法。無動轉故。


次答大乘為何所住者。善現。如是大乘。都無所住。所
以者何。以一切法皆無所住。何以故。諸法住處不可
得故。然此大乘住無所住。

次答誰復乘是大乘而出者。善現。都無乘是大乘而
出者。所以者何。若所乘乘。若能乘者。由此為此所出
所至。及出至時。如是一切皆無所有。都不可得。何以
故。以一切法皆無所有。都不可得。畢竟淨故。

一切法非巳可得。非當可得。非現可得。畢竟淨故(辯大
乘品竟)。

般若綱要卷二
