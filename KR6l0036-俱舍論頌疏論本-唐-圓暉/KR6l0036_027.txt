











俱舍論頌疏論本第二十七


從此大文第二。明智所成功德。就中二。一
明不共法。二明共功德。就明不共法中
二。一舉數標名。二依名別釋。且初舉數標
名者。論云。如是已辨諸智差別。智所成德。
今當顯示。於中先辨佛不共德。且初成佛
盡智位。修不共佛法。有十八種。何為十八。
頌曰。


「　十八不共法
　謂佛十力等」



釋曰。佛十力。四無畏。三念住。及大悲。如
是合名十八不共法。餘聖所無故。名不共
法。

從此第二。依名別釋。就中有五。一明十
力。二明四無畏。三明三念住。四明大悲。五
明佛同異。就明十力中二。一明佛心力。
二明佛身力。且第一明心力者。論云。且佛
十力相別云何。頌曰。


「　力處非處十
　業八除滅道
　定根解界九
　遍趣九或十
　宿住死生俗
　盡六或十智
　宿住死生智
　依靜慮餘通
　瞻部男佛身
　於境無礙故」



釋曰。初六句出體。次兩句依地。次一句依
身。後一句釋力義也。力處非處十者。總標
也。一處非處智力。以十智為體。處謂合道
理義也。如說善因能感愛果。造不善業。
能招惡果。斯有是處。非處謂不合道理義

也。如說善因感惡果。造不善因。感愛果。
必無是處。佛智能知處非處故。名處非處
智力業八除滅道者。第二業異熟智力。以八
智為體。除滅道二智也。知如是類業。感
如是異熟。名業異熟智力。除滅道智者。以
業異熟非滅道攝故。業異熟智力。除滅道
智也。定根解界九者。此有四力。定謂第三
靜慮解脫(八解脫也)等持(三三摩地)等至智力(八等至也)　根謂
第四根上下智力。能知眾生信等五根有上
下故　解謂第五。種種勝解智力。能知眾生
種種喜樂。殊勝解故　界謂第六種種界智
力。能知眾生種種性故。此之四力。九智為
體。唯除滅智。以靜慮等。非滅諦故　遍趣
九或十者。遍趣謂第七遍趣行智力。一切諸
行。皆能趣果。名遍趣行。佛智能知。名遍趣
行智力。若謂但緣能趣為境。九智為體。
除滅智也。滅是所趣果。非能趣行故。故除
滅智。若謂亦緣所趣為境。十智為體。宿住
死生俗者。一第八宿住隨念智力。能知過去
宿住事故。二第九死生智力。能知眾生
死此生彼故。此二智力。緣事法故。俗智為
體　盡六或十智者。第十漏盡智力。言漏
盡者。謂涅槃擇滅也。若謂但緣漏盡為境。
名漏盡智力。以六智為體。除苦集道他心
四智。以此四智不緣滅故。若漏盡身中所
得智故。名漏盡智力。以十智為體　宿住
死生智依靜慮餘通者。宿住死生二力。依四
靜慮。起所餘八智。通依十一地起謂欲界四
禪。未至。中間。並四無色也　贍部男佛身者。

此之十力。依贍部洲男子佛身。於境無礙故
者。釋力義也。智於境中。知無礙故。名之為
力。由此十力。唯依佛身。唯佛永斷諸惑習
氣。於一切境。隨欲能知。餘聖不然。故不名
力。

從此第二。明身力。論云。如是諸佛遍於所
知。心力無邊云何身力。頌曰。


「　身那羅延力
　或節節皆然
　象等七十增
　此觸處為性」



釋曰。身那羅延力者。佛生身力。等那羅延。
此云人種神。或節節皆然者。或言表有餘師
說。佛身支節。一一皆具那羅延力。大德法救
說佛如來身力無邊。猶如心力。大覺獨覺。
及轉輪王。支節相連。有差別者。諸佛世尊。
似龍盤結。獨覺似鉤鎖。輪王似相鉤故。三
相望。力有勝劣。象等七十增者。明那羅延
力量也。象等七力。十十倍增。一十凡象力。
當一香象力。二十香象力。當一摩訶諾健
那力(此云大露形神)。三十摩訶諾健那力。當一鉢羅
塞建提力(此云勝蘊神)。四十鉢羅塞建提力。當一
伐浪伽力(此云妙支神)。五十伐浪伽力。當一遮弩
羅力(此云執持神)。六十遮弩羅力。當一那羅延力。
故象等七。十十倍增。名那羅延力也。此觸
處為性者。如是身力。觸處為體。謂所觸中。
大種差別。

從此第二。明四無畏。論云。四無畏相。差別
云何。頌曰。


「　四無畏如次
　初十二七力」



釋曰。四無畏者。一正等覺無畏。十智為體。

猶如初力(釋初字也)。二漏永盡無畏。或六智或
十智。為體。如第十力(釋十字也)。三說障法無畏。
八智為體。如第二力(釋二字也)四說出苦道無畏。
或九智或十智為體。如第七力(釋七字也)。正等覺
無畏者。謂佛自言。我於諸法。正等覺者。若
有世間沙門。梵志。天魔。梵等。依法立難。
言佛如來於如是法。非正等覺。無有是
處。設當有者。我於是事。正見無畏。故得安
穩無怖無畏。漏永盡者。謂佛自言。我於諸
漏已。得永盡。若沙門等。依法立難。言佛
於漏未得永盡。佛為通釋。無怖畏故。說
障法無畏者。佛說染法必能為障。若外道
難。言染非能障。佛為通釋。無怖畏故。說出
苦道無畏者。佛說修道必能出苦。若外難
言道非出苦。佛為通釋。無怖畏故。答難
無懼。故名無畏。

從此第三。明三念住。論云。佛三念住。相別
云何。頌曰。


「　三念住念慧
　緣順違俱境」



釋曰。三念住者。以念慧為體　一緣順境。
不生歡喜。念住。謂有弟子。一向敬佛。如來
緣之不生歡喜。捨而安住正念正智。名第
一念住　第二緣違境。不生憂戚念住。謂
有弟子。不恭敬佛。如來緣之。不生憂戚。
捨而安住正念正智。名第二念住　第三
緣順違境。不生歡戚念住。謂有弟子。一類
敬佛。一類不敬。如來緣之。不生歡戚。捨
而安住正念正智。名第三念住。頌言俱者。
即順違俱也。


從此第四。明大悲。論云。諸佛大悲。云何相
別。頌曰。


「　大悲唯俗智
　資糧行相境
　平等上品故
　異悲由八因」



釋曰。如來大悲。俗智為體。以緣一切有情
事境界故。問此大悲名。依何義立。答由五
義故。一資糧大。謂大福德智慧資糧。所成
辨故。二行相大。謂此力能於三苦境。作行
相故。三所緣大(釋頌境字)謂是總以三界有情。
為所緣故。四平等大。謂普利樂諸有情故。
五上品大。更無餘悲能齊此故　此與悲異
由八種因。一由自性異。大悲以無癡為體。
悲以無瞋為體。二由行相異。大悲作三苦
行相。悲唯作苦苦行相。三由所緣異。大悲
緣三界悲唯緣欲界也。四由依地異。大悲
依第四禪。悲依四靜慮。五由依身異。大悲
依佛身。悲依二乘身。六由證得異。大悲離
有頂。證。悲離欲界證。七由救濟異。大悲救
濟事成。悲唯希望救濟故。八由哀愍異。大
悲哀愍平等。悲哀愍不平等故。

從此第五。明佛同異。論云。已辨佛德異餘
有情。諸佛相望法等不。頌曰。


「　由資糧法身
　利他佛相似
　壽種性量等
　諸佛有差別」



釋曰。謂佛三等。一由資糧等圓滿故。二由
法身等成辨故。三由利他等究竟故　約
壽種性身量等殊。佛有差別。言壽別者。謂
佛壽有長短。言種別者。謂佛有生剎帝利
種。有生婆羅門種。言姓別者。謂佛有姓

喬答摩。有姓迦葉婆等。言量別者。謂佛身
有長丈六。有長千尺等。頌言等者。謂顯佛
法住久近等故。如是別者。所化有情。機宜
別故。佛有三德不可思議。一因圓德。二果圓
德。三恩圓德　因圓德者。復有四種。一無餘
修。福德。智慧。修無遺故。二長時修。三阿僧
祇耶修。無倦故。三無間修。剎那剎那。時無
廢故。四尊重修。恭敬所學。修無慢故　次
果圓德。復有四種。一智圓德。二斷圓德。三
威勢圓德。四色身圓德。智圓德中。復有四
種。一無師智自覺悟故。二一切智照真理
故。三一切種智照俗事故。四無功用智任運
起故。斷圓德中亦有四種一一切煩惱斷。二
一切定障斷。三畢竟斷。四並習斷　威勢圓
德。亦有四種。一難化必能化。二答難必決
疑。三立教必出離。四惡黨必能伏　色身圓
德。亦有四種。一具眾相。二具隨好。三具大
力。四內身骨堅。越金剛。外發神光。踰百千
日　後恩圓德。亦有四種。一能令永解脫。
三惡趣為三也。二令出善趣生死復為一
也。故名為四。又解安置善趣為一。安置三
乘為三故。名為四。總說如來圓德如是
　若別分折。則有無邊。唯佛世尊。能知能說。
諸有智者。聞說如斯。生信重心。徹於骨髓。
彼由一念極重信心。轉滅無邊。不定惡業。
攝受人天。殊勝涅槃。故說如來出興於世。
為諸智者無上福田。如薄伽梵。自說頌曰。

　若於佛福田　能殖少分善　初獲勝
善趣　後必得涅槃。


從此第二。明共功德。就中有二。一總標
名。二別解釋。且總標者。論云。已說如來不
共功德。共功德今當辨。頌曰。


「　復有餘佛法
　共餘聖異生
　謂無諍願智
　無礙解等德」



釋曰。復有佛法。與餘聖者。及異生共。謂無
諍。願智。四無礙解。此三二乘。亦有。五通。靜
慮。四無色。八等至。三等持。四無量。八解脫。
十遍處等。異生亦有。雖佛功德。超過一切。
然依類同。故說為共。

從此第二。別解釋。就中二。一明共聖德。二
明共凡德。就共聖德中四。一明無諍行。
二明願智。三明無礙解。四明依邊際定力
得。且初無諍者。論云。且辨無諍者。頌曰。


「　無諍世俗智
　後靜慮不動
　三洲緣未生
　欲界有事惑」



釋曰。無諍世俗智者。煩惱名諍。謂阿羅漢
觀有情苦。由煩惱生。恐他煩惱復緣己生。
故思引發如是相續。此智生時。令他有情
不緣己身。生貪瞋等。息煩惱諍。得無諍
名。此行但以俗智為體。後靜慮不動者。此
無諍行。依第四禪。發。樂通行中。此最勝故。
言不動者。六無學中。唯不動性有無諍智。
退法等五。不能自防。況能息他諸煩惱諍。
故唯不動。三洲緣未生者。唯人三洲。有無
諍智。緣未生者。緣未來惑。令不起故　欲
界有事惑者。謂緣未生迷事煩惱。諸無事惑。
不可遮防。內起隨應。總緣境故。

從此第二明願智論云辨無諍已次辨願

智頌曰。


「　願智能遍緣
　餘如無諍說」



釋曰。以願為先。引妙智起。如願而了。故
名願智。此智出體。依地種性。及所依身。與
無諍同。唯所緣別。願智遍緣一切法故。

從此第三。明無礙解。論云。已辨願智。無礙
解者。頌曰。


「　無礙解有四
　謂法義詞辯
　名義言說道
　無退智為性
　法詞唯俗智
　五二地為依
　義十六辯九
　皆依一切地
　但得必具四
　餘如無諍說」



釋曰。無礙解有四謂法義詞辯者。一法無礙
解。二義無礙解。三詞無礙解。四辯無礙解。名
義言說道無退智為性者。出體也。謂無退智。
緣能詮名。名法無礙解。名句文三。總說為
名。此名句文。持所說義。及生物解故。說名
為法　又無退智。緣所詮義。名義無礙解
　又無退智。緣方言詞。立為詞無礙解　又
無退智。緣契正理。無滯言說。及緣自在。定
慧二道。名辯無礙解。無滯言說。名之為辯。
定慧二道。能起辯說。道是辯因。故亦名辯。
是利根故。名無退智。智。緣名等。決斷無礙。
名無礙解。故四無礙。以無退智為體也。法
詞唯俗智者。此二無礙。緣名身等及世言詞
事境界故。唯俗智攝。五二地為依者。法無礙
解。通依五地。謂欲界四靜慮也。無色界中。
無名等故。詞無礙解。唯依二地。謂欲界初
靜慮也。二禪已上。以無尋伺故。義十六辯

九者。義無礙解。或十智或六智為體。謂若
諸法皆名為義。十智為體。若唯涅槃。名為
義者。六智為體。如漏盡通說　辯無礙解。
九智為體。唯除滅智。謂辯無礙。緣說道故
　皆依一切地者。此義及辯。二無礙解。通依
一切地起。謂九地也。但得必具四者。隨得一
時。必皆具四。餘如無諍說者。此四無礙。依
不動性。依三洲身。如無諍說。

從此第四。明依邊際定得。論云。如是所說
無諍行等。頌曰。


「　六依邊際得
　邊際六後定
　遍順至究竟
　佛餘加行得」



釋曰。六依邊際得者。無諍願智。四無礙解。此
六皆依邊際定得。邊際六者。此邊際定。體
有六種。謂四無礙。無諍願智。此六除詞。更
加延促壽等邊際。故體成六。謂無諍邊際。乃
至延促等邊際也。詞無礙解。雖依第四邊際
定發。體是欲界。初靜慮攝故。詞無礙解。非
邊際體　後定者第四定也。此明邊際唯依
第四禪故　遍順至究竟者。釋邊際名也。
從一切地。遍所隨順。增至究竟。故名邊際。
謂從欲界加行善心。入初靜慮。次第順入
乃至有頂。復從有頂。入無所有處。次第逆
入乃至欲界。復從欲界。次第順入。展轉乃
至第四靜慮。名一切地遍所隨順。謂專修
習第四靜慮。從下至中。從中至上。如是三
品。復各分三。上上品生。名至究竟。如是靜
慮。得邊際名。此中邊言。顯無越義。勝無越
此。故名為邊。際言為顯類義極義。如說

一頌。有四句故。名為四際。顯類義也。如
說涅槃名為實際。顯極義也。佛餘加行得
者。此邊際定。佛離染得。所餘聖者。唯加行
得。

從此第二。明共凡德。就中分六。一明六
通。二辨三明三明三示導。四別明神境。五
別釋眼耳。六明通種類。且第一明六通者。
論云。已辨前三唯共餘聖功德。於中亦共
凡德。且應辨通。頌曰。


「　通六謂神境
　天眼耳他心
　宿住漏盡通
　解脫道慧攝
　四俗他心五
　漏盡通如力
　五依四靜慮
　自下地為境
　聲聞麟喻佛
　二三千無數
　未曾由加行
　曾修離染得
　念住初三身
　他心三餘四
　天眼耳無記
　餘四通唯善」



釋曰。初三句者摽列六通。一神境智證通。神
謂等持。境謂行化。智證神境。無擁名通。二
天眼智證通。三天耳智證通。天眼天耳。所依
根也。智是二識相應慧體。智證於境。無擁名
通。四他心智證通。智證他心。無擁名通。五
宿住隨念智證通。於宿住事。隨所憶念。智
證宿住。無擁名通。六漏盡智證通。漏盡者
擇滅也。智證漏盡。無擁名通。或漏盡身中。
所有智證。名漏盡智證通　解脫道慧攝者。
出體也。此六神通。解脫道攝。慧為其體。四
俗他心五者。神境。天眼。天耳。宿住。此之四
通。俗智為體。他心智通。五智為體。謂法。類。

道。世俗。他心。漏盡通如力者。漏盡智通。如
漏盡力。或六智。或十智為體。五依四靜慮
者。前之五通。依四靜慮。問何緣此五。不依
無色。答初三種。通緣色為境　他心智通。
初修之時。以色為門。謂欲修時。先審觀己
身心二相變異相隨。謂心喜怒。形之於色。後
復觀他身心二相。由此加行。後得他心。於
他心等能如實知　若宿住通。漸次憶念分
位差別。謂憶前念。漸復逆觀於此生身十位
差別。次第而憶。乃至能憶中有已前一念之
心。名宿住通。加行成就。根本成時。能憶過
去生中。某處某姓。種種事故。依無色地。無
如是能。又於無色觀減止增。五通必依止
觀均地。未至等地。觀增止減。以增地故。亦
無通　自下地為境者。五通唯緣自下地境。
如神境通。於初禪發。能於初禪及下欲界。
行化自在。於上不然。勢力劣故。餘四通亦
爾。聲聞麟喻佛二三千無數者。諸大聲聞。能
於二千世界。起神通用。麟覺能於三千世
界。佛能於無數世界。神通自在　未曾由加
行曾修離染得者。此明五通於無始來。若未
曾得。由加行得。曾已串習。由離染得。念住
初三身他心三餘四者。念住分別。初之三通。
唯身念住。緣色起故。他心智通。唯三念住。
不知色故。無身念住。所餘宿住。及漏盡通。
四念住攝。謂緣五蘊一切法故。天眼耳無記
者。天眼耳二通。無記性攝。以二通體是眼耳
識相應慧故。謂眼耳識。生得善者。非異地
起。若色界生得。不能生定。今此二通。與定

相生。故二通體。唯無記性。四無記中。通果無
記。餘四通唯善者。除天眼耳。所餘四通性皆
是善。

從此第二。辨三明。論云。如契經說。無學三
明。彼於六通。以何為性。頌曰。


「　第五二六明
　治三際愚故
　後真二假說
　學有闇非明」



釋曰。第五二六明者。第五宿住通。是第一宿
住智證明。第二天眼通。是第二死生智證明。
第六漏盡通。是第三漏盡智證明　治三際
愚故者。於六通中。唯三名明。謂能對治三
際愚故。宿住智明。治前際愚。死生智明。治
後際愚。漏盡智明。治中際愚。後真二假說
者。此三明中。後漏盡明。容有是真。通無漏
故。前二名明。但是假說。以有漏故。學有闇
非明者。有學身中。雖有宿住及死生智。不
名明者。以彼身中有闇惑故。

從此第三。明三示導。論云。契經說有三種
示導。彼於六通以何為體。頌曰。


「　第一四六導
　教誡導為尊
　定由通所成
　引利樂果故」



釋曰。第一四六導者。第一神境通。名第一神
變示導。第四他心通。名第二記心示導。第六
漏盡通。名第三教誡示導。能示能導。得示
導名故　教誡導為尊者。三示導中。教誡示
導。最為尊勝。定由通所成者。教誡示導。定
由第六漏盡通。成故最為尊　前二示導。呪
藥亦成。非定由通故。非勝也。如有呪術。
名健駄利(此云持地也)持此便能。騰空自在　復

有呪術。名伊剎尼(此云觀察)持此便能。知他心
念。引利樂果故者。教誡示導。以能如實方便
說法。故能令他引當利益果(人天果也)。及安樂
果(涅槃果也)。前二示導。無此勝能。由是故教誡最
為尊勝也。

從此第四。別明神境。就中二。一正明神境。
二明能所化。且正明神境者。論云。神境二
言。為目何義。頌曰。


「　神體謂等持
　境二謂行化
　行三意勢佛
　運身勝解通
　化二謂欲色
　四二外處性
　此各有二種
　謂似自他身」



釋曰。神體謂等持者。神名所目。唯勝等持。
由此能為神變事故。境二謂行化者。神變
名境。境有二種。一行二化　行三意勢佛運
身勝解通者。釋行境也。行有三種。一者運
身。謂乘空行猶如飛鳥。二者勝解。謂極遠
方作近思惟便能速至。三者意勢。謂極遠方
舉心即至。此勢如意。得意勢名。意勢唯佛。
運身勝解。亦通二乘　化二謂欲色四二外
處性者。釋化境也。化有二種。一欲界化。
二色界化。欲界化四。謂四外處。色。香。味。
觸。名欲界化。色界化。二所謂色觸。名色界
化。以色界中無香味故。此各有二種謂似
自他身者。此二界化。各有二種。一似自
身化。二似他身化　身在欲界。化有四種。
謂作欲界自他二化。及作色界自他二化。
身在色界。化亦有四種。如欲界說。故總成
八。


從此第二。明能所化。論云。化作化事。為即
是通(問也)不爾(答也)云何(徵也)是通之果(答此能化心從神境通。
能化生是通果也)此有幾種。差別云何。頌曰。


「　能化心十四
　定果二至五
　如所依定得
　從淨自生二
　化事由自地
　語通由自下
　化身與化主
　語必俱非佛
　先立願留身
　後起餘心語
　有死留堅體
　餘說無留義
　初多心一化
　成滿此相違
　修得無記攝
　餘得通三性」



釋曰。能化心十四定果二至五者。從神境通。
生變化心。總有十四。謂初定果有二。二定
果有三。三定果有四。第四定果有五。且依
初禪。有二化心。一欲界攝。謂初禪。作欲界
化也。二初禪攝。謂初禪作初禪化也　第
二靜慮有三化心。二種如前。加第二禪化
也　第三靜慮。有四化心。三種如前。加第
三禪化　第四靜慮。有五化心。四種如前
加第四禪化　諸果化心。依自上地。必無
依下。如初禪化。依初禪名自。依二禪等。
名之為上。二禪等化。不依初禪。故無依
下。下地定心。不生上果者。謂勢力劣故。如
所依定得者。如得初禪定。必得初禪化。乃
至得第四禪定。必得第四定化。以果化心
與所依定。俱時得故。從淨自生二者。淨者
善靜慮也。自者化心也。此能化心。一從淨
生。二從自生。又此化心。能生二心。謂生淨
心。及生化心。謂從靜慮。起能化心。此心必

無直出觀義。且從淨定。地起初化心。此後
後化心。從自類化心。生最後化心。還生淨
定。故此化心。從二心生。能生二心。化事由
自地者。化前境事。由自地心。如化四境是
欲化心。化初禪境。是初禪化心。必無異地化
心生起異地化事故。語通由自下者。化所發
語。通自下心。謂欲初禪。化所發言。此言必
是自地心起。依二禪等化。所發言。此必依
下地心發。謂二禪等。無尋伺故。無發語心。
起下初禪心。而發語也。化身與化主語必俱
非佛者。若一化主。起多化身。要化主語時。
諸所化方語。言音詮表。一切皆同故。有伽陀
頌曰　一化主語時　諸所化皆語　一化主
若默　諸所化亦然。

佛則不爾。與所化語。
容不俱時。言音所詮。亦容有別。以佛定力
不思議故　問發語心起。化心已無。應無
化身。化如何語。答頌言先立願留身。後起餘
心語。謂先願力。留所化身。後起餘心。發語
表業。故雖化語二心不同。而依化身。亦得
發語。有死留堅體者。有說願力。留所化身。
亦得死後。如大迦葉留骨鎖身至慈尊世。
唯堅實體。可得久留。即骨鎖身。名堅實也。
謂簡肉等。餘說無留義者。有餘師說。無有
留身得至死後。迦葉留者。天神扶持。非願
力也。初多心一化成滿此相違者。初起化
事。由多化心。方能化作一所化事。後若成
滿。與此相違。但一化心。即能化作眾多化
事。修得無記攝者。此前十四。能變化心。從
定修生。無記性攝。四無記中。通果無記也。

餘得通三性者。餘生得等。能變化心。即通三
性如鬼神等所有化心。或善或惡。或是無
記。

從此第五。別釋眼耳。論云。天眼耳言。為目
何義。頌曰。


「　天眼耳謂根
　即定地淨色
　恒同分無缺
　取障細遠等」



釋曰。天眼耳者。謂眼耳通。依四靜慮。所生
淨色。眼耳二根。見色聞聲。名天眼耳。此名
天者。定地攝故。天眼有三。一者生得謂生
天中。二者修得即前所說。三者似天謂由業
得。如輪王鬼神。及中有等。唯有修得天眼
耳根。恒是同分。又無缺壞。能取被障細遠
等。諸方色聲。故有頌曰　肉眼於諸方　被
障細遠色　無能見功用　天眼見無遺。

從此第六。明五通種類。論云。前說化心修
得等異。神境等五亦有異耶(問也)。亦有(答也)。云何
(徵也)。頌曰。


「　神境五修生
　呪藥業成故
　他心修生呪
　又加占相成
　三修生業成
　除修皆三性
　人唯無生得
　地獄初能知」



釋曰。初五句明通種類。次一句三性分別。後
兩句約趣通局。神境通類總有五種。一者修
得。二者生得。三者呪得。四者藥得。五者業
得。他心智通類有四種。一者修得。二者生
得。三者呪得。四者占相。所餘天眼。天耳。宿
住。三通唯有三種。謂修。生。業　此五通中。
神境等三。若修得者。唯是善性。天眼天耳。

是無記性。除修得外。餘生得等。皆通三性。
人中都無生得通者。餘皆容有。於地獄趣。
初受生時。有生得他心智及宿住智。知過去
等。苦受逼已。更無所知。若修得通。唯人天
趣。能入定故。生得除人。通餘四趣。皆
有生得　呪藥二種。通人天鬼趣。占相唯
人也。
俱舍論頌疏論本第二十七

