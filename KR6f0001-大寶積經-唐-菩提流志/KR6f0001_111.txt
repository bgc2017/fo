











《大寶積經》卷第一百一十一

大唐三藏菩提流志奉　詔譯

淨信童女會第四十

如是我聞：

一時佛在舍衛國祇樹給孤獨園，
與大比丘眾五百人俱。菩薩摩訶薩八千人，
一切皆是眾所知識，得陀羅尼辯才無礙，具
足諸忍降伏魔怨，逮諸如來所得之法。其名
曰：持世菩薩、持道菩薩、持地菩薩、持大地菩
薩、樂慧菩薩、令信樂菩薩、妙色莊嚴菩薩、
寶焰菩薩、寶幢菩薩、寶思菩薩、寶處菩薩、
寶慧菩薩、寶德菩薩、寶光菩薩，復有賢劫諸
菩薩等，彌勒菩薩而為上首。復有六十無等
喻心諸菩薩等，文殊師利而為上首。復有十
六大士，賢護菩薩而為上首。復有二萬兜率
天子俱在會中。

是時世尊處大莊嚴藏師子
之座，無量百千大眾圍繞，光明照曜猶如日
月，威德殊勝如釋梵王，高出眾表如須彌山，
光焰猛盛猶大火炬，顧視安詳如大象王，說
法無畏如師子吼，蓋諸大眾如羅睺羅王，相
好莊嚴威光熾盛，出梵音聲遍滿三千大千
世界，為欲覺悟一切眾生普令安住決定勝
義，於大眾中而演說法。

時波斯匿王所生愛女名曰淨信，年在幼稚
顏貌端嚴，為諸眾生之所樂見。宿植善本修
習大乘，與五百童女前後圍繞，各持金鬘出
舍衛城詣祇陀林。至如來所頂禮佛足，右遶
三匝却住一面，即於佛前而說偈言：



「　「久積福善清淨業，
　滿足無邊功德海，
　令眾信樂皆歡喜，
　故我頂禮牟尼尊。
　顯現威光相奇特，
　開示法門眾寶處，
　身光一尋常照曜，
　我禮大慧清涼池。
　功德大樹福無盡，
　人中最尊世所讚，
　本願戒行已圓滿，
　故我頂禮應供尊。
　安住妙法常寂然，
　等心世間如一子，
　智慧善巧知諸行，
　示平坦路如導師。
　若有堅固勇進者，
　慈悲利益眾生類，
　如是菩薩正修行，
　唯願如來為宣說。
　云何當得堅固力，
　安住生死降魔眾？
　云何當得平等法？
　云何成熟諸眾生？
　云何如地如虛空，
　如風如水亦如火？
　云何得信住於法，
　如彼須彌師子王？
　云何遠離憎愛心，
　淨意質直無諛諂？
　云何出生施戒忍，
　精進禪定及解脫，
　智慧破諸煩惱闇，
　而常安住大方便，
　三昧總持無礙辯，
　住四無量五神通？
　云何得在諸佛前，
　常受化生知宿命？
　頭陀無諍住蘭若，
　調伏其心滅煩惱，
　持戒修習菩提道，
　證甘露滅降魔怨，
　施眾安樂轉法輪，
　如是正道願宣說。」」



爾時世尊告淨信童女言：「菩薩若能成就八
力，於生死中堅固勇猛而無疲倦。何等為八？
一志樂力無諂誑故，二勝解力離諸惡故，三
加行力常修善故，四淨信力深信業報故，五
菩提心力不求小乘故，六大慈力不害眾生
故，七大悲力堪忍諸惡故，八善友力時時警
覺故。童女！是名八力。菩薩成就如是力故，堅

固勇猛於生死中無所染著。」

爾時世尊重說
偈言：


「　「志樂勇猛，
　離諸諂誑，
　常行質直，
　正趣菩提。
　以勝解力，
　遠離眾惡，
　純修善行，
　住於正勤。
　加行具足，
　恒善觀察，
　精進堅固，
　安樂眾生。
　淨信力故，
　了知業報，
　信於佛智，
　攝受世間。
　菩提心力，
　遠離小乘，
　不斷佛種，
　安住法性。
　大慈力故，
　等觀眾生，
　無愛無憎，
　不生恚害。
　大悲力故，
　堪忍眾惡，
　不染生死，
　亦無疲厭。
　以善友力，
　常相警悟，
　心不退沒，
　安住菩提。
　彼勇進者，
　得是八力，
　當坐道場，
　破諸魔眾。」



「復次童女！菩薩成就八種法故，住於平等。何
等為八？一者一切眾生平等本無我故，二者
一切法平等諸法寂靜故，三者一切剎平等
入空界故，四者一切智平等平等說法故，五
者一切行平等因緣無性故，六者一切乘平
等等無為故，七者心平等心如幻故，八者諸
魔平等煩惱為先不可得故。是為八法住於
平等。」

爾時世尊重說偈言：


「　「眾生本無我，
　念念不可得，
　住於平等者，
　應當如是觀。
　一切法平等，
　本性常空寂，
　文字有分別，
　諸法本無差。
　十方諸剎土，
　邊際不可得，
　其性如虛空，
　佛國常平等。
　三世諸如來，
　住法界平等，

　無邊智解脫，
　佛佛皆如是。
　眾生本緣起，
　一切皆平等，
　善知其所行，
　如應為開悟。
　眾生若干種，
　了知如幻化，
　內外無所取，
　自性常清淨。
　諸乘種種說，
　無為性平等，
　導師善方便，
　分別說三乘。
　現住煩惱魔，
　煩惱無所有，
　天魔及蘊死，
　境界悉皆空。」



「復次童女！菩薩成就八種法故，離諸憎愛。
何者為八？一慈，二悲，三者常行利益，四者
不染世法，五者不著自身，六者常修定心，七
者捨離身命，八者觀察煩惱。修此八法能離
憎愛。」

爾時世尊重說偈言：


「　「堅被慈心鎧，
　哀悲於一切，
　安住平等心，
　則不生憎愛。
　智人行利益，
　常施他安樂，
　得利不自高，
　輕毀不生恨，
　不為八風動，
　則不生憎愛。
　於己若於他，
　不生憎愛想，
　諸想悉捨離，
　境界無所著。
　常自觀其身，
　不惜於軀命，
　智者於苦樂，
　不動如虛空。
　善觀察煩惱，
　我我所俱離，
　持行恒如地，
　則不生憎愛。」



「復次童女！菩薩成就八種法故，於生死中無
有疲倦。何等為八？一者善根廣大故，二者觀
察眾生故，三者常得見佛修供養故，四者得
見無量諸佛剎故，五者常求佛智故，六者了

知生死猶如夢故，七者於殊勝法無怯弱故，
八者觀察前際及以後際如實際故。」

爾時世
尊重說偈言：


「　「若諸行道者，
　修善無瑕垢，
　如空月清淨，
　度脫苦眾生，
　攝諸功德故，
　生死無疲倦。
　觀察眾生性，
　堅固行精進，
　於無量佛剎，
　恭敬供養佛，
　是故十力者，
　生死無疲倦。
　無量無邊世，
　說不思議法，
　不斷三寶種，
　當成於法王，
　堅持禁戒者，
　生死無疲倦。
　了知生死性，
　如夢如雲電，
　於法得解脫，
　生死無疲倦。
　安住於菩提，
　喜心常悅豫，
　度於方便岸，
　生死無疲倦。
　常修殊勝法，
　如空月增長，
　愛樂佛功德，
　生死無疲倦。
　生死無邊際，
　常住於實際，
　一念慧相應，
　生死無疲倦。」



「復次童女！成就八法心界平等。何者為八？一
者心如地故，二者心如水故，三者心如火故，
四者心如風故，五者心如虛空故，六者心等
法界故，七者心等解脫故，八者心等涅槃故。
是名八種心界平等。」

爾時世尊重說偈言：


「　「等心如地，
　荷負一切，
　於善於惡，
　無所增減。
　等心如水，
　洗諸垢穢，
　養育世間，
　除煩惱渴。
　等心如火，
　燒滅煩惱，
　大炬光明，
　無所不燎。

　等心如風，
　無處無依，
　飃戒聞香，
　流遍三世。
　等心如空，
　離見清淨，
　遍入一切，
　而不隨魔。
　等心法界，
　善得安住，
　不增不減，
　常入平等。
　聲聞緣覺，
　所得解脫，
　無有縛者，
　亦無解者。
　生死涅槃，
　無來無去，
　安住寂靜，
　遍遊三世。」



「復次童女！有八種法，菩薩成就出生菩提。何
等為八？一者施出生捨諸有故，二者戒出生
無所犯故，三者忍出生無瞋恚故，四者精進
出生不懈退故，五者禪出生行方便故，六
者慧出生持戒多聞故，七者梵住出生解脫
寂靜故，八者神通出生常在定故。」

爾時世尊
重說偈言：


「　「常修行施者，
　離諸貪熱惱，
　不希求果報，
　迴向佛菩提。
　持戒為大乘，
　割截無瞋恨，
　志求大安樂，
　除習證真滅。
　菩薩行精進，
　多劫為眾生，
　忍苦遊世間，
　精進力增長。
　修行禪定者，
　遠離諸戲論，
　到諸禪彼岸，
　而不隨禪生。
　大慧無等倫，
　永離諸邊見，
　了知世空寂，
　癡闇滅無餘。
　寂靜修梵住，
　淨除諸惡道，
　常為釋梵王，
　勤修諸義利。
　神通遊佛剎，
　侍佛聽聞法，
　善知諸性欲，
　說法度眾生。」



「復次童女！菩薩成就八種法故，得陀羅尼辯

才無礙。何等為八？一者尊重法故，二者承事
和上阿闍梨故，三者求法無厭故，四者如聞
演說故，五者不慳悋法故，六者不揚他惡故，
七者愛敬法師如和上故，八者不見他過勸
離過故。是名八法，菩薩成就具足總持辯才
無礙。」

爾時世尊重說偈言：


「　「志樂常求法，
　事師親善友，
　遠離惡知識，
　得無盡藏持。
　多聞無厭足，
　勇猛勤求法，
　如聞而演說，
　不希求利養，
　得清淨辯才。
　能令眾歡喜，
　欣樂行法施，
　遠離於慳嫉，
　行法無所著，
　獲得陀羅尼。
　護戒自觀身，
　不求他過失，
　慈悲為依止，
　發語不非時，
　當得無礙辯。
　度言說彼岸，
　於善說法者，
　愛敬如師想，
　隱過勸離惡，
　獲無盡海持。」



「復次童女！菩薩成就八種法故，於諸佛前蓮
花化生。何者為八？一者乃至失命不說他過，
二者勸化眾生令歸三寶，三者安置一切於
菩提心，四者梵行無染，五者造立佛像置蓮
花座，六者憂惱眾生令除憂惱，七者於貢高
人常自謙下，八者不惱他人。」

爾時世尊重說
偈言：


「　「假令苦逼身，
　終不說他過，
　常稱歎三寶，
　化生諸佛前。
　勸發菩提心，
　令求一切智，
　常修於梵行，
　化生諸佛前。

　黃金嚴佛像，
　坐寶蓮花座，
　除眾生憂惱，
　化生諸佛前。
　於彼憍慢人，
　謙卑如弟子，
　不令他生惱，
　化生諸佛前。」



「復次童女！有八種法，菩薩成就頭陀功德，常
樂住於阿蘭若處。何等為八？一者少欲，二者
知足，三者滿足善法，四者以善自養，五者常
持聖種，六者見生死患心常厭離，七者恒觀
無常苦空無我，八者深信堅固不隨他教。」

爾
時世尊重說偈言：


「　「少欲知足不放逸，
　法喜眾善為資養，
　愛樂常修於聖種，
　見生死患生怖心，
　由是常樂行頭陀，
　如犀一角獨無侶。
　有為之法苦無我，
　慧心深信住正勤，
　自見於法不隨他，
　常處空閑佛所讚，
　頭陀遠離無惱患，
　無諸諍論眾過失，
　遠離眷屬絕稱譽，
　由是樂住阿蘭若。」



「復次童女！菩薩成就八種法故，摧伏魔怨。何
等為八？一者入於性空，二者信於無相，三者
信於無願，四者了知無作，五者內無疑惑，六
者忍於無生，七者決了無性，八者於一切法
方便觀察不壞於如。」

爾時世尊重說偈言：


「　「於空無相及無願，
　得三解脫降魔怨。
　有為無為無二相，
　證於無生得解脫，
　諸法無生如是忍，
　彼等降伏諸魔怨。
　於此無生無滅中，
　蘊界無我猶如幻，
　決定了知法無性，
　不壞於如巧方便，
　分別諸法為魔業，
　捨離分別則降魔。
　智慧方便二俱行，
　若有若空無所住，

　修習如是殊勝法，
　得善方便妙色身。」



「復次童女！菩薩成就八種法故，不離菩提。何
者為八？一者正見，成熟邪見眾生故；二者正
念，悲愍邪念眾生故；三者正語，愍諸邪語
故；四者正業，攝諸邪業故；五者正精進，度邪
勤者故；六者正命，不捨邪命眾生故；七者正
思惟，令離邪思惟故；八者正定，發起增進邪
定者故。」

爾時世尊重說偈言：


「　「成就正見者，
　化彼諸邪見；
　常修行正念，
　哀悲邪念者；
　清淨正言說，
　愍諸邪語者；
　安住於正業，
　攝諸邪業者；
　常修於正勤，
　不捨邪勤者；
　相應正淨命，
　攝諸邪命者；
　智者正思惟，
　哀愍邪思者；
　常住於正定，
　攝諸邪定者。
　無上八正道，
　安隱度暴流，
　復渡漂流者，
　是大菩提道。
　聲聞及緣覺，
　草筏唯自渡，
　菩薩廣運濟，
　如彼大船師。」



「復次童女！菩薩成就八種法故，證甘露道。
何等為八？一者住於無諍之法，二者善守無
障礙心，三者常觀如實之義，四者住菩提心
修習六念，五者精勤修習諸波羅蜜，六者積
集善根成熟眾生，七者住於大悲攝受正法，
八者得無生忍住不退轉。」

爾時世尊重說偈
言：


「　「常修無諍行，
　住大沙門法，
　遠離瞋恚過，
　積集諸善根。

　善觀如實義，
　得諸無盡辯，
　安住菩提心，
　常念於無念。
　一切波羅蜜，
　勤修無退轉，
　得諸方便力，
　由是度眾生。
　能以法王財，
　悲心施一切，
　速證無生忍，
　不退轉菩提。
　若能如是行，
　佛法不難得，
　不久降魔眾，
　證最上菩提。」」



爾時淨信童女聞是法已歡喜踊躍，白佛言：
「世尊！成熟幾法能轉女身？」

佛告童女：「成就
八法當轉女身。何等為八？一者不嫉，二者不
慳，三者不諂，四者不瞋，五者實語，六者不惡
口，七者捨離貪欲，八者離諸邪見。童女！修此
八法速轉女身。」

爾時世尊重說偈言：


「　「不嫉妬他人，
　離慳常樂法，
　不行於諂誑，
　厭患女人身。
　慈心捨離瞋，
　常修於實語，
　除貪離惡口，
　安住正見中。
　若厭女人身，
　應修如是法，
　便當速得轉，
　受善丈夫身。」



「復次童女！成就八法能轉女身。何者為八？一
者尊重於佛深樂於法，二者恭敬供養戒忍
多聞沙門婆羅門，三者於夫男女及以居家
不生愛著，四者受持禁戒無所缺犯，五者於
一切人不生邪念，六者增上意樂厭離女身，
七者住菩提心大丈夫法，八者觀世家業如
幻如夢。」

爾時世尊重說偈言：


「　「敬佛深樂法，
　尊重戒多聞，
　不生貪愛心，
　女身速當轉。

　持戒具慚愧，
　不妄念他人，
　安住菩提心，
　不樂餘乘法，
　由是速能轉，
　不淨女人身。
　勝志得厭心，
　一切皆如幻，
　諸法本無動，
　因緣性空寂，
　勤修如實法，
　速得丈夫身。」」



爾時淨信童女以所持金鬘散於佛上，於虛
空中變成真金宮殿樓閣，於宮殿中有化如
來坐於金座。時五百童女各各解身莊嚴之
具散彼佛上，亦於空中變金樓閣，寶帳寶蓋
種種莊嚴。爾時五百童女見大神變，異口同
音而說偈言：


「　「世尊人中最殊勝，
　哀愍利益諸眾生，
　我今已發菩提心，
　志樂相應住調伏，
　為世導師施安樂，
　我當供養人中尊。
　聞法已離於塵垢，
　我等無復諸疑惑，
　方離女身眾染污，
　永破煩惱降魔怨。
　十方無量俱胝佛，
　我當歡喜常供養，
　安住施戒勤精進，
　忍辱禪定善調心，
　智慧方便攝眾生，
　當證最上菩提道。
　利益無量人天眾，
　悉令發起大乘心，
　我等當能師子吼，
　我等當作人天師。」」



爾時世尊便現微笑，諸佛常法種種色光，青
黃赤白紅紫頗梨從佛口出，遍照無量無邊
世界乃至梵世，遶佛三匝還從頂入。爾時長
老阿難從座而起，白佛言：「世尊！何因何緣現
此微笑？」

佛告阿難：「汝見淨信童女不？」

阿難白
言：「唯然已見。」

佛言：「阿難！是淨信等五百童女
人中壽盡，當捨女身生兜率陀天，承事供養

彌勒世尊及賢劫中一切如來。是淨信童女
過八萬四千俱胝那由他劫，於電光世界當
得作佛，號光明莊嚴王如來。劫名常光。其佛
壽命如兜率陀天十二千歲，其國純以無量
無邊大菩薩眾而為眷屬，是五百童女於此
眾中最為上首；猶如我今六十菩薩，文殊師
利而為上首。阿難！若有女人得聞此經，受持
讀誦，盡此女身後不復受，速證阿耨多羅三
藐三菩提。」

佛說此經已，淨信等五百童女，及
一切世間天、人、阿脩羅，聞佛所說，皆大歡喜，
信受奉行。

《大寶積經》彌勒菩薩問八法會第四十一
元魏三藏菩提留支譯

如是我聞：

一時婆伽婆住王舍城耆闍崛山
中，與大比丘眾千二百五十人俱，并諸菩薩
摩訶薩十千人等。

爾時彌勒菩薩摩訶薩即從座起，偏袒右肩。
右膝著地，合掌向佛，白佛言：「世尊！我今欲以
少法問於如來、應、正遍知，不審世尊聽許以
不？」

爾時世尊告彌勒菩薩摩訶薩言：「彌勒！隨
汝心念問於如來、應、正遍知，我當為汝分別
解說，令汝心喜。」

爾時彌勒菩薩摩訶薩白佛
言：「世尊！如是，願樂欲聞。世尊！諸菩薩摩訶薩
畢竟成就幾法，不退阿耨多羅三藐三菩提，
於勝進法中不退不轉，行菩薩行時降伏一
切諸魔怨敵，如實知一切法自體相，於諸世
間心不疲倦，以心不疲倦故不依他智，速疾
成就阿耨多羅三藐三菩提？」

爾時世尊告彌勒菩薩摩訶薩言：「善哉善哉。

彌勒！汝今乃能問於如來如是深義。」佛復告
彌勒菩薩摩訶薩言：「汝今應當一心諦聽，吾
當為汝分別解說如是深義。」

即時彌勒菩薩
摩訶薩白佛言：「世尊！如是，願樂欲聞。」

佛復
告彌勒菩薩摩訶薩言：「彌勒！若諸菩薩摩訶
薩畢竟成就八法，不退阿耨多羅三藐三菩
提，於勝進法中不退不轉，行菩薩行時降伏
一切諸魔怨敵，如實知一切法自體相，於諸
世間心不疲倦，以心不疲倦故不依他智，速
疾成就阿耨多羅三藐三菩提。何等為八？彌
勒！所謂諸菩薩摩訶薩成就深心、成就行心、
成就捨心、成就善知迴向方便心、成就大慈
心、成就大悲心、成就善知方便、成就般若波
羅蜜。

「彌勒！云何諸菩薩摩訶薩成就深心？
彌勒！若諸菩薩摩訶薩聞讚歎佛及毀呰佛，
其心畢竟於阿耨多羅三藐三菩提堅固不
動；聞讚歎法及毀呰法，其心畢竟於阿耨多
羅三藐三菩提堅固不動；聞讚歎僧及毀呰
僧，其心畢竟於阿耨多羅三藐三菩提堅固
不動。彌勒！如是諸菩薩摩訶薩畢竟成就深
心。

「彌勒！云何諸菩薩摩訶薩成就行心？彌
勒！若諸菩薩摩訶薩遠離殺生、遠離偷盜、遠
離邪婬、遠離妄語、遠離兩舌、遠離惡口、遠離
綺語，彌勒！如是諸菩薩摩訶薩畢竟成就行
心。

「彌勒！云何諸菩薩摩訶薩成就捨心？彌
勒！若諸菩薩摩訶薩是能捨主、是施主，施諸
沙門及婆羅門、貧窮乞匃下賤人等，衣食臥
具隨病湯藥所須之物，彌勒！如是諸菩薩摩
訶薩畢竟成就捨心。

「彌勒！云何諸菩薩摩訶

薩成就善知迴向方便心？彌勒！若諸菩薩摩
訶薩所修善根謂身口意業！皆悉迴向阿
耨多羅三藐三菩提，彌勒！如是諸菩薩摩
訶薩畢竟成就善知迴向方便心。

「彌勒！云
何諸菩薩摩訶薩成就大慈心？彌勒！若諸菩
薩摩訶薩畢竟成就大慈身業、畢竟成就大
慈口業、畢竟成就大慈意業，彌勒！如是諸菩
薩摩訶薩畢竟成就大慈心。

「彌勒！云何諸菩
薩摩訶薩成就大悲心？彌勒！若諸菩薩摩訶
薩畢竟成就不可譏呵身業、畢竟成就不可
譏呵口業、畢竟成就不可譏呵意業，彌勒！如
是諸菩薩摩訶薩畢竟成就大悲心。

「彌勒！云
何諸菩薩摩訶薩成就善知方便？彌勒！若諸
菩薩摩訶薩善知世諦、善知第一義諦、善知
二諦，彌勒！如是諸菩薩摩訶薩畢竟成就善
知方便。

「彌勒！云何諸菩薩摩訶薩成就般若波羅蜜？
彌勒！若諸菩薩摩訶薩如是覺知，依此法有
此法，依此法生此法，所謂無明緣行、行緣識、
識緣名色、名色緣六入、六入緣觸、觸緣受、
受緣愛、愛緣取、取緣有、有緣生、生緣老死
憂悲苦惱，如是唯有大苦聚集。彌勒！此法無
故此法無，此法滅故此法滅，所謂無明滅則
行滅、行滅則識滅、識滅則名色滅、名色滅則
六入滅、六入滅則觸滅、觸滅則受滅、受滅則
愛滅、愛滅則取滅、取滅則有滅、有滅則生滅、
生滅則老死憂悲苦惱滅，如是唯有大苦聚
集滅。彌勒！如是諸菩薩摩訶薩畢竟成就
般若波羅蜜。

「彌勒！是名諸菩薩摩訶薩畢竟

成就八法，不退阿耨多羅三藐三菩提，於
勝進法中不退不轉，行菩薩行時降伏一切
諸魔怨敵，如實知一切法自體相，於諸世間
心不疲倦，以心不疲倦故不依他智，速疾成
就阿耨多羅三藐三菩提。」

佛說此經已，彌勒
菩薩摩訶薩及餘諸菩薩摩訶薩，比丘、比丘
尼、優婆塞、優婆夷，天、龍、夜叉、乾闥婆、阿脩羅、
迦樓羅、緊那羅、摩睺羅伽、人非人等，一切大
眾聞佛所說，皆大歡喜，信受奉行。

《大寶積經》彌勒菩薩所問會第四十二
大唐三藏菩提流志譯

如是我聞：

一時佛在波羅奈國施鹿林中，與
大比丘眾五百人俱，一切皆為眾所知識。其
名曰：阿若憍陳如、摩訶迦葉、優樓頻螺迦葉、
伽耶迦葉、那提迦葉、舍利弗、大目揵連、阿
難、羅睺羅等，而為上首。復有菩薩摩訶薩一
萬人俱，其名曰：善意菩薩、增上意菩薩、堅固
意菩薩、師子意菩薩、觀世音菩薩、大勢至菩
薩、辯積菩薩、美音菩薩、勝幢菩薩、信慧菩
薩、水天菩薩、帝勝菩薩、帝天菩薩、無攀緣菩
薩、具辯才菩薩、神通妙華菩薩、彌勒菩薩、
文殊師利法王子等，而為上首。

爾時世尊，無量百千大眾圍遶供養恭敬而
為說法。是時彌勒菩薩摩訶薩在眾會中，即
從座起，偏袒右肩右膝著地，合掌頂禮而白
佛言：「世尊！我有少疑，今欲諮問，唯願如來見
垂聽許。」

佛告彌勒菩薩言：「若有所疑，今恣汝
問，當為解說令得歡喜。」

爾時彌勒菩薩聞佛
許已，歡喜踊躍而白佛言：「世尊！菩薩成就幾

法，離諸惡道及惡知識，而能速證阿耨多羅
三藐三菩提耶？」

佛告彌勒菩薩言：「善哉善哉。
彌勒！汝今為欲哀愍一切，利益安樂天人世
間，能問如來如是深義。汝應諦聽，善思念之，
吾當為汝分別解說。」

彌勒菩薩即白佛言：「唯
然世尊！願樂欲聞。」

佛告彌勒言：「菩薩成就
一法，離諸惡道及惡知識，速能證得阿耨多
羅三藐三菩提。云何為一？所謂發勝意樂菩
提之心。是名為一。彌勒！復有二法，離諸惡道
及惡知識，速能證得阿耨多羅三藐三菩提。
云為何二？一者於奢摩他常勤修習，二者於
毘鉢舍那而得善巧。是名為二。彌勒！復有三
法，離諸惡道及惡知識，速能證得阿耨多羅
三藐三菩提。云何為三？一者成就大悲，二者
修習空法，三者於一切法不生分別。是名為
三。彌勒！復有四法，離諸惡道及惡知識，速能
證得阿耨多羅三藐三菩提。云何為四？一者
安住淨戒，二者離諸疑網，三者樂阿蘭若，
四者起正見心。是名為四。彌勒！復有五法，離
諸惡道及惡知識，速能證得阿耨多羅三藐
三菩提。云何為五？一者住於空法，二者不求
他過，三者常自觀察，四者愛樂正法，五者攝
護於他。是名為五。彌勒！復有六法，離諸惡道
及惡知識，速能證得阿耨多羅三藐三菩提。
云何為六？一者無有貪欲，二者不生瞋恚，三
者不起愚癡，四者常離麁語，五者住於空性，
六者心如虛空。是名為六。彌勒！復有七法，
離諸惡道及惡知識，速能證得阿耨多羅三
藐三菩提。云何為七？一者住於正念，二者成

就擇法，三者發起精進，四者常生歡喜，五
者身得輕安，六者住諸禪定，七者具足行捨。
是名為七。彌勒！復有八法，離諸惡道及惡知
識，速能證得阿耨多羅三藐三菩提。云何為
八？一者正見，二者正思惟，三者正語，四者正
業，五者正命，六者正勤，七者正念，八者正
定。是名為八。彌勒！復有九法，離諸惡道及惡
知識，速能證得阿耨多羅三藐三菩提。云何
為九？一者速離諸欲惡不善法，安住初禪尋
伺喜樂心一境性；二者遠離尋伺，安住二禪
內淨喜樂心一境性；三者遠離於喜，安住三禪
捨念慧樂心一境性；四者遠離憂苦及以喜
樂，安住四禪捨念清淨無苦無樂心一境性；
五者超過色想無異攀緣，安住無邊虛空處
定；六者超過無邊空處定已，而能安住無邊
識定；七者超過無邊識處定已，而能安住無
所有定；八者超過無所有處定已，安住非想
非非想定；九者超過非想非非想處定已，而
能安住滅受想定。是名為九。彌勒！復有十
法，離諸惡道及惡知識，速能證得阿耨多羅
三藐三菩提。云何為十？一者善能成就金剛
三昧，二者成就處非處相應三昧，三者成就
方便行三昧，四者成就遍照明三昧，五者成
就普光明三昧，六者成就普遍照明三昧，七
者成就寶月三昧，八者成就月燈三昧，九者
成就出離三昧，十者成就勝幢臂印三昧。是
名為十。彌勒！菩薩成就如是法已，離諸惡
道及惡知識，速能證得阿耨多羅三藐三菩
提。」

爾時彌勒菩薩得聞是法心大歡喜，偏袒

右肩右膝著地，合掌恭敬，即於佛前以偈讚
曰：


「　「佛於過去劫，
　捨所愛妻子，
　頭目及骨髓，
　到於施彼岸。
　佛常護禁戒，
　如犛牛愛尾，
　最勝無倫匹，
　到於戒彼岸。
　佛以忍辱力，
　捨離於違諍，
　不求人過惡，
　到於忍彼岸。
　佛以精進力，
　得無上寂靜，
　究竟常安樂，
　到於勤彼岸。
　佛以禪定力，
　能滅諸罪垢，
　為天人導師，
　到於定彼岸。
　佛以智慧力，
　善了知諸法，
　自性無所有，
　到於慧彼岸。
　佛於菩提樹，
　降伏諸魔軍，
　具足最勝智，
　成就無上道。
　導師無畏力，
　於波羅奈國，
　轉清淨法輪，
　摧破諸外道。
　無上大智慧，
　出過於世間，
　能放淨光明，
　善說諸法要。
　如來清淨色，
　智慧及功德，
　超過諸世間，
　能到於彼岸。」」



爾時阿難白佛言：「世尊！是彌勒菩薩甚為希
有，而能成就無量辯才，隨眾生念平等說法，
而於文字無所繫著。」

佛告阿難：「如是如是，如
汝所說。阿難！彌勒菩薩豈唯今日能於我前
以偈讚佛。乃往過去十無數劫，爾時有佛，號
焰光遊戲妙音自在王如來、應供、正遍知、明行
足、善逝、世間解、無上士、調御丈夫、天人師、佛、世

尊。爾時有一婆羅門子名曰賢壽，諸相具足
見者歡喜。從園苑出，見彼如來端正殊妙諸
根寂靜，得奢摩他如清淨池無諸垢穢，三
十二相八十種好而自莊嚴，如娑羅樹其花
開敷，如須彌山出過一切，面貌熙怡如月盛
滿，威光赫奕如日顯曜，形量周圓如尼俱陀
樹。是時賢壽覩佛如來殊勝之相，心生淨信
作是思惟：『希有世尊乃能成就如是無量功
德莊嚴。我亦願於當來之世，成就如是功德
之身。』發是願已投身於地，復自念言：『若當來
世得佛身者，唯願如來足蹈我上。』爾時彼佛
知賢壽意，即以其足蹈賢壽身，當下足時得
無生法忍。世尊迴顧告諸比丘：『汝等勿以足
蹈賢壽。何以故？此是菩薩摩訶薩，今已證得
無生法忍，復能成就天眼、天耳、他心、宿住神
境智通。』爾時賢壽即於佛前以偈讚曰：


「　「『佛於十方界，
　最尊無有上，
　超過諸世間，
　我今稽首禮。
　如來大光明，
　掩蔽於日月，
　超過諸世間，
　我今稽首禮。
　譬如師子吼，
　諸獸咸怖畏，
　世尊大威德，
　摧伏諸外道。
　眉間白毫相，
　猶如頗梨光，
　普照于世間，
　超過於一切。
　世尊無與等，
　足蹈千輻輪，
　清淨化世間，
　能動於大地。
　成就出離道，
　超過煩惱海，
　以諸功德財，
　隨意皆施與。
　如來清淨戒，
　猶如於大地，

　出生諸功德，
　無有愛憎想。
　以智慧力故，
　了知諸法空，
　眾生及壽者，
　分別不可得。
　善了眾生性，
　心行及所趣，
　為世作明燈，
　饒益於一切。
　世間苦逼迫，
　漂溺於暴流，
　常為諸眾生，
　起大精進力。
　世尊離煩惱，
　生老及病死，
　處世如虛空，
　一切無所染。
　智慧大威光，
　能破一切闇，
　永離貪瞋癡，
　我今稽首禮。』」」



佛告阿難：「賢壽菩薩所獲神通，從是已來不
復退失。於意云何？爾時賢壽豈異人乎？今此
會中彌勒菩薩摩訶薩是。」

阿難白佛言：「世尊！
若彌勒菩薩久已證得無生法忍，何故不得
阿耨多羅三藐三菩提耶？」

佛告阿難：「菩薩有
二種莊嚴、二種攝取，所謂攝取眾生、莊嚴眾
生，攝取佛國、莊嚴佛國。彌勒菩薩於過去世
修菩薩行，常樂攝取佛國、莊嚴佛國。我於往
昔修菩薩行，常樂攝取眾生、莊嚴眾生。然彼
彌勒修菩薩行經四十劫，我時乃發阿耨多
羅三藐三菩提心。由我勇猛精進力故，便超
九劫，於賢劫中得阿耨多羅三藐三菩提。
阿難！我以十法得證菩提。云何為十？一者能
施所愛之物，二者能施所愛之妻，三者能施
所愛之子，四者能施所愛之頭，五者能施所
愛之眼，六者能施所愛王位，七者能施所愛
珍寶，八者能施所愛血肉，九者能施所愛骨
髓，十者能施所愛支分。是名為十。我行此

法，能得阿耨多羅三藐三菩提。

「阿難！復有十法能證菩提。云何為十？一者
獲戒功德，二者成就忍力，三者發起精進，
四者得諸禪定，五者有大智慧，六者於諸眾
生常不捨離，七者於諸眾生起平等心，八者
於諸空法而常修習，九者善能成就真實空
性，十者善能成就無相無願。是名為十。我行
此法，能得阿耨多羅三藐三菩提。阿難！彌勒
菩薩往昔行菩薩道時，不能捨施手足頭目，
但以善巧方便安樂之道，積集無上正等菩
提。」

爾時阿難白佛言：「世尊！云何彌勒往昔行
菩薩道時，但以善巧方便安樂之道而能積
集無上菩提？」

佛告阿難：「彌勒往昔行菩薩道，
晝夜六時偏袒右肩右膝著地，合掌頂禮，於
諸佛前說是偈言：


「　「『我今歸命禮，
　十方一切佛，
　菩薩聲聞眾，
　大仙天眼者。
　亦禮菩提心，
　遠離諸惡道，
　能得生天上，
　乃至證涅槃。
　若我作少罪，
　隨心之所生，
　今對諸佛前，
　懺悔令除滅。
　我今身口意，
　所集諸功德，
　願作菩提因，
　當成無上道。
　十方國土中，
　供養如來者，
　及佛無上智，
　我今盡隨喜。
　有罪悉懺悔，
　是福皆隨喜，
　我今禮諸佛，
　願成無上智。
　十方大菩薩，
　證於十地者，
　我今稽首禮，
　願速證菩提。

　得證菩提已，
　摧伏於魔軍，
　轉清淨法輪，
　饒益眾生類。
　常願住世間，
　無量俱胝劫，
　擊于大法鼓，
　度脫苦眾生。
　我沒於欲泥，
　貪繩之所繫，
　種種多纏縛，
　願佛垂觀察。
　眾生雖垢重，
　諸佛不厭捨，
　願以大慈悲，
　度脫生死海。
　現在諸世尊，
　過去未來佛，
　所行菩薩道，
　我今願修學。
　具足波羅蜜，
　成就六神通，
　度脫諸眾生，
　證於無上道。
　了知諸法空，
　無相無自性，
　無住無表示，
　不生亦不滅。
　又如大仙尊，
　善了於無我，
　無補特伽羅，
　乃至無壽者。
　於諸布施事，
　不執我我所，
　為安樂眾生，
　施與無慳悋。
　願我所施物，
　不假功用生，
　觀察了知空，
　具施波羅蜜。
　持戒無缺減，
　得佛淨尸羅，
　以無所住故，
　具戒波羅蜜。
　忍辱如四大，
　不生分別心，
　以無瞋恚故，
　具忍波羅蜜。
　願以身心力，
　發起大精進，
　堅固無懈怠，
　具勤波羅蜜。
　以如幻如化，
　及勇猛精進，
　金剛等三昧，
　具禪波羅蜜。
　願證三明智，
　入於三脫門，

　了三世平等，
　具慧波羅蜜。
　諸佛妙色身，
　光明大威德，
　菩薩精進行，
　願我皆圓滿。』
　彌勒名稱者，
　勤修如是行，
　具六波羅蜜，
　安住於十地。」」



佛告阿難：「彌勒菩薩安住如是善巧方便，積
集阿耨多羅三藐三菩提。阿難！我昔求道受
苦無量，乃能積集阿耨多羅三藐三菩提。何
以故？乃往古昔時有太子名見一切義，端正
殊妙諸相具足，見者歡喜。出遊園苑，見一病
人受諸重苦，生悲愍心便問之言：『汝今此病
豈無有藥能療治耶？』爾時病人即以偈頌白
太子言：


「　「『我病藥難求，
　世間不可得，
　國王亦無有，
　何況病惱者。
　通達於諸論，
　善說醫方者，
　雖欲為療治，
　其藥難可得。』」



「爾時太子復以偈頌告病人言：


「　「『金銀摩尼珠，
　乃至於象馬，
　所求皆當說，
　為汝除憂惱。』」



「爾時病人復以偈頌白太子言：


「　「『若飲太子血，
　我必得安樂。
　願生歡喜心，
　施我無憂惱。』」



「爾時太子復以偈頌告病人言：


「　「『我為諸眾生，
　墜墮無間獄，
　多劫猶能忍，
　何況於身血！』」



「爾時太子即取利刀刺身出血，令彼病人隨
意所用，不生一念悔恨之心。阿難當知，爾時
太子見一切義者豈異人乎？今我身是。四大

海水猶可測量，我於往昔行菩薩道捨已身
血不可稱計。」

佛告阿難：「乃往古昔時有太子名曰妙花，端
正殊勝諸相具足，見者歡喜。從園苑出，見一
病人身體羸瘦，生悲愍心便問之言：『汝今此
病豈無有藥能療治耶？』爾時病人即以偈頌
白太子言：


「　「『世雖有良醫，
　無藥療我病，
　唯願生慈愍，
　為我除憂惱。』」



「爾時太子即以偈頌告病人言：


「　「『我為利世間，
　一切咸施與，
　身分及珍寶，
　須者皆當說。』」



「爾時病人復以偈頌白太子言：


「　「『譬如大藥王，
　隨意療眾病，
　亦如日月光，
　普照諸世間。
　若能出身髓，
　遍塗於我身，
　是病乃消除，
　長夜得安樂。』」



「爾時太子復以偈頌告病人言：


「　「『若有諸眾生，
　碎我身出髓，
　為利於世間，
　心不生憂惱。』」



「爾時太子即自碎身取其骨髓，與彼病人隨
意所用，不生一念悔恨之心。阿難當知，爾時
妙花太子豈異人乎？今我身是。四大海水猶
可側量，我於往昔行菩薩道捨身骨髓不可
稱計。」

佛告阿難：「乃往古昔時有國王名為月
光，端正殊妙諸相具足，見者歡喜。從園苑出，
見一盲人貧窮乞匃，生悲愍心便問之言：『汝
何所須，我當施汝。或飲食衣服莊嚴資具、金
銀摩尼及諸珍寶，隨汝所欲皆當與之。』爾時

盲人即以偈頌而白王言：


「　「『大王猶日月，
　光明照世間，
　具足勝功德，
　不久生天上。
　一切淨妙色，
　我今悉不見，
　願王起慈悲，
　施我所愛眼。』」



「爾時大王即以偈頌告盲人言：


「　「『汝速來取眼，
　令汝得安樂。
　願我當來世，
　得佛清淨眼。
　我行菩薩道，
　一切皆當捨，
　若我不施汝，
　是則違本願。』」



「爾時月光王即取利刀自挑其眼，與彼盲人
隨意所用，不生一念悔恨之心。阿難當知，爾
時月光王者豈異人乎？即我身是。須彌山王
猶可度量，我於往昔行菩薩道捨所愛眼不
可稱計。阿難！彌勒菩薩往修行菩薩道時，
作是願言：『若有眾生薄婬怒癡成就十善，我
於爾時乃成阿耨多羅三藐三菩提。』阿難！於
當來世有諸眾生，薄婬怒癡成就十善，彌勒
菩薩當爾之時得阿耨多羅三藐三菩提。何
以故？由彼菩薩本願力故。」

佛告阿難：「我於往昔行菩薩道，作如是言：『願
我當於五濁惡世貪瞋垢重，諸惡眾生不孝
父母不敬師長，乃至眷屬不相和睦，我於爾
時當成阿耨多羅三藐三菩提。』阿難！以是願
故，我今所入城邑聚落，多有眾生毀罵於我，
以斷常法招集眾會。若行乞食坌以塵土，和
諸雜毒與我令食，或以女人誹謗於我。阿難！
我於今者以本願力，為如是等諸惡眾生，起
大悲心而為說法。」


爾時阿難白佛言：「世尊！如來、應、正等覺能作
難作、能忍難忍，不調伏者悉令調伏，荷擔如
是罪垢眾生而為說法。」

佛告阿難：「如是如
是，如汝所說。何以故？如來大悲之所攝故。」

爾
時阿難白佛言：「世尊！我聞如來堅固誓願，身
毛皆竪。世尊！當何名此經？我等云何受持？」

佛告阿難：「是經名為『彌勒所問』，亦名『往昔本
願因緣』，以是名字汝當受持。」

佛說是經已，彌
勒菩薩、尊者阿難，一切世間天、人、阿修羅、乾
闥婆等，聞佛所說皆大歡喜，信受奉行。
《大寶積經》卷第一百一十一

