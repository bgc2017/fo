











No. 708-A
 毗尼珍敬錄序

木叉之不珍於世也。非獨愚不肖人之罪也。葢一蝕
於圓解。再蠧於菩薩乘。而踰閑蕩檢者不與焉。圓解
者。曰。無非法界。何執為。不知不執云者。謂其事得理
融。不謂執理而反礙事也。菩薩乘者。曰。見機得開。戒
何拘小。不知菩薩比丘。乃開小以成大。非謂受大而
遂棄小也。若非清淨尸羅為三昧本。世禪尚無諦從
何發。倘任愛見羅剎毀棄浮囊。自尚巨存。利他安在。
二十五方便。二健兒為稱首。天台旨哉其言之矣。我
雲棲大師。發天台之隱。扶律輔教。為萬世規第。亟於
梵網。而未遑四分。躍冶之流尚藐篇聚為長物。蓮居
紹公。精徹台宗。取四分手自輯錄。以就茲篇。真妙補
祖闕而善繼師志者。公往而其書塵襲巳十餘年。近
冢嗣新師。始托素師訂定。而會程居士啟六年長講
之。願將嚴淨毗尼為學士準繩。遂有發心任書任梓
者。法運通塞固自有時。嗟乎。金剛固能潰膓。琉璃方
堪盛乳。與其乘急戒緩。雖得道而苦歷三途。何如乘
戒俱急。以人天身而安然得道。雲光負軛。千古長嗟。
紹公之成就獅子兒。豈獨一說經而巳哉。豈獨一說
經而巳哉。


毗尼珍敬錄目次


  
  * 卷上
  
  * 序
  * 戒相品
  * (附)戒相攝頌(智旭述)
  * 四波羅夷法第一
  * 十三僧伽婆尸沙法第二
  * 二不定法第三
  * 三十尼薩耆波逸提法第四
  * 卷下
  
  * 九十波逸提法第五
  * 四波羅提提舍尼法第六
  * 一百式叉迦羅尼法第七(皆記自六群比丘等故制)
  * 七滅諍法第八(在第三分滅諍犍度中)䟦

毗尼珍敬錄目次(終)




<img:>


戒相攝頌比丘　智旭　述

按僧祗律結集之時。先出攝頌。後出律文。根本
律中。亦有攝頌。葢為初機便於記誦也。今四分
律。既無此頌。設欲傍取他宗。則次序不類。欲仍
其舊。又慮初機記誦為難。故輒援例頌之。俾初
學先誦乎此。則五篇戒相。巳提挈其綱領矣。


「　婬欲盜五錢
　故斷人類命
　無知妄言證
　除增上慢人
　是四波羅夷
　犯者不可救」




「　弄失精觸女
　麤惡索婬供
　媒嫁房過量
　大房不處分
　無根謗取片
　破僧及伴黨
　被𢷤反嫌僧
　惡性不受語
　前九初便犯
　後四皆三諫
　是十三僧殘
　二十眾中悔
　不定法有二
　三二隨所治」




「　捨墮有三十
　長衣離宿衣
　待足過一月
　取非親里尼
　及使浣染打
　從非親里乞
　過受自恣請
　求益價合作
　索衣過六反
　是為初十法
　蠶綿作臥具
　純黑不雜色
　不滿六年持
　坐具不帖故
　持羊毛遠行
　使尼浣染擘
　受金銀賣買
　販賣為二十
　長鉢更求好
　非親織作衣
　許直求好織
　與衣後瞋奪
　殘藥過七日
　雨衣前求用

　過畜急施衣
　後月離六夜
　迴僧物入巳
　是為三十法
　物向僧中捨
　波逸提說悔
　單提九十事
　妄語毀呰語
　兩舌女同室
　未受戒三宿
　共誦向說罪
　及說過人法
　與女過說法
　掘地是初十
　損壞鬼神村
　異惱及嫌罵
　露敷僧臥具
　并房中不舉
　強奪止宿處
　牽他出僧房
　閣坐脫脚床
　蟲水澆泥草
　覆房過三節
　此是第二十
　自往教授尼
　僧差教至暮
　譏論教尼人
　衣與非親里
　作衣屏處坐
　期行及乘船
　尼讚嘆得食
　女同行三十
　過受一食施
　展轉及別眾
　過三鉢受請
　不作餘食法
　故使他人犯
　非時與殘宿
　不受索好食
　第四十法竟
　自與外道食
　詣餘家不囑
　食家強安坐
　及在屏處坐
　露地獨與女
　使他不得食
　過受請與藥
　觀軍過三宿
　宿時觀軍事
　是名第五十
　歙酒水中戲
　擊攊不受諫
　怖他過洗浴
　露地輒然火
　戲藏他衣物
　不問著施衣
　新衣不壞色
　第六十法竟
　故殺畜生命
　飲用有蟲水
　惱他覆他罪
　授戒不如法
　發起巳滅諍
　同賊伴共行
　惡見諫不捨
　供給與同事
　畜被𢷤沙彌
　波逸提七十
　拒諫輕訶戒
　無知違羯磨
　不與欲後悔
　屏聽語瞋打

　手摶僧殘謗
　八十波逸提
　入王宮捉寶
　非時入聚落
　高床兜羅褥
　骨牙角鍼筒
　坐具覆瘡衣
　雨浴衣過量
　及等佛衣量
　九十單提竟
　如法悔清淨
　不悔墮無疑
　受非親尼食
　不止尼代索
　學家恐處受
　四名悔過法
　眾學著衣初
　入白衣舍法
　受食大小便
　說法恭敬塔
　攜手行上樹
　絡杖等應學」




「　現前及憶念
　不癡并自言
　覔罪多人語
　草覆七滅諍
　如是諸篇聚
　比丘所應知
　如說修行人
　諸佛其稱美」


(此戒相頌藕益老人述于毗尼
集要今從彼添入)。

四種僧頌


「　自恣出罪及受具
　四僧上三不應作
　受具出罪五僧除
　十僧之中除出罪
　除上三法餘應作
　二十僧中皆許作
　況復多僧何不爾
　尼及被𢷤誡足數」



相似非法別眾羯磨頌


「　應一白三白不作
　或作不白或多白
　作多羯磨是非法
　不舉亂舉非毗尼
　不來不與應訶訶(別眾)
　為彼白此是非法
　背作後白法相似
　不來欲與訶不訶
　如白如作是如法
　舉罪法舉如毗尼」



十二人不應訶誦



「　愚謂惡思惡說作
　不持三藏是為痴
　不明三藏不善理
　犯棄新增舊怨嫌
　外住捨棄言無次
　捨儀失性授學人」



應訶三頌


「　住本性者言次第
　不捨微儀是可訶」



十重四十八輕戒攝頌


「　殺盜婬妄及酤酒
　食肉五辛不教悔
　不供請法懈不聽
　背大向小不看病
　畜殺生具共成十
　國使販賣及謗毀
　放火焚燒並僻教
　為利倒說恃乞求
　無解作師並兩舌
　不行放救成二十
　報讐憍慢不下問
　憍慢僻說不學佛
　不善知眾獨受利
　不受別請別請僧
　念九邪命而自活
　不敬好時成三十
　不行救贖害眾生
　邪業覺觀暫念小
　不發願並不發誓
　冐進遊行乖尊卑
　不修福慧三十九
　擇受戒兮利作師
　為惡人而莫說戒
　無慚受施不供經
　不化生說法不如
　非法制限及破法
　六八輕戒及十重
　廣攝佛法戒無餘」



毗尼珍敬錄卷上
明　菩薩戒武林比丘　廣承　輯錄
赤城比丘　廣鎬
　嗣法比丘　大真　參訂
古吳比丘　智旭　會補

四波羅夷法第一

【舍利弗。於閒靜處作是念。何者等正覺修梵行法
久住。何者等正覺修梵行法不久住。往問世尊。佛
言隨葉佛。拘那含佛。不為諸弟子廣說十二部經。
不結戒。不說戒。故法不久住。如種種華散置案上。
風吹則散。毗婆尸佛。式佛。拘留孫佛。迦葉佛。為諸
弟子廣說經法。亦結戒。亦說戒。故法得久住。如以
線貫種種華置案上。雖為風吹。而不分散。爾時舍
利弗。即請世尊結戒說戒。佛言且止。佛自知時。若
有比丘犯有漏法。然後結戒。為斷彼有漏法故。比
丘若得利養。若得名稱。為人所識。多聞多財業。便
生有漏法。有漏法生。當為結戒。】

「若比丘。共比丘同戒。若不還戒。戒羸不自悔。犯不淨
行。乃至共畜生。是比丘波羅夷。不共住一。」

【佛在毗舍離時。迦蘭陀村。須提那子。饒財多寶。持
信牢固。出家為道。時世穀貴。乞食難得。須提那子。

將諸比丘詣迦蘭陀村乞食。母勸捨道還家。再三
不允。乃令與婦安子。使種不斷。便至園中。三行不
淨。九月生男。字為種子。後亦出家成道。時須提那
行不淨來。常懷愁憂。同學問知白佛。佛集僧訶責。
與諸比丘結戒。集十句義。一攝取於僧。二令僧歡
喜。三令僧安樂。四令未信者信。五巳信者令增長。
六難調者令調順。七慚悔者得安樂。八斷現在有
漏。九斷未來有漏。十正法得久住(以下一一戒皆用此十義故結
不復重出)。結戒巳。有䟦闍子比丘。愁憂不樂淨行。即還
家共故二婬欲。諸比丘白佛。佛言比丘不樂淨行。
聽捨戒還家。若復欲出家修淨行。應度令出家受
大戒。故加不捨戒。戒羸不自悔之言。復有一乞食
比丘。依林中住。與雌獼猴共行不淨。比丘白佛。故
更加乃至共畜生之言。

若比丘者。名字比丘。相似比丘。自稱比丘。善來比
丘。乞求比丘。著割截衣比丘。破結使比丘。受大戒。
白四羯磨。如法成就得處所比丘。是中比丘。若受
大戒。白四羯磨。如法成就得處所住比丘法中。是
比丘義。共比丘者。餘比丘受大戒。白四羯磨。乃至
住比丘法中。是共比丘義。同戒者。我為諸弟子結
戒巳。寧死不犯。其餘比丘一戒。同戒等戒。是名同
戒。
不捨戒者。顛狂捨戒。心亂捨戒。痛惱捨戒。瘂
捨戒。聾捨戒。瘂聾捨戒。顛狂乃至瘂聾人前捨戒。
中國人。邊地人前捨戒。邊地人。中國人前捨戒。不

靜靜想。靜不靜想捨戒。戲笑捨戒。若天龍夜叉餓
鬼睡眠人。死人。無知人。若自不語。若語前人不解。
如是等不名捨戒。云何捨戒。若比丘不樂修梵行。
欲得還家。厭比丘法。常懷慚愧。貪樂在家。或優婆
塞法。沙彌法。外道及外道弟子法。非沙門。非釋子
法。便作是語。捨佛法僧。捨和尚。同和尚阿闍黎。同
阿闍黎。捨諸梵行。戒律學事。受居家法。我作淨人
優婆塞。沙彌外道。外道弟子。非沙門。非釋子。作是
言。我止不須佛。佛于我何益。離于佛所。乃至學事。
復作餘語。毀佛法僧。乃至學事。便讚歎家業。乃至
非沙門釋子。以如是語了了說。是名捨戒。
戒羸
者有二。有戒羸不捨戒。若比丘不樂梵行。乃至樂
欲。作非沙門非釋子。作是言。我念父母兄弟姉妹
婦兒村落城邑園林浴池。我欲捨佛法僧。乃至學
事。欲受持家業。乃至非釋子法。是謂戒羸不捨戒。
若便捨戒。是謂戒羸捨戒。
不淨行者。是婬欲法。
不至共畜生者。可行婬處者是也。
波羅夷者。如
人斷頭。不可復起。比丘亦然。犯此法者。不復成比
丘。
不共住者有二。共住同一羯磨。同一說戒。不
得於是二事中住。故名不共住。

三種行不淨行。波羅夷。人非人畜生。復有五種人
婦。童女。二形。黃門男子。三種婦。人婦。非人婦。畜生
婦。三童女。三二形。三不男。三男子犯人婦。三處大
小便及口。非人婦。畜生婦。三童女。三二形。亦然。人

黃門二處。非人。畜生黃門。三男子。亦然。
比丘婬
心向人婦三處。初入犯。不入不犯。有隔有隔。有隔
無隔。無隔有隔。無隔無隔。波羅夷。餘婦女。三童女。
三二形。三處亦然。三黃門。三男子。二處亦然。
若
比丘婬意向人睡眠婦女。死形未壞。多未壞。三處
初入犯。不入不犯。有隔無隔等。乃至男子。亦然。若
為怨家將至人婦女所。強持男根令入三處。始入。
入巳。出時。三時樂。波羅夷。二時樂。一時樂。亦然。有
隔。無隔。亦如是。乃至男子。亦如是。若為怨家將至
人睡眠婦女。死形未壞。多未壞。覺樂。亦如是。有隔
無隔亦如是。乃至男子亦如是。若怨家強捉比丘。
大便道中行不淨。三時二時一時樂。波羅夷。乃至。
有隔無隔亦如上。
從道入道。從道入非道。從非
道入道。若限齊入。盡入。若語。不語。若以婬心。乃至
入如毛頭。波羅夷。方便不入。偷蘭遮。方便求欲行
不淨行。成者波羅夷。不成者偷蘭遮。
若比丘。教
比丘行不淨行。彼作。教者偷蘭遮。不作。教者突吉
羅。尼教比丘行不淨行。比丘作。尼偷蘭遮。不作。尼
突吉羅。除比丘。及尼。餘眾相教。作不作。盡犯突吉
羅。
若死屍半壞。多分壞。一切壞。骨間。穿地作孔。
摶泥作孔。君持口中道想。若疑。如是一切偷蘭遮。
若道作道想。若疑。若道非道想。波羅夷。非道道想。
若疑。偷蘭遮。
比丘尼。波羅夷。式叉摩那。沙彌。沙
彌尼。突吉羅滅𢷤。
不犯者。若睡眠無所覺知。不

受樂。無有婬意。最初未制戒。癡。狂。心亂。痛惱所纏
(最初未制戒等。以下諸戒。皆同不重出)。】

「若比丘。若在村落。若閑靜處。不與盜心取。隨不與取
法。若為王。王大臣所捉。若殺。若縛。若驅出國。汝是賊。
汝癡。汝無所知。是比丘。波羅夷。不共住(二)。」

【羅閱城。有陶師子比丘。字檀尼迦。在靜處。止一草
屋。入村乞食。取薪人。破屋持歸。乃和泥作全成瓦
屋。取柴薪牛屎燒之。屋成色赤如火。佛制不得作
赤色全成瓦屋。勅諸比丘打破。檀尼迦乃誑。摩竭
國。守材人取王要材。大臣白王。王念不應以少材。
斷出家人命。訶責放去。諸臣不平。居士譏嫌。故制。
村有四種。一周匝垣牆。二周匝柵籬。三籬牆不周。
四周匝屋舍。閑靜處者。村外空靜地。不與者。他不
捨。盜者。盜心取。隨不與取者。若五錢。若直五錢。王
者。得自在。不屬人。大臣者。種種大臣。輔佐王者。

有三種不與取。波羅夷。自手取。看取。遣人取。復有
三種取。非巳物想取。非暫用取。非同意取。復有三
種取。他物。他物想取。若舉離本處。復有三種取。有
主。有主想取。若舉離本處。復有三種取。他護。他護
想取。若舉離本處。復有四種。不與取。自手取。看取。
遣人取。若舉離本處。復有四種取。非巳物想取。不
暫用取。不同意取。若舉離本處。他物他物想取等
有四種亦如是。復有五種不與取。自手取。看取。遣
人取。若重物舉離本處。復有五種取。非巳物想取。

非暫用取。非同意取。若重物舉離本處。復有五種
取。若他物他物想取。若重物盜心舉離本處。有主。
有主想取等。有五種亦如是。復有六種不與取。自
手取。看取。遣人取。若重物盜心舉離本處。非巳物
想取等。有六種亦如是。是為六種不與取。犯波羅
夷。
處者。若地處。若地上處。若乘處。若擔。若虗空。
若樹上。若村。若阿蘭若處。若田。若處所。若船。若水
處。若私度關不輸稅。若取他寄信物。若取水楊枝
樹果草木。無足二足四足多足。若同財業。若共要。
若伺候。若守護。若邏要道。是謂處。地處者。地中伏
藏未發。七寶生像金寶衣被。若復餘地中所須之
物屬主者。若以盜心取五錢。若過五錢。若牽挽取。
若埋藏。若舉離本處。初離處。波羅夷。若方便欲舉
而不舉偷蘭遮。地上處亦如是。乘處者。象乘馬乘
車乘步乘若復餘乘盡名為乘。乘上若有七寶乃
至舉離本處。波羅夷。方便不舉偷蘭遮。若取乘從
道至道。從道至非道。從非道至非道。從坑中至岸
上。從岸上至坑中。取離本處。初離處波羅夷。方便
不取偷蘭遮。下皆倣此。擔處者。頭擔肩擔背擔若
抱若復餘擔。空處者。若風吹毳。若劫。貝拘遮羅。若
差羅波尼。若芻摩。若麻若綿。若鉢躭嵐婆。若頭頭
羅。若鴈鶴孔雀鸚鵡鸜鵒。若復餘物。上處者。若舉
物在樹上。牆籬杙龍牙杙衣架繩牀木狀大小褥
枕地敷。如是等上。村處如上。阿蘭若處者。村外有

主空地。田處者。稻田麥田甘蔗田。若復餘田。處所
者。若家處所。若市肆處。若果園菜園池。庭前舍後。
若復餘處。船處者。大船小船壺船一木船舫船櫓
船龜形船鼈形船皮船浮瓠船果船懸船筏船若
復餘船。水處者。若藏七寶等。沉著水中。若水獺魚
等。若優鉢羅等華。及餘水中物。不輸稅者。比丘無
輸稅法。若白衣應輸稅物。比丘以盜心為他過。若
擲關外。若五錢。若過五錢。若埋藏舉。若以辯詞言
說誑惑。若以呪術過。波羅夷。方便偷蘭遮。取他寄
信物者。寄持信物。作盜心取。乃至舉離本處初離
波羅夷。方便偷蘭遮水者。若大小瓮及餘水器。若
眾香水。藥水。揚枝者。若一若兩若眾多。若一把一
束一抱一擔。若香熏藥塗。若盜心取五錢。過五錢。
波羅夷。方便偷蘭遮。果木者。諸草木叢林華果。有
主以盜心取波羅夷。方便偷蘭遮。無足者。蛇魚及
餘無足眾生。二足者。人非人鳥及餘二足眾生。四
足者。象馬牛騾馲駝驢鹿。及餘四足眾生。多足者。
蜂鬱周隆伽百足。及餘多足眾生。有主者。以盜心
取波羅夷。方便偷蘭遮。同財業者。同事業。得財物。
當共以盜心取波羅夷。方便偷蘭遮。共要者。共他
作要。教言某時去。某時來。若穿牆取物。若道路劫
取。若燒從彼得財來。共以盜心取。直五錢。過五錢。
波羅夷。方便偷蘭遮。伺候者。我當往觀村落城邑
船渡處。山谷處。人所居處。市肆處。作坊處。於彼所

得。一切當共。以盜心取。直五錢。過五錢。波羅夷。方
便偷蘭遮。看道者。我當看道。若王軍來。若賊軍來。
長者軍來。當相告語。若有所得。一切當共。波羅夷。
方便偷蘭遮。
方便求過五錢。得過五錢。得五錢。
波羅夷。得減五錢。不得偷蘭遮。方便求五錢。得過
五錢。得五錢。波羅夷。得減五錢。不得偷蘭遮。方便
求減五錢。得過五錢。得五錢。波羅夷。得減五錢。偷
蘭遮。不得突吉羅。教人方便求過五錢。得過五錢。
得五錢。二俱波羅夷。得減五錢。不得二俱偷蘭遮。
方便教人。求五錢。得過五錢。得五錢。二俱波羅夷。
得減五錢。不得二俱偷蘭遮。方便教人求減五錢。
得過五錢。得五錢取者波羅夷。教者偷蘭遮。得減
五錢。二俱偷蘭遮。不得二俱突吉羅。方便教人求
五錢。若過五錢。受教者取異物。或異處取他物。取
者波羅夷。教者偷蘭遮。若方便教人求五錢。若過
五錢。受教謂使取物。無盜心而取。得五錢。過五錢。
教者。波羅夷。受教者。無犯。若教人取物。受教者。謂
殺盜取。若取直五錢。過五錢。受教者。波羅夷。教者
無犯。
有主有主想。不與取五錢。過五錢波羅夷。
有主疑無主。有主想。無主疑。俱偷蘭遮。有主有主
想。減五錢偷蘭遮。有主疑無主。有主想。無主疑。俱
突吉羅。
比丘尼波羅夷。餘三眾突吉羅滅擯。

不犯者。與想取巳有想。冀掃想。暫取想。親厚意想。】

「若比丘。故自手斷人命。持刀與人。歎譽死。快勸死。咄

男子。用此惡活為。寧死不生。作如是心思惟。種種方
便。歎譽死。快勸死。是比丘波羅夷。不共住(三)。」

【比丘習不淨觀。厭患身命。求刀欲自殺。時有比丘。
字勿力伽難提。手執利刀。入婆裘園。有一比丘。語
言大德。斷我命來。我以衣鉢與汝。即受顧斷其命。
詣江洗刀。尋生悔恨。天魔立水。勸讚悔心即滅。復
入園殺諸比丘。至六十人故制。

人者。從初識。至後識。而斷其命。殺者自殺教殺。遣
使殺。往來使殺。重使殺。展轉使殺。求男子殺。教求
男子殺。求持刀人殺。教求持刀人殺。若身現相。若
口說。若身口俱現相。若遣書。若教遣使書。若坑陷。
若倚發。若與藥。若安殺具。自殺者。若以手若瓦石
刀仗。及餘物而殺。波羅夷。方便偷蘭遮。教殺者。殺
時自看。教令前人擲水火中。若山上推著谷底。若
使象蹋殺。若使惡獸噉。或使蛇螫。及餘種種教殺。
波羅夷。方便偷蘭遮。遣使殺者。比丘遣使斷某甲
命。隨語斷命。波羅夷。方便偷蘭遮。往來使者。比丘
遣使斷某甲命。隨語便往欲殺。未得而還。即承前
教。復往殺波羅夷。方便偷蘭遮。重使者。比丘遣使
斷某甲命。續復遣使。乃至四五彼使往殺。波羅夷。
方便偷蘭遮。展轉使者。比丘遣使斷某甲命。彼復
轉遣若百若千。往斷其命。波羅夷。方便偷蘭遮。求
男子者。是中誰知有如是人。能用刀。有方便。久習
學不怖不退。能斷彼命。即往斷命波羅夷。方便偷

蘭遮。教求男子者。教求如上。男子亦如是。求持刀
者。自求誰勇徤能持刀令往斷命。波羅夷。方便偷
蘭遮。教求持刀亦如是。身現相者。身作相殺。令墮
水火。乃至蛇螫。彼因現身相故。自殺波羅夷。方便。
偷蘭遮。口說者。或作是說。汝所作惡無慈。懷毒不
修眾善。生便受罪。多不如死。若作是語。汝不作惡
有仁慈。巳作眾善行。生受眾苦。死當生天。彼因此
言自殺波羅夷。方便偷蘭遮。身口俱現相。亦如是。
遣使者。遣使往言。汝作善惡。廣說如上波羅夷。方
便偷蘭遮。遣書殺者。執書言。彼所作善惡亦如是。
坑陷者。審知彼行道。必從是來往。當道鑿坑著火。
若刀。若毒蛇尖杙以毒塗剌。若墮中死者波羅夷。
方便偷蘭遮。倚發者。知彼必當倚發此處。若樹若
牆若柵於外著火。乃至以毒塗剌機發而使墮中
死者波羅夷。方便偷蘭遮。藥者。知彼人病與非藥。
或以雜毒。或過限與種種藥使死波羅夷。不死偷
蘭遮。安殺具者。先知彼人。本來患厭身命。即持刀
毒。若繩及餘死具。置之於前。若彼用一一物自殺。
波羅夷。方便偷蘭遮。
若天子。龍子。阿修羅子。乾
闥婆子。夜叉餓鬼。若畜生中有智解人語者。有能
變形者。方便求殺。殺者偷蘭遮。方便突吉羅。
實
人人想殺。波羅夷。人疑。人。非人想。非人。人想。非人
疑。俱偷蘭遮。
比丘尼波羅夷。餘三眾突吉羅。滅
𢷤。
不犯者。若擲刀杖瓦石。誤著彼身死。若營事

作房舍。誤墮擊石材木椽柱殺人。若重病人。扶起
扶臥。洗浴時。服藥時。從涼處。至熱處。從熟處。至涼
處。入房出房。向廁往反。一切無害心而死。】

「若比丘。實無所知。自稱言我得上人法。我巳入聖會
勝法。我知是。我見是。彼於異時。若問。若不問。欲自清
淨故。作是說。我實不知不見。言知言見。虗誑妄語。除
增上慢。是比丘波羅夷。不共住(四)。」

【時世糓貴。乞食難得。婆裘河邊。有諸比丘。向居士
自說得上人法等。諸居士信樂供養不為乞食。所
苦安居竟。往見世尊慰問。及此具白上事。訶責結
戒。時有一增上慢比丘語人言。我得道。彼於異時。
精進不懈。勤求方便。證最上勝法。疑犯此戒。具白
世尊。佛言增上慢者不犯。

不知不見者。實無知見。自稱者。自稱說有信戒施
聞智慧辯才。人法者。人陰人界人入。上人法者。諸
法出要成就。自言念在身。自言正憶念。持戒有欲
不放逸精進得定。得正受。有道有修有慧。自言見。
自言得。自言果。自言念在身者。有念能令人出離。
狎習親附此法。修習增廣。如調伏乘。守護觀察。善
得平等。巳得決定。無復艱難。而得自在。是為自言
得身念處。自言正憶念。乃至精進。亦如上說。得定
者。有覺有觀三昧。無覺有觀三昧。無覺無觀三昧。
空無相無作三昧。餘如上說。得正受者。想正受。無
想正受。隨法心想。除色想。不除色想。除入一切入。

餘如上說。道者。從一支道。至十一支道。修者。修戒
定智解脫慧。見解脫慧。智者。法比等他心。見者。見
苦集盡道。若復作是言。天眼清淨。觀諸眾生。生者
死者。善色惡色。善趣惡趣。好醜貴賤。眾生業報。如
實知之餘如上說。得者。得須陀洹。至阿羅漢。果者。
須陀洹果。至阿羅漢果。餘如上說。
如是虗而不
實不知不見。向人說言我巳得上人法。前人知者。
波羅夷。不知偷蘭遮。若遣手印。若遣使。若書若作
知相。前人知者波羅夷。不知偷蘭遮。靜不靜想。不
靜靜想。口說得上人法偷蘭遮。
諸天。阿修羅。乾
闥婆。夜叉。餓鬼。畜生。能變形有智。向說得上人法。
知者。偷蘭遮。不知突吉羅。手印遣使若書若作知
相。使彼知偷蘭遮。彼不知突吉羅。畜生不能變形
者向說突吉羅。若為人說。根力覺意解脫三昧正
受。我得是法波羅夷。人作人想波羅夷。人疑。人非
人想。非人人想。非人疑悉偷蘭遮。
比丘尼。波羅
夷。餘三眾突吉羅滅𢷤。
不犯者。增上慢人。自言
是業報因緣非修得。若向同意大比丘。說上人法。
若向人說根力等法。不自稱言。我得。若戲笑說。或
疾疾說。屏處獨說。若夢中說。欲說此。錯說彼。】

十三僧伽婆尸沙法第二

「若比丘。故弄陰失精。除夢中。僧伽婆尸沙(一)。」

【迦留陀夷。欲意熾盛。顏色憔悴。身體損瘦。異時隨
念憶想。弄失不淨。諸根悅豫。顏色光澤。親友比丘。

問知其故。白佛結戒。時一比丘。亂意睡眠。夢中失
精。疑犯此戒。佛言無犯。然亂意眠。有五過失。一惡
夢。二諸天不護。三心不入法。四不思惟明相。五于
夢中失精。善意眠五功德。反上可知。故加除夢中
之言。

弄者。實心故作失精也。若為樂故。為自試出精故。
為福德故。為祠天故。為生天故。為欲施故。為種子
故。為自憍恣故。為自試力故。為好顏色故。如是事
弄失僧殘(僧殘藏中皆云僧伽婆尸沙巳後並從簡作此二字)。若內色。外
色。內外色。水風空。內色者。受色。外色者。不受色。內
外色者。受不受色。水者。順水逆水若以水灑。風者
順風逆風或以口吹。空者。自空動身。若於內色。弄
失不淨。僧殘。若為樂故。乃至為顏色和悅故。亦如
是。于外色。乃至空亦如是。
憶念弄失不淨僧殘。
不失偷蘭遮。
若教比丘。方便弄失不淨。若失偷
蘭遮。不失突吉羅。
尼教比丘。方便弄失不淨。若
失偷蘭遮。不失突吉羅。教餘人。失不失一切突吉
羅。
比丘尼波逸提。餘三眾突吉羅。
不犯者。夢
中失覺。巳恐汙身衣床褥。若以弊物樹葉器物盛
棄。若手捺棄。若欲想出。若見好色不觸而失。若行
路時自觸兩䏶。若觸衣觸內衣。若大小便時。若冷
水煖水洗浴時。若在浴室中用樹皮末藥泥上浴。
若手揩摩。若大啼哭。若用力作時出不淨。一切不
作出不淨意。】


「若比丘。婬欲意與女人身相觸。若捉手。若捉髮。若觸
一一身分者。僧伽婆尸沙(二)。」

【迦留陀夷。因佛制戒。不得弄陰墮精。便伺婦女至
房。捫摸嗚口。樂者笑。其所作。不樂者。瞋恚罵詈。語
諸比丘。比丘白佛。結戒。

婬欲意者。愛染汙心也。身者。從髮至足也。身相觸
者。若捉摩重摩。或牽。或推逆摩。順摩。或舉。或下。或
捉。或捺捉。摩者。摩身前後。牽者牽前。推者推却。逆
摩者。從下至上。順摩者。從上至下。舉者。舉上下者。
若立捉之。令坐捉者捉。前捉後捉乳捉髀。捺者。捺
前捺後捺乳捺髀。僧殘。
若女作女想。女人捫摸。
比丘身。身相觸。欲意染著受觸樂。僧殘。女作女想。
女以手捫摸。比丘動身。欲意染著受觸樂。僧殘乃
至捉捺。亦如是。女疑者偷蘭遮。女作女想。身觸彼
衣瓔珞具。欲心染著受觸樂。不受觸樂。偷蘭遮。女
作女想。女以身衣瓔珞具。觸比丘身。欲心染著。受
觸樂。不受觸樂。偷蘭遮。女作女想。以身觸女衣瓔
珞具。欲心染著。動身不受觸樂。不動身受觸樂。偷
蘭遮。女作女想。女以身衣瓔珞具。觸比丘身。動身
不受觸樂。不動身受觸樂。偷蘭遮。女作女想。身相
觸。餘如上說。如是捉摩。乃至捉捺一切偷蘭遮。若
女疑突吉羅。女作女想。以身衣觸身衣瓔珞具。欲
心染著等。如上說。突吉羅。乃至捉捺一切突吉羅。
是女疑突吉羅。
若比丘與女人身相觸。一觸一

僧殘。隨觸多少一一僧殘。
若天女。阿修羅女。龍
女。餓鬼女。畜生女。能變形者。身相觸偷蘭遮。不能
變形突吉羅。與男子身相觸突吉羅。與二形身相
觸偷蘭遮。若女作禮。捉足覺觸樂。不動身突吉羅。
若比丘欲心。觸衣鉢尼師壇鍼筒。乃至自觸身突
吉羅。
人女人女想僧殘。人女疑。人女非人女想。
非人女人女想。非人女疑偷蘭遮。
比丘尼波羅
夷。餘三眾突吉羅。
不犯者。若有所取。與相觸。戲
笑相觸。若相解時相觸。】

「若比丘。婬欲意。與女人麤惡婬欲語。隨所說麤惡婬
欲語。僧伽婆尸沙(三)。」

【亦起自前人故制。

麤惡者。非梵行。婬欲語者。稱說二道好惡。若自求。
教他求。若問若答。若解若說。若教若罵。自求者。言
與我二道。作如是如是事。若作餘語。教他求者。若
天。若梵。若水神。若摩醯首羅天。祐助於我。共汝作
如是事。若作餘語。問者。問汝二狀何似。汝云何與
夫主共事。云何復與外人共通。若作餘語。答者。汝
二道狀如是。汝與夫主外人共通如是。若作餘語
解說亦然。教者。我教汝如是治二道。可令夫主外
人敬愛。若作餘。語罵者。言汝破壞腐爛燒燋墮落
與驢作如是事。若作餘語。
若比丘與女人一反
作麤惡語一僧殘。隨語多少說了了者一一僧殘。
不了了者偷蘭遮。若與指印書信遣使作相令彼

知者僧殘。不知者偷蘭遮。
除二道說。餘處好惡
偷蘭遮。
若天阿修羅夜叉龍女畜生女能變形
者及黃門二形。作麤惡語。令彼知者。偷蘭遮。不知
者突吉羅。指印乃至現相令彼知者偷蘭遮。不知
者突吉羅。向畜生不能變形者麤惡語。及向男子
麤惡語俱突吉羅。
麤惡語麤惡語想。僧殘。生疑
非麤惡語。麤惡語想。若疑偷蘭遮。人女人女想僧
殘。人女疑。人女。非人女想。非人女。人女想。非人女
疑。偷蘭遮。
比丘尼偷蘭遮。餘三眾突吉羅。
不
犯者。若為女人。說不淨觀。大妹當知此身。九瘡九
孔九漏九流。九孔者。二眼耳鼻并口及二道。當解
說此不淨觀時。彼之女人。謂麤惡語。若說戒時言
次及此謂麤惡語。若從受經。若二人受。若彼問。若
同誦。若戲笑語。獨處語。疾疾語。狂夢語。欲說此錯
說彼。】

「若比丘。婬欲意於女人前。自歎身言大妹。我修梵行。
持戒精進。修集善法。可持是婬欲法供養我。如是供
養第一最。僧伽婆尸沙(四)。」

【亦起自前人故制。

歎身者。歎身端正美好顏色。我是剎利長者居士
婆羅門種。梵行者。勤修離穢濁。持戒者。不缺不穿
漏無染汙。善法者。樂閒靜處。時到乞食著糞掃衣。
作餘食法不食。一坐食。一摶食。塚間坐露坐。樹下
坐。隨坐。持三衣唄匿。多聞能說法。持毗尼坐禪。作

如是自歎巳供養我來。不說婬欲者偷蘭遮。若說
婬欲僧殘。
若人女前一自歎一僧殘。隨歎多少
說了了者一一僧殘。不了了者偷蘭遮。若手印書
乃至現相令彼知者僧殘。不知者偷蘭遮。
除二
道。索餘處供養偷蘭遮。
天女乃至畜生女能變
形者向歎了了偷蘭遮。不了了突吉羅。若指印等
亦如是。畜生不能變形者。向彼歎突吉羅。向男子
自歎突吉羅。
人女人女想僧殘。人女疑。人女。非
人女想。非人女。人女想。非人女疑偷蘭遮。
比丘
尼偷蘭遮。餘三眾突吉羅。
不犯者。若比丘語女
人言。此處妙尊最上第一。此比丘精進持戒修諸
善法。汝應以身業慈。口業慈。意業慈供養。彼女謂
比丘為我故自讚身。若為說毗尼時。言說相似。而
彼謂自讚身。若從受經。乃至錯說。】

「若比丘。往來彼此媒嫁。持男意語女。持女意語男。若
為成婦事。若為私通。乃至須臾頃。僧伽婆尸沙(五)。」

【迦羅比丘。是王大臣。善知俗法。作如是媒嫁。時諸
男女婚娶適意者。供養讚歎。不適意者。怨詈譏毀
故制。

往來者。使所應可和合者。是女有二十種。母護父
護俱護兄護姊護俱護自護法護姓護宗親護。自
樂為婢與衣婢與財婢同作業婢水所漂婢不輸
稅婢故去婢客作婢他護婢邊方得婢。母護者。母
所保。乃至兄姊護。亦如是。自護者。身得自在。法護

者。修行梵行。姓護者。不與卑姓。宗親護者。宗親所
保。自樂為婢者。樂為他作婢。與衣者。與衣為價。與
財者。乃至與一錢為價。同業者。同共作業未成夫
婦。水所漂者。水中救得。不輸稅者。不取輸稅。故去
婢者。若買得。若家生。客作者。雇錢使作。如家使人
他護者。受他華鬘為要。邊方得者。抄劫所得。是謂
二十種女。男子二十亦然。
母護男。母護女。遣比
丘為使。往語彼言。汝為我作婦。若與我私通。若言
須臾間。若一念頃若比丘自受語。自往語彼。自受
彼語。還報。若遣使持語還報。僧殘。自受語遣使語
彼。自持彼語還報。若遣使持彼語還報。僧殘。自受
語自作持書往彼自持報書還。若遣使持報書還
僧殘。自受語遣使持書往彼。自持報書還。若遣使
持報書還。僧殘。指印現相等亦如是。若自受語往
彼還報僧殘。不還報偷蘭遮。若聞語往彼說不還
報偷蘭遮。若與語不受往彼。說還報偷蘭遮。若受
語不往說不還報突吉羅。不受語往說不還報突
吉羅。若言巳嫁他。若言至餘處。若言死。若言賊將
去。若言無。一切偷蘭遮。若言癩病癰疽白癩乾痟
顛狂痔漏道有瘡膿如是還報僧殘。若比丘一反
媒嫁人女僧殘。隨媒嫁多少說了了者一一僧殘。
不了了偷蘭遮。若指印乃至現相亦如是。
除二
道巳說餘處媒嫁偷蘭遮。
天女。乃至畜生能變
形者。黃門二根。媒嫁。說了了者。偷蘭遮。不了了突

吉羅。指印等亦然。畜生不能變形者。媒嫁突吉羅。
媒嫁男突吉羅。媒嫁媒嫁想僧殘。媒嫁疑媒嫁不
媒嫁想。不媒嫁媒嫁想。不媒嫁疑偷蘭遮。
人女
人女想。僧殘。人女疑。人女。非人女想。非人女。人女
想。非人女疑。偷蘭遮。
若比丘持。書往不看者突
吉羅。若為白衣作餘使突吉羅。
比丘尼僧殘。餘
三眾突吉羅。
不犯者。若男女先巳通而後離別。
還為和合。若為父母疾患繫閉。在獄。看書持往。若
為信心優婆塞病若繫在獄。看書持往。若為三寶。
及病比丘。看書持往。】

「若比丘。自求作屋。無主自為巳。當應量作。是中量者。
長佛十二磔手。內廣七磔手。當將比丘指授處所。彼
比丘當指授處所。無難處。無妨處。若比丘有難處妨
處自求作屋。無主自為巳。不將比丘。指授處所。若過
量作者。僧伽婆尸沙(六)。」

【佛聽比丘。作私房舍。曠野國。有比丘。即私作大房。
功力繁多。常行求索。居士畏避。有一比丘。欲起房
舍。自斫樹。樹神念打比丘。恐違道理。往白世尊。佛
讚慰之。時迦葉乞食曠野城。居士遙避。迦葉問知
其故。白佛制戒。

自求者。彼處處乞索。屋者房也。無主者彼無有人。
若一若兩若眾多。自為巳者。自求索自為作。難處
者。有虎狼惡獸下至蟻子。比丘若不為此蟲獸所
惱。因修治平地。若有石樹株荊棘當使人掘出。若

有溝坑陂池當使人填滿。若畏水淹漬。當預設隄
防。若地為人所認。當共斷當無使有語。妨處者。不
通草車迴轉往來。比丘看無妨難處。巳到僧中偏
露右跽。作如是白。大德僧聽。我某甲比丘自乞作
屋。無主自為巳。今從眾僧乞知。無難無妨處。如是
再三。爾時眾僧當觀察比丘為可信否。若可信即
聽作。若不可信眾僧應往看。或遣僧中可信者往
看。若有難有妨。無難有妨。有難不妨。不應處分。若
無難無妨應與處分。眾中差堪作羯磨者。應作是
白。大德僧聽。某甲比丘自乞作屋無主自為巳。今
從眾僧乞處分。無難無妨處。若僧時到。僧忍聽。當
與某甲比丘處分。無難無妨處。白如是大德僧聽。
此某甲比丘。自求作屋無主自為巳。從僧乞處分。
無難無妨處。僧今與某甲比丘處分。無難無妨處。
誰諸長老忍。僧與某甲比丘處分。無難無妨處者。
默然。誰不忍者。說僧巳忍。與某甲比丘無難無妨
處竟。僧忍默然故。是事如是持。彼作房應知。初安
木石土墼泥團。乃至最後泥治訖。若不被僧處分。
過量。有難有妨處。二僧殘。二突吉羅。是中以不處
分。一僧殘。過量一僧殘。有難一突吉羅。有妨一突
吉羅。展轉作句可知。作而不成二偷蘭遮。二突吉
羅。若使他作。成不成亦然。若為他作屋成。二偷蘭
遮。二突吉羅。不成四突吉羅。若僧不處分。不處分
想僧殘。不處分疑。不處分處分想。處分不處分想。

處分疑偷蘭遮。過量亦如是。若有難有難想。有難
疑。有難無難想。無難有難想。無難疑。突吉羅。妨處
亦如是。
比丘尼偷蘭遮。餘三眾突吉羅。
不犯
者。如量作。減量作。僧處分作。無妨難作。如法拼作
若為僧作。為佛圖講堂草菴葉菴若作小容身屋
多人住屋。】

「若比丘。欲作大房有主為巳作。當將餘比丘往看。指
授處所。彼比丘應指授處所。無難處無妨處。若比丘
有難處妨處。作大房有主為巳作。不將餘比丘往看。
指授處所。僧伽婆尸沙(七)。」

【優填王。與尊者闡陀。親善。任作大房。近拘睒彌城。
有尼拘律神樹。往反者多止息其下。闡陀伐之。居
士譏嫌。故制。

大者多用財物。有主者。若一若二若多人。為巳者
自為巳身作。難處妨處如上說。比丘至僧中求處
分。眾僧為處分。羯磨如上說。僧不差指授。有難有
妨處一僧殘。二突吉羅。作而不成一偷蘭遮。二突
吉羅。教人作亦如是。餘及不犯皆如上說。】

「若比丘瞋恚所覆故。非波羅夷。比丘。以無根波羅夷
法謗。欲壞彼清淨行。彼於異時。若問若不問。知此事
無根說我瞋恚故。作是語。若比丘作是語者。僧伽婆
尸沙(八)。」

【尊者沓婆摩羅子。分僧臥具。差次受請。有慈地比
丘來。隨次得惡房臥具便瞋恚。明日差受請。檀越

聞是慈地。便於門外敷弊坐具施設惡食。慈地倍
瞋。乃倩其妹慈比丘尼誣。尊者相犯。佛審問知實。
訶責結戒。

根者有三。謂見聞疑。見根者。實見犯梵行。見偷五
錢過五錢。見斷人命。若他見者。從彼聞。是謂見根。
聞根者。聞犯梵行。聞偷五錢過五錢。聞斷人命。聞
自歎譽。得上人法。若彼說從彼聞。是謂聞根。疑根
有二。從見生。從聞生。從見生者。若見與婦女。入林
出林。無衣裸形。不淨汙身。捉刀血汙。惡知識伴。是
謂見疑。從聞生者。若在暗地聞牀聲草褥轉側身。
身動聲。共語聲。交會聲。我犯梵行聲。言偷五錢過
五錢聲。言我殺人。我得上人法。是謂聞疑。除三根
巳。更以餘法謗者。是謂無根。
若彼人不清淨。不
見聞疑彼犯波羅夷。便作是言。我見聞疑彼犯波
羅夷。以無根法謗僧殘。若彼人不清淨。不見聞疑
彼犯波羅夷。生見聞疑想。後忘此想。便言我見聞
疑彼犯波羅夷。以無根法謗僧殘。若彼人不清淨。
不見聞疑彼犯波羅夷。彼有疑後便言。我是中無
疑。我見聞疑彼犯波羅夷。以無根法謗僧殘。是中
無疑。便言有疑。以無根法謗僧殘。是中無疑。後忘
無疑。以無根法謗僧殘。是中以不見聞。與見聞疑
相織成句。文繁不錄。
若比丘以無根四事。謗比
丘。說而了了者僧殘。不了了者偷蘭遮。若指印遣
使作知相等亦如是。除四波羅夷巳。更以餘非比

丘法。謗言。汝犯邊罪。犯比丘尼賊心受戒。破內外
道。黃門二根。殺父殺母。殺阿羅漢。破和合僧。出佛
身血。非人畜生。說而了了者僧殘。不了了偷蘭遮。
若指印書使作知相亦如是。除比非比丘法巳。更
以餘無根法謗比丘隨前所犯。
若以八無根波
羅夷法。謗比丘尼說。而了了僧殘。不了了偷蘭遮。
若指印書使作知相亦如是。除此八波羅夷巳。更
以餘無根非比丘尼法謗。了了僧殘。不了了偷蘭
遮。若指印書使作知相亦如是。除非比丘尼法巳。
更以餘無根法謗。比丘尼者。隨前所犯。除比丘比
丘尼。以無根罪。謗餘人者突吉羅。
比丘尼僧殘。
餘三眾突吉羅。
不犯者。見根聞根疑根說。實戲
笑說。疾疾說。獨說。夢說。錯說。】

「若比丘以瞋恚故。於異分事中取片非波羅夷比丘。
以無根波羅夷法謗。欲壞彼清淨行。彼於異時。若問
若不問。知是異分事中取片。是比丘自言我瞋恚故。
作是語。作是語者。僧伽婆尸沙(九)。」

【慈地從耆闍崛山下。見大羝羊。共母羊行婬。便以
羝羊比尊者。母羊比慈比丘尼。即語諸比丘云。親
自眼見。比丘審實。白佛結戒。

異分者。若比丘不犯波羅夷。言見犯波羅夷。以異
分無根法謗僧殘。若比丘不犯波羅夷。謂犯僧殘。
以異分無根波羅夷法謗僧殘。若比丘不犯波羅
夷。彼見犯波逸提。波羅提提舍尼。偷蘭遮。突吉羅。

惡說以異分無根波羅夷法謗僧殘。若比丘犯僧。
殘。言犯波羅夷。以異分無根波羅夷法謗僧殘。若
比丘犯僧殘。彼謂波逸提。乃至惡說。以異分無根。
波羅夷法謗僧殘。不清淨。不清淨人相似。名同姓。
同相同以此人事謗。彼以異分無根波羅夷法謗。
僧殘。不清淨。與清淨人相似。清淨人。與不清淨人
相似。清淨人。與清淨人相似。亦如是。若見本在家。
時。犯婬盜五錢。過五錢。斷人命。便語人言。我見比。
丘犯婬等。以異分無根波羅夷法謗僧殘。若聞亦。
如是。若比丘以異分無根波羅夷法謗。說了了者。
僧殘。不了了偷蘭遮。若指印書使作知相亦如是。
除四重巳。以餘異分無根非比丘法謗僧殘。乃至。
指印書使作知相亦如是。除上事巳。更以餘異分。
無根法謗比丘。隨前所犯。及餘人等。皆同前說。】

「若比丘。欲壞和合僧。方便受壞和合僧法。堅持不捨。
彼比丘。應諫是比丘大德莫壞和合僧。莫方便壞和。
合僧。莫受壞僧法。堅持不捨。大德應與僧和合。與僧。
和合歡喜不諍。同一師學。如水乳合。於佛法中。有增。
益安樂住。是比丘如是諫時。堅持不捨。彼比丘應三。
諫捨此事故。乃至三諫捨者善。不捨者僧伽婆尸沙
(十)。」

【提婆達既欲害佛。復教阿闍世害父。惡名流布。利
養斷絕。即通巳五人。家家乞食。佛制不得別眾食。
提婆達即生此念。瞿曇乃斷人口食我寧可破彼。

僧輪。即以五法教諸比丘盡形壽。乞食。著糞掃衣。
露坐不食蘇鹽不食魚肉。令其信樂。方便破彼僧。
輪諸比丘白佛。佛令僧訶諫。而結此戒。

和合者。同一羯磨。同一說戒。僧者四。比丘乃至無。
數。破者有十八事法非法。律非律。犯不犯。輕重殘。
無殘。麤惡非麤惡。常所行非常所行。制非制。說非。
說。住破僧法者。即住此十八事。若比丘方便欲破。
和合僧。受破僧法。堅持不捨。彼比丘。當諫此比丘。
言大德。莫方便欲破和合僧。莫受破僧法。堅持不。
捨。大德當與僧和合。歡喜不諍。同一水乳。於佛法。
中有增益安樂住。大德可捨此事。莫令僧作訶諫。
而犯重罪。若用語者善。不用語者復令比丘比丘。
尼優婆塞優婆夷若王大臣異道沙門婆羅門求。
若餘方比丘聞知其人信用言者應來。若用言者。
善。不用言者。應作白。作白巳。應更求大德我巳作。
白竟。餘有羯磨在。汝今可捨此事。莫令僧作羯磨。
重犯重罪。若用語者善。不用語者。應作初羯磨作。
巳。應更求大德我巳作白初羯磨竟。餘有二羯磨。
在。可捨此事莫令僧更作羯磨而犯重罪。若用語。
者善。不用語者。應作第二羯磨作竟。更求大德我。
巳作白二羯磨竟。餘有一羯磨在。可捨此事莫令。
僧更作羯磨而犯重罪。若能捨者善。不捨與說第。
三羯磨竟。僧殘。作白二羯磨竟捨者三偷蘭遮。作
白一羯磨竟捨者二偷蘭遮。作白竟捨者一偷蘭。

遮。初白未竟捨者突吉羅。若一切未白。方便欲破。
和合僧。受破僧法不捨。一切突吉羅。若僧為破僧。
人。作羯磨時有比丘教言莫捨偷蘭遮。若不訶諫。
突吉羅。尼教莫捨亦如是。除比丘及尼更有餘人。
教莫捨盡突吉羅。
比丘尼僧殘。餘三眾突吉羅。

不犯者。初諫便捨。若非法別眾作訶諫。非法和。
合眾作訶諫。法別眾法。相似別眾法。相似和合眾。
非法非律非佛所教若一切未作訶諫。若破惡友。
惡知識。若破方便欲破僧者遮令不破。若破方便。
助破僧者二三人羯磨。若欲作非法毗尼羯磨。若
為僧為塔為和尚。同和尚阿闍黎。同阿闍黎為知。
識。作損減。作無住處破者不犯。】

「若比丘伴黨。若一若二若三。乃至無數。彼比丘語是。
比丘大德。莫諫此比丘。此比丘。是法語比丘。律語比
丘。此比丘所說。我等喜樂。此比丘所說。我等忍可。彼
比丘言大德。莫作是說言。此比丘。是法語比丘律語
比丘。此比丘所說。我等喜樂。此比丘所說。我等忍可。
然此比丘。非法語比丘。非律語比丘大德莫欲破壞。
和合僧。汝等當樂。欲和合僧。大德與僧和合。歡喜不
諍。同一師學。如水乳合。於佛法中。有增益安樂住。是
比丘如是諫時。堅持不捨。彼比丘應三諫。捨是事故。
乃至三諫捨者善。不捨者僧伽婆尸沙(十一)。」

【提婆達伴黨。語諸比丘莫訶諫提婆達。諸比丘白。
佛。佛令僧訶諫。而結此戒。


順從有二。法順從。衣食順從。法順從者。以法教授。
增戒定慧。[言*奉]誦承受。衣食順從者。給與衣被飲食
臥具湯藥。伴黨者。若四人。若過四人。助伴黨語者。
若一二三。若眾多。若比丘作非法羣黨。彼比丘諫
此比丘。若隨語者善。若不隨語者當為作白。白三
羯磨。乃至有犯無犯並同前說。】

「若比丘。依聚落。若城邑住汙他家行惡行。汙他家亦
見亦聞。行惡行亦見亦聞。諸比丘當語。是比丘言大
德。汙他家行惡行。汙他家亦見亦聞。行惡行亦見亦
聞。大德汝汙他家行惡行。今可遠此聚落去。不須住
此。是比丘語彼比丘作是語大德。諸比丘有愛有恚
有怖有癡。有如是同罪比丘。有驅者。有不驅者。諸比
丘報言大德。莫作是語。有愛有恚有怖有癡。有如是
同罪比丘。有驅者。有不驅者。而諸比丘不愛不恚不
怖不癡。大德。汙他家行惡行。汙他家亦見亦聞。行惡
行亦見亦聞。是比丘如是諫時堅持不捨者。彼比丘
應再三諫。捨此事故。乃至三諫捨者善。不捨者僧伽
婆尸沙(十二)。」

【䩭連有二比丘。一名阿濕婆。二名富那婆娑。作非
法行。自種華樹。教人種華樹。乃至受雇戲笑等時。
有眾比丘乞食。䩭連齊整庠序低目直前。居士反
以為過。比丘知之。具以白佛。佛遣舍利弗目連往
作𢷤羯磨。作羯磨時。二比丘言。僧有愛等。舍利弗
目連還以白佛。佛令僧訶諫。而結此戒。


汙他家有四種。一依家汙家。從一家得物與一家。
所得物處。聞之不喜。所與物處。思當報恩。即作是
言。若與我者。我當與之。若不與我。我何故與。二依
利養汙家。若比丘如法得利。乃至鉢中之餘。與一
居士。不與一居士。彼得者念。當報其恩。有與我者。
我當報之。若不與我。我何故與。三依親友汙家。若
比丘依王若大臣。或為一居士。不為一居士。其所
為者。即思報恩。為我者。我當供養。不為我者。我不
供養。四依僧伽藍汙家。若比丘取僧華果。與一居
士。不與一居士。即作是念。與我者。我當供養。不與
我者。我不供養。行惡行者。自種華樹。教人種華樹。
自溉灌教人溉灌。自摘華。教人摘華。自作華鬘教
人作華鬘。自以線貫。若繫。教人線貫若繫。自持華。
教人持華。自持華鬘。與人。教人持華鬘與人。與婦
人童女一床坐起。一器飲食口語戲笑。或自歌舞
伎樂。或他作巳唱和。或俳說。或彈鼓吹簧及貝。作
孔雀音。作眾鳥鳴。或佯跛行走。或受顧戲笑。
若
比丘依聚落住。汙他家行惡行。俱有見聞。彼比丘
諫此比丘言大德。汙他家行惡行。俱有見聞。可捨
此事。莫為僧所訶。更犯重罪。若隨語者善。不隨語
者應作白。白三羯磨。皆同前說。
不犯者。初語時
捨。若與父母病人小兒娠身婦女牢獄繫人。寺中
客作。若為三寶種華樹等。教人取華。供養三寶。若
走避恐難。若跳躑坑渠。若嘯喚伴行。】


「若比丘。惡性不受人語。於戒法中。諸比丘如法諫巳。
自身不受諫語言諸大德。莫向我說。若好若惡。我亦
不向諸大德說。若好若惡。諸大德且止。莫諫我。彼比
丘諫是比丘言大德。莫自身不受諫語。大德自身當
受諫語。大德如法諫諸比丘。諸比丘亦如法諫大德
如是佛弟子。眾得增益。展轉相諫。展轉相教。展轉懺
悔。是比丘如是諫時。堅持不捨。彼比丘應三諫捨是
事故。乃至三諫捨者善。不捨者僧伽婆尸沙(十三)。」

【闡陀。惡性。不受人語。佛令僧訶諫。而結此戒。

惡性不受語者。不忍受人教誨。以戒律如法教授
者。有七犯聚波羅夷。僧伽婆尸沙。波逸提。波羅提
提舍尼。偷蘭遮。突吉羅。惡說如法者。如法如律如
佛所教。
若比丘惡性不受人語。諸比丘以戒律
如法教授。自身作不可共語。彼比丘諫此比丘。若
隨語者善。不隨語者應作白。及三羯磨。說第三羯
磨竟。僧殘。白二羯磨捨者。三偷蘭遮。一羯磨捨者
二偷蘭遮。白竟捨者。突吉羅。未白前惡性不受人
語突吉羅。作訶諫時。餘比丘及尼教言莫捨偷蘭
遮。未諫時教突吉羅。餘人教訶未訶盡突吉羅。

比丘尼僧殘。餘三眾突吉羅。
不犯者。初語時捨
非法別眾。乃至非佛所教。未訶諫前。若無智人諫
時。當與彼言。汝和尚阿闍黎所行亦如是。汝可更
學問誦經。若其事如是。若戲笑語乃至錯說。】

二不定法第三


「若比丘。共女人獨在屏覆處。障處。可作婬處坐。說非
法語。有住信優婆夷。於三法中。一一法說。若波羅夷。
若僧伽婆尸沙。若波逸提。是坐比丘自言我犯是罪。
於三法中應一一治。若波羅夷。若僧伽婆尸沙。若波
逸提。如住信優婆夷。所說。應如法治是比丘是名不
定法(一)。」

【迦留陀夷。與親友婦齋優婆夷。互相繫意。於乞食
時往。至其家。共一床坐。說非法語。毗舍佉母。聞聲。
窺見白佛制戒。

獨者。一比丘一女人。屏覆二種。一見屏覆。若塵若
霧。若黑暗中。不相見。二聞屏覆。乃至常語。不聞聲
處。障覆者。若樹牆壁籬衣。及餘物障可作婬處者。
得容行婬處。說非法語者。說婬欲法。住信優婆夷
者。歸信三寶。受持五戒。善憶持事。不錯所說。真實
而不虗妄。
若比丘自言所趣向處。所到處。若坐
若臥若作。即應如比丘語治。若自言所趣向處。乃
至臥不自言作。若自言所趣向處。乃至坐。不自言
臥作。若自言所趣向處。所到處。不自言坐臥作。若
自言所趣向處。不自言所到處。及坐臥作。若一切
不自言。皆應如優婆夷所說治。是中無定法。故言
不定。】

「若比丘。共女人在露現處。不可作婬處坐。作麤惡語。
有住信優婆夷。於二法中。一一法說。若僧伽婆尸沙。
若波逸提。是坐比丘自言。我犯是罪。於二法中。應一

一治。若僧伽婆尸沙。若波逸提。如住信優婆夷所說。
應如法治是比丘。是名不定法(一)。」

【緣起同前。

露處者。無牆壁樹籬及餘物障。不可作婬處者。不
容行婬處。麤惡語者。說婬欲法二道好惡。餘同前
說。】

三十尼薩耆波逸提法第四

「若比丘衣巳竟。迦絺那衣巳出。得長衣。經十日不淨
施得畜。若過十日。尼薩耆波逸提(一)。」

【佛聽比丘畜三衣。不得長。六羣比丘畜長衣。或早
起衣。或中時衣。或晡時衣。故制。阿難得一糞掃衣。
欲奉大迦葉。迦葉不在。阿難白佛。佛問迦葉。何時
當還。報言却後十日。乃聽畜十日。

衣竟者三衣(迦絺那衣。此云功德衣。安居竟受之。於五月中。得五事利益。具在迦絺那
度中)。長衣者。若長佛八指。若廣四指是。若比丘一
日得衣畜。二日得衣。乃至十日得衣畜。至十一日
明相出。一切尼薩耆。若比丘一日得衣。二日不得
三日乃至十日得衣。至十一日明相出九日中所
得衣盡尼薩耆(此中九日得衣。一日不得。以不得一日。從二日轉至十日)如是
二曰不得。八日得。三日不得。七日得。四日不得。六
曰得。五日不得。五日得。六日不得。四日得。七日不
得。三日得。八日不得。二日得。九日不得。一日得。一
一皆以不得。展轉作句。而句句第一日畜衣不改。
如是諸句。盡尼薩耆。若比丘一日得衣。不淨施。二

日得衣淨施。三日乃至十日不淨施。至十一日明
相出。九日中所得衣。盡尼薩耆。如是展轉作句。如
上如是。若遣與人。若失衣。若故壞。若作非衣。若作
親厚意取。若忘去。以此諸句一一以替淨施之句。
作句如上。盡尼薩耆。
若捨墮衣。不捨持。更貿餘
衣。一尼薩耆。一突吉羅(尼薩耆波逸提。此云捨墮。以後並從簡作捨墮)。此
捨墮衣。應捨與僧。若眾人若一人不得別眾捨。若
捨不成捨突吉羅。捨時應往僧中偏袒胡跪。當作
是語。大德僧聽。我某甲比丘故畜爾所長衣。過十
日犯捨墮。今捨與僧。捨竟當懺悔。受悔人。當作白
然後受懺。作如是白。大德僧聽。此某甲比丘故畜
爾所長衣犯捨墮。今捨與僧。若僧時到。僧忍聽。我
受某甲比丘懺悔。白如是。白巳受悔。當語彼言。自
責汝心。答言爾。若僧多難集。此比丘若因緣事。欲
遠行。應問言汝衣與誰。隨彼說。便與僧即應還此
比丘衣。白二羯磨。應如是。與僧中當差堪能羯磨
人。作如是白大德僧聽。某甲比丘故畜爾所長衣
犯捨墮。今捨與僧。若僧時到。僧忍聽。持此衣與某
甲比丘。彼某甲比丘。當還此比丘。白如是大德僧
聽。此某甲比丘故畜爾所長衣。犯捨墮。今捨與僧。
僧持此衣。與彼某甲比丘。彼某甲比丘。當還此比
丘。誰諸長老忍。僧持此衣。與彼某甲比丘。彼某甲
比丘。當還此比丘者默然。誰不忍者。說僧巳忍。與
彼某甲比丘衣竟。僧忍默然故。是事如是持。是比

丘於僧中捨衣竟。不還者突吉羅。若還時。有人言
莫還者。突吉羅。若作淨施。若遣與人。若持作三衣。
若作波利迦羅衣。若故壞。若燒。若作非衣。若數數
著壞者。盡突吉羅。
比丘尼捨墮。餘三眾突吉羅。

不犯者。齊十日內淨施。若遣與人。若奪失燒漂
等想。不淨施。不遣與人。若奪衣失衣燒衣漂衣取
著。若他與著。若他與作。彼受付囑衣者。若命終遠
出。休道賊將去。獸害水漂。如此不作淨施。不遣與
人不犯。】

「若比丘衣巳竟。迦絺那衣巳出。三衣中離一一衣。異
處宿。除僧羯磨。尼薩耆波逸提(二)。」

【六羣往遊人間持衣付囑親友比丘數數在日中
曬。諸比丘問知其故。白佛結戒。時一比丘有乾痟
病以事欲遊人間。糞掃僧伽梨重。不堪持行。同伴
為白佛。佛聽僧與病比丘結。不失衣。白二羯磨。

三衣者。僧伽梨。鬱多羅僧。安陀羅會。僧者。一說戒。
一羯磨。不失衣者。僧伽藍裏。有一界。失衣者。僧伽
藍裏。有若干界。不失衣者。樹有一界。失衣者。樹有
若干界。如是場車船村舍堂庫藏倉亦如是。僧伽
藍四種如上。樹者。與人等足蔭覆跏趺坐。場者。於
中治五穀處。車者。若車迴轉處。船者。若船迴轉處。
村者。如上。堂者。多敝露。庫者。儲積藏諸車乘輦輿
販賣之物。倉者。儲積米穀。僧伽藍界者。此僧伽藍
界。非彼僧伽藍界。此僧伽藍界。非彼樹界。乃至倉

界。非彼倉界。亦如是。餘作句亦然。僧伽藍界者。在
僧伽藍邊。以中人用石。若甎擲所及處。是名為界。
乃至倉界。亦如是。若比丘置衣。在僧伽藍內。乃在
樹下宿。明相未出。若捨衣。若手捉衣。若至擲石所
及處。若不捨衣等。明相出。隨所離衣宿。捨墮。若留
衣著僧伽藍內。往場處。乃至庫藏倉處宿。若留衣
樹下往場處。乃至僧伽藍處宿。亦如是。不失衣者。
若阿蘭若處。無界八樹中間。一樹間七弓。遮摩梨
國。作弓法。長中肘四肘。若比丘無村阿蘭若處。留
衣著此八樹間異處宿。明相未出。不捨衣。不手捉
衣。若不至擲石所及處。明相出捨墮。除三衣離。餘
衣突吉羅。捨法如上說。
比丘尼捨墮。
不犯者。
明相未出。手捉衣。若捨衣。若至擲石所及處。若奪
失燒漂壞想。若大水漲道路險難。賊盜難。惡獸難。
若強力所執。若被繫縛。命難梵行難。】

「若比丘衣巳竟。迦絺那衣巳出。若比丘得非時衣。欲
須便受。受巳疾疾成衣。若足者善。若不足者得畜一
月為滿足故。若過畜。尼薩耆波逸提(三)。」

【有比丘。僧伽梨故爛弊壞。十日中間。更不能辨。恐
犯前戒。同伴為白佛。因聽畜乃至滿足。六羣有糞
掃衣。及餘種衣。同者不足。取中糞掃衣。浣染點作
淨。寄親友比丘巳遊行。受寄比丘。以其行久不還。
便出曬之。諸比丘問知其故。白佛結戒。

時者。無迦絺那衣。自恣後。一月。若有迦絺那衣。自

恣後。五月。非時者。若過此限。若十日中。同衣足者。
應裁割線拼縫作衣。若作淨施。若遣與人。若不如
此十一日明相出。隨衣多少。捨墮。若同衣不足。至
十一日同衣足。即應裁割等如上。若不裁割等。至
十二日明相出隨衣多少。盡捨墮。乃至二十九日
亦如是。若同衣不足三十日若足不足。同衣不同
衣。應即日裁割等不爾。至三十一日明相出。捨墮。
捨法同上說。
比丘尼捨墮。餘三眾突吉羅。
不
犯者。若十日內同衣足裁割線拼縫作衣。若淨施。
若遣與人。乃至二十九日亦如是。至三十日若足
若不足。同衣不同衣。即日應裁割。乃至遣與人。餘
如上說。】

「若比丘。從非親里比丘尼取衣。除貿易。尼薩耆波逸
提(四)。」

【有一比丘。著弊衲。蓮華色尼。見巳慈愍。即以所著。
責價衣易之。後著此弊衣。見佛。佛言不應如是。聽
汝畜持五衣完堅者。餘衣隨意與人。乃集眾結戒
是後比丘不敢。從親里尼取衣。佛言若是親里籌
量知有無。可取不可取。若好若惡。若新若故。故聽
從親里取。又祗洹中二部僧得施衣共分時。比丘
誤得尼衣。尼誤得比丘衣。尼持衣相易。比丘白佛。
故聽貿易。

親里者。父母親里。乃至七世有親。貿易者。以衣貿
衣。以衣易非衣。或以非衣貿衣。若鍼若筒。若刀若

線。若小段物。乃至一丸藥拾法如上說。餘四眾突
吉羅。
不犯者為僧。為佛圖取。】

「若比丘使非親里比丘尼浣故衣。若染若打。尼薩耆
波逸提(五)。」

【迦留陀夷。與偷蘭難陀尼。露形而坐。欲心相視。失
不淨。汙。安陀會。尼請浣之。取不淨著口中。及小便
道。後遂有身。諸尼詰知其故。白諸比丘。轉白世尊
結戒。於是比丘不敢令親里尼浣染打故衣。佛言
聽使親里。

故衣者。乃至一經身著。若比丘令非親里尼浣故
衣。若染若打。三捨墮。語使浣染打。彼浣染不打。若
浣打不染。若染打不浣皆二捨墮。一突吉羅。語使
浣染打。彼竟不為三突吉羅。使非親里沙彌尼。式
叉摩那。浣染打故衣。突吉羅。使非親里尼浣染打
新衣突吉羅。餘四眾突吉羅。
不犯者。若病若為
僧。為佛圖。若借他衣浣染打。】

「若比丘從非親里居士。若居士婦乞衣。除餘時。尼薩
耆波逸提。餘時者若比丘奪衣失衣燒衣漂衣是謂
餘時(六)。」

【舍衛城。有長者詣園遊觀。迴車詣祗桓見。䟦難陀。
禮敬聽法。䟦難陀。說法開化。勸令歡喜。長者問何
所須。報言無所須。長者固問報言止止。即使所須。
不能見與。長者復請。乃言汝所著者可與我。時長
者身著貴價。廣長白氎。報言明日至我家當相與。

䟦難陀固求不止。長者不悅。脫衣與之乘車著一
衣入城。守門者疑被賊劫。長者具說因緣。居士譏
嫌故制。於是比丘不敢從親里索衣。佛言聽。又眾
比丘道行。為賊所劫。露形立祗桓門外。諸比丘疑
為尼犍子。報優波離問知其故。即借衣著見佛。佛
慰問具白因緣。乃制裸形而行。突吉羅。當以輭草。
若樹葉覆形。應往寺邊。若先有長衣應取著。若無
者。知友比丘長衣。若僧中可分衣。若臥具等。以自
覆形出外乞衣。爾時聽從非親里乞衣。
比丘尼
捨墮。餘三眾突吉羅。
不犯者。或為他乞。他為巳
乞。或不求而得。】

「若比丘奪衣失衣燒衣漂衣。若非親里居士。居士婦。
自恣請。多與衣。是比丘當知足受衣。若過者。尼薩耆
波逸提(七)。」

【有眾比丘遇賊失衣。來到祗洹。時有優婆塞多持
好衣。隨諸比丘意取。比丘自有三衣。報云不取。六
羣語言。何不取與我等。若與餘人耶。諸比丘遂取
與之。少欲者嫌責。白佛故制。

若失一衣。不應取。若失二衣。餘一衣。若二重三重
四重應擿作。若僧伽梨。若鬱多羅僧。若安陀會。若
三衣都失。應知足受衣。知足有二種。在家人知足
者。隨白衣所與衣受之。出家人知足者。三衣也。若
居士自恣請。多與衣。若細若薄。若不牢應取作。二
重三重四重當安緣當肩上應貼障垢膩處。應安

鈎鈕。若有餘殘語居士言此餘殘衣。裁作何等。若
檀越言。我不以失衣故與我曹。自與大德耳。彼若
欲受者便受。
比丘尼捨墮。餘三眾突吉羅。】

「若比丘。居士居士婦。為比丘辦衣價。買如是衣。與某
甲比丘。是比丘先不受自恣請到居士家如是說善
哉居士為我。買如是衣與我為好故。若得衣者尼薩
耆波逸提(八)。」

【一比丘入舍衛城乞食。至居士家。聞夫婦共議辦
䟦難陀衣價。還以報䟦難陀。彼問知其家明日往
語言。若欲與我衣者。當如是廣大堅緻中我受持。
居士譏嫌故制。是後居士自恣請比丘言大德。須
何等衣。比丘意疑不答。有居士欲為比丘作貢價
衣。彼知足欲須。不如者亦疑。不敢隨意索。佛乃聽
先受自恣請者。

衣價者。若錢若金真珠琉璃貝玉瓔珞生像金。求
有二種。一者。求價。乃至增一錢十六分之一。二者。
求衣。乃至增一線求得衣捨墮。不得突吉羅。
比
丘尼捨墮。餘三眾突吉羅。
不犯者。或為他求。他
為巳求。或不求自得。】

「若比丘。二居士居士婦。與比丘辦衣價。持如是衣價。
買如是衣。與某甲比丘。是比丘先。不受居士自恣請。
到二居士家。作如是言。善哉辦如是。如是衣價。與我
共作一衣。為好故。若得衣者。尼薩耆波逸提(九)。」

【緣起同前。犯不犯。亦如前說。】


「若比丘。若王。若大臣。若婆羅門。若居士居士婦遣使。
為比丘送衣價。持如是衣價。與某甲比丘。彼使人至
比丘所。語比丘言大德。今為汝故。送是衣價受取。是
比丘應語彼使如是言。我不應受此衣價。我若須衣
合時清淨當受。彼使語比丘言大德。有執事人不。須
衣比丘應語言有僧伽藍民。若優婆塞。此事比丘執
事人。常為諸比丘執事。時彼使。往至執事人所與衣
價巳。還比丘所。如是言大德。所示某甲執事人。我巳
與衣價。大德知時往彼當得衣。須衣比丘當往執事
人所。若二反三反。作為憶念應語言我須衣。若二反
三反為作憶念。若得衣者善。若不得衣四反五反六
反在前默然立。若四反五反六反在前默然住。得衣
者善。若不得衣。過是求得衣者。尼薩耆波逸提。若不
得衣。從所得衣價處。若自往。若遣往使。語言汝今遣
使持衣價與某甲比丘。是比丘竟不得衣。汝還取。莫
使失此是時(十)。」

【羅閱城。一大臣。遣使持衣價。與䟦難陀。䟦難陀將
此使入城持衣價。與親舊長者掌之。異時大臣問
使人言。䟦難陀著不。報言不著。大臣更遣使索還
衣價。䟦難陀即疾至長者家索衣。時城中。諸長者
集會。先有制。不至者罰錢五百。長者報言大德。小
待我赴會還。䟦難陀不允。長者為作衣竟。會坐巳
罷輸錢五百。即與居士共相譏嫌故制。

憶念者。若執事人。在家在市及在作處。往至彼處。

二反三反語言我今須衣。與我作衣。若二三反得
衣者善。若不得衣四五六反往前默然而立。若執
事人問言汝何緣在此立。報言汝自知之。若彼言
我不知。若有餘人知者。當言彼人知之。若比丘作
一語破二反默然。二語破四反默然。三語破六反
默然。若過三反語索。過六反默索。得衣者捨墮。

比丘尼捨墮。餘三眾突吉羅。
不犯者。往語衣主
彼言。我不須即相布施。是比丘應以時索輭語索
方便索不得犯。】

「若比丘雜野蠶綿。作新臥具。尼薩耆波逸提(十一)。」

【六羣作新雜野蠶綿臥具。至養蠶家索綿。報言待
蠶熟。時六羣往待看[暻-京+恭]繭蠶蛹作聲。居士譏嫌故
制。

雜者。若毳。若劫貝。若拘遮羅。若乳葉草。若芻摩。若
麻。若比丘。自作成。捨墮。不成。突吉羅。教他作亦如
是。若為他作。成。不成。突吉羅。
是中捨者。應以斧
斤細剉和泥塗壁塗埵。
尼。及三眾。俱。突吉羅。

不犯者。若得巳成者。若以斧斤剉斬和泥塗壁塗
埵。】

「若比丘以。新純黑羺羊毛。作新臥具者。尼薩耆波逸
提(十二)。」

【諸梨車子。多行邪婬。以純黑羺羊毛作氎。被體夜
行。使人不見。六羣效而作之。諸梨車語言。我等為
婬欲故。汝等作此何所為耶。比丘白佛故制。


純黑者。或生黑。或染黑。自作成捨墮。不成突吉羅。
教他作亦如是。若為他作成不成突吉羅。
捨法
如長衣中說。
不犯者。若得巳成者。若割截壞。若
細薄揲作兩重。若作褥。作枕。作方小坐具。若作臥
氎。作襯鉢氎。作剃力囊。作帽。作襪。作鑷熱巾。作裹
革屣巾。】

「若比丘作新臥具。應用二分純黑羊毛。三分白。四分
牻。若比丘不用二分黑。三分白。四分牻。作新臥具者。
尼薩耆波逸提(十三)。」

【六羣作純白臥具。居士譏嫌。似王。若大臣。故制。

白者。或生白。或染白。牻色者。若頭上毛耳毛。脚毛。
若餘牻色毛。若作四十鉢羅羊毛臥具者。二十鉢
羅黑。十鉢羅白。十鉢羅牻。若作三十鉢羅者。十五
鉢羅黑。十五鉢羅半白。半牻。若作二十鉢羅。十鉢
羅黑。五鉢羅白。五鉢羅牻。犯輕重同上。餘四眾突
吉羅。
不犯同上。】

「若比丘作新臥具。持至六年。若減六年。不捨故。更作
新者。除僧羯磨。尼薩耆波逸提(十四)。」

【六羣嫌臥具。或重或輕。或薄或原。不捨故。更作新
者。藏積眾多故制。後一比丘得乾痟病。有因緣欲
遊人間。糞掃臥具重。不堪持行。諸比丘白佛。佛聽
僧與彼作。白二羯磨。
犯輕重同上。餘四眾突吉
羅。】

「若比丘作新坐具。當取故者。縱廣一搩手。帖著新者

上。壞色故。若作新坐具。不取故者。縱廣一搩手。帖著
新者上。用壞色故。尼薩耆波逸提(十五)。」

【佛在給孤園時遣人請食。諸佛常法。諸比丘受請
後。徧行諸房。見故坐具。處處狼籍。乃令比丘作新
坐具。取故者縱廣一搩手。帖著新者上。壞色故。六
羣不依佛誨。故結此戒。

比丘作新坐具時。若故坐具未壞。未有穿孔當浣
染治牽挽。令舒裁取。縱廣一搩手帖新者上。若邊
若中。為壞色故。犯輕重同上。餘四眾突吉羅。
不
犯者。自無故者。若他為巳作。若得巳成者。若純故
者作。】

「若比丘道路行。得羊毛。若無人持得自持。乃至三由
旬。若無人持自持過三由旬。尼薩耆波逸提(十六)。」

【䟦難陀道路行多得羊毛。貫杖頭擔。在道行。居士
嫌責。為販賣羊毛故制。

比丘。若在道行。若在住處得羊毛須者應取。若無
人持自持至三由旬。若有人持應語彼言。我有此
物當助我持。乃至彼處。比丘於此中間。不得助持。
若助持突吉羅。若令餘四眾持過三由旬突吉羅
除羊毛。若持餘拘遮羅。若乳葉草芻摩。若麻若廁
羅婆尼。持過三由旬者突吉羅。若復擔餘物著杖
頭行者亦突吉羅。
捨法如前。餘四眾突吉羅。

不犯者。若持至三由旬。及減三由旬。若有人與持
者語使持。至某處中間。更不助擔。若使尼及三眾

將至三由旬地。若擔毳裝毳繩。若擔頭項脚毛。若
作帽。作襪。作鑷熱巾。若裹革屣盡無犯。】

「若比丘使非親里比丘尼浣染擘羊毛者。尼薩耆波
逸提(十七)。」

【六羣取羊毛作坐具。使大愛道浣染擘染色汙手。
往見世尊。世尊問知其故。訶責結戒。是後比丘不
敢使親里尼。佛言聽。

若使非親里尼浣染擘各一捨墮。使浣不浣等各
一突吉羅。使非親里沙彌尼。式叉摩那者。突吉羅。
餘四眾突吉羅。
不犯者。若為病人。若為眾僧。為
佛為塔。】

「若比丘自手捉錢。若金銀。若教人捉。若置地受者。尼
薩耆波逸提(十八)。」

【䟦難陀於大臣家。持錢寄市肆上居士譏嫌故制。
錢者。上有文像。是中捨者。若彼有信樂守園人。若
優婆塞。當語言此。是我所不應。汝當知之。若彼人
取還。與比丘者。比丘當為彼人物故。受勅淨人使
掌之。若得淨衣鉢鍼筒。及尼師壇。應貿易受持之。
若優婆塞。取巳與比丘淨衣鉢尼師壇鍼筒應取
持之。若彼取巳不還者。令餘比丘語言佛有教為
淨故與汝。汝當應還彼比丘物。若餘比丘不語者。
當自往語。佛有教為淨故與汝。汝今可與僧。與塔。
與和尚。同和尚阿闍黎。同阿闍黎及諸親舊知識。
若還本主。何以故。不欲使失彼信施故。若不語彼

知是看是者。突吉羅。
比丘尼捨墮。餘三眾突吉
羅。】

「若比丘。種種賣買寶物者。尼薩耆波逸提(十九)。」

【䟦難陀往市肆上。以錢易錢持去。居士譏嫌故制。
種種賣買者。以成金。易成金。未成金。成未成金。易
成銀。未成銀。成未成銀。易錢。以未成金。易成金。未
成金。乃至易錢。以成未成金。易成金。乃至易錢。銀
錢作句亦如是說。錢有八種。金錢銀錢銅錢鐵錢
木錢白蠟錢鉛鍚錢胡膠錢。
捨法同上。
比丘
尼捨墮。餘三眾突吉羅。
不犯者。若以錢貿瓔珞
具。為佛法僧。若以瓔珞具易錢。為佛法僧。】

「若比丘種種販賣。尼薩耆波逸提(二十)。」

【䟦難陀。於無住處村中。持生薑易食而去。舍利弗
乞食。至其家。彼即索價。又舍衛有外道得一貴價
衣持至寺貿易。䟦難陀擣治故衣易之。外道還所
止園中。有知者語言。汝為他所欺。即持衣至寺欲
相還。䟦難陀不允。外道譏嫌故制。

種種販賣者。以時易時。易。非時易。七日易。盡形壽
易。波利迦羅。餘四相易亦如是說。賣者。價直一錢
數數上下。增賣者。價直一錢。言直三錢。重增賣者。
價直一錢。言直五錢。買亦如是。若種種販賣得者。
捨墮。不得者突吉羅。
捨法如前說。
不犯者。與
出家五眾人貿易。自審定不相高下。如市易法。不
與餘人貿易。若使淨人貿易。若悔者應還。若以蘇

易油。以油易蘇。】

「若比丘。畜長鉢不淨施。得齊十日過者。尼薩耆波逸
提(二十一)。」

【六羣畜鉢好者。持不好者置。有居士詣房觀看譏
嫌。如陶師賣瓦。肆故制。時阿難得蘇摩國。貴價鉢。
欲與迦葉。而適不在。恐犯此戒。佛問迦葉幾時當
還。報言十日。乃聽畜齊十日。

鉢有二種。鐵鉢。泥鉢。大者三斗。小者斗半。如是應
持應淨施。若比丘一日得鉢。乃至十日得鉢。畜至
十一日明相出。十日中所得鉢。盡捨墮。若一日得
鉢。二日不得。三日得鉢。乃至十日得鉢。至十一日
明相出。九日中所得鉢。盡捨墮(如是轉降至十日不得鉢。作句如上)
如是二日不得。八日得。乃至九日不得。一日得。亦
如是。如是若淨施。若遣與人。若失。若故壞。若作非
鉢。若作親厚意取。若忘去(作句如上。但以淨施等。替不得字)盡捨
墮。苦犯尼薩耆。鉢不捨。更貿餘鉢。一捨墮。一突吉
羅。捨法如長衣。
比丘尼捨墮。餘三眾突吉羅。

不犯者。十日內淨施。若遣與人。若奪失破漂等想。
若奪鉢。失鉢。燒鉢。漂鉢。取用。若他與用。若受寄鉢。
比丘巳死遠行休道被賊獸等。不遣與人不犯。】

「若比丘畜鉢減五綴不漏。更求新鉢為好故。尼薩耆
波逸提。彼比丘應往僧中捨。展轉取最下鉢與之。令
持。乃至破應持。此是時(二十二)。」

【䟦難陀鉢破。向諸居士求鉢。破一鉢。得多鉢。異時

居士。於一處集。各自言得福無量。以市鉢與䟦難
陀故。即共譏嫌故制。

五綴者。相去兩指間一綴。若比丘鉢破減五綴不
漏。更求新鉢捨墮。滿五綴不漏更求新鉢突吉羅。

是中捨者。於此住處僧中捨。應偏袒脫屣。向上
座禮。胡跪合掌懺悔。受懺人作白然後受懺。此比
丘鉢若貴價好者。應留置取最下。不如者與之。白
二羯磨與竟。彼比丘鉢。應作白巳。問僧作如是白。
大德僧聽。若僧時到。僧忍聽。以此鉢。次第問上座
白如是。作此白巳。當持與上座。若上座欲取此鉢
與之。應取上座鉢。與次座。若與彼比丘彼比丘應
取不應護眾僧。故不取亦不應。以此因緣受持最
下鉢。若受突吉羅。若第二上座取此鉢。應取第二
上座鉢。與第三上座。若與彼比丘。彼比丘應受不
應護眾僧。故不取不應。以此因緣受持最下鉢。若
受突吉羅。如是展轉。乃至下座。若持此比丘鉢還
此比丘。若持最下座鉢與此比丘。作白二羯磨。作
如是白大德僧聽。若僧時到。僧忍聽。僧今以此最
下座鉢與某甲比丘受持。乃至破應持白如是。大
德僧聽。僧今以此最下座鉢與某甲比丘受持。乃
至破應持。誰諸長老忍。僧與此比丘鉢者默然。誰
不忍者。說僧巳忍。與此比丘鉢竟。僧忍默然故。是
事如是持。彼比丘守護此鉢。不得安著瓦石落處。
倚刀杖下。及懸物下。不得著道中石上。若果樹下

及不平地。不得一手著兩鉢。除指隔中央。不得一
手著兩鉢開戶。除用心不得安著戶閾內。戶扉下。
繩牀下。木牀下。繩木牀間。及牀角頭。除暫安著。不
得立蕩鉢。乃至足令鉢破。不應故壞。故失不應作
非鉢用僧中捨鉢竟不還。教莫還。俱突吉羅。若作
淨施。遣與人故失壞。作非鉢用。數數用。盡突吉羅。

比丘尼捨墮。餘三眾突吉羅。
不犯者。減五綴
漏更求。若為他索。他為巳索。不求而得。若施僧鉢
時當次得。若自有價買畜。】

「若比丘自乞縷線。使非親里織師織。作三衣者。尼薩
耆波逸提(二十三)。」

【䟦難陀欲縫大衣。至居士家。處處求線。得線多。遂
使織師織。作衣自作繀。自看織。居士譏嫌故制。

自乞者。在在處處自乞織師。非親里與線者。非親
里犯織師非親里與線者。或親里。非親里。非親里
者。犯織師。非親里與線者。是親里。非親里者。犯如
是相織而成。九句八句皆犯。若比丘自乞線。使織
師織。作衣者捨墮。若看織。若自織。若自繀者。盡突
吉羅。
比丘尼捨墮。餘三眾突吉羅。
不犯者。織
師與線。二皆親里。若自織。作鉢囊屣囊鍼氈禪帶
腰帶帽襪鑷熱巾裹革屣巾。】

「若比丘。居士居士婦。使織師。為比丘織作衣。彼比丘
先不受自恣請。便往織師所語言。此衣為我作。與我
極好織。令廣大堅緻。我當少多與汝價。是比丘與價。

乃至一食直。若得衣。尼薩耆波逸提(二十四)。」

【舍衛城有一居士。出好線。令織師。為䟦難陀織衣。
織師以語䟦難陀。即遣織廣大。堅緻者。彼言線少。
即至居士家。更乞線。復言價少。即更許與價。居士
譏嫌。故制。是後比丘疑不敢答自恣請。及索不如
者。佛言聽。

得衣捨墮。不得者突吉羅。
比丘尼捨墮。餘三眾
突吉羅。
不犯者。巳為他。他為巳。或不求而自得。】

「若比丘。先與比丘衣。後瞋恚。若自奪。若使人奪。取還
我衣來。不與汝。若比丘還衣。彼取衣。尼薩耆波逸提
(二十五)。」

【難陀弟子善勸化。䟦難陀語言。與我共行人間。當
與汝衣。餘比丘語言。汝以何事共䟦難陀行。彼癡
人。不知誦戒。說戒。布薩。羯磨。後彼比丘即不隨行。
䟦難陀乃索前衣。比丘不還。即瞋恚強奪。故制。

若奪取藏舉者。捨墮。不藏舉。突吉羅。若著樹牆籬
橛龍牙杙衣架繩床木床小褥大褥機地敷等上。
若取離處捨墮。不離處突吉羅。
比丘尼捨墮。餘
三眾突吉羅。
不犯者。不瞋恚言我悔故。不與汝
衣。還我衣來。彼知其悔。即便還之。若餘人語言。此
比丘悔可還他衣。若借他衣著。他著。無道理奪取。
若恐失壞。若彼破戒。破見。破威儀。被舉滅擯。若為
此事命難。梵行難。如是奪取不藏舉。】

「若比丘。有病。殘藥酥油生酥蜜石蜜齊七日得服。若

過七日服者。尼薩耆波逸提(二十六)。」

【諸比丘。秋月風病。形體枯燥。又生惡瘡。佛聽服時。
非時。五種藥。時畢陵伽婆蹉。在羅閱城。多有所識。
亦多徒眾。大得供養。酥油。生酥蜜石蜜。諸弟子積
聚藏舉。處處流漫。房舍臭穢。見者譏嫌。故制。

病者。醫教服。爾所藥也。藥者。酥油生酥蜜石蜜。若
比丘。一日得藥畜。二日。乃至七日得藥畜。至八日
明相出。七日所得盡捨墮。若一日得藥畜。二日不
得。三日乃至七日得藥畜。至八日明相出。六日所
得盡捨墮(如是轉降。以不得字。移至第七作句)如是二日。不得。五日
得。乃至六日不得。一日得。作句如上。如是若淨施
若遣與人。若失。若故壞。若作非藥。若作親厚意取。
若忘去(作句如上。但以淨施等。替不得字)。盡捨墮。若犯捨墮。藥不
捨。更貿易餘藥一捨墮。一突吉羅。捨法如前。
比
丘尼捨墮。餘三眾突吉羅。
不犯者。若彼過七日
藥。及酥油塗戶響。若蜜石蜜與守園人。若至七日
所捨。與比丘食之。若未滿七日還彼比丘。彼當用
塗脚。或然燈。】

「若比丘。春殘一月在。當求雨浴衣。半月應用浴。若比
丘過一月前。求雨浴衣。過半月前用浴。尼薩耆波逸
提(二十七)。」

【毗舍佉母。請佛及僧。時天大雨。佛勅比丘雨中浴。
婢來白時到。遙見比丘裸形浴。疑是外道。還白主
母。世尊既受其供。母請與比丘雨浴衣。佛聽之。六

羣即一切時。常求雨浴衣。不捨雨衣。便持餘用。現
有雨衣。猶裸形浴。故制。

雨衣者。比丘用雨中浴。三月十六日。應求雨浴衣。
四月一日應用。若三月十六前求。四月一日前用
者。捨墮。餘四眾突吉羅。
不犯者。若捨雨衣巳。乃
更作餘用。若著浴衣浴。若無雨衣。若作浴衣。若浣
染。若舉處染。】

「若比丘。十日未竟。夏三月。諸比丘得急施衣。比丘知
是急施衣當受。受巳。乃至衣時應畜。若過畜者。尼薩
耆波逸提(二十八)。」

【佛在毗蘭若。夏安居竟。婆羅門設供。施衣。佛聽比
丘受夏衣。六羣即一切時常乞衣。安居未竟亦乞
衣。亦受衣。又䟦難陀在一處安居竟。聞異處大得
衣。乃處處分。得衣分。佛聞訶責。時舍衛有二大臣
往征。反叛自念。未知得還。與不。欲為僧設食施衣。
諸比丘以安居未竟。不敢受衣。佛乃聽受。而結此
戒。

急施衣者。受便得。不受便失衣。時者。自恣竟。不受。
迦絺那衣一月。受。迦絺那衣五月。自恣十日在。得
急施衣。應受。應畜到衣時。若九日在。得急施衣。應
受。應畜。到衣時。更增一目。如是八日增二日。七日
增三日。六日增四日。乃至一日增九日。皆如上說。
若過前過後捨墮。
比丘尼捨墮。餘三眾突吉羅。

不犯者。若奪衣。失衣。燒衣。漂衣。過前。若奪想失

想燒想漂想。若路險難不通。若多盜賊惡獸。及大
水漲。若被王命難。梵行難。若受寄比丘巳死出行。
賊劫獸害。水漂過後。】

「若比丘。夏三月竟。後。迦提一月滿。在阿蘭若。有疑恐
怖處住。比丘在如是處住。三衣中。欲留一一衣置舍
內。諸比丘有因緣離衣宿。乃至六夜若過者。尼薩耆
波逸提(二十九)。」

【諸比丘安居竟。後迦提一月在。阿蘭若處住。多有
賊難皆趣祗桓聚住。佛乃聽留一一衣置舍內。六
羣即留衣置舍內。囑親友比丘巳出行。受囑者出
衣曬之。諸比丘白佛。制戒。

阿蘭若處者。去村五百弓。遮摩羅國。弓長四肘。用
中肘量。有疑處者。疑有賊盜。恐怖者。中有恐怖賊
盜。舍內者。村聚也。第七夜明相未出前。不捨三衣。
不手捉衣。不至擲石所。及處住。明相出捨墮。除三
衣離。餘衣突吉羅。
不犯者。奪想失想燒想漂想。
若船濟不通。道路險難。盜賊惡獸。水漲繫閉命難。
梵行難。】

「若比丘。知是僧物。自求入巳者。尼薩耆波逸提(三十)。」

【舍衛國。有一居士。欲飯佛僧。兼施好衣。䟦難陀語
言。施僧者多。汝今食。可施僧衣。可施我。居士聽之。
次日眾僧赴請。居士見威儀具足。發大聲悔。不施
衣。比丘問知其故。白佛結戒。時諸比丘不知是僧
物。非僧物。為許僧。不許僧。後乃知是僧物。巳許僧。

或作捨墮懺。或慚愧。佛言不知。無犯。

僧物者。為僧作。巳與僧。巳許僧。物者。衣鉢坐具鍼
筒。下至飲水器。若比丘知是僧物。自求入巳者。捨
墮。若物許僧轉與塔。許塔。轉與僧。許四方僧。轉與
現在僧。許現在僧。轉與四方僧。許比丘轉與比丘
尼。許比丘尼。轉與比丘。許異處。轉與異處。盡突吉
羅。若巳許。許想。捨墮。巳許疑。若未許。許想。未許疑。
突吉羅。
比丘尼捨墮。餘三眾突吉羅。
不犯者。
若不知。若巳許作。不許想。若許少物。勸令與多。若
許少人。勸與多人。欲許惡勸與好者。或戲笑語。獨
處語。眠中語。錯說語。】

毗尼珍敬錄卷上
