












大般涅槃經集解卷第五十八


　廣出俱尸城緣起
　廣出俱尸城涅槃緣起
　廣出須達緣起　廣出逐外道緣起

師子吼品之第五

師子吼言世尊十六大國(至)拘尸那城入般涅
槃。

案。僧亮曰。眾生有待處漏盡。此下將
辨處為道。故發問也。寶亮曰。修道之第四。
文人寄處。所以明道也。大意有五因緣。第一
為益人曠遠。第二欲報地往恩。第三為欲還
此中正受。第四為果彼本願。第五為逐外道
也。

善男子汝不應言拘尸那城(至)邊地弊惡隘陋
小城。

案。僧亮曰。先答不應謂此為隘陋也。

善男子我念往昔過恒沙劫(至)我眷屬者受恩
能報。

案。僧亮曰。明此是初發心處。故在
此也。寶亮曰。第二報地恩也。

復次善男子往昔眾生(至)娑羅樹間三昧正受。

案。僧亮曰。明此是往昔出家修道之處也。
寶亮曰。第三欲還此中。三昧正受故也。

善男子我念往昔過無量劫(至)敷揚演說大涅
槃經。

案。僧亮曰。明此是發願之處也。寶亮
曰。四果本願也。

善男子我初出家未得阿耨(至)我時默然已受
彼請。

案。僧亮曰。為洴沙王有請。故所以

來此也。

善男子我初得阿耨多羅(至)我即往彼受王供
養。

案。僧亮曰。此下皆為逐外道故。次第至
此。外道於此。必受化故。故來此也。寶亮曰。
第五為逐外道。兼先受此受故也。

外道六師相與集聚(至)我時受已即住其中。

案。僧亮曰。因出須達所起祇洹精舍事也。

是時六師心生嫉妬悉共集詣波斯匿王。

案。僧亮曰。此下廣說外道之辭也。

作如是言大王當知(至)六師之徒歡喜而出。

案。僧亮曰。王知有益。是故許之。

時波斯匿王即勅嚴駕(至)阿耨多羅三藐三菩
提心。

案。僧亮曰。外道雖復未降。而所益已
多也。

是時六師各相謂言(至)阿耨多羅三藐三菩提
心。

案。僧亮曰。隨其所至。略已遍也。
大般涅槃經集解卷第五十八

