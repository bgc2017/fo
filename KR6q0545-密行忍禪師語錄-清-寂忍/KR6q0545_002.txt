










衡州開峰密行忍禪師語錄卷之二
法孫　明廣　明珍　等編


住寶慶大悲林眾請上堂有一座主出擬問師厲聲
云未出方丈已相見了也更問甚麼主踴躍將欲作
禮師便喝進云多謝和尚重重相為師云闍黎承當
個事不是艸艸舉初祖摩訶迦葉因二祖阿難問曰
世尊傳金襴外別傳何事迦葉召阿難阿難應諾迦
葉曰倒卻門前剎竿著阿難便禮拜師云還丹一粒
點銕成金至理一言轉凡成聖迦葉一語直使阿難
廉纖脫盡較之世尊四十九年可謂青出于藍矣秖
如阿難于楞嚴會上早見大驚小怪謂不歷僧祇獲
法身因甚又要迦葉重安鼻孔還會麼從前汗馬無
人識秖要重論蓋代功然則適來眾上座與老僧恁
麼相見不妨暗合孫吳更聽一偈未出門時解點頭
錦鱗逐餌意悠悠忽然喝下翻身去便見資江水倒
流卓拄杖下座。

開峰大殿上梁上堂參學須具參學眼見地須得見
地句驀拈拄杖云若具參學眼便能于實際理地上
拈一莖艸建瓊樓玉殿于中作大佛事所謂控佛祖
大機活人天正眼然雖如是也須是個人始得且那
個是恁般人靠拄杖云節彼南山維石巖巖便下座。

抽衣命石宮維西堂代座。

道梁道寧二居士母難轉藏酬恩請上堂問昔日睦
州因僧問一氣能轉一大藏教否州云有甚饆饠鎚
子快下將來今日學人恁麼問未審和尚如何秪對
師云老僧口門窄進云秖如睦州與麼道意旨如何
師云驢揀濕處尿僧禮拜云謝師答話師云是何言
歟問空劫以前即且置空劫以後事如何師云人從
廬山來卻得峨嵋信進云可謂秋風吹渭水落葉滿

長安師云聽事不真喚鐘作甕進云如何是長安主
人師云十字街頭石幢子進云未審有幾人曾到長
安師云只有上座親蹋破進云秖如未到長安時還
有者消息也無師云有進云那裏是者個消息師云
艸鞋腳底疑無路拄杖頭前別有山僧禮拜云塵塵
彌勒剎剎釋迦師云放你三十棒乃云三轉法輪于
大千大千本來常清淨即今道梁居士誕日延諸尊
宿轉大法輪用報慈母生育厚德敦請老僧陞座為
作證明殊不知居士未興此念以前早巳破塵出經
宣演三千大千世界中事十方法界情與無情承此
威神盡證無生法忍豈止圖報父母深恩一切眾生
父母深恩一時報訖何必燒香散花考鐘伐鼓煩他
諸尊宿口喃喃地復轉五千四十八卷琅函重說偈
言[妳-女+口]不見昔日趙州因一婆子請轉大藏趙州繞禪
床一匝云轉藏已畢婆云比來請轉全藏和尚如何
秖轉半藏大眾且道那半藏還有人轉得麼拈拄杖
卓一卓云上來講贊無限良因蝦蟆跳上梵天蚯蚓
驀過東海。

雲麓洪居士偕雪文上座為老堂柏青道人誕日請
上堂問世尊初生一手指天一手指地云天上天下
唯我獨尊和尚今日似出他一頭地師云不妨疑著
進云及至雪山睹明星與一切眾生同時成佛為是
從苗辨地為是本末全該師云一片月生海幾家人
上樓進云即今柏青道人母之晨兼為和尚預祝
為是一鎚兩當為是別立家風師云一點墨水兩處
成龍進云可謂陽春一曲該時聽石鼓希聲韻更長
師云閒言語問如何是函蓋乾坤句師云霜清畫角
高進云當陽坐斷顯露全機去也師云非你境界僧
一喝師便打問最初一步請師指陳師云退後著僧
禮拜師便打雪文上座問古德云欲識佛性義當觀

時節因緣時節若至其理自彰即今是甚麼時節師
云父母之年不可不知進云秖如豎窮三際橫亙十
方明如鏡黑似漆正與麼時還有向上事否師云定
盤星子人皆認不意闍黎念得清乃云一念未生全
體獨露止妄求真迷封覺路是以青山綠水全彰古
佛家風鵲噪鴉鳴勦絕時人露布明明不覆藏歷歷
無回互佛殿走出山門燈籠吞卻露柱但看庭前柏
樹子不逐四時凋能為萬象主記得月上女問文殊
師利曰明知生是不生之理為甚卻被生死之所流
轉文殊曰其力未充師云大小文殊齒不關風若有
人問開峰明知生是不生之理為甚卻被生死之所
流轉秖向他道南岳峰高洞庭水闊還有知落處者
麼喝一喝拽拄杖下座。

結制上堂僧出擬問師便打僧一喝師又打僧又喝
師直打出一僧禮拜起便喝師亦喝僧擬進語師打
云話頭也不識亂統作麼僧禮拜師復打乃云老僧
自住開峰數年以來磚瓦泥土搬弄不歇有甚閒工
夫說佛說法結制安禪今日事不獲已被諸檀護強
屈陞于此座只得將錯就錯諸禪德莫怪空疏伏惟
珍重。

雙桂本師和尚計音至師于三月十七小祥日上堂
春秋七十有零說法四十餘載擒縱英雄于干戈聚
裏生殺佛祖于酒肉場中明收暗放易近難親個是
我雙桂先師居常行履直得諸天捧花無路外道潛
覷無門弄到臨末稍頭依然欲隱彌露向孤峰頂上
撒個幔天網子使大地人魂慮變慴遂呵呵大笑云
且道山僧笑個甚麼笑者老漢龍頭蛇尾漏逗不少
然雖如是驀召眾云汝等還知者老漢落處麼若也
未知請至影堂更為諸人重說偈言便下座率眾至
真前設供畢拈香瞻視云雙桂堂中禮辭迄今一十

一載聞說去年今日失卻鼻孔今朝仔細看來面目
現在左右顧盻云汝等諸人還見先師面目也未眾
舉首師即插香云伏惟尚享遂展拜舉哀云若非不
肖兒寂忍誰敢近前施三拜。

解制上堂顧左右云有盲龜跛鱉出來打個𨁝跳看
眾不出良久云幸自可憐生更問老僧討甚麼碗卓
拄杖云未結制前諸人應是眼見耳聞既結制後九
十日中亦同眼見耳聞今朝解制與麼上來依舊眼
見耳聞既是共見共聞因甚問著一一不會雖然直
饒向者裏會得正是認賊為子。

師入京過磁州邯鄲遊二祖寺掃塔以手指云只者
便是傳達磨正宗第一代大祖禪師西天四七渠為
殿後東土二三渠是先鋒後來二派五宗諸老古錐
燈燈續焰葉葉聯芳無不皆從者裏流出今日遠孫
寂忍在者裏就檀越齋供炷香云燒一瓣香禮三拜
還有共相證明者麼作禮云珊瑚枕上兩行淚半是
思君半恨君。

康熙戊申住北京西直門慈獻寺佛成道日哈噠哈
番成智成慧達納吽成徹白塔喇補勒哈番壹陀紗
勒哈番佛淵佛智佛常等請上堂拈香祝聖
出師便喝僧擬議師便打進云因齋慶贊即不問如
何是燕中境師云風高灰土晝沉沉如何是境中人
師云頭上漫漫腳下漫漫人境兩亡時如何師云舉
頭天外看誰是個般人問從上宗乘即不問覿面相
呈事若何師云未出眾時道過了也進云世尊睹明
星悟道舉起坐具云莫是悟得者個麼師云錯會不
少進云釋迦見然燈布髮掩泥今日德護法見和尚
未審具何威儀師云設齋請上堂進云打麵還他州
土麥唱歌須是帝鄉人師云贊歎有分問指天指地
未相宜再睹明星落二機畢竟其中端的旨請師為

眾決狐疑師云你者一問是第幾機僧擬議師打乃
云釋迦出世達磨西來無非為諸人腳跟下一大事
因緣驀豎拂子云恁麼見得則圓如皎月浩若太虛
明明歷歷無欠無餘因甚諸人卻不會只為分明極
翻令所得遲復舉異見王問波羅提尊者曰何者是
佛者曰見性是佛王曰師見性否曰我見佛性王曰
性在何處曰性在作用王曰是何作用我今不見曰
今現作用王自不見王曰于我有否曰王若作用無
有不是王若不用體亦難見王曰若當用時幾處出
現曰若出現時當有其八王曰其八出現請為我說
尊者為說偈曰在胎為身處世為人在眼曰見在耳
曰聞在鼻臭香在舌談論在手執捉在足運奔遍現
俱該沙界收攝在一微塵識者知是佛性不識喚作
精魂王聞開悟師云波羅提尊者只知開口笑不覺
舌頭長異見王悟去不妨奇特今日若有人問何者
是佛只向他道含元殿裏休問長安悟與不悟且喜
沒交涉大眾慈獻恁麼說話與古人是同是別良久
云滇南燕北冬寒夏熱下座。

掃笑巖祖師塔拈香獻供作禮畢乃云艸根香柳葉
茶三拜殷勤奉老爺不是兒孫偏觸諱從來聚百是
冤家且道誰為證明復炷香云日月光天德山河壯
帝都。

五福菴淨西禪師為薦先妣請上堂今日孝子堂上
請老僧登座莫有共相語論者出來相見良久驀召
大眾云會麼既從空而生亦從空而滅所謂罪福亦
空生死亦空不住地獄不居天堂大眾既不住地獄
又不居天堂畢竟徐母劉氏即今在甚麼處安身立
命卓拄杖云若向老僧拄杖頭上見得不唯知他劉
氏立地處即見空無相法空不空無相法巍巍堂堂
無古無今去也雖然且道薦慈一句又作麼生復卓

拄杖云舉頭天外看誰是我般人下座。

機緣

問杲日當空時如何師打云者漆桶。

僧辭師云銕蛇橫古路你作麼生去僧云驀直去師
云忘命之流僧一喝師云了。

問僧無夢無想時主人公在甚麼處僧云雲堂空寂
寂冷暖自家知師和聲打出。

僧參師問上座發足處到者裏多少路僧云八十里
師云幾不問過。

秀柏講主參師問講甚麼經主曰楞嚴經師云你父
母未生時講底是甚麼經主云與麼時則無法可說
師云何得自語相違。

問一輪明月枝頭上山色沉沉徹夜寒此理如何師
云老僧者裏無月又無山說甚麼此理如何僧禮拜
師云你因甚平地喫交僧擬議師喝出。

問不落方便時如何師云山僧向汝道甚麼僧云釋
迦老子猶在師厲聲云道甚麼僧云今日相逢不相
識師云不用重看。

問僧繫爛枯樁時如何僧云針鋒尖上翻筋斗百萬
人天腦袋裂師云針鋒尖上翻筋斗且置如何是你
腦袋裂底事僧擬對師拈棒打出。

問僧離郤無明參個甚麼僧云直透萬重關不住清
霄路師云甚麼物得恁麼底僧云換卻和尚眼睛師
云掠虛漢便打僧一喝師又打僧云學人為佛法來
親近和尚師卓拄杖云者是佛法是無明僧云不可
喚作無明也師亦打。

師登舟次僧問離岸登舟時如何師云逢緣處處泊
僧云古人道不著兩岸又作麼生師云老僧中流亦
不住僧禮拜師顧傍僧云者漢秪解看風使帆。

問僧甚處來僧云神鼎師云神鼎家風如何僧云家

裏精窮又被賊打師云須知賊不打貧兒家僧云萬
里青天三十棒師云老僧且不打你僧擬議師喝出
問如何是末後句師云點燈來僧云點燈後如何師
云老鼠不咬靸鞋袋。

居士參師問為佛法來為人情來士云為佛法來師
左右指顧云你看者裏阿那個是佛法士擬議師叱
退。

問十方俱擊鼓十處一時聞時如何師云你即今還
聞麼僧罔措師震威一喝僧禮拜云望和尚慈悲指
示師云霹靂過頭猶瞌睡。

知客送行者入方丈安單師指行者問知客云昔日
船子還有者一個也無知客云如麻似粟師云因甚
獨自撐舟知客云徹困為人師云拋鉤釣鯨鯢釣得
個蝦蟆。

問僧你在開峰多少時也僧云兩個月師云曾在甚
麼處見老僧來僧云打人須見血罵人須教徹師云
你因甚借人鼻孔出氣僧云即此用離此用師云你
秖做得百丈侍者。

師見一老宿示牛法語乃云可惜一頭牛被者阿師
弄殺時有僧問正與麼時未審和尚有何方便救得
此牛師便打云與你一刀兩段。

法語

示求戒諸禪者

吾祖門下唯貴直指單傳不落窠臼直下心同佛心
行同佛行若有毫髮言之本末古人謂之自欺古德
云師子捉象亦全其力捉兔亦全其力全甚麼力不
欺之力是知不欺二字徹始徹終中間勿容委曲假
使世人日用常情稍懷欺詐所作必不成就縱令勉
強作就而衷心必抱愧怍逢人說著面負慚赧世事
尚然況吾徒欲紹隆佛祖無上大道寧不朝乾夕惕

直截根源汝等勿謂戒法非直捷也是故汝等若作
戒受即不得不作戒受亦不得老僧今日不避口業
為汝等叨呾一上汝等既發大心求大乘戒要將先
聖遺訓兢兢佩服如萬箭攢身無處迴避時時刻刻
如渡得船如病遇醫疾不瘳苦海未渡不可輕放方
堪受戒若少懷欺慢于戒法中略有過犯即落他因
果矣今時禪者幸有向上之志奈何得少為足認個
無戒可受無禪可參無天堂可昇無地獄可墮佛法
兩忘人我齊遣渾渾圇圇瀟瀟灑灑謂之解脫了事
衲僧即得望佛祖授受波羅提木叉何啻白雲萬里。

示禪者

開峰禪道初無難易秖要學者根志堅長念念如救
頭然不作兒戲參個僧問趙州狗子還有佛性也無
州云無秖向日用尋常善惡逆順動靜閒忙處提撕
不可固執偏邪遏捺昏散以求成片放教如長江大
河滔流不息忽然一念回機便見源底久久純熟自
知源之與流非一非異隨方自在觸事活脫應機利
物不守一隅所謂取之無盡用之不竭實知有恁麼
事方得受用無礙不然則如說食終不濟饑近時主
方脈者未能越格變通其病多在失候違時誤人不
少或謂如一座須彌頓在面前搖撼不動噫是何言
歟佛祖出世本欲與人解粘去縛安可將他無罪人
妄上一重枷鎖總之自己曾未真實參悟向冊子上
東抄西錄說得如花似錦瞞無眼人年久月深非不
高大門墻聲馳譽走爭奈生死到來不得自由小著
病苦便如蜘蛛上粉墻今日已是惡日不能收拾一
發盡情為汝等說破不圖打艸且要驚蛇此一等人
非是打頭無真志向多緣宿昔業習深厚一出頭來
冤家路狹自無智眼不覺被他抬動打失正念奔南
走北欣欣然認作福報不知古人云道業未成一切

有為總是魔業是以諸大菩薩以本行德回向三有
及佛菩提出生入死自不被他牽挽豈似今時熱熱
鬧鬧逗到下場頭恐懼切心便去強作主宰長時打
坐以圭峰散亂隨情轉臨終被業牽醒悟不由情臨
終能轉業之語以為公驗每每向人道定中殺有快
活處苦哉胡不思七顛八倒那伽定耶或者見人恁
麼道便乃隨情縱意略不檢察一朝老病到來毫無
效驗便計較我死時心識畢竟昏懵不能決眾預先
捏上幾句說話撾鼓陞堂辭眾及至臨期卻又總死
不成遭人怪笑疑慮後昆反不如世間俗人卻無此
等忌諱然則一口氣不來時畢竟有何旨訣毘婆尸
佛早留心直至于今不得妙參。

示鑿池諸禪者

佛法如水中月清波無透路雲門老人欲隱彌露且
問諸人未開池時月在何處開池而後月自何來知
未開池前月在何處即知開池後月自何來在處來
處既知則知自己腳跟下一段光明照耀天地可謂
鑿池非待月池成月自來也雖然汝等諸人還知老
僧落處麼月落後來方丈與你一碗茶喫。

示映天飯頭

此事要在日用中著眼看那個是我自己若檢點得
出便具淘砂去米淘米去砂砂米齊去覆卻飯盆底
作略開峰者裏又且不然砂米齊去時要見冷鍋中
豆爆冷甑上飯香始堪咬嚼。

示憨岳李居士

在家人學道盡謂鬧中取靜豈知彼本欲了事不可
更為他多事去也不見古人道火中生蓮終不壞者
朵芬花豈容造作蓋造作而成終須變壞安得為之
終不壞耶憨岳居士試向動容周旋時覷捕看那個
是不壞底火中蓮花捕著時持來奉獻開峰拄杖子。


職事榜

自古叢林為老病者設也既為老病而設則強壯無
病者未可輕居必須知慚識愧克苦勵精以紹隆佛
種為念方不負十方檀施之厚德一期化主之深心
凡我同袍發好心甘淡薄欲同住者隨所堪任各效
一職務在真實勿容虛偽日用居常互為主伴遞相
供養容敬色莊表裏瑩徹如寶絲網交光相羅無混
無礙即所謂僧海珠也如或躲懶偷安坐視勞務不
憐老病不事謙和無道德號令人天無行業取法後
進直一緇林鸇鴆焉也非我手足。

安禪榜

佛祖出世本無實法與人衲子安禪入道豈有程限
行鳥道登龍門許他沒量人掉頭弗顧懸羊頭賣狗
肉秖貴伶俐漢一笑相承既無德山臨濟體裁且就
禪板蒲團參究點到奉行雖則一期暢快據款結案
須知用在臨時謹白參玄人光陰莫虛度。



密行禪師語錄卷之二(終)


