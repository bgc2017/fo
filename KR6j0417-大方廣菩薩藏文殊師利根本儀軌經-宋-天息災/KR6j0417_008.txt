











大方廣菩薩藏文殊師利根本
儀軌經卷第八

西天譯經三藏朝散大夫試鴻臚少卿
明教大師臣天息災奉　詔譯

第四㡧像儀則品第七

爾時妙吉祥童子。即從坐起繞佛三匝。頂禮
佛足而白佛言。善哉善哉如來應供正等正
覺。為利益世間一切眾生。善能說此正法真
言一切明義。令諸有情依此道法方便修習。
成就一切菩薩真言行。當得最上菩提涅槃。
今此真言甚深祕密。拔濟世間利益廣大。若
佛滅後惡世之中。一切聲聞緣覺菩薩聖賢
普皆隱沒。是時眾生懈怠放逸。不信經法親
近惡友。虛妄姦詐邪見顛倒。若聞此法驚怖
疑惑。此人命終入阿鼻獄。流浪生死永不解
脫。唯願世尊慈悲憐愍。方便解說真言相應
㡧像儀則。令諸眾生降伏其心到無畏地。

爾時釋迦如來。告妙吉祥童子言。善哉善哉
妙吉祥。汝能為於末世眾生。問於如來最上
祕密真言行義成就㡧像要妙儀則。汝等諦
聽當為汝說。我有六字真言名微妙心。是一
切真言最上祕密大義藏。汝等信受無復疑
惑。若彼眾生成就此法降伏其心。決定成就
佛果菩提。過去七十六俱胝佛同所宣說。我
今為汝及末世眾生略而說之。

唵(引)嚩(引)[吉*也](切身)替(引)惹藥

唵(引)嚩(引)[吉*也](切身)世(引)詵(引)娑嚩(二合入)


唵(引)嚩(引)[吉*也](切身)欠惹藥

唵(引)嚩(引)[吉*也](切身)儞瑟致(二合引)藥

唵(引)嚩(引)[吉*也](切身)捺摩諾

唵(引)嚩(引)[吉*也](切身)摩曩索

爾時世尊說此真言已。告妙吉祥言。此六道
六字微妙心真言。具足大力大精進最上無
等。一切諸佛同所宣說最勝殊妙。若此真言
流布世間。利樂眾生如佛住世而無有異。又
此法教有上中下。今微妙心最上第一。開菩
提道入如來族。成正覺乘得無上果。若如來
法教將欲滅時。今此真言能為擁護令得久
住。若復有人依此軌儀志心持誦。求於世間
最上福德無不成就。設復有人心未諦信。於
此壇儀試驗建置。所求之事亦得成就。何況
志誠依法持誦。

爾時世尊說此㡧像儀則真言法教。為未來
世五濁眾生。短命貧窮懈怠癡愚。不能精進
修廣大行。隨彼淺機而略說之。先令修合白
線或一兩或半兩。以線織㡧。㡧長一肘闊半
肘。下留少許線脚。或以絹帛為㡧亦得。如要
㡧大或長二肘四肘六肘八肘至十肘亦得。
所有髮毛等並須去之。潔淨護持無令黠污。
用白檀龍腦恭俱摩等香熏裛其㡧。然於淨
潔之地安置一清淨器物。以㡧盛彼器中。然
後用白檀恭俱摩龍腦等香。入無蟲淨水之
內相和。灑裛線㡧。依法安置三日作其擁護。
阿闍梨志心清淨。於白月十五日向㡧前。面
東坐吉祥草座。誦此真言八千遍。

怛儞也(二合)他(引)唵(引)呬(引)呬(引)婆誐鑁嚩護嚕

鉢馱囉尾儞也(二合)作芻詵(引)阿嚩路(引)迦野阿
嚩路(引)迦野𤚥(引)三摩野摩努娑摩(二合)俱摩(引)
囉嚕波馱哩尼摩賀(引)冒地薩怛嚩(二合)緊進
囉(引)野細吽頗吒頗吒

阿闍梨持此真言足已。只於㡧邊眠睡。如夢
中見好祥端。㡧法必成堪令畫像。如所夢不
祥㡧法未成。復於器中取出㡧身而令陰乾。
其㡧乾已別用圓滿潔淨之器。盛㡧在中。於
清淨之地祕密之處依法安置。令持誦者復
念六字微妙心真言一洛叉。作其擁護。彼㡧
決定成就。滿三日後取出㡧身。就三長月令
畫此㡧。若欲別月修建之時。須就白月吉日。
復得吉星曜直日仍至夜半子時。令彼畫人
持受戒品。至於天明就清淨之地燒龍腦香。
然令畫㡧先畫聖妙吉祥童子。作小童子相
頭有五髻。金色嚴身體著青衣。復以青仙衣
披挂身上。於師子座上半跏趺坐。右足踏於
寶座。寶座之下復有白蓮華。作說法相上下
端嚴諸相圓滿。面戴喜怒之相。觀視持誦之
者。右邊聖普賢坐白蓮華。諸相具足一切莊
嚴。身紫緣色著於青衣。真珠瓔珞以為絡腋。
左手執如意寶珠右手執白拂。妙吉祥左邊
畫聖觀自在。亦坐白蓮身如中秋月色。諸相
具足一切莊嚴亦著青衣。還以真珠瓔珞以
為絡腋。左手執白蓮華右手執金柄拂。面戴
喜相瞻仰於妙吉祥。又此所坐白蓮從池水
生。於一莖幹有三枝蓮華。中枝白蓮華坐妙
吉祥。兩邊白蓮華右坐普賢左坐觀自在。其
蓮華莖作大綠寶色。於大無熱惱池出二大

龍王。一名難陀二名跋難陀。身作白色一切
莊嚴。各於頭上戴七龍頭。上半如人相下半
如蛇形。於此池中捧白蓮華莖。舉頭瞻視妙
吉祥菩薩。其池之內無數蓮華。或開未開而
用莊嚴。又於聖妙吉祥右邊。近㡧角畫持誦
者。如彼相儀畫之。右膝著地手執香爐瞻仰
道場會。又於聖妙吉祥上近㡧二角畫二天
子乘雲空中。往來飛行作雨花相雨下殊妙
之花遍於㡧上。種種開敷如前儀則。所有聖
妙吉祥普賢觀自在及彼執持之物。兼持誦
阿闍梨並須依法周足畫之。如不依法闕少
一事。壇法不成所求無就。若人無力或可隨
緣建置其法不定。如所得造㡧匹帛。或一尺
或一肘或半肘亦得為㡧。畫人或信法或不
信法。或持戒或不持戒。或淨或不淨亦可得
畫。若彼持誦者或自或他。須信重佛法持戒
清淨發菩提心。如是彼人於真言行必得成
就。若人於外道邪論及彼小乘而不樂著。於
此大乘信樂修習。必得成於無上佛道。若於
白法而不信者。於菩提種終無出生之用。譬
如焦穀永絕其芽。若人信受依法持誦。所有
世間出世間一切真言。及諸賢聖無不成就。
我今所說上中下品。及彼小㡧法則之事。一
切所求皆得成就。

第一成就最上法品第八

爾時世尊釋迦牟尼佛。告妙吉祥童子言。我
為眾生說此廣大殊勝㡧像法則。能令少善
眾生成就廣大功德。今欲為汝分別較量福
德業報。汝今諦聽善思念之。


爾時妙吉祥童子白佛言世尊。善哉善哉今
為我等。分別較量真言法行所得功德。唯願
世尊慈悲憐愍方便解說。

爾時釋迦如來。於其面門放大光明。其光四
色青黃赤白。普照大眾復照三千大千世界。
一切魔王失大威力。所有摩尼珠寶一切宿
曜日月光明。皆所映蔽而無照燭。於是佛光
却入面門。

爾時金剛手菩薩摩訶薩在大眾中。即從坐
起頭面禮足。白佛言世尊。以何因緣放大光
明。普照三千一切世界。必有因緣願佛為
說。

世尊告言金剛手。如是如是。如來現瑞必有
所因。今為汝等說此妙吉祥根本儀軌真言
經王。令彼有情所作所求皆得成就。一切平
等令入法行。若有信敬受持讀誦書寫禮拜。
以龍腦香塗香及燒香。花鬘繖蓋幢幡。伎樂
螺鈸妙音。如是隨緣供養。發迴向心欲求大
福。或聞法教依法奉行。或隨喜恭敬。我與彼
人皆受阿耨多羅三藐三菩提記。如是放光
而宣此事。若有先入三昧淨持戒品受灌頂
者。於此儀軌王根本心真言外心真言。或別
真言及一字真言。却曠野處以水果子及藥
等根葉。用充齋食潔淨身心。隨意誦前真言
三十洛叉。復上山峯上。面西安置前第四㡧
像。阿闍梨面東坐吉祥草座。用白檀恭俱摩
香水。浸白蓮華一洛叉。向㡧前獻釋迦牟尼
佛及諸佛菩薩緣覺聲聞一切賢聖。又以龍
腦香諸雜名花。隨緣供獻天龍神等。於㡧前

作護摩爐如蓮華相。就三長月十五日夜半
子時。用白檀為柴燒火。復用恭俱摩龍腦。和
合作團數可八千。用作護摩而為擁護。時釋
迦牟尼佛遍身出光猶如火聚。即時阿闍梨
以恭俱摩白檀水。淹白蓮華獻閼伽水。速繞
㡧三匝。即頂禮一切諸佛菩薩聲聞緣覺。既
頂禮已即收㡧受持。不久之間速得神通。經
一彈指頃過梵天界到開花佛剎。得見開花
王如來及無數百千菩薩供養恭敬。於妙吉
祥前親得聽法。住彼佛會壽命一劫。所持㡧
像亦在彼處。諸佛菩薩恒為護念。諸佛法藏
皆悉通達。復得無量神通大力。入千佛剎遍
現千身。與妙吉祥而為善知識。此人決定成
無上覺。

第二成就最上法品第九

爾時一切大眾安詳而坐。世尊釋迦牟尼佛
於大眾中。告彼天眾言汝等諦聽。聖妙吉祥
童子所行結壇真言成就法。若有持誦之者
能作擁護。今最上祕密微妙心大明王真言
一切佛說。若誦此明如誦一切真言。汝等天
眾不得違犯此明王真言。若依法持誦請召
降伏。假使聖妙吉祥尚不敢違。何況別諸菩
薩。能破一切障難。亦能破一切世間出世間
真言。今一字真言具大精進有大勢力。唯一
字真言於一切真言中。最上無畏而得第一。
天眾問言今此真言。云何名為一字復有何
力。世尊說言今此一字。能具一切義能作一
切事。能斷一切呪能破一切罪業。亦能圓滿
一切真言。於一切世間出世間真言中而為

最上。為一切如來心。圓滿一切願。更無能勝
此真言者。

唵(引)瑟致陵(三合)

此為聖者最上祕密。能作一切事。名為一字
明王不得違犯。能藏護眾生身。令一切部多
不能得見無能得便。為一切佛之吉祥。能成
就一切真言。能作一切世間師。能作一切自
在心。能悲愍一切有情。能破壞一切障難。如
意所作皆得成就。一切真言先所未念。亦得
精熟而不忘失。自著衣服誦此真言。衣上加
持見者愛敬。加持齒木刷牙無患。白迦囉尾
囉木加持七遍。若用刷齒所欲之者不求自
得。如有眼病用其鹽粖加持七遍。然將點眼
速得除差。

若患耳病用象糞內所生菌子。及吉沒迦樹
葉。用慢火燒。燒已去皮令溫和更入鹽粖。都
共合和一處加持七遍。以藥點耳剎那中即
差。

若女人難產生者而受痛苦。用阿吒嚕沙迦
藥根。以無蟲淨水磨藥塗於臍上。自然生下
母子俱安。

若人傷刀箭惡瘡。用陳酥加持八遍。喫此酥
兼塗瘡上彼瘡立差。

若患氣病及瀉痢。青鹽或紅鹽或別鹽加持
七遍。然喫此鹽彼病立差。

若人患吐逆。用麼覩籠誐藥根。以無蟲淨水
磨。誦此真言加持。或加持一遍二遍俱得除
差。

又女人難產用阿濕嚩巘馱藥根。以黃牛酥

煎已。復用黃牛乳同磨。加持二十五遍。女人
月水後三日喫。不得邪染夫自亦然。若行邪
染其藥無力。若所生子於母腹內。或一年二
年三年五年或多年不生。或被他人禁呪不
生。或藥法制伏不生。或自有病不生。或所患
病進退不恒令不產生。如是種種障礙生產
不得。以加持力皆得產生俱獲安樂。若是冤
家作法障礙難生。用陳酥孔雀尾加持二十
七遍。合和同研細研已。丸如訶子大。復用白
乳糖酥加持二遍然後同喫。服食七日而得
平善。若患頭疼。用烏翅加持七遍。以翅拂患
人頭速得安樂。若男女孩子所患諸病。用阿
囕謨根儞梨迦根。使乳汁同磨加持八百遍。
然後服食即得安樂。

若有患隔四日瘧病。或三日二日恒日如是
惡病。用乳粥與酥同和加持八百遍。與喫即
得安樂。若值捺吉儞鬼執者。自口念八百遍。
觀視病人即得安樂。若一切人所值惡鬼執
者。所謂摩多囉布單曩吠多拏童子鬼等。加
持自手八百遍。以自手摩患人頂即得安樂。
若誦一遍自身得擁護。若誦兩遍同行者得
擁護。若誦三遍一家得擁護。誦四遍聚落得
擁護。若誦五遍一州得擁護。如是若誦千遍
一國得擁護如是皆能擁護。及彼調伏一切
能作。若有忘失文句還得明記。今此真言雖
具調伏逼害之力。佛不許作恐害情物。

又復建壇之法。於彼無人淨處。或近河岸海
岸。或恒河岸或別餘江河之岸。所有清淨之
處。持誦者一日三時洗浴換衣。默然乞食以

菜菓為食。食已志心念真言三十洛叉。如有
祥瑞時即所求成就。便於加持之處。安置第
一㡧像排列供養。或用金器或銀器或銅器
或瓦器或磁器等。陳列香花而用供養。復令
一洛叉人燃燈一洛叉。用都嚕瑟(二合)香油盞
內滿盛。以白㲲布等為其燈心。於彼像前普
遍燃之。照曜一切相次之間。㡧出光焰猶如
火聚。即時空中忽有鼓聲。讚言善哉持誦阿
闍梨。若聞此聲速向㡧前。獻閼伽水旋繞三
匝。頂禮一切諸佛賢聖。即收捧㡧像而作受
持。不久之間及然燈之人得大神通。於虛空
中有一洛叉一天宮來迎此人。復有諸天伎
樂歌舞作唱天女讚歎。復得持明輪王與彼
持誦之者受於灌頂。諸然燈者種種天衣而
得嚴身。遍體光明喻如日出住一大劫。若阿
闍梨為天輪王壽命延長。得諸同行及諸天
人以為侍者。身體細妙下位難見。於一切賢
聖之中最上最尊。天人愛敬於剎那中過於
梵天。持一切物供養諸佛及眾菩薩。天帝之
德亦不可及。何況別諸天人。與聖妙吉祥為
善知識。於未來世當得成佛。

復有成就之法。先須於大曠野寂靜之地。離
諸喧鬧人物之類。復有蓮華池。池畔須有山。
於此山上所有妙吉祥儀軌經中一字真言。
及諸佛菩薩所說真言。彼人隨意受持作法
者。食蓮華根為齋。志心誦持真言三十六洛
叉。課誦畢已。持執前儀軌所說第一㡧安置
山上。用蓮華白檀恭俱摩香水。浸佉禰囉木
柴。先安置蓮華三萬六千莖於爐內。以所浸

佉禰囉木同作護摩。若護摩畢已。世尊釋迦
牟尼佛像。於㡧中放光照持誦者。照已復入
㡧內令持誦者得五神通。入菩薩地光淨如
日。隨意自在壽三十六劫。復過三十六洛叉
佛剎。彼佛威力令得見三十六俱胝佛持彼
教法。於彼佛所而作供養。與聖妙吉祥為善
知識。於未來世得無上菩提究竟涅槃。
大方廣菩薩藏文殊師利根本儀軌經卷第八

