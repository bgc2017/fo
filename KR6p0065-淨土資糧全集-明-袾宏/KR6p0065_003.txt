











淨土資糧全集卷之三
古杭雲棲寺蓮池禪師　袾宏　校正
[橘-矛+隹]李桐邑淨業弟子　莊廣還　輯

淨土誓願章

論修淨業人宜發願(梵網經有不發願戒)

「歸元直指曰。慈照宗主云。有行無願。其行必孤。有
願無行。其願必虗。無願無行。空住閻浮。有願有行。
直入無為。此乃佛祖修淨業之根本也。何以故。理
由智導。行由願興。行願得均。理智兼俻。夫願者。樂

也。欲也。欲生西方淨土。樂見阿彌陀佛。必須發願。
乃得往生。若無願心。善根沉沒。華嚴經云。不發大
願。魔所攝持。一切佛事。從大願起。欲成無上道。故
須得願波羅蜜。所以普賢廣無邊願海。彌陀有六
八願門。是知十方諸佛。上古先賢。皆因願力成就
菩提。」

【攷證　阿含經云。須彌山南有天下。名閻浮提。
其土有大樹。名閻浮。此樹下有閻浮那檀金聚。
以此勝金出樹下。故因以名樹名洲○新娑婆
論。又名贍部。其土南狹北廣。此土有大樹。名贍
部。其葉上廣下狹。地形象之。故名贍部。】

「經曰。歸依佛。歸依法。歸依僧。我今發心。不為自求人
天福報。聲聞緣覺。乃至權乘諸位菩薩。惟依最上乘
發菩提心。願與法界眾生。一時同得阿耨多羅三藐
三菩提。」

【(還)謹按此經。乃發願之大綱。後願文。俻諸節目
耳。綱以立其體。目以達其用。發願其庶幾哉。

考證
三歸
初門曰。歸依佛者。歸以返還為
義。返邪師。還事正師。故名歸。依者憑也。歸依佛
者。終不更歸依其餘諸外天神也。歸依法者。返
邪法。還修正法。憑佛所說。得出三塗及三界生
死。歸依僧者。返九十五種邪行之侶。歸心出家
三乘正行之伴。及出三界生死○發隱曰。按折
伏羅漢經云。忉利天子。壽終當受猪身。詣佛求

救。佛教歸命佛法僧。於七日七夜。精勤三歸。得
免猪胎。為長者子。又木槵子經云。佛告琉璃王。
穿木槵子稱三寶。當斷結業。得無上果。故知三
寶。一切眾生歸依處也。

人天福報
經云。人天路上。作福為先。廣修善
事。是名作福。必有福報也。

聲聞
四教儀與發隱相參○聲聞位分二。曰
凡。曰聖。凡有二。外凡內凡。身居有漏。聖道未生。
皆號曰凡。外凡則未見法性。尚在理外。內凡則
漸見法性。心遊理內故也。外凡中。自分三。初。五
停心。多貪不淨觀。多嗔慈悲觀。多散數息觀。愚
癡因緣觀。多障念佛觀。二。別想念處。即四念處。
身念不淨。受念是苦。心念無常。法念無我也。三。
總相念處。念身不淨。亦念身是苦。身無常。身無
我。受心法皆然也。巳上三科名外凡。內凡四者。
謂暖。頂。忍。世第一。煖者。從總相念生煖善根。具
觀四諦。修十六行。發相似解。伏煩惱惑。得佛法
氣分。如鑽木先熱。將春先和。名曰煖也。頂者。用
觀同前。轉更明朗。如登高遠視。名曰頂也。忍者。
堪忍。又忍可義。分下中上。下忍遍視八諦。修三
十二行。中忍漸減。乃至上忍。惟有一行三剎那
在。名曰忍也。世第一者。從上忍二剎那心。一剎
那盡。餘一剎那猶在忍。更一剎那心盡。即入世
第一。有漏名世。世間最勝。名第一也。此四位為

內凡。此七方便。入聖之階。過此。則聖位教義。聖
位分三。一。見道。初果。二。修道。二果三果。三。無學
道。四果。一。須陀洹。此云預流。此位斷三界八十
八使見惑。見真諦。故名為見道。二。斯陀含。此云
一來。此位斷欲界九品思中。斷六品思盡。後三
品猶在。故更一來。三。阿那含。此云不來。此位斷
欲界殘思盡。進斷上八地思。此二位名修道。四。
阿羅漢。此云無學。此位斷見思俱盡。子縛巳斷。
果縛猶在。名有餘涅槃。此名無學道。聲聞如此
○永嘉集曰。因聲教而悟解。故號聲聞。原其所
修。四諦而為本行。見苦常懷厭離。斷集恒畏其
生。證滅獨契無為。修道惟論自度。大誓之心未
普。設化之道無施。六和之敬空然。三界之慈靡
運。因乖萬行。果闕圓常。六度未修。非小何類。如
是。則聲聞之道也。

緣覺
華嚴疏曰。辟支。此云緣覺。又云獨覺。獨
但自悟。緣依教悟也。獨覺自分二類。其利根者
曰麟喻。喻麟之獨出無佛世。見物變易。自覺無
生。其鈍根者曰部行。亦出無佛世。部黨而行。師
徒訓化也。緣覺依佛教。觀十二緣。作流轉還滅
二觀法者也○四教儀曰。緣覺值佛出世。稟十
二因緣教。與前四諦開合之異耳。謂無明。行。愛。
取。有。此之五支。合為集諦。七支為苦諦也。緣覺
先觀集諦。所謂明緣行。行緣識。乃至生緣老死。

此則生起。若滅觀者。無明滅。則行滅。乃至生滅。
則老死滅。因觀十二緣。覺真諦理。故言緣覺。又
言獨覺。兩名不同。行位無別。此人斷三界。與聲
聞同。獨覺發真無漏。功德力大。能侵除習氣。聲
聞但斷正使。不侵除習氣。故緣覺居聲聞之上
○永嘉集曰。緣散而體真。故名緣覺。原其所習。
十二因緣而為本行。觀無明而即空。達諸行而
無作。二因既非其業。五果之報何醻。愛取有以
無疵。老死亦何所累。心唯善寂。意翫清虗。獨宿
孤峯。觀緣散滅。利他不普。自益未圓。於下有餘。
於上不足。兩非其類。位處中央。如此。辟支佛道
也。

菩薩
四教儀曰。從初發心。緣四諦觀。發四弘
誓○初門曰。四弘誓者。一未度者令度。言未度
苦諦。令度苦諦。苦者生死也。生死有二種。一。分
段生死。謂六道眾生。有形質分段之成壞。二。變
易生死。謂羅漢。辟支。及大力菩薩。三種得意生
身。雖無分段之麤報。猶有細微因轉果移。變易
生成之所遷也。若一切未度二種生死苦者。菩
薩發心。願令得度。即眾生無邊誓願度也。二。未
解者令解。言未解集諦。令解集諦。集者。即是煩
惱潤業。能招聚生死。亦有二種。一。四住地煩惱。
潤分段生死業。能招集煩惱生死苦果也。二。無
明住地煩惱。潤變易生死業。能招集變易生死

苦果也。若一切未解此二種集者。菩薩發心。願
令得解。即煩惱無盡誓願斷也。三。未安者令安。
言未安道諦。令安道諦。即是能通涅槃之正助
道也。亦有二種。一。偏緣真諦。修正助道。此道伹
得至小乘盡苦涅槃。二。正緣中道實相。修正助
道。此道能到大乘大般涅槃。若一切未安此二
種道者。菩薩發心。願令得安。即法門無量誓願
學也。四。未涅槃者。令得涅槃。言未得滅諦。令得
滅諦。滅諦者。即是業煩惱滅。生死苦果滅也。亦
有二種。一。分段生死業。四住地煩惱滅。則分段
生死苦果滅。即二乘所得滅諦也。一。變易生死
業。無明住地煩惱滅。即變易生死苦果滅。諸佛
及大菩薩。所得不共。究竟滅諦也。若一切未得
此二種滅諦者。菩薩發心。願令得滅。即佛道無
上誓願成也。既巳發心。須行行填願。於三阿僧
祇修六度行。百劫種相好○永嘉集曰。如其心
無所緣。而能利物。慈悲至大。愛見不拘。人法俱
空。故名菩薩。原其所修六度而為正因。行施。則
盡命傾財。持戒。則吉羅無犯。忍辱。則深明非我。
割截何傷。精進。則勤求至道。剎那無間。禪那。則
身心寂泊。安般希微。智慧。則了知緣起。自性無
生。廣修萬行。等觀羣方。下及諦緣。上該不共。大
誓之心普被。四攝之道通收。悲智雙運。福慧兩
嚴。超越二乘。獨居其上。如是。則大乘之道也○

權乘諸位菩薩。即二乘。聲聞未得圓證者。非大
乘菩薩也。

最上乘
黃檗心要曰。如來欲說一乘真法。則
眾生不信。沒於苦海。若都不說。則墮慳貪。不為
眾生溥捨妙道。遂設方便。說三乘法。乘有大小。
得有淺深。皆非本性。故云惟有一乘道。餘二則
非真。然終不能顯一心法。故召迦葉。別付一心。
離言說法。此一枝令別行。若契悟者。便至佛道
矣○宗鏡錄曰。眾盲觸象。各言巳得見象。其觸
牙者。言象形如萊菔。觸耳者。言象形如箕。觸鼻
者。言象形如杵。觸蹄者。言象形如臼。觸腹者。言
象形如床。眾相之外。更無別象。但非象之全體。
不可以言見象也。欲見象之全體者。其唯明眼
之人乎。今聲聞之四諦。緣覺之十二緣。菩薩之
六度。雖皆佛法。終非佛道之全。不可以言佛也
欲得佛之全體者。其唯最上乘乎。

發菩提心
華嚴經曰。發菩提心者。發大悲心。
普救一切眾生故。發大慈心。等祐一切世間故。
發安樂心。令一切眾生滅諸苦故。發饒益心。令
一切眾生離惡法故。發哀愍心。有怖畏者咸守
護故。發無碍心。捨離一切諸障碍故。發廣大心。
一切法界咸徧滿故。發無邊心。等虗空界。無不
往故。發寬愽心。悉見一切諸如來故。發智慧心。
普入一切智慧海故。是名發菩提心○宗鏡錄

曰。海中有寶。名曰寶藏。普現海中莊嚴事。菩提
心寶。亦復如是。普現一切智海諸莊嚴事。

阿耨多羅三藐三菩提
蓮師疏云。阿者。此云
無。耨多羅。此云上。三藐。此云正等。三菩提。此云
正覺。言無上正等正覺也。鈔云。究竟極果。對下
而言。名之曰無上。正觀真諦。對邪而言。名之曰
正。等觀俗諦。對偏而言。名之曰等。亦名曰徧。覺
者靈明自心。正覺者。兼上正等二義。言此覺者。
是無上正等之正覺也。良以蠢動含靈。皆有佛
性則菩提者。佛與眾生本來無二。無明所覆。遂
成迷妄。是則邪覺。不名為正。聲聞辟支。止破見
思。雖得菩提其道未中。是則偏覺。不名為等。一
切菩薩。巳盡塵沙。未盡無明。雖得正等菩提。佛
道猶遠。不名無上。惟佛一人。妄盡覺滿。如望夜
月更無有覺過於此者。名無上正等正覺也○
維摩經曰。菩提者。不可以身得。不可以心得。寂
滅是也。菩提滅諸相故。不觀是菩提。離諸緣故。
不行是菩提。無憶念故。斷是菩提。捨諸見故。離
是菩提。離諸妄想故。障是菩提。障諸願故。不入
是菩提。無貪著故。順是菩提。順於如來故。住是
菩提。住法性故。至是菩提。至實際故。不二是菩
提。離意法故。等是菩提。等虗空故。無為是菩提。
無生住滅故。知是菩提。了眾生心行故。不會是
菩提。諸入不會故。不合是菩提。離煩惱習故。無

處是菩提。無形色故。假名是菩提。名字空故。如
化是菩提。無取捨故。無是菩提。常自靜故。善寂
是菩提。性清靜故。無取是菩提。離攀緣故。無異
是菩提。諸法等故。無比是菩提。無所諭故。微妙
是菩提。諸法難知故○僧肇曰。道之極者。稱曰
菩提。盖是正覺無相之真智乎。

○附四諦
初門曰。諦以審實為義。此四諦法
門。正為聲聞人。從聞生解。故必藉教詮理。今明
教理不虗。故云審實也○一。苦諦。苦以逼惱為
義。一切有為心行。常為無常患累之所逼惱。故
名苦諦。二。集諦者。集以招聚為義。若心與結業
相應。未來定能招聚生死之苦。故名集諦。三滅
諦者。滅以滅無為義。結業既盡。則無生死之患
累。故名為滅。若發見思無漏真明。而斷結者。則
三界九十八使俱滅。以煩惱結使滅。故三界業
亦滅。若三界業煩惱滅者。即是滅諦。有餘涅槃
也。因滅故果滅。捨此報身時。後世苦果。永不相
續。名入無餘涅槃。真滅度也。四。道諦者。道以能
通為義。正道及助道。是二相扶。能通至涅槃。故
名為道正道實觀三十七品。三解脫門。緣理慧
行。名為正道。助道者。得解觀中。種種諸對治法。
及諸禪定。皆為助道。審定不虗。即是道諦○四
教儀云。四諦之中。分世出世間。前二諦為世間
因果。苦因集果也。後二諦為出世間因果。滅果

道因也。問。何故世出世前果後因耶。答。聲聞根
鈍。知苦斷集。慕果修因。是故然也○合七法為
三十七品。一。四念處。二。四正勤。三。四如意足。四。
五根。五。五力。六。七覺分。七。八正道也。一。四念處
者。一身念處二受念處。三心念處。四法念處也。
二。四正勤者。一。巳生惡法為除斷。一心勤精進。
二。未生惡法不令生。一心勤精進。三。未生善法
為生。一心勤精進。四。巳生善法增長。一心勤精
進。三。四如意足者。一。欲如意足。二。精進如意足。
三。心如意足。四。思惟如意足也。下四五六七。俱
見阿彌陀經考證三解脫門者。見修禪章明宗
篇考證。】

西方願文(蓮池禪師撰)


「　稽首西方安樂國
　接引眾生大導師
　我今發願願往生
　惟願慈悲哀攝受」



「弟子(某甲眾等)普為四恩三有。法界眾生。求於諸佛。一
乘無上菩提道故。專心持念阿彌陀佛。萬德洪名。
期生淨土。又以業重福輕。障深慧淺。染心易熾。淨
德難成。今於佛前。翹勤五體。披瀝一心。投誠懺悔。
我及眾生。曠劫至今。迷本淨心。縱貪嗔癡。染穢三
業。無量無邊所作罪垢。無量無邊所結冤業。願悉
消滅。從於今日。立深誓願。遠離惡法。誓不更造。勤
脩聖道。誓不退隋。誓成正覺。誓度眾生。阿彌陀佛
以慈悲願力。當證知我。當哀愍我。當加被我。願禪

觀之中。夢𥧌之際。得見阿彌陀佛金色之身。得歷
阿彌陀佛寶嚴之土。得蒙阿彌陀佛。甘露灌頂。光
明照身。手摩我頭。衣覆我體。使我宿障自除。善根
增長。疾空煩惱。頓破無明。圓覺妙心。廓然開悟。寂
光真境。常得現前。至於臨欲命終。預知時至。身無
一切病苦厄難。心無一切貪戀迷惑。諸根悅豫。正
念分明。捨報安詳。如入禪定。阿彌陀佛。與觀音勢
至諸聖賢眾。放光接引。垂手提携。樓閣幢旛。異香
天樂。西方聖境。昭示目前。令諸眾生。見者聞者。歡
喜感嘆。發菩提心。我於爾時。乘金剛臺。隨從佛後。
如彈指頃。生極樂國。七寶池內。勝蓮華中。華開見
佛。見諸菩薩。聞妙法音。獲無生忍。於須臾間承事
諸佛。親蒙授記得授記巳。三身四智。五眼六通。無
量百千陀羅尼門。一切功德。皆悉成就。然後不違
安養。迴入娑婆。分身無數。徧十方剎。以不可思議
自在神力種種方便。度脫眾生。咸令離染。還得淨
心。同生西方。入不退地。如是大願。世界無盡。眾生
無盡。業及煩惱。一切無盡。我願無盡。願今禮佛發
願。修持功德。回施有情。四恩總報。三有齊資。法界
眾生。同圓種智。」

【考證
四恩
父母。師長。國王。施主。

三有
欲有。色有。無色有。即三界之因果不忘。
故名為有也。

五體
二肘。二膝。及額也。


懺悔
壇經曰。懺悔者。懺其前非。從前所有惡
業。愚迷憍誑嫉妬等罪。悉皆盡懺。永不復起。是
名為懺。悔者。悔其後過。從今巳後。所有惡業。愚
迷憍誑嫉妬等罪。今巳覺悟。悉皆永斷。更不復
作。是名為悔。故稱懺悔。凡夫愚迷。只知懺其前
𠎝。不知悔其後過。以不悔故。前𠎝不滅。後過又
生。何名懺悔○發隱曰。冥祥記云。沙門慧達。於
地府見觀世音菩薩。言沙門白衣。見身為過。及
宿世罪。種種惡業。能於眾中盡自發露。勤誠懺
悔罪即消滅。觀此。則知懺悔功德。不可勝量。菩
薩於幽顯中。皆教人悔罪也○宗鏡錄曰。若欲
懺悔者。端坐念實相。則直了無生之心。當處解
脫。此大懺悔也。故云斷惑懺罪。比餘漸教。如㲲
花千斤。不如真金一兩○四教儀論懺悔有二。
一事懺。二理懺。今壇經發隱所論。事懺也。宗鏡
所言。理懺也。未悟其理者。事為急矣。

手摩衣覆
法華經云。若有受持讀誦法華經
者。當知是人。為釋迦牟尼手摩其頭。衣之所覆
○往生集云。晉劉遺民於定中。見阿彌陀佛手
摩其頭。引袈裟覆之。

三身
法數曰。法身如月之體。報身如月之光。
應身如月之影○如來三身者。毗盧遮那。此云
遍一切處。法身也。盧舍那。此云淨滿。報身也。釋
迦牟尼。此云能仁寂默。化身也○黃檗曰。佛有

三身。法身說自性虗通法。報身說一切清淨法。
化身說六度萬行法。法身說法。不可以言語音
聲形相文字而求。無所說。無所證。自性虗通而
巳。故曰無法可說。是名說法。報身化身。皆隨機
感現。所說法。亦隨事應為攝化。皆非真法。故曰。
報化非真佛也。

四智
證道歌云。三身四智體中圓。註云。四智
者。大圓鏡智。平等性智。妙觀察智。成所作智也。
束四智為三身者。以成所作智妙觀察智為化
身。平等性智為報身。圓鏡智為法身也。

五眼
金剛經有肉眼。天眼。慧眼。法眼。佛眼○
肉眼者。照見胎卵濕化色身起滅因緣也。天眼
者。照見諸天宮殿。雲雨明暗。五星二曜旋復因
緣也。慧眼者。照見眾生慧性深淺。上品下生。輪
迴托蔭因緣也。法眼者。照見法身徧充三界。無
形無相。盡虗空徧法界因緣也。佛眼者。照見佛
光普照。無障無碍。圓滿十方。尋光見體。知有涅
槃國土也。若上根上智之人。能識此五者因緣。
即名大乘菩薩。

六通
天眼。天耳。他心。宿命。漏盡。身得如意。詳
見一卷往生勝果篇○正訛集曰。道與通自別。
眼徹視。耳徹聽者。通也。入色界。眼不受色惑。入
聲界。耳不受聲惑者。道也。如以通而巳矣。則神
亦有通。鬼亦有通。妖亦有通。與道何涉。認通為

道。遂至墮魔羅境。生外道種。可勿慎諸。

迴入娑婆
賾禪師曰。若位居不退。果證無生。
在欲。無欲居塵。出塵方能興無緣慈。運同體悲。
迴入塵勞。和光五濁。其有淺聞單慧。或與少善
相應。便謂永出四流。高超十地。詆訶淨土。耽戀
娑婆。掩目空歸。宛然流浪。並肩牛馬。接武泥犂。
不知自是何人。擬此大權菩薩。由此觀之。則迴
入娑婆。未可易言也。

法界
出三界者。不受輪迴生死。四種聖人。諸
佛菩薩緣覺聲聞是也。四聖得意生身。於三界
內外。無住無不住。總而言之。有十法界。在人用
心不同。各循行業。諸趣攝之。


十法界之圖

<img:>

諸佛(修六度萬行三心圓發得證法身)

菩薩(修次第觀行六度行得成大乘菩薩)

緣覺(修體法空觀十二因緣行道成緣覺)

聲聞(修祈法空觀依四諦行道成阿羅漢)

諸天(修上品十善兼修禪定故得生天道)

人倫(修中品十善五戒五常故得為人倫)

修羅(修下品十善五常欲勝他故為修羅)

餓鬼(作下等十惡正作能悔故為餓鬼道)

畜生(作中等十惡作巳能悔故為之畜生)

地獄(作上等十惡作巳不能悔故墮地獄)


天如祖師十法界圖解○天如祖師升座云。若
人欲了知三世一切佛。應觀法界性。一切惟心
造。世出世間。聖凡境界。只此一偈。包括無餘。所
言法界者。有四聖六凡。合成為十界。是十法界。
本無自體。本無自性。亦無自種亦無自根。皆惟
一心之所造也。所言心者。如大虗空。本來清淨。
不知何故而言法界惟心造哉。原夫此心。雖曰
不變。而亦隨緣。以其隨緣。故曰能造。隨緣者。或
因一念瞥生。或因外境相觸。故曰因緣。纔有因
緣。便成法界譬如水體本淨。遭遇風觸。則波浪
隨生。故曰水能造波。波因水而有也。心能造法
界法界因心而有也。然則一乘任運。萬德莊嚴
者。諸佛之法界也。圓修六度。總攝萬行者。菩薩
之法界也。見局因緣。證偏空理者。緣覺之法界
也。功成四諦。歸小涅槃者。聲聞之法界也。廣修
戒善作有漏因者。天道之法界也。愛染不息。雜
諸善緣者。人道之法界也。鈍執勝心。常懷嗔鬪
者。修羅之法界也。愛見為根。慳貪為業者。餓鬼
之法界也。欲貪不息。痴想橫生者。畜生之法界
也。造十習因。受六交報者。地獄之法界也。若廣
而論之。有種種之法界。皆由此心隨緣變造。若
能一心不生。了悟了證。則種種法界。隨其所了
而空也。是故十習既斷。六交不生。地獄之心了
也。欲貪既斷。痴想不生。畜生之心了也。愛見既

斷。慳貪不生。餓鬼之心了也。勝心既斷。嗔鬪不
生。修羅之心了也。愛染既斷。正念現前人道之
心了也。捨有漏因。修無漏業。天道之心了也。不
執四諦。不守真空。聲聞之心了也。不局因緣。回
心入大。緣覺之心了也。六度功成。頓超地位。菩
薩之心了也。圓滿菩提。歸無所得。諸佛之心了
也今我了心於六凡法界之中。必巳了悟無疑
矣。且道四望法界之中。所了之心。落在甚麼界。
喝一喝。下座○纂靈記云。一人死至地獄門。遇
地藏菩薩授以一偈。若人欲了知三句。謂之曰。
誦得此偈能破地獄苦。故知若觀此心。不惟破
地獄界乃至十法界一時破。】

論發願人宜發誓(梵網經有不發誓戒)

「戒疏發隱曰。期其志而必到者。願為之先導也。堅
其願而不退者。誓為之後驅也。故疏稱誓為願中
勇烈意。吾願雖發。若無大誓。安克有終。

楞嚴經曰。若我滅度後。其有比丘。發心決定修三摩
地。能於如來形像前。身然一燈。燒一指節。爇一香炷。
我說是人。雖未即明無上覺路。是人於法巳決定心。

蓮池禪師曰。燒身燒臂。大乘經中屢開。此得忍大
士所為。非初心境界也。求生西方者若能用然臂
之精䖍勇猛。以治其惡習。則所然亦多矣。古云善
學柳下惠。不其然歟。」

【(還)謹按諸佛菩薩。皆有誓願以為究竟之地。今

人生於濁世而求㝡上乘。不可無決定心。欲發
決定心。不可無誓願。予故不效諸經(然臂)之事。而
學佛菩薩誓願之規。其以學柳下惠者。而學蓮
師歟。

考證
宜發誓
阿含經云。比丘不發誓者。終
不成佛道。誓願之福。不可稱計。得至甘露滅盡
之處。故願後必須發誓也。○發隱曰。問願多期
望之語。誓類呪咀之詞。修行本擬出離。云何動
稱地獄。答。誓願中之勇烈意也。呪呾。怨中之毒
害意也。柰何以願為怨。以勇烈為毒害乎。世有
魔師。教授魔種。閉門塞竇。險語以堅其信根。惡
咀以閉其外問。終身蔽錮。累劫牢籠。而莫之能
出也。哀哉。

善學柳下惠
魯男子獨處一室鄰婦之屋。夜
為風雨所敗。求寄宿。男子閉門不納。婦曰。汝獨
不聞柳下惠之覆寒女乎。男子曰。在柳下惠則
可。在我則不可。以我之不可。學柳下惠之可。故
曰。善學柳下惠。】

西方誓文(弟子廣還撰)

「弟子(某)謹於(某)年(某)月(某)日。發願修持淨業。立
誓于
佛菩薩之前曰。弟子(某)修持淨業。願依㝡上乘發菩
提心。願比然臂事。發決定心。奉持齋戒。遵行日
課。圓通宗法。必期如西方願文而後巳。否則情

隨事遷。終致退轉。空過一生。輪迴永劫可不痛
哉。自今巳後。若違初願。不加精進者。是則欺誑
十方
如來。必受譴罰。若得往生。見
佛聞法。了證無生法忍。成就一切功德。而自利自足。
不普度法界眾生者。亦同前誓。惟
佛昭明。尚其鑒之。

又詣
三洲感應護法韋䭾尊天之前(先讚後誓)。

讚曰。韋䭾天將。菩薩化身。永護法佛誓弘深。寶杵
鎮魔軍。功德難論。祈禱赴凡忱。

誓曰(誓與前同)。」

【考證
三洲
長阿含經云。須彌山南。名閻浮
提。又云贍部。須彌山東。名弗于逮。又名弗菩提。
又名東勝神。須彌山西。名瞿耶尼。又名瞿陀尼。
又名西牛貨。須彌山北。名北俱蘆。又名鬱單越。
四洲而曰三洲感應。何也。佛祖統紀云。北洲佛
不出生。故不聞佛法。既無佛法。則韋䭾不往矣。
故止言三洲也。考經四方皆有佛。何言北洲無
佛法。曰。北洲無佛。只言娑婆世界耳。極言四方。
有無量四天下。故言有佛。

韋䭾尊天
一百十七世。世世為童真。其所作
功德浩大。不能盡述。寶華琉璃光佛時成道。名
普眼菩薩。釋迦如來會上成道。名童真菩薩。手

持金剛寶杵。重八萬四千斤。發大誓願。若金剛
寶杵壞。即破童真身。佛佛出世。擁護佛法。不見
僧尼之過。頂戴鳳翅兜鍪。足穿黑履。身著黃金
鎻甲○智論云。護世四天王。各有八將軍。周四
天下。護助出家人。韋將軍於三十二將中。最存
弘護。比丘道力微者。為魔所惑。韋將軍恓惶奔
赴。應機剪除。】

淨土資糧全集卷之三
