











釋摩訶衍論記卷第四
皇宋光嚴無際大師　普觀　述

二不覺本上顯過門三初根本無明住地門二眷屬
無明住地門三無明得有決疑門前中二初結前生
後二唱本作釋二初唱本二作釋二初分門二初門
下釋相二初異說相應契當門二初標徵二答釋二
初總明六種三初總標示二初偈頌答二長行釋中
初標徵釋頌初三句次列示釋頌中二句後指體釋
頌後三句如是六種不離一心故論說言據體無別
二明無下別解釋六初明無明二初寄問徵起二作
答釋成二初結頌準下引經無明二字皆具五義今
此頌文各去餘三略存二義言雖總舉無明之名而
意別屬慧明之義二散文二初釋頌中初釋上二句
次是故下釋下二句圓滿般若之日謂即明無明體
始本無二滿淨覺智體絕迷暗圓照諸法無所不明

故曰無明。

二光明下引經二初身子問中初敘所聞次若如下
伸疑意二於是下如來答二初遮妄疑中初立前義
正次汝智下呵彼智劣二而此下陳正理中初總標
義圓次所謂下別釋義相各五義中前四是別後一
為總貫通上四謂究竟無餘故乃至平等無餘故通
達無礙故乃至現前無礙故由此義故名明無明如
涅槃經第十五云佛告迦葉善男子如來世尊有大
方便無常說常常說無常說樂為苦說苦為樂乃至
無明說明明說無明等如來以是無量方便為調眾
生豈虗妄耶彼經亦說名言於法無局定相故諸名
字能攝一切無邊義海。

二暗無明二初問起二答釋二初偈頌二長行二初
釋義中初釋法後釋喻二圓滿下引經三智謂即聞
思修慧是其所覆總持慧明或即加行根本後得生
法俱空隨應皆得唯聞思修義最親當。

三俱是無明二初問起二答釋二初偈頌二長行二
初釋義中有法喻合喻中迦羅鳩奢那者此云眼赤
鳥謂即獯猴本兔之類此等有情別業所感於諸暗
色而見明曜二密嚴下引經唯一無明具二種事以
隨幻德人差別故而言質者謂即主義或是體義。

四俱非無明二初問起二答釋二初偈頌二長行二
初釋義謂體明深沈不可名狀詮緣雙離故曰俱非
二八勝下引經中有六重問答於中前四謂非是彼

有無俱非四句法故第五問者意云無明非彼四句
即用彼非便是無明等云非非上言非者謂即不也
不用彼非而作無明第六問答釋成上文雙非之意
由其無有可明之事故名無明謂若定有定無定是
定非則有有無等事可明今既無有有無等事之可
明故詮緣俱離名曰俱非然斯經意不唯離其言了
抑亦泯絕是非故俱非名通乎三義一謂雙離心言
二離有無是非三謂翻前俱是雖就顯文唯彰前二
據其義意應兼後一。

五空無明二初問起二答釋二初偈頌二長行二初
釋義二無始下引經徧計所執性者謂由無明本性
空無妄情謂有雖無自性然力能為諸妄根本如蠅
蛇杌鬼雖無體用能令眾生驚怖而走或失命等妄
情謂有蛇鬼元空。

六具足無明二初問起二答釋二初偈頌二長行二
初釋義謂此無明體唯是染能為一切染淨之因立
名具足故不同前俱是為明彼說即體俱通德幻故
名俱是二佛性下引經從無明等者謂由無明於其
生涅妄生欣厭因是發起大菩提心此心為質漸圓
萬行而至果海推其因本並是無明故云具足。

三如是下指論文二初寶𠕋巳明謂於覺義不覺義
等文中分明顯了說故二安立下花文且略本論安
立既乃文明由是末論不煩配屬。

二且暗下別開十種二初問起二答釋二初偈頌答

二長行釋二初明義用差別二初總明中初標十種
名字釋頌前九句次明體一用殊釋頌後三句然立
十名毗依六義一依對治即見一及觀滿見一依所
證標名觀滿從能治立號二依因義報恩住地作無
為因具大恩故三依時分無始有終謂本具名無始
當斷言有終四依生持無等等生生得子藏前二生
長總別成異唯生生相通生諸法是二別故子藏能
持隱顯子等五依迷覆即智礙不覺不覺通迷諸法
智礙別障慧明六依能緣覺了住地唯大覺者緣於
無明能窮了故又無等等生生得智礙不覺子藏五
種望於下轉有力見一觀滿對於上轉無力位立報
恩有終覺了三種通依上下有無力用無明義用理
實有多且依契經略分十種。

二見一下別釋十初見一虗住地二初問起二答釋
二初偈頌見謂照見即能緣慧一處即是所證法界
諸功德法安立依止一心處故能見之一處一處之
能見所見即一處屬聲業聲二名異故今此無明從
處立號謂見一處之住地故。

二長行二初釋義次引經下九住地準此科節然楞
伽中一切三界分別煩惱入見道時一時頓斷名見
一處彼說三乘最初斷者此依如來不共對治最後
斷說。

二報恩無盡住地二初問起二答釋二初偈頌恩即
住地無為因故報即無盡答無窮故或報無盡之恩

住地屬主釋故或無盡即住地恩無邊故二長行二
釋義引經。

三無始有終住地二初問起二答釋二初偈頌二長
行中然由始覺依緣顯故說名有始會同本覺故言
無終妄無妄源名為無始佛果無念故曰有終無始
有終即住地故持業釋也。

四無等等生住地二初問起二答釋二初偈頌二長
行二初釋義無等言其體勝等生顯其用均以能均
等出生諸染故無等即等生體持用故又無等即是
所生諸惑數過恒沙無與等故一時出現故曰等生
無等之等生屬主義故又亦無等亦等生二用俱故
次引經中謂於欲界第六天中別有殊勝宮殿園苑
天魔波旬所受報處對於天眾最勝無匹無明於惑
獨勝亦爾故以為喻。

五生得住地二初問起二答釋答中偈散釋引如前
隨業俱相名三種生謂由此三最初生故得成立義
無明於彼善成立故生之得故名為生得雖與本覺
併力而起無明力勝獨得其名取其初生隣近立故
說言生得據子等者經揀名濫恐其有濫自體創起
名為生得今此不然據果生起說名生得言子子者
所生果法待能生父立以子名三相不一故云子子
六觀滿住地觀字平呼謂即待義伺待始覺圓滿位
中而永斷故所觀即滿故名觀滿。

七智礙住地謂依障用以立其名智之礙故此雖通

障一切聖智然於後得相違重故。

八不覺住地引經般若無知等者謂無動搖情謂之
知故言無知夫有所知則有所不知是以聖心無知
故無所不知不知之知乃曰無知諸戲論識是知無
者諸識戲論唯是妄念無彼離念真實知故。

九覺了住地謂此體性微細甚深而能徧緣一切因
果作其境界此徧緣用唯佛窮了餘皆不知從彼能
緣以彰自號故說名為覺了住地。

十子藏住地子謂所持一切果種即上煩惱待於能
生并對所生立以子稱謂即果子種子別故今此無
明能攝持故說名為藏子之藏故屬主為名譬如諸
種持隱顯子其隱顯者猶生熟也世間之種所持果
子有即時便能生於果者有經久方能生於果者無
明亦爾所持之子被潤已熟近能生果未潤猶生去
果尚遠又所持之染具於種現如其次第名隱顯子
如天網者諸天所有幢蓋宮殿咸以網覆令無損失
持種不失義亦如是又所持子子種種差別猶如網
孔數無量故。

二何因下釋住地名字二初徵起二答釋二初偈頌
二長行二初釋義四重擔者擔謂負也即擔住也次
引經中於有愛數四住地者一欲愛住地二色愛住
地三有愛住地如次三界俱生之惑四見一處住地
即是三界分別之惑如次合上海山木人如是四種
咸依無明故云住地。


二巳說下隨次別釋散說門二初結指二所言下牒
釋二初粗述二相二初標示次下解釋根本則廣眷
屬則略故勸應觀。

二謂不下釋成二初廣釋根本二初總標。

二根本下別釋四初問答因起中初問次答而有兩
重。

二言不下徵釋行相二初二字顯能迷二云何下三
法顯所迷中初標名次實知下出體實知真如即能
入門由斯理智入本法故一心法者即所入法是彼
理智通所依故於中法字目一心者別得總名謂由
一心即法界故。

三於此下結因合本於此等者則顯無明迷覆行相
由迷實知一切覺故妄認動亂戲論分別由迷真如
平等理故橫計虗妄染幻境界由迷一心法界體故
妄取緣慮起滅之心以其不能稱順於此實知等故
云不如等。

四彼三下別釋一義如是三法恒守一味中實之性
更互相依不相捨離猶鏡三事非一異故一心如鏡
體真如如鏡淨實知如照用以此三法屬當三德實
知即般若冥窮理事決斷勝故真如即解脫一如煩
惱皆遠離故一心為法身無量功德所依止故。

二自此下略明枝末而有其念者謂即無明所生染
法由本不覺迷三法故枝末妄念因此得生。

二自此下略辨二門初標分此中顯示根本不覺對

於本覺相資而起歸者依也依止真德方成幻法即
真德有力是能成故幻法無力是所成故攀者引也
援引妄法方顯真覺即妄法有力真覺無力能顯所
顯二相別故。

二歸德下釋相二初歸德成幻力無力門中初示義
後合文無明無體顯幻虗妄無自起力依覺而成顯
德真實有成妄力道路方域所迷之境即喻本覺能
迷人心猶如不覺若準前說不如三法今此成幻但
本覺者真如本覺同名示故能入不離所入法故。

二攀妄顯真力無力門中初示義後合文法身般若
不能自顯者顯示真法無自顯之力當待不覺然後
現前者顯示妄法有顯真之力喻合可解。

二巳說下眷屬無明住地門二初結指標徵二依門
唱釋二初顯示微細眷屬門二初唱本二作釋二初
標門二第一下隨釋二初總標略示門二初釋此文
二初法不覺三相說名本末謂由本末上下下上互
相與力不相離故末承本力本受末養不覺本覺對
三相末作能生因是故末相而得成立三細末相對
不覺本為枝養因是故本體而得止住二譬如下喻
父如無明能生起故子如三細能枝養故。

二若如下通餘妨二初末盡本亡徵謂若本末更互
相資得成住者八地巳上諸菩薩等漸除末相根本
不覺失枝養力則應隨斷同妙覺耶二是事下麤斷
細存答斷麤相者謂由轉現形彼生相極麤現故微

細三相謂隨業俱麤相雖除細相猶在故與不覺相
應不離何得妄詰同果位耶。

二自此下標釋俱成門二初正釋此文三初依此解
釋三初業相二初示義後合本初生業相極微細故
無有心境能所差別亦不可分王數主伴獨以精細
動作微隱遷流義用說名為業如是業相依不覺起
故曰動流祇由不覺反顯覺心本無有動業相雖細
然是分段變易生死根本故由是說言動則有苦業
相初果不離於彼無明初因是故說言果不離因。

二轉相二初示義次合本前中有三初順明依前業
相轉成能見次若無下反顯此了別轉義同見分後
依此下結名。

三現相二初示義後合本前中三段同前復增喻結
依前能見現諸境界戲論即是能緣之用境界即屬
所緣相分由於此中具能所故二如是下指前決擇
前決擇者即黎耶中三種細相同名顯示三此中下
通辨能所。

二根本下料揀餘義三初問答無明業識二初舉疑
意中初總相徵起謂初業識能所無別而與根本無
明何異次此何下別示疑意無明自體不明了性能
所未分正同業識如是本末何以為別。

二所謂下轉徵釋二初遮妄立二初心動非無明二
初縱立謂即心體最初動時說名元動名為無明今
牒定云若如是者二此事下奪破今總非云此事不

然以違論文三相分中說言心動即名為業則知元
動非無明也。

二若言下念起非業識二初縱立謂即元動既非無
明理應正屬業識分位今牒定云若如是者二此事
下奪破云此亦不爾以較量分說言念起名為無明
念起心動義一名異念起既是無明心動何屬業識
則前所立義定不然。

二動起下顯正理中初示二文謂上心動念起之文
皆就業識非彼無明論言念起名無明者義通能所
次出所以云隨動者即所動也前說動是業識分位
即當所動無明及業能所既殊是故本末無濫失。

二若爾下問答無明動起二初問謂由無明甚極微
細心境主伴俱不可分如何乃能動心起念耶二此
處下答二初理深難了二然依下教說強稱。

三業相下問答業相名字二初何因立動問既此業
相能緣行相所緣境界俱不可分云何說言動名為
業則應動義亦不可分何故說言隨動隨起是業識
耶二此事下經說隱流答業識微細亦不可分但憑
佛語而作是說若於此處妄作言說徒成華綺而非
堪能決了說故。

二巳說下顯示麤重眷屬門二初結前生後二唱本
作釋二初唱本二作釋二初依經辨相二初標指皆
意識地者意及意識同名表示由彼末那即是意識
微細分位無別體故。


二此決下釋成二初依分流釋相二初寄問生起謂
本論中依於現相起後六麤百本經中當依何經作
此釋耶謂楞伽經彼經說相當如何耶。

二譬如下引教證成二初引文中偈頌總有二十六
句初八句中舉喻顯法明依本起末次青赤下三句
頌文約境明心示六塵風相三日月下有五句頌復
陳二喻辨釋同異。

四譬如下有八句頌如水作波本非內外後有二句
明相無相攝歸真俗如其次第論文自釋。

二依此下示義二初總示謂本論師依此經文說從
現識生起六麤。

二今此下別釋五初通顯因緣二初釋義然準經文
法喻對說論取本義直就法明以喻對法各具四事
喻中四者一所依海二能激風三所成波四相續時
此唯屬海非令風浪亦無斷絕又諸轉識緣恒具故
無斷絕時法中四者一現鏡識深廣如海二六塵境
飄激如風三前七識動轉如波四常住時現鏡識海
作用無替說名常住如海發浪恒無斷故七種轉識
者其文猶倒應云識轉現識具兼能緣所緣其能緣
體轉成六相親故名因猶如海水親變波故其所緣
相為境牽生六麤動識疎故名緣如風激水始成波
故二如經下配經喻四法四在文可知言溟壑者鵬
溟鯤壑海之異名此表海是大身魚鳥翔宅之所今
取溟壑為風所激鼓湧洪波相續無間又亦不唯風

能激水既成波浪即互相激如諸麤識對境興盛互
相增益展轉不斷故。

二云何下別明境界二初釋義四初徵釋境界中初
徵次謂青下釋翻譯回文有所未盡故於六塵有少
不次木羅應是石蜜之類西方多以香油石蜜和合
成膏用塗身等華果即是意識所緣法塵之境華喻
於因能生果故理實法境具通諸法今言因果令諸
有情生欣厭故亦可舉此影示餘故二今此下影顯
諸識今此正顯所生諸識文中但舉六塵境界影取
諸識無所遺故兼令了知風相狀故釋師勸審其在
于茲二彼末下會攝末那六種麤相具該七識今說
六塵將非缺略然由意識有其麤細細即末那既無
別體是故意識其攝末那四如是下合屬法喻六塵
能動現鏡心體令起識浪故喻如風二如經下配經。

三如是下釋其同異二初依義解釋中初問次非同
下答中三初法次喻後合現鏡藏識為能生因前七
種識是所生果如是因果日光水波相似法故非同
非異二如經下舉經印成。

四如是下辨於生處二初依義解釋中初問次如是
下答如是七識依於現識眾緣和合而得顯現不可
說言諸識生時而於內根及與外境根境中間三處
而起唯現鏡識隨緣轉變而成七種如水作波而非
內外及與中間之所起故。

二如經下舉經印成中頌文八句初六句正明藏識

變成七識非同非異後二句亦明一識具多種用謂
但一識能緣諸相見青赤等說名眼識聞玤珂等說
為耳識如是乃至緣華果等說名意識故七化經說
唯一識能作七事凡夫見之謂有七事而覺者見唯
有意識無餘七事今此亦爾是故說言謂以彼等。

五如是下明相有無二初依義解釋中初問次如是
下答中初說八種心識無動無遷不可破壞是常住
相次而如下遣前八種常住相故云無二相唯一相
下復拂前說一相之義乃至最後重重遣拂云亦無
相至於無遣方成絕迹又此經意真俗對說若在俗
諦不壞其相有八差別融歸真諦則無如是差別之
相故彼又云真故相無別俗故相有別二如經下舉
經印成。

二此楞下據大本會違二初標列問起二謂一下引
經釋成二初敘異說二初述廣略三初略三廣八此
中經文而與宋譯文言少異義旨全同二又一下略
二廣八此與元魏菩提流支大唐喜學二本皆同三
又一下略四廣七此於略中增其業轉略去真識然
對宋魏及與唐譯皆無此語應是經本未流于此二
如是下定真偽真說應歸偽說當捨。

二今當下伸會通二初標示勸觀謂由此經總有三
本於中廣本或在龍宮及于闐等次本有三萬六千
頌現傳西土略本四千頌徧在諸華所引三經對于
此論則前二經缺其業轉及與末那第三一經亦缺

末那馬鳴大士依經作論經既無文何得於中增其
法數由此疑故下廣會釋今且總指謂前三經分流
別行其中義門不出大本故此總會令無違背。

二初契下正伸會釋三初會初經二初略三識二初
明所具將會所缺先明所具令知體性然後會釋第
一真識即唵摩羅本覺為體第二現識謂藏識海隨
彼風緣起諸識浪第三事識唯是意識麤分所攝以
其細分屬末那故。

二何故下會所缺二初三識文略問二即有下二門
義具答二初標列二初門下釋成二初舉兩顯三備
數門謂初經中雖但標舉現事兩識然亦影兼顯示
業轉末那三識謂舉麤現識當知必顯微細業轉現
識屬果業轉為因既明後果定有前因舉強意識麤
動功能必示末那微劣體性麤細雙取緣境方周經
論互明故無所缺二後門下率上達下備數門即用
前後兩節經文三細六麤名義方足率猶取也達者
及也謂取上文所說三相及下文中略三種識如是
上下所說三細六麤名數義方周備故經與論無所
缺失然準宋魏及唐所譯上節經文所說三識義旨
皆同但魏本中說末那識名為智相二此契下廣八
識。

二中契下會中經二初明略二識二初配屬現事二
義如下指會同異二初指同義如前說者謂應如前
亦開二門會其所缺業轉末那由義同前故但例指

二同說下會異謂會末那二經名異由末那識與慧
數俱而能決斷分別境界故名智相由執所緣為真
實相故名真相名雖有別體無異故二此中下指廣
八識。

三後契下會後經二初指略四識此經三細文義自
備唯事識中應該麤細故亦引會令無違反二言七
下明廣七識二初釋前經謂即現識并前六識共有
七種由彼末那及與意識麤細雖殊伹是一故。

二法界下會餘教二初麤細二種同別二初引違文
彼說六識緣境時中不能自轉必依第七為所依根
方起取境既此意識對彼末那能依所依根識定異
何得說言總為一識二經意下伸會釋謂彼法輪建
立意識及與末那各別有種故說意識依於末那方
得生起今楞伽中意識末那同一種類故無別體由
是相合但成七識則知二經各據一理是故所說不
相違背。

二以何下麤識所依根異二初難依末那謂今楞伽
經中但說廣有七識論主依何得知第六分別事識
取境時中不依末那而得生起令同種耶。

二楞伽下答依現識二初分流經二初標徵引釋中
初經二識因緣義等名無差別迭互為因而得生起
次經二識壞不壞者謂若此一根境壞亂不現前時
彼一亦爾又若彼一根境不壞得現前時此一亦爾
由壞不壞安危等故展轉為因而得生起二由此下

結依現轉由此二文得知意識但以現識為依而起
不依末那由與末那麤細雖別同一種故是故相合
唯有七識。

二復次下大本經三初引經通辨二識中初妙嚴請
問次佛言下如來為說能緣現識自體變成親故名
因所緣六塵作境牽發疎故名緣是故當知麤細意
識由此因緣得相續轉二以此下隨難別釋末那此
對天親護法等師說第七識一向內緣第八見分不
緣餘法今佛親宣六塵為緣則知末那通緣諸境由
經中說境風識浪其境界風即六塵也是故第七徧
緣內外為其境界理固無惑三復次下固遮外人謬
解恐執法輪別種之義強會楞伽所說現識即是末
那其言無準謂由楞伽大經雙顯麤細二識現鏡為
因若以末那為現識者豈其細識異末那耶問上引
三本分流楞伽所說識數開合不同還依自經率上
達下會釋無違何故說依十萬六千大本經耶答雖
取自經之文依憑大本之意以分流別部不出大本
故。

二巳說下牒論開章二初結指分門二以有下隨門
牒釋二初總標略示門二初釋此文謂本論說一意
識中六種麤相皆依現鏡因緣和合而得相續具足
方轉。

二若爾下通餘妨二初散言徵釋其因此由本論文
言少缺謂但說其境界為緣而不說彼識體為因是

故釋師復加會釋以其因親義相顯著言雖不足理
應具有。

二若爾下依量徵釋所依三初立量徵由前所說現
識為依意識得轉濫同末那故設立敵以盡玄理謂
現識是前陳有法即應末那後陳宗法前陳後說互
相差別合以為宗彼由未解次陳因喻得成宗果因
云為彼意識親所依故同喻猶如意根謂為意識親
所依者皆是末那猶如意根故二解釋下顯過答此
於前量出二種過一者遮意出違教過謂有聖教遮
彼現識及與末那不令同種今此比量違自所宗何
所承稟非真能立二者許意顯相符過聖教巳許現
識末那同一種故立量本欲違他今此既無所競枉
費其功故非能立或即遮許總為一意但出相符行
相可了又此兩段論文但是散言徵釋二經本同一
味不假自他立破三如是下指下說黎耶末那同別
等義下論決擇理致可了。

二自此下標釋俱成門三初二執因果則將六相勒
成三類法執人執業因苦果二復次下三斷前後此
明六相斷之位次其麤重者障智力強隨位先斷不
遮微細後後位除今約多分作如是說三復次下五
重麤細初法執名細餘皆是麤二法執之中俱生名
細餘總成麤三在因名細成果為麤四對於三細六
種皆麤五由此六相緣生無性麤細俱離如是諸法
戲論不實無有定相但由相待權宜建立是故麤細

差別無定。

三巳說下無明得有決疑門二初結前生後二唱本
作釋二初唱本論二作釋文二初標門二初門下釋
相二初直示得有門二初散徵頌答頌中上半舉喻
下半明法通目一切枝末不覺名上煩惱謂此煩惱
迷勝德生功德之上所起煩惱故勝鬘說上煩惱者
觀上煩惱禪上煩惱正受上煩惱方便上煩惱智上
煩惱果上煩惱乃至如是過恒河沙等上煩惱皆依
無明住地之所建立二論日下解義合本中初解頌
文法喻相對以果比因當知無明決定是有由見所
生染果法故次如本下合本論。

二後門下釋相決疑門二初解義四初一能生多問
謂疑無明唯一所生染法而有無量豈可一因生多
果耶二若決下依喻顯功答復將前頌法喻對顯如
一種子功力勝故生多果實無明亦爾業用勝故能
生一切煩惱果報三以何下染皆無明問四由彼下
以果比因答以其所生一切煩惱皆是漠冥不覺相
故二如本下合本。

三從上下覺與不覺同異門二初結指標徵言本上
者雙結前說根本枝末二種無明自下蘊聚有為無
為染淨相對有同有異此由本師彰表顯示造論真
實根本意趣故有此文二唱本作釋二初唱本論然
此一唱釋師但以同異二門判說大略今於本文復
加委釋初總標二言同下別釋二初同相中三初喻

明謂諸瓦器行列雖異皆同微塵為其性相瓦器離
塵不可得故二如是下法說無漏即是四種無為無
明即目五種有為如是染淨種種業用相待顯示皆
非實有故名業幻皆悉同以絕待真如為其性相三
是故下引證中二初證前義一切眾生本入涅槃即
真如門唯有清淨解脫者故一切眾生即寂滅相不
復更滅非可修者以相本自盡非是了因修所顯也
非可作者以性本自顯非是生因所作起也既非修
作何得之有良以菩提本具情求則永失其門生死
本空念棄則長遭所縛苟能亡懷則道現離病則真
全不假劬勞肯綮修證二亦無下通餘妨謂有疑云
菩提之法非可修作畢竟無得何故諸佛現不思議
微妙相身令其根熟應可見者而得見之如是色相
豈非修作而感得耶故此釋云菩提之法亦無本有
色相可見而有眾生見佛色相唯是隨自雜染業用
幻化所作非菩提智本有色相名不空性所以者何
以其智相無可見故二異相中依生滅門真妄對立
無漏本真由隨染緣故成差別無明本妄自性是染
而成差別。

二作釋文二初標門二為明下釋相三初明建立初
同相門即約體絕相義次異相門即隨緣起滅義二
如是下示依憑二初寄問生起二佛問下引教釋成
二初同相門二初經依性演二初亡麤見細所引經
文佛對文殊三番問答問異答同如是展轉至百番

數文殊大士智慧觀察不見剎土瓦器地水等種種
相唯見微塵二佛問下泯跡顯玄文殊以謂相本自
盡妄本全真故久遠來亦不見有微塵之相由彼妄
相無可見故大智度論四十七說諸凡夫人見諸微
塵和合成地謂為實地餘天眼者分散此地伹見微
塵慧眼分別破散此地都不可得等其天眼見塵即
屬前段慧眼無得義當此文如來稱善能覺一相其
一相者謂即無相汝一等者恐失回文非字當在上
句之前應云非唯汝一仁者如是覺了依一相門一
切眾生皆悉如是所以者何一切眾生本來常住等
釋其因緣餘如本論文不重出故云乃至又汝一仁
者非由如是能覺了故即便得依一相法門所以者
何一切眾生雖未覺了亦得依於一相法門本來常
住等此中非覺及下非見有本云作文言亦顯二馬
鳴下論據經弘。

二異相門二初經隨相演二初身子宣陳慧縛未解
不能見性故與妙德所答不同二佛言下如來決斷
唯汝等下準前回文妙德稱真說名為覺身子著妄
故但云見二依此下論逐經弘。

三此二下定傍正然經所說破異歸同本論引憑二
門峙立釋師表示論主本意宗於初門無違經旨以
此正宗一體法故。

二從上下直釋生滅因緣二初結前標後此下正釋
立義分中因緣二字二演義疏文二初生滅因緣義

二因緣殊勝相前中二初唱本論二作釋文二初分
門二初門下辨相二初攝義顯宗生解門二初六重
解釋因緣義二三復遣拂因緣相前中三初初二重
二初標二名三細黎耶名不相應隨緣起盡說為生
滅根本無明隨緣本覺二為因緣起於三細即不相
應生滅之因緣屬聲立稱前四麤相名相應生滅現
鏡識體并六塵境二為因緣起前四相相應生滅之
因緣亦屬主釋。

二初重下釋二相二初不相應生滅因緣二初散徵
頌答答中初二句真妄相資明因緣體次三句因果
相對顯因緣用後三句由理微隱勸令詳審二論曰
下釋義指陳各各因緣二義具足者由所生法相識
異故無明能作相因識緣本覺能作識因相緣故說
二法各具因緣雖三細轉通具眾緣然此二法有力
親勝由是說言正作因緣不遮餘法疎為緣起。

二次重下相應生滅因緣二初散徵頌答答中初句
明因體次句明緣體後二句對於所生顯因緣義準
前并釋頌文猶略應云麤生滅因緣更作意觀察應
審其義理二論曰下釋義指餘識體為因塵境為緣
能生三種相應染法現識體中又有緣者此明現識
不但為因亦能為緣謂三相應麤動染法徧緣諸法
現鏡識體亦與彼心作所緣境據牽引用復得名緣
又所生三法智并不斷通於相識能生現體具含真
妄如是真妄對於相識交絡相望為其因緣是故說

言又有緣義此以所生例於能生作如是說若依此
解論復應云六塵境中又有因義舉一兼一故論不
說。

二復次下次二重二初標名二言本下釋相二初本
徧謂無明本覺體是根本周徧能生六種麤相故二
言末下末徧謂業轉二法體是枝末周徧能生三相
應染故若爾何不名為相應因緣謂現鏡識望三相
應隣近親勝故得其名今業轉相隔間疎遠故不名
為相應因緣雖不能生一切果法然於相應染法之
中用巳周徧立末徧名謂能周徧相應法故。

三復次下後二重二初標名二言上下釋相二初上
下謂無明至果本末下種隣次為因非隔越故然有
四句一唯是因謂即無明二唯是果謂彼業繫三俱
有因果中間八法四俱非因果謂即本法二言下下
下上此但翻前更無別體問前能引後可得說有上
下因緣後不生前何故說有下上因緣答然此十種
說雖前後理實同時麤細相資方得顯現是故立有
下上因緣亦可前望於後生起因緣後望於前枝養
因緣父子相依方成住故如是所明六重因緣其不
相應及彼本徧具該真妄合作因緣其餘四重但說
妄法為因緣性又雖說妄法真覺不無具足應云本
覺并現識作相應因緣本覺及業轉為末徧因緣論
不言者令準知故。

二復次下三復遣拂因緣相如上所說六重因緣恐

諸行人展轉推之反入見網故復遣拂令無所滯總
有三番初以有為剎那不住即依他性無實因緣次
以因緣空而無主自性無得即徧計性無實因緣後
以所遣能遣皆離至於無遣即圓成實無實因緣初
則由觀有為不住心絕希望成無願解脫次則空無
自性成空解脫後則法不可得成無相解脫斯則一
心寂寞而繁興九相騰躍而常靜真源一味緣起萬
殊理趣深玄故勸思擇。

二巳說下隨文散說決疑門二初結指標門二復次
下依門解釋二初總標門二初牒指二此文下釋成
二初總示二云何下別釋二初徵釋能所依所言依
者即因緣義謂本覺心能與三細六麤作因緣故說
名為依由此為依十一種意并其意識而得俱轉二
言眾下問答眾生義。

二巳說下廣釋門二初結指標門二此義下依門釋
相二初牒指二此意下釋成二初廣大末那轉相門
二分別事識轉相門前中三初能依末那行相門二
相續業用差別門三唯心迴轉諸法門初中二初引
經明意二解義除疑前中四初引文二初寄問生起
二種種下引教釋成此彰末那體用殊勝攝諸心識
皆名為意心即黎耶識即前六雖有多種不離於意
由此意具十一勝用麤細內外一切諸法無不作故
二彼契下示義謂彼經中但舉總數不列其名今馬
鳴師具足顯示令義圓故三如本下合本所依黎耶

謂即本覺能依意中辨其次者先說無明染法本故
次說五相由近無明闇鈍增故我來依他妄力勝故
後說五識妄資真力方得轉故明闇相須不捨離故
四本地下會違彼經具說十二轉者謂舉能依必有
所依真妄通明故成十二此論意謂能所依異是故
別開但有十一。

二相識下解義除疑二初隨相疏通四初相識差別
二初寄問生起二謂一下依義釋成二初通明相識
二初解神暗一切眷屬染法皆依本覺無明二法力
起識依本覺氣分性自明了故是神解義相依無明
氣分性自漠冥故是暗鈍義由真妄力殊故神暗義
別二何故下明順背如是諸法雖皆名妄然對能成
而有向背解了之識接本覺氣分背暗向明背本之
相攬無明氣分背明向暗此則就彼顯相而言非識
無暗非相無明然由真妄互為緣故二是故下別證
識名經言佛性謂即本覺初問何因知有佛性次答
眾生有性所以將用比體以妄顯真故說眾生皆有
心識心識即是覺照用故一切眾生悉皆有心謂有
心者定當作佛眾生心識即佛性故。

二以何下神暗皆意謂十一法皆名意者以有能生
依止義故。

三以何下因緣親疎前不相應因緣中說無明本覺
各各因緣二義具足故此徵問其次答云若望三識
覺為親因無明疎緣故所生識明增暗劣若望三相

無明親因覺為疎緣故所生相暗多明少中所生果
神暗不同故能生法因緣各異。

四何故下麤細同異二初正問答二初徵釋第七前
生滅中說六麤相皆意識地非餘識法彼末那識即
是意識微細分位何故此文智及相續別建立為末
那攝耶然為建立末那意識一體無別故此二相前
屬意識此歸末那由此而知定非別體。

二若爾下問答第六謂若此二無別體爾則應具取
六相成意何故略去後四麤分不名末那但攝智相
及相續耶然其約實六相皆意雖但舉二其理巳盡
故引經言無所不作以顯具攝無所違矣又若末那
麤細攝盡何故論者意外別開意識轉耶然為顯示
能依所依法門別故麤細二識咸以本覺為所依故
故末那外別示意識為能依法亦可通順法輪經中
別種義故如是安立。

二舉此下例餘法謂有問言末那既攝三種細相何
故別立三相黎耶故例指云意識為顯能所依義而
別建立此亦應爾三細通依本覺心故前能起後轉
為依故麤細意識依現鏡故是故三相雖末那攝為
顯依義故別建立故說舉此意識決擇通達別立黎
耶之義。

二復次下順性融拂二初示義二初拂三名謂諸教
所說第八名心第七名意前六名識今則不爾由無
定故皆悉互通文有數節初則自名無定謂黎耶非

定黎耶等單論互通次則自他互通有二初二識互
通謂藏識末那意識藏識二二相望更互通攝末那
意識同體無別義巳極成故論不舉後三識互通謂
三種識皆名藏識等問藏識對末那末那對意識上
下論文互相通攝曾無處說藏識對意識更互相攝
豈三細黎耶名分別事識答由法性無定故更互通
攝不可偏令黎耶意識局守自位而不相通論不說
者例應知故次下復拂通名故云亦復皆非謂皆非
藏識皆非末那等。

二如是下歸二諦中初彰俗諦謂無定即是移轉苦
相無常以表遷流行相非真實故無實我相皆幻化
故染妄空相如是諸識由斯等相相待無定皆俗諦
攝以幻下顯真諦謂由幻空顯出真空即空解脫由
性空故本來寂滅無所可取無相解脫寂滅亦寂滅
常寂之相亦即不存故無所求無願解脫由三空門
顯示諸識自性全真皆真諦攝。

二故金下引證緣生無性故曰不生由體全真故云
寂滅如是總聚七五八六并業轉等九相無體故曰
空無有空無有無空無有重重遣拂令無所著如是
諸法心言罔及故上歎言不可思議佛言等下遮遣
諸見萬有無生無相無名一切法相皆是所見一切
眾生即所依身其相及身尚空無有能依之見豈得
有耶謂若有見即墮邪妄經文顯證諸法真寂於所
遣中具含俗諦。


二巳說下相續業用差別門二初結前標後此但曲
結隨文散說能依末那行相一門相續業用唯心迴
轉事識轉相三門散說次第當明學者應悉。

二唱本作釋二初唱本論二作釋文三初標分二初
義下釋相三初攝前不失義此顯相續住持作用其
能發潤即愛取等猶如於水數數溉灌過去無明所
起業種令其生果由此業種熏發之後念念常興取
業作用取彼當果令成熟故今得愛水溉潤攝持轉
前取用成與果用與彼果力令生起故所以論言而
能令作成果力用故二中義下感果成就義此相續
識復能發起愛取等惑潤其果種令生現故謂時節
短長受報好醜業果相稱是故論說無有差違前說
潤業此明潤果由其所潤有支之內具業果故然業
果種皆通三世今此所說業持過去果成現未互相
顯故三後義下妄慮徧緣義謂此相續攀緣等故然
猶不但住持故業成就舊報亦能發起新新過失於
過現境分別違順起貪嗔等未來境中虗妄計度增
其過失因茲生死流轉無窮問此相續識體是末那
法執所攝何獨說其起惑潤業答然十一末那皆有
此用由彼相續居末那之後接事識之初力用增強
故三如是下結成。

二巳說下唯心迴轉諸法門二初結前標後二唱本
作釋二初唱本論二作釋文三初解釋總標謂欲色
無色總言一切如是諸法悉皆虗偽顯前末那無實

體性唯由本心隨無明熏迴轉顯現若離本心則無
所現餘六塵境故。

二所以下決擇別釋二初釋唯心義二明迴轉相前
中二初以義徵釋三初徵釋境從心起謂心若有時
有差別法心若無時無差別法此則將後心生法生
心滅法滅釋成此中唯心之義二諸法下問答心相
叵得不唯境界離心無得則其心法亦即無有三若
爾下徵釋無亦名心謂若心法不可得爾唯心之義
安得成耶故此釋云此亦心故不唯有得方曰唯心
此無有義真唯心故唯識法相尚應說言若時於所
緣智都無所得爾時住唯識離二取相故況法性宗
豈有得耶二以何下引教證成此同宋朝求那三藏
所譯經本上半頌云觀諸有為法離攀緣故緣言無
心者心不見心無相可得故之心量者即此無心是
心分量故。

二復次下明迴轉相二初迴轉成異二初由心迴轉
成空幻此中二句初論後經由經與論相符契故言
大空者大品經說何等為大空東方東方相空非常
非滅故何以故性自爾南西北方四維上下南西北
方四維上下相空非常非滅故何以故性自爾是名
大空龍勝釋意非常非滅者若人不習此空必墮二
邊若常若滅所以者何若諸法實有則無滅義墮常
邊中如人出一舍入一舍眼雖不見不名為無諸法
亦爾從未來世入現在世從現在世入過去世若如

是則常住不滅今云非常則離其過復次行入以有
為患用空破有心復貴空著於空者則墮斷滅今云
非滅故離此失由離二邊云非常斷斯則大品密談
諸法悉入真如故皆言空此論所說三界虗偽不離
真心故言無相由是論云由心不可得句成立大空
之義次指經句顯示論文心不見心既此心法隨緣
顯現無可見相表亦虗妄則拂歸虗幻無有真實故
云由無心之心量句成立幻差別義。

二復次下由心迴轉顯法理初則依真成妄大空義
者密顯真如體絕諸相非常非滅即此所明本覺之
心諸法得成謂即三界虗偽等法咸資於空體用方
顯亦如埏埴為器當其無有器之用此釋本論心生
法生由大空真心生成諸法故次則依妄顯真謂了
幻非真空理方顯如蛇鬼既亡繩杌斯現此釋本論
心滅法滅由真心不動故諸幻皆滅一味空理方得
顯現。

二復次下相待即寂相字平呼觀謂觀行謂上所明
真心妄境互相觀待而得成立由相待故一二等義
悉皆無定不得成立成與不成亦即相待既無所待
之成何有能待不成相觀之相本來寂故。

三如其下結勸令觀。

二巳說下分別事識轉相門二初結前標後二唱本
作釋二初唱本論二作釋文二初分門二揀擇下隨
釋四初揀擇假者同分門三種假者其初則攝邪定

聚全以彼未能生長行法故曰無根缺於大乘聞慧
法眼故曰盲龍第二則攝不定聚全雖修十心進退
無定如毛在道隨風飄故名曰毛頭角猶立也由其
不定未立位故說名難角又角者競也與捔義同創
發大心驚動魔眾與魔戰競極難進故第三則攝正
定少分由三賢位生空自在分見法身德類金剛堅
固不壞無退變故。

二生起麤重轉相門三初無根凡夫然此麤細諸染
皆具但說事識由最後故二若據下毛頭凡夫此位
菩薩雖覺業果定是不善起不作意於生空智猶未
成熟自在根本名未現前故緣境界及身分等計我
我所三若據下金剛凡夫此位菩薩雖巳修鍊法空
方便根本真智猶未現前故起法執攀緣思慮而障
礙於平等理故。

三建立名字差別門二初標名二初名下釋義三初
所依微細名字此從所依微細根意以立其名意之
識故名為意識二中名下所依麤現名字此從所依
麤著色根以彰其號謂依眼之識了別色故乃至依
身之識了別觸故本唯一識分離功用各別依根各
別取境分離即識體持用故分離之識根境別故三
後名下隨順境界名字此但隨境以立其名此猶麤
動未能真證但於事相而起分別故四顯示安立所
依麤見即分別修即俱生俱生煩惱無始時來虗妄
熏習內因力故恒與身俱不待邪教及邪分別任運

而轉故名俱生分別煩惱內因必具亦由現在外緣
力故非與身俱要待邪教及邪分別然後方起故名
分別由此二惑熏於本識遂令變生分別事識即心
所法助心王力令增盛故。

二從上下因緣殊勝相二初結前生後二唱本作釋
二初唱本論二作釋文三初分門二第一下隨釋五
初舉人顯示殊勝門三初標徵二一者下釋相三初
分滿俱絕人凡夫二乘因分果分未修證故說名俱
絕凡夫癡深二乘慧劣故於無明所起之識不能知
覺二有分無滿人五十因位名之為分未證果故說
名無滿從初正信即十信位發心觀察即三賢位若
證法身得少分知即是初地乃至菩薩究竟地即餘
諸地此上諸位雖修因分未得果滿尚有餘障故於
無明所起之識不能知盡三有滿無分人證窮極果
故名有滿對前有分此名無分唯佛一人鏡智徧現
能窮了故三是名下結數。

二巳說下顯示深緣決疑門二初結指分門燕本深
緣誤刻為染二言常下依門釋相二初正顯二門二
初常無常門自相本覺性不變故名之為常無非無
常及變化故說名無常二言無下無常常門此本覺
心常恒無常恒變異故名為無常無非常住及不變
故說名為常前常無常即不染而染難可了知此無
常常即染而不染難可了知是故名為顯示深緣二
是故下總結殊勝如是因緣行相殊勝故結此義唯

佛能知三自此下重釋上義此即義句不以文局從
後向前而為次第所謂心性常無念故名為不變此
句釋上無常常句以不達一法界故心不相應忽然
念起名為無明此句釋上常無常句。

三巳說下舉障示治配當門二初結指分門二隨轉
下依門釋相二初本隨治位二初隨轉對治分位門
發心為初即信成就十信唯伏故此不預其初第一
執相應染剋性即當二種異相眷屬亦通業及果報
不爾業果應非所斷信相應地即是三賢十種信心
巳成就故地論十解巳去總名信行菩薩無著論中
亦同此說二不斷相應染即相續相三賢折伏初地
能斷三分別智相應染即是智相二地至十地得究
竟離七地菩薩於無相觀仍有加行方便功用由無
相觀時有出入對後八地淳無相位故稱方便又無
相即是空智方便即後得智由此位中能以即空方
便智發起有中殊勝行故四現色不相應染此後三
種即是三細八地菩薩色相國土隨心轉變得自在
故由斯自在所以現相不能為礙五能見心不相應
染九地菩薩居法師位善知眾生心行稠林智見無
礙故心自在能離轉相六根本業不相應染等覺菩
薩金剛心中離於麤惑無垢地中一切全離由見心
性到無念故。

二根本對治分位門大力無明麤細體用俱是能成
微細之體唯佛頓斷麤著之用因位漸除三賢比觀

觀察無明諸染根本摧伏其勢令漸微劣名為學斷
入地巳去分分漸離至妙覺果一切頓盡問無明極
細云何能伏答智度論九十七說破無明者不唯一
種有遮令不起名破有得諸法實相名破又此無明
種數甚多有菩薩所破分有佛所破分有小菩薩所
破分有大菩薩所破分由此應知大力無明通諸麤
細及與伏斷二極喜下本隨治異二初直明極喜此
則徵釋根隨義別謂後得智正緣事境根本無明正
迷於事障治相違故後得斷其根本智正緣真理隨
相染法正迷於理行相相違故正智斷二如說下指
例餘地初地既爾餘地皆然雖諸地中真俗雙運障
智義別亦無相濫。

四巳說下顯應不應差別門二初結指二云何下釋
相二初相應義二初體異故相應心品即是本覺之
分義當心王念法則屬不覺之分義當心所如是二
種各有別體心品為主能導引故念法為伴能輔翼
故互相與力故曰相應二念法下相同故相應二初
正問答謂有疑云念染心淨差別不同何故說言成
相應義論釋謂由能知行相所緣境相二二同故名
曰相應問心品念法真妄和合方得成就何故今說
心品單真念法獨妄名相應耶答實由王所真妄互
有今約親勝作如是說猶如識相就勝成異二云何
下轉徵釋三初釋二同初智相同心念不離和會轉
者即是王所行相契同謂心王心所善不善等定相

隨順如是二法行相相似故名為同次緣相同所緣
境界王所定同謂心王緣色等時心所決定同緣色
等故二大本下引經證三種相同者謂即三種相應
染法知相緣相二皆同故異故成同者謂由王所體
性各異乃能成就知緣相同若體無異對何說同若
同不同者反明上義謂若心念法同則不可說知緣
相同成相應義又此一句雙結上義謂若知緣相同
體性不同名相應故又可此句別釋三種不相應染
即心不覺名為若同知相緣相無相似義名為不同
由心念是一無有知緣彼此相似望誰言同若依此
說則上云三種乃雙顯二三即三相應三不相應也
三若爾下會違文若說此三知緣相同名相應爾何
故彼經說相違轉然彼為顯三種麤染違於上轉功
德妙位非是知緣二相相違二不相下不相應義伹
反前故曰相違略不別釋故勸審觀。

五巳說下立二礙別障用門二初結指二彼煩下釋
相三初別明障礙二初煩惱礙六種染心名煩惱礙
照寂妙慧如理之智名根本智麤細染心性多散動
正能障彼寂靜性故說名為礙二彼智下智礙本末
無明名為智礙通達俗諦如量之智能觀諸法自相
共相應根運用用常寂是故說名自然業智一切無
明漠冥性故正能障彼聰明性故說名為礙今此但
依本末根依而分二礙謂所起染心不分麤細一切
皆屬煩惱礙攝能起無明不分枝本一切皆是智礙

所攝不同諸教依人法執引生二障而為名故二此
義中總示因緣此則顯示能依染心所依無明各對
所障立礙名故三二障下料揀勸觀謂有疑云障礙
二名以何為異故今釋云立二障者一向依彼能治
聖道斷除義說由是立障皆就位說謂信相應地離
淨心地離乃至如來地離立二礙者通乎二義謂斷
不斷言不斷者據其生法之作用故由煩惱礙違平
等性能生一切不平等法由智慧礙違明利性能生
一切溟冥之法是故二礙多不明其斷之位次良以
諸教具含二義謂生法次第對治次第二障唯局後
一二礙亦通前義由是障礙無相濫失又法相宗說
二障者唯是妄染決定可斷今法性宗建立二礙妄
即真故非定可斷故障與礙各別建立三從上下通
結。

論第四畢。

釋摩訶衍論記卷第四
