











法華指掌疏卷第三
賢宗後學　通理　述
嗣法門人　明遠　較字

【△二如來印啟(品題云)。】

「妙法蓮華經藥草喻品第五」


【喻以藥草受稱。品以譬喻彰名。故名藥草喻品。文
中具有法喻。品題獨以喻名者。法義難明。取喻易
曉也。若釋其義者。草為百卉之總。藥取療病之功。
又凡草俱可療病。今約功能殊勝者而言。以功能
微劣者。不得名藥故也。準後偈藥草有三。一小草。
喻人天之機。人天能療十惡。并三塗苦。故喻以小
草。二中草。喻小教二乘。二乘能療見思。并分段苦。
故喻以中草。三上草。喻始教菩薩。始教菩薩。能療
隨分無明。及隨分變易。故喻以上草。喻中更有小
樹大樹。喻終頓圓三教菩薩。臨文再辯。今品題獨
標藥草者。以人天小始。教屬權乘。此經會權歸實。
示偏重也。然如來於四子信解之後。即說藥草喻
品者。亦具五義。一為印其所說不謬。如文云。善哉
善哉。迦葉。善說如來真實功德是也。二為啟其所
說不及。如文云。如來復有無量無邊阿僧祇功德。
汝等若於無量億劫。說不能盡是也。三為示以一
音無異。如文云。密雲彌布。徧覆三千大千世界。一
時等澍。其澤普洽是也。四為示以羣機自殊。如文
云。小根小莖。小枝小葉。乃至諸樹大小。隨上中下。
各有所受是也。五為示以欲與授記。如偈云。汝等
所行。是菩薩道。漸漸修學。悉當成佛是也。總言教
唱機隨。機拍教應。四子信解。既知三時次第。如來
印啟。更顯一音圓融。師資酬酢。攝法盡矣。所謂打
鼓弄琵琶。相逢兩會家也。
△(經方分二)一長行。二偈頌。

初三。一印說標蘊。二正與開啟。三結歎慰諭。初。】

「爾時世尊。告摩訶迦葉(至)無量億劫說不能盡。」

【初歎善印說。告迦葉。及諸子者。以領解既同。印則
同印故也。敘權敘實。二俱盡善。故重言善哉以讚
美之。獨呼迦葉者。年長臘高。為眾首故。從實施權。
會權歸實。皆如來真實事功。真實德業。故稱功德。
敘教則從權向實。曲盡佛心。敘機則從迷向悟。委
悉元情。皆四子宏詞麗辯。精思巧喻。故稱善說。五
會關節。歷爾可明。一代教儀。宛然不謬。故云誠如
所言。如來下。指德標蘊。如來復有無量無邊阿僧
祇功德者。言眾生無量。如來之功能德業亦無量。
眾生無邊。如來之功能德業亦無邊。眾生無央數。
如來之功能德業亦無央數。如是則如來功德不
惟窮子一喻。說不能盡。縱經無量億劫。極力演說。
亦不能盡。所謂虗空可量風可繫。無能盡說佛功
德也。
△二正與開啟(開謂開其未及。啟謂啟其餘蘊。言四子於信解品中所說
者。惟是齊已分領。上不及菩薩。下不及人天。且但知先權後實。一代之次第。猶未達一音異解。諸法之圓
融。今則一一開發啟露。必使深明佛德。見無餘蘊乃可進授成佛之記矣)分三。一別立
宗旨。二說喻發明。三以法貼合。初(宗異前品故云別立)。】

「迦葉當知如來是諸法之王(至)示諸眾生一切智慧。」

【初斷疑生信。如來意謂。我為法王。於法自在。放去
收來。圓融次第。隨意演說。無可不可。且若有所說。
皆為真實度生。並無虗妄。今欲進示圓音。別立宗
旨。幸勿疑為相違。起諸不信。是所厚望也。於一下。

正立宗旨。於一切法者。總指人天五教等法。如來
意謂。汝等但知如來。為汝諸聲聞等。說四諦法。其
實如來。於一切人天五教等法。以實智及方便。一
切時中。一音頓演。是汝等於無量億劫。說不能盡
者一也。又汝等但知如來。為汝諸聲聞等。會權歸
實。其實如來所說諸法。不待會歸。皆悉到於一切
智地。以一切諸法。皆從智地演出。即諸法。即智地
故。是汝等於無量億劫。說不能盡者二也。如來下
預防問難(問一切諸法。何能一時頓演。故以此防云)。如來觀知一切諸
法之所歸趣等。諸法歸趣者。如戒善歸趣人天。諦
緣歸趣二乘。六度歸趣菩薩之類。深心所行者。如
深心修習戒善。深心修習諦緣。深心修習六度之
類。於此一一了知。明見不謬。故云通達無礙。由此
故能於一切法。以智方便而演說也(又問。雖能頓演。何能皆到
智地。故此防云)。又於諸法究盡明了等。諸法者。仍指人天
五教等法。從本至末。徹底窮源。故云究盡明了。既
能究盡明了。則一切法無非真實。由此故能凡有
所說。皆悉到於一切智也。
△二說喻發明分三。一
喻同時頓演。二喻隨機受益。三喻教同機別。初。】

「迦葉譬如三千大千世界(至)卉木叢林及諸藥草。」

【重呼其名者。令因喻而知法也。大千世界。準後合
文。應喻眾生世間。所謂天人阿修羅是也。若別喻
者。小千喻修羅。中千喻人。大千喻天。天人修羅。合
為眾生世間。如三次言千。合為大千世界。不喻惡

道者。惡道業重。無可度之機故。山川谿谷土。喻眾
生世間。所有五陰身也。若別喻者。山勢高聳。喻色
陰可見。川納眾流。喻受陰領納。谿㵎盤旋。喻想陰
曲屈。谷隙深邃。喻行陰幽微。土生萬物。喻識變諸
法。五陰皆依於心。如山川谿谷土。皆依於地。故最
後以地為喻。卉者草之都名。木者樹之總稱。二俱
眾多。乃名叢林。此即總喻差別之機。差別之機。起
於眾生陰心。如彼卉木叢林。生於山川谿谷土地。
故以所生喻之。及諸藥草者。別喻人天。及小始三
乘。義見品題。種類者。種子倫類。喻眾生過去因種。
因種不一。故喻以若干。名色者。名目色相。喻眾生
現在機宜。機宜不同。故喻以各異。密雲彌布者。謂
密雲徧布於天。喻佛以徧法界身。應現於世。應現
於世。普徧天人阿修羅眾。故喻以徧覆三千大千
世界。一時等澍者。謂於一時中。等徧界以澍雨。喻
如來一時頓演無量法門。既一時頓演無量法門。
則有益皆含。無機不被。故以其澤普洽卉木叢林。
及諸藥草喻之。
△二喻隨機受益二。一喻未受令
受。二喻受巳令增。初。】

「小根小莖小枝小葉(至)隨上中下各有所受。」

【初六句。承上藥草而言。言諸藥草中。有小根小莖。
小枝小葉者。喻諸人天之機。以彼信根戒莖。定枝
慧葉。四法俱小。後文所謂是小藥草是也。中根中
莖等準知。諸樹句。例上藥草而言。言不惟諸藥草

中。有差別不同。即諸樹亦有大小。小者蔭覆微劣。
喻終頓二教菩薩。以彼有遮有照。蔭覆眾生。猶有
分限。後文所謂是名小樹是也。大者蔭覆乃廣。喻
諸圓教菩薩。以彼遮照同時。蔭覆眾生。乃無分限。
後文所謂是名大樹是也。上中下者。約草樹次第
對論。如大樹名上。小樹名中。上草名下。或小樹名
上。上草名中。中草名下等。總言各依分量。承受潤
澤。故云隨上中下。各有所受。喻諸人天五教等機。
各依所具智分。領受法益。無過歉也。然此乃惟約
本具機性。向未受益。今始受益者言之。
△二喻受
巳令增。】

「一雲所雨稱其種性而得生長華果敷實。」

【一雲所雨者。謂即此一雲所雨之水。喻一佛所說
之法。一佛所說之法。便能普應羣機。故喻云稱其
種性。種謂種子。喻眾生過去因種。性謂體性。喻眾
生現在機宜。過去因種。聞法而發生善根。現在機
宜。蒙益而增長道芽。故喻云而得生長。華果敷實。
應云華敷果實。喻眾生現世安隱。後生善處。乃至
任力所能。漸得入道。然此又兼約現在機宜。向巳
受益。今復增長者言之。喻隨機受益竟。
△三喻教
同機別。】

「雖一地所生一雨所潤而諸草木各有差別。」

【人天五教等機。起於自心。自心無二。故喻以一地
所生。人天五教等法。本諸佛乘。佛乘非異。故喻以

一雨所潤。此約眾生本具正因既同。而如來出世
本懷亦同。顯法同也。而諸草木者。總喻人天五教
等機。人天五教等機。智分不齊。獲益不等。故喻云
各有差別。古德云。春色無高下。華枝自短長。即此
義也。說喻發明竟。
△三以法貼合三。一同時頓演。
二隨機受益。三教同機別。初(雖義同喻文。而為文較廣。曲分為三)一
現身垂慈。二揚德詔眾。三稱機說法。初。】

「迦葉當知如來亦復如是(至)徧覆三千大千國土。」

【呼名教以當知者。令依喻而詳法也。佛身應現於
世。如大雲起布於天。此即喻中。密雲彌布之義。佛
以大慈音聲。普徧天人修羅。如雲體垂大雲蔭。徧
覆三千國土。此即喻中。徧覆三千大千世界之義。

△二揚德詔眾(佛未出世。邪教縱橫。雖出於世。人未知歸。故須稱揚巳德。庶邪正判
然。而從違决矣)。】

「於大眾中而唱是言(至)皆應到此為聽法故。」

【初稱揚德號。號以表德。稱揚者。令因號而知德也。
未度下。稱揚慈悲。未度苦惱者。令度苦惱。未解集
縛者。令解集縛。此約大悲拔苦言也。未安道品者。
令安道品。未證涅槃者。令證涅槃。此約大慈與樂
言也。
今世下。稱揚知見。今世後世。如實知之者。謂
今世所修何因。來世應得何果。如我所修所證。實
因實果而觀。皆能知也。一切知見者。謂於一切法。
既能了知其理。又能明見其事。如楞嚴云。恒沙界
外一滴之雨。亦知頭數。現前種種。松直棘曲。鵠白

烏玄。皆了元由是也。
知道下。稱揚體用。道即佛道。
始而於無明心中。了知不昧。是名為知。既而於無
明盡時。開顯圓明。是名為開。此明體備於已也。今
而於成佛之後。演斯道以覺悟羣生。是名為說。此
明用徧於他也。汝等下。詔眾聽法。言如來既有如
是德號。如是慈悲。如是知見。如是體用。明知其為
可歸依處。故教以皆應到此。到不徒到。故示以為
聽法故。
△三稱機說法。】

「爾時無數千萬億種眾生(至)隨其所堪而為說法。」

【眾生。仍指天人修羅。天人修羅。根器不齊。微細分
之。故有千萬億種。來至者。聞詔而至。聽法者。聽佛
說法。應前皆應到此。為聽法故之詔。如來於時者。
顯應不失時。觀是眾生等。顯法不違機。言雖根有
利鈍。力有勤惰。而一音密闡。莫不高低普應。故云
隨其所堪。而為說法。此即喻中。一時等澍。其澤普
洽等義也。同時頓演竟。
△二隨機受益二。一正以
法合。二重提前喻。初二。一未受令受。二受巳令增。
初。】

「種種無量皆令歡喜快得善利。」

【種種無量者。約機宜差別而論。喻中所謂小根小
莖。小枝小葉。乃至諸樹大小是也。皆令歡喜者。隨
分成益故喜。化功歸佛云令也。快得善利者。出成
歡喜所以。葢以隨分成益。自快其得大善利。故生
歡喜耳。喻中所謂隨上中下。各有所受是也。
△二

受巳令增。】

「是諸眾生聞是法巳(至)任力所能漸得入道。」

【眾生聞法。依教修習。現在離苦得樂。故云現世安
隱。此華報也。善根內熏。隔陰不迷。轉身仍託善道。
故云後生善處。纔出頭時。便識正道。不為世情所
拘。故云以道受樂。自在無繫。常得近佛。蒙佛開導
提撕。故云亦得聞法。既聞法巳。觸發宿靈。直下出
離生死。故云離諸障礙。此果報也。既離障礙。生生
世世。不離佛法。故云於諸法中。任其智力。所能修
習。究竟成佛。故云漸得入道。此究竟報也。然此中
雖三報不同。皆屬聞法增進。約義合前。稱其種性
而得生長。華果敷實之喻。正以法合竟。
△二重提
前喻。】

「如彼大雲雨於一切(至)具足蒙潤各得生長。」

【初三句。提稱機說法喻。應在同時頓演科後。隨便
提之於此。如其三句。提前未受令受之喻。各得生
長。提前受巳令增之喻。其義可知。隨機受益竟。
△
三教同機別(喻中不分。法合文廣。分二)。一教同。二機別。初。】

「如來說法一相一味(至)究竟至於一切種智。」

【一相者。眾生心相。一切眾生。依此建立。如來說法。
無非指示乎此。此合一地所生喻也。一味者。佛乘
乳味。一切諸法。從此開演。如來說法。無非顯發乎
此。此合一雨所潤喻也。所謂下。證釋一相一味之
義。解脫相者。不住凡夫。以凡夫著有。未解脫也。離

相者。不住二乘。以二乘趣空。未離無也。滅相者。不
住菩薩。以菩薩執中。未滅即與離也。既皆不住。則
靈心絕待。妙體孤朗。其為一相也明矣。依此修行。
或遠或近。皆當成佛。故云究竟至於一切種智。一
切種智。即佛乘也。究竟至此。即是醍醐。醍醐本於
原乳。其為一味也明矣。
△二機別。】

「其有眾生聞如來法(至)而不自知上中下性。」

【初正合前喻。其有眾生。仍指人天五教等機。合前
而諸草木之喻。聞如來法。聞慧也。若持讀誦者。不
專熟文。亦兼解義。思慧也。如說修行。修慧也。既能
從聞而思。從思而修。則功無唐捐。故有所得功德。
伹其中淺深高下。不自覺知耳。由不自覺知。所以
深者自深。淺者自淺。高者自高。下者自下。正合前
文。各有差別之喻。
所以下。徵起反顯。惟有如來。知
此眾生等者。反顯眾生不自知故。種謂過去因種。
相謂現在心相。體謂所以法體。性謂所證理性。然
此種相體性。各各不同。下文依次詳明可見。念何
事。思何事。修何事者。顯因種不同。正以因種不同。
故於所念所思所修之事。亦各不同。如念在人天。
念在三乘。思在人天。思在三乘等。云何念。云何思。
云何修者。顯心相不同。正以心相不同。故於能念
能思能修之力。亦各不同。如念有緩急。思有淺深。
修有勤惰等。以何法念。以何法思。以何法修者。顯
法體不同。正以法體不同。故於正念正思正修之

際。所以亦各不同。如或以戒善。或以禪定。或以諦
緣。或以六度等。以何法。得何法者。顯理性不同。葢
由上來。所以法體不同。故於證入之際。所得理性。
亦各不同。如有為性。無為性。雙亦性。雙非性等。眾
生住於種種之地者。得有為性。住人天地。得無為
性。住二乘地。得雙亦雙非性。住菩薩地。佛地觀此。
如登須彌而望羣峯。故曰如實見之。明了無礙。下
此則各有所局。既不知彼。亦不知已。故曰如彼卉
木叢林。諸藥草等。而不自知上中下性。正與開啟
竟。
△三結歎慰諭(既開啟巳。恐聞猶有餘蘊。自疑勝解未圓。復起抱迷絕分之憂。
故復結歎而慰論之)二。一承前釋疑。二正以結歎。初(疑云。如佛所說
雖是一相一味。伹屬密闡。故隨機受益不同。何不如今。即為顯說一切種智。令彼人天三乘等機。各各成
佛耶。故此釋云)。】

「如來知是一相一味之法(至)不即為說一切種智。」

【解脫離滅同前。涅槃。此云圓寂。圓寂者。諸法本寂。
故云常寂滅相。準前云。究竟至於一切種智。約智
德言。此云究竟涅槃常寂滅相。約斷德言。然斷乃
即智之斷。智乃即斷之智。智斷無二。總為一味。終
歸於空者。上知解脫離滅。惟是一相。究竟常寂。惟
是一味。此明異既不存。一亦不立。所謂有一還成
二也。佛知是巳者。知是一亦不立之義也。一尚不
立。異又何有。異既不有。何妨隨緣護生。故觀眾生
心欲。頓演諸法而將護之。是故不如今日。即為顯
說一切種智。若果是其人。則言言見諦。句句明宗。

又何顯而何密乎。
△二正以結歎。】

「汝等迦葉甚為希有(至)隨宜說法難解難知。」

【稱汝等。呼迦葉者。以信解相等。因迦葉及三子也。
欲慰其心。歎以信解非常。故曰甚為希有。能知如
來。隨宜說法者。有二義。一者知其是權。如信解品
云。世尊先知我等。樂於小法。便見縱捨等是也。二
者知其即實。如信解品云。世尊以方便力。說如來
智慧等是也。能信能受者。不惟能知。且能深信忍
可。領受不失也。所以句。徵起。言隨宜說法。素所習
聞。縱使知之。未為希有。所以歎其甚為希有者。何
所謂也。諸佛下。釋成。隨宜說法。難解難知者。亦二
義。一者是權非實。難解難知。如身子領解文云。然
我等不解方便。隨宜所說。初聞佛法。遇便信受等
是也。二者即權是實。難解難知。如千二騰疑文云。
世尊何故殷勤稱歎方便。而作是言。佛所得法。甚
深難解。有所言說。義趣難知等是也。正以難解難
知者。而四子能信能受。所以歎其甚為希有。長行
竟。
△二偈頌(標頌云)。】

「爾時世尊欲重宣此義而說偈言。」

【△(正頌中。準長行有三。今缺初一。分二)一頌正與開啟。二頌結歎慰
諭。初三。一頌別立宗旨。二頌說喻發明。三頌以法
貼合。初(義頌)。】

「破有法王出現世間(至)以種種緣令得正見。」

【初斷疑生信。如來真窮惑盡。超出諸有。故稱破有

法王。既稱破有。又現世間。顯是真實度生。況又為
諸法王。自無虗言誑眾之事。此頌長行。如來是諸
法之王。若有所說。皆不虗也。隨眾下。正立宗旨眾
生指人天五教等機。說法指戒善諦緣等教。雖曰
隨欲種種。實乃同時頓演。此頌長行。於一切法。以
智方便而演說之。尊重。猶云珍重。言上來同時頓
演。雖具佛慧。但是一音密闡。非若今之顯說。如來
亦為珍重此法。甚深幽遠。久默斯要於諸法之中。
不務速為顯說。葢以有智若聞。則能信解。固為善
矣。設若無智疑悔。則為永失。寧不誤哉。以是之故。
迦葉當知。如來所以隨力為說。果是其人。不礙當
下頓了。縱非其器。亦可乘緣漸入。故云以種種緣。
令得正見。此頌長行。其所說法。皆悉到於一切智
地。預防問難之義。略而不頌。以長行巳釋。不應更
疑故也。
△二頌說喻發明三。一頌同時頓演喻。二
頌隨機受益喻。三頌教同機別喻。初。】

「迦葉當知譬如大雲(至)卉木藥草大小諸樹。」

【初喻現身垂慈(略頌)。準長行。先舉三千世界。山川谿
谷等喻。今不頌者。以後文有追頌義故。雲起於世。
頌前密雲彌布。徧覆一切。頌前徧覆三千。義準長
行可知。慧雲下。喻揚德詔眾(補頌)。慧妍也。妍麗之雲。
喻佛微妙之身。微妙之身。內蘊教智。故以含潤喻
之。此依長行法中。未度者令度。未解者令解。乃至
我是一切知者。一切見者等。補斯喻也。陰陽之氣。

相擊而有光曰電。喻感應道交時。佛放同體之光
同體之光。徧照法界。故以晃耀喻之。此如來將欲
詔眾。先以光照令見之意。陰陽之氣。相擊而有聲
曰雷。喻感應道交時。佛出無礙之音。無礙之音。普
覺羣生。故以遠震喻之。此如來欲眾來歸。次以音
詔令知之意。雷震乃為表澍雨。喻如來音詔乃為
示說法。為示說法。令眾歡喜來集。故喻以令眾悅
豫。此依長行法中。汝等天人阿修羅眾。皆應到此。
為聽法故之義。補斯喻也。日光下。喻稱機說法(初四
句屬補頌)。日光赫奕。大地炎蒸。喻邪見熾盛。心地熱惱。
如來出世。邪見伏而心地清涼。故以日光揜蔽。地
上清涼喻之。此依長行法中。爾時無數千萬億種
眾生。來至佛所而聽法之義。補斯喻也。靉靆者。雲
之餘氣。喻佛隨類化身。隨類化身。俯就機宜。故以
垂布喻之。如可承攬者。靉靆本空。不可承攬。但以
俯垂下布。如似可承可攬。喻佛化身非有。不可親
近。但以俯就機宜。如似可親可近。此依長行法中。
如來於時。觀是眾生。諸根利鈍。精進懈怠之義。補
斯喻也(其雨二句義頌)。其雨普等。喻無量法門。一時頓演。
四方俱下。喻四種辯才。一時頓沛。長行所謂一時
等澍是也(流澍下三句半追頌)。流澍無量者。水性流澍。盡大
地之分量。喻如來法義淪浹。窮心地之邊表。率土
充洽者。總率徧界之土。充足沾洽喻。眾生蒙此法
雨。識田資潤。山川仍喻色受。義見長行。險谷即谿。

以谿乃谷之險者。準長行當喻想陰。幽邃即谷。以
谷乃山間幽邃。準長行當喻行陰。五陰之中。不依
次者。以如來說法。本為明心。故初以流澍無量為
喻。縱心地不明。亦可資潤識田。故次以率土充洽
為喻。資潤識田。則四陰俱當受益。故後以山川險
谷幽邃為喻(所生下二句半義頌)。卉木藥草。大小諸樹。依於
地土山川。險谷幽邃而生。然能生既巳澍洽。所生
自應沾潤。喻眾生陰心受法。機性自然蒙益。長行
所謂其澤普洽。卉木叢林。及諸藥草是也。頌同時
頓演喻竟。
△二頌隨機受益喻二。一頌未受令受
喻。二頌受巳令增喻。初。】

「百穀苗稼甘庶葡萄(至)草木叢林隨分受潤。」

【初喻散善受益(補頌)。散善微因。如方便品過去佛章
所明。類而推之。不啻百數。故以百穀等喻之。百穀
者。理物論云。糧者黍稷之總名。稻者粳糯之總名。
菽者眾豆之總名。三各二十。共六十。蔬果之實。各
二十。合為百穀。甘蔗葡萄可知。言此皆有益之物。
故喻善也。佛以對機之法。隨心滿願。故喻以雨之
所潤。無不豐足。乾地二句。喻闡提受益(補頌)。闡提久
違法雨。不生善根。故喻以乾地。佛有轉邪之法。折
伏於彼。故喻以普洽。聞法回心。發生五乘善根。故
喻以藥木。精進修習。勇猛不退。故喻以並茂。
其雲
下。喻五乘受益。雲出徧界之雨。水本一味。喻佛說
度生之法。理本一乘。故長行別立宗旨章云。其所

說法。皆悉到於一切智地。草木喻五乘之機。五乘
之機。各有類聚。故以叢林喻之。隨分受潤者。謂若
草若木。隨其分量大小。受潤不同。喻五乘之機。隨
其根性利鈍。蒙益各別。長行所謂小根小莖。小枝
小葉。中根中莖。中枝中葉。乃至隨上中下。各有所
受是也。
△二頌受巳令增喻(義頌)。】

「一切諸樹上中下等(至)根莖枝葉華果光色。」

【一切總該藥草。諸樹別指樹木。具足應云一切藥
草。及諸樹木。喻人天小始三乘。及終頓圓教菩薩。
葢經家義到文不到也。上中下等者。三草二木。依
次對論。法合準知。稱其大小。各得生長。根莖枝葉
者。謂三草二木。各自隨其體性。若大若小。皆得生
長。如根莖則生短為長。長細成麤。枝葉則生少為
多。長小成大。喻人天五教等機。隨其根器。信戒復
增信戒。定慧轉生定慧故也。華喻現世安隱。果喻
後生得果。光色喻果後智相。承上不惟信戒生長。
定慧增進。而且現世安隱。後生得果。乃至以智慧
光。現相說法。亦如我今無異。此頌長行一雲所雨
稱其種性。而得生長。華果敷實義也。頌隨機受益
喻竟。
△三頌教同機別喻(義頌)。】

「一雨所及皆得鮮澤(至)所潤是一而各滋茂。」

【佛以一乘之法。演出無量法門。普被羣機。故喻以
一雨所及。羣機蒙此法雨。各各勇猛精進。如增新
潤。故喻以皆得鮮澤。體相據外。喻現在機宜。性分

據內。喻過去因種。因種機宜。有大有小。大則應之
以大。小則應之以小。故喻云如其體相。性分大小。
所潤是一者。承上雖能如其體相。性分大小。然究
其所以能潤者。惟是一味之雨。喻法雖稱機稱根。
而原佛本意。惟是一乘。長行所謂一雨所潤是也。
不頌一地所生者。以心性是一。易明了故。而各滋
茂者。謂三草二木。滋生茂長。各各不同。喻羣機受
益各別。長行所謂而諸草木。各有差別是也。頌說
喻發明竟。
△三頌以法貼合三。一頌同時頓演。二
頌隨機受益。三頌教同機別。初三。一頌現身垂慈。
二頌揚德詔眾。三頌稱機說法。初(略頌)。】

「佛亦如是出現於世譬如大雲普覆一切。」

【上二句。正以法合。下二句。重提喻文。長行云如來
亦復如是。出現於世。即此上二句義。又云。如大雲
起。乃至徧覆三千世界即此下二句義。
△二頌揚
德詔眾。】

「既出於世為諸眾生(至)常為大乘而作因緣。」

【初揚德之由(補頌)。出世以度生為事。度生以演實為
本。欲演真實。恐惑異說。故向下稱揚已德。此揚德
之由也。大聖下。正頌長文。復有二義。初稱揚德號。
(略頌)證真實理。故自稱大聖。非世邪師。故自稱世尊。
欲眾來歸。依德標號。故於眾中宣言。我為如來。兩
足之尊者。十號之中。前三為綱。次六為目。後一提
綱攝目。今於綱於目。各舉其首。以例其餘。故云如

來兩足。兩足者。即明行足也。出於下。稱揚慈悲(義頌)。
佛出世間。慈悲普覆。故云猶如大雲。法雨均沾。離
苦得樂。故云充潤枯槁。以眾生久處眾苦。無法自
濟。善根不生。如草之已枯。道芽不長。如木之巳槁
也。皆令離苦者。離苦由於斷集。義頌長行未度令
度。未解令解。得安隱樂者。得樂由於修道。義頌長
行未安令安。未滅令滅。末二句。轉釋安樂之義。言
安樂無別。即世間人天之樂。及出世二涅槃樂也。
準長行。更有稱揚知見。及稱揚體用二義。並略之
耳。諸天下。詔眾聽法(廣頌)。天人亦該修羅。文不俱顯
者。從偈便故。教以一心善聽者。恐心生猶豫。不順
其言也。佛出世難。如優曇華。見聞隨喜。無唐捐者。
故教以皆應到此。覲無上尊。自稱無上尊者。亦顯
勝令歸之意。示以我為世尊。無能及者。顯捨此無
可覲之人。又示以安隱眾生。故現於世。顯捨此無
得安之處。此如來自明教以應到應覲之所以也。
甘露乃不死之藥。喻法能生善。淨義乃離染之稱。
顯法能滅惡。滅惡生善。即是安隱之事。欲令同得。
故云為大眾說。對機權示多門。明宗實無二致。故
云其法一昧。解脫者。自在無繫。乃涅槃即體之用。
涅槃者。寂滅無為。乃解脫即用之體。體用相即。融
為一味。所謂大自在。大安隱法是也。佛以一音。頓
演無量法門。故稱妙音。無量法門。不離解脫涅槃。
故云斯義。苟得其本。自應當下成佛。如獲其末。亦

可乘緣入道。故曰常為大乘。而作因緣。此如來自
明安隱眾生之事。欲眾來歸。長行云。汝等天人阿
修羅眾。皆應到此。為聽法故。即此義也。
△三頌稱
機說法(約義廣頌)。】

「我觀一切普皆平等(至)等雨法雨而無懈倦。」

【準長行此科之初。有無數千萬億種眾生。來至佛
所聽法之文。今亦當有。蓋譯者略也。如來慈眼無
遮。眾生佛性無二。故云我觀一切。普皆平等。平等
故。誰遠誰近。何怨何親。故云無有彼此。愛憎之心。
無愛故。不因私溺而故為多說。故云我無貪著。無
憎故。不因私棄而故為少說。故云亦無限礙。二過
既無。一切時中。一音頓演。故云恒為一切。平等說
法。平等說法故。如為一人如是而說。乃至眾多亦
然。初不因多少而有詳略。恒為一切故。如於一時
如是而說。乃至常演說法。曾不因他事而有退諉。
縱當行去走來。若坐若立。凡所有機。皆如是說。終
不因動靜而有疲厭。據此則一切眾生。均蒙法雨。
故云充足世間。如雨普潤。貴賤者。有位無位。上下
者。居尊居卑。此人天眾也。持戒得樂。毀戒墮苦。此
善惡眾也。出家二眾。能具威儀。在家二眾。威儀不
具。此四部眾也。正見者。巳歸正法。邪見者。尚祟異
學。此內外眾也。利根者。能修大乘。鈍根者。惟滯小
道。此大小眾也。然此中眾具六對。機分十二。長行
總以利鈍收之。故曰如來於時。觀是眾生諸根利

鈍。以前六對中。皆上利而下鈍也。等雨法雨者。一
音頓演。高低普應。而無懈倦者。為度眾生。始終忘
疲。長行云。隨其所堪。而為說法是也。頌同時頓演
竟。
△二頌隨機受益二。一頌未受令受。二頌受巳
令增。初(約義廣頌)。】

「一切眾生聞我法者(至)如彼草木所稟各異。」

【初總標受益。一切眾生。總該貴賤上下等機。長行
所謂種種無量是也。聞我法者。法乃對機之法。聞
必生欣。長行所謂皆令歡喜是也。隨力所受者。隨
其智力。所受不同。住於諸地者。住於種種差別之
地。長行所謂快得善利是也。或處下。次第別合。人
人民。天天眾。轉輪句為人王。釋梵句為天王。此眾
雖能暫離惡道。尚有分段之苦。如小草但治時疾。
不。治重病。故曰是小藥草。此以人天合小草也。知
無下。小教二乘。聲聞以生空智。悟生空理。故云知
無漏法。依無漏法。證無漏果。故云能得涅槃。起通
及明者。皆聲聞果上之用。注見譬喻品法合文中。
辟支樂獨善寂。曰故獨處山林。求自然慧。故曰常
行禪定。深知諸法因緣。故曰得緣覺證。若順義廻
文。當云得證緣覺。葢倒語耳。此二雖能盡斷見思。
尚餘變易。如中草能治重病。不濟久㽸。故曰是中
藥草。此以小教二乘合中草也。求世三句。始教菩
薩。揀非二乘得少為足。故曰求世尊處。我當作佛
者。始發大乘之願。行精進定者。始立大乘之行。大

乘之行。貴在不退。故以精進禪定言之。此眾雖能
對治偏枯。尚餘隨分法愛。如上草能治久㽸。未盡
病源。故曰是上藥草。此以始教菩薩合上草也。又
諸下。終頓菩薩。終教深明實理。不為餘乘所惑。故
云專心佛道。此自利也。了知定性聲聞。無性闡提。
悉當成佛。故能常行慈悲。此利他也。頓教一念不
生。真性獨露。故云自知作佛。不依地位漸次而說。
故云決定無疑。此二雖有利他之義。但有遮有照。
猶有分限。如小樹蔭覆微狹。故云是名小樹。此以
終頓菩薩合小樹也。安住下。圓教菩薩。圓融無礙。
妙用難思。身剎塵毛。互相攝入。既不假乎造作。亦
無煩於運用。任運而現。故云安住神通。凡有所說。
悉到智地。見聞為種。八難超十地之階。解行在躬。
一生圓曠劫之果。有惑便摧。無生不度。故云轉不
退輪。度無量億。百千眾生。此眾乃遮照互融。應現
無跡。如大樹蔭覆廣博。故云是名大樹。此以圓教
菩薩合大樹也。佛平下。結顯不同。如來以等心而
說諸法。諸法皆等。故云如一味雨。眾生隨異性而
受一法。一法亦異。故云如彼草木。所稟各異。稟猶
受也。頌未受令受竟。
△二頌受已令增。】

「佛以此喻方便開示(至)是名大樹而得增長。」

【初遮過勸進(補頌)。因上言隨眾生性。所受不同。恐有
執異迷同者。遂起抱迷絕分之憂。又因上言佛平
等說。如一味雨。恐有執同迷異者。遂起得少為足

之見。故以初六句遮之。意謂。佛以此喻。方便開示
汝等。令知如來種種言詞。本惟演說一法。實無差
別。此遮執異迷同之過。并令知汝等自所住地。於
佛智佛慧之中。如海一滴。實未究竟。此遮執同迷
異之過。二過既遮。則抱迷絕分者。固應黽勉。而得
少為足者。亦宜進求。故以次四句勸之。意謂。汝等
於佛智慧。雖如海之一滴。而我雨法雨。原為充滿
世間。且不可因一滴之貶。自擬焦芽敗種。又如來
種種言詞。雖演說一法。而一味之法。也須隨力修
行。更不可因一法之褒。自若河伯井鼃可也。如彼
下。正合前喻(約義廣頌)。復有三義。初重提前喻。可知。諸
佛下。以法總合。令諸世間者。世間指眾生世間。合
藥草諸樹。普得具足者。具足謂究竟圓滿。合漸增
茂好。末二句。乃釋成普得具足之義。長行所謂現
世安隱。後生善處。乃至任力所能。漸得入道是也。
聲聞下。舉三例二(準前未受令受頌中。三草二木。次第別合。此中獨合中草。及小
樹大樹者。意謂長則俱長。可比例而知也)。復有三義。一合藥草增長。巳
秉諦緣之法。故稱聲聞緣覺。常懷趣寂之志。故曰
處於山林。現在所作巳辦。故曰住最後身。此自分
也。聞法者。進聞始教六度。得果者。回心轉作大乘。
此勝進也。據此則人天亦可轉為小聖。而始教亦
可轉為終頓。如中草既可轉上。而小草即可轉中。
上草亦可成樹。故曰是名藥草。各得增長。言各得
者。意通小草上草。葢舉一例二。而總與結合也。若

諸下。合小樹增長。終教專心佛道。常行慈悲。頓教
自知作佛。決定無疑。故云智慧堅固。此自分也。轉
而為圓。深知三界如幻。運大神通。轉不退輪。故云
了達三界。借此利物。實為莊嚴佛果。故云求最上
乘。此勝進也。以喻言之。如小樹轉成大樹。故曰是
名小樹。而得增長。復有下。合大樹增長。圓教菩薩。
以如幻三昧。起遊戲神通。故云復有住禪。得神通
力。此自分也。轉為等覺。聞說金剛道後。能空異熟。
故曰聞諸法空。聞法空故。自知成佛不久。故曰心
大歡喜。心歡喜故。光照十方令知。故云放無數光。
蒙斯光者。皆發菩提之心。故曰度諸眾生。此勝進
也。以喻言之。如大樹轉至凌雲。故曰是名大樹。而
得增長。準前云佛出於世。如大雲起。今以等覺齊
佛。喻為凌雲之樹者。首尾相應。理極成焉。頌隨機
受益竟。
△三頌教同機別(約義略頌)。】

「如是迦葉佛所說法(至)潤於人華各得成實。」

【如是迦葉者。謂如我所說如是。迦葉應知。乃承上
結告語也。佛所說法。本惟一乘。故曰譬如大雲。以
一味雨。法被五乘人等。隨分受益。如雨潤草木。立
見華開。故曰潤於人華。漸漸增長。轉轉成熟。如草
木已開華者。更結果子。故曰各得成實。準長行云。
如來說法。一相一味。此云佛所說法。譬如大雲。以
一味雨。長行云。其有眾生。聞如來法。所得功德不
自覺知。此云潤於人華。各得成實。文別而義同也

餘略不頌。頌正與開啟竟。
△二頌結歎慰諭(義頌分二)。
一頌承前釋疑。二頌正以結歎。初(疑云。佛所說法。既如一味之雨。
何故有因緣譬喻。種種異說。不如今日顯說一乘耶。故此釋云)。】

「迦葉當知以諸因緣(至)是我方便諸佛亦然。」

【如來意謂。因緣譬喻。總為開示佛道。雖異說而何
妨一味。所以不如今日。即為顯說者。是我以方便
力。將護機宜。不惟我今如是。一切諸佛亦然也。然
此中敘疑釋疑。與長行不甚相類者。各隨上文義
便故耳。
△二頌正以結歎。】

「今為汝等說最實事(至)漸漸修學悉當成佛。」

【如來意謂。汝等巳於諸佛隨宜說法。能解能知。今
當為汝諸聲聞等。說最實事。何謂最實事也。一者
當知諸聲聞眾。皆非滅度。以隨宜所說。是權非實
故。二者當知汝等所行。是菩薩道。以隨宜所說。即
權是實故。既是菩薩。所以不得成佛者。惟不肯修
學以自棄耳。若從此漸漸修學。悉當成佛。可不勉
哉。如來印啟竟。】

【△三通授果記(品題云)。】

「妙法蓮華經授記品第六」

【此品從始至終。皆言授記之事。故以授記名品。科
註云。梵語和伽羅。此云授記。正量論云。授記者。即
讖語。大成釋云。讖者驗也。謂今生授記。取驗於當
來也。愚謂授字從教。記字從機。謂佛以劫國莊嚴
之事。一一授與。令諸子銘記於心。當來取證。常途

所謂聖言說與曰授。果與因契名記是也。此品別
義有五。一為顯理雖頓悟。事必漸修。如授四子記。
俱有經劫行因之語。二為示漸漸修學。悉當成佛。
如授四子記。俱有當成果德之號。三為明果德殊
勝。令生欣取。如授四子記。備顯劫國莊嚴之勝。四
為明信解由心。修證須記。如三子請記。自謂如遇
王膳。必得王教乃食。五為彰因深緣勝。引接下根。
如品末偈云。我諸弟子。威德具足。其數五百。皆當
授記。乃至我及汝等。宿世因緣。吾今當說。汝等善
聽。具此五義。故說授記品也。若論授記。亦是隨緣
假立。實際理中。都無是事。故淨名云。如無生滅。則
知無記。思益云。願不聞記名。大品云。授記是戲論
法。今特言授記者。乃以心印心。無授無記。強以授
記名也。
△(經文分二)一授迦葉記。二授三子記。初二。一
長行。二偈頌。初三。一行因得果。二佛法壽量。三依
正莊嚴。初。】

「爾時世尊說是偈巳(至)國名光德劫名大莊嚴。」

【初經劫行因。夫承當箇事。固在當人自肯。交付家
業。要須大家證知。故必告諸大眾。唱如是言。奉覲
諸佛等。自利行也。廣宣諸佛句。利他行也。然迦葉
以如是之人。具如彼之解。尚須經劫行因如此。事
修寧可遽廢乎哉。於最下。當得證果。二利具足。一
生事辦。故曰於最後身。得成為佛。別號光明者。因
中然燈續明。以紫光金。塗佛形像自爾以來。身常

圓滿紫金光聚。現為羅漢。名曰飲光。當來果號。亦
與因地不相違也。又如來智破愚迷。如日光破暗。
故以光明稱之。國屬地理。以斯地多出智人。故名
光德。劫屬天時。以斯時依正殊勝。故名大嚴。此等
亦由未成佛時。因心願行所感。
△二佛法壽量。】

「佛壽十二小劫(至)像法亦住二十小劫。」

【大成云。淨法界身。本無出沒。佛壽十二劫者。隨大
悲願力而示現耳。正像之法。二十劫而滅者。隨眾
生機感而隆替耳。法性佛身。固無加損於其間也。

△三依正莊嚴。】

「國界嚴飾無諸穢惡(至)雖有魔及魔民皆護佛法。」

【初依報莊嚴。因修淨行。以嚴果德。故感國界嚴飾。
無諸穢惡。瓦礫二句。正穢惡之相也。因起等心。以
度眾生。故感其土平正。無有高下。坑坎堆阜。正高
下之相也。琉璃四句。義見身子受記文中。散諸寶
華。周徧清淨者。亦因地廣宣大法。以佛知佛見。散
諸眾生心地。令得清淨之所感也。其國下。正報莊
嚴。三乘具。則上善同會。生之者就正有方。無魔事。
則離諸惱亂。生之者正道易行。魔護法。則摧邪有
力。生之者惡見從化。此亦因地說法度生。輔佛揚
化等之所感也。長行竟。
△二偈頌(標頌云)。】

「爾時世尊欲重宣此義而說偈言。」

【△(正頌分三)一頌行因得果。二頌依正莊嚴。三頌佛法
壽量。初(義頌)。】


「告諸比丘我以佛眼(至)於最後身得成為佛。」

【初頌經劫行因。以佛眼見者。顯所見不謬也。過無
數劫者。顯行因之久也。而於來世等。正明無數劫
中。所作之事也。覲諸佛而興供養。福足也。為佛慧
而修梵行。慧足也。又梵行而言淨修者。即是以清
淨心。說法度生。長行所謂廣宣諸佛。無量大法是
也。供養下。當得證果。供養四句。結上福足慧足之
文。謂供佛巳。其間兼修無上慧也。於最後身。得成
為佛者。因圓而果自滿故。
△二頌依正莊嚴(超頌兼補
頌)。】

「其土清淨琉璃為地(至)乃以天眼不能數知。」

【初頌依報莊嚴。其土清淨句。即長行國界嚴飾。無
諸穢惡義也。琉璃為地。真稱遠塵離垢。多諸寶樹。
可以徘徊瀟灑。且行列道側而縱橫有法。金繩界
道而往來不迷。故凡生斯土。見斯境者。無不歡喜
感歎。因而遂發菩提心也。常出好香者。天香時時
無間。散眾名華者。天華處處常瓢。更兼種種奇妙。
以為莊嚴。況夫其土平正。無有丘坑。是固由於過
去因成。亦實隨乎現前心致。所謂心淨則佛土淨。
心平則世界平也。諸菩下。頌正報莊嚴。首二句。頌
前其國菩薩。無量千億。其心四句。長行所無。乃約
義補頌。心調柔。則隨機恒順。神通大。則圓應無方。
奉大乘。則永無退轉。據此乃八地以上。揀非地前
諸位可比。無漏者。子縛巳斷。揀非有學。後身者。果

縛猶存。揀非趣寂。從此回小向大。堪紹法王之業。
故稱法王之子。據此乃大權示現。揀非實行聲聞
可比。亦不可計者。謂亦如菩薩。不可稱計其名。天
眼莫數者。謂小聖天眼。莫能數知其數。長行所謂
諸聲聞眾。亦復無數是也。準長行更有無有魔事
等文。今不具者。以彼菩薩德勝。聲聞志優。魔事消
歇。不言可知故。
△三頌佛法壽量(追頌兼補頌)。】

「其佛當壽十二小劫(至)光明世尊其事如是。」

【初追頌壽量。末二句。補頌總結。謂總結上文依正
等事。令生欣樂也。授迦葉記竟。
△二授三子記二。
一三子請記。二如來授與。初二。一經家敘儀。二說
偈陳請。初。】

「爾時大目犍連須菩提(至)瞻仰尊顏目不暫捨。」

【四子同呈信解。如來獨記迦葉。故目連等皆悉悚
慄。悚慄者。驚懼不安之貌。合掌瞻仰者。請記之狀。
目不暫捨者。望記之慇。葢恐如來仍見廢捨故也。

△二說偈陳請五。一標偈。二正請。三說喻。四法合。
五結請。初。】

「即共同聲而說偈言。」

【聲未必同。約意同而共說。故云同也。
△二正請。】

「大雄猛世尊諸釋之法王(至)除熱得清凉。」

【徑入火宅。力挽眾生。故稱雄猛世尊。原出釋氏。現
握法印。故稱諸釋法王。法說喻說。總由慈悲殷勤。
故云哀愍我等。說權說實。無非教以成佛。故云賜

佛音聲。恐如來終不相信。終不與記。故云若知我
心。見授記者。敗種成佛。不啻酷旱遇雨。故如甘露
灑心。除熱清凉。
△三說喻。】

「如從饑國來忽遇大王膳(至)然後乃敢食。」

【向習小道。不得大乘法味。故喻以從饑國來。饑國。
謂無食國也。今聞大法。許以聲聞成佛。故喻以忽
遇王膳。王膳。謂王賜膳也。不蒙稱名授記。不敢承
當。銘心自辦。故喻云心猶疑懼。未敢便食。若蒙如
來授記。方得自信。依因致果。故喻云若得王教。後
乃敢食。
△四法合。】

「我等亦如是每惟小乘過(至)爾乃快安樂。」

【初四句。合前從饑國來。雖聞二句。合前忽遇王膳。
心尚二句。合前心猶疑懼。未敢便食。若蒙二句。合
前若得王教。後乃敢食。言快安樂者。樂非徒樂。乃
歡喜自信。銘心自辦義也。
△五結請。】

「大雄猛世尊常欲安世間願賜我等記如饑須教食。」

【常欲安世。豈忍坐視悚慄。必求賜記。乃合安世之
義。如饑時務須教食。方合賜膳義也。三子請記竟。

△二如來授與三。一授空生記。二授文飾記。三授
目連記。初二。一長行。二偈頌。初四。一行因得果。二
依正莊嚴。三佛法壽量。四神通說法。初。】

「爾時世尊知諸大弟子(至)劫名有寶國名寶生。」

【初經劫行因。諸大弟子。心念求記。故其容悚慄。其
語懇切。世尊觀其容。聞其語。故能知其念也。那由

他。亦翻萬億。即十大數中姟數也。餘同前。於最下。
當得證果。因名空生。果號名相者。顯真空不礙妙
有之義。劫名有寶者。謂依諸名相。建立法寶。國名
寶生者。謂依諸法寶。生諸智人。天時地理。皆因事
而得名。
△二依正莊嚴。】

「其土平正玻瓈為地(至)無數千萬億那由他。」

【初依報莊嚴。玻瓈。此云水玉。與琉璃雖非一種。皆
顯清淨無垢義也。便利。謂大小便利。餘可知。其土
下。正報莊嚴。首三句。顯人民豐樂。聲聞等。顯三乘
具足。
△三佛法壽量。】

「佛壽十二小劫(至)像法亦住二十小劫。」

【△四神通說法。】

「其佛常處虗空為眾說法度脫無量菩薩及聲聞眾。」

【果號名相。處空說法者。顯妙有不礙真空之義。度
脫菩薩者。教以從空入假。及聲聞眾者。教以從假
入空。其佛以神通處空。良有以也。長行竟。
△二偈
頌(標頌云)。】

「爾時世尊欲重宣此義而說偈言。」

【△(正頌分四)一頌行因得果。二頌依正莊嚴。三頌神通
說法。四頌佛法壽量。初。】

「諸比丘眾今告汝等(至)端正殊妙猶如寶山。」

【初當得證果(超頌)。略通號。及劫國名也。當供下。經劫
行因(追頌)。隨佛所行。頌長行常修梵行句也。最後下。
足得果義(補頌)。佛身金色。且有光明。故以寶山喻之。


△二頌依正莊嚴。】

「其佛國土嚴淨第一(至)住八解脫有大威德。」

【初依報莊嚴(略頌)。佛於下。正報莊嚴(廣頌)。首二句。頌人
民。略臺閣也。菩薩利根。必是圓頓之機。揀非權漸。
轉不退輪。必是八地以上。揀非初心。如斯菩薩。足
以移風易俗。佑民福國。故常以為莊嚴。此頌長行
諸菩薩眾。無數千萬億等。聲聞不可稱數者。長行
云。無量無邊。算數譬喻。所不能知是也。得三明。具
六通者。顯是無學深位。住解脫。有威德者。顯是權
現聲聞。以彼不起滅定。現諸威儀。有折伏邪見之
威。攝授眾生之德故。
△三頌神通說法(約義超頌)。】

「其佛說法現於無量(至)皆共合掌聽受佛語。」

【長行但云處空。今云無量神通等。不止處空。而處
空亦寓中也。不可思議者。如小中現大。大中現小。
一為無量。無量為一等。心思言議。所不及故。諸天
人民。合掌聽受者。受不徒受。葢依教修行。或住大
乘。或住小乘。長行所謂度脫菩薩。及聲聞眾是也。

△四佛法壽量(追頌)。】

「其佛當壽十二小劫(至)像法亦住二十小劫。」

【授空生記竟。
△二授文飾記二。一長行。二偈頌。初
三。一行因得果。二依正莊嚴。三佛法壽量。初二。一
經劫行因。二當得證果。初。】

「爾時世尊復告諸比丘眾(至)二萬億佛亦復如是。」

【供養兼奉事者。不惟四事畢備。兼復手足供給也。

供佛之數。不及空生之多者。以能成始成終。致敬
盡禮。雖少可以敵多故。恭敬尊重。滅後起塔者。正
成始成終。致敬盡禮之義。高千由旬。表十方瞻仰。
縱廣五百。表五乘歸依。瞻仰者。獲七聖法財之益。
故以七寶合成表之。歸依者。獲無量功德之嚴。故
以眾華瓔珞表之。供養禮拜。能發戒定慧心。故以
塗香末香燒香表之。如來折攝二門。雖至滅後。猶
能蔭覆眾生翻轉惡見。故以繒葢幢幡表之。復供
二萬億佛。照前成始成終。致敬盡禮。故云亦復如
是。
△二當得證果。】

「供養是諸佛巳具菩薩道(至)天人師佛世尊。」

【首二句。結前起後。當得下。正明證果。因以善論。莊
嚴聖教。名曰文飾。果以勝金。莊嚴法體。號曰金光。
因果義理。亦相似也。閻浮提。樹名也。果汁墮水點
石成金。置常金中。常金失色。故古德約義翻為勝
金。佛以此名者。表果德殊勝。超一切故。又精金百
煉。表斷德。光色不變。表智德。智斷究竟。故號閻浮
金光。無劫國之名者。疑有脫悞。行因得果竟。
△二
依莊嚴。】

「其土平正玻瓈為地(至)無量萬億莊嚴其國。」

【初依報莊嚴。可知。無四下。正報莊嚴。得生彼國。俱
屬純善之人。故云無四惡道。乃至多有天人。三乘
住世。足為國家觀光。故云諸聲聞眾。乃至莊嚴其
國。
△三佛法壽量。】


「佛壽十二小劫(至)像法亦住二十小劫。」

【長行竟。
△二偈頌(標頌云)。】

「爾時世尊欲重宣此義而說偈言。」

【△(正頌中。準長行有三。今缺佛法壽量。分二)一頌行因得果。二頌依正
莊嚴。初(長行有二。今約義略頌。不曲分也)。】

「諸比丘眾皆一心聽(至)得佛智慧成等正覺。」

【初頌經劫行因。略去復供二萬億佛之文。其最下。
頌當得證果。略去通號。別號留下追頌。
△二頌依
正莊嚴(義頌兼追頌)。】

「國土清淨度脫無量(至)無量無數莊嚴其國。」

【國土清淨句。頌依報莊嚴。度脫下。頌正報莊嚴。所
度眾生。皆為十方供養。則無四惡道。多有天人可
知。佛之下。追頌別號。上科不頌者。正覺必具故。留
此追頌者。以光明無勝。亦是正報莊嚴故。一切有
者。即三有九有。二十五有也。斷有二義。菩薩即有
而斷。聲聞離有而斷。即有離有。總名為斷。故云斷
一切有。授文飾記竟。
△三授目連記二。一長行。二
偈頌。初二。一行因得果。二莊嚴壽量。初。】

「爾時世尊復告大眾(至)劫名喜滿國名意樂。」

【初經劫行因。行因之事。與文飾大同。然文飾議論
無雙。目連神通第一。尚須供如是之多佛。起如是
之塔廟。經無量劫。乃得成佛。今之具縛凡夫。纔得
一知半解。一行未修。一佛未供。端居無事。便欲續
佛慧命。不亦難乎。當得下。當得證果。多摩羅䟦。此

云性無垢。謂體性絕染。旃檀之最勝者也。佛以此
名者。謂道德香風。熏一切故。又因地神通度生。應
現無方。如旃檀然於一銖。氤氳徧布故。劫國名號。
依大成釋云。此佛以神通攝世。教化眾生。心悅誠
服。故劫名喜滿。國名意樂。
△二莊嚴壽量。】

「其土平王玻瓈為地(至)像法亦住四十小劫。」

【初依報莊嚴。準前三授記文中。或云寶華。或云妙
華。今云真珠華者。或以真珠貫穿作華。亦寶亦妙
故也。多諸下。正報莊嚴。佛壽句。如來壽量。正法下。
正像壽量。長行竟。
△二偈頌(標頌云)。】

「爾時世尊欲重宣此義而說偈言。」

【△(正頌分二)一正頌長行。二許示因緣。初二。一頌行因
得果。二頌莊嚴壽量。初(約義略頌)。】

「我此弟子大目犍連(至)號多摩羅旃檀之香。」

【初頌經劫行因。金剎者。以真金為剎杆。長表者。高
竪於外。以示佛德巍峩故也。漸漸下。頌當得證果。

△二頌莊嚴壽量。】

「其佛壽命二十四劫(至)四十小劫像法亦爾。」

【初如來壽量(超頌)。依報莊嚴。略而不頌。常為下。正報
莊嚴(追頌)。聲聞有大威德者。顯是權現。菩薩皆不退
轉者。顯是深位。佛滅下。正像壽量。正頌長行竟。
△
二許示因緣。】

「我諸弟子威德具足(至)吾今當說汝等善聽。」

【如來意謂。我諸弟子中。如菩薩威德具足。堪於授

記者。不止汝等四人。更有其數五百。皆當授記。示
以於未來世。咸得成佛。葢以我及汝等。宿世以來。
久結師資之緣。但以時未至故。四十年中。未曾顯
說。吾今觀汝時節巳至。當為汝等指示演說。汝等
亦宜誠心善聽。則自信成佛無疑矣。喻說一周被
中根巳竟。】

【△三因緣一周被下根二。一佛說因緣。二下根獲
益。初(品題云)。】

「妙法蓮華經化城喻品第七」

【無而忽有曰化。防非禦敵曰城。喻小乘涅槃。非真
假設。聊為防見禦思故也。若論此品。本為下根宣
示因緣。題中特標化城者。以化城一設。前接因緣
不墜。後八寶所有漸。接物利生。化城誠不可少故。
然如來於授記品後。復說此品者。別亦五義。一為
顯此法久遠。非今始有故。文云。乃往過去。無量無
邊不可思議。阿僧祇劫等是也。二為顯成佛非易。
警䇿狂慧故。文云。其佛本坐道場。破魔軍巳。垂得
菩提。乃至十劫佛法。猶不現前等是也。三為顯多
生受化。時眾緣熟故。文云。是十六菩薩。一一所化
六百萬億那由他恒河沙等眾生。世世所生。與菩
薩俱等是也。四為顯遠近得度。令眾自信故。文云。
爾時所化無量恒河沙等眾生者。汝等比丘。及我
滅後。未來聲聞弟子是也。五為顯不住化城。即到
寶所故。文云。汝等所作未辦。汝所住地。近於佛慧

是也。要知此中因緣。雖為下根而說。而向後五百
弟子。實非泛常之流。若我等於此。果能諦信無疑。
銘心自辦。雖在佛滅度後。何非智勝遺塵也哉。
△
(經文分二)一總出其時。二歷敘始終。初二。一長行。二偈
頌。初三。一出時顯遠。二虗設數量。三結指防問。初。】

「佛告諸比丘乃往過去(至)滅度巳來甚大久遠。」

【佛告比丘者。欲明因緣。釋上許示義也。乃往過去
指最初結緣之時。無量無邊等。極言其時之久也。
佛名大通智勝者。通謂能達真實。約自覺言。智謂
能破愚暗。約覺他言。通云大而智云勝者。謂一達
一切達。一破一切破。約覺滿言。又大通者。無法不
通。智勝者。無智不具。正由無智不具。乃無法不通
由無法不通。乃無智不具。境智相依為名也。國劫
名號。依正量義云。以彼時六合雍熙。故國名好城。
彼國人才茂異。故劫名大相。彼佛滅度。甚大久遠
者。如向下所明。特標此者。一則以顯諸子因深。非
遽然得記。一則以顯此法久遠。非今者始有。總為
引接下根。發生真信耳。
△二虗設數量。】

「譬如三千大千世界(至)知其數不不也世尊。」

【三千世界。乃一佛化境。以斯地種為墨。則墨之多
可知。千國土。乃千佛化境。過此乃下一點。則點之
疎可知。以最疎之點。盡地種之墨。則所經之國。邊
際數量。固非筭師等所知。故如來故意垂問。而會
眾直以不也答之。於中言地種者。大成云。地大種

也。婆沙論問。云何名大種。答。大而是種。能減能增。
能損能益。是為種義。又言假使者。設若義。言地種
為墨。本無是人。乃假設是事。特以顯墨之多耳。
△
三結指防問。】

「諸比丘是人所經國土(至)觀彼久遠猶若今日。」

【初結指數量。是人即點國之人。所經國土。即點塵
所歷之處。點塵所歷之處。巳非算數所及。況點與
不點。盡抹為塵。以一塵計一劫數。則劫數久遠可
知。而彼佛滅度。乃復過是數。是則久之又久。遠之
又遠。所謂甚大久遠者。以此。我以下。預防疑問(問云。
如上所說。彼佛滅度。甚大久遠如是。事屬杳冥。恐非心量所及。未審如來。何所據而言也。故此防云)。
我以如來。知見力故。非諸遠近所能限量。觀彼久
遠。猶若今日。何足異。又何足怪也。長行竟。
△二偈
頌(標頌云)。】

「爾時世尊欲重宣此義而說偈言。」

【△(正頌分三)一頌出時顯遠。二頌虗設數量。三頌結指
防問。初(略頌)。】

「我念過去世無量無邊劫有佛兩足尊名大通智勝。」

【時略不可思議等。佛略通號劫國等。準長行會義
可知。
△二頌虗設數量(略頌)。】

「如人以力磨三千大千土(至)盡此諸塵墨。」

【略問答之語。餘並準知。
△三頌結指防問。】

「如是諸國土點與不點等(至)通達無量劫。」

【初頌結指數量(應頌)。準長行可知。如來下。頌預防疑

問(問意仍準長行)。如來之智。不為境界所局。不為時分所
限。故稱無礙。此能知也。所知中。長出聲聞者。為後
六百萬億那由他恒河沙等眾生伏案。長出菩薩
者。為後十六王子伏案。如見句。見字讀作縣。長行
所謂猶若今日是也。呼諸比丘。教以當知者。為示
佛智能知義故。佛智言淨者。體離煩惱故。又言微
妙者。用超思議故。正以體離煩惱。故稱無漏。用絕
思議。故稱無礙。由無漏無礙。故能通達無量劫也。
總出其時竟。
△二歷敘始終二。一長行。二偈頌。初
二。一正敘因緣。二再明化儀。初三。一結緣之由。二
結緣之事。三遠近得度。初二。一智佛開權。二智佛
顯實。初四。一智佛成道。二請轉法輪。三受請施權。
四聞法保證。初三。一垂成十劫。二諸天興供。三時
至道成。初。】

「佛告諸比丘大通智勝佛(至)而諸佛法猶不在前。」

【初標佛壽者。事所依故。本指未成佛時。未成佛時。
而云坐道場者。應指等覺最後時也。最後時中。內
淨八識。外摧四魔。故云破魔軍巳。魔軍既破。佛道
將成。故云垂得菩提。垂猶將也。謂將得而未得也。
既將得未得。於佛法尚如羅縠。故云不現在前。一
劫至十劫者。即最後所歷之時。準長途。最後所歷
之時。方一剎那。今經十劫者。以佛壽既長。一切皆
長故。又為顯佛道非易。警䇿狂慧故。結跏趺坐。身
心不動者。即安住金剛定也。習氣不盡。妙證未圓。

故云而諸佛法。猶不在前。
△二諸天興供。】

「爾時忉利諸天先為彼佛(至)至於滅度亦復如是。」

【初忉利敷座。知佛將於菩提樹下成道。故先為敷
座。座以師子名者。表無畏故。高一由旬者。顯座之
量。佛於此坐者。明敷座意。當得菩提等。出坐之時。
適猶始也。言上來忉利諸天。敷由旬之高座者。豈
徒然哉。葢為佛於此坐故。佛於此坐。非在十劫之
中。乃過十小劫。當得菩提時。始坐此座耳。時諸下。
梵天雨華。知佛將於菩提座上成佛。故雨眾天華。
華而言眾者。品類不一故。面百由旬者。謂菩提座
側。四面各有一百由旬也。吹去萎華。更雨新者。表
增進不住之義。滿十小劫者。雨華之時。供養於佛
者。雨華之意。言上來諸梵天王。滿十劫而雨華不
絕者。豈無為哉。葢為供養於佛故。供養於佛。兼重
其處。故雖成道之後。乃至滅度。常雨此華。以嚴其
地也。四王下。四王擊鼓。為供養佛。常擊天鼓者。表
佛道將成。一音將震之義。其餘下。餘天作樂。餘天
者。除釋梵四王之外。更有夜摩兜率等也。作天技
樂者。表羣聵待震。諸教當闡之義。
△三時至道成。】

「諸比丘大通智勝佛(至)成阿耨多羅三藐三菩提。」

【過十小劫。金剛定滿時也。習氣巳盡。妙證始圓。故
云諸佛之法。乃現在前。於一切法。成等正覺。故名
阿耨等也。智佛成道竟。
△二請轉法輪二。一王子
請法。二梵王請法。初三。一眷屬備至。二說偈讚佛。

三王子陳請。初。】

「其佛未出家時有十六子(至)供養恭敬尊重讚歎。」

【釋迦一子。燈明八子。智佛十六子者。有子事同。隨
緣各異也。父名智勝。子名智積者。積而可至於勝。
子肖父也。不標餘名者。以既標一名。便足取信故。
各有種種珍異玩好之具者。極耳目之所欲。盡世
間之所出。無物不備。有美皆收也。聞父成道。信出
世之有益。捨珍而往。覺世樂之非真。輕榮重道。趣
父近佛。序分所謂又見諸王。往詣佛所。問無上道。
便捨樂土。宮殿臣妾等。即此類也。諸母者。十六王
子。非一母生故。又一一王子。各有生母乳母等之
不同故。涕泣者。恩愛骨肉。難割難捨。眷戀之情。痛
崩於肺腑。慘然之迹。著散於諸竅也。隨送者。愛其
子。兼近其夫君而成道故。祖王臣民。圍繞隨至者。
父不得而子。上行而下效也。咸欲二字。通約眾意
而言。言子母祖王。及諸臣民等。或捨珍而往。或涕
泣而送。或圍繞而至。雖亦各有所為。而歸重在佛。
故云咸欲親近。供養恭敬等也。
△二說偈讚佛。】

「到巳頭面禮足繞佛畢巳(至)歸命無上尊。」

【初敘儀標偈。頭面禮足者。表至敬也。準今佛成道
八年。回國為父王說法。父王領合國臣民。遠迎見
佛。以佛威德。不覺禮拜。佛意不受父禮。隱身不現。
禮巳。然後現身。據此。則智佛亦應不受父禮。非此
所急。故不敘也。繞佛者。右轉旋遶。表生生世世。從

佛遊行之意。畢巳者。或三匝七匝。至無數匝。旋繞
巳竟也。一心者。端秉其意。合掌者。嚴肅其躬。瞻仰
者。觀想其德。偈頌者。發言稱嘆。應上供養恭敬尊
重讚嘆義也。大威下。正以稱讚。威顯折伏之嚴。德
彰攝授之慈。二俱莫及。故稱為大。具此二大。為物
所依。故稱世尊。為度眾生。故於無量億歲。修菩薩
行也。菩薩行滿。則菩提果圓。故云爾乃得成佛。爾
猶今也。諸願巳具足者。佛道既成。一切大願皆圓
滿故。善哉者。讚美詞。既讚善哉。又稱吉無上者。以
如來行滿果圓。諸願具足。為最吉祥人也。世尊句。
復以最後金剛道中。妄盡真極。而讚其為希有之
甚。一坐十小劫者。經時希有。身體及手足等。住定
希有。身體者。總指全身。手足者。別指四體。定力攝
持。故靜然不動。此外寂也。其心。指金剛定心。憺怕
者。恬靜義。大成云。其猶月爽秋天。寒光無際。是也。
未曾有散亂者。正恁麼時。欲罷不能。何散亂之有。
此內靜也。究竟永寂滅者。斷妄希有。無妄不盡。故
曰究竟。如木成灰。無重木理。云永寂滅。安住無漏
法者。證真希有。無真不證。故曰安住。如金出鑛。無
再鑛事。云無漏法。今者下。慶幸歡喜。今者見世尊。
安隱成佛道者。謂親覩如來。於生死不安法中。得
涅槃安隱之法。於無明不覺道中。成菩薩正覺之
道故。我等得善利者。佛出世難。如優曇華。今既得
見。即是得大善利。苟非宿有深因。必當現植大種。

有此奇緣。寧不口稱慶幸。而心生大喜哉。眾生常
苦惱等。乃詳明慶喜所以。葢以佛未出時。一切眾
生。常為眾苦之所逼惱。今佛出世。當令離苦。故慶
喜也。又以煩惱所障。如盲如瞑。加夫佛未出世。無
真導師。今遇導師。當斷集諦。故慶喜也。又以眾生。
不識正助道品。能盡諸苦。常事盲修。今識苦盡之
道。故慶喜也。又以眾生。不知二種涅槃。能得解脫
可以趣求。今知解脫之法。故慶喜也。又以佛未出
時。眾生如沉長夜。廣造黑業。增長惡趣。以致天眾
減損。今佛出世。如長夜得燈。故慶喜也。又以眾生。
以苦捨苦。從冥入冥。常為邪見所障。於諸佛名。永
不得聞。況復能見。今得見佛聞法。頓出冥途。故慶
喜也。且也。今佛所得。乃最上涅槃安隱之法。最上
菩提無漏之道。而我及天人。巳得親見。故為得最
大利。此慶喜之所由生也。是故咸稽首。歸命無上
尊者。稽首。謂以首至地。稽留不起。歸命。謂以命歸
佛。驅遣不去。此亦因見佛德殊勝。慶躍難鳴。惟有
稽首歸命而巳。
△三王子陳請二。一略陳請詞。二
廣說偈頌。初。】

「爾時十六王子偈讚佛巳(至)憐愍饒益諸天人民。」

【初結前起後。咸作下。正陳請詞。諸天人民。不知離
苦。而如來說法。教以離苦。則是多所安隱。諸天人
民。不知斷集。而如來說法。導以斷集。則是多所憐
愍。諸天人民。不知修道證滅。如來說法。教以修道

證滅。則是多所饒益。夫如是。何靳固而不說哉。
△
二廣說偈頌。】

「重說偈言世雄無等倫(至)當轉無上輪。」

【初如證求示。大成云。秀拔六合之表。故稱世雄。無
等倫者。四天無以齊其福。十聖無以及其智故。百
福自莊嚴者。因修百福。果感相嚴。福固自修。嚴亦
自具也。得無上智慧者。自覺聖智究竟。願為世間
說者。請演斯智以覺他故。度我及眾者。兼為自他
請也。自他根器。差別不同。願佛隨順。故云分別顯
示。時至機熟。還期為說一乘。故云令得是智。如是
則無機不被。有緣皆入。故云我等得佛。眾生亦然。
世尊下。如知請轉。知所念者。或念在小乘。或念在
大乘。如來皆能知之。亦知行道者。或行諦緣道。或
行六度道。如來亦能知之。又知智力者。或具人空
智力。或具法空智力。如來又能知之。此知三乘機
也。欲樂者。或樂生天上。或樂在人間。修福者。或曾
修天福。或曾修人福。宿業者。或宿行戒善業。或宿
行禪定業。此知人天機也。既知三乘。又知人天。一
一無謬。名悉知巳。如所知機。漸次誘引。自無躐等
之弊。及中止之𠎝。故云當轉無上輪也。王子請法
竟。
△二梵王請法二。一智佛現瑞。二諸天來請。初。】

「佛告諸比丘大通智勝佛(至)徧滿世界勝諸天光。」

【初下及幽冥。諸佛世界。皆眾生共相無明所感。如
來成道。能破自他無明。故以六種震動表之。其國

中間。幽冥之處。即鐵圍山內。無間獄中也。然雖此
處。亦在自已光明藏中。但以眾生業力障故。日月
威光所不能照。同處其中。亦各不能相見。今蒙如
來智光。破諸業力。顯出大光明藏。故云而皆大明。
各得相見。是言者。驚怪之語。言一向各不相見。乍
然一見。故怪其云何忽生。
又其下。上至梵宮。六種
震動者。雖勝人間。亦世界攝。故與世而俱動也。大
光普照。徧滿世界者。佛光無礙。即覆盆之下。亦無
不至故。天光礙而非通。不及佛光。故云勝也。
△二
諸天來請五。一東方來請。二東南來請。三南方來
請。四例明六方。五上方來請。初五。一蒙光共議。二
備供推尋。三見佛興供。四正請轉法。五默然受請。
初二。一蒙光作念。二共議何緣。初。】

「爾時東方五百萬億(至)以何因緣而現此相。」

【佛光勝於天光。故云倍於常明。昔所未有。有必有
因。故自念以何因緣。而現此相。
△二共議何緣。】

「是時諸梵天王即各相詣(至)徧照於十方。」

【即各相詣者。謂彼此相往一處。共議此事者。謂議
論放光因緣。名救一切者。從利他為名。顯是深位
上士。示居天位也。昔所未有。勿得視為泛常。故誡
以宜各共求。大德天。指補處之尊。二為字。乃持疑
之語。言或是大德天生。或是佛出世間。總言必有
異人。乃有此大光明。徧照於十方也。蒙光共議竟。

△二備供推尋。】


「爾時五百萬億國土(至)共詣西方推尋是相。」

【天福殊勝。宮殿隨身。故云與俱。衣裓盛華者。知有
異人。預備供養也。東方天王。見光自西而來。故詣
西推尋。
△三見佛興供。】

「見大通智勝如來(至)今以奉世尊惟願哀納受。」

【初見佛及眾。即時下。各興供養。而散佛上者。散華
成葢。以覆佛上也。極狀其多而且高。故以須彌喻
之。并供養樹者。樹乃佛之所依。因人重樹。如詩云。
蔽芾甘棠。勿剪勿伐之意。標樹量者。對上華如須
彌。為顯廣狹無礙義故。有漏不及無漏。捨輕求重。
故以宮殿奉佛。而作下。願佛納受。自惟久沉有漏。
故求佛哀愍。欲希無漏。故求佛饒益。願垂納處者。
以如來納而處之。即是哀愍饒益故也。佛出世難。
如優曇華。故讚以希有難遇。力無畏等。無一不備。
故讚以具無量德。能救護者。救令離苦。護令得樂。
總讚如來大悲大慈德也。具大慈悲。能救能護。故
稱天人大師。哀愍世間。正大悲能救之義。普蒙饒
益。正大慈能護之義。自述其從來者遠。故云五百
萬億。自述其為供之誠。故云捨深禪樂。先世福業
殊勝。故感宮殿嚴飾。用以奉佛。願佛納受者。欲捨
有漏之果。轉作無為之因也。
△四正請轉法。】

「爾時諸梵天王偈讚佛巳(至)度苦惱眾生。」

【眾生涅槃道。久矣塞絕。願佛度脫。故求開此道也。
兩足自利。說法化他。大慈與樂。大悲拔苦。偏度苦

惱眾生者。餘非不度。急先務耳。
△五默然受請。】

「爾時大通智勝如來默然許之。」

【默然許之。如今佛三七日後。尋念方便之儀。東方
來請竟。
△二東南來請五。一蒙光共議。二備供推
尋。三見佛興供。四正請轉法。五默然受請。初。】

「又諸比丘東南方五百萬億(至)度脫苦眾生。」

【初蒙光作念。有非常之瑞。必有非常之事。故皆歡
喜踊躍。而生希有之心。即各下。共議何緣。天王名
大悲者。義取能拔眾苦。亦寄位菩薩也。至誠之道。
可以前知。故誡以當共一心。過千二句。擬知不在
此方。多是二句。大約不是天生。是天王未至好城。
早知有佛出世矣。
△二備供推尋。】

「爾時五百萬億諸梵天王(至)共詣西方推尋是相。」

【△三見佛興供。】

「見大通智勝如來(至)我等宿福慶今得值世尊。」

【初見佛及眾。時諸下。各興供養。而作下。願垂納受。
如來道超十地。德邁四天。故稱聖主天王。迦陵頻
伽。此云妙聲鳥。大論云。在殻發聲。巳勝餘鳥。正法
念云。如是美音。若天若人。無能及者。今喻佛音。故
云爾也。普度一切。故云哀愍眾生。又聖主天王。必
具相好莊嚴。讚佛身業。迦陵句。讚佛口業。哀愍句。
讚佛意業。以如來三業殊勝。見聞成益。故敬禮也。
世尊甚希有。久遠乃一現者。於諸如來。生難遭想
意。一百八十劫。空過無有佛者。自據所見而言。其

實如來常住於世。豈有空哉。無佛出世。眾生惟知
作惡。不知修善。故感惡道充滿。天眾減少。有佛說
法。能令遠離邪途。識取正路。故云今佛出世。為眾
作眼。歸趣者。可歸可趣。救護者。能救能護。滅惡生
善。故為眾生之父。拔苦與樂。故稱哀愍饒益。非有
前緣。難可值遇。故云我等宿福慶。今得值世尊也。

△四正請轉法。】

「爾時諸梵天王偈讚佛巳(至)忍善者增益。」

【眾生未得離苦。願佛救拔。故曰哀愍一切。轉法輪
者。摧十惡。及二障。度眾生者。化人天。及三乘也。或
說人天。或說三乘。皆為顯示法相。或出分段。或脫
變易。皆為度諸苦惱。或果感人天。或道得三乘。皆
為得大歡喜。得道者。別明三乘獲益。生天者。別明
天乘獲益。忍善者。別明人乘獲益。忍信也。謂信及
作善。則不失人乘也。
△五默然受請。】

「爾時大通智勝如來默然許之。」

【東南來請竟。
△三南方來請五。一蒙光共議。二備
供推尋。三見佛興供。四正請轉法。五默然受請。初。】

「又諸比丘南方五百萬億國土(至)為佛出世間。」

【初蒙光作念。即各下。共議何緣。王名妙法。乃深證
實相。現天王身。說法度生者也。甚威曜。即倍於常
明之義。過百千劫。未見是相者。足證此方。無佛出
世久矣。
△二備供推尋。】

「爾時五百萬億諸梵天王(至)共詣北方推尋是相。」


【△三見佛興供。】

「見大通智勝如來處於道場(至)惟願垂納受。」

【初見佛及眾。時諸下。各興供養。而作下。願垂納受。
偈中首句。總嘆智斷究竟。為世所尊。故難見也。曠
劫修因。既能自破煩惱。成道說法。又能破他煩惱。
故稱破煩惱者。前云百八十劫。又云過百千劫。今
云百三十劫者。以佛身隨機隱顯。諸方所見不同
也。乃得一見者。應上難見之語。此約斷德以嘆希
有之義。佛未出時。無法乳以資慧命。故云饑渴眾
生。佛既出世。布慈雲而潤含識。故云法雨充滿。百
三十劫無佛。故云昔所未覩。佛是一切智人。故稱
無量智慧。優曇華。喻佛出之難。今乃值。慶自遇之
異。此約智德以嘆希有之義。宮殿蒙光嚴飾。勝於
尋常。不敢自居。故求慈愍納受。
△四正請轉法。】

「爾時諸梵天王偈讚佛巳(至)當演深遠音。」

【一切世間。義攝三途。諸天魔梵。義攝三天。沙門。義
攝三乘。婆羅門。義攝人道。皆獲安隱者。隨分受益。
漸證常樂。而得度脫者。暫離違緣。永脫眾苦。輪取
運載義。謂運載眾生。從凡至聖。從權入實故。鼓取
䇿勵義。謂䇿勵行人。戰退諸魔。獲髻中珠故。螺取
號令義。謂號令羣機。反邪歸正。回小向大故。雨取
潤澤義。謂潤澤善根。隨分增長。漸得入道故。法輪
云無上。法鼓等云大者。俱約究竟言也。末二句。乃
結請之詞。大成云。聖人談吐。貴在投機。言近指遠。

淡中有味。故云深遠。
△五默然受請。】

「爾時大通智勝如來默然許之。」

【南方來請竟。
△四例明六方。】

「西南方乃至下方亦復如是。」

【西南至下。中攝正西。西北。正北。東北。共六方也。亦
復如是者。為避繁文。令例上而知故。
△五上方來
請四。一蒙光共議。二備供推尋。三見佛興供。四正
請轉法。初。】

「爾時上方五百萬億國土(至)為佛出世間。」

【初蒙光作念。即各下。共議何緣。尸棄。此云頂髻。證
最上乘。示居天位者也。光稱威德者。倍尋常故。昔
所句。言不惟未見。兼亦未曾聞也。
△二備供推尋。】

「爾時五百萬億諸梵天王(至)共詣下方推尋是相。」

【△三見佛興供。】

「見大通智勝如來(至)我等與眾生皆共成佛道。」

【初見佛及眾。時諸下。各興供養。而作下。願垂納受。
復有五義。初正求納處。準今佛成道時。四王各奉
一鉢。願佛納受。如來以神力故。合為一鉢。納而受
之。據此則諸梵宮殿。亦可合而為一。一時俱受。故
皆以納處為願也。時諸下。讚佛慈悲。善哉見諸佛
者。自歎其得見於佛。以難見能見。故為善也。諸助
語詞。佛以大悲之心。拯濟有情。故云救世聖尊。三
界稱獄者。以果酧因。覊縻難出故。勉出眾生者。勸
以出世之道。令脫輪迴之苦。此讚如來大悲救拔

德也。佛具一切智慧。大慈利益人天。故以普智天
人尊稱之。羣萌者。眾生機性不同。如三草二木。萌
芽各異也。甘露門者。門中施設甘露。開之則起死
回生。喻教中詮顯理性。演之則滅惡生善。滅惡生
善。故能廣度一切。此讚如來大慈利益德也。於昔
下。慶已所遇。空過無佛之時。較前百八十劫。百三
十劫等。更為懸遠。故云無量劫也。有佛住世。如日
光徧照。故佛未出。則十方闇瞑。由闇瞑故。眾生惟
知作惡。故惡道增長。準文飾受記文中。修羅亦屬
惡道。故亦盛也。不知作善。故天眾漸轉漸減。蓋以
天福受盡。死多墮於惡道故也。縱或生於人道。而
時當無佛。故不得從佛聞法。不聞法故。無由改過
自新。故曰常行不善。由此夭折天年。惑亂識性。故
并色力智慧。二皆減少。罪業約過去而言。言現前
色力智慧。既皆減少。則舉動便覺不樂。施為常是
致苦。加以過去罪業因緣。果報不爽。不惟不復得
樂。并彼得樂之想亦無。故云失樂及樂想也。由失
樂及想故。常為眾苦逼迫。希望出離。以致悞入邪
見。堅執不捨。故云住也。不求斷苦之法。故不識善
儀。不求大勢之佛。故不蒙佛化。由此輪轉三途。永
無出期。故云常墮惡道。此如來未出世時。而眾生
展轉流浪。可悲可愍如此。佛能分析善惡。揀辨邪
正。故曰為世間眼。從無量劫。以至於今。故云久遠
時出。出非無因。故云哀愍眾生。現於世間。雖現世

間。不為世縛。故云超出成覺。甚欣慶。歎未有者。翻
上說有六義。一為佛出世而闇瞑息故。二為惡道
減而善道增故。三為依法行而色智勝故。四為罪
業滅而福樂生故。五為邪見隳而善儀著故。六為
蒙佛化而惡道斷故。此如來既出於世。而眾生漸
息苦輪。可欣可喜如此。我等下。申誠結願。準前可
知。末四句。回施有情。觀此中普及一切。及皆共成
道之語。恐未可以實行天人視之。
△四正請轉法。】

「爾時五百萬億諸梵天王(至)無量劫習法。」

【安隱與樂。度脫拔苦。二皆隨機施設。故云多所。多
所者。言非一也。法稱甘露者。以有滅惡生善義故
又宗鏡云。有甘露樹。中秋露滴葉上。人取之為長
生藥。若入地中化成珠。如人聞法入心。化為菩提
種子也。擊喻說。鼓喻音。言如來說法音聲。普徧一
切。如擊鼓以警眾也。苦惱眾生。涅槃非可遽施。故
求開示道路欲因道而至滅故。隨機敷演。咸通真
實。故稱大微妙音。無量劫習。指諸佛因所修法。所
謂涅槃道路是也。準諸方此科之下。更有默然受
請一科。今不具者。以向下有總受眾請之文。避重
疊故。然又當知十方梵王。雖按次第敘列。而彼時
實無先後。蓋智佛同時放光。十方同時推尋。即見
佛興供。請轉法輪等。亦皆同時。但以言不頓彰。故
次第而敘列之。若作表法者。十方梵王。表眾生六
根四體。六根四體。各具靈明覺知。即是佛光普照。

但眾生不知光之所自。則不得見佛。觀文中以何
因緣。而現此相等語。正學人用心喫緊處。而偈中
此是何緣。宜各共求等語。正學人進步喫緊處。至
於東向西尋。南向北尋等。正顯此一段光明。活潑
潑的。無有定處。東看則西。南觀成北。於此識得落
處。則智佛不離自心。而六根四體。俱解請轉法輪。
一念不動。即是默然受請。留心斯道者。其勿忽諸。
請轉法輪竟。
△三受請施權二。一總受眾請。二為
機施權。初。】

「爾時大通智勝如來(至)及十六王子請。」

【如來出世。本為度生。請轉法輪。正契佛心。故佛受
其請也。
△二為機施權二。一轉四諦法輪。二轉因
緣法輪。初。】

「即時三轉十二行法輪(至)是苦滅是苦滅道。」

【初標讚。即時者。即於受請之時。不待多日。如今佛
思惟是事巳。即趣波羅奈等相類。三轉者。以四諦
法。作三次轉。如云。此是苦。逼迫性等。名示相轉。此
是苦。汝應知等。名勸修轉。此是苦。我巳知等。名作
證轉。十二行者。約一諦有三轉。一轉能成一行。四
諦合論。故名十二行法。依斯行法。摧惑至真。故名
為輪。若沙門等者。言此乃先佛儀軌。惟佛能知能
轉。若沙門者。不過依教傳宣。而婆羅門。亦不過依
教修習。至於諸天魔梵。及餘世間外道等。尚不知
依教修習。何況能轉。故總以不能斷之。謂是下。釋

轉。謂指出四諦名目。以釋所轉法也。苦者。以生老
病死為體。逼迫身心。故名為苦。集者。以見思煩惱
為體。招感苦果。故名苦集。滅者。以偏空涅槃為體。
能滅諸苦。故名苦滅。道者。以正助道品為體。能證
離苦之滅。故名苦滅道。然此四諦。後三亦緣苦諦
建立。故皆連苦為名。
△二轉因緣法輪。】

「及廣說十二因緣法(至)生滅則老死憂悲苦惱滅。」

【初順觀流轉。廣說者。因緣無別。即廣前四諦法故。
自無明至老死。共十二支。展轉生起。互相由藉。故
名十二因緣。無明即過去煩惱。由煩惱故。於事於
理。無所明了。故名無明。由斯無明為緣。造作種種
業行。故云無明緣行。此二支屬過去因。集諦所攝。
業牽識走。轉入胎藏。故云行緣識。識執持故。七日
一轉。而成胎中五陰。故云識緣名色。名即受想行
識四陰。以胎中尚無實用。但有其名也。色即色陰。
從託胎後。至五七位。生諸根形。四支差別。故名為
色。名色增長。至七七位。六根圓具。故云名色緣六
入。以根有入塵義故。六入成就。月滿出胎。觸對前
境。故云六入緣觸。習觸生覺。覺於違順中庸等相。
故云觸緣受。受謂覺受。即領納義也。此五支屬現
在果。苦諦所攝。由覺受故。於可欲境。心生貪染。故
云受緣愛。愛心熾故。追逐不捨。故云愛緣取。因取
起行。造種種業。為諸有因。故云取緣有。此三支。前
二屬惑。與過去無明同。後一屬業。與過去行同。俱

現在因。亦集諦攝。以因感果。當生三有。還受五陰
之身。故云有緣生。五陰假和。不久變壞。故云生緣
老死等。憂悲苦惱。亦老死中事。葢以老必憂苦。死
必悲惱故也。此二支屬未來果。亦苦諦攝。又此十
二因緣。凖華嚴及古德。更有多義。避煩不錄。此如
來廣前苦集二諦。為流轉門也。無明下。逆觀還滅。
逆觀者。自老死至無明。逆次而觀。如緣起經云。由
誰有故。而有老死。如是老死。復由何緣。上二句為
推因智。下二句為審因智。約三世推審。共成六智。
既推審巳。知老死因生而有。名住法智。然後又以
七智觀生支因。如是展轉逆觀。觀至行支。因無明
而有。共成七十七智惟無明無因。不須更觀。只須
發勇猛心。奮堅固力。斷滅無明。則展轉相因而滅。
故云無明滅則行滅。乃至生滅則老死憂悲苦惱
滅。然此中約逆觀。能生推審住智。即是道諦。約還
滅。能顯無生之理。即是滅諦。蓋如來廣前道滅二
諦。為還滅門也。受請施權竟。
△四聞法保證。】

「佛於天人大眾之中(至)無量無邊不可稱數。」

【初最初保證(如今佛初度五人之類)。天人大眾者。通敘在會
之機。六百萬億等。別指保證之眾。智佛緣勝。故最
初得度。即有六百萬億那由他數也。一切法。指世
間六塵。人惟貪染六塵。起於諸漏。以致心受繫縛。
不得解脫。今聞諦緣之法。知受是苦。故於一切不
受。由不受故。是心不為諸漏所繫。名得解脫。九次

第定。漸轉漸深。漸深漸妙。故云深妙禪定。三明六
通八解。略見前文。廣如正量論釋。第二下。次後保
證(如今佛續度千二之類)。二三四。皆指阿含。或阿含作四會
說故。從是巳後。指方等般若。以方等般若時中。或
大小並談。有受小乘益者。故致諸聲聞眾。有無量
無邊。不可稱。不可數也。不言緣覺者。以緣覺與聲
聞證齊。即攝聲聞中故。智佛開權竟。
△二智佛顯
實四。一王子啟請。二從隨出家。三時至顯實。四聞
法獲益。初(前雖請轉法輪。佛知時未至故。且說小乘。今小乘既巳成就。故須重請。以開大
乘之端也)。】

「爾時十六王子皆以童子(至)深心所念佛自證知。」

【初標機顯本。天真未喪之年。離塵入道。故云童子
出家。然出家事在最初。因前未敘。而今敘之。下從
隨出家倣此。沙彌。此云息慈。謂止息諸惡。常行慈
善故。通論有三。一形同沙彌。謂雖蒙剃度。未沾戒
品者。二法同沙彌。謂同學律儀。稟受戒法者。此復
有三。一驅烏沙彌。謂七歲至十三歲。能為僧驅遣
烏鳥。守護食廚等處故。二應法沙彌。謂十四至十
九歲。能事師執役。修習禪誦。與出家法相應故。三
名字沙彌。謂二十巳上。未受具戒。猶存沙彌名字
故。此三俱稟十戒。總號法同。三菩薩沙彌。謂未受
近圓。先發大心者。今是菩薩沙彌。以向下有志願
知見義故。諸根二句。明現在機勝。巳曾供養等。明
過去本深。或亦法身大士。與智佛作應生眷屬。借

此成就眾生。淨佛國土者也。俱白下。請法陳情。是
諸無量等。指前保證之眾。然此眾雖屬聲聞。皆具
大乘機性。故稱大德。皆巳成就者。顯小果巳圓。小
果巳圓。無容更說小法。故云當為我等。說阿耨菩
提。此請法也。既聞佛說。自不孤負佛意。故云皆共
修學。皆共修學。非徒託之空言。故云我等志願。念
茲在茲。深心固結有素。故云佛自證知。證知者。證
驗於素。了知於今。此陳情也。王子啟請竟。
△二從
隨出家。】

「爾時轉輪聖王所將眾中(至)亦求出家王即聽許。」

【所將眾。即前一百大臣。及餘百千萬億人民等也。
於中有八萬億人。見王子出家。頓發思齊之心。故
亦求出家。統論出家。料揀有四。一謂身參法侶。心
猶顧戀。名身出心不出。二謂妻子受用。不生躭染。
名身不出心出。三謂身參法侶。心無顧戀。名身心
俱出。四謂妻子受用。深生躭染。名身心俱不出。今
屬第三種也。王即聽許者。雖為事子伴道。亦聖人
樂人為善之意。然此眾既隨王子出家。法緣應在
王子。或亦向下結緣之眾。故特敘之。
△三時至顯
實。】

「爾時彼佛受沙彌請(至)皆共受持諷誦通利。」

【初時至機熟。既受請。復過二萬劫者。中說方等般
若。調機待時也。
乃於下。為眾說經。所說之經。與今
無異。故云是大乘等。
說是下。當機受持。受謂領受

無違。持謂執持不失。諷誦通利者。通謂通達其義。
利謂熟利其文。前云我等聞巳。皆共修學是也。
△
四聞法獲益。】

「說是經時十六菩薩沙彌(至)千萬億種皆生疑惑。」

【十六菩薩。機本正等。故云皆悉信受。聲聞眾中。根
器各異。故云亦有信解。然信解與信受不同。信受
謂忍可其理。深受於心。信解謂忍可其言。微解其
義。所謂信佛語故。隨順此經者。信解是也。其餘眾
生者。或定性聲聞。或住相凡夫。或上慢四眾。種種
差別。故云千萬億種。皆生疑惑者。以有定性等過
所障故也(問。科云聞法獲益。經云。皆生疑惑。豈非經科不相應耶。答。益有二種。一近益。信
解信受者是。二遠益。疑惑者是。言此眾若不疑惑。王子何由覆講結緣。今日何由聞法得度。據此則疑惑
之眾。亦皆遠為佛因。得不謂之益乎)。結緣之由竟。
△二結緣之事三。
一智佛入定。二王子覆講。三出定讚勸。初。】

「佛說是經於八千劫(至)住於禪定八萬四千劫。」

【初說經時節。八千劫者。亦是就機而言。其實塵說
剎說。至今無休廢也。說此下。說巳入定。佛知疑惑
之眾。機在王子。故即入靜室。佛無不定。權示忘言。
故云住也。八萬四千劫者。住定之久。留與王子作
結緣時耳。
△二王子覆講。】

「是時十六菩薩沙彌(至)阿耨多羅三藐三菩提心。」

【初覆講結緣。寂然者。身心不動之義。然智佛入室。
留與王子結緣。王子默會其意。故云知也。各升法
座者。佛意不可有違。八萬四千劫。為四部眾者。時

機不可有失。廣說者。展演其文。分別者。講解其義。
據王子之意。無非欲破眾疑。以結當來之緣也。
一
一下。結緣之眾。六百萬億等。即前疑惑之眾。示教
利喜者。示以成佛利益。教以歡喜信受。為中間受
度之緣。作當來成佛之因也。
△三出定讚勸。】

「大通智勝佛過八萬四千劫巳(至)三菩提如來之慧。」

【初稱嘆希有。知彼結緣事畢。故從定起。欲堅聽眾
之信。故須普告。機勝本深。自他兩利。故云甚為希
有。此總讚也。諸根通利句。別讚機勝。巳曾供養等。
別讚本深。受持佛智句。別讚自利。開示眾生等。別
讚利他。前云皆共受持。諷誦通利。又云示教利喜。
令發菩提之心。即此中自利利他義也。
汝等下。勸
眾親近。復有二義。初正勸。數數猶常常也。常常親
近者。表為法之勤。而復供養者。表為法之至故。
所
以下。徵釋。佛恐權教三乘人等。以王子覆講。非是
佛說。未必有益。故以能信不毀。當得菩提等釋之。
結緣之事竟。
△三遠近得度四。一中間不盡。二至
今得度。三今猶未盡。四未來得度。初。】

「佛告諸比丘是十六菩薩(至)諸佛世尊於今不盡。」

【十六菩薩。不忘智勝之道。故常說是經。所化眾生。
常憶大通之囑。故世世與俱。又世世與俱者。大成
云。無緣必不相聚。有緣必不相離也。從其聞法。悉
皆信解者。因愈深故。以此因緣。得值諸佛者。緣愈
勝故。四萬億佛。經既未出何佛。存疑可也。於今不

盡者。言昔日結緣之機。中間與俱值佛應熟者熟。
應脫者脫。至今熟脫猶未盡故。
△二至今得度二。
一王子成佛。二還度彼眾。初。】

「諸比丘我今語汝(至)成阿耨多羅三藐三菩提。」

【初總標成佛說法。王子行滿。故皆成菩提果。說法
度生。化眾緣深。故有菩薩聲聞。以為眷屬。其二下。
別列方位名號。於中方位有八。名號十六。古德取
卦義釋之。有順此方機宜。今雖稍變其文。仍用彼
義。亦為接引偏好。令納佛種也。東方者。屬震位。為
動義。阿閦。此云無動。表即動而證不動之理故。證
不動理。圓應羣機。眾生心悅誠服。故國以歡喜稱
之。須彌頂者。言此佛證不動理。高出物表。如須彌
巍巍不動。頂落羣峯也。東南者。屬巽位。為柔順。人
惟自處柔順。乃能折伏一切。故二佛皆以師子為
名。一表說法無畏。一表現相無畏。故以音相別之。
南方者。屬離位。為虗明。佛證虗明之理。徧應羣機。
而體無住著。故名虗空住。言虗空住者。乃無住之
住也。常滅者。謂自證之理。至虗至明。能容一切而
不住。能照一切而不見故。西南者。屬坤位。為資生。
人惟處於至下。物資以生。乃能處於至上。物資以
覆。故佛以帝梵為名。帝謂帝釋。梵謂梵王。借其相
以喻佛。取在上覆護義也。西方者。屬兌位。為毀折。
佛證真常之理。當毀折而不變。故名阿彌陀。阿彌
陀。此云無量壽也。度苦惱者。體經毀折不變。用能

應物隨緣。佛證此理。自他苦惱俱度故。西北者。屬
乾位。為剛徤。佛以剛徤不息。曲成萬物。德杳普熏。
神通徧至。故以多摩羅䟦等為名。須彌相。喻佛曲
成萬物。其體不動也。北方者。屬坎位。為險陷。佛以
無緣之慈。蔭覆險陷眾生。隱顯隨意。故以雲自在
為名。次益以王者。表自在之至也。東北者。屬艮位。
為萬物成始成終之所。然始終之理。在物為成壞。
在人為生死。是世間之所怖畏。佛能成道於此。自
壞怖畏。又能說法於此。壞他怖畏。故以懷怖畏為
名。釋迦牟尼。此云能仁寂默。能仁者。仁濟羣品。為
壞他怖畏故。寂默者。默證無為。巳壞自怖畏故。娑
婆。此云堪忍。以能忍受諸怖畏故。菩提。此云覺道。
以能覺壞諸怖畏故。然始終二佛。俱兼國土言者。
以依正分明。示可信也。中間諸佛。不兼國土言者。
以依正重沓。避文繁也。王子成佛竟。
△二還度彼
眾。】

「諸比丘我等為沙彌時(至)未來世中聲聞弟子是也。」

【初退大向小。為沙彌時。仍指結緣之時。各各教化
等。仍指結緣之機。前云六百萬億等。今少變其文
也。從我聞法等。明本是菩薩。此諸眾生等。明退住
聲聞。言有住者。顯非盡住。乃中間熟脫未盡。所謂
智勝遺塵是也。我常下。引小入大。如來出世。惟為
一大事因緣。故云常教菩提。既云常教菩提。何故
退住聲聞。言是諸人等。應以聲聞之法。漸漸誘引。

以入佛道故也。所以者何等。徵釋應以漸入之義。
爾時下。結會古今。必結會者。顯因深緣勝。令彼直
下承當。即有不能承當者。亦為未來。重結一層得
度之緣。故曰爾時所化眾生。即今日汝等比丘。及
我滅後聲聞是也。至今得度竟。
△三今猶未盡。】

「我滅度後復有弟子(至)生滅度想當入涅槃。」

【承上既屬昔日所化。何故未來世中。猶為聲聞弟
子。葢以我滅度後。復有弟子。不聞是經故也。由不
聞是經。不知菩薩所行。不止乎此。不覺菩薩所行。
不離乎此。故云不知不覺等。由不知故。自於所得
功德。得少為足。故云生滅度想。由不覺故。自謂所
得功德。成佛絕分。故云當入涅槃。葢指灰身泯智。
為入涅槃耳。然此亦是昔結大緣。今生熟脫未盡。
上文所謂及我滅度後。聲聞弟子是也。
△四未來
得度。】

「我於餘國作佛更有異名(至)除諸如來方便說法。」

【初正明得度。為度未來聲聞弟子。故於餘國作佛。
又餘國作佛者。度巳熟。待未熟也。更有異名者。隨
機建立故。如華嚴云。如來名號。應眾生心。各各不
同。本經亦云。隨所應度。處處自說名字不同。生滅
想。入涅槃者。小果圓故。於彼土。求佛慧者。大機動
故。大機既動。佛為會權歸實。故得聞是經。既聞是
經。受記成佛。故以佛乘滅度。滅度者。謂既得佛乘。
滅五住。度二死也。更無下。究竟無餘。惟以佛乘得

滅。尚無二乘。何況有三。故曰更無餘乘。若有餘乘
者。除是時未至。機未熟。如來方便說法。然既屬方
便。則究竟無餘乘耳。正敘因緣竟。
△二再明化儀。
(如來化儀。前周巳明。只因下根不悟。故示因緣。今因緣既示。故再明之。俾知從實施權。會權歸實之義。莊
生所謂言有宗。事有君者是也)分三。一復宗引喻。二正以喻明。三
以法貼合。初。】

「諸比丘若如來自知(至)是人若聞則便信受。」

【初歸實之宗。不惟當來無有餘乘。即今亦然。故呼
諸比丘以告之。法華之後。即轉雙林。故曰涅槃時
到。自知者。佛佛道同。法爾如是也。此明時節既至。
從前多方淘汰。至今無復枝葉。純有貞實。故云眾
又清淨。方等心相體信。故曰信解堅固。般若從佛
轉教。故能了達空法。深入禪定者。大成云。即楞嚴
定也。此明根器巳熟。便集菩薩等。即聚會親族。交
付家業之義。為說是經。廢權立實。故云無有二乘。
惟一佛乘。此明等賜一乘。然此科。初云若如來自
知等者。反顯從前久默斯要。不務速說。乃如來自
知時未到。機未熟耳。比丘下。施權之宗。承上既惟
一乘。則知從前方便。乃為機施設。故重呼比丘。教
以當知也。方便指權智。權智照機。故能深入眾性。
志樂小法者。有二乘機。深著五欲者。為煩惱障。為
說涅槃者。投其志樂。截其貪欲。則便信受者。喜其
證速。樂其斷疾故也。
△二正以喻明二。一喻眾生
機感。二喻如來化應。初。】


「譬如五百由旬險難惡道(至)欲過此道至珍寶處。」

【五百由旬。喻二種生死。以分段麤顯如三百。變易
細微如二百。合以五百由旬喻之。若喻煩惱者。見
思麤重如三百。無明細輕如二百也。險難惡道者。
喻生死煩惱之路。能傷法身。能失慧命故。曠絕者。
遠之至極。喻生死煩惱之路。至極果乃能出故。無
人者。無人接濟。喻緣生無佛應化。欲出離無所依
故。既不能出。又無所依。故喻以怖畏之處。多眾喻
昔結大緣。中間向小之機。雖向小道。由大緣內熏
力故。欲度煩惱生死。以證菩提涅槃。故喻以欲過
此道。至珍寶處。葢以此道喻煩惱生死。寶處喻菩
提涅槃也。喻眾生機感竟。
△二喻如來化應二。一
喻從實施權。二喻會權歸實。初二。一喻從實不得
二喻隱實施權。初。】

「有一導師聰慧明達(至)前路猶遠今欲退還。」

【初喻成道說法。導師喻佛。以佛能引導眾生。離煩
惱度生死故也。聰慧者。智慧聰敏。喻佛權實二智。
權實二智。能通權實正理。故以明達喻之。險道者。
仍喻生死煩惱。通喻道諦。塞喻集諦。佛巳修道斷
集。離二死。證二滅。故以善知喻之。此喻如來初成
道覺義也。初成道覺。演大華嚴。以已所證。提率化
機。故以將導眾人喻之。欲過此難者。喻如來欲令
眾生。圓修圓斷。離煩惱而至菩提。度生死而證涅
槃也。所將下。喻大教難投。既巳發足。便名中路。喻

小機巳入大會。聞法乖心。不欲進求大法。故以懈
退喻之。白導師言者。喻既不求大。仍以小機感佛
也。疲極喻根鈍智劣。根鈍智劣。懼修大行。無望成
佛。故以而復怖畏。不能復進喻之。自謂生死宛然。
煩惱正熾。去佛尚遙。故喻以前路猶遠。自謂空修
無益。欲廢前功。仍歸凡外。故喻以今欲退還。窮子
喻中。所謂往至貧里。以求衣食是也。
△二喻隱實
權施。】

「導師多諸方便而作是念(至)生巳度想生安隱想。」

【初喻尋念方便。多諸方便。喻如來權智無量。作念
可愍。喻如來憐念小機。怪其自違佛果。枉入迷流。
故喻以云何捨大珍寶。而欲退還。作是下。喻正施
權乘。以方便力等。喻如來以權智力。說小乘法也。
小乘之法。斷見思。度分段。如過三百由旬。化作者。
顯非真實。一城者。聊可止息。喻二乘涅槃非真。暫
令棲止五分法身故也。告眾人言。喻如來誡勉之
詞。誡以勿怖大法。莫流凡外。故喻云汝等勿怖。莫
得退還。勉以速證小果。暫棲法身。故喻云今此大
城。可於中止。六通縱任。故喻云隨意所作。證二乘
滅。脫三界苦。故喻云若入是城。快得安隱。二乘若
能回心。佛果亦可漸證。故喻云前至寶所。亦可得
去。據此則權非定權。彼高推聖境者。特畫地以自
限耳。
是時下。喻聞法保證。二乘根鈍智劣。故喻云
疲極之眾。聞法投機。歡喜讚歎。故喻云心大歡喜。

歎未曾有。譬喻品中。所謂適其願故。心各勇銳是
也。二乘之人。喜小法能脫見思。能離分段。不知尚
有無明。尚餘變易。故以我等今者。免斯惡道喻之。
快得安隱者。喻小乘之法。速脫界內苦也。前入化
城。喻取證小果。取證小果。能脫分段因果。故喻云
生巳度想。既脫分段因果。無復纏縛逼迫。故喻云
生安隱想。此二乘得少為足義也。
△二喻會權歸
實。】

「爾時導師知此人眾(至)我所化作為止息耳。」

【既得止息。無復疲倦。喻時至機熟。所謂復經少時。
漸以通泰是也。滅化城。語眾言等。喻廢權立實之
義。汝等去來者。謂汝等若去。急隨我來。喻如來勅
令取果。教以效修也。時至機熟。一撥便轉。故喻云
寶處在近。昔為兒啼。權拈黃葉。故喻云我所化作。
正以喻明竟。
△三以法貼合二。一正以法合。二重
提前喻。初(準喻中有二。今缺眾生機感。惟如來化應)二。一從實施權。二
會權歸實。初二。一從實不得。二隱實施權。初。】

「諸比丘如來亦復如是(至)久受勤苦乃可得成。」

【初成道說法。如來句。寄言總合。示成正覺。接引眾
生。故云作大導師。合前有一導師。又導師稱大者。
必是二智具足。兼合聰慧明達。生死即分段變易。
煩惱即見思無明。能傷法身。能失慧命。故以惡道
稱之。於此惡道。如來能知。合前善知險道。戀集則
險難長遠。合前塞相。修道則可去可度。合前通相。

應猶可也。由可去可度。乃說華嚴。兼合將導眾人。
欲過此難之喻。若眾下。大教難投。聞一佛乘。不能
領荷。以為見佛無益。近佛徒然。故皆不欲見佛。不
欲親近。合前所將人眾。中路懈退。便作是念。佛道
長遠者。自揣根鈍智劣。懼修大行。無望成佛。合前
白導師言。我等疲極怖畏。不能復進。久受二句。有
不耐苦行。欲廢進修之意。喻中所謂前路猶遠。今
欲退還是也。
△二隱實施權。】

「佛知是心怯弱下劣(至)為止息故說二涅槃。」

【首二句。合尋念方便喻。以既知怯弱下劣。必思救
濟之方也。中道者。見思無明。分段變易之中。喻中
所謂過三百由旬是也。二涅槃者。大乘究竟為一。
二乘少分為二。又聲聞緣覺。二人所證。號二涅槃。
然此乃為接小乘。止息五分法身。權巧假立。合前
化作一城之喻。準喻中更有誡勉之語。并聞法保
證之義。今並略之。從實施權竟。
△二會權歸實。】

「若眾生住於二地(至)於一佛乘分別說三。」

【二地者。第二涅槃之地也。又聲聞緣覺。二人所住
為二地。眾生住此。暫脫重苦。合前既得止息。無復
疲倦。即便為說。所作未辦者。示以斷證未極。合前
即滅化城。汝所住地。近於佛慧者。示以菩提可階。
合前寶處在近。教以觀察籌量等。令自驗非真。但
是如來方便等。明非真所以。合前向者大城。我所
化作。正以法合竟。
△二重提前喻。】


「如彼導師為止息故(至)此城非實我化作耳。」

【首三句。提隱實施權喻。既知下。提會權歸實喻。長
行竟。
△二偈頌(標頌云)。】

「爾時世尊欲重宣此義而說偈言。」

【△(正頌分二)一頌正敘因緣。二頌再明化儀。初三。一頌
結緣之由。二頌結緣之事。三頌遠近得度。初二。一
頌智佛開權。二頌智佛顯實。初四。一頌智佛成道
二頌請轉法輪。三頌受請施權。四頌聞法保證。初
(長行有三今屬略頌)。】

「大通智勝佛十劫坐道場(至)心皆懷踊躍。」

【首四句。頌埀成十劫。次八句。頌諸天興供。此中無
忉利敷座者。偈之略也。末四句。頌時至道成。可知。

△二頌請轉法輪二。一頌王子請法。二頌梵王請
法。初(準長行有三。今缺說偈讚佛。惟略頌前後二義。不曲分也)。】

「彼佛十六子皆與其眷屬(至)充我及一切。」

【初四句。頌眷屬備至。頭面下。頌王子陳請。此中上
二句。為陳請之儀。下二句。乃陳請之語。
△二梵王
請法二。一頌智佛現瑞。二頌諸天來請。初(略頌)。】

「世尊甚難值久遠時一現為覺悟羣生震動於一切。」

【難值則易於錯過。時現則人多不識。故須覺悟。覺
悟之法。非大變不能警心。故須震動。準長行更有
光照一切之義。今頌略也。
△二頌諸天來請(略頌)二。
一別頌東方。二合頌九方。初。】

「東方諸世界五百萬億國(至)受請默然坐。」


【初頌蒙光共議。略共議之語。諸梵二句。頌備供推
尋。缺備供之儀。散華二句。頌見佛興供。見佛之語
雖隱。義必有故。
請佛二句。頌正請轉法。以偈讚嘆。
準長行。應在見佛興供文中。如東方文云。世尊甚
希有。難可得值遇。具無量功德。能救護一切等是
也。佛知二句。頌默然受請。
△二合頌九方。】

「三方及四維上下亦復爾(至)轉無上法輪。」

【請法之語。乃撮略長文。九方天王之偈。約義而頌
之。頌請轉法輪竟。
△三頌受請施權(長行分二。今屬略頌不分)。】

「無量慧世尊受彼眾人請(至)汝等應當知。」

【皆從生緣有者。如無明為能生之緣而有行。行為
能生之緣而有識等。此頌流轉門也。流轉不停。輪
迴不息。故以過患稱之。教以當知者。知所以生。則
知所以滅。此頌還滅門也。
△四頌聞法保證(略頌)。】

「宣暢是法時六百萬億姟(至)不能得其邊。」

【初頌最初保證。姟大數。即萬億也。第二下。頌次後
保證。從是後者。兼第三第四。乃至方等般若等時
言也。頌智佛開權竟。
△二頌智佛顯實(長行有四今缺第二
第四分二)。一頌王子啟請。二頌時至顯實。初(略頌)。】

「時十六王子出家作沙彌(至)慧眼第一淨。」

【營從者。經營從隨。即前所將眾中。八萬億人也。皆
當成佛者。顯聞法信受。不孤佛意。頌前我等聞巳。
皆共修學之義。願得慧眼等。頌前我等志願如來
知見等義。第一淨者。以三乘皆具慧眼。惟佛為最

淨故。
△二頌時至顯實(略頌)。】

「佛知童子心宿世之所行(至)如恒河沙偈。」

【宿世所行。應屬菩薩之行。以前文有巳曾供養諸
佛。及淨修梵行義故。無量因緣。種種譬喻者。多方
訓導。乃如來誨人不倦之意。六波羅密。能到彼岸
自修也。諸神通事。能度眾生。化他也。是皆真實之
法。菩薩之道。說此應在方等般若之時。以方等般
若。雖說真實之法。菩薩之道尚屬調機護根。非同
直顯。故置分別之言凖長行云。過二萬劫。此即二
萬劫中事也。說是法華者。時至機熟會權歸實之
教。無容默故。恒河沙偈較今經最多者。隨機隨時
法無定相也。頌結緣之由竟。
△二頌結緣之事(長行
有三。今缺第二。出定讚歎)分二。一頌智佛入定。二頌王子覆講。
初(略頌)。】

「彼佛說經巳靜室入禪定一心一處坐八萬四千劫。」

【△二頌王子覆講(義頌)。】

「是諸沙彌等知佛禪未出(至)恒河沙等眾。」

【前八句。頌覆講結緣。後四句。頌結緣之眾。頌結緣
之事竟。
△三頌遠近得度(長行有四。今缺後二)二。一頌中間
不盡。二頌至今得度。初(略頌)。】

「彼佛滅度後是諸聞法者在在諸佛土常與師俱生。」

【雖曰常與師俱。有巳脫未脫。長行所謂得值四萬
億諸佛。於今不盡是也。
△二頌至今得度(略頌)。】

「是十六沙彌具足行佛道(至)漸教以佛道。」


【前四句。頌王子成佛具足行佛道者。生生世世。說
法度生。借利物以成已也。後四句。頌還度彼眾。頌
正敘因緣竟。
△二頌再明化儀三。一頌復宗引喻。
二頌正以喻明。三頌以法貼合。初。】

「我在十六數曾亦為汝說(至)甚勿懷驚懼。」

【前四句。頌施權之宗(約義追頌)。施權原為顯實。故云引
趣佛慧。後四句。頌顯實之宗(約義追頌)。顯實原依本因。
故教甚勿驚懼。
△二頌正以喻明二。一頌眾生機
感喻。二頌如來化應喻。初(義頌)。】

「譬如險惡道逈絕多毒獸(至)經五百由旬。」

【逈絕者。無人之境。喻緣左無佛應化。長出毒獸水
草者。毒獸喻邪知邪見。以彼能害正信故。水草喻
正定正慧。以彼能資解行故。餘同長行。
△二頌如
來化應喻二。一頌從實施權喻。二頌會權歸實喻。
初二。一頌從實不得喻。二頌隱實施權喻。初(義頌)。】

「時有一導師強識有智慧(至)於此欲退還。」

【初喻成道說法。強識有智等。頌前聰慧明達義也。
又心決定者。必是知通知塞。兼頌善知險道之句。
法合準知。在險濟難者。喻如來示居生死煩惱。成
道說法。長行所謂將導眾人。欲過此難是也。眾人
下。喻大教難投。義凖長行可知。
△二頌隱實施權
喻(應頌兼補頌)。】

「導師作是念此輩甚可愍(至)自謂巳得度。」

【初頌尋念方便喻。導師作是念等。應頌長文可知。

尋時思方便等。補頌餘義。當玩。當設神通力。化作
大城郭者。喻如來擬用權智。巧立權果。葢以權智
運用。隨機應變。故喻以神力。權果非真。暫接小機。
故喻以化城。舍宅喻偏空之理。葢以偏空在涅槃
之中。為法身所依。如舍宅在城郭之中。為色有所
託故。又非真無為。故以莊嚴喻之。周匝園林者。遊
樂之處。喻諸道品通明。為二乘遊戲自在之處。渠
流浴池者。澡沐之所。喻諸禪定解脫。為二乘澡沐
身心之所。重門喻三三昧門。樓閣喻阿羅漢道。阿
羅漢道。超出三界。故喻置高言。男女者。使役之屬。
喻盡智斷惑。無生智證理。為二乘所用故。又智稱
於果。故以充滿喻之。然此以上。俱屬尋念方便喻
也。即作下。頌正施權乘喻。作是化巳者。如上城郭
舍宅等。一一化現巳竟。頌前作是念巳。過三百由
旬。化作一城。慰眾勿懼等。喻如來誡勉之語。頌前
告眾人言。汝等勿怖。乃至隨意所作。諸人下。頌聞
法保證喻。義準長行可知。頌從實施權喻竟。
△二
頌會權歸實喻(義頌)。】

「導師知息巳集眾而告言(至)當共至寶所。」

【首句。頌前爾時導師。知此人眾。乃至無復疲倦。集
眾三句。頌前即滅化城。我見四句。頌前向者大城。
我所化作。汝今二句。頌前汝等去來。寶處在近。頌
正以喻明竟。
△三頌以法貼合(準長行有二。今缺後一重提前喻。惟
正以法合)復二。一頌從實施權。二頌會權歸實。初二。一

頌從實不得。二頌隱實施權。初(約義略頌)。】

「我亦復如是為一切導師(至)煩惱諸險道。」

【首二句。頌成道說法。言必成道說法。乃為導師故
也。見諸下。頌大教難投。中路懈廢者。即長行不欲
見佛。不欲親近之義。不能度生等。即長行便作是
念。佛道長遠。久苦乃成之義。
△二頌隱實施權(義頌)。】

「故以方便力為息說涅槃言汝等苦滅所作皆巳辦。」

【上二句。為機施權。下二句。許以保證。頌從實施權
竟。
△二頌會權歸實(約義廣頌)。】

「既知到涅槃皆得阿羅漢(至)引入於佛慧。」

【首二句。頌前若眾生住於二地。爾乃下八句。頌前
如來爾時。即便為說。汝等所作未辦。為佛下六句。
頌前汝所住地。近於佛慧。當觀察籌量。所得涅槃。
非真實也。末四句。頌前但是如來方便之力。於一
佛乘。分別說三。必約諸佛言者。顯佛佛道同故。之
字訓作如字。亦結合前喻之意。佛說因緣竟。】

法華指掌疏卷第三


音釋

浹
(即恊切音浹相霑徹也)。
稉糯
(上古衡切音庚下奴臥切音懦稻之不黏者名稉黏者名糯)。

㽸
(時任切音諶腹內痼病也)。
握
(乙角切音渥在外為持在內為握)。

