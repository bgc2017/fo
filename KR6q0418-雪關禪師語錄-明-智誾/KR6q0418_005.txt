










雪關禪師語錄卷之五

侍者成巒傳善錄
法孫開詗編

拈古(并評著語)

「波斯匿王問世尊曰勝義諦中有世俗諦否若言無
智不應二若言有智不應一一二之義其義如何(評曰
波斯匿王眉底著眼覷破黃面老子家風是甚麼家風打破鏡來即向汝道)佛言汝於過
去龍光佛法中曾問此義我今無說汝亦無聽無說
無聽是名一義二義(著語云果是慳)。」

【拈曰世尊意路分明舌頭太短王於龍光佛時曾
問此義雖於般若緣熟其奈佛法習氣未忘然雖
如是不因龍躍浪爭見禹門高。】

「東印度國王請二十七祖般若多羅尊者齋次王問
曰師何不轉經祖曰貧道出息不涉眾緣入息不居
陰界常轉如是經百千萬億卷(評曰出息不涉入息不居如牛拴鼻似盤
珠如斯會得經即轉轉即經甚麼處不見尊者)王乃歡喜作禮從此信入
(著語云不轉底也是經)。」

【拈曰國主請齋不是好意要與尊者算飯錢如是
經轉得妙大藏小藏都從此演出尊者非但受得
天廚妙供亦能消郤萬鎰黃金秪如萬鎰黃金作
麼生消良久云量寬福大。】

「南天竺國異見王達磨大師之親姪也初廢黜沙門
因與宗勝論義稍屈王欲擯之忽波羅提尊者至王
問曰何者是佛提曰見性是佛王曰師見性否提曰
我見佛性王曰性在何處提曰性在作用王曰是何
作用我今不見提曰今現作用王自不見王曰於我
有否提曰王若作用無有不是王若不用體亦難見
王曰若當用時幾處出現提曰若出現時當有其八
王曰其八出現當為我說波羅提即說偈曰在胎為

身處世為人在眼曰見在耳曰聞在鼻辨香在舌談
論在手執捉在足運奔遍現俱該沙界收攝在一微
塵識者知是佛性不識喚作精魂(著語云不識即是佛性識即喚作精
魂)王聞偈巳心即開悟悔謝前愆遂精勤白業護持
三寶一日因達磨大師辭遊震旦王乃涕淚交頤曰
此國何罪彼土何祥叔既有緣非吾所止惟願不忘
父母之國事畢早回王即具大舟實以眾寶躬率臣
僚送至海壖。」

【拈曰尊者善說佛性義如將傀儡線索一時抽動
王聞心即開悟便知得青布幔裏有人簡點將來
當時喚作佛性尊者面皮巳厚三尺更說八處作
用教壞人家多少男女然雖如是比一等弄精魂
手腳猶較些子。】

「梁武帝聞達磨大師從西域航海而來乃遣使齎詔
迎請師至武帝問如何是聖諦第一義師曰廓然無
聖帝曰對朕者誰師曰不識(著語云這便是祖師關)(○評曰千七伯則葛藤
從此惹起此一問答曰銅墻萬仞鐵壁千重透得者能有幾人)帝初不契後悔悟曰
見之不見逢之不逢今之古之悔之恨之朕雖一介
凡夫敢師之於後。」

【拈曰武帝是佛心天子達磨大師是踏毘盧頂上
行底人故武帝一時趁之不及後乃悔悟不是迷
逢達磨郤是賊過彎弓。】

「唐憲宗皇帝嘗詔鵝湖大義禪師入內於麟德殿論
義時有法師問鵝湖曰如何是禪湖以手點空法師
無對帝曰法師講無窮經論秪這一點尚不奈何(評曰
古今不奈何這一點底甚多且道利害在甚麼處)鵝湖一日舉順宗問尸利
禪師大地眾生如何得見性成佛利曰佛性如水中
月可見不可取因謂帝曰佛性非見必見水中月如
何攫取帝乃問曰何者是佛性對曰不離陛下所問
帝默契真宗益加欽重。」


【拈曰英明聖智一點便知信是飛龍不同跛鱉若
道不離陛下所問即是佛性鵝湖眉毛亦須倒豎
何故秪曉眼橫不知鼻直。】

「唐肅宗皇帝聞南陽忠國師道行卓冠一時敕中使
齎詔徵赴京師隆以師禮帝問師在曹谿得何法師
曰陛下還見空中一片雲麼帝曰見師曰釘釘著懸
挂著。」

【拈曰帝問曹谿心法國師分明說不出口指東畫
西天眼巳洞矚矣秪如空中這片雲釘著是挂著
是彌天纔作蓋遍界又成霖。】

「帝又問如何是十身調御師乃起立曰會麼帝曰不
會師曰與老僧過淨瓶來。」

【拈曰肅宗帝問箇十身調御太煞有佛法玄旨國
師恁麼答非惟不孤來問且有翊贊王化之功秪
如道與老僧過淨瓶意作麼生靈山付囑不似今
朝。】

「代宗皇帝問南陽忠國師曰師滅度後弟子將何所
記師曰告檀越與老僧造一所無縫塔帝曰請師塔
樣看師良久曰會麼帝曰不會師曰貧道去後有侍
者應真郤諳此事乞詔問之帝後詔耽源問前語源
良久曰聖上會麼帝曰不會源述偈曰湘之南潭之
北中有黃金充一國無影樹下合同船琉璃殿上無
知識(著語云不謬為國師侍者)(○評曰國師塔樣太鶻崙生耽源塔樣太玲瓏生且道國師底是耽
源底是)帝大悅。」

【拈曰大小國師費郤如許氣力畫箇無縫塔樣不
出乃推過侍者耽源雖則巧運磚石合成尖圓之
相不知反為七花八裂被大唐天子看破。】

「唐文宗皇帝好嗜蛤蜊一日御饌中有擘不張者帝
以其異即焚香禱之乃開見菩薩形儀梵相具足帝
遂貯以金栗檀香合覆以美錦因問群臣斯何祥也

或奏太乙山惟政禪師深明佛法博聞強記乞詔問
之帝即詔政問其事對曰物無虛應此乃啟陛下之
信心耳故契經云應以此身得度者即現此身而為
說法帝曰菩薩身巳現且未聞說法政曰陛下睹此
為常耶非常耶信耶非信耶帝曰希奇之事朕深信
焉對曰陛下巳聞說法竟(評曰許多簾前賜紫對御談玄未若政公啟人主信
心語最簡當)皇情大悅遂留政於內道場供奉咨詢法要。」

【拈曰華嚴云菩薩於一微細眾生身中示現成正
覺轉法輪度眾生入涅槃而此眾生不覺不知然
則像現蛤蜊腹中君臣歎異合國皆知且道與不
覺知是同是別具眼者試辨取看。】

「唐莊宗問興化獎禪師曰朕收中原獲得一寶秪是
無人著價(評曰輸王髻珠非強手難得)化曰請陛下寶看帝拈襆
頭帶示之化曰君王之寶誰敢酬價(著語云興化酬了也)。」

【拈曰同光帝拈起襆頭帶未免帶累興化顢頇當
時賴遇無人識者若有堪作甚麼如今還有識得
者也無金輪天子璽散粟不知名。】

「宋太宗皇帝一日幸相國寺見僧看經問曰是甚麼
經僧曰仁王經帝曰既是寡人經因甚郤在卿手裏
僧無對(雪竇禪師代云皇天無親唯德是輔)(○評曰帝通身是眼乃人王中法王也)帝擎
缽問丞相王隨曰既是大庾嶺頭提不起為甚麼郤
在朕手裏隨無對。」

【拈曰問問奇特語語超見非作家君王何以臻此
帝擎缽問丞相曰大庾嶺頭提不起為甚郤在朕
手裏代云陛下親到曹溪又云帝力何有哉。】

「仁宗皇帝嘗詔廬山大覺璉禪師入內問佛法大意
奏對稱旨賜大覺禪師之號至和中覺乞歸老山中
乃進偈曰六載皇都唱祖機兩曾金殿奉天威青山
隱去欣何得滿篋唯將御頌歸帝和偈不允仍宣論
曰山即如如體也將安歸乎既而遣使賜龍腦缽師

謝恩罷捧缽曰吾法以壞色衣以瓦鐵食此砵非法
遂焚之(評曰此缽雖焚此節不壞非師作略安能永表聖恩)中使回奏上嘉歎
不巳。」

【拈曰帝降諭云山即如如體也將安歸乎非眼光
爍破四天下不能道此語不但見徹理性亦知帝
處金屋如茆簷矣或問理如何徹曰同道方知。】

「孝宗皇帝宣問靈隱佛照光禪師釋迦佛入山修道
六年而成所成者何事對曰將謂陛下忘郤。」

【拈曰問在答處答在問處佛照老人舌頭拖地也
秪如道將謂陛下忘郤意旨如何言出齒外猶道
不知。】

「維摩詰居士住毘耶離城因示疾次(評曰滯貨不脫招人上門若非
曼殊覷破怪病難醫)世尊敕文殊領諸大弟子共維摩詰問疾
時諸菩薩各說不二法門竟文殊曰我於一切法無
言無說無示無識離諸問答是為菩薩入不二法門
於是文殊又問維摩仁者當說何等是菩薩入不二
法門維摩默然(著語云看你出不得門)文殊讚曰乃至無有語
言文字是菩薩真入不二法門。」

【拈曰維摩不二法門文殊盡其神力捶擊不開爭
奈保福猶嫌未出化門為甚如此大抵禪關無險
易繇來玄路有高低。】

「善慧傅大士翕一日披衲頂冠靸履朝見帝問是僧
耶士以手指冠帝曰是道耶士以手指靸履帝曰是
俗耶士以手指衲衣(著語云拏住了也)(○評曰大段作怪名他不得狀他不出)又
曰空手把鋤頭步行騎水牛人從橋上過橋流水不
流(著語云要得箇撩天索價博地相酬底人方會此語)又曰有物先天地無形
本寂寥能為萬象主不逐四時凋(著語云喚作物即不可)。」

【拈曰嵩頭陀勸還兜率惟度生為急不思彼樂這
老兒家愛向鬧籃裏鑽頭顯異惑眾好與三十捧
如今向甚麼處去也復拍手笑云識取明州憨布

袋。】

「張拙秀才(青五石霜諸嗣)參石霜霜問公何姓曰姓張名拙
霜曰覓巧尚不可得拙自何來公忽有省(著語云何不道拙得
巧巧得拙)乃呈偈曰光明寂照遍河沙凡聖含靈共我家
一念不生全體現六根纔動被雲遮斷除煩惱重增
病趣向真如亦是邪隨順世緣無罣礙涅槃生死等
空花。」

【拈曰好偈道也太煞道秪是不曾踏著向上關捩
恁麼道是蹋著是不曾蹋著未知有者疑著好。】

「呂巖真人字洞賓(青八黃龍機嗣)嘗遊廬山歸宗書鐘樓壁
曰一日清閒一日仙六神和合體安然丹田有寶休
尋道對境無心莫問禪(著語云問過黃龍始得)未幾道經黃龍
山值黃龍陞堂龍見意必呂公欲誘而進厲聲曰座
傍有竊法者呂毅然出問一粒粟中藏世界半升鐺
內煮山川此意如何龍指曰這守屍鬼呂曰爭奈囊
有長生不死藥龍曰饒經八萬劫終是落空亡呂薄
訝飛劍脅之劍不能入遂再拜求指歸龍詰曰半升
鐺內煮山川即不問如何是一粒粟中藏世界呂於
言下頓悟作偈曰棄郤瓢囊摵碎琴如今不戀汞中
金自從一見黃龍後始解從前錯用心龍囑令加護
(評曰呂紫巖真人云丹田有寶休尋道對境無心莫問禪及見黃龍又道始解從前錯用心今有以玄門
坐功而擬禪理者豈不錯哉)。」

【拈曰呂既悟矣龍又囑令加護此去如何但行好
事莫問前程。】

「唐裴相國休字公美(南四黃檗運嗣)游大安精舍因觀壁間
高僧真儀公曰真儀可觀高僧何在執事無對公曰
此處莫有禪者否曰近有一僧投寺執役頗似禪人
公曰可請來詢問時黃檗運禪師混跡勞侶於是執
事尋至公欣然曰休適有一問諸德吝辭今請上人
代語檗曰請相公垂問公舉前話檗朗聲曰裴休公

應諾檗曰在甚麼處(著語云解呼諾底不是高僧)公當下知旨如
獲髻珠。」

【拈曰黃檗老人善用宗門爪牙如蒼鷹攫兔見即
生擒裴相公當下悟去可謂知燈是火不覓鄰煙
要且未喫黃檗痛棒在何也不曾行鳥道終是隔
煙村。】

「崔趙公(四祖旁八徑山欽嗣)問徑山國一欽禪師曰弟子出得
家否師曰出家乃大丈夫事非將相之所能為公於
言下有省。」

【拈曰國師話甚奇特崔趙公位登樞要具將相才
非大丈夫耶乃謂其出家不得公返於言下有省
如香象渡河之勢截流徑過有獅子脫絆之威遊
行無畏勇哉丈夫見超言外可謂真出家者矣出
家且置或問如何是大丈夫事別有超方眼還他
過量人。】

「宣州刺史陸亙(南三南泉願嗣)問南泉禪師曰肇法師也甚
奇怪解道天地與我同根萬物與我一體泉指牡丹
曰大夫時人見此一株花如夢相似陸罔測。」

【拈曰天地同根萬物一體此語平常元無奇怪陸
大夫作奇怪想遂有此問南泉老人道時人見此
一株花如夢相似郤甚奇怪陸大夫翻作平常會
去雪關與麼批判且道是奇怪是平常向這裏揀
辨得出許伊親見南泉。】

「睦州陳尚書操(南五睦州陳尊宿嗣)齋次拈起餬餅問僧江西
湖南還有這箇麼曰適來喫箇甚麼公曰敲鐘謝響
(著語云收鞭太速)。」

【拈曰這僧俊鶻沖霄到也快便怎奈末上遭他網
子秪如道敲鐘謝響又作麼生對他合云草賊大
敗。】

「又齋僧次躬自行餅一僧展手擬接公郤縮手僧無

語公曰果然果然(著語云公心太險)問僧有箇事與上座商
量得麼曰合取狗口公自摑口曰某甲罪過僧曰知
過必改公曰就闍黎乞取口喫飯得麼(著語云好贏頭)。」

【拈曰陳尚書之機辯峻比雲門辣似睦州蓋從二
師處得來故縱奪臨時殺活自在真宗門入作所
以下刃最緊也還識尚書麼電火難追影風雲莫
辨真。】

「白侍郎居易(南三佛光滿嗣)守杭州日聞鳥窠林禪師居秦
望山躬往謁焉因問如何是佛法大意窠曰諸惡莫
作眾善奉行公曰三歲孩兒也解恁麼道窠曰三歲
孩兒雖道得八十老人行不得公作禮而退(著語云鳥窠不
是善心人)。」

【拈曰諸惡莫作眾善奉行此佛法大意非但白太
傅佩為至訓千古之下飲人以甘露也然雖如是
知恩者少負恩者多。】

「韓文公退之(青三大顛通嗣)謫潮州日聞大顛禪師道風遠
著因往謁之問曰和尚春秋高多少師提起數珠示
云會麼公曰不會師曰晝夜一百八公罔措遂回次
日仍至寺門見首座便舉前話問意旨如何座乃扣
齒三下及見顛仍前問顛亦扣齒三下公曰信知佛
法無兩般顛曰何以見得公曰適來問首座亦如是
顛遂喚首座問適來是汝如此袛對否座曰是顛便
打趁出院。」

【拈曰首座眼親顛師手快未免被文公勘破雖然
還知大顛打首座意麼翻雲全在我覆雨更繇誰。】

「公一日詣顛請曰弟子軍州事繁佛法省要處乞師
一句顛良久公罔措時三平為侍者乃敲禪床三下
顛曰作麼平曰先以定動後以智拔公有省乃曰和
尚門風高峻弟子於侍者邊得箇入處。」

【拈曰大顛吹無孔篴打不響鼓雪曲難酬賞音誰

與三平善能承虛接響略通一線不然文公了無
入處且道如何是文公入處穿林雖有徑轉盻更
登峰。】

「公一日問禪者云承聞講得肇論是否答曰是公曰
肇有四不遷是否曰是公遂將茶盞撲破云這箇是
遷不遷禪者無對(評曰得底人雖譏呵怒罵皆為佛事然則排斥詆毀豈亦公善為佛
事者耶昔程明道先生嘗遊嶺南因至潮州訪公與大顛師往來問道書凡二十四封及留衣事有遺亭
在焉乃作詩曰昌黎文字如山斗原道深排佛老非不識大顛何似者數書珍重更留衣蓋詩之意疑公
初惑而後信也今人學韓排佛無乃為文公所惑乎)。」

【拈曰文公撲破茶盞論遷不遷不惟勘破禪者且
能勘破肇公且道勘破在甚麼處咄無汝著眼處。】

「鼎州李刺史翱(青三藥山儼嗣)嚮藥山玄化屢請不赴乃躬
謁之山執經卷不顧李性福急乃曰見面不如聞名
拂袖便出山曰太守何得貴耳賤目李回拱謝問曰
如何是道山以手指上下曰會麼李曰不會山曰雲
在青天水在缾(著語曰言端語的)李欣愜作禮遂述偈曰鍊
得身形似鶴形千株松下兩函經我來問道無餘說
雲在青天水在缾又問如何是戒定慧山曰貧道無
此閑家具李莫測玄旨山曰欲得保任此事直須向
高高山頂立深深水底行閨閣中物捨不得便為滲
漏。」

【拈曰見面不如聞名拂袖而去貴耳何得賤目驀
鼻牽回藥山之妙用如此豈不令人捷悟哉秪如
道閨閣中物捨不得便為滲漏此是煉石補天手
法語尤絕妙秪如當時李公道滲漏亦不惡還契
他藥山意麼具眼底試緇素看。】

「襄州王常侍敬初(南四為山祐嗣)視事次米胡和尚至公乃
舉筆示之米曰還判得虛空麼公擲筆入宅更不復
出米致疑明日憑鼓山供養主入探其意米亦隨至
潛立罘罳間偵伺供養主纔坐問曰昨日米和尚有

甚言句便不相見公曰師子咬人韓盧逐塊米遽出
朗笑曰我會也我會也公曰會即不無你試道看米
曰請常侍舉公乃豎起一隻箸米曰這野狐精(評曰米胡
也是奇衲子不因失節那能拔本)公曰這漢徹也(著語云常侍徹也未)。」

【拈曰王常侍可謂鐵眼銅睛不但令米胡致疑亦
疑殺天下人雖然當時也草草放過待米胡道這
野狐精復抽身便入何故要教伊疑箇徹底。】

「太傅王延彬(青七長慶稜嗣)到招慶煎茶朗上座與明招把
銚忽翻茶銚公問茶罏下是甚麼朗曰捧罏神公曰
為甚麼翻郤茶朗曰事官千日失在一朝公拂衲便
出(評曰王太傅如秤衡上星兒斤兩分明秤得天下衲僧也簡點將來大似白拈賊巳被長慶明招二
師捉敗且道捉敗在甚麼處)明招曰朗上座喫郤招慶飯了郤向
外邊打野梩朗曰上座作麼生招曰非人得其便(著語
云不識明招)。」

【拈云朗上座也是招慶寺裏僧若不向外打野梩
爭顯太傅門戶崇高明招家風闊大然雖如是非
人得其便知他是甚麼心行道出這般語來。】

「宋楊文公億字大年(南十廣慧璉嗣)因微恙問環大師曰某
今日忽違和大師慈悲如何醫療環曰丁香湯一碗
公便作吐勢環曰恩愛成煩惱環為煎藥次公叫曰
有賊環下藥於公前叉手側立公瞠目視之曰少叢
林漢環拂袖而出又一日問曰某四大將欲離散大
師如何相救環乃搥胸三下公曰賴遇作家環曰幾
年學禪道俗氣也不除公曰禍不單行環作噓噓聲
(著語云死也快活)。」

【拈曰文公與環師病中問答法戰可觀今人稍有
恙即手忙腳亂況臨終之頃大作佛事視生死如
遊戲者乎蓋靈符在手與奪自繇閻老子生他不
得死他不得然雖與麼道畢竟生死兩字是有耶
無耶請過關者道一句看。】


「丞相王公隨(南九首山念嗣)嘗謁首山念禪師得言外之旨
自爾履踐深明大法臨終書偈曰畫堂燈巳滅彈指
向誰說去住本尋常春風掃殘雪。」

【拈曰此偈乾淨輕快春風掃殘雪不知者錯作詩
會便昧郤此老從親踐實履中來化境語也且道
雪消日出又作麼生自代云滿。】

「駙馬都尉李遵勗(南十谷隱聰嗣)一日慈明禪師來謁公閱
刺使童子問曰道得即與上座相見明曰今日持來
相看又令童子曰碑文刊白字當道種青松明曰不
因今日節餘日定難逢童又出曰都尉言與麼則與
上座相見去也明曰腳頭腳底公乃出坐定問曰我
聞西河有金毛師子是否明曰甚麼處得這消息公
便喝明曰野干鳴公又喝明曰恰是公大笑遂為道
交往來甚暱焉。」

【拈曰慈明與都尉作家相見不妨干戈略設一任
禮樂相酬互換主賓風流落草譬善謔浪者不為
虐耳秪如道師子吼野干鳴還有同別否請分彼
此看。】

「高太傅世則字仲貽(青十二芙蓉楷嗣)初參芙蓉楷禪師蓉
令去其所重扣巳而參一日忽造微密呈偈曰懸崖
撒手任縱橫大地虛空自坦平照壑輝巖不借月菴
頭別有一簾明。」

【拈曰此老所詣處坦夷明白可謂山河大地不礙
眼光若要擺手過漳江更須撤郤簾兒相見始得
假如相見時如何家庭纔轉步道路又分攜。】

「洪州許刺史式(青十洞山聰嗣)一日與泐潭澄上藍溥坐次
潭問聞郎中道夜坐連雲石春栽帶雨松當時答洞
山甚麼話公曰今日放衙早潭曰聞答泗州大聖在
楊州出現底是否公曰別點茶來潭曰名不虛傳公
曰和尚早晚回山潭曰今日被上藍覷破藍便喝潭

曰須是你始得公曰不奈船何打破戽斗(評曰一隊樂神從乾
闥婆城來光影自別)。」

【拈曰賊來相趁客來相待一箇引玉拋磚一箇埋
兵掉鬥無端殃及上藍真箇是不奈船何打破戽
斗要識三大老面目麼琵琶隨手撥簫鼓應時鳴。】

「節使李端愿(南十一金山穎嗣)參達觀穎禪師問曰天堂地
獄畢竟是有是無請師明說觀曰諸佛向無中說有
眼見空花太尉就有裏尋無手摣水月堪笑眼前見
牢獄不避心外聞天堂欲生殊不知欣怖在心善惡
成境太尉但了自心自然不惑公曰心如何了觀曰
善惡都莫思量公曰不思量後心歸何所觀曰且請
太尉歸宅公曰秪如人死後心歸何所觀曰未知生
焉知死公曰生則某巳知之觀曰生從何來公罔措
觀起揕其胸曰秪在這裏更擬思量箇甚麼公曰會
得也觀曰作麼生會公曰秪知貪程不覺蹉路觀拓
開曰百年一夢今朝方省(評曰觀師問公生從何來公罔措及乎揕胸一拶當
下知歸此段公案與季路問死相似惜乎不遇觀師終作問津之客悲夫)。」

【拈曰達觀老人此一番開示直捷簡當李節使拼
郤性命不顧危亡如老鼠被貓兒追到牛角裏是
盡頭去處忽悟云秪知貪程不覺蹉路可謂踏破
草鞋時節也且道悟後如何行人猶在青山外。】

「楊禮部傑號無為(青十一天衣懷嗣)晚從天衣懷禪師遊衣
每引老龐機語令研究後奉祠泰山一日雞鳴睹日
如盤湧忽大悟乃別有男不婚有女不嫁之偈曰男
大須婚女長須嫁討甚閒工夫說甚無生話書以寄
衣衣稱善(著語云將謂公是箇俗漢)有辭世偈曰無一可戀無一
可捨太虛之中之乎者也將錯就錯西方極樂(評曰辭世
偈如黃絹幼婦使楊修見便知妙耳)。」

【拈曰公因參老龐機緣得入乃別其偈曰男大須
婚女長須嫁其悟門超曠不讓老龐真徹底人也

秪如西方極樂國中還著得此老麼自代云將錯
就錯。】

「學士蘇子瞻軾號東坡(南十三東林總嗣)東林與照覺總禪
師論無情話有省黎明以偈獻曰谿聲便是廣長舌
山色無非清淨身夜來八萬四千偈他日如何舉似
人(著語云要舉似人作麼)(○評曰公自悟前身是戒禪師再來其省發後凡遊戲翰墨皆法喜禪悅得
文字般若之妙如風行水面春在花枝不可以即離擬之耳)後過金山有寫公照
容者公戲題曰心似巳灰之木身如不繫之舟問汝
生平功業黃州惠州瓊州(著語云熟處難忘)。」

【拈曰坡公面目他人描寫不出其題自像二十餘
字可謂無斧鑿痕有金石聲瀟灑之極也秪如身
歷三州畢竟是何功業咄問取戒闍黎。】

「太史黃山谷庭堅(南十三黃龍心嗣)參晦堂禪師乞指徑捷
處堂曰秪如仲尼道吾無隱乎爾太史如何理論公
擬對堂曰不是不是公迷悶不巳一日侍堂山行次
時巖桂盛放堂曰聞木樨花香麼公曰聞堂曰吾無
隱乎爾公釋然即拜之曰和尚得恁麼老婆心切堂
笑曰秪要公到家耳。」

【拈云吾無隱乎爾桂子月中落天香雲外飄山谷
不遇晦堂鼻孔搊他不住雖然爭奈腳跟紅線猶
未斷在何也路頭纔撞入關鎖轉難通。】

「公因謁黃龍死心新禪師龍問曰新長老死學士死
燒作兩堆灰向甚麼處相見公無語(著語云何不道何處不相見)。

龍曰晦堂處參得底使未著在後謫官黔南忽有省
乃曰尋常被天下老和尚謾了多少惟有死心道人
不肯(著語云因甚不肯)可謂真實相為也。」

【拈曰鐵面去皮晦堂拆肉死心又敲骨出髓矣山
谷始得疑情盡命根斷若到山僧者裏且立一邊
著何故鐵壁從渠透銀山更要通。】

「夏英公竦字子喬(南十谷隱聰嗣)偶上藍溥禪師至公問百

骸潰散時那箇是長老自家底藍曰前月二十日離
靳陽公休去藍郤問百骸潰散時那箇是相公自家
底公便喝藍曰喝則不無畢竟那箇是相公自家底
公對以偈曰休認風前第一機太虛何處著思惟山
僧若要通消息萬里無雲月上時藍曰也是弄精魂。」

【拈曰追狡兔于三窟窮獵人之能忘全牛於遊刃
呈庖丁之技此一則問答如官馬相踏英公不遇
上藍洎合放過或有問如何是你自家底郤喚云
諾免得干戈相待。】

「富鄭公弼字彥國(青十三投子顒嗣)聞顒禪師主投子法席
冠淮甸因往質所疑會顒師為眾登座見其顧視如
象王迴旋公微有得因執弟子禮趨函丈命侍者請
為入室顒見即曰相公巳入來弼猶在外公聞汗流
浹背即大悟(評曰富鄭公因清獻公激勵靈機頓發遂夤緣入顒師之室諺云賊無種相鼓
籠以同類化同事其利在反掌之間故此道得師友策發則易不得師友策發則難唐宋得理者最多皆
藉此因緣力也可不信哉)。」

【拈曰顒師道相公巳入來弼猶在外公出一身白
汗遂悟入且道伊悟底是一箇是兩箇。】

「胡文定公安國字康侯(南十五上封秀嗣)依上封秀禪師得
言外之旨時遊藥山有禪人舉南泉斬貓話問公公
以偈答曰手握乾坤殺活機縱橫施設在臨時玉(或作
兩)堂兔馬非龍象大用堂堂總不知。」

【拈曰此偈頌斬貓公案恰當甚好更須親見南泉
老人始得何故機雖明殺活理要徹巖廊。】

「參政蘇公轍字子由(南十三上藍順嗣)上藍順禪師與其父
文安先生有契因往訪焉順示搐鼻因緣俄而有省
作偈呈曰中年聞道覺前非邂逅相逢老順師搐鼻
徑參真面目掉頭不受別鈴鎚枯藤破衲公何事白
酒青鹽我是誰慚媿東軒殘月上一杯甘露滑如飴。」

【拈曰坡公謂子由不好作禪語及有省便吐辭不

同怪哉掉頭不受別鈴鎚此語雖長公可遜一步
然徹底處直須格外明機不在言中取則。】

「寺丞戴公中孚(南十四黃龍清嗣)咨扣靈源一日有省以偈
呈清禪師曰查冥源底全機處一片心花露印紋知
是幾生曾供養時時微笑動香雲。」

【拈白窮源見底燦露一片心花微笑破顏知是多
生供養果然穩當頭尾完全若要撒得開捏得聚
須更窮盡變化始得。】

「樞密吳公居厚(南十五圓通旻嗣)擁節歸鍾陵謁圓通旻禪
師曰某頃赴省試過此因問前住訥老透關底事如
何訥曰且去做官不覺五十餘年旻曰曾明得透關
底事麼公曰八次經過常存此念然未甚脫灑旻度
扇與之曰請使扇公即揮扇旻曰有甚不脫灑處公
忽有省曰便請末後句旻乃揮扇兩下公曰親切親
切旻曰吉獠舌頭三千里(評曰透關事一蹉過便五十餘年爭奈不努力何令
人不肯留意不知蹉過又是幾生可惜許)。」

【拈曰圓通若無後語未免鈍置吳公秪向揮扇處
弄精魂有甚了期秪如道吉獠舌頭三千里是何
意旨。】

「左丞范公沖字致虛(南十五圓通旻嗣)繇翰苑守豫章過玄
通謁旻禪師茶罷曰某行將老矣墮在金紫行中去
此事稍遠通呼內翰公應諾通曰何遠之有公躍然
曰乞師再垂指誨通曰此去洪都有四程公佇思通
曰見即便見擬思即差公乃豁然有省。」

【拈曰圓通老人囊中有妙藥能起死回生在頃刻
左丞雖於此省入去此事不遠爭奈鄉音猶易識
家國尚茫然。】

「提刑郭公祥正字功甫(南十三白雲端嗣)謁白雲端禪師雲
上堂曰夜來枕上作得箇山頌謝郭居士廬山二十
年之舊乃曰上大人丘乙巳化三千七十士爾小生

八九子隹作仁可知禮也公切疑後聞小兒誦之忽
有省以書報雲雲以偈答曰藏身不用縮頭歛跡何
須收腳金烏夜半遼天玉兔趁他不著(著語云捉下了也)一
日至雲居請佛印禪師陞座公拈香曰覺地相逢一
何早鶻臭布衫今脫了要識雲居一句玄珍重後園
驢喫草召大眾曰此一瓣香熏天炙地去也印曰今
日不著便被這漢當面塗糊便打(評曰此老古怪也解如此拈弄不是
雲居幾乎遭他一場糊塗)乃曰謝公千里來相訪共話東山竹徑
深借與一龍騎出洞若逢天旱便為霖擲拄杖下座
公拜起印曰收得龍麼公曰巳在這裏印曰作麼生
騎公擺手作舞便行印撫掌曰秪有這漢較些子。」

【拈曰白雲頌子絕妙上大人也使他悟去可謂牛
溲馬渤都是良藥秪貴在醫家善用耳郭公與佛
印酬唱大好一場曲調悟底與悟底人相見果然
不同且道如何不同好手手中呈好手紅心心裏
中紅心。】

「樞密徐公俯字師川(南十五昭覺勤嗣)丁父憂念無以報罔
極請靈源陞座說法源曰諸仁者秪如龍圖平日讀
萬卷書如水傳器涓滴不差且道尋常著在甚麼處
而今捨識之後這著萬卷書底又卻向甚麼處著公
聞之灑然有得遂曰吾無憾矣(評曰靈源可謂善說法要不但令龍圖脫
死抑又使樞密回生其般若靈驗若此)源下座問曰學士適來見箇甚
麼便恁麼道公曰若有所見則鈍置和尚去也源曰
恁麼則老僧不如公曰和尚是何心行源大笑(著語云一
腳踏到底)尋參圓悟悟亦喜其見地超邁一日至書記寮
指悟頂相曰這老漢腳跟猶未點地在悟曰甕裏何
曾走郤鱉公曰且喜老漢腳跟點地悟曰莫謗他好
公休去(著語云此公知休即得)。」

【拈曰果然超邁不然圓悟腳跟未易許他摸著復
笑云摸著也防後患。】


「郡王趙令衿字表之(南十五昭覺勤嗣)圓悟禪師居甌阜公
欣然就其罏錘悟不少假公固請悟曰此事要得相
應直須是死一回始得(著語云今人怕死水裏浸殺者多)公默契嘗
自疏之其略曰家貧遭劫誰知盡底不存空屋無人
幾度賊來亦打悟囑令加護。」

【拈曰公既有省又囑令加護意作麼生欲窮千里
目更上幾層樓。】

「侍郎李彌遜號普現(南十五昭覺勤嗣)參圓悟禪師一日早
朝至天津橋馬躍忽有省通身汗流直造天寧適悟
出門遙見便喚曰居士且喜大事了畢公曰和尚眼
花作甚麼悟便喝公亦喝於是機鋒迅速忽一日示
微恙遽索湯沐浴畢遂趺坐作偈曰謾說從來牧護
今日分明呈露虛空拶倒須彌說甚向上一路擲筆
而逝。」

【拈曰此公了事快當非全機領荷安能當圓悟老
人神鋒八面耶臨行一偈真箇得來去自繇從來
牧護非無蘊藉工夫貴有化手也。】

「尚書莫公將字少虛(南十五大隨靜嗣)因宦西蜀謁南堂靜
禪師咨決心要堂使其向好處提撕無所入適如廁
忽聞穢氣甚急以手掩鼻遂有省徹見南堂相為乃
呈偈曰從來姿韻愛風流幾笑時人向外求萬別千
差無覓處得來元在鼻尖頭堂印之。」

【拈曰尚書雖是苦心造到簡點將來猶帶些穢氣
在何故為他向廁坑頭著到。】

「給事馮公楫號濟川(南十五龍門遠嗣)參大慧杲禪師因坐
夏徑山榜其室曰不動軒發明大理慧以偈印之曰
梵語唐言打成一塊士哉俗人得此三昧(評曰此公如衲僧家
行履躍浪神魚非業網可罩不然何易入此三昧乎)自題其像曰公事之餘喜
坐禪未嘗將脅到床眠雖然現出宰官相長老之名
四海傳。」


【拈曰公遊妙喜之門所見固自超皁其像贊乃一
首行狀亦可窺古人居官參究如此用心真示現
於簪紱者也且道他公事極忙又喜坐禪是忙裏
偷閒是將勤補拙咄莫寐語好。】

「龍圖王公肅字觀復(南十五大隨靜嗣)留昭覺日聞開靜板
聲有省復謁南堂靜禪師問曰某有箇見處纔被人
問卻開口不得未審過在甚處堂曰過在有箇見處
堂郤問朝旆幾時到任公曰去年八月四日堂曰自
按察幾時離衙公曰前月二十堂曰為甚麼道開口
不得公乃契悟。」

【拈曰王龍圖自道有箇見處纔被人問郤開口不
得南堂如畫龍點睛令其乘霧飛去公忽有省便
開得大口雖然你還合得口麼若合不得口是禍
門。】

「侍郎張公九成號無垢(南十六大慧果嗣)謁大慧杲禪師與
馮給事諸公議格物慧曰公秪知有格物而不知有
物格公茫然慧大笑公曰師能開諭乎慧曰不見小
說載唐人有與安祿山謀叛者其人先為閬守有畫
像在焉明皇幸蜀見之怒令侍臣以劍擊其像首時
閬守居陜西首忽墮地公聞頓領深旨題不動軒壁
曰子韶格物妙喜物格欲識一貫兩箇五百慧乃印
可。」

【拈曰千箇萬箇總作格物解若論物格曾家老子
恐亦未夢見在無垢居士於此悟入郤曉得一貫
是兩箇五伯且道恁麼語是格物是物格於此辨
得決知造飯是米打麵是麥。】

「公設心六度不為子孫計因取華嚴善知識日供其
二回食以飯緇流又嘗供十六大天而諸位茶杯悉
變為乳書偈曰稽首十方佛法僧稽首一切護法天
我今供養三寶天如海一滴牛一毛有何妙術能感

格試借意識為汝說我心與佛天無異一塵纔起天
地隔倘或塵銷覺圓淨是故佛天來降臨我欲供佛
佛即現我欲供天天亦現佛子若或生狐疑試問此
乳何處來狐疑即塵塵即疑終與佛天不相似我今
為汝掃狐疑如湯沃雪火銷冰汝今微有疑與惑鷂
子便到新羅國。」

【拈曰茶杯變乳可見公格物而且格天若乃供佛
佛現供天天現則格字又是一道靈符無不感召
矣雖然與麼道箇中存格想乳復變為茶。】

「丞相張公商英字天覺(南十四兜率悅嗣)一日謂大慧曰余
閱雪竇拈古至百丈再參馬祖因緣曰大冶精金應
無變色投卷歎曰審如是臨濟豈得有今日耶遂作
一頌曰馬師一喝大雄峰深入髑髏三日聾黃檗聞
之驚吐舌江西從此立宗風諸方往往少知余者師
自江西法窟來必辨優劣試為老夫言之大慧曰居
士見處與真淨死心合公曰何謂也大慧舉真淨頌
曰客情步步隨人轉有大威光不能現突然一喝雙
耳聾那吒眼開黃檗面死心拈曰雲巖要問雪竇既
是大冶精金應無變色為甚麼郤三日耳聾諸人要
知麼從前汗馬無人識秪要重論蓋代功公撫几曰
不因公語怎見得真淨死心用處若非二大老難顯
雪竇馬師爾。」

【拈云雪竇拈無盡頌一彩兩賽不識者謂無盡具
翻騰手段雪竇不如殊不知無盡秪頌得耳聾吐
舌要見百丈黃檗則易要與馬祖相見還須雪竇
老人始得秪如恁麼道是扶無盡扶雪竇作家宗
師請定當看。】

「參政錢端禮號松窗(南十六護國元嗣)淳熙冬簡堂住平田
遂與往來丁酉秋微恙修書召堂及國清瑞巖主僧
訣別言笑移時即書曰浮世虛幻本無去來四大五

蘊必歸終盡雖佛祖具大威德力亦不能免這一著
子天下老和尚一切善知識還有跳得過者無蓋為
地水火風因緣和合暫時湊泊不可錯認為巳有大
丈夫磊磊落落當用處把定立處皆真順風使帆上
下水皆可因齋慶讚去留自在此是上來諸聖開大
解脫一路涅槃門本來清淨空寂境界無為之大道
也今吾如是豈不快哉塵勞外緣一時掃盡荷諸山
垂顧咸願證明伏惟珍重置筆顧堂曰某坐去好臥
去好堂曰相公去便了理會甚坐與臥耶公笑曰法
兄當為祖道自愛遂歛目而逝(評曰透出重圍坐斷絕頂故有一味平實
受用真得解脫自在也)。」

【拈曰此一篇遺書可見公生平履踐明白其得力
處臨生死去來談笑自若如門開相似禪不負人
如此秪如簡堂道相公去便了未審教渠向甚處
去公遂歛目而逝且道是去耶不去耶明眼人必
有甄別。】

「知府葛公剡號信齋(南十六靈隱遠嗣)謁佛海慧禪師請示
非心非佛之旨海以偈發揮公遂豁然頓明乃呈頌
曰非心非佛亦非物五鳳樓前山突兀艷陽影裏倒
翻身野狐跳入金毛窟海曰居士見處止可入佛境
界入魔境界猶未得在公請益海曰何不道金毛跳
人野狐窟(著語云此窟何如彼窟)(○評曰佛海老人有旋天關迴地軸之手一撥便轉其妙如
此)公乃痛領。」

【拈曰葛使君順水推船佛慧老逆風把柁意有抑
揚理無勝負然輕輕掉轉渠頭便覺通身慶快非
句中定有優劣也秪如魔佛不到處是野狐是獅
子自代云且饒過一喝。】

「潘待制良貴字義榮(南十六佛燈珣嗣)參佛燈珣禪師問南
泉斬貓兒話求開發燈曰你秪管理會別人家貓兒
不知走郤自家狗子公於言下如醉忽醒(評曰佛燈舌是金錍

刮卻千古人翳膜真格言也)燈曰不易公到此一步更須知有向
上事始得如今士大夫說禪道秪依著義理便快活
大率似將錢買油餈喫了便不饑其餘便道是瞞他
亦可笑也公唯唯。」

【拈曰理會別人貓兒走郤自家狗子箇箇都是如
此潘待制且喜免得過秪是不知有向上事且道
如何是向上事咄參箇頭正尾正始得。】

「參政李公邴字漢老(南十六大慧杲嗣)醉心祖道有年聞大
慧排默照邪禪疑怒相半及見慧示眾舉趙州庭柏
垂語曰庭前柏樹子今日從新舉打破趙州關特地
尋言語既是打破趙州關因甚麼特地尋言語當初
秪道茆長短燒了方知地不平公領悟謂慧曰無老
師後語幾乎錯過(著語云引賊過界)後以書咨決曰某近扣
籌室承蒙擊發蒙滯忽有省入顧惟根識暗鈍平生
學解盡落情見一取一捨如衣壞絮行荊棘中適自
纏繞今一笑頓釋所疑欣幸可量非大宗匠委曲垂
慈何以致此自到城中著衣喫飯抱子弄孫色色仍
舊既無拘執之情亦不作奇特之想其餘夙習舊障
亦稍輕微臨行叮囑之語不敢忘也重念始得入門
而大法未明應機接物觸事未能無礙更望有以提
誨使卒有所至庶無玷於法席矣(評曰禪人履踐明白曉得自家屋中
事便知此書下落處)又書曰某自驗者三事無逆順隨緣即應
不留胸中二宿習濃厚不加排遣自爾輕微三古人
公案舊所茫然時復瞥地此非自昧者前書大法未
明之語恐得少為足當擴而充之豈別求勝解也淨
勝現流理則不無敢不銘佩(又曰此三種可以驗巳驗人參學者不可泛視)。」

【拈曰李漢老此書敘其生平悟繇所供是實至云
穿衣喫飯抱子弄孫色色仍舊既無拘執之情亦
不作奇特之想是此老腳踏實地處未得理者切
忌效顰添醜也恁麼道是把定是放行咦若無舟

一粒難點銕成金。】

「博學劉彥修字子羽(南十六大慧杲嗣)出知永嘉問道於大
慧禪師慧曰僧問趙州狗子還有佛性也無趙州道
無但恁麼看公後乃於柏樹子上發明有頌曰趙州
柏樹太無端境上追尋也大難處處綠楊堪繫馬家
家有路透長安。」

【拈曰這老子也奇怪秪教他看箇柏樹子郤到又
曉得長安路作麼生是長安路曰平分八字行直
打之遶走。】

「凌行婆不知何許人因參浮盃和尚問曰盡力道不
得底句分付阿誰盃曰浮盃無剩語婆曰未到浮盃
不妨疑著盃曰別有長處不妨拈出婆歛手哭曰蒼
天中更添冤苦盃無語婆曰語不知偏正理不識倒
邪為人則禍生(著語云剜睛剔髓)(○評曰舌劍唇鎗難為敵手)後有僧舉似
南泉泉曰苦哉浮盃被這老婆摧折一上婆後聞笑
曰王老師猶少機關在澄一禪客逢見行婆便問曰
怎生是南泉猶少機關在婆乃哭曰可悲可痛一罔
措婆曰會麼一合掌而立婆曰伎死禪和如麻似粟
一舉似趙州州曰我若見這老婆問教口啞一曰未
審和尚怎生問他州便打一曰為甚麼郤打某甲州
曰似這伎死漢不打更待何時連打幾棒婆聞郤曰
趙州合喫婆手裏棒後僧舉似趙州州哭曰可悲可
痛婆聞此語合掌歎曰趙州眼光爍破四天下州令
僧問如何是趙州眼婆乃豎起拳僧回舉似趙州州
作偈曰當機覿面提覿面當機疾報汝凌行婆哭聲
何得失婆以偈答曰哭聲師巳曉巳曉復誰知當時
摩竭國幾喪目前機(著語云大似戰將不勝不休)。」

【拈曰凌行婆具超方作略語句驚人雖趙州古佛
亦讓他一籌諸尊宿盡奈伊不何倒被浮老人不
動干戈捉敗這老魔魅也且道何人為證乃以手

搥胸曰蒼天。】

「龐道婆入鹿門寺設齋維那請意旨婆拈梳子插向
髻後曰回向了也便出去(著語云喫他齋也難消)。」

【拈曰不謬為龐公道伴。】

「溫州陳道婆嘗遍扣諸方名宿後於長老山淨和尚
語下發明有偈曰高坡平頂上盡是採樵翁人人盡
懷刀斧意不見山花映水紅(評曰語脈難通)。」

【拈曰到是過量人。】

「一婆子供養一菴主經二十年常令一二八女子送
飯給侍一日令女子抱定曰正恁麼時如何主曰枯
木倚寒巖三冬無暖氣女子舉似婆婆曰我二十年
秪供養得箇俗漢遂遣出燒郤菴(評曰閻老算飯錢未必如婆子利害)。」

【拈曰婆子燒菴郤與阿師添些光彩阿師被趁倒
會勘破婆子家風且道在甚麼處勘破婆子遂合
掌云謝供養。】

「靈照女因丹霞天然禪師訪龐居士適到門逢靈照
問曰居士在否女子放下菜籃歛手而立霞又問女
子提起菜籃便行霞遂回居士歸女子舉似前話士
曰丹霞在麼女子曰去也士云赤土塗牛妳(評曰丹霞靈照
都被龐公蓋郤)。」

【拈曰龐公若無後語幾乎被靈照女喪郤家風秪
如道赤土塗牛妳意作麼生不教蜂蝶誤錯認隔
牆花。】

「一婆子令人送錢與趙州諗禪師請轉藏州下禪床
遶匝云轉藏經巳竟婆聞云比來請轉全藏如何秪
轉得半藏(著語云那半藏趙州也未曾轉)。」

【拈曰婆子送錢轉經起動高年老宿趙州下床遶
匝不孤施主好心分明全藏掀翻郤道秪轉得一
半且道那半藏落在何處任從黃葉落不與止啼
錢(巳上五人未詳承嗣)。】


「俞道婆(南十四瑯琊起嗣)凡見僧至則曰兒兒僧擬議即掩
門佛燈珣禪師往勘之婆見如前問珣曰爺在甚麼
處婆轉身拜露柱珣即蹋倒曰將謂有多少奇特便
出婆蹶起曰兒兒惜你則箇(著語云輸得去贏得來)燈竟不顧。」

【拈曰佛燈打入魔隊來也不是翻身便出幾乎被
妖霾毒霧罩郤這婆子蹋倒蹶起手腳穩便可謂
造次顛沛俱不失妙雖然也秪是老婆禪。】

「池州南泉普願禪師(南二百丈海嗣)陸亙大夫問師曰古人
瓶中養一鵝鵝漸長大出瓶不得如今不得毀瓶不
得損鵝和尚作麼生出得師召大夫陸應諾師曰出
也陸從此開解。」

【拈曰陸大夫缾鵝設問甚是巧妙若不遇王老師
未免缾破鵝飛傷了自巳性命且道喚出後如何
萬里鵬同遠千年鶴共飛。】

「撫州曹山慧霞禪師(青六曹山寂嗣)僧問四山相逼時如何
師曰曹山在裏許曰還求出也無師曰在裏許即求
出。」

【拈云潦倒曹山被者僧拶得立地尿出。】

「舒州白雲守端禪師(南十二楊岐會嗣)提刑郭公一日謁師
師問牛醇乎公曰醇矣師遽厲聲叱之公拱而立師
曰醇乎醇乎於是為公陞堂曰牛來山中水足艸足
牛出山去東觸西觸。」

【拈曰郭公水牯牛醇則醇矣惜乎欠些頭角當時
待白雲厲聲叱時便好拽下座痛與一頓。】

「婺州智者法銓禪師(青十三長蘆信嗣)上堂要扣玄關須是
有節操極慷慨斬得釘截得銕硬剝剝地漢始得若
是畏刀避箭碌碌之徒看即有分以拂子擊禪床下
座。」

【拈云智者恁麼道緊似鐵箍秪見一邊則固然如
今諸方在者裏作麼生始得與此老別出一頭地

良久云坐斷兩邊中不立還他過量越情人。】

「明州天童宗玨禪師(青十四長蘆了嗣)僧問如何是道師曰
十字街頭休斫額。」

【拈云天童老漢向當陽指出八達康莊人人可得
而履固稱作者然猶未是衲僧痛快或有問山僧
如何是道便與劈面掌云誰教你艸窠裏走出去。】



雪關禪師語錄卷之五終


