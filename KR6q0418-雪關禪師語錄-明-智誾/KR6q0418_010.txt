










雪關禪師語錄卷之十
門人成巒錄
法孫開詗編

尺牘

答杭州黃海岸司理(附來書)

博山缽袋子久付堂頭今虎林大眾跂望法雨正
恐一腳踏破洞水逆流耳無齒大蟲攔街打坐應
有不惜身命漢子奪郤項下金鈴也萬象渴仰惟
飛錫蚤臨莫道我無佛法與人便閉門打睡也菲
儀修候併錄存。

三家村裏唱幾句蠻歌野曲若推向十字街頭便露
出杜撰手腳此行為雲棲掃塔實副本懷他則非杖
笠所之舟次捧翰教知大居士一片婆心原欲接壽
昌此脈洞水逆流第年來贏病愈侵應酬不及虎林
高衲如雲明公盛集向上機籌大有人東提西唱似
不必駢拇漢更出標指也幸為曲施權巧轉語善辭
或圖共酌名泉借軒帷入山罄數日之譚此為鄙望
餘容面對光風極領欬唾他不贅。

答瓶匋聞大師(附來書)

去夏辱慈愛慇懃俾印折福不少歸即一病瀕死
迄今猶未全愈然每從往來衲子得吾師法席隆
盛化道洋溢之信殊慰病懷啟者祖庭秋晚魔外
侵疆諒非祖令高提聲光藉甚者不能鎮挽也茲
幸元公公祖集生先生洎武林薦紳長者居士一
時雲龍風虎仰重吾師欲屈慈雲東覆布濩群生
謹擇江干大慈山虎跑寺乃寰中老祖開山曾感
猛虎輸泉趙州執帚遂令說丈行尺之話遍天下
顧此道場非博山冢嫡又安能繼席哉切願玉殿
開封金針密度令浙西夜半正明簾外轉身一步
何幸如之臨楮曷勝西矚。


去夏得扳慈錫光照一丘至今松杉之上猶掛法雲
瀕行曾告以雲栖掃塔之情緣兩山眾務繁瑣遂爾
愆期今開歲出門舟次瀫水忽辱來翰展讀如金光
遠矚輝我眉端第此行辦香展敬不昧為飲水知源
亦惟繞匝繩床面聆謦欬其他則非本懷也促筆不
莊。

答西溪古德法師(附來書)

不晤道顏久矣每有人自博山來必詢定動知宗
風大震不減當年清約肅然光逾舊制江西再見
一馬駒矣喜踊喜踊此方宰官居士久渴醍醐今
耑人敦請想吾兄大慈寧不悲憫而普其法化耶
如慧光垂照豈止草澤增輝謦欬之間將見祖燈
轉熾矣。

連年唱掃塔之行無那兩山牽絆今開歲徑來將度
瀫水忽接尊翰如玉毫一道飛照孤蓬欣慰何巳第
此行瓣香原為五雲拈出惟有策杖西溪飫聞法教
一腔傾渴之誠此外郤不敢聞命也趨教有日布謝
無言。

復李西有太宰

客秋慈遍禪人歸接翰貺愧喜交集大居士端居大
光明藏想日用事善自偶諧自不違時失候其他多
三昧雖差別各殊昔人謂得用隨宜即便休若更不
斷絲頭終被人哄入行舖搬骨董不了明公原曉事
人野衲何敢寱語。

復錢坤誠居士

讀社告信居士荷鷲峰之囑累樹毘耶之燈幢開六
堂轉大法輪先戒如築墠弘教如庀材祖燈如堂皇
衛生如漿脯懺摩如浣濯淨業如床蓐譬善治生者
缺一事則用不彀駢眾美而屋乃潤此雜花之所圓
演永明之所統歸居士從源疏派接樹遮陰則是搆

深得雲栖家法然須擇行解兼傋始能典其事以執
耳之人非止匡輔大教亦乃裨贊王化恐時師僻習
焉足以振閎大之舉然雖如是設有箇一不立六不
收底來問居士入社未審安置他在那箇堂好想眼
具緇素勘辨龍蛇一點瞞公不得但不知誰是其人
幸有以報我。

復沈彥威中丞

虎跑一度將謂台從復枉生柴怕猛火也要大家逼
手如擊布鼓相似先須緊鞔密釘而後響踰重垣居
士若道我性急作麼則雪關呵呵大笑放下雙槌更
不重撾也公又如何酬機發問。

與錢從卓憲副

雲棲先師翁道全德傋千聖同行薄劣之姿安足揄
美蒙大居士見委當竭愚力以副授簡盛心第腳下
兒孫無自撰塔銘之理若改一題目補篇行狀亦可
如台諭自當添入印法弟子為蓮宗拔幟嘉選耳。

與錢機山相國

台車一顧清談半日雖華嚴之機緣鄭公頓契黃檗
之旨趣裴相知歸較大居士此晷風光似亦不減功
名富貴是順緣公也盡嘗滋味憂畏患難是逆境公
也無不經歷此際肯一齊看破頓然放下提起這著
做去譬剝芭蕉心自露矣況是品地完全真醇合道
果體究緊切無斯須放空處昨云將謂遠原來近郤
被道著然可作悟讖猛著精彩佇聽捷音冗筆不莊。

與徐太玉太史

五雲枉顧又得一宿深譚較鼓山更有風光別後想
正眼頓開惑路辨清其工夫可直捷而入知不靠倒
壁觀老子不休也在虎跑日與衲子切磋陶汰如颶
毋風消鯨波勢息惟有下萬丈深潭探取驪頷似難
其人耳且別選一室顏曰炊香閣更與居士中有血

性者痛加鉗鎚覺近日許多口頭禪一齊捉敗後來
緇白如雲使宗門不亂旗鼓標幟有在世亦佛法之
幸獨不能時與大居士握塵憑陵論向上事為快意
然亦打鼓相賀等候多時公當猛省一決也。

與岳衡山杭州郡牧

到武林即遊春風化日中況虎跑得借榻安禪無非
呵護之力然法喜唱酬其一腔屬望之情還須上上
根人當機領荷想大居士以公庭為道場躬勤惠政
德感人天肯參此末後句如壯夫伸臂似不難其力
耳。

與許雲賓寧波郡牧

大居士能於朱紱場中作善知識寬平為政便是福
星清耿但願就路還鄉二六時中緊把繩頭看箇主
人公落處忽然雲開日出雨過山青便好撫掌大笑
趙悅道聞雷真箇撞染耳。

復董治聲文學

文章如做繭脫此軟殼須有異人不然裹卻一生秪
成學問邊事居士偉哲非常能儒佛兩辦則出人頭
地遠矣昨對塵次偶及不肯非斷斷要人如此以輓
近師資弄成套索學者多愛人肯怕人不肯即師家
亦喜人順不喜人觸審如此則擇法眼了無足憑若
真是箇銕漢子他自知分曉肯與不肯是兩頭話坐
斷雙關別尋活路直得千機頓發一事無干若到此
箇地位決不比山蠻社拗任天下老宿肯亦得不肯
亦得肯不肯亦得果能裂破老僧圈繢跳出亦好不
跳出亦好跳出不跳出亦好不必問人秪消自家斷
案可也。

與方肅之太史

聞大居士近家秣陵野衲亦駐錫虎林衣帶不遙每
思玄度雖閒情相憶不難乘興剡溪然向上人自有

向上機寒暄事似不煩于屑屑曩先師以館閣相期
政謂今日可膺靈山付囑之任然付囑者必知法而
後能護法不然徒護外而忘內以內外兼護惟大居
士實能之竊謂先師所期望者必其人而語亦中其
期是知期以佛法乃望公鈞衡其地能行佛事即佛
事亦須知向上事為極則然後擇具正法眼之人而
橫身為護使轉此正法輪斯為真護法矣況居士根
品殊勝智發無師其蹴踏超象拔龍非跛鱉盲鰍可
及第今日禪風弊陋缶亂鐘聲公如鯨吼在𥵂不揣
妄擬蒲牢奮力一扣若曰非我賞音終自閟其洪響
則野衲誠為狂悖敢不領嘿擯之戒呵呵。

與譚梁生水部

坐石頭菴問偶然長老金湯中有幾人知箇事彼謂
譚梁生居士甚有血性不讓屠刀漢子私衷輒為嚮
往前始入院承顧次不及暢談以一憊而迎眾劇秪
得放過居士亦何故置為閒著不急敲枰無乃冷眼
覷破非敵國手者耶洪鐘閟響不藉扣擊何以發乎
希聲竊意公亦不避錐劄向上機籌原俟特達人倘
許再來何等延跂。

與劉胤平太史

現身簪紱濯跡風塵公也夙與般若緣不為不深矣
雖借名場經過猶神魚跳網彩鳳沖霄似不待諸天
揚鼓聲而後為警覺之耳大都浮華駛景換人眼珠
急水灘頭進一篙退十篙如此學道便不得力公久
遊先師之門接博山之響當勇樹光幢作一了事烈
漢就同事妙權為金紫先導此為同門扳拊之望舍
此不譚徒勤筆札非道愛真切者之交想公亦不甘
厚幣添絕倒耳向承許為先師作塔銘不知如椽曾
脫稿否焚香專俟何如。

復錢機山相國


正懷仰間忽翰教下及且云此中蹙然如有所動此
便是靈機發樞神光透露若盡情打動將無始窠臼
徹底掀翻然後風清海晏寂然不動則向上路譬輕
車駕熟原是舊家茶飯此箇大安樂自在法門公巳
現成受用之矣第在入路稍艱不敢不為先道破。

答詹中五文學

禪淨何岐人心自別但請一門深入徹旨後則融合
兩字亦多矣居士既皆請益互相參扣知識原無二
心口光殊有多色其垂手或稍差異到家時一齊併
郤若存些子人法不忘是腳跟紅線未斷被人牽掣
不能自繇自在耳居士豈甘如是哉。

與唐祈遠孝廉

承枉駕湖寺得芝眉一見道風藹人何等欣快世稱
外護不少能知法而護法始為真護否則一檀越主
徒飽齋嚫而巳居士於檀護雙絕故臨行三問對眾
拈出使餐維摩香飯底也須防噎可惜其間覓箇喫
得銷得底人為居士謝齋恰是難得第或眾中有奢
望者尚須飽喫一頓故未即還飯錢不知公施心有
厭耶還是野衲子希望無厭耶惟居士更下一轉語。

與黃海岸居士

榷關蠲賦使者護送俾妙行木料速如神運大士威
靈赴感如此且見同事攝化之妙其仰庇則誠無量
若稱謝即涉於施受恐居士亦絕倒矣昔須達布金
祗陀捨樹共成功德不知才經營時兜率天宮莊嚴
先就然則妙行未成公之住處逸多老子先為敷座
但不識他日居第二座說何法耳。

又

壽昌師翁道得底人你打我一棒我罵你一頓彼此
歡喜無愛憎相前為居士用些椒薑辣手且與師翁
出氣以壽昌真子非公而誰雖是遍參如燈版各有

承嗣都不濫收昔人謂寒山忘郤來時路拾得相將
攜手歸前見回余集老書便知居士心事明白不昧
來源此外原為惡謔惱亂春風知量過太虛深加慶
快即從前許多觸忤無非為此一著今日可請荊矣
一笑。

與錢元沖大理

大居士近日出世心深為此著如逼石牛生牸毋雞
抱卵既有此辦道烈性草鞋跟峭且緊何患乎不到
家也富鄭公之候華嚴孫漢老之扣曇晦皆從言下
頓豁所疑倘軒帷過我作數日清譚將箇事罄底商
量推窗見月就火點燈似不可少人撥公特達丈夫
也一瞥地肯與二公作後塵哉。

與錢瑞星太史

參學人喚安身立命處權名家舍正謂其能內脫身
心外遺世界毫髮不蹲窠臼大段以清風為舍明月
為家凡寢興飲喙應煩酬劇常在其中一涉動定便
落途次風光於斯能步步回頭刻刻還鄉是之謂雖
涉程途不離家舍者以此也楊次公云無一可戀無
一可舍太虛之中之乎者也審如是山僧掉老婆舌
頭強分家舍浪說途中無乃之乎者也遮蓋虛空而
巳來劄云郤又在家舍上生出許多俗情事奔馳不
了是則家舍愈真法身愈遠前不言乎嘗因送客處
記得別家時正以送客為泛酬憶家為本領不可奔
馳時便忘郤這裏亦斯須不可離之意大居士不受
人瞞不坐暗地不說未會便是會此真具打翻徹底
手段大光明藏從此昭揭或時命駕相過極譚向上
單刀直入更讓誰先。

又

大居士有趙清獻之風富鄭公之品顧下劣雖無蔣
山華嚴手眼然一腔仰望之心不敢自嘿每承高軒

過我必以此懇到擊發昔人謂但辦肯心決不相賺
所患難入門者在貴鄉道交多一面說禪一邊主淨
依違相效返誤工夫佛不云乎制之一處無事不辦
萬望大居士超然格外不泥兼程二六時中但一力
如箭射的無有不中之理即有多方便語句譬舟子
善把篙不嫌港曲也果再打併一念唱還鄉調定在
祖佛頂𩕳上行誰敢隻眼覷公哉。

與葉慶繩侍御

喻彌陀齋四百萬眾或我輩亦當年從瓢笠中作破
落僧欠渠飯債故今與補還一為薄福住持一為熱
忙化主一為供眾檀越此三者皆博山腳下兒孫無
端俱打入社火其間不無有因地種子公能原及三
世乎竊自憶喻公時常攜一木杓化緣蘇長公有頌
子旌美之然此杓即山僧前身也又嘗為一墜腰石
久壓祖背今此石亦山僧前身或疑二物皆屬無情
何繇而化為老衲且受得人天禮拜將無怪事驚人
耶然鄙語雖似諧謔據得底人真箇是木杓談天石
塊說法惜大地人不曉將謂老僧非木石木石非老
僧不見古德道情與無情同一體此語亦可確證也
居士能徹見斯旨便可將十世古今融為剎那一念
無邊剎境收為自巳家園得好同伴山僧亦甘作勞
侶一聽主揮但望公多與雪長老雇工錢可也更願
勇加參研此為神交真切之愛承惠齋僧每月逢五
即設供行嚫以嚴百福之資俟完日當有報命耳。

又

大福慧人現菩薩身說宰官法慈威並用而不偏寬
嚴得中而有則此大士折攝二權摳要位中佛事者
也若乃究心之法一簡綜煩但能不忘本參自然隨
處話頭現前收放都在繩頭矣。

與余集生居士


拄杖頭撥著一箇半箇否閩中山水可以逸老否法
兄行道為人亦須觀其時緣無心應物隨順世場睹
惡不嫌善不勤措此老臊胡善抽身處法兄得此便
宜巳久何俟饒舌昔人謂寒山忘郤來時路拾得相
將攜手歸此可助拍掌耳今羅峰來寄此布候其妙
行光明臺來舌廣長可以道盡道不盡底句法兄可
勘過打亦好不打亦好。

復鄭潛菴兵憲

錢太史歸接手教并隹刻讀之頓見華嚴地位中人
不特於佛法信入圓位至於治世安民能為全城保
障碩畫奇算曲盡機宜真是救焚拯溺好手現菩薩
宰官身不可多覯也況以本地風光參研極則故垂
問處貴尋主人翁下落不肯放過此又何等喫緊著
鞭如所謂斬外寇必先斬內賊誠為高見第此事如
握金剛利劍要殺得天下人須殺郤自巳殺得自巳
纔能殺郤天下人若是情根欲境猶易掃開理路解
會倒絆腳跟大段要從巳躬下窮其褫剝工夫方堪
入作不然毫髮滲漏過於蠱毒昔人言過此鄉水也
不得沾他一滴政謂情見兩途俱要拈郤然後撥轉
向上關捩千自繇百自在雖有習氣業識紛飛到此
際如野燒回青紅爐點雪不妨道箇有意氣時添意
氣不風流處更風流。

與董寅谷兵憲

大居士從天人中來福慧兩足先於功名富貴中嘗
盡滋味則胸次可以入道如珍寶滿船遇風便到岸
矣不知二六時中工夫綿密何如古人道直須高高
山頂立深深海底行閨閣中物捨不得便成滲漏公
於此語句還得相應否宜加努力立地搆去大智慧
人何俟饒舌因風布候亦見巖壑人一腔熱腸不負
道盟也。


復董爾基文學

春上得接紫芝眉宇欣暢何可言別後不識公於此
事還著忙理會否若視為不急之務則此外又何急
乎大都與衲僧相見如債主臨門須酬郤所負即無
逼惱之患不然問一句子如何是本來面目若答得
恰好即如填郤債也若還答不得也須計較開交不
然莫怪老僧不容情逼人太甚。

復徐興公山人

讀雪峰志宛露出真覺目面其恢復盛心數表見於
來劄吾輩既作如來使則處處祖庭皆可塗肝抹膽
況雪峰乃閩天第一道場一興廢問皆於佛法關氣
運怡山云但有利益莫不修崇衲僧家喫此碗茶飯
做這家兒孫坐視居士拮据不自竭蹶為之可乎大
段世間事出不得箇緣字即小可團瓢苟無緣不易
彀茆檐一宿況名山巨剎耶公但堅誓力圖自有應
谷之呼第自巳有座好佛堂不知古佛放光否此不
急急下手則殿傾廡壞不在彼而在此武夷記才情
穎邁真射鵰手承招容遲遲應命何如。

與曹能始大參

殷中軍才致淵富支公見辭而不往彼時講觀為極
則故學解能障悟門率為詞人所賺彼少林西來以
別傳之道直指心法故白太傅蘇眉山黃魯直張無
垢楊大年諸公便下心參學知味承風然則禪不礙
文文何礙禪也但不肯打成一片自相支離耳閩固
佛法淵藪雪峰玄沙較支郎神駿品未低昂第其生
啖人心肝別換人毛骨大可駭畏使殷中軍見之亦
當褫魄復何辭而不往耶以有礙膺之物則雖善談
名理理不化而成障昔米胡問仰山今時人還假悟
否山云悟即不無爭奈落第二頭何趙州云佛之一
字吾不喜聞此乃蹴踏毘盧頂上行古尊宿多這些

子作略所以高築降城能拔趙插漢使古今天下人
服心者得此靈符解奪命耳居士品軼中軍詞林久
屬重望昨承隹召重振雪峰第虛懷欲往不敢以淵
富致憚將恐居士返以此著見避如達磨見梁武不
無懡㦬想本地風光居士此時巳洞徹心髓如伏波
老將盤馬據鞍猶勝年少偏裨百倍大力無畏何難
對壘乎。

復蘭谿邑侯吳公良

現宰官身與現比丘身兩雖不同其親踐實履似不
可隔一絲毫忝與居士俱遊博山之門同氣相求惟
此一著先師座下一真實漢子端有望于居士也木
佛天然恰似渡江影子但恐丹霞見而惡作有些救
他不得奈何。

又

此事如賊入空屋頭頭撞不著若有些兒屏除不盡
即被竊弄矣昔人謂賊不打貧家亦此意古德云十
二處忘閒影響三千界放淨光明此是得返魂香換
骨方別開隻眼透向上生機活路者也今初心參究
必須打併歸一心無異緣久久自成片段耳居士根
性明敏善能辨析將來入大光明藏如百川到海萬
花坼春朗月當空寒潭無影三昧王在掌握中矣。

與吳接侯孝廉

去歲在博山相見後又在郡城相見今遊虎林又得
與居士相見相見如此道緣不為淺矣何那事都忘
郤耶雪峰道望州亭與汝相見了也烏石嶺與汝相
見了也僧堂前與汝相見了也此乃覿面相呈更無
避諱向這裏不瞥地蹉過無位真人莫怪被老僧推
作門外漢返不相識矣。

與龐序皇太守

虎林為昔年公憑熊地一段清高風韻如寫在湖山

煙光中恨遊晚不及面承謦欬疊捧瑤箋嘉貺緣此
中領一破院作粥飯主人出門便如藤牽棘挂不然
尋大居士商榷公家舊案秪如一口吸盡西江水可
曾和馬師鹽醬吞郤否此時殊多清暇要體究本有
風光如倒囊出物昔人謂探珠宜靜浪動水取應難
若是箇徹底漢又好道不入驚人浪難逢稱意魚此
二語在居士分上還是探珠時節得魚光景耶舍此
不問恐居士亦嬾作世諦語閒答耳因風裁候并謝
高情。

與蕭合初居士

此事貴在在決了廉纖未盡遂有不諦當之語是猶
被解會所礙此輩極多公參究巳極但未盡郤疑情
古人道盡力推爺向裏頭此可舉似作道眼一助但
恐出而噦之誠不足為公餉耳。

與張二水相國

浴佛前二禪人來捧華劄并隹惠何等慈念采及裁
答以乏便郵耳石刻起人清貪既喜法韻鏘然又愛
墨妙道婉金粟如來毫端說法真令篋笥藏不住放
光矣想近日悟門都巳忘郤更不為老居士打葛藤
恐美食不中飽人餐也前所供通並是詣實。

與林季翀太史

舊冬在懷玉道上辱停車裁答具見道念深衷嘗謂
傾蓋道傍折節猶龍亦尼父遍參之意雁不遺蹤水
無留影虛懷相照互證何妨世尊見人舁豬子也須
問過況軒蓋到門而不一問相見之情可乎捧報章
如生身父母之喻甚善譬也在居士偶然一交臂則
可在他人受法乳之深似不可例恐損我師資道義
也然王臣外護自有付囑芳規倘可以砥柱法門則
力為之金湯又何吝青蓮舌也茲便鴻致謝并報區
區伸問之私原非劃空作界亦遙服大居士所論誠

是也。

與沈君庸文學

居士偉姿傑骨原是金剛種子肯辦巳躬下事超格
上流非尋常能及第不知是說得耶行得耶果決烈
不回則踏碓翁有一段機緣有曹溪僧來也公能助
半臂力勝著槽廠作務道駕肯再過湖墅劇此向上
譚否想秋涼可駐棹也延佇。

答徐大玉太史

自大慈解制轉為破寺主人杖笠所至一味從緣然
則得住把茆得飲口水屬有定分若強作去住未必
在我不在龍天也日甚懷念未得消息意大居士杜
門壁觀迥立千仞其辦道堅銳必若破釜焚舟不決
勝不休也然大力量人即車徒馳逐之間皆可臻悟
如所謂輪刀上陣亦得見之何必冷坐閉目始為辦
事乎。

又

昔大慧以偈寄張無垢云上苑玉池方解凍門前楊
柳早垂春山堂盡日焚香坐長憶毘耶多口人每一
舉此宛見古人神交居士入門最切對面非遙恨不
時時得親玄唾為悵耳承翰教下慰如坐春風俟當
遣人奉迓罄此秘譚。

與沈英多文學

閩中行腳遊歷祖庭此興亦不淺第參方一事必須
具眼不然狐禪遍地郤被熱瞞草裏有人翻成蹉過
如龐老子手腳快便不犯鋒芒截得人舌頭斷栽得
人命根活到處咬得人怕若枘鑿不相入便被他捉
住真老賊也居士能如此拍弄可謂竿木隨身逢場
作戲快活何可當。

與鞠巖長居士

禪客雖多掠虛之病淨土亦有靠實之過二法融通

纔好趨向上一路可無滯隅擔版也法丁諍劫魔幟
高張故先大師與聞老宿皆救弊因時乃有度幾箇
老實禪人念佛之語若一向安樁鑿孔換局更籌不
若度幾箇老實念佛人參禪亦不無其人大都工夫
做到家一任亂翻筋斗倒拔釘楔禪也料掉沒交涉
淨也料掉沒交涉和料掉沒交涉也料掉沒交涉便
知得楊侍郎傑無一可取無一可捨太虛空中之乎
者也將錯就錯西方極樂公既承兩知識婆舌開導
必深有所得來翰恐是試水探竿茲不得巳聊為葛
藤一上若要徹見念佛是誰除是眼前空俗物腳底
露莖毛自然補碎成片也。

復樊紫蓋兵憲

既有包天納地胸襟一腔悲憫不見怨憎此黃面老
子度生心腸雖歷劫捨身送命乞目剜睛無不應眾
生之求故作忍辱仙人五百生任節節支解略無嗔
念大智慧人通身學佛則觸境不但消融且歡喜順
受能轉令發菩提心此所以度盡眾生無一生而不
成佛者作用也前八行巳詳為公開譬茲復再三無
非要居士如紅爐點雪了無片滓為得也。

與王大涵孝廉

令郎來似為居士作善知識提金剛王劍截斷愛根
此時絕無動念翻哭為笑纔表學道心腸勁挺不墮
情境如香象擺壞銕鎖而行公於此時哽咽俱忘襟
懷愈暢足見於無生法忍深得力矣璚枝結子自有
箇翻筋斗再來且看他來底是那箇公須深達玄旨
便知養子原是父慈。

與岳衡山居士

世界顛危視鳥窠住處雖險較安白太傅所以扣鳳
林得旨深矣識天下事贏籌不為樂輸局不足恥公
胸次廓然似不於憂患介其念第般若正因從此猛

著精彩看箇是甚麼必然撞入門快捷無比昔人謂
我得百丈一句子做宰相受用不盡惟大居士努力
著鞭此野衲非汎常情謂也。

復嚴琢菴憲副

一夕深譚旦暮千古曾與大居士激發向上之機使
持誦外猛提一句話頭工夫純熟雖應酬事務如嬾
安牧牛縱渠入草驀鼻牽回到此田地即兼持誦忘
持誦俱可來翰云濁惡世中略種福田為脫離苦海
之計不知有當於福德性否況每日貪嗔癡不少齋
頭翻涉經典褻瀆聖相恐并此持習反成罪案不若
姑巳之據姑巳之問則知公參究念頭似乎提起提
不起持誦功課恰欲放下放不下欠箇決定遂成猶
豫既欲脫離苦海見福德性則無如參悟一著豁開
本地風光苦海無非蓮國貪癡原是戒珠所受用者
無窮寶藏此乃直見福德性矣何更有持習等過而
疑成罪案耶公但信得及肯行路何愁不到家。

與葛󵊛瞻太常

大居士踞菩薩乘說宰官法凡在法門皆藉宏護此
時有禪期之便倘得枉我藍輿光揚法席何幸如之
在明公道眼融通無所不入得雲棲之秘密三昧向
上機籌又不妨拈出也。

復馬僧摩文學

隔年在山中聞大士踞虎林高提慧鋒折伏魔喙一
時法門知有正眼意今春走雲棲掃塔得與公把臂
深譚以聲氣相求即余集生居士亦常對榆美恨不
得同聚茆檐共商箇事長安乃龍象蹴蹋之地公遊
其間隨機攝誘維摩無盡燈從此愈增光焰耳二祖
得法後常遊鬧處人或疑之祖云我自調心非關汝
事公於此老行履還曾勘破否耶今雛禪片地莫知
烏之雌雄皆繇主法不嚴遂使伊蘭混品旃檀減價

昔人謂我眼本正因師故邪所以山蠻亂統爪印妄
傳瞎郤天下人眼即有識者憤然不平其亦奈之何
哉居士緇素眼明一點難瞞不知賞音者誰幸有以
詔我。

與汪本和戎幕

接回翰辨析分明灼然有見處不虛參見作家來也
但能決了無疑毫髮不存解會玄沙云道人行處如
火銷冰終不郤成冰龐公云但自無心於萬物何妨
萬物常圍繞此即不離事物而證真如龍牙亦謂但
於事上通無事見色聞聲不用聾此皆腳跟線斷自
繇自得以法兄是超脫人何敢更拈葛藤亦不過聊
相證明三祖云歸根得旨隨照失宗然則寒山忘郤
來時路拾得相將攜手歸正此意耳。

又

接來問數語具見本懷如云諷經之外靜坐簡點覺
但盡凡情別無聖解又無始積習還須頓除抑繇漸
消中間前後明知是空忽有不能空者何故若謂離
去事物則又落在頑空此繇參究多年不得勦截故
有明知是空郤有不能空處不見龐公云但願空諸
所有慎勿實諸所無又何必論空與不空如斬釘截
鐵相似兩頭坐斷中間放下到此境界腳跟自然點
地鼻孔一任遼天秪要本來面目無絲毫間隔自繇
自在耳古德道一法若有毘盧墮在凡夫萬法若無
普賢失其境界此與龐公空慎一揆若深徹理性源
底則凡情聖解頓除漸消之說一時冰消瓦解矣。

與陳旻昭居士

接手詔見道誼真切以法為親不啻骨血稟先師之
聲教惟公深且久透網金鱗猶然滯水回途石馬始
出紗籠公之不決於彼當決於此選官未就選佛又
何難乎然世出世事都有時節因緣水到渠成果熟

香飄似不容自巳安排況傍人又安得從諛之耶。

又

偈跋八首俱有義味披玩數過恍露金剛正眼空生
把臂同遊矣法門此時求先師星中揀月慚我爝火
隨漁父之燈時明滅耳豈不取笑大方乎魔徒日熾
惟事鬥諍天下英靈好漢能跳出是非窠臼不知幾
人乳上塗毒欲為保母不知毒殺許多孩子也言之
可勝扼腕。

與荊扶宇給諫

台車之蒞信州也與博山有一宿之緣璇題彩筆照
映林壑珠譚玉唾恍露真機獨不審公之大智慧光
曾照見本來人否軒冕場中原是菩提大道以至人
出應昌期無非救世火坑妙吐蓮花苦海高駕舟筏
度此蒼赤楨榦國家雖公事皆佛事也護法即護世
也第造福作業在於幾微之分亦惟平日提醒此念
如明鏡當臺呵之不昏拂之不瑩自然即事酬機一
點難瞞高鑑矣。

與蔡子穀居士

魔無他力以強為勝法門孱弊之秋得一沒量大人
現那羅延身揮樓至寶杵所在雷轟飆擊直令波旬
群魅一時敗衄無處藏身惜無遷固雄筆為公作傳
耳。

與錢機山相國

春上承法從儼臨較虎跑初相見時真機愈發慧眼
頓開般若無虛棄之功行一步深一步從此憤力精
進如破釜焚舟不勝局不休也中間最怕反念別行
門徑則不免寒暴之喻大居士具大智力決擇巳定
斷不為別念遊移立地可以搆去李都尉云學道還
須鐵漢著手心頭便判雨催樵子還家風送漁舟到
岸鉏麑觸樹迷封豫讓藏身吞炭鷺鷥飛入秋江驚

起蘆花兩岸二偈一并拈似冀明公有以斷案。








雪關禪師語錄卷之十終


