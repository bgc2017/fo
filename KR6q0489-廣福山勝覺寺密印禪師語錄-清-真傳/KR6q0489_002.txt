










廣福山勝覺寺密印禪師語錄卷第二
門人如暐等編

上堂

康熙二年癸卯秋師受從前眾檀越請復住迴龍禪
院臨冬結制上堂至法座云寶王現座越規模萬道
神光迥不殊非但迴龍今有分千華到處擁毘盧豈
待冰河發燄空谷傳聲不然只得倒行此令去也喝
一喝遂陞座拈香此一瓣香五雲捧日最尊最貴群
星拱月至德至仁爇向爐中祝延
皇帝萬歲聖后齊年伏願壽域同霄漢福鼎並乾坤
次一瓣香雨露通津仁安海宇風霜蓋地勇鎮邊疆
爇向爐中奉為滿朝文武在任尊官伏願安邦施惠
澤助國秉忠良這一瓣香谷口抽條能蔭三際金爐
發燄周貫十方此是第三回拈出爇向爐中供養傳
臨濟正宗第三十二世上靈下隱和尚用酬法乳之
恩伏願源流千里派光顯萬重山斂衣就座上首白
椎云法筵龍象眾當觀第一義師云鐵額獰龍抬首
不起黃面老子結舌有分內有不顧危亡者出來觀
看時有僧出師便喝退次問法幢高豎龍象雲集祝
國一句如何措舉師云無計堪酬德唯憑一瓣香進
云皇風一卷無香臭赫日威光照大千師云星宿總
失色進云乾坤興盛世埜老唱豐年林下人作麼生
會師云龍聞不在耳角聽始相應問如何是迴龍境
師云兩道清江交渡口進云如何是境中人師云滿
船風月正波心進云人境已蒙今指示全身擔荷謝
師恩師云原無希望士問一塵不立萬法露今朝陞
座為誰人師云千里呈方寸對點樂昇平進云從來
遠近無分別一合花開萬里香師云莫教飄入眼特
地出還難問一靈空蕩蕩萬境自如如有理難申辯
請師為分疏師云別日又商量進云今日不得讓過

師云劍放甚麼處僧擬議師云笑殺旁觀乃云一靈
蕩蕩離相絕名萬境如如削知斷解金綢未展鶴翀
霄漢雕弓巳架鷂過新羅假使機如疾燄分疏不下
辯若奔流吐露不出正恁麼時還有眼中不讓著屑
者麼若有便向這裏啐地一折當下壁立萬仞管取
四生九有同躡上岸三賢十地齊立下風何勞七日
觀察堪見德雲一珠獻上方證無垢雖然先佛出世
俱是事不獲已吾祖西來獨了甚麼邊事定亂歸功
清世界隨緣赴感絕羅籠復舉三聖道我逢人即出
出則不為人師以拂子拂一拂云錯拏莫錯放次舉
興化道我逢人即不出出則便為人師以拂子拂一
拂云錯放不錯拏且道出底是不出底是遂擲下云
分明一對郎當漢換盡時人眼裏睛上首白椎云諦
觀法王法法王法如是下座。

上堂赤旗耀日休擬議輥芥投鍼最眼親倒影林中
急走過吹毛劍下莫橫身於此有進有退有展有縮
檢點得出眾釧入金金一體群波歸水水同交如或
未能浪翻平地魚迷眼雲亂長空鳥失巢。

開凡饒居士請上堂僧問石鞏逢人云看箭僧到趙
州喚喫茶迴龍受請又作麼生師驀頭一棒云直下
出生死別路繞多岐進云今古趙州漏逗不少師云
裂破始得乃云一輪出海棒破發明帝網交輝喝分
顯露聖解凡情俱皆寶藏砒霜甘露盡是醍醐虛空
無向背一任法性周流大地沒遮闌堪可隨機應用
不黏脣吻吐鳳英華越出參差射雕手段只如放下
歸來安貼家邦一句作麼生道皇風浩蕩乾坤廓埜
老謳歌春晝長下座。

上堂舉子湖和尚門立一牌上書云子湖一隻狗上
取人頭中取人心下取人足擬議則喪身失命有僧
問子湖狗湖云嗥嗥僧無語湖歸方丈臨濟下有二

僧來參方揭簾湖喝云看狗僧回顧湖便歸方丈師
云據實勘來這僧雖與臨濟同盤不與臨濟共盞若
是同共底來莫道一枚臭狗子任是獅子出窟也要
斬為兩段且道在甚麼處下手驀拈拄杖云等閒一
放過突出便傷人下座。

越凡賀居士請上堂僧問四楞著地人相委悉且道
眹兆未分時如何師云釋迦老子無面目進云人天
交接來往又在何處相見師云昨日北宸今朝南嶽
進云空生不解巖中坐惹得天花動地來師云一家
有好事引得百家忙問著衣喫飯林間事一飽休歇
意如何師云洗淨缽來與你道僧無語師云滴水難
消乃云隔山問人不如親到缽頭底穿別通一竅且
道是那一竅試檢點看檢點得出三頭六臂開塞外
四方八面入長安其或未能荊棘林中下足易夜明
簾外轉身難下座。

上堂僧問萬法歸一即不問一塵不立事如何師云
你要啞卻山僧口進云還許學人上前三步也無師
云退後始得進云只如古人道末後句又作麼生師
云截斷當頭僧禮拜師云今日失利乃云末後一句
子三界難收拾千牛曳不動萬馬追不及未審諸人
還有分也無既尒有分提不起處許你擔荷見不及
處許你參學不然曹谿路頭天高萬丈少室堂前地
厚千尺若是眼底清白迅如金翅擘海耳中潔淨猛
如巨象出群萬法綿綿從來籠佗不住惟心滾滾從
來浪佗不著肯向這裏承當須是現成公案抑爾未
能莫將閒學解埋沒祖師心下座。

達心大德請上堂僧問戶外江山是諸佛眼如何不
會師云更親切進云滿堂鐘鼓是萬聖耳如何不明
師云更親切進云只如見聞分明是何意旨師云墮
地獄如箭射乃云秋江岸畔境如然風卷濤聲落殿

前兩耳圜通驀悟得分身百憶化無邊清光溢目洞
明本有天真白浪揚聲顯發無遮玅用法隨法行片
雲隻鶴心絕心由列嶽安山若是越格超宗不向靈
山問佛少林覓祖口邊討道句裏尋真且了達不昧
一句作麼生道一堂風冷淡千古意分明。

上堂舉大愚辭歸宗宗云向甚麼處去愚云諸方學
五味禪去宗云我這裏只有一味禪愚云如何是一
味禪宗便打愚忽然大悟云嗄我會也宗云道道愚
擬開口宗又打趁出愚後到黃檗舉前話檗上堂曰
馬大師下雖出八十四員善知識問著個個屙漉漉
地只有歸宗較些子圜悟云若非黃檗深辨端倪洎
乎勞而無功師云曾聞近日道非二尊宿怎顯歸宗
的旨勘來正是土上加泥若是恁麼見解做佗兒孫
太遠著在殊不知這老漢被佗二尊宿連牽縛作一
束浪在前江水裏至今還在受屈莫有為佗雪屈者
麼遂擲拄杖下座。

上堂懸巖攃手三緣未就艸地側足玉石難分豎起
拂子云喚作拂子玉石難分若不喚作拂子三緣未
就善透得出止如谷神出三際動若行雲覆九州若
也未能鳥常驚恐山常靜花愛飄飛水愛流。

上堂僧問佛未出世拄杖子在甚麼處師云橫遍乾
坤外森羅密不收進云祖已西來又作麼生師云隨
方不失體應物直歸根進云可見撐天無向背拄地
絕高低師云不計工程得便休僧禮拜師乃云眨上
眉毛一蹉過隨知就解落深村先須擊碎門邊岸雲
月谿山一並吞時節到來不顧埋沒自已只圖劍去
刻舟豈足施恩且道有恩施向何處鈍鐵常堆爐韛
所病人專在醫房門下座。

超凡陳居士請上堂僧問如何是臨濟喝師云截斷
呈解舌頭進云如何是德山棒師云敲破當機腦蓋

進云諸人到此退身有分師云皇恩開詔後有劍不
斬渠問上無佛道可成下無眾生可度時如何師云
汝為甚麼納敗闕僧擬議師便喝乃云隔河旅館對
高樓兩岸煙霞喝下收放出紅輪開牖看往來俱是
度人舟煙筏浪艇全皆古佛家風柳陌花街盡是維
摩境界法法顯露直在一微塵中祖祖出興不離五
濁世內千般指示獨貴知歸一念推窮白雲萬里若
遇知歸到此又作麼生指示卓杖一下云隨類三尺
一丈六分明觸處露堂堂下座。

上堂僧問如何是賓中主師云見得分明還是瞽進
云如何是主中賓師云峰頭拔劍斬浮雲進云如何
是主中主師云情盡不留佛與祖進云如何是賓中
賓師云這箇問頭何處得來僧無語師云徒勞摘在
手不辨枝頭春乃云目前薦取鏡中認影句邊作解
海底撈月說理說事拖泥帶水立主立賓幹上生枝
不見道閉門打睡接上上機顧鑑嚬呻曲為中下到
這裏利如吹毛魍魎近前不得壯似鐵牛栗棘羅籠
不住非特纖毫不讓能令影響知非正恁麼時據令
全提一句作麼生道喝一喝云風卷長空千里淨日
輪當午萬家明下座。

除夕上堂僧問如何是有為法師云揚聲止響進云
如何是無為法師云赤手空拳進云正與麼時如何
定度師云當頭一截斷八面起清風乃云學底非是
道參底非是禪人人頭拄地個個腳朝天曹洞分五
位臨濟列三玄拈來一劈破不直半文錢既則如此
將甚麼度歲過了三十夜家家是新年。

元旦無玷楊居士請上堂僧問如何是新年境師云
燭火光中開半眼進云如何是境中人師云香煙堆
裏現全身乃云一陽復始萬物重新光歸苑圃氣入
池塘碧水谿前柳眼眒開於兩岸玉版隴畔梅梢香

放於千頭和風動處翠竹時時撼影暖日輝時埜花
處處抽枝唯有一物春潮翻不動劫火不能燒聊然
別世外求之轉見誵且道是個甚麼撦破若層紙商
量隔九霄下座。

明然大德淨然徐居士值雪請上堂僧問天花亂墜
即不問直截為人事若何師云白棒敲開潭底月利
鉾插透霧中天進云早知和尚慣如此師云你又作
麼生進云太平境界無征戰一色堯天四海清師云
風行艸未偃休負出頭人問靈山頂上光輝三界少
室門前雪覆一人未審是同是別師云千年田地八
百主進云只如二祖覓心了不可得又是那一年底
事師云莫謗古人乃云為徹寒梅幾樹新天花片片
苦勞神江山大地平鋪盡不見當初立雪人復以拄
杖卓一卓下座。

上堂舉僧問利山眾色歸空空歸何所山云舌頭不
出口僧云為甚麼不出口山云內外一如故師云也
甚奇這僧點地不現其足利山敲空不露其手檢點
將來只在光明裏轉那邊消息未足盡善今日或有
人問眾色歸空空歸何所便向佗道日照寒江魚戲
水春來幽谷鳥啼林只如盡善又作麼生白雲有意
常周遍法界重重始信深下座。

元宵雲嶽禪人至請上堂僧問同聲相應同愛相求
時如何師云本以現成更欠何事進云且道百尺竿
頭入虎穴又作麼生師云切忌橫身問海眾雲臻即
不問元宵境界事若何師云一輪出嶺上千盞照人
間進云上下交輝如何慶賞師云禾山未打鼓盡在
此光中僧禮拜師乃云十五日巳前龍吟霧起海眾
雲臻十五日巳後絕點純清諸佛退位正當十五日
高低嶽瀆共轉根本法輪大小鱗毛普現色身三昧
如日正照攝萬象於光中似鏡當臺容十虛於鑑內

徹明本地風光頻拈殺活機柄是甚麼人獲此境界
坐斷千差點不留從空放下孰能休阿鋒善使無傷
犯方與迴龍作對頭下座。

上堂舉龐居士後參馬祖問不與萬法為侶者是甚
麼人祖云待汝一口吸盡西江水即向汝道師云馬
駒蹋殺天下人暫且留瓜藤接瓜氣只如一口吸盡
時又向佗道甚麼便下座。

解制上堂僧問如何是常行而不住師云足下泥深
全不顧進云如何是常住而不行師云門前賺殺一
船人進云無陰陽地非交涉枉向桃源深處行師云
向無陰陽地道來看僧云磕破面門了也師云不是
這箇消息乃云古人道秋初夏末兄弟或東去西去
直須向萬里無寸艸處去殊不知淨地迷人迴龍這
裏又且不然何故本無去有何來江風拂動水簾開
遠觀深處無人卷近看灘頭古釣臺不移寸步涉遍
河沙便向一毫含十方界指石為玉不成分外點鐵
成金亦非浪為只如適來道底無陰陽地上還著得
也無情見到頭窺不得離心意識始方知下座。

康熙五年丙午春師受黔陽縣安江廣福山勝覺寺
請正月二十二日進院。

山門八萬四千門此門為最三賢十地此地為尊有
如是地建如是門有如是門立如是地顧眾云還見
麼能載三千界堪容四部洲。

佛殿纔出母胎便立綱紀雲門賊一棒打殺傳上座
兩手扶起既爾河清海宴又要扶起作麼聳出雲頭
天外看千峰未到嶽邊止。

祖堂家風磊落眼界空蕩人天眼目法門牓樣從無
住生現希有相且道生來有甚用處衝開佛祖上牢
關劈破衲僧情見障。

方丈據座云清和天際舒光華嘯傲乾坤物外家獨

步大方明了了何勞至海泛仙槎正令當行如何施
設三尺吹毛橫在手端居正位驗龍蛇遂起。

次日本山耆舊並洪江檀越普請上堂師至座云曙
色分毫相鐘聲露廣長顯然獅子座禮甚須彌王便
陞座拈香此一瓣香萬國遵至化千邦仰泰平烈風
淫霽斂甘露慶雲生爇向爐中祝延
皇帝萬歲太子千秋伏願擊壤而歌逢盛世垂衣以
化利生民次一瓣香根深沾惠澤枝茂操冰霜戰出
棘圍外名吹四海香爇向爐中奉為滿朝文武合國
官僚伏願齊家治國關山靜節雨時風社稷長這一
瓣香栴檀林中收不住獅王窟裏去翻身爪牙一露
無能敵奮迅全威辨假真此是第四回拈出爇向爐
中供養傳臨濟正宗第三十二世上靈下隱和尚座
前用酬法乳之恩伏願雨華垂處煙塵息棒喝交時
佛日新斂衣就座上首白椎竟師云雲餌月鉤格外
持相逢稱意不須疑一彎映入寒潭裏正是金鱗上
釣時間有現躍飛騰者麼出來相見僧問人境分明
即不問福山峰頂事如何師云立地不相遠登高意
自殊進云獅子窟中因甚栴檀圍繞師云藝壓當行
進云杖挑日月輝今古撥轉如來正法輪師云舊有
知音僧禮拜師乃云清風拂退九重煙彼我如如共
一天積劫迷時隨相轉今朝悟後總生緣出穴丹鳳
雲中擺尾透海金鼇浪裏翻身埜外青山重重潑黛
江中綠水滾滾拖藍高峰打失眼目塵塵現在賓頭
策起眉毛處處展開山僧如是洞達未審諸人何見
驀拈拄杖卓一下云通天作用同歸方寸跨海神機
不越掌中提得起風不墜地放得下鳥不栖巢自然
弦筈相扣箭箭不虛珠網相連粒粒貫串方與勝覺
遊三昧海建總持門日初夜後兩輪共照人間天上
一脈流通萬古叢林層層添秀千載泉石屢屢增輝

同其德合其明豈向水中撈影耕而食鑿而飲不從
節外生枝設向一毛端頭截斷還有為人處也無千
家共月忘諍論萬里同風絕是非上首白椎云諦觀
法王法法王法如是下座。

淇谿期主明達大德同本山執事人等懇請開爐上
堂僧問十方同聚四眾咸集揀聖場中具何作略師
云鞭調千里駿杖撥九淵龍進云即今學人在數還
逃得也未師云無你回避處進云今日須承爰搦手
如何得力便騰雲師云接海谿無礙通霄氣有風問
如何是山中境師云傲雪松千樹進云如何是境中
人師云寢堂月一彎進云處處浪平龍睡穩此間雲
靜鶴飛高師云水闊魚有勢林窄鳥不神問海底採
來非具眼爐中煉出是作家如何是作家師云龍兒
擒出唯金翅華石劈開讓巨靈進云用不虛發仗賴
阿誰師云沒量大人乃云洪開大冶運神通烈燄灼
天耀地紅釵釧缾盤齊赴火輕輕觸著盡銷鎔遂喝
一喝作打勢云還識銷處麼若委悉得便見赤燄沖
霄千礦化盡靈光射斗百怪逃亡說玄說玅正是貼
身汗衫論道論禪何異埜狐涕吐若逢出格英俊便
乃全身直入到此獨脫無依方許旁敲正拊始知猛
火無情頑銅出鏽嚴鎚有力鈍鐵成鋼以一爐續一
爐風火不息以一鎚應一鎚金聲動地驚起嘉州大
象昂藏鼻孔陜府鐵牛奮地翻身不待百廿功成管
取克期成就到此田地能酬千家之信供日消數兩
之黃金且紅爐煉出又作麼生應用出匣獨能開混
沌當場不讓始豪雄下座。

淇谿惟闊惟獻二大德明輝明燦二居士請上堂僧
問聲前句後一邊見頂目高觀事如何師云谷應鐘
聲遠雲收日色寬進云腳跟未穩隨風變這箇障門
那得知師云識得過後不為冤進云假使釋迦再來

也只如此師云唯空常不革了達又何難進云誰是
了底誰是不了底師打云是了不了僧一喝師又打
乃云聲前薦得落向今時句後承當迷頭認影舉起
拂子云前也不得後也不得若前若後總不可得於
此會去六和堂中豈擇心苗性地五德山前倒卻異
見稠林以致圓未圓處不受關闌世出世間永無障
礙三界火宅當作旅亭生死海中以為遊戲攪溷渤
水不帶塵泥擊碎崑山不招過犯如此三昧如何證
得直切分明說與君鴻濛裂破盡超群冰輪出沒清
如鏡來往何曾帶著雲喝一喝下座。

灑谿重修楊居士思修易居士請上堂僧問海上客
來頻頻待懷中珠價作麼酬師云寶落天平知輕重
物來盤內見高低問未明前隨情逐見時如何師云
只圖水上影不看月當山進云已明後不被物謾時
如何師云花木常凋艷青山未改更進云處處投機
畢竟承誰恩力師云爐中有燄是器皆成進云時清
休設寰中禁世泰何須閫外權師云萬邦歸有道帥
帳豈談兵問大地山河然不昧全彰獨露事如何師
云你道露箇甚麼僧進語師便打乃云撲落非佗物
縱橫不是聲山河及大地全露法王身萬嶺青松長
圍古寺一江綠水舊繞平原蘆花岸畔漁唱沙汀古
木陰中樵歌石徑所以道隨緣不變觸鬧常寧一道
圜光阿誰無分正恁麼時合是誰人地步翀霄太鵬
天地闊跨方獅子路頭寬卓杖下座。

慧達大德至請上堂僧問昔年相會如何意今日重
逢意若何師云花開原樹上筍出舊林中進云且道
林下操持又為何事師云奈乎長江水不肯向西流
問雲深路曠水遠山長儻有客來將何待佗師云木
柤羹鐵釘飯進云學人見處又且不同師云如何是
你不同處進云園內佳茗清水煮山前埜饌白雲烝

師云這箇鐫章漢進云假使羅籠不住呼喚不回底
來和尚又作麼生師云也須照顧面門僧禮拜師乃
云量含法界通霄志氣吐虹霓蓋日文一旦雷霆施
號令擺開雲陣顯奇勳開疆立界然必在此展天縮
地更是誰人辨龍蛇於百艸頭邊擒虎兇則一毛端
上隨緣立理而敲唱雙行應物持權而殺活自在全
體施為全體放下自己作用自己挽回門外風行艸
偃家裏何曾動著且道不動消息如何指示水乾真
見底人死不知心喝一喝下座。

淇谿合族人等悼薦始祖宗泰楊公請上堂僧問方
便多門即今不問返本還原意旨如何師云葉落歸
根來時無口進云恁麼則奪轉先天真玅用點化凡
情作聖心師云依然跳不出進云現存眾士今請陞
堂未審先祖還來諦聽也無師云天共白雲曉水和
明月流進云且道近在何處相見師云人從黔邑來
卻得沅江信乃云廓開天地一胸襟瓦舍茅菴皓月
侵不用蘭膏光滿院眼前便見古來心既然見得且
道宗泰楊公在甚麼處遂以拄杖畫⊙云會麼就中
一點了了越出四生拊案一下云聞麼格外箴規密
密融通萬有到這裏方知不圓之處而處處皆圓不
會之時而時時相會既會如是古人如何光前照後
月耀巢中驚鶴夢夜明簾外轉靈機。

旗山監院圓容大德請上堂僧問至道本無言法從
何處起師云春到花開岸進云玅用本無虧句歸何
處止師云秋來葉落堤進云剎境無邊俱是幻尋真
何向幻中求師云珠藏蚌腹裏玉隱石頭中問學人
上來請師一接師云目前無人抬手進云凡聖若浮
雲從今俱看破師云只知看破不解捉賊僧便喝師
云過後安鎗乃云凡情水上泡聖解影中花萬法一
法了同歸佛祖家以拄杖卓一卓云這一法作麼生

了若也了得華藏界中人人穩坐圓明徑上箇箇優
游何須引鳳簫聲吹出漢外止啼黃葉置向此間正
恁麼時紛紛未了看利根人如何定度喝一喝云雲
收星放彈雨散月如弓又喝一喝下座。

眾戒子請上堂僧問未行道時拄杖子在甚麼處師
云橫遍十方無障礙進云已行道後師云豎窮三際
落始終問禪戒不立何法為人師打云十方薄伽梵
一路涅槃門進云三賢總乞命四果盡帶悲師云非
闍黎承當不下進云恁麼則竟不與人添縛去也師
云薦得丹霞旨掩耳便出門僧禮拜師乃云聞風捕
影特非過量應病與藥未是作家到這裏方知貪謓
癡本便是戒定慧因不須兩鉗鉗來按定一鎚便透
致使烽煙息盡迷情頓開山前山後一齊斂氣天上
天下各自稱尊以心印心功不浪施以楔出楔用不
徒然方知眾生盡處何有佛成諸佛盡處何有生度
二道齊平千差一致雖然不得春風花不開花開須
藉春風力下座。

秀寰明開李居士明湛覃居士融照大德請上堂僧
問未悟時如何師云頂毛舊來頭低下進云已悟後
師云鼻孔依然搭上脣進云且道若無眾生佛度箇
甚麼師云佗便無心我也休進云即今巒峰添秀德
仗誰人師云露垂千葉翠雨灑萬峰青問山容海納
時如何師云林深多俊鳥進云風馳電卷時師云水
急少遊魚進云恁麼則無漸次中立漸次得饒人處
且饒人師云山有梯能上航無水不行乃云釋迦不
出世達磨不西來佛法遍天下談玄口不開雖尒不
開要且朝朝雲接嶺岫暮暮月抵池塘葉落鳥啼聲
聲梵語水流風動句句真詮四方八面迥絕遮闌四
智三明一齊漏洩何勞言中取則窒自悟門句下停
思孤佗先聖驀拈拄杖云還委悉麼格外知歸休擬

議魔宮虎穴定權衡卓一卓下座。

元旦海宇唐居士請上堂僧問息浪停風舟到岸長
途無隘客還鄉且道五穀豐收時如何師云常逢甘
澤進云邊界安靜時師云幸有忠良進云八荒寧靜
承君德四海安然仰聖恩師云千里聞風阿誰歸附
進云四夷俱皆拱八表盡來降師云至化總難逃問
舊去新來節易過頭尾相稱事難逢如何是新年佛
法頭師云獨耀無私進云如何是舊年佛法尾師云
對揚有準進云有頭無尾時師云明珠斂燄進云有
尾無頭時師云暗宅常昏進云頭尾相稱時師云聚
向丹山能起鳳會歸滄海必騰蛟進云今將頭尾承
師教格外家風那個知師云自有通方問元正啟祚
萬物維新時如何師云人人隨景轉進云戶戶村歌
樂世泰家家社飲慶華年師云個個被物謾進云且
衲僧分上道人個中又作麼生師云歲歲今朝不改
舊年年此日豈迎新僧禮拜師乃云慧鑑洞明更無
佗物情生智隔相變體殊不能自悟自徹未免談新
論舊若遇知歸上士奚圖道尾說頭喻如海底珊瑚
雲開月出便露山頭白玉鎚到一擊便開何也多言
多慮轉不相應非心非佛情關已透方知三乘教外
佛祖別傳萬象之中迥然獨露於此明得今日不異
靈山上無攀仰靈山不異今日下絕巳躬幸尒。

皇風浩蕩萬國欽崇狼煙頓息千邦鎮靜如何慶祝
栴檀樹下千聲佛獅子林中一瓣香。

國楚陳居士君選賀居士啟明周居士請上堂僧問
古人道百尺竿頭更進步十方世界現全身未審此
意若何師云覷破隨身影前塘俱是天進云只如竿
頭上坐底還肯佗也無師云木龍雖有角未必會騰
雲問文殊玅體誠難會普賢境界未曾知如何是文
殊玅體師云寸絲不著全身現進云如何是普賢境

界師云物我一如萬法彰進云白象青獅前後步一
齊輸讓與當人師云具何眼目便恁麼道進云歷歷
吼時芳艸綠明明行處絕狐蹤師云雖分雪裏粉難
辨墨中煤進云如何是墨中煤師云滯貨滯貨乃云
燈燭交輝光通道路人天聚會瑞擁禪林一靈不隱
萬聖共知覿面無言千賢不隔所以道法身無相觸
目皆形般若無知對緣而照豎起拂子云見麼源從
這裏一根既返分明始得六通相應雲山縹緲文殊
玅體淨日和融普賢境界順風打鼓觀音彰用逆水
撐舟勢至開權大人出身自有大見大智入門自有
大機且道釋迦老子在甚麼處擲下拂子云物我圜
融超五分根塵透脫越三祇喝一喝下座。

解制明達大德請上堂僧問期滿九旬即不問春光
普照意如何師云時和蝶舞扇日暖鳥吹笙進云古
德見人到此教作務去未審作甚麼務師云採薪入
虎徑汲水下龍泉進云佗日功成行滿有甚麼暢快
處師云江闊濤聲況水清波線微問古人道見與師
齊減師半德智過於師方堪傳授如何是見與師齊
師云圓同太虛無餘欠進云如何是減師半德師云
萬象發輝運未齊進云只如千重百匝如何得透師
云雲行山定秀水到必渠通乃云路徑雖差理則同
頭頭相應孰能窮瞻風撥草一條杖涉盡千山自已
功若然隨處作主步步蹋佛階梯遇緣即宗時時顯
己玅用若向熱鬧場中走埋沒多劫絕人煙處坐孤
負平生既然如此為甚玄沙不出嶺寶壽不度河萬
嶺雲從心上看千江月向掌中觀下座。

留眾上堂僧問未明枉涉千岐路不二場中事如何
師云頂天同月窟立地共雲衢進云好手手中欲呈
手誰知當機事更難師云收得返魂香來撾塗毒鼓
問心地開通原不隔智識不明為甚麼師云煙八棘

門易雲行竹徑難進云一即是多多即一趣無一向
不同倫師云花柳空思雨松篁實耐霜僧禮拜師乃
云一軒風月照開諸佛心地萬疊千山顯出正眼全
軌然尒玅用現前未免重經爐韛若也良工惜器泥
水難分大冶無人金沙相混今逢作者無寶不輝舊
有成家無業不辦假使緣即到來又作麼生相契翻
身跳出是非場尺璧難酬一寸光竹伴青松操晚節
化龍枝上有奇方下座。

立執事上堂僧問大事未明時如何師云雲梯未步
先居洞進云工夫未就時師云靈樹未栽花已香進
云佛祖門庭甚處建立師云一毛端上進云自已受
用何所得來師云萬頃波中乃云家有一場好事總
要諸人共知遂以拄杖畫⊙云風雲聚會來不出於
此界龍象蹴蹋足不外於其中遠迎近送禮不越點
東回西互義不離圈諸佛道德從此而播祖師公案
從此而精維那綱紀從此而立監院法社從此而興
儻若船隨風轉內緣豈就禾任雨傷家務難成若論
個個周圓須先了達見地且道地在甚麼處見又畫
[○@∴]云石臥雄關獅子徑竹生翠嶺鳳凰山。

為靈隱老人入塔上堂僧問未應跡時何處安身師
云黃金國裏進云已應跡後何處立命師云白牛車
上進云不挂絲毫無一物弘開道眼仗何緣師云巴
山與楚水黔石並滇池進云事畢臨行又向甚麼處
去師云東家驢腹裏西舍馬胎中進云假使層層無
縫罅面面亦無門入得舍利是甚麼人師云殺人不
眨眼漢進云且道此人有甚利便處師云覿面破情
關當門抽識鎖進云既有何不先與學人道破師云
轉見不堪乃云寶塔巍巍人人相對常規蕩蕩縫縫
不瞞所以道是法住法位世間相常住故我本師和
尚如龍得水道逗群機尋常揭示一寶價重秦城末

後平拈四句光流楚地不憶金烏出隊啄破琉璃泥
牛入海觸翻嶼際而今安向其中六合光生如在時
煩四顧而來未審全情何盡喝一喝云三眼摩醯窺
不透半函舍利遠流芳下座。





廣福山勝覺寺密印禪師語錄卷第二(終)


