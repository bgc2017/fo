










廣福山勝覺寺密印禪師語錄卷第四
門人如暐等編

小參

師住迴龍禪院小參有僧出問師打退乃云迅機捷
辯盡是空華濃澹越格超宗分明兔角短長所以道
司南之車本示迷者照膽之鏡為鑑邪人倒拈鋤柄
平開凡聖滯路縱使鋒鋩斷盡生死根株若論向上
向下潑油救火說性說心對臉揚塵一毫不了千重
宛轉二執未融萬般障礙門庭施設搆起干戈入理
深談返成滯見豈不聞機輪轉處智眼猶迷寶鑑開
時纖塵不度到者裏不勞展演舉步蹋著高挂缽囊
拗折拄杖如或未能且向一峰頭下披雲自究兩岸
江邊得坐自看若不一生了當難免萬劫沉淪須從
頂上翻身莫向言中取則既然如此務令親得一句
作麼生道月行空界憑虛指花發心田貴實參復舉
僧問法眼如何是曹源一滴水眼云是曹源一滴水
僧不契時韶國師在眾聞之得悟師云事存函蓋合
理應箭鋒拄怎奈者僧放頑若非國師深辨來源渾
家沒得無有消時且道會合在甚麼處舉起拂子云
同見麼源頭直接絳州河涌起龍門三丈波燒尾拏
雲攫霧去曝腮猶待曲鉤拖下座。

小參一年一度好春風栽竹成林便種松攃手今朝
絕頂上了然無事又相逢相逢即且置箇中意如何
若也道得各請歸單去不然將身就葛藤時有僧出
師云絞殺不少乃云世尊未離兜率箇箇鼻孔遼天
達磨已來東土人人舌頭舑地若向佛後承當已落
空谷應便佛前薦取必然裂破古今青艸渡頭不可
久住五蘊山前貴在轉身一滯情消玲瓏八面若論
毛吞巨海吸在甚麼處芥納須彌合向那一方如此
恁麼頭頭相契若不恁麼法法難明理若周至事乃

方圜假使辯若懸河切忌開口不得處快如良馬謹
防下足不得時威音已前把手同行威音巳後虛空
消殞法界為身豈蟭螟之見解太虛為量非蛙步之
形儀二里一箇村過去諸佛行不盡三里一箇亭未
來諸佛了不完道箇見月休觀指歸家罷問程豎起
拂子云且道是程是指若道是指有月如何見若道
是程有家如何歸一共兩頭三處又作麼生推脫喝
一喝云只許門前知不許堂中會跳出金剛圈便吞
栗棘蓬遇著及時受用悉從甚處拈來遂敲香几云
海為龍世界天是鶴家鄉復舉僧問曹山靈衣不挂
時如何山云曹山今日孝滿僧云孝滿後如何山云
曹山愛顛酒師云忤逆街前有聖諭低頭落眼孝子
堂中無靈柩大步寬行山僧到此不覺通身踊躍隨
拈一偈舉向諸人豁然忘卻來時路百尺竿頭輥繡
毬幸得太平無忌諱不風流處也風流。

小參貧人得寶兆開無盡藏明頭不隱印破太虛空
據此莫能非同其類不是倚松之藤便是入艸之葛
前來求解會如燈蛾而赴火退後不欲聞似餓鬼以
無依即今莫有過量者麼出來相見僧問隨方就圜
即不問截斷眾流事若何師便喝進云後來衲僧將
甚麼面目相見師云列在下風乃云一念普觀無量
劫無去無來亦無住如是了知三世事超出方便成
十力者箇方便如何超出到此以擊石火猶成滯礙
而閃電光尚且延遲儻或未能莫道山僧鈍置於人
連佗古聖先賢行好返成過患以累多少癡人飲洋
銅落碓臼直至而今不能跳出若能於此出得須彌
頂鐵圍城人我相貪德癡天堂徑地獄門不消一捏
盡皆粉碎迥然不挂一毫便如是去未具衲僧氣象
貴將己本買鞋行腳不唯足底磨穿盡教通身是眼
複子放下雙目齊瞽便到者裏略較些子不說甚麼

七事隨身逢龍便有角鋸遇虎便有鬚拔不驚守塚
之鬼拍甚投枝埜鵲理得一身毛衣到底不堪群隊
山僧恁麼說話大似擇乳鵝王內有通方衲子明來
自假深信千鈞發出非為等閒箭中鸑鷟定出丹山
分明無避在者難逃一路穌回時節休放擊案一下
復舉僧問夾山撥塵見佛時如何山云直須揮劍若
不揮劍漁父栖巢僧復舉問石霜撥塵見佛時如何
霜云渠無國土甚處逢渠僧回舉似夾山山上堂云
門庭施設不如老僧入理深談猶較石霜百步師云
圖誇汗馬功高有劍不平世亂放出傳言送語當作
一等風流今日或有人問撥塵見佛時如何不妨隨
聲便打何故見則亦不撥撥則亦不見正眼驀然開
紅爐雪一片下座。

小參僧問當陽坐斷始是半提如何是全提境界師
云按龍泉收虎尾進云且道是何心行師云車不橫
推進云和尚只有殺人刀且無活人劍師云那箇是
殺人刀僧便喝師云誰是活人劍僧云已在言前師
云教得孩兒會破家驀拈拄杖云諸佛含生兩無向
背卓一下云活人死漢一貫相通觸處逢渠全彰法
體有時殺人不眨眼離功絕用有時眨眼不殺人順
物和光當頭截斷二際全消攃手了然更無餘事三
世諸佛辨不得歷代祖師傳不到唯有無孔鐵鎚出
得嶮峻不撥萬象死在平陽直下出情塵不許一言
著意信步通錦里何妨八面生輝言而不展百艸頭
邊收放句而不滯一毛端上殺活如龍得水堪打石
人頭似虎逢山嚗嚗論實事有時恁麼入廛垂手有
時不恁麼退處孤峰所以道有物先天地無形本寂
寥能為萬象主不逐四時凋且道為主是誰豎起拂
子云於此不顧轉位不饒追風見鞭影蹋翻岐路寒
爐居古廟常被火燒如是觀來何嘗躲得應時出身

方為作者原來千百億身不出舍那心地舍那心地
能容千百億身體大量大智寬用寬若然於此會得
把斷出身始信無心須知向上且道無心如何知得
向上樹凋葉落殘暑退星燦雲收半月開復舉僧問
忠國師古人道青青翠竹盡是法身鬱鬱黃花無非
般若有人不信云是邪說亦有信者云不思議不知
若為國師云此蓋普賢文殊境界非諸凡小而能信
受皆以大乘了義經意合故華嚴經云佛身充滿於
法界普現一切群生前隨緣赴感靡不周而常處此
菩提座翠竹既不出於法界豈非法身乎又般若經
云色無邊故般若亦無邊黃花既不越於色豈非般
若乎深遠之言不省者難為措意是僧作禮而去復
有華嚴座主問大珠和尚何故不許青青翠竹盡是
法身鬱鬱黃花無非般若珠云法身無相應翠竹以
成形般若無知對黃花而顯相非彼黃花翠竹而有
般若法身故經云佛真法身猶如虛空應物現形如
水中月黃花若是般若般若即同無情翠竹若是法
身翠竹還能應用座主會麼主云不會珠曰若見性
人道是亦得道不是亦得隨用而說不滯是非若不
見性人說翠竹著翠竹說黃花著黃花說法身滯法
身說般若不識般若故以皆成諍論主謝而去師云
此二尊宿一箇是荷葉團團團似鏡一箇是菱角尖
尖尖似錐但不知翠竹與法身黃花與般若到此猶
較多少復以拄杖卓一卓云出來斷看若從者裏分
斷得出是非傾盡直接梵天始信無心須知向上其
或未能大有人不肯在且道因甚不肯此際未能平
地土後來何處定乾坤。

小參明鏡當臺分好醜莫邪在手斷縛纏若還放過
白拈手向後施張總是偏正恁麼時還有不放者麼
正好出來透頂一㔃是命全交與你莫道靈龜負圖

自取喪身管取露柱燈籠兩無得失不唯把斷要津
能令識法者懼如此平沉千聖那得花開五葉放開
三步與汝諸人相見去也者箇消息時時現前葉綴
花聯混失主店且道在甚麼處混失莫非色有青黃
赤白之狀姓有宮商角徵之音便是混失之時也如
此說話夢眼未開殊不知盡大地是一領褊衫時擔
時放時穿時脫我未生時絲毫不挂佛出世後兩袖
相通正恁麼時又向何處著來遂拈拄杖云天高地
厚直在目前海闊山遙不離方寸用不遠人必定指
鹿為馬法無定相便得越樣新鮮換盡諸人眼睛不
出化龍拄杖不是本不是末鑊湯當為甘露不是心
不是佛劍樹可作禪床力充法界威震十虛不愁道
超佛祖自然位越人天教內教外一時收世出世間
咸周備明明真燈列燄歷歷少室分輝無陰陽地廣
種博收有漏河中長津遠濟大功不宰果是作家末
後全提十方坐斷復舉馬祖見藥山便問子近日見
處如何山云皮膚脫落盡惟有一真實祖云子之所
得可謂協於心體布於四肢既然如是將三條篾束
取肚皮隨處住山去山云某甲又是何人敢言住山
祖云不然未有常行而不住未有常住而不行欲益
無所益欲為無所為宜作舟航勿久住此師云看佗
馬祖為人處意欲後流識進退直得恁麼道藥山老
漢不負上頭人直得恁麼行山僧者裏又且不然放
開三條篾門開通後殿無有一真實受用當面來管
取坐地看不須隨處去既則如此且道其間有甚奇
特蘆花兩岸雪煙水一江秋下座。

小參僧問佛身充滿於法界普現一切群生前且道
為甚麼不見師舉拂子云剌瞎汝眼進云瞎瞎師云
是誰瞎僧擬議師便喝僧亦喝師打一拂子云隨風
逐變漢乃云佛身充滿界非在口頭舉直下承當去

何曾有半語所以七佛偈云見身無實是佛身了心
如幻是佛幻了得身心本性空斯人與佛何殊別但
能於此證據將來無高亦無下無尊亦無卑無人亦
無我無利亦無鈍乃至天龍夜叉八部鬼神六道四
生蜎飛蝡動到此無二無別法既是無別為甚麼塵
劫已來互相牽連宛轉不息換像改形杳冥不辨且
道者點增差又在何處舉起拂子云見麼有眼共見
擊一下云聞麼有耳皆聞只因見聞分明難免墮坑
落塹正恁麼時遇箇有眼不見有耳不聞底來向此
挽回一折根塵齊齊倒斷人人回光返照箇箇了知
苦空一路撥轉船頭處處總皆是岸便與先佛世尊
同一見聞同一受用同一境界同一出沒到此方知
九霄絕翳不在穿通一段光明未曾昏昧理中也透
事上也徹不勞轉身直下便見到此不開如是慧眼
自然盡被影子所瞞十無一二轉頭更生臨機怖畏
出生入死無了期也現有一類頑無所知不識情隨
境轉境逐情生情境相凌不能取證只得乘時發機
就此相為目前不了執向事邊謂曰何不與我直說
返道借事而謾悲夫愚之勝也所以教中道菩薩見
水如甘露天人見水如琉璃凡夫見水便是水餓鬼
見水如膿血正謂而不差矣此之一輩未出常流怎
免隨情混合而去只曉觀前不知覺後陷在分別落
於取捨攀著有漏汩沒本真熏就結習空得牓樣全
不看佗從上佛祖未見無悟而可休歇今日大概觀
來直在揚眉之際倏然頓破何較多矣所以破有法
王出現世間四十九年葛藤牽佗不盡無中生有遺
累後人彼此不了成了禍根不覺一番春過一番一
林掩蓋一林高蹤借徑而過燕子就水而銜夾在觜
角頭邊返與師家相驗自不知其性命還在作者手
裏故合有時略通一線有時不順風頭有時展開陣

勢有時把斷關津若不恁麼施設盡成一類懡㦬十
箇之中五雙杜撰見處不清有誤後人但看昔日黃
檗老人上堂眾纔集拈拄杖一齊打散復召大眾眾
回首便云月似彎弓少雨多風殊不知者箇明白處
返成不明更聽不明重申一偈老婆心切為兒孫揭
露曦輪出海門復把肝腸雖傾盡青霄依舊轉成昏
喝一喝下座。

小參僧問還丹一粒點鐵成金至理一言轉凡成聖
八字打開為甚麼有眼不會師云只為佗有眼進云
還是見則不逢底是不逢則見底是師云分身兩處
看進云劈開拄杖去也師云惟恐不是玉是玉也大
奇乃云綠水秋來綠青山春到青落花隨浪轉怎教
不迷人所以道凡夫見諸法但隨於相轉不了法無
相以是不見佛豎起拂子云者箇是相卻在甚麼處
了乃喝一喝云既在此了教無眼人向甚麼處見復
豎起云者箇不是相那箇是佛喝一喝云巳了見者
名為正見未了見者即受渠謾尋常若向穿鞋戴帽
出杖應缽收書卷策開單展被處見正是覓毒療病
認冤為親不向穿鞋戴帽出杖應缽收書卷策開單
展被處見恰如背燈乞火別庫尋珍洞庭秋月一點
障佗不得江村夕照定然金鋀未辨毛拂子上換卻
眼睛血性男兒便能了達塵中作主化外自來方知
一句一偈一塵一剎無一不是如來清淨玅莊嚴路
謂之從無住本立一切法拈將出來不瞎人眼忽然
放下盡教鬼神莫測既到者裏堪作甚麼理論諸山
喻遍難分解較盡河沙數不明復舉雲門大師道從
上諸聖為甚麼不到者裏蓮華峰菴主云古人到者
裏為甚麼不肯住師云雲門接人歸家何嘗打開中
道菴主引人出戶未曾點破田莊使人兩不著地未
免一場退屈山僧只得拈來下箇註腳從上諸聖為

甚麼不到者裏舉起拂子云直較者些子古人到者
裏為甚麼不肯住擊拂一下云盡教皮穿骨露若是
具量衲僧權將一狀領赴且道領佗作甚麼回而更
相涉不爾依位住下座。

繼秀饒居士請小參僧問法身無相對相而顯法眼
無瑕因瑕而現未知此理如何師云又要惱亂春風
進云不入驚人浪難逢稱意魚師云少賣俏進云今
朝因甚不肯放行師云一字入公門九牛曳不出進
云只得別處領話去也師云且向者裏了著僧禮拜
師乃云清風匝地皓月當空光照九天太阿橫按到
此外離境相內絕情思碧眼胡僧尚無啟口猛力素
士有何話參非是山僧法吝本沒繫驢橛頭豈不見
香嚴道去年貧未是貧今年貧始是貧去年猶有卓
錐地今年錐也無看佗古人實悟處吐出一片赤心
便是淨裸裸赤灑灑絲毫不挂絕承當無回互幻影
全消可惜時人不能於此契合若是大丈夫漢放下
百斤檐子攃手逍遙了然無礙擬欲更進那步現有
活路出身多因熱大不覺茫然放過故不能向冷冰
冰地撥燄寂寥寥處動機若到者裏不同撈天摸地
向外馳求凡皆長行久坐負重擔輕也是一箇話頭
森羅萬象明暗色空也是一箇話頭操家治業教子
訓孫也是一箇話頭撥來撥去動來動去始到蓋屋
收脊處自然周成一片一即一切一切即一大中現
小小中現大麤中有細細中有麤展轉磨光幾經淘
汰塵消垢盡量滿力充謂之無去無來冥通三際非
中非外洞徹十方如雲卷舒無有罣礙似谷相應無
論高低了達自己心光作箇護持牓樣正恁麼時且
道自己心光便向甚麼處達豎起拂子云見義不為
非勇士臨機不變始驚群下座。

小參西天四七唐土二三莫不皆以頂𩕳向上一著

直切指示於人過去莊嚴現在賢劫大喻三千小喻
八百頓漸偏圜權實半滿無非要人出生死海脫見
礙縛開方便門示真實相奈乎去聖時遙邪師過謬
不依本分妄分節目引人波波一生不能歸到故家
田地若是夙有靈骨智者定不將身而換蝸角蠅頭
須向二六時中自已猛著精彩猶如緊把隘口守護
邊牆忽見外應裏合按定吹毛一揮便了攃手非功
轉凡非聖從前一切惡知惡見邪是邪非本無一毫
著處朗然心花發現洞達十方宛如秋月無點障礙
不疑一念皆成正覺人我眾生等無差別一切智智
清淨無二無二分無別無斷故於無斷處隨機赴感
或時興慈雲於方外或時把要路於寰中提得清全
彰今古收得淨不玷聖凡一肩擔荷大報洪恩不枉
離塵脫俗一番志也但看昔日保寧勇禪師初入天
台教更衣參雪竇顯顯以堪任大法復視而訶之曰
央庠座主勇然發憤下山遙望雪竇山禮拜云我此
一生事業若不過於雪竇誓不還鄉便往泐潭疑情
未泮復參楊岐心地發明研窮玄奧不比尋常可見
當日古人未到徹法源底不以此志而便休也又如
長慶稜禪師未曾悟時初參靈雲問如何是佛法大
意雲曰驢事未去馬事到來慶不契參雪峰在雪峰
玄沙處往來二十年坐破七箇蒲團一日卷簾豁然
大悟便有頌云也大差也大差卷起簾來見天下有
人問我是何宗拈起拂子劈口打試看到此底人等
閒露出一兩句子不妨便有了巳為佗處怎似而今
人恣意亂道熱碗鳴聲口裏指東說西心中全疑半
信因因循循一日延一日散散蕩蕩一月待一月未
及閒暇幾日你不告往陸去我便辭向船行者裏捱
一捱那裏混一混混到󵊮終歲盡依然還是一條鼻
孔兩箇眼睛挂名頭與知識同坐猶如大蟲看水磨

聽得兩句言語恰似波斯喫胡椒終日說為生死不
知業鏡當臺終日求出苦海不知源頭何處只圖一
世貪生埋沒萬劫大事風刀解身豈容得過山僧須
如是道我者裏無此輩人盡是真參實悟辦心竭力
不甘作此見解正恁麼時儻有箇漢出來為眾出氣
云和尚不可教人離波別尋水劈脊三十棒又一箇
出來道學人得水便行船劈脊三十棒且道因甚如
此未到人亡家破先須處斷分明下座。

師住旗山永興禪院結制小參僧問遶水躔山即不
問當先直截句如何師云千生苦本鎚邊碎萬劫塵
勞劍下休問如何是有為法師云千頭百緒進云如
何是無為法師云隻杖單條進云可謂執言未盡無
明眼著句還同有漏心師云不因樵子徑爭到葛洪
家乃云旗峰嶺上選佛場開一句當先萬機頓息不
勞肯綮修證管取及第心空耕雲種月無非西來大
意引水開泉盡是古佛家風所以道當機不昧千眼
頓開智鏡洞明十虛普應言言見諦悉從滄海以龍
吟句句超宗始得幽嵒而虎嘯可以高超三界拔濟
四生空王殿上眾力相支生死岸頭慈航普駕尚不
枉披法服亦乃酬荅四恩設或未能三界無安猶如
火宅眾苦充滿甚可怖畏一息不還便是來生盡塵
沙劫誰能逃避正好七尺單前高著隻眼三條椽下
莫負時光但慕靈山之旨頓悟今朝休循怠惰之心
虛延度歲故以特為此段因緣欲開正路雲集正信
參竟正宗恢張正道此是人人不無之事箇箇本具
靈明感得宗風一振吹落妄想空花掃開生死陽燄
不容是非露布掀翻今古途轍難存足處更進一步
須知方外普現全身正恁之時且在甚麼處現豎起
拂子云等閒得路明如日舉步回頭直似弦復舉文
殊一日令善財採藥曰是藥者採將來善財遍觀大

地無不是藥乃白曰無有不是藥者殊曰是藥者採
將來善財遂於地上拾一莖艸度與文殊殊接得示
眾曰此藥亦能殺人亦能活人師云於此別轉藥性
大有起死回生之功說甚麼黃連甘艸人參白朮別
轉不得未免返成毒味落在後學手裏且作麼生應
用須是脈明堪下手未曾得效莫傳方。

小參僧問山嶮無人往泉清有月來幽深不到處還
有佛法也無師云山花開道眼谿水印禪心進云恁
麼則相見不須問目前本自彰師云有語不昧無語
漢埋頭放過出頭人僧禮拜師乃云心月孤圜一段
光何論東土與西方通身顯露誠難見使得時人分
外忙咄忙箇甚麼豎起拂子云適來通身顯露如今
俱在拂子頭邊還見麼正見之時非是眼被物瞞擊
案一下云聞麼正聞之時非是耳隨聲轉於此會得
一路轉身方知著相之本便是合道之原雖然如是
猶且未了必須從斯退身始得只如山僧口未開時
無聲可聞諸人眼未動時無物可見透脫根塵無相
可著截斷原頭無道可合彼此六根清淨一體圜明
取之不得捨之常在不變不動無減無增有道者得
之曾於生死岸頭時出時沒全體應現永無欠缺一
時成就無邊佛事到此境界非是將心何處得來俱
在各人淨地發現住此地中如船在水隨風快便不
假多力如是已得寧同釋迦老子向一法界出此玅
用量同大千或把大千融成一道充滿法界以大入
小以小入大無剎不貫無海不通如是受用如是作
為如是自在如是解脫可以權衡佛祖號令人天不
與異見同轍了然共佛一處顧眾云還識一處麼擲
下拂子云放過一著復舉昔有秀才參長沙岑禪師
因看千佛名經遂問百千諸佛只聞其名未審居何
國土還化物也無沙云黃鶴樓崔顥題詩後秀才還

題也未才云不曾沙云得閒題取一篇好師云長沙
措緊猶忙遠搆不能近抵秀才問佛居處決定下落
難明今有人問山僧百千諸佛未審居何國土但向
佗道渾身已在含元殿何事勞勞問帝都。

小參僧問如何是不落間斷底佛法師云楊花纔落
地又到杜鵑啼進云且道各人見處是同是別師云
綠水隨谿轉白雲伴月還進云蕩蕩長流混合而去
時如何師云源頭未出時好與三十棒乃云同歸圜
頓沒多途道契虛空體自如舉目出頭天外看一回
鴈過兩行書於此明得不獨見處亦同佛法有何間
斷方知世尊道十方世界中尚無二乘何況有三可
以動絃別曲葉落知秋既知且道東山打鼓西寺撞
鐘前門喧鬧後殿寂寥即是一乘法不是一乘法若
道不是分明抱贓叫屈若道即是何妨喚瓮作鐘正
議之間莫顧危亡一刀兩段放下昭然別無佗術現
有一輪秦宮寶鏡當日雲門善用得恰鑑透衲僧心
髓天魔望見心寒是聖是凡並無可逃豈不彼既丈
夫我亦爾哉良久顧眾云未審此間還有避得者麼
若有試出道看若也道得不唯耀無明窟亦乃通徹
慧眼連傳上座要向諸人手裏乞命不然仍復釣魚
船上謝三郎復舉天聖泰到瑯琊琊云埋兵掉鬥未
是作家匹馬單鎗便請相見泰指云將頭不猛帶累
三軍瑯琊打泰一坐具泰復打瑯琊一坐具瑯琊接
住云適來一坐具是山僧令行上座一坐具落在甚
麼處泰云伏惟尚饗瑯琊拓開云五更侵早起更有
夜行人師云覿面相逢宛若二龍鬥驪臨機察辨猶
若距爪雙獅幸得古人別有出身一路不然洎合打
破蔡州大眾還識古人出處麼行藏機變神難測動
靜施為聖莫知下座。

小參僧問心不散蕩時如何師云水澄泉月燦進云

道不乾枯時如何師云雨潤竹臺青進云恁麼人來
還有喫棒分也無師云恰然相稱乃云緇流若具眼
中睛善不容人下火坑盡底乾枯無法救臨時又在
杖頭生插手難入緣即則應吐語不及節至而彰所
以道我本無心有所希求今此寶藏自然而至塵塵
垂手不違佗本處處提撕不執己見石虎天明自吞
露柱木人夜半解撥燈籠更古更今無間無斷瞻前
瞻後無黨無偏故所天地以此發生萬物聖賢以此
啟迪含生真善知識以此流傳正眼大明悟人以此
敵敗邪群須過量人得此殊勝非劣見者顯此真機
到者裏如雷附電似雨依雲雖然動地驚人家中其
實湛定單傳直授門外不立階梯且道以何法修以
何法行得入如是境界猛力蹋著無住本隨機自應
有方圜復舉南泉巡堂次牽頭水牯入堂首座以手
拊牛臂一下泉便休少頃趙州將艸二束放於首座
面前座無對師云南泉異類中人要渠頭角完備趙
州重添艸料圖佗氣概驚群父子首尾相扶可惜散
不著處若是通方首座何不對眾表明且道表箇甚
麼滿堂雲水俱有分將來此處作私情。

除夕小參僧問上古尊宿至今在甚麼處應現師云
堂堂日月無今古蕩蕩乾坤絕去來進云擬欲請益
還應機也無師云天共白雲曉水和明月流乃云佛
說一切法為度一切心我無一切心何用一切法有
法傳授是外道法有語相通是凡夫語何也道由心
悟不假言傳然有方便據有來端令參學人得正見
知昔有大珠初參馬祖祖曰從何處來珠曰越州大
雲寺來祖曰來此擬須何事珠曰來求佛法看佗大
珠和尚便不說來此處看門庭延歲月專以究竟此
事為本馬祖見得是條正路上走底人令佗識取本
有之事唯以直言而相為曰自己寶藏不顧拋家散

走作麼我者裏一物也無求甚麼佛法可見馬祖愍
物盡於神情然大珠並不朝思暮想分外躊躇擬欲
直下便見遂作禮又問曰那箇是慧海自家底寶藏
當時馬祖也不牽經引論說玅談玄對佗寶藏庫門
首近指云即今問我者是汝寶藏一切具足更無欠
少使用自在何假外求若是而今決不可言何也斯
人尟福德不堪受是法大珠於己分上方知埋沒多
載不自覺知忽然指出現成受用感恩不已踊躍禮
謝便不走東去西事祖六載後因受業師老遂歸奉
養晦跡藏用人莫能識所著頓悟入道要門論一卷
法姪玄晏竊呈馬祖祖覽訖告眾曰今越州有大珠
圜明光透自在無遮障處也眾因詢訪依附一日謂
曰我不會禪並無一法可示於人故爾端直樹上不
長曲條僧隨問擬申一問師還對否珠曰深潭月影
任意撮摩凡聽法者適來頭上放過如今又向者裏
撮摩縱然摩得只是箇弄影漢喜沒交涉僧又問如
何是佛珠曰清談對面非佛而誰所以非父不生其
子當時恁麼得而今恁麼用可見正法眼藏上下相
承垂手之際不失宗旨便是本色宗師為人體裁可
嘆近來馳虛者多何曾隨得古人腳步聚得纔有三
五眾並不提起此事就去奪了鄉學應赴兩家飯碗
詳此輩人無非以借祖師門路衒耀出身今古相並
先後觀來則天淵矣全不察其古往名宿然無者番
行徑固有則不須出家而在家者亦可為也既爾出
家古人不曾教汝與世間人逞學解論文章販經書
圖世利無非直教脫有漏出生死悟正道明法眼紹
佛種利人天以心印心心心相契更無少剩亦復不
教學者忘本逐末背正投邪內有覺者但看馬祖大
珠二老因緣始終不負平生何也欲行千里一步為
初者裏了得淨盡別有達路出身打開寶藏取出家

珍用得恰當到處相應非是強為法應如是故曰我
為法王於法自在既爾了達又在何處相應良久云
善財將七日到此不知蹤已後誰相會德雲在別峰
遂喝一喝卓杖下座。

小參八字打開全無向背當陽點破迥絕異同既無
向背又絕異同不疑古釋迦不先今彌勒不後曹溪
水不深石頭路不滑說甚隔山見煙方知是火隔牆
見角可知是牛所以道情存聖量猶落法塵已見未
忘還成滲漏不落諸數喻若摩尼盡意能超仍歸空
界若也歸得億劫沉迷此時透脫萬載風規如今整
頓不妨展一事則萬理全彰收一理則萬事俱息塵
塵無拘全皆道眼剎剎無礙盡是心源方可顯發祖
意吼震地之雷音爍破幽關布彌天之瑞色如此遞
相連輝因甚杳冥不辨華鱗弄藻在長波不別雙清
怎奈何映水往來千古照金光分布滿江河下座。

　(菩薩戒弟子如昢號雲嶔捐貲助刻
　密印禪師語錄第四卷伏願六根清淨發明正
　見之因一體圓明顯達真如之理
　康熙二十一年五月　日楞嚴寺般若坊藏板)
密印禪師語錄卷四


