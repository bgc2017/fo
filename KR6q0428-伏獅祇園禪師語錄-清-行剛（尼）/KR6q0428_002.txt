










伏獅衹園禪師語錄卷下

第一世南嶽讓禪師

師詣曹溪參六祖祖問甚麼處來師曰嵩山來祖曰
甚麼物恁麼來師無語遂經八載忽有省乃白祖曰
某甲有個會處祖曰作麼生師曰說似一物即不中
祖曰還假修證否師曰修證即不無染汙即不得祖
曰秖此不染汙是諸佛之所護念汝既如是吾亦如
是頌曰。


「　染不得兮不似物豁開正眼露心華掀天揭地磨今古從此源流續不差」



第二世馬祖一禪師

師在衡嶽習坐禪讓和尚來問曰坐禪圖作什麼師
曰作佛讓乃取一磚於菴前石上磨師曰磨作什麼
讓曰作鏡師曰磨磚豈得成鏡讓曰磨磚既不成鏡
坐禪豈得作佛師曰如何即是讓曰如牛駕車車若
不行打車即是打牛即是師無對讓示偈曰心地含
諸種遇澤悉皆萌三昧華無相何壞復何成師聞豁
然開悟。


「　打車即是打牛是踢脫兩頭隨轉身薦得磨磚不成鏡佛從何立枉勞神」



第三世百丈海禪師

師參馬祖侍行次見一群野鴨飛過祖曰是甚麼師
曰野鴨子祖曰甚處去師曰飛過去也祖遂搊師鼻
負痛失聲祖曰又道飛過去也師于言下有省次日
祖陞堂眾纔集師出捲卻席祖便下座師隨至方丈
祖曰我適來未曾說話汝為甚便捲卻席師曰昨日
被和尚搊得鼻頭痛祖曰汝昨日向甚處留心師曰
今日鼻頭又不痛也祖曰汝深明昨日事。


「　一群野鴨飛過去搊鼻尖頭露本真哭笑自由隨作活無窮應用起家門」




第四世黃檗運禪師

師參馬祖值祖遷化時百丈廬於塔傍師請問平日
得力句丈舉再參因緣言老僧被馬師一喝直得三
日耳聾師聞舉不覺吐舌丈曰子後莫承嗣馬祖去
麼師曰不然今日因師舉得見馬祖大機之用然且
不識馬祖若嗣馬祖巳後喪我兒孫丈曰如是如是
見與師齊減師半德見過于師方堪傳授子甚有超
師之見。


「　吐舌聞聲三日聾大機大用立宗風超師越祖威獰甚披露當陽意氣雄」



第五世臨濟玄禪師

師在黃檗會中第一座令問話師遂去問如何是佛
法的的大意檗便打如是三問三度被打遂辭檗參
大愚愚問甚處來師曰黃檗愚曰有何言句師舉前
話復云不知某甲有過無過愚曰黃檗恁麼老婆為
汝徹困猶覓過在師于言下大悟曰元來黃檗佛法
無多子愚搊住曰者尿床鬼子適來道有過無過而
今又道佛法無多子汝見箇什麼道理速道速道師
於愚脅下築三拳愚拓開曰汝師黃檗非干我事師
回舉前話檗曰大愚老漢饒舌待來痛與一頓師曰
說甚待來即今便打遂掌檗曰有風顛漢來者裡捋
虎鬚師便喝檗曰侍者引這風顛漢參堂去。


「　三遭痛棒未開眸一見高安當下休有意氣時添意氣當仁不讓轉風流」



第六世興化獎禪師

師初參臨濟充侍者後在三聖會中嘗曰我向南方
行腳一遭拄杖頭不曾撥著一箇會佛法的人聖聞
問曰汝具箇甚麼眼便恁麼道師喝聖曰須是汝始
得後到大覺為院主覺曰聞汝道向南方行腳一遭
拄杖頭不曾撥著一箇會佛法底人汝憑箇什麼道

理與麼道師喝覺便打師又喝覺又打來日從法堂
前過覺乃云院主我直下疑汝昨日兩喝師又喝覺
又打師再喝覺又打師曰某甲于三聖師兄處學得
賓主句總被師兄折倒了也願與某甲箇安樂法門
覺曰者瞎漢來這裏納敗闕脫下衲衣痛與一頓師
於言下薦得臨濟先師於黃檗處喫棒底道理開堂
拈香云此炷香本為三聖師兄三聖于我太孤本為
大覺師兄大覺於我太賒不如供養臨濟先師。


「　未悟先誇賣口頭親逢毒手瞎雙眸棒頭薦得先師旨脫下衲衣始自休」



第七世南院顒禪師

上堂云赤肉團上壁立千仞時有僧問赤肉團上壁
立千仞豈不是和尚道師曰是僧便掀倒禪床師曰
汝看者瞎驢亂作僧擬議師便打趁。


「　壁立高巍赤肉團通身慶快露全斑瞎驢亂作打教出後代兒孫棒下翻」



第八世風穴沼禪師

師參南院院問南方一棒作麼商量師曰作奇特商
量師卻問此間一棒作麼商量院拈拄杖曰棒下無
生忍臨機不見師師於言下大徹玄旨郢州守請師
上堂云祖師心印狀似鐵牛之機去即印住住即印
破秪如不去不住印即是不印即是時盧陂長老出
問某甲有鐵牛之機請師不搭印師曰慣釣鯨鯢澄
巨浸卻嗟蛙步𩥇泥沙陂佇思師喝曰長老何不進
語陂擬議師打一拂子曰還記得話頭麼陂擬開口
師又打一拂子守曰信知佛法與王法一般師曰見
何道理守曰當斷不斷反招其亂師便下座。


「　一棒當頭絕覆藏髑髏擊透體全彰無生語下徹心印贏得隹聲滿大唐」



第九世首山念禪師


師常密誦法華經晚於風穴會中一日侍立次穴乃
垂涕告之曰不幸臨濟之道至我將墜于地矣師曰
觀此一眾豈無人耶穴曰聰明者多見性者少師曰
如某者如何穴曰吾雖望子之久猶恐耽著此經不
能放下師曰此亦可事願聞其要穴遂上堂舉世尊
以青蓮目顧大眾乃曰正當恁麼時說箇什麼若道
不說而說又是埋沒先聖且道說箇什麼師拂袖而
退穴擲拄杖歸方丈侍僧曰念法華因甚不袛對和
尚穴曰念會也次日同真園頭上問訊穴曰作麼生
是世尊不說說真曰鵓鳩樹上鳴穴曰汝作許多癡
福作麼何不體究言句又問師師曰動容揚古路不
墮悄然機穴謂真曰何不看念法華下語。


「　青蓮目顧示何言拂袖歸來話巳圓不墮悄然揚古路靈山一脈古今然」



第十世汾陽昭禪師

師歷參知識最後到首山問百丈捲席意旨如何山
曰龍袖拂開全體現師曰師意如何山曰象王行處
絕狐蹤師于言下大悟曰萬古碧潭空界月再三撈
摝始應知有問曰見何道理便爾自肯師曰正是我
放身命處。


「　撒手披襟獨得歸象王行處絕無依閫居三十年曾出道滿乾坤徹四維」



第十一世石霜圓禪師

師謁汾陽每見必詬罵或毀詆諸方及有所訓皆流
俗鄙事一夕訴曰自至法席不蒙指示念歲月飄忽
巳事未明有失出家之利語未卒汾叱曰是惡知識
敢裨販我怒舉杖逐之師擬伸救汾掩其口乃大悟
曰是知臨濟道出常情。


「　諸方詆毀驗來由掩口知情大悟休一劍一鞋一盆水英靈觸著命難留」




第十二世揚岐會禪師

師久依慈明每咨參明曰庫司事繁且去他日又問
明曰監院異時兒孫遍天下在何用忙為一日明出
師偵之徑搊住曰者老漢今日須與我說不說打汝
去明曰知是般事便休語未卒師大悟一日明上堂
師問幽鳥語喃喃辭雲入亂峰時如何明曰吾行荒
草裏汝又入深村師曰官不容針更借一問明便喝
師曰好喝明又喝師亦喝明連喝兩喝師禮拜明曰
此事是箇人方能擔荷師拂袖便行。


「　庫司事繁云且去搊住慈明不放開禮拜泥途能荷擔兒孫遍界果奇哉」



第十三世白雲端禪師

師參揚岐岐問受業師為誰師曰茶陵郁和尚岐曰
聞伊遭攧有省作偈甚奇能記否師誦偈岐笑而趨
起師愕然通夕不寐黎明咨決適歲暮岐曰汝見昨
日打毆儺者麼師曰見岐曰汝一籌不及渠師復駭
問岐曰渠愛人笑汝怕人笑師大悟後出世上堂曰
乾坤之內宇宙之間中有一寶秘在形山大眾眼在
鼻上腳在肚下且道寶在甚處良久云人面不知何
處去桃花依舊笑春風。


「　笑裏藏鋒一夜愁毆儺打處豁雙眸形山有寶難描畫徹體風流孰可儔」



第十四世五祖演禪師

師謁白雲問南泉摩尼珠話雲叱之師領悟獻投機
偈曰山前一片閒田地又手叮嚀問祖翁幾度賣來
還自買為憐松竹引清風雲令掌磨事未幾雲語曰
有數禪客自廬山來皆有悟入處教伊說亦說得舉
因緣亦明得教伊下語亦下得秖是未在師疑自計
曰既悟了說得明得如何卻未在遂參究累日忽省
悟從前寶惜一時放下走見雲雲為手舞足蹈師亦

一笑而巳後曰吾因茲出一身白汗便明得下載清
風。


「　下載清風悟入真投機偈語獻來親故鄉田地還身買一笑分明無事人」



第十五世圓悟勤禪師

師為五祖侍者一日部使問道祖曰提刑少時曾讀
小艷詩否有兩句頗相近頻呼小玉元無事秖要檀
郎認得聲使應諾諾祖曰且仔細師問提刑會否祖
曰他秖認得聲師曰秖要檀郎認得聲他既認得聲
為甚卻不是祖曰如何是祖師西來意庭前柏樹子
聻師忽有省遽出見雞飛上欄杆鼓翅而鳴復自謂
曰此豈不是聲遂袖香入室通所得呈偈曰金鴨香
消錦繡幃笙歌叢裏醉扶歸少年一段風流事秖許
佳人獨自知乃遍謂山中耆宿云我侍者參得禪也。


「　小豔詩聞省舊顏西來庭柏徹根源色聲堆上開真眼始信壺中別有天」



第十六世虎丘隆禪師

師謁圓悟悟問見見之時見非是見見猶離見見不
能及舉拳曰還見麼師曰見悟曰頭上安頭師聞脫
然契證悟叱曰見箇甚麼師曰竹密不妨流水過悟
肯之有問曰隆藏主柔易若此何能為哉悟曰瞌睡
虎耳。


「　舉起拳頭驗作家見安頭上契非差威獰睡虎全牙爪竹密通流水拍涯」



第十七世應菴華禪師

師參虎丘未半載頓明大事後住歸宗日大慧在梅
陽有僧傳師垂示語句慧見之極口稱嘆以偈寄曰
坐斷金輪第一峰千妖百怪自潛蹤年來又得真消
息報道揚岐正脈通其歸重如此虎丘忌日師拈香
云平生沒興撞著者無意智老和尚做盡伎倆湊泊

不得從此卸卻干戈隨分著衣喫飯二十年來坐曲
彔木懸羊頭賣狗肉知他有甚憑據雖然一年一度
燒香日千古令人恨轉深。


「　虎丘半載明機用幾度燒香恨莫窮坐斷金輪通正脈聞聲若箇不朦朧」



第十八世密菴傑禪師

師參應菴一日菴問如何是正法眼師遽答曰破砂
盆菴頷之未幾辭回省覲菴以偈送曰大徹投機句
當陽廓頂門相從今四載徵詰洞無痕雖未付缽袋
氣宇吞乾坤卻把正法眼喚作破砂盆此行將省覲
切忌便躲跟吾有末後句待歸要汝遵。


「　破砂盆是正法眼覷卻乾坤氣宇吞徵詰無痕超今古機投徹後更誰遵」



第十九世破菴先禪師

師參密菴於靈隱師分座有道者請益曰猢猻子捉
不住願垂開示師曰用捉作麼如風吹水自然成紋。


「　胡孫請益事如何用捉他時是什麼覿面當機渾活潑如風吹水自成波」



第二十世無準範禪師

師謁靈隱時破菴居第一座同遊石筍菴有道者請
益胡孫子話師侍傍大悟後開法拈香供破菴。


「　侍傍忽聽胡孫話瑩徹心源契巳躬㘞地一聲皆歷落一香供報破菴翁」



第二十一世雪巖欽禪師

師初看臨濟三頓棒話一夕上蒲團有省後在無準
會中每遇入室舉主人公便可𨁝跳舉衲僧巴鼻佛
祖爪牙更無下口處經十年偶佛殿前行忽抬頭見
一株古柏觸著向來所得境界和底一時颺下始見
徑山老人立地處正好三十拄杖。


「　衲僧巴鼻見還難忽爾抬眸和底翻觸散礙膺緣古




第二十二世高峰妙禪師

師參雪巖凡入巖便問誰與汝拖者死屍來隨即打
出一日因睹五祖真贊云百年三萬六千朝反覆元
來是者漢忽然打破疑情一日巖問日間浩浩時作
得主麼師曰作得主巖曰睡夢中作得主麼師曰作
得主巖曰正睡著時無夢無想無見無聞主在甚麼
處師直得無言可對無理可伸遂奮志入龍鬚越五
載偶同宿友推枕墮地作聲廓然大徹自謂如在網
羅中跳出元來秖是舊時人不改舊時行履處自此
安邦定國天下太平一念無為十方坐斷。


「　無夢無想主人公凝然逼塞太虛空忽然枕墮疑團破沙界全容巖洞中」



第二十三世中峰本禪師

師初觀流泉有省詣高峰求證峰打趁既而民間訛
傳官選童男女師因問忽有人來問和尚討童男女
時如何峰曰我但度竹篦子與他師于言下徹法源
底於是峰書真贊付師曰我相不思議佛祖莫能視
獨許不肖兒見得半邊鼻。


「　有人來問討童男度卻竹篦徹法源妙用潑天全殺活半邊鼻子見機先」



第二十四世千巖長禪師

師見中峰參狗子無佛性話因聞雀聲有省具陳悟
因峰斥之師憤然夜半忽鼠翻貓飯器墮地有聲恍
然開悟往質峰峰問趙州何故云無師曰鼠食貓飯
峰曰未在師曰飯器破矣峰曰破後如何師曰築碎
方甓峰乃微笑囑曰汝宜善自護持棲遯巖穴時節
若至其理自彰。


「　鼠翻貓飯發真機築碎方甓覺笑微活計千巖都打破伏龍時至復傳衣」




第二十五世萬峰蔚禪師

師謁千巖巖問將什麼與老僧相見師豎拳云者裏
與和尚相見巖曰死了燒了向何處安身立命師曰
漚生漚滅水還在風息波平月映潭一日普請斫松
次師拈圓石作獻珠狀曰請和尚酬價巖曰不值半
文錢師曰瞎巖曰我也瞎你也瞎師曰瞎瞎後充第
一座一日巖上堂舉無風荷葉動必定有魚行師震
威一喝拂袖便行巖示偈曰鬱鬱黃花滿目秋白雲
端坐碧峰頭無賓主句輕拈出一喝千江水逆流。


「　獻石呈珠請價酬千江一喝水橫流無賓主句輕敲破透脫無依得自由」



第二十六世寶藏持禪師

師參萬峰峰付偈曰大愚脅下痛還拳三要三玄絕
正偏臨濟窟中獅子子燈燈續焰古今傳。


「　三要三玄絕正偏高安灘上痛還拳師承從此流真脈臨濟兒孫遍大千」



第二十七世東明旵禪師

師因睹松有省依寶藏一日藏問心不是佛智不是
道汝如何會師向前問訊乂手而立藏呵曰汝在此
許多時還作者箇見解師乃發憤至次日驀然徹法
源底遂呈偈曰一拳打破太虛空百億須彌不露蹤
借問箇中誰是主扶桑迸出一輪紅。


「　廢寢忘餐未現前虛空打破脫廉纖翻天覆地無回互日湧扶桑道播傳」



第二十八世海舟慈禪師

師初參萬峰有省遂廬于洞庭山後一僧排其見解
師棄菴謁東明一日明問曾見人否師曰見萬峰明
曰萬峰即今在什麼處師罔然明曰恁麼則何曾見
萬峰師歸寮三晝夜寢食俱忘偶燈繩斷墮地廓然
大悟詣關前呈悟由明曰老闍黎承嗣萬峰去師曰

和尚為我打徹豈得承嗣萬峰明遂出關陞座曰瞿
曇有意向誰傳迦葉無端開笑顏到此豈容七佛長
文殊面赤也茫然今朝好笑東明事千古令人費唾
涎幸得海公忘我我濟宗一派續綿綿擲拄杖云千
斤擔子方全付玄要如今拄杖談以拂子擊三擊下
座。


「　香燈隨地絕追求打徹骷髑當下休大海漁舟千浪湧滹沱一脈鎮長流」



第二十九世寶峰瑄禪師

師因海舟造塔院斧傷足有省乃充火頭一日負柴
舟見曰將棘刺去作什麼師曰是柴舟大笑曰是柴
將去燒卻師遂起疑力參究偶被火燎眉面痛取鏡
炤之忽大悟作偈呈舟舟便打師奪杖曰這條六尺
竿幾年不用今日又要重拈舟乃笑師又呈偈曰棒
頭著處血痕斑笑裏藏刀仔細看不是英靈真漢子
死人喫棒舞喃喃舟曰即此偈語可紹吾宗。


「　抽釘拔楔驗來由拂袖行時出格流踞坐金陵傳正脈猙龍虓虎一齊收」



第三十世天奇瑞禪師

師事能和尚即令看一歸何處後聞山鹿叫喚會得
日用之中無不是語往南京過單縣偶行間如夢而
醒始覺從前所悟所證一場懡㦬乃參寶峰問什麼
處來曰北京峰曰只在北京別有去處師曰隨方瀟
灑峰曰曾到四川否曰曾到峰曰四川境界與此間
境界如何曰江山雖異風月一般峰豎拳曰還有這
箇麼曰無峰曰因甚卻無曰非我境界峰曰如何是
你境界曰諸佛不能識誰敢強安名峰曰汝豈不是
著空曰終不向鬼窟裏作活計峰曰西天九十六種
外道你是第一師拂袖便出乃付偈曰濟山棒喝如
輕觸殺活從茲手眼親聖解凡情俱坐斷曇花猶放

一枝新。


「　諸佛誰將名強安徹心見膽是何般濟山棒喝從今觸凡聖俱空只恁看」



第三十一世絕學聰禪師

師參天奇奇問在世忘世是如何師曰了物非物奇
曰在念忘念是如何師曰於心無心奇曰心物俱忘
是如何師曰華山高突太行峨後居隨州關子嶺龍
泉寺為開山第一世僧問如何是本來面目師曰石
香亭僧曰便恁麼去時如何師曰喪卻了也。


「　本來面目石香亭絕跡無私遍界行心物俱忘是何物標名圓相見精靈」



第三十二世笑巖寶禪師

師參絕學便問十聖三賢巳全聖智如何道不明斯
旨學厲聲曰十聖三賢爾巳知如何是斯旨速道師
下語不契一日洗菜次偶一莖菜墮水逐水圜轉捉
不著忽有省喜躍攜籃歸學見便問是什麼師曰一
籃菜學曰何不別道一句師曰請和尚別問來後圍
爐次學問人人有箇本來父母汝之父母即今在什
麼處師曰一火焚卻學曰恁麼則汝無父母那師曰
有即有佛眼覷不見學曰汝還見麼師曰亦不見學
曰為甚不見師曰若見即非真父母呈偈曰本來真
父母歷劫不曾離起坐承他力寒溫亦共知相逢不
相見相見不相識為問今何在分明舉似師學肯之。


「　一莖菜葉圜流轉觸著通身白汗流堪紹吾宗憑半偈一燈續焰萬燈浮」



第三十三世幻有傳禪師

師聞燈花爆聲有省遂謁笑巖求證巖曰汝將從前
得力處說來師具實語中間巖驀趯出隻履曰向者
裏道一句看遂將師話一時打斷師通夕不寐明晨
立簷下巖見召師師回顧巖翹一足作修羅障日月

勢師當下脫然。


「　一鞋趯出有來由打斷話頭當處休正脈曹溪親囑付乾坤爍破禹門秋」



第三十四世密雲悟禪師

師因挑柴過一山灣忽見一堆柴突露面前有省遂
依幻有和尚脫白幻每罵詈師慚悶交感一日城歸
過銅棺山頂忽覺情與無情煥然等現正所謂大地
平沉底境界時幻遷北京師往覲幻問汝有新會處
否師曰一人有慶萬民樂業幻曰汝又作麼生師曰
某甲得得來省覲和尚幻曰念子遠來放汝三十棒
師抽身便出幻囑師扶佛法師呈偈曰若論某甲扶
佛法任他○○○○○都來總與三十棒莫道分明
為賞罰。


「　平沉大地震雷轟情與無情歷歷明太白峰頭行正令宗風千古振家聲」



第三十五世石車乘禪師

師初在龍居聞僧舉不思善不思惡正恁麼時那箇
是明上座本來面目忽有省後參金粟粟問曰那裏
來師云雲門粟曰幾時起身師打圓相粟曰莫亂統
師云千里同風特來喫痛棒粟曰既千里同風到這
裏作麼師翹左足粟曰未在師翹右足粟曰錯也師
云風吹別調中一日粟舉世尊拈花迦葉微笑問師
師曰白日穿針粟連棒打出師乃大悟始見世尊拈
花臨濟痛棒一切差別無不了了粟許之云大有見
處後粟赴黃檗請師繼席開法。


「　拈花微笑露言前電捲星馳一著先白棒當陽施妙用燈燈相續古今傳」







伏獅袛園剛禪師行狀

師諱行剛號袛園浙江嘉興府嘉興縣人俗姓胡父
字養素母高氏陶氏師蓋陶出也師自幼樸實好念
佛晨夕禮拜歲十八適庠生常公振未期而寡翁姑
在堂盡心奉事一日忽思光陰迅速空住閻浮生死
到來將何作主愁悶日增以不能參請知識為愧日
夜精勤長跪佛前願此生得成正果父母止生師一
人惜如掌珠誨勿茹齋師于是絕飲食父母憫之方
隨師意其年二十六歲參天慈老師依慈行為師三
十一歲父喪三十三歲往金粟參密老和尚師問云
那裏是我安身立命處老和尚云念汝遠來放汝三
十棒師禮拜退自此以後只體究那裏是我安身立
命亦無入頭處終日悶悶不樂自惜空過時光三十
四歲喪母決志出家所有屋產衣飾等一切俱捨翁
姑兄嫂留師不住父母墓傍向有祠屋師又增置數
楹棲身參究立誓不往俗家三十五歲薙髮復往金
粟密老和尚座下受具足戒師問心如杲日時如何
密云你曾悟麼師云實未究竟求和尚慈悲開示密
連打三棒師禮拜退往鹽官參二宮慈菴老師求開
示菴指參萬法歸一一歸何處久無入頭菴云你因
緣恐不在我處可往金粟參石車和尚師從之其年
三十有六粟問你一向作甚麼師云參萬法歸一粟
云一歸何處師云不會求和尚開示師打云你死了
燒了向何處安身立命師遂跪粟前討箇落處粟連
打云今日畢竟要你還我落處師云我實不會粟云
你是箇靈利漢有甚不了師云只是不會粟云你參
父母未生前本來面目去師領話又參一年復謁粟
亦無下口處粟云你過了一年原是這般模樣甚是
不悅復云你從今此去若不大悟不用見我師從此
回菴七日為限痛切追究自恨愚拙向佛痛哭睡魔

又重將戒衣頂戴跪于佛前遇境逢緣初不放過晝
夜逼拶不得透脫一日正坐時如暗室中忽見白日
須臾又被浮雲遮卻蓋工夫太急不惜身命一日吐
紅三碗飲食不進其工夫實不放過雖省發數次本
參尚未覷破又往金粟坐次粟問慈行師你看那則
公案慈答云參誰字師在傍有省遂答云問是誰答
是誰穿衣喫飯任施為粟云你主人公在甚麼處安
身立命師乃頓足粟云你死了燒了又作麼生師豎
拳粟便打師云和尚死了燒了在甚麼處粟云海底
起紅塵師禮拜粟云見處也好未曾透脫師遂回菴
禁足自巳立誓若不透脫決定不休二六時中切切
追究於此漸漸得力正在疑中忽然裂破話頭遂作
偈云父母未生前虛凝湛寂圓本來無欠少雲散露
青天其年三十八歲一日午間剃頭下單立地面前
豁然一開身心粉碎魂飛膽喪觸目遇緣無不了了
復到金粟師問云動靜不相關隨緣本自然觸處非
他物頭頭自現前請問現前後如何行履粟云你向
何處安身立命師云金粟山頭萬枝松粟云非汝境
界師云打開珍寶藏露出夜明珠粟云此話且置還
我實悟底境界來師云出入潛龍與師同用粟云未
在更道師無語粟便打遂呈偈云直下承當事不差
息機忘見始堪誇心如杲日當空炤爍破乾坤無物
遮又一日粟問如何是你本來面目師云眉橫鼻直
粟云未在更道師云雙手托開華藏界當機覿面現
如來粟云如何是你日用事師云穿衣喫飯隨緣瀟
灑粟云如何是你體師云體遍三千界無去亦無來
復呈偈云體性圓明遍大千如如無礙任隨緣一真
獨露常光現照破乾坤劫外天一日設齋請粟上堂
師問云向上宗乘即不問纖塵不立事如何粟云藏
身露影師一喝粟云喝後又作麼生師即禮拜是後

粟乃付如意師呈偈云如意拈來一脈通無今無古
耀虛空若還識得真如意不動如如在手中崇禎戊
寅二月初四粟示徵疾命師到山粟問一靈真性不
假胞胎時如何師云凝然湛寂粟云出胞胎後事如
何師云赤條條地粟云作家相見事如何師云當機
覿面粟云好好為後人標格遂付祖衣粟云此衣表
信善自護持并囑付云云時師年四十有二從是隱
跡胡菴真操實履攻苦食淡艱辛備嘗順治丁亥潯
溪惟儒董居士及李宅諸檀護暨縉紳士庶請住梅
溪董菴師辭再三勢不能巳方允其請師先省候古
南老人敘法脈然後入院眾嘉師知大體董菴今易
名伏獅禪院師至院時或謂師現身末山尼恐此鎮
難以行化及見師法矩嚴肅性地朗徹丰姿儀表卓
犖不凡兼之平等接人無論貴賤一以慈悲本色接
待動靜語嘿間令人意移神化汪汪乎若江海之無
不納覆載之無不容其時遐邇聞風戶履日滿或又
以常住錢穀為念師遂引丹霞終身一布衲趙州所
臥惟一折腳床匾擔山餐橡栗過日楊岐破屋不蔽
風霜清苦淡薄元是衲子家風祖先模範昔芙蓉楷
和尚終身不發疏簿不請化主我當效之至今散守
清規不立化主皆先師作法之良也自是禪侶輻輳
禪堂狹小難以容眾更闢西禪堂一所寮房一帶數
日落成先師不過隨緣任運並不以營建繫念每年
結制自淮海閩廣江寧諸省禪人不憚險阻而來先
師但以本分接人掃斷佛祖葛藤拈過諸方藥忌得
師一機一境便得終身受用感禮不休其勘辯學者
決擇心法雖久參宿學不輕許可縱禮意殷勤朝斯
夕斯冀獲印證師痛棒熱喝如秋霜烈日並不少貸
其真切為人有如此者厥後沐其教誨沾其法味即
獲諸方付囑孰知俱從吾師大冶中烹煉得來所有

法語偈言迅口衝出了不經意其必歸於警聾開蔽
俾悟正知見而後巳間有憸人宵壬素稱梗化見師
即皈敬改過自新有簪纓世胄貴介自矜見師則虛
懷改容稽首求教文人墨士世智多辨見師則韜鋒
斂鍔似訥如愚又有老衲高賢觀一切主席叢林無
足當其意者聞師道行無不心折稱道不絕謂古來
千有餘年發明此事者亦多大開爐韝煆煉聖凡如
星中揀月惟師一人而巳以後承風接踵者比比豈
非吾師首倡之力哉當先師祖車和尚開法金粟法
席甚盛首以如意付先師諸方禪侶無不疑駭至是
睹師從真參實悟中顯大機大用咸自遜謝又昔天
童密祖翁師初見時尚未薙染即以鄭十三娘目之
信為不誣矣及師之至德感化有難測識澉浦吳稚
仙居士其室法名超慧以稚仙之去世請師對靈說
法吳氏諸眷屬未識師面者皆預得異夢夢中見師
神儀挺特五色寶幢空中垂下及師至時見師形儀
宛若夢中無異咸贊奇哉嘆未曾有以故闔宅篤信
俱乞名為門弟子當湖一音見兄新搆禪堂請師隨
喜舟尚未泊岸集千人諸善士懷香跪迓請益求示
者無間晝夜街衢巷陌挨濟不通師遂曳杖闔邑僧
俗男女皆垂淚懇留師不顧壬辰春息乾師伯請師
往鹽官為母昭覺師舉火宰官達士并優婆塞優婆
夷咸以活佛出世得覯慈顏為快自城中郊外蜂屯
蟻聚羅拜道側者幾以萬計及舉火事竣鄉紳士庶
或請上堂小參或求皈依開示肩摩轂擊杖履為之
不前又或齎香儀為敬或陳齋筵為供師力辭不赴
如行雲野鶴即掛帆梅溪不及見師者舉如怨如慕
如泣如訴徒步至伏獅識荊求教如嬰兒離母不可
名狀四方緇素咸稱曠古奇觀自天童密老人後未
之見也壬辰仲秋師以末法不分皂白出世者眾即

不上堂閉門守靜故退院法語有衲衣下事問取堂
中二上座退居且作神仙客瀟灑清閒天地間語癸
巳季秋師往雲棲修水陸儀文見蓮大師遺風不墜
戒律精嚴謂言當今禪和見到者多行到者少必須
嚴守戒律行解相應庶作中流砥柱不可口口談空
撥無因果自誤誤人戒之戒之師其時不自彰名作
一雲水道人白龍魚服不可測識時(琛)隨侍(琛)俗姓
孫有兄字子燐諱鍾瑞者三教精研眼空一世與師
機緣相契為師瓜葛時亦隨侍盤桓一月密窺先師
行履嘆為莫逮師在伏獅開化八年聞其風者如雷
霆瞻其貌者如春風聆其教者如甘露設假以歲時
闡化宗猷正未有艾惜乎昊天不弔甲午春慨有離
世之想時義公珂掩關潯溪般若菴七月師以手書
喚之公至師見欣然曰老僧世緣巳盡自知九月要
去矣公云和尚是何言歟還須久住度眾師云白牛
固水草尋常然而腳下無私要行便行至八月初八
日果示微疾粒米不進其容色如常徒輩請醫投藥
師不肯嘗眾跪哀懇師決云我病不須服藥自知秋
殘必要去也眾聞涕淚不止師云我休心巳久有何
繫戀但末後數事須得古南法叔來時古南老人適
謝事天童回舊院師聞之喜曰是滿我念也即命徒
輩迎至居士胡觀舟師之姪也同坐榻前徒眾環立
師面談巨細命義公珂為伏獅第二代住持指撥諸
事井然有條師雖自主蓋欲古南老人為一證據耳
時九月初二日也塔院委義川朗料理伏獅命義公
珂主席檀護省候皆面言之更言願始終護法十八
日以祖衣二頂付義川朗義公珂囑云祖祖相傳一
脈善自護持深蓄厚養隨緣化度至廿三日喚大眾
集方丈師云汝輩隨我有年我去世後當守我規矩
無得效世俗行孝禮復云我還有三日世緣寅時當

去廿六日後事周備至中夜師問外事完未眾云巳
備即索浴更衣趺坐說偈曰如月映千江一輪光皎
潔今示以趺坐眾生瞻覷破若問末後句撫掌云只
者是微笑而逝時九月廿七日寅時也至辰刻頂門
煖氣如蒸聞訃執香來弔者莫計哀聲震野龕留三
日顏色若生遺命塔全身於伏獅院之右世壽五十
有八法臘二十有三嗣法門人普聞授遠怡然超宿
義川超朗義公超珂一音超見古鼎超振一揆超(琛)。

奉教緇白弟子不能悉數惟寶持超湛朗月明內雲
巖通猛穎覺超珪隨之最久終始如一敬師不衰師
相魁碩面如滿月舉止態度純乎丈夫氣概瞻其儀
表令人意消居恒脫灑談笑自若每志慕古人不尚
世趣見徒輩少涉時習即正色痛戒不為少恕臨事
應物決志如神常在機前不落人後一言一語一舉
一動無非利人為急其自奉甚薄間有善信餽遺必
給大眾其心周匝篤摯細行必矜嘗出敝衣百結云
吾住靜時所服勞苦重務一身兼之嘗言昔年在俗
家稱素封及一心向道寸絲不掛空手出家時值暑
天惟身穿夏布粗衣而巳一日到金粟方遇隆冬酸
風旁射透骨僵立發願施眾僧纏足布回菴即貸錢
五千躬自紡織夜以繼日數月成之送至金粟人沽
其惠其平時海內僧眾或興建或接待有求于師皆
不負其來意殆相習成風乃稍稍謝絕蓋末法奔競
務外者多師復有所儆也至其出世過當湖鹽官時
檀施雲委師隨散諸山禪林修祖塔齋僧囊中無剩
(琛)輩隨侍左右目擊如此入雲棲時遇輿夫舟子途
中乞丐視之如恫瘝乃身隨施隨捨遇善人貧士陰
為周給各踴躍歡呼而去其惠濟有不能殫述一生
擔荷祖道力為叢林全副精神盡在裏許當金粟車
和尚臥疾時及門竟有假源流承嗣者先師不畏虎

狼隻身挺出為法故也至今禪流談及清源流一事
嘆其才識卓絕閱諸方語錄涉攻訐毀訾則掩卷不
觀謂三教一家初無二義況在法門同條共貫不可
參差自取罪戾徒輩有臥疾躬持湯藥親自撫摩有
欲省親勸其孝敬勝于奉師或有忤俗必委曲調和
俾其悔悟以是及門徒眾咸望之凜然親之藹然久
之幡然願執事終身者也門人集其語錄有前錄一
冊源流一冊又錄一冊後錄一冊嗣有全錄行世每
念先師道行高深安所措辭然不得不露布一番式
昭後昆以俟續傳燈者採焉嗚呼儀型未遠法乳難
酬不肖超(琛)才識譾陋如蠡測海以管窺天茲所述
者百不計一尚俟緇林明眼白社高賢運如椽手筆
錫金玉鼎言以垂不朽法門幸甚(琛)輩幸甚。

順治乙未孟秋七夕日
嗣法門人超(琛)稽首百拜謹狀






塔銘

自少林以來單傳直指千有餘年支分派別不絕如
線至天童密老人驅策龍象雷轟電掣為佛法中興
焉嗣老人者十有二人石車乘禪師其一也下而法
孫以暨曾玄難更僕數要未有以現身大士直證菩
提如袛園禪師者也師名行剛嘉興人姓胡氏父養
素生止一女即師也師幼有至性好禪誦父母不聽
所願為相攸于常氏而歸焉未期而寡金珠貝玉粧
貲甚具師一切屏去獨市作麤布衣數十襲貯之笥
中為終焉之計事翁姑盡孝且以其間茹素奉佛誓

欲了生死大事於是參天慈師逮密老人住金粟旋
往參焉時未薙染老人即以鄭十三娘目之自是只
體究安身立命處父母相繼歿遂廬于墓傍即今之
胡菴也次年薙染從密老人受具足戒哀求開示時
年三十有五矣又往鹽官參二宮慈菴師菴指參萬
法歸一一歸何處久無入頭痛切追究體不沽席菴
令參石車禪師于金粟粟指參本來面目不得透脫
晝夜逼拶至嘔血數升不輟復參金粟有穿衣喫飯
任施為之答當機不讓然猶未之許也一日薙頭下
單立地豁然開悟觸目了然時年三十有八再參金
粟有直下承當之偈屢承問答機鋒迅捷粟付以如
意呈偈略云若還識得真如意不動如如在手中粟
旋示微疾命師到山遂付祖衣授受之間豈虛也哉
時師年四十有二復閉關胡菴者九年攻苦食淡蓋
將閱而不聞也潯溪梅溪兩邑紳士請居梅溪伏獅
禪院師固辭不獲始允其請院故潯溪董氏家菴師
至首闢禪堂創立矩矱森嚴峻絕法席儼然緇白瞻
禮殆無虛日師以平等接人始終不異及有參叩痛
棒熱喝不少假借當世士大夫家紈綺閨閣無不湔
除洗滌北面向道無論識與不識聞其風者皆手額
曰古佛再世也澉浦吳氏請師對靈小參家人咸為
異夢見師神儀甚偉幡幢羽蓋交導而前師至果如
夢中所見舉家嘆異即余先室錢宜人矢心皈依師
命名超蔭臨歿時逝而復蘇者再語家人曰向冥途
中有以姓氏問者應之云我袛園弟子超蔭所過未
嘗驚怖則師之為神天瞻敬者信矣甲午八月師示
微疾其徒強進以藥師不肯服曰老僧世緣巳盡秋
殘去矣九月廿六夜索浴更衣次早說偈而逝遠近
奔赴然香慟哭奉全身于伏獅之左梅溪王鄉紳捨
地而塔焉生壽五十有八僧臘二十有三嗣法弟子

七人普聞遠怡然宿義川朗義公珂一音見古鼎振
一揆琛奉教弟子寶持湛朗月內雲巖猛穎覺珪等
餘不能悉數師形貌魁碩瞻其丰采儼然一丈夫再
過當湖鹽官僧俗羅拜道左杖履為之不前咸垂淚
請留師不顧也末法濫觴夤緣假托積習成風師門
庭嶮峻勘辯學者不輕許可尤嚴持戒律嘗言當世
禪和見到者多行到者少必須勤心持守行解相應
平居自奉甚薄諸方餽遺金幣香茗必給大眾餘則
隨散諸山叢林囊無遺也所著有前錄一冊源流一
冊又錄一冊後錄一冊今彙為一冊余自昔宦游登
博山匡廬諸禪林早跂師名及遯跡梅里親沾法雨
先室錢宜人遂得受持師訓猶子婿胡生觀舟又師
俗姪也其徒以事狀介觀舟請為之銘余不敢辭銘
曰。


「　少室心傳
　提唱萬古
　支衍而二
　派分而五
　續佛慧燈
　天童老人
　具大法眼
　現菩提身
　金粟一席
　橫流法乳
　萬法歸一
　一歸何處
　直下承當
　始顯伏獅
　作家相見
　覿面當機
　宗鏡高懸
　塔日永炳
　無死無生
　安身立命」



賜進士出身協正庶尹奉直大夫吏部主事改禮部
晉階一級前江西廣信府推官兩舉卓異省直同
考試官吳鑄頓首拜譔