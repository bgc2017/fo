










嵩山野竹禪師語錄卷七

鄂　州參仝門人宗宏　錄
鄂　州龍光門人宗上　潞南州兜率門人宗堅　仝編

源流頌

南嶽褱讓和尚


「　相從南粵幾多秋一日飄然度嶺頭自是祝融峰上月清光不盡映衡州」



馬祖道一和尚


「　磨磚作鏡喻便便此意聞之五味全更旁關山歌一曲孤音止許馬師傳」



百丈褱海和尚


「　野鴨高飛飛過去歸寮哭笑恨偏長來朝卷卻堂前席別是從前怨鼻梁」



黃檗希運和尚


「　當年一喝聾三日此日聞之舌吐來赫赫家聲天下振亞池浪裏錦帆開」



臨濟義玄和尚


「　頭皮打破痛難堪一到高安便絕談大業從今非小小兒孫也好著羞慚」



興化存獎和尚


「　未識原流真實處衲衣脫下莫輕忽爛椎下下喚蒼天不是尋常蒿子拂」



寶應慧顒和尚


「　欲疑不疑是何由點破分明萬事休赤肉團邊須子細莫教錯認在鉤頭」



風穴延沼和尚


「　借問我師的的意倚天長劍絕疏親中原自此人安堵一物何曾礙眼睛」



首山省念和尚



「　經聲才絕問心安拂袖歸來玉一團更把蒲輪當戶坐秋天孤月下闌干」



汾陽善昭和尚


「　龍袖拂開如白月象王行處落紅英等閒放下千斤擔七十一家風味平」



石霜楚圓和尚


「　辱罵千翻汾水上可憐一箇臭頑皮及知道出常情也回首青天不自疑」



楊岐方會和尚


「　泣盡南源猶自可山前搊住恨仍長轉身日出扶桑國野艸閒花遍界香」



白雲守端和尚


「　非問茶陵遭跌事伽陀別有好宮商一籌不及猶閒事只是難當笑面郎」



五祖法演和尚


「　雪凍白雲春方醒杜鵑啼血灑煙霞谿風吹殺錢塘柳別是秋紅二月花」



圓悟克勤和尚


「　詩聲認得未為孤何事翻開別一塗須是巍科重得意好看丹鳳起蒼梧」



虎丘紹隆和尚


「　瞌睡虎兒人不識闔閭一吼使人驚諸方縱有穿楊手未免臨危也失聲」



應菴曇華和尚


「　半載深明沒意智家常事事足芳香梅陽遙有銅符寄自是聲名無地臧」



密菴咸傑和尚


「　正法眼開已可馮破沙盆子也相稱叢林近日多英物只是猶多異類僧」



破菴祖先和尚



「　工夫穩實乃如此自是玲瓏無可比隨處逍遙不計年團團秋月浮空水」



無準師範和尚


「　見說猢猻何用捉烏頭自此眼雙開孤音別是清商調千古人思奏落梅」



雪巖祖欽和尚


「　一死十年涽不得偶然古柏觸雙睛西風相送歸帆急鏡水秦山好掩荊」



高峰原玅和尚


「　床頭枕子才推落夢想兩關便絕音鐵蛇翻出險岩句瑟瑟高風[番*支]古今」



中峰明本和尚


「　拓贈掌中竹篦子如風著水波紋起忽然浪靜碧如秋祖佛淵源深見底」



千巖元長和尚


「　望亭聞鼠夜翻器木勺磁甌齊粉碎止賸南泉三尺鍋爛鬻藜羹勝百味」



萬峰時蔚和尚


「　豎拳叉手巳無耑何用僊僊珠走盤光福山中明月在他家安有許多般」



寶臧普持和尚


「　窟中獅子是何物牙叉未施威已出一聲哮吼震高岡千妖百怪無臧處」



東明慧旵和尚


「　虛空安柄事如何辟歷聲中走白波心佛剛然如粉碎回頭星月在天河」



海舟永慈和尚


「　鐙繩才斷醒雙眸放出遼天一箇鶻自是羽毛豐足時鵬霄九萬隨衝突」



寶峰智瑄和尚



「　漫笑當年山鬼子眉毛燒卻丈夫兒三三兩兩都打殺扶起瞿曇第一支」



天奇本瑞和尚


「　細看師僧殺涽機猛敲石火顧猶遲如今關塞無飛將愁聽胡笳悲咽時」



無聞明聰和尚


「　者箇分明赤子意何妨苦樂兩拋開村歌別是陽春曲漫向江頭聽落海」



月心德寶和尚


「　江頭采葉一莖走引得波斯笑破口近代叢林老作家看來未必全知有」



幻有正傳和尚


「　鐙花爆落已曾知拋出鞋來又起疑翹首忽焉心眼碎天然靈物化龍兒」



密雲圓悟和尚


「　蹋碎銅棺月景寒又來理釣弄波瀾釣得錦鱗出巨浪吳江日已在闌干」



浮石通賢和尚


「　脫盡皮膚始見真吳山越水臥松筠如今一片當湖月萬古清煇莫可倫」



磚鏡完璧和尚(一諱行瀚)


「　指月園中肝膽裂報恩寺裏髑髏枯等閒奪得莫邪劍四海堂堂大丈夫」



牧牛頌

安南許鎮府就師求牧牛頌師信筆書十首
與之其次十首乃師在開聖時呈方丈者并
編於此

撥艸尋牛


「　曳杖春山綠樹齊閒雲深處鷓鴣啼孤征莫怨王孫艸細看平苔過虎谿」





「　細細尋來不計程寒苔結處野煙平翻身又度千峰外依舊空山啼亂鶯」



驀然見跡


「　雲亂山深艸木齊踟躕搔首此松谿風梳石髮輕會散忽見新蹄印雨泥」




「　趁鳥隨雲出嶺東芒鞋十載度崆峒幾回泣盡松會亂彷彿頭蹄白霧中」



捕步見牛


「　春雨濛濛度虎谿寒巖樹裏叫黃鸝抬眸一望煙峰下頭角玲瓏隔水西」




「　看水尋山春又秋羞將短髮老林丘夕陽回首三千日遙見深眠百艸頭」



得牛貫鼻


「　蹋斷青山與白雲閒花野艸自芳芬此時得曳牛兒鼻一笛楊花奏晚曛」




「　隴西春煖簇山煙一拳鼻頭信手牽如今正好前谿牧漫聽青林響杜鵑」



牧童調護


「　牽來日日牧煙霞穩步雲山與淺沙洗刷剛然無烈性一聲葉笛夕陽斜」




「　鞭策相隨只此中流鶯聲裏百花紅閒來且趁春風煖一覺晴煙臥牧童」



騎牛歸家


「　谿中漫步出荒蓁橫笛吹來別樣春十載辛勤無地譜蘆花彎裏好愁人」




「　半嶺松風吹白沙關山一曲日初斜騎來自是頭蹄別不讓南泉水艸奢」



忘牛存人


「　秋煙漠漠月暉暉一色寒空倚翠微隔澗蒼蒼深樹裏一聲鶴唳到柴扉」





「　無功用處意若何梁月盈盈浸白波夜裏不知何處客歌聲隱隱出煙蘿」



人牛雙忘


「　輪中桂子景婆娑一道清煇映碧蘿萬象森羅何處去霏霏玉露下銀河」




「　清谿靜夜落秋香不見疏鐘出上方報汝參尋雲水客別縣明月照滄浪」



返本還源


「　夭桃深處子鳺啼一片春風遍嶺西好箇輞川惟自樂尋花趁柳過前谿」




「　此日還家罷問津烹茶好賞百花春高人有問如何道山自清兮水自真」



入廛垂手


「　相逢竹篦才拈起只是衲僧眼見鬼昨日江南書信來鷓鴣別在深花裏」




「　敝垢衣披自入廛酉家屠肆也堪眠兒童瓦鼓知多少布袋何曾少白錢」



佛祖贊

釋迦佛


「　稽首空劫至賢聖此大劫中睹圓鏡四十九年住釋尊群經能被恒沙性屈指飛光悟阿難毗邪勘破維魔病多子塔前委大龜從此源源流東震東震兒孫道眼明如龍如象最英俊六十九傳有長松慈雲繼松為道胤是故稽首諸聖師願續祖鐙濟饑饉」



阿彌陀佛


「　稽首安養世尊四十八願深遠化及水鳥與樹林九蓮八德為園苑紫金光聚仝法界滿目皇皇瑩如琬自從曠劫接群生恒沙船筏及車幰我常接足禮慈尊不憚罷勞直至晚」



彌勒



「　稽首阿逸多常游戲華臧終日自軒渠布袋惟相向走過酉肆淫房又轉花街柳衖忽然申手索錢复與兒童歌唱慈雲菴突突兀兀兜率天來來往往咄任他做盡伎倆難逃者箇竹杖」



觀音大士


「　三十二應如水含月复具千手手各有執無剎不身無身不晰上天下土羅剎鬼國威威慈慈利人利物我故稽首禮吾師足」



紫竹觀音


「　道子筆下神巧畫出吾師真貌吾師無身之身紫竹檀欒遍罩畫者禮者供養者何名菩薩之道」



送子觀音(獨存李婆子請)


「　世間大慈父逢場常作戲手送福德男與人繼宗嗣善哉李行婆皆承此恩力」



繪像觀音(許三山請)


「　大士大士見如水月恍恍惚惚皓皓雪雪正法眼中無盡身破砂盆裏著不得如今寫在畫圖中萬古流芳沛恩澤」



布袋和尚


「　一條布袋百樣古怪十字街頭看買賣逢人乞我一文錢拄杖橫肩常三昧」



面壁達磨(堅副寺請)


「　者老阿師少室宴坐莫謂難識早已勘破放他三十藤何必將錯就錯」



又(李佛心請)


「　看則非真望則不像甚麼東西寫在紙上直饒塗出他鼻孔也未必受汝供養」



錫杖


「　錫杖錫杖梵音貞亮天人之幖幟佛祖之榜樣熏成五分法身初機必假良匠呵呵若問授者何人本是




夔州破山明和尚


「　者老子生涽賊三十年咨毒舌肉鍋酉甕薶沒英傑撞著福慧禮你三拜看你老面皮厚薄」



安漢鐵龍䂐和尚


「　棲靈四眼能埽藥病指月四禪新出祖令傳到諸方人天寶鏡魔王腦碎衲僧乞命者箇川巴老子卻要賣弄毒糞致令天下叢林鬧浩浩裏講論」



立禪和尚


「　立禪和尚僧寶頂像帶水拖泥流通龍臧不怕黑風漂鼓落得慈航無恙如今葉落歸根跏趺金屏石上好好出來相見免得虛空痛棒」



雲翁吳檀越行樂圖(諱三汲)


「　阿翁純一心自無作小白起權大赤松略弟位親棥胸常沖漠掩貫群書孔顏之樂時或尋僧談笑林薄時或訪道倚杖采藥三教床座怡然自若火其百家不用存橐侃侃誾誾灑灑落落造到如斯人難摸索忽遇嵩山別有一著雲翁雲翁此還是惡要得頓盡脫卻此縛」



潘契空居士小像


「　黃眉碧眼視著殘篇童子炷香坐立宛然呵呵不是嵩山道者幾乎喚作地上行仙」



天童悟老人


「　不說有為不談實相佛來祖來先喫棒好打殺不打殺金粟寺裏欲削跡難削跡太白頂上噫伊何人斯是我曾大父底頂相」



報恩賢老人


「　者位尊慈七坐道場道尊六合大業皇皇雖未親炙者點難臧如問雄基誰可繼依然崛起錦江旁」



長松璧老人



「　長松老師維奇維絕四住名藍縱橫施設眼裏無人腦後拔楔退隱藍峰谿山自說祖佛不知鬼神莫測日午鐵鼓震長空夜半木人吐出月」



自贊


「　者粗漢無羇絆言語奇奇怪怪作事嬾嬾散散干戈隊裏驅祖風選佛場中埽文翰如今分付還武昌待遇其人始好展(宏書記請)」




「　箇竹布袋也自奇怪不慈不威無向無背人或請益大棒打退有者憎有者愛丹青丹青不用汝繪免得他年累子孫塊塊兜樓擿火內(堅西堂請)」




「　昔玄鑑禪師畫中峰本老人像歸滇滇人始知有禪今數百年矣余雖不敢望中峰老人然親履其地而滇人又親炙余言似終不能忘余也故昇維那描余陋質索題乃筆其辭曰唯村阿師語默難搆非佛非心無聲無臭嵩松維那可以相授傳兮傳兮綿乎宇宙(昇維那請)」




「　野竹老師本生下里六年長松一朝得髓為人至毒气吞虎兕惡罵諸人白棒隨舉抽機迅崨走殺雲水三艸畫余來請題搦管書云祇者是(溥後堂請)」




「　是相非相也寫紙上此時挂在室中看他有甚伎倆說是川勤適骨之孫何曾是者箇模樣雖然童子童子快把香來者裏供養(幟後堂請)」




「　生平貫弄白拈手令行西南獅王吼無人接拍奈若何且向深塘種白蕅或問此翁是阿誰慈雲菴主野竹叟(道監院請)」




「　川巴老也俊峭據嵩山佛魔埽為人切棒破腦休懊悔誰艸艸無景林中白日杲杲好箇慈悲老子只是惡名不少(幬監院請)」




「　十回拈香八據大剎人天魂消佛祖抹殺一道坦然萬有包括棒頭既銳逢著便劄見者聞者盡道惡辣





「　申申夭夭箇模樣傳是嵩山老和尚不知無身复無身才是無身真實相我也三喚太無耑汝也三應何句當侍者侍者莫只看無風匝匝之波浪(玨侍者請)」




「　獨者川老子無風白浪起說法雖十年未常啟此齒棒喝看臨時不著者些子頂相擴乾坤祇是自家底歸去展開看與汝不相似(尼宗一請)」




「　偉哉老蜀直不臧曲其气剛其志篤其心慈其口毒遇貴不尊逢賤不辱德雖未贍行亦頗足如此為人何異惡俗(尼宗鏡請)」



書問

上長松老人

不肖慧幼未經學壯值干戈加之賦性昏瞢材質樗
櫟吾師明鑒久矣拜辭函丈奔走無聊況鬼方僰種
獦狫煙村而不毛之土安能樹吾師宗旨少報萬一
邪雖梵剎屢主燒香數回終為小就敢云光前裕後
以當不傳甚盛事哉未審吾師近日起居若何慧歷
年不得隨侍惟罪是恐欲差僧省覲揣無可任者恃
在高明或不加責矣夜郎僧謀歸鄉之舉聊附空函
問安容當專人恭候伏冀洪慈俯垂法庇再祈吾師
全錄一本以便流通慧臨啟無任瞻望之至。

复君用藺居士

山僧十年來枕煙霞臥泉石固守本分不敢漏逗片
語於明眼人前者盍祖庭秋晚佛道夌徲加之野狐
遍地衷偽不分此時若動一毫必招若輩笑罵昨者
與居士一晤不過口角中談論孰知居士錯會返引
種種過譽并寄偈言山僧籌之又不敢緘默恐墮疏
謾之罪與孤居士問道之高意是以就偈中喫緊處
著一語以复切勿笑為王蠻子也如偈中云昆侖山
上打坐者祇如盡大地是一座昆侖山居士作麼生

坐若道得一語山僧當痛與三十棒何也寶所五百
由旬聊助居士發軔。

又

省手札字字奇絕且复擿地有聲及再過一次方知
一味隔靴抓癢未有實落若是佛祖得力處居士未
開口前正好驀口痛打若知打意自然得力古人有
言向父母未生前未棒未喝前威音那邊領略得猶
較些子若直扶籬旁壁絕無交涉倘居士痛念生死
只將父母未生前未棒未喝前威音那邊行住坐臥
一一參究參究到情忘意絕忽地冷灰發燄啐地折
嚗地斷始不枉居士於戎馬留心空宗一番若是半
疑半信有甚了期不是山僧彊生支節因翰示不得
不直道一語。

與督府孫居士

奇逢昆海聚首慈雲未獲深談便爾別去令人不勝
縣切聞細柳營近在羅浮此仙都也想肅清萬里恩
威八荒使魔王潛伏時仍留心佛道其諸仝輩日論
無生而問道錄又不知集幾許篇也如不慧之山僧
每於塞雁南還祝居士護衛三寶當與髯將軍仝垂
不朽耳。

再上長松老人

右慧啟今月某日承襲法印再授金襴以崇祖嗣者
竊以臨筵策眾揚佛捺祖之無痕就機接人敲金戛
玉之有器大風歌威傳四海小釋迦法震五天正吾
師之德功乃我輩之眼目慧抱志巖石安靜林丘與
六七蠢蠢之徒尋方拈韻仝二三[言*(遻-(這-言))][言*(遻-(這-言))]之士較雨量
晴雖聖人直不為況虛名所可動奈何習气未盡繇
是方便隨興故燒香於名藍因領眾於南徼是欲報
先宗之慈蔭非敢揚弱質之微才何當金襴之遠頒
再勞玉書之大賜慧捐此病軀圖報有日但恐罪辱

法化難申赦原恃在海涵胸襟總叨法庇者矣。

复玄初劉居士

手札三賜不及一言奉复者盍山僧短於柬札非敢
疏謾為罪不知別後道念若何昨來一帖方知慕愛
未已但苦於公事耳然古人有於公事中大得意者
傳鐙諸書往往見之雖公事亦何妨學道所謂公事
之餘喜坐禪此濟川居士徹證處非公事時得意必
不出此言也居士以為何如。

又

福星當位德音遠聞彈丸地上握靈蛇者幾人而護
持佛法者亦又幾人居士居是任不獨為祥為瑞亦
使見聞快意敬信仰慕但恨法社羇身不得與居士
密邇說仝條生仝條死於三生石上耳何時買舟過
昆明以晤言消此渴塵乎臨楮悵悵不勝神溯。

复本源和尚(諱照明)

一日隔三秋況五六年不一見邪月日梅孰兄來得
誦大教不覺絕倒且又知長松門下出一瞌睡虎安
得不咥人直起吾師之道至若妖鼠封狐自當退步
弟學淺德薄雖勉力支牚終鼠臂蟲肝之伎何敢當
毒鼓聲而雷震乎邇興土木無物奉寄聊贈茶鐺一
具倘鬻月烹流得句時不可不寄一絕來。

寄大雲和尚

平城拜別幾向鑊湯盧炭中出入總賴佛祖之靈今
得穌矣抑或可少報聖恩之德不知法兄近日挂瓢
何地倘念眾生不妨拈出長松宗旨幸甚幸甚鴻便
聊控鄙懷并呈二頌兄昔聖恩續道原非仝點額泣
龍門昆明池上一方月曾照夜郎第幾村大雲名巳
播川雲法乳源源流到君珍重龍門舊日德莫將獅
象落狐群。

寄海月和尚(諱祖䂐)


龍門分袂未卜動止何地不磷禪人歸始知剎竿已
樹圓覺唱和長松宗旨而惡池一派屬兄掌握矣弟
不勝慶幸盍佛道垂秋師法不古得兄塵頭一揮是
輩自合潛滅令法久住不惟利物亦庶學者不入邪
見稠林則老人有望矣但老人江南之行弟阻萬里
老兄倘獲佳音可走一帖為感。

复羨瞿煇監院

月日接賢徒手啟太守公將獅山道場煥然一新功
冠南雲美榮西竺又欲老僧於此作主法老僧薄德
淺識大不堪任近又因王妃仙遊有像教之羇擬柳
眼拖金枯梅含玉或可攜笻過武陽桃李谿上一話
無生至於主法兩字斷不敢許可多致意太守公餘
不多屬。

复通邑眾護法

來札懇留秋水住持涌金道場甚為希有此公等一
種高意不惟法門增煇亦佛祖慧命有寄而震旦之
高風竺乾之法運在此一舉矣但慮秋水學識荒涼
取笑識者公等既重方外友祈輔訓之可也若欲講
明堂奧則秋水棒頭喝下亦可領取不須更問山野
也然佛法凋零之秋護法者與主法者須鐵石心勇
猛志庶魔軍滅跡狐狗潛蹤不然則靡不有初鮮克
有終之誚定在目前矣。

再复通邑眾居士

月日接眾君書云謹諏七月廿四請秋水上堂說法
欣動許多紳士各願護法八月六日公請秋水實住
涌金山野始而喜終而笑何也今海內稱知識者如
麻粟而入吾祖室者盍寡矣山野戊戌入滇法幢再
樹梵剎九遷雖有一二彷彿者亦不過勉彊印之敢
云宗揚六詔名動五湖老師大衲無不睹聞而亦欲
愛而續之付此人也邪況今一夥禿漢未睹堂奧未

盡玄微便將金帛市此祖位到處蠱惑世俗謂之傳
佛心印烏乎是何幺[(序-予+林)/肉]亂法之甚也眾君既留秋水
住此道場不可艸艸須要萬仞壁立令盡大地眾生
見者聞者一齊斷卻命根與佛祖為師始不負眾君
衛法之心也艸覆不盡。

复秋水長老

祖佛家法在弘法者之楷模耳欲楷模此法必效先
覺軌範方不致魔彊佛弱而敗乃事且今鼠竊狗偷
不可曲指此輩既不具頂𩕳眼而入衰見稠林我輩
不以萬世師法千古龜鑑臨之則與此輩等也月日
接通邑紳士書並省賢徒書知賢徒已作涌金主人
共多士廝結眉毛作驢年友不德有望矣冬閒張盧
韝與湖海英俊從事可報佛祖深恩也所呈上堂但
離師太早之過汝宜知之餘意盡在來人口頭茲不
多贅。

复良之徐居士

適才午睡偶聞門外剝啄聲方下榻有某居士至言
居士尚念山僧不置口复出手札即啟讀之不惟天
涯咫尺而清風沁人快不能喻然非良之不至此也
何時一接笑談消我渴塵萬斛。

上福海老人

七年秋七月四日上子自淮南馳吾師書至拜讀一
過訓誨諄諄幾如親炙又知近日福祉無恙六七年
哀慕之思捧此可消半矣又蒙遠賜佛果諸錄慧雖
不敏不敢與諸祖等然竊向往之即他日與諸祖把
臂性海自此始也吾師之德銘刻五內何可忘哉昆
明風景翻然改觀慧短拙之一人而當二三百嗷嗷
蛄[虫*施]在江南雖是泛常在滇中則竭盡心力也關山
修阻不能趨侍倘吾師原之慧受賜侈矣。

复竹眉長老(附來啟)


月日省啟知將歸江夏令先君八尺可封矣不知此
後可再會滇中不夫佛祖慧命非敢如此第以女素
來投機非仝淺士驗之吾心久矣故遣人再印之以
衣原倘他日為吾拈出不但吾門幸甚開聖幸甚而
先宗亦幸甚也山僧從此可高眠泉石身上亦無他
事矣餘不多屬。

伏聞中諦含遠五眼莫得從窺佛教崇虛三賢未
能取證大龜尚嗟窮子善吉猶申自訶苟非神悟
於機先終是喪膽於喝下宏自破家散宅躡屩四
方二十餘載回首家山雨淚莫禁常思出世因緣
既不逢人罔聞入路歲戊戌扣法慈雲蒙指崨徑
再造金齒深荷垂慈宏受誨以來捐埃難報今又
玉音遠錫愛宏何深宏自慚樗櫟之材難當大任
之責欲躬親繳上方丈奈眾兄說之再三加之間
關萬里難以孤征只得遙空頓首暫存方底俟先
君堂成再覲慈顏方盡褱抱癸卯冬月望日宏再
拜上。


嵩山野竹禪師語錄卷七(終)


