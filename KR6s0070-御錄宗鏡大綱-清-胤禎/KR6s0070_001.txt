











御錄宗鏡大綱序　　　　　　　　兩一

宗鏡錄者永明壽禪師約舉佛祖大意經論
圓詮刊落餘文單標至要俾覺王所授之旨
大德相傳之心到眼分明指掌斯在語其少
則不立一字語其多則該遍恒沙無一點一
畫而非佛心無一言一句而異佛口不二圓
通之旨與難思教海歷歷相應大千方便之
門皆無際真心重重交照舉一心以立宗要
若天母之乳千兒攝萬法以歸鏡中如瞳人
之印來物五千華藏一字中王不減不增無
欠無剩未來大士句下自契靈源博地凡夫
開卷多聞妙法即使未得未證亦不離正位
之中如其頓圓頓成將永斷纖毫之惑挽天
河以注甘露信口可嘗開龍藏以施寶珠任
人探取絕思絕議罕比罕儔利自利他無邊

無量誠為紹祖佛之真子破魔外之將軍救
眾生之慈父教百世之宗師也朕讀茲書良
深嘉悅是以付諸剞劂散在香林蘭若之中
復為述其指歸弁諸卍字靈文之首欲宣朕
諄切期望之意普勸後賢特再頒丁寧訓諭
之文昭示來學矣茲念古佛篡集教文目為
宗鏡其間曾宣金口深表本懷謂一為好略
之人撮其樞要精通的旨免覽繁文二為執
總之人不明別理微細開演性相圓通截二
我生死之根躡一味菩提之道仰羣經之大
旨直了自心遵諸聖之微言頓開覺藏去彼
依通之見破其邪執之情深信正宗方知月
不在指廻光返照便見性不徇文此古佛悲
含同體慈起無緣以虛空中之風吹蓮華上
之水滅大海裏之燄蘇無根樹之苗者也然

而此書行世千有餘年肉眼昏蒙不知寶貴
固緣末世緇流多愚少慧亦以篇章浩瀚意
怠情煩雖縮教海為一盂而飲者腹猶易懣
雖開義天於一線而觀者目尚未周今為好
略者俯徇機宜如實垂示為執總者明條要
目直截區分揀天龍女如意之珠更取如意
中之如意握金剛王無雙之劍更求無雙內
之無雙萬幾餘暇乙夜繙披親御鈆円錄其
綱骨刊十存二舉一蔽諸此乃過去法王助
朕不住於相之布施所冀當來佛子同朕永
弘斯道之深心用述所懷明詔學者爰為頒
布安樂有情昔之本錄百卷比此非繁而今
摘錄如干較彼非簡猶夫五千教典入宗鏡
而無餘宗鏡百篇括教典而無剩然古佛述
茲宗鏡非令人置教典而不觀則朕今刊此

要文又豈令人置宗鏡而不閱作宗鏡者正
為闚教典之梯航則刪宗鏡者即為入宗鏡
之嚮導矣惟願盡未來際徧法界中上上根
人一聞千悟中下之侶依正脩行庶幾不立
纖塵同遊斯鏡凡有心者皆入此宗無一緣
輕福薄而不得妙聞之人無一業重障深而
不生圓信之者慧日高騰於覺海破長夜之
昬衢德雲飛駕於性天棄小乘之仄徑同來
廣濟於含識用以仰報夫佛恩則此法利之
普沾長與虛空而無盡古佛與朕所同願歟
是為序。

雍正十二年甲寅十二月初一日




御錄宗鏡大綱卷一

慧日永明妙圓正修智覺禪師宗鏡錄序

伏以真源湛寂覺海澄清絕名相之端無能
所之迹最初不覺忽起動心成業識之由為
覺明之咎因明起照見分俄興隨照立塵相
分安布如鏡現像頓起根身次則隨想而世
界成差後則因智而憎愛不等從此遺真失
性執相徇名積滯著之情塵結相續之識浪
鎻真覺於夢夜沉迷三界之中瞽智眼於昏
衢匍匐九居之內遂乃縻業繫之苦喪解脫
之門於無身中受身向無趣中立趣約依處
則分二十五有論正報則具十二類生皆從
情想根由遂致依正差別向不遷境上虛受
輪廻於無脫法中自生繫縛如春蠶作繭似
秋蛾赴燈以二見妄想之[糸*系]纏苦聚之業質

用無明貪愛之翼撲生死之火輪用谷響言
音論四生妍醜以妄想心鏡現三有形儀然
後違順想風動搖覺海貪癡愛水資潤苦芽
一向徇塵罔知反本發狂亂之知見翳於自
心立幻化之色聲認為他法從此一微涉境
漸成戞漢之高峰滴水興波終起吞舟之巨
浪爾後將欲反初復本約根利鈍不同於一
真如界中開三乘五性或見空而證果或了
緣而入真或三祇熏鍊漸具行門或一念圓
修頓成佛道斯則尅證有異一性非殊因成
凡聖之名似分真俗之相若欲窮微洞本究
旨通宗則根本性離畢竟寂滅絕昇沈之異
無縛脫之殊既無在世之人亦無滅度之者
二際平等一道清虛識智俱空名體咸寂逈
無所有唯一真心達之名見道之人昧之號

生死之始復有邪根外種小智權機不了生
死之病原罔知人我之見本唯欲厭喧斥動
破相析塵雖云味靜冥空不知埋真拒覺如
不辨眼中之赤眚但滅燈上之重光罔窮識
內之幻身空避日中之虛影斯則勞形役思
喪力捐功不異足水助冰投薪益火豈知重
光在眚虛影隨身除病眼而重光自消息幻
質而虛影當滅若能廻光就已反境觀心佛
眼明而業影空法身現而塵跡絕以自覺之
智刃剖開纏內之心珠用一念之慧𨦟斬斷
塵中之見網此窮心之旨達識之詮言約義
豐文質理詣揭疑關於正智之戶薙妄草於
真覺之原愈入髓之沉痾截盤根之固執則
物我遇智火之燄融唯心之爐名相臨慧日
之光釋一真之海斯乃內證之法豈在文詮

知解莫窮見聞不及今為未見者演無見之
妙見未聞者入不聞之圓聞未知者說無知
之真知未解者成無解之大解所冀因指見
月得兔忘[(ㄇ@(企-止))/弟]抱一冥宗捨詮檢理了萬物由
我明妙覺在身可謂搜抉玄根磨礱理窟剔
禪宗之骨髓標教網之紀綱餘惑微瑕應手
圓淨玄宗妙旨舉意全彰能摧七慢之山永
塞六衰之路塵勞外道盡赴指呼生死魔軍
全消影響現自在力闡大威光示真實珠利
用無盡傾祕密藏周濟何窮可謂香中爇其
牛頭寶中探其驪頷華中採其靈瑞照中耀
其神光食中啜其乳糜水中飲其甘露藥中
服其九轉主中遇其聖王故得法性山高頓
落羣峰之峻醍醐海濶橫吞眾派之波似夕
魄之騰輝奪小乘之星宿如朝陽之孕彩破

外道之昏蒙猶貧法財之人值大寶聚若渴
甘露之者遇清涼池為眾生所敬之天作菩
薩真慈之父抱膏肓之疾逢善見之藥王迷
險難之途偶明達之良導久居闇室倐臨寶
炬之光明常處躶形忽受天衣之妙服不求
而自得無功而頓成故知無量國中難聞名
字塵沙劫內罕遇傳持以如上之因緣目為
心鏡現一道而清虛可鑒辟羣邪而毫髮不
容妙體無私圓光匪外無邊義海咸歸顧盻
之中萬像形容盡入照臨之內斯乃曹谿一
味之旨諸祖同傳鵠林不二之宗羣經共述
可謂萬善之淵府眾哲之玄源一字之寶王
羣靈之元祖遂使離心之境文理俱虛即識
之塵詮量有據一心之海印楷定圓宗八識
之智燈照開邪闇實謂含生靈府萬法義宗

轉變無方卷舒自在應緣現迹任物成名諸
佛體之號三菩提菩薩修之稱六度行海慧
變之為水龍女獻之為珠天女散之為無著
華善友求之為如意寶緣覺悟之為十二緣
起聲聞證之為四諦人空外道取之為邪見
河異生執之作生死海論體則妙符至理約
事則深契正緣然雖標法界之總門須辯一
乘之別旨種種性相之義在大覺以圓通重
重即入之門唯種智而妙達但以根羸靡鑒
學寡難周不知性相二門是自心之體用若
具用而失恒常之體如無水有波若得體而
闕妙用之門似無波有水且未有無波之水
曾無不濕之波以波徹水源水窮波末如性
窮相表相達性源須知體用相成性相互顯
今乃細明總別廣辯異問研一法之根元搜

諸緣之本末則可稱宗鏡以鑒幽微無一法
以逃形斯千差而普會遂爾編羅廣義撮略
要文鋪舒於百卷之中卷攝在一心之內能
使難思教海指掌而念念圓明無盡真宗目
覩而心心契合若神珠在乎永息馳求猶覺
樹垂陰全消影跡獲真寶於春池之內拾礫
渾非得本頭於古鏡之前狂心頓歇可以深
挑見剌永截疑根不運微毫之功全開寶藏
匪用剎那之力頓獲玄珠名為一乘大寂滅
揚真阿蘭若正修行處此是如來自到境界
諸佛本住法門是以普勸後賢細垂詳覽遂
得智窮性海學洞真源此識此心唯尊唯勝
此識者十方諸佛之所證此心者一代時教
之所詮唯尊者教理行果之所歸唯勝者信
解證入之所趣諸賢依之而解釋論起千章

眾聖體之以弘宣談成四辯所以掇奇提異
研精洞微獨舉宏綱大張正綱撈摝五乘機
地昇騰第一義天廣證此宗利益無盡遂得
正法久住摧外道之邪林能令廣濟含生塞
小乘之亂轍則無邪不正有偽皆空由自利
故發智德之原由利他故立恩德之事成智
德故則慈起無緣之化成恩德故則悲含同
體之心以同體故則心起無心以無緣故則
化成大化心起無心故則何樂而不與化成
大化故則何苦而不收何樂而不與則利鈍
齊觀何苦而不收則怨親普救遂使三草二
木咸歸一地之榮邪種焦芽同霑一雨之潤
斯乃盡善盡美無比無儔可謂括盡因門搜
窮果海故得創發菩提之士初求般若之人
了知成佛之端由頓圓無滯明識歸家之道

路直進何疑或離此別修隨他妄解如𤚲角
取乳緣木求魚徒歷三祇終無一得若依此
旨信受弘持如快舸隨流無諸阻滯更遇便
風之勢復加櫓棹之功則疾屆寶城忽登覺
岸可謂資糧易辦道果先成披迦葉上行之
衣坐釋迦法空之座登彌勒毘盧之閣入普
賢法界之身能令客作賤人全領長者之家
業忽使沈空小果頓受如來之記名未有一
門匪通斯道必無一法不契此宗過去覺王
因茲成佛未來大士仗此證真則何一法門
而不開何一義理而不現無一色非三摩鉢
地無一聲非陀羅尼門嘗一味而盡變醍醐
聞一香而皆入法界風柯月渚並可傳心煙
島雲林咸提妙旨步步踏金色之界念念嗅
薝蔔之香掬滄海而已得百川到須彌而皆

同一色煥兮開觀象之目盡復自宗寂爾導
求珠之心俱還本法遂使邪山落仞苦海[(冰-水+〡)*ㄆ]
波智檝以之安流妙峰以之高出今詳祖佛
大意經論正宗削去繁文唯搜要旨假申問
答廣引證明舉一心為宗照萬法如鏡編聯
古製之深義撮略寶藏之圓詮同此顯揚稱
之曰錄分為百卷大約三章先立正宗以為
歸趣次申問答用去疑情後引真詮成其圓
信以茲妙善普施含靈同報佛恩共傳斯旨
耳。

標宗章第一

詳夫祖標禪理傳默契之正宗佛演教門立
詮下之大旨則前賢所稟後學有歸是以先
列標宗章為有疑故問以决疑故答謂此圓
宗難信難解是第一之說若不假立言詮無

以蕩其情執因指得月不無方便之門次立
問答章欲堅信力須假證明廣引祖佛之誠
言密契圓常之大道徧採經論之要旨圓成
決定之真心後陳引證章以此三章通為一
觀搜羅該括僃盡於茲矣問先德云若教我
立宗定旨如龜上覓毛兔邊求角楞伽經偈
云一切法不生不應立是宗何故標此章名
答斯言遣滯若無宗之宗則宗說兼暢古佛
皆垂方便門切不可執方便而迷大旨設有
一解一悟皆是落後之事屬第二頭。

是故
西天釋迦文佛云佛語心為宗無門為法門
此土初祖達摩大師云以心傳心不立文字
則佛佛手授授斯旨祖祖相傳傳此心。

終
不率自胸襟違於佛語凡有釋疑去偽顯性
明宗無不一一廣引經文備彰佛意所以永

傳後嗣不墜家風若不然者又焉得至今紹
繼昌盛法力如是證驗非虛又若欲研究佛
乘披尋寶藏一一須消歸自巳言言使冥合
真心但莫執義上之文隨語生見直須探詮
下之旨契會本宗則無師之智現前天真之
道不昧如華嚴經云知一切法即心自性成
就慧身不由他悟故知教有助道之力初心
安可暫忘細詳法利無邊是乃搜揚纂集且
凡論宗旨唯逗頓機如日出照高山駃馬見
鞭影。

故首楞嚴經云圓明了知不因心念
揚眉動目早是周遮。

今為樂佛乘人實未
薦者假以宗鏡助顯真心雖挂文言妙旨斯
在俯收中下盡被羣機但任當人各資已利
於四門入處雖殊在一真見時無別。

豈同
劣解凡情而生局見我此無礙廣大法門如

虛空非相不拒諸相發揮似法性無身匪礙
諸身頓現須以六相義該攝(總相別相同相異相成相壞相)
斷常之見方消用十玄門融通(一同時具足相應門如海
之一滴具百川味二廣狹自在無礙門如一尺之鏡見千里影三一多相容不同門如一
室千燈光光涉入四諸法相即自在門如金與金色不相捨離五祕密隱顯俱成門如秋
空片月晦明相並六微細相容安立門如琉璃之瓶盛多芥子七因陀羅網境界門如兩
鏡互明傳耀相寫八託事顯法生解門如擎拳豎臂觸目皆道九十世隔法異成門如一
夕之夢翱翔百年十主伴圓明具德門如北辰所居眾星皆拱此十玄門一一皆具十法
同時具足一教義二理事三境智四行位五因果六依正七體用八人法九逆順十感應)
去取之情始絕又若實得一聞千悟獲大總
持即胡假言詮無勞解釋船筏為渡迷津之
者導師因引失路之人凡關一切言詮於圓
宗所示皆為未了文字性離即是解脫迷一
切諸法真實之性向心外取法而起文字見
者今還將文字對治示其真實若悟諸法本

源即不見有文字及[糸*系]毫發現方知一切諸
法即心自性則境智融通色空俱泯當此親
證圓明之際入斯一法平等之時又有何法
是教而可離何法是祖而可重何法是頓而
可取何法是漸而可非則知皆是識心橫生
分別。

故先德云一瞖在目千華亂空一妄
在心恒沙生滅瞖除華盡妄滅證真病差藥
除冰融水在神丹九轉點鐵成金至理一言
點凡成聖狂心不歇歇即菩提鏡淨心明本
來是佛。

問答章第二

問如上所標巳知大意何用向下更廣開釋
答上根利智宿習生知纔看題目宗之一字
巳全入佛智海中永斷纖疑頓明大旨則一
言無不略盡攝之無有遺餘若直覽至一百

卷終乃至恒沙義趣龍宮寶藏鷲嶺金文則
殊說更無異途舒之徧周法界以前略後廣
唯是一心本卷末舒皆同一際終無異旨有
隔前宗都謂迷情妄興取捨唯見紙墨文字
嫌卷軸多但執寂默無言欣為省要皆是迷
心徇境背覺合塵不窮動靜之本原靡達一
多之起處偏生局見唯懼多聞如小乘之怖
法空似波旬之難眾善以不達諸法真實性
故隨諸相轉墮落有無如大涅槃經云若人
聞說大涅槃一字一句不作字相不作句相
不作聞相不作佛相不作說相如是義者名
無相相釋曰若云即文字無相是常見若云
離文字無相是斷見又若執有相相亦是常
見若執無相相亦是斷見但亡即離斷常四
句百非一切諸見其旨自現當親現入宗鏡

之時何文言識智之能詮述乎。

若明宗達
性之者雖廣披尋尚不見一字之相終不作
言詮之解以迷心作物者生斯紙墨之見耳
故信心銘云六塵不惡還同正覺智者無為
愚人自縛如斯達者則六塵皆是真宗萬法
無非妙理何局於管見而迷於大旨耶。

斯
乃無盡妙旨非淺智所知性起法門何劣解
能覽燕雀焉測鴻鵠之志井蛙寧識滄海之
淵如師子大哮吼狸不能為如香象所負擔
驢不能勝如毘沙門寶貧不能等如金翅鳥
飛烏不能及唯依情而起見但逐物而意移
或說有而不涉空或言空而不該有或談略
為多外之一或立廣為一外之多或離默而
執言或離言而求默或據事外之理或著理
外之事殊不能悟此自在圓宗演廣非多此

是一中之多標略非一此是多中之一談空
不斷斯乃即有之空論有不常斯乃即空之
有或有說亦得此即默中說或無說亦得此
即說中默或理事相即亦得此理是成事之
理此事是顯理之事或理理相即亦得以一
如無二如真性常融會或事事相即亦得此
全理之事一一無礙或理事不即亦得以全
事之理非事所依非能依不隱真諦故以全
理之事非理能依非所依不壞俗諦故斯則
存泯一際隱顯同時如闡普眼之法門皆是
理中之義似舒大千之經卷非標心外之文
故經云一法能生無量義非聲聞緣覺之所
知。

華嚴經云自深入無自性真實法亦令
他入無自性真實法心得安隱以茲妙達方
入此宗。

但祖教並施定慧雙照自利利他

則無過矣設有堅執巳解不信佛言起自障
心絕他學路今有十問以定紀綱還得了了
見性如晝觀色似文殊否還逢緣對境見色
聞聲舉足下足開眼合眼悉得明宗與道相
應否還覽一代時教及從上祖師言句聞深
不怖皆得諦了無疑否還因差別問難種種
徵詰能具四辯盡決他疑否還於一切時一
切處智照無滯念念圓通不見一法能為障
礙未曾一剎那中暫令間斷否還於一切逆
順好惡境界現前之時不為間隔盡識得破
否還於百法明門心境之內一一得見微細
體性根原起處不為生死根塵之所惑亂否
還向四威儀中行住坐臥欽承祗對著衣喫
飯執作施為之時一一辯得真實否還聞說
有佛無佛有眾生無眾生或讚或毀或是或

非得一心不動否還聞差別之智皆能明達
性相俱通理事無滯無有一法不鑒其原乃
至千聖出世得不疑否若實未得如是切不
可起過頭欺誑之心生自許知足之意直須
廣披至教博問先知徹祖佛自性之原到絕
學無疑之地此時方可歇學灰息遊心或自
辦則禪觀相應或為他則方便開示設不能
徧叅法界廣究羣經但細看宗鏡之中自然
得入此是諸法之要趣道之門。

所以誌公
謌云六賊和光同塵無力大難推托內發解
空無相大乘力能翻却唯在玄覽得旨之時
可驗斯文究竟真實。

問諸佛境寂眾生界
空有何因緣而興教迹答一實諦中雖無起
盡方便門內有大因緣故法華經偈云諸法
常無性佛種從緣起以萬法常無性無不性

空時法爾能隨緣隨緣不失性。

如諸大菩
薩所集唯識論等大意有其二種一為達萬
法之正宗破二空之邪執二為斷煩惱所知
之障證解脫菩提之門斯則自證法原本覺
真地不在文字句義敷揚今為後學慕道之
人方便纂集又自有二意用表本懷一為好
略之人撮其樞要精通的旨免覽繁文二為
執總之人不明別理微細開演性相圓通截
二我生死之根躡一味菩提之道仰羣經之
大旨直了自心遵諸聖之微言頓開覺藏去
彼依通之見破其邪執之情深信正宗令知
月不在指廻光返照使見性不徇文唯證相
應斯為本意不可橫生知解沒溺見河於無
得觀中懷趣向之意就真空理上與取捨之
心率自胸襟疑誤後學須親見性方曉斯宗

問既慮執指徇文又何煩集教答為背已合
塵齊文作解者恐封教滯情故有此說若隨
詮了旨即教明心者則有何取捨所以藏法
師云自有眾生尋教得真會理教無礙常觀
理而不礙持教恒誦習而不礙觀空則理教
俱融合成一觀方為究竟傳通耳斯乃教觀
一如詮旨同原矣問諸大經論自成片段科
節倫序句義分明何假撮錄廣文成其要略
答但以教海弘深窮之罔知其際義天高廣
仰之不得其邊今則以管窺天將螺酌海如
掬滄溟之涓滴似撮太華之一塵本為義廣
難周情存厭怠亦為不依一乘教之正理唯
徇不了義之因緣罕窮橫竪之門莫知起盡
之處所以刪繁簡異採妙探玄雖文不足而
大義全緣不備而正理顯搜盡一乘之旨抉

開萬法之原為般若之玄樞作菩提之要路
則資糧易辦速至大乘證入無疑免迂小徑。

今斯錄者雖無廣大製造之功微有一期
述成之事亦知鈔錄前後文勢不全所冀直
取要詮且明宗旨如從石辨玉似披沙揀金
於羣藥中但取阿陀之妙向眾寶內唯探如
意之珠舉一蔽諸以本攝末則一言無不略
盡殊說更無異途所望後賢勿垂嗤誚所希
斷疑生信但以見道為懷非徇虛名以邀世
譽願盡未來之際徧窮法界之中歷劫逾生
常弘斯道凡有心者皆入此宗去執除疑見
聞獲益承三寶力加被護持誓報佛恩廣濟
含識虛空可盡茲願匪移法界可窮斯文不
墜問了義大乘廣略周備解一義具圓通之
見聞一偈有成佛之功何假述成仍煩解釋

答上上根人一聞千悟性相雙辯理事俱圓
若中下之徒須假開演莊嚴之道讚飾之門
格量其功不可為喻所以法華經偈云譬如
優曇華一切皆愛樂天人所希有時時乃一
出聞法歡喜讚乃至發一言則為已供養一
切三世佛是人甚希有過於優曇華般若頌
云般若無壞相過一切言語適無所依止誰
能讚其德般若雖叵讚我今能得讚雖未脫
死地則為已得出又古聖云若菩薩造論者
名莊嚴經如蓮華未開見雖生喜不如巳剖
香氣芬馥如金未用見雖生喜不如用之為
莊嚴具故知弘教一念之善能報十方諸佛
之恩論希有則如華擅優曇之名說光掦則
似金作莊嚴之具。

大涅槃經云佛言善男
子除一闡提其餘眾生聞是經巳悉皆能作

菩提因緣法聲光明入毛孔者必定當得阿
耨多羅三藐三菩提何以故若有人能供養
恭敬無量諸佛方乃得聞大涅槃經薄福之
人則不得聞故知得聞宗鏡所錄一心實相
常住法門皆是曩結深因曾親佛會甚為大
事非屬小緣若未聞熏曷由值遇又大涅槃
經云佛告迦葉菩薩諸善男子善女人常當
繫心修此二字佛是常住迦葉若有善男子
善女人修此二字當知是人隨我所行至我
至處是以信此法人即凡即聖修持契會住
佛所住之中進止威儀行佛所行之跡釋摩
訶衍論云若有眾生聞此摩訶衍之甚深極
妙廣大法門已即其心中亦不疑畏亦不怯
弱亦不輕賤亦不誹謗發決定心發堅固心
發尊重心發愛信心當知是人真實佛子不

斷法種不斷僧種不斷佛種常恒相續轉轉
增長盡於未來亦為諸佛親所授記亦為一
切無量菩薩之所護念故論云假使有人能
化三千大千世界滿中眾生令行十善不如
有人於一食頃正思此法過前功德不可為
喻所以者何法身真如之功德等虛空界無
邊際故。

故知信此心宗成摩訶衍同三世
諸佛之所證義理何窮等十方菩薩之所乘
功德無盡偶斯玄化慶幸逾深順佛旨而報
佛恩無先弘法闡佛日而開佛眼只在明心
此宗鏡中若得一句入神歷劫為種况正言
深奧總一羣經此一乃無量中一若染此法
即是圓頓之種可謂甘露入頂醍醐灌心耀
不二之慧燈破情根之闇惑注一味之智水
洗意地之妄塵能令厚障深遮若暴風之卷

危葉繁疑積滯猶赫日之爍輕冰。

大智度
論云三世諸佛皆以諸法實相為師祖師云
一切明中心明為上。

故先德云剖微塵之
經卷則念念果成盡眾生之願門則塵塵行
滿未悟宗鏡焉信斯文所以昔人云遇斯教
者應須自慶其猶溺巨海而遇芳[向-口+┴]墜長空
而乘靈鶴矣。

問諸佛方便教門皆依眾生
根起根性不等法乃塵沙云何惟立一心以
為宗鏡答此一心法理事圓備為凡聖根本
作迷悟元由諸門競入眾德攸歸如起信論
云復次真實自體相者一切凡夫聲聞緣覺
菩薩諸佛無有增減非前際生非後際滅常
恒究竟從無始來本性具足一切功德謂大
智慧光明義徧照法界義如實了知義本性
清淨心義常樂我淨義寂靜不變自在義如

是等過恒沙數非同非異不思議佛法無有
斷絕依此義故名如來藏亦名法身問真如
離一切相云何今說具足一切功德答雖實
具有一切功德然無差別相彼一切法皆同
一味一真離分別相無二性故以依業識等
生滅相而立彼一切差別之相此云何立以
一切法本來唯心實無分別以不覺故分別
心起見有境界名為無明心性本淨無明不
起即於真如立大智慧光明義若心生見境
則有不見之相心性無見則無不見即於真
如立徧照法界義若心有動則非真了知非
本性清淨非常樂我淨非寂靜是變異不自
在由是具起過於恒沙虛妄雜染以心性無
動故即立真實了知義乃至過於恒沙清淨
功德相義若心有起見有餘境可分別求則

於內法有所不足以無邊功德即一心自性
不見有餘法而更可求是故滿足過於恒沙
非一非異不可思議諸佛之法無有斷絕故
說真如名如來藏亦復名為如來法身然此
一心非同凡夫妄認緣慮能推之心決定執
在色身之內今徧十方世界皆是妙明真心
如入法界品云華藏世界海中無問若山若
河大地虛空草木叢林塵毛等處無不咸是
一真法界具無邊德故先德云心也者冲虛
妙粹炳煥靈明無去無來冥通三際非中非
外朗徹十方不滅不生豈四山之可害離性
離相奚五色之能盲處生死流驪珠獨耀於
滄海踞涅槃岸桂輪孤朗於碧天大矣哉萬
法資始也萬法虛偽緣會而生生法本無一
切唯識識如幻夢但是一心心寂而知目之

圓覺彌滿清淨中不容他故德用無邊皆同
一性性起為相境智歷然相得性融身心廓
爾方之海印越彼太虛恢恢焉晃晃焉逈出
思議之表也。

若論一心性起功德無盡無
邊豈以有量之心讚無為之德。

問教明一
切萬法至理虛玄非有無之證絕自他之性
若無一法自體云何立宗答若不立宗學何
歸趣若論自他有無皆是眾生識心分別是
對治門從相待有法身自體中實理心豈同
幻有不隨幻無楞伽經云佛言大慧譬如非
牛馬性牛馬性其實非有非無彼非無自相
古釋云馬體上不得說牛性是有是無然非
無馬自體以譬法身上不得說陰界入性是
有是無然非無法身自相此法空之理超過
有無即法身之性然有趣有向智背天真無

得無歸情生斷滅但有之不用求真規宛爾
無之自然足妙旨煥然則寂爾有歸恬然無
間頓超能所不在有無可謂真歸能通至道
矣問以心為宗如何是宗通之相答內證自
心第一義理住自覺地入聖智門以此相應
名宗通相此是行時非是解時因解成行行
成解絕則言說道斷心行處滅如楞伽經云
佛告大慧宗通者謂緣自得勝進相遠離言
說文字妄想趣無漏界自覺地自相遠離一
切虛妄覺想降伏一切外道眾魔緣自覺趣
光明輝發是名宗通相所以悟心成祖先聖
相傳故達摩大師云明佛心宗了無差悞行
解相應名之曰祖。

問悟道明宗如人飲水
冷暖自知云何說其行相答前巳云諸佛方
便不斷今時只為因疑故問因問故答此是

本師於楞伽會上為十方諸大菩薩來求法
者親說此二通一宗通二說通宗通為菩薩
說通為童蒙祖佛俯為初機童蒙少垂開示
此約說通只為從他覔法隨語生解恐執方
便為真實迷於宗通是以分開二通之義。

當具眼人前若更說示則不得稱知時名為
大法師實見月人終不觀指親到家者自息
問程唯證相應不俟言說終不執指為月亦
不離指見月如大涅槃經云善男子如彼眾
盲不說象體亦非不說若是眾相悉非象者
離是之外更無別象善男子或作是言色是
佛性何以故如來色者常不斷故是說色名
為佛性譬如真金質雖遷變色常不異或時
作釧作盤然其黃色初無改易眾生佛性亦
復如是質雖無常而色是常以是故說色為

佛性乃至說受想行識等為佛性又有說言
離陰有我我是佛性如彼盲人各各說象雖
不得實非不說象說佛性者亦復如是非即
六法不離六法善男子是故我說眾生佛性
非色不離色乃至非我不離我善男子有諸
外道雖說有我而實無我眾生我者即是五
陰離陰之外更無別我善男子譬如莖葉鬚
臺合為蓮華離是之外更無別華又佛言善
男子是諸外道癡如小兒無慧方便不能了
達常與無常苦與樂淨不淨我無我壽命非
壽命眾生非眾生實非實有非有於佛法中
取少許分虛妄計有常樂我淨而實不知常
樂我淨如生盲人不知乳色。

善男子以是
義故我佛法中有真實諦非於外道夫真實
諦者宗鏡所歸未聞悟時不信解者所有說

法及自修行皆成生滅折伏之門不入無生
究竟之道如菴提遮女經云若不見生性雖
因調伏少得安處其不安之相常為對治若
能見生性者雖在不安之處而安相常現前
若不如是知者雖有種種勝辯談說甚深典
籍而即是生滅心說彼實相密要之言如盲
辯色因他語故說得青黃赤白黑而不能自
見色之正相當知大德空者亦不自得空故
說有空義也故知能了萬法無生之性是為
得道。

是以不了唯心之旨未入宗鏡之人
向無生中起貪癡之垢於真空內著境界之
緣以為對治成其輪轉若能返照心境俱寂
如諸法無行經云若菩薩見貪欲際即是真
際見瞋恚際即是真際見愚癡際即是真際
則能畢滅業障之罪。

不思議佛境界經云

爾時世尊復語文殊師利菩薩言童子汝能
了知如來所住平等法否文殊師利菩薩言
世尊我已了知佛言童子何者是如來所住
平等法文殊師利菩薩言世尊一切凡夫起
貪瞋癡處是如來所住平等法佛言童子云
何一切凡夫起貪瞋癡處是如來所住平等
法文殊師利菩薩言世尊一切凡夫於空無
相無願法中起貪瞋癡是故一切凡夫起貪
瞋癡處即是如來所住平等法佛言童子空
豈是有法而言於中有貪瞋癡文殊師利菩
薩言世尊空是有是故貪瞋癡亦是有佛言
童子空云何有貪瞋癡復云何有文殊師利
菩薩言世尊空以言說故有貪瞋癡亦以言
說故有如佛說比丘有無生無起無作無為
非諸行法此無生無起無作無為非諸行法

非不有若不有者則於生起作為諸行之法
應無出離以有故言出離耳此亦如是若無
有空則於貪瞋癡無有出離以有故說離貪
等諸煩惱耳中觀論偈云從法不生法亦不
生非法從非法不生法及於非法直釋偈意
法即是有如色心等非法是無如兔角等若
從法生法如母生子法生非法如人生石女
兒從非法生法如兔角生人從非法生非法
如龜毛生兔角故般若假名論云復有念言
若如來但證無所得者佛法即一非是無邊
是故經言如來說一切法皆是佛法佛法謂
何即無所得未曾一法有可得性是故一切
無非佛法云何一切皆無所得經云一切法
者即非一切法云何非耶無生性故若無生
即無性云何名一切法於無性中假言說故

一切法無有性者即是眾生如來藏性故知
諸法從意成形千途因心有像一念澄寂萬
境曠然元同不二之門盡入無生之旨。

又
無生有二如通心論云一法性無生妙理言
法至虛言性本來自爾名曰無生二緣起無
生夫境由心現故不從他生心藉境起故不
自生心境各異故不共生相因而有故不無
因生亦云一理無生圓成實性本不生故二
事無生緣生之相即無生故止觀云雖諸法
不住以無住法住般若中即是入空以無住
法住世諦即是入假以無住法住實相即是
入中此無住慧即是金剛三昧能破盤石沙
礫徹至本際又如釋迦牟尼入大寂定金剛
三昧天親無著論開善廣解詎出無生無住
之意若得此意千經萬論豁矣無疑此是學

觀之初章思議之根本釋異之妙慧入道之
指歸故知一切諸法皆從無生性空而有有
而非有不離俗而常真非有而有不離真而
恒俗則幻有立而無生顯空有歷然兩相泯
而雙事存真俗宛爾斯則無生而無不生不
住二邊矣如古德頌云無生終不住萬像徒
流布若作無生解還被無生固若能知心無
住則無有心既無有心亦無無心有無總無
身心俱盡故泯齊萬境萬境無相合本一冥
冥然玄照照無不寂以寂為體體無不虛虛
寂無窮同通法界法界緣起無不自然來無
所從去無所至又法無定相真妄由心起盡
同原更無別旨正同宗鏡隱則一心無相顯
則萬法標形不壞前後而同時常居一際而
前後若依此一心無礙之觀念念即是華嚴

法界念念即是毘盧遮那法界經云若與如
是觀行相應於諸法中不生二解。


御錄宗鏡大綱卷一

音釋

懣
(莫本切門上聲煩懣)。
駃
(居月切音厥)。
眚
(生上聲目病生翳)。
[(ㄇ@(企-止))/弟]
(音題
兔網)。
剞劂
(刻鏤刀)。
檝
(音集橈名)。
嗤
(音䲭笑也)。
叵
(音頗不可也)。


