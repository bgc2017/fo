










御錄宗鏡大綱卷三　　　　　　　兩三

問無性理同是何宗攝答法性宗攝如古師
云法性有體是法相宗義事上無體是法性
宗義問若一切法實無性者不得教意之人
恐成斷見答若有性故一法不成以無性故
諸緣並立於無性中有無俱不可得豈成斷
常之見耶如大般若經云佛言善現善哉善
哉如是如是如汝所說於一切法皆以無性
為自性於自性中有性無性俱不可得不應
於此執有無性故知既不可執有亦不可執
無以自性中無有無故所說有無之法皆是
破執入法之方便故先德云用無所得為方
便者有二一以無所得導前隨相則涉有不
迷於空為入有方便二假無得以入有不存
無得即無得亦是方便此為入空之方便是

以無得相空無作人空無際性空此三相盡
法界理現故菩薩不壞空而常有染淨之法
宛然不礙有而常空一真之道恒現如是雙
照方入甚深。

如寶聚經中佛告迦葉有者
是一邊無者是一邊如是等彼內地界及外
地界皆無二義諸佛如來實慧證知得成正
覺無二一相所謂無相是以先德云謂諸宗
計多說但空自性不空於法如法相宗但無
徧計非無依他今既無性緣生故有有體即
空緣生無性故空空而常有要互交徹方是
真空妙有又約緣起法有二一無相如空則
蕩盡無有是相空二無自性如幻則業果恒
不失即性空以相空故萬法體虛了無所得
以性空故不壞業道因果歷然以此性相二
空方立真空之理是則非初中後際終始宛

然無能造作人報應非失故知無性理成法
眼圓照更無一法有實根由今更引證廣明
成就宗鏡夫真俗二諦一切諸法不出空有
空有之法皆從緣生緣生之法本無自體依
心所現悉皆無性以緣生故無性以無性故
緣生以此緣性二門萬法一際平等是以華
嚴記廣釋云謂緣生故有是有義無性故空
是空義二義是空有所以謂無性故有是有
所以緣生故空是空所以所以即是因緣謂
何以無性得成空義由從緣生所以無性是
故緣生是無性空之所以也何以緣生得為
有義特由無定性故方始從緣而成幻有是
故無性是有所以若將四句總望空有則皆
名所以故云緣生故名有緣生故名空無性
故名有無性故名空良以諸法起必從緣從

緣有故必無自性由無性故所以從緣緣有
性無更無二法而約幻有萬類差殊故名俗
諦無性一味故名真諦無性緣生故空者並
離斷見謂定有則着常定無則着斷今緣生
故空非是空無無性故空亦非定無定無者
一向無物如龜毛兔角今但從緣生無性故
非定無無性緣生故有者並非常見常見之
有有是定性有今從緣有非定性有况由無
性有豈定有耶從緣無性如幻化人非無幻
化人幻化非真故亦云幻有亦名妙有以非
有為有故名妙有又幻有即是不有有大品
經云諸法無所有如是有故非有非不有名
為中道是幻有義真空是不空空者謂不空
與空無障礙故是故非空非不空名為中道
是真空義菴提遮女經偈云嗚呼真大德不

知實空義色無有自性豈非如空也空若自
有空則不容眾色空不自空故眾色從是生。

復有四義一真空必盡幻有是無性故空
義二真空必成幻有是無性故有義三幻有
必覆真空是緣生故有義四幻有必不礙真
空是緣生故空義然此空有二而不二須知
四義兩處名異一真空必盡幻有是真空上
空義二真空必成幻有是真空上不空義三
幻有必覆真空是幻有上有義四幻有必不
礙真空是幻有上非有義又須知有非有空
非空今此空有無礙即是非空非有無礙舉
一全收若以真同俗唯一幻有若融俗同真
唯一真空空有無二為雙照之中道非空非
有無二為雙遮之中道遮照一時存泯無礙
故云離相離性無障無礙無分別法門以幻

有為相真空為性又空有皆相非空非有為
性又別顯為相總融為性今互奪雙融並皆
離也無分別法但約智說唯無分別智方究
其原可謂難思妙旨非情所知故云性海無
涯眾德以之繁廣緣生不測多門由是圓通
莫不迴轉萬差卷舒之形隨智鎔融一際開
合之勢從心照不失機縱差別而恒順用非
乖體雖一味而常通。

肇論云本無實相法
性性空緣會一義耳何則一切諸法緣會而
生緣會而生則未生無有未生無有緣離則
滅如其真有有則無滅以此而推故知雖今
現有有而性常自空性常自空故謂之性空
性空故故曰法性法性如是故曰實相實相
自無非推之使無故名本無言不有不無者
不如有見常見之有邪見斷見之無耳若以

有為有則以無為無有既不有則無無也夫
不存無以觀法者可謂識法實相矣是以聖
人乘真心以理順則無滯而不通審一氣以
觀化故所遇而順適無滯而不通故能混雜
致淳所遇而順適故則觸物而一如此則萬
像雖殊而不能自異不能自異故知像非真
像像非真像則雖像而非像然則物我同根
是非一氣潛微幽隱殆非羣情之所盡故知
若乘真心而體物則何物而不歸齊一氣以
觀時則何時而不會何時而不會則知觸境
之無生何物而不歸則見物性之自虛矣若
任情所照曷能盡其幽旨乎若不悟宗難逃
見跡纔入此宗自然融即謂先明其起處知
自心生既從心生則萬法從緣皆無體性必
無心外法能與心為緣悉是自心生還與心

為相但論空有則廣明諸法何者以空有管
一切法故此空有二門亦是理事二門亦是
性相二門亦是體用二門亦是真俗二門乃
至總別同異成壞理量權實卷舒正助修性
遮照等或相資相攝相是相非相徧相成相
害相奪相即相在相覆相違一一如是各各
融通今以一心無性之門一時收盡名義雙
絕境觀俱融契旨忘言咸歸宗鏡是以須明
行相名義差別方能以體性融通若不先橫
豎鋪舒後何以一門卷攝如上微細剖析廣
照空有二門可謂得萬法之根由窮諸緣之
起盡此有無二法迷倒所由九十六種之邪
師因茲而起六十二見之利使從此而生菩
薩尚未盡其原凡夫安能究其旨所以寶性
論云空亂意菩薩於此真空妙有猶有三疑

一疑空滅色取斷滅空二疑空異色取色外
空三疑空是物取空為有大智度論偈云有
無二見滅無餘諸法實相佛所說淨名經云
有無二見無復餘習又偈云說法不有亦不
無以因緣故諸法生何者若時機因緣執有
則說空門若時機因緣着空遂談有教為破
有故不存空因治空故不立有故說有而不
有言空而不空破立一際遮照同時。

故知
真空難解應須妙得指歸若隨空有之文皆
墮邪見。

如無生義云經言持心如虛空者
非是斷空由有妙神即有妙識思慮華嚴經
性起品作十種譬喻明法身佛有心大師言
雖有妙神神性不生與如一體譬如凌還是
水與水一體水亦有凌性若無凌性者寒結
凌則不現如中亦有妙神性同如清淨則現

不淨不復可見乃至如師主姓傅傅姓身內
覓不得身外覓不得中間覓不得當知傅姓
是空而非是斷空之空以傅姓中舍有諸男
女故言性空異於虛空佛性是空諸佛法身
不空。

如上空有二門約廣其義用遂說存
冺開合若破其情執乃說即離有無設當見
性證會之時智解俱絕如泯絕無寄觀云謂
此所觀真空不可言即色不即色亦不可言
即空不即空一切皆不可不可亦不可此語
亦不受逈絕無寄非言所及非解所到是謂
行境何以故生心動念即乖法體失正念故
乃至若不洞明前解無以躡成此行若不解
此行法絕於前解無以成其正解若守解不
捨無以入茲正行是故行由解成行起解絕
古釋云空若即色者聖應同凡見妄色凡應

同聖見真空又應無二諦空若不即色者見
色外空無由成於聖智又應凡聖永別聖不
從凡得故又色若即空者凡迷見色應同聖
智見空又亦失於二諦色不即空者凡夫見
色應不迷又所見色長隔真空應永不成聖
生心動念即乖法體失正念故者真空理性
本自如然但以迷之動念執相所以若言即
與不即皆落是非瞥挂有無即非正念故云
纔有是非紛然失心問凡涉有無皆成邪念
若關能所悉墮有知如何是無念而知答瑞
草生嘉運林華結早春。

問修行契悟法乃
塵沙云何獨立一心為宗而稱絕妙答若不
了心宗皆成迷倒觸途成壅若不得唯心之
訣正信無由得成纔得斯宗千門自闢道不
待求而頓現行弗假修而自圓所以真覺大

師歌云是以禪門了却心頓入無生慈忍力
以此無生一門一成一切成乃至三身四智
八解六通無漏無為普賢萬行悉於無生一
時圓滿。

寶藏論云其為也形其寂也冥本
淨非瑩法爾天成光超日月德越太清萬物
無作一切無名轉變天地自在縱橫恒沙而
用混沌而成誰聞不喜誰聞不驚如何以無
價之寶隱於陰入之坑是以體之即妙即神
顯無價之寶迷之成粗成昧墮陰入之坑徧
覽圓詮釋之莫盡仰唯諸聖讚之靡窮可謂
入道玄關成佛妙訣乃至凡聖因果行位進
修不離此心而得成辦契同心性何德不收
以一切法隨所依住皆於一心頓圓滿故如
斯之事豈非絕待之妙耶。

如還原觀云一
塵出生無盡徧一塵之內即理即事即人即

法即依即正即染即淨即因即果即同即異
即彼即此即一即多即廣即狹即情即非情
即三身(法身報身化身)即十身(菩提身願身化身力身莊嚴身威勢身意
生身福身法身智身)何以故理事無礙法如是故十身
互作自在用故唯普眼之境界也經頌云一
切法門無盡海同會一法道場中如是次第
展轉成此無礙人方得悟問據其所說則一
塵之上理無不顯事無不融文無不釋義無
不通今時修學之徒云何曉悟達於塵處頓
决羣疑且於一塵之上何者是染云何名淨
何者名真若為稱俗何者名生死何者是涅
槃云何名煩惱云何是菩提何者名小乘法
云何名大乘法請垂開決聞所未聞答大智
圓明覩纖毫而觀性海真原朗現一塵之處
以眺全身萬法顯必同時一際理無前後何

以故由此一塵虛相能翳於真即是染也由
塵相空無所有即淨也由於塵性本體同如
即是真也由此塵相緣生幻有即俗也由於
塵相念念遷變即是生死也由觀塵生滅相
盡空無有實即涅槃也由塵相大小皆是妄
心分別即煩惱也由塵體本空緣慮自盡即
菩提也由塵相體無徧計即小乘法也由塵
性無生無滅依他似有即大乘法也如是略
說若具言之假使一切眾生懷疑各異一時
同問如來如來唯以一箇塵字而為解釋宜
深思之經頌云一切法門無盡海一言演說
盡無餘依此義理故名一塵出生無盡徧也
所言即者現今平等故此一心法門如鏡頓
現不待次第如印頓成更無前後一見一切
見一聞一切聞不俟推尋若待了達而成皆

為權漸若能觀於心性之一則是一道甚深
即正道之一是唯一之一千佛同轍今古不
易之一道也又名大佛頂首楞嚴王具足萬
行十方如來一門超出妙莊嚴路若諦了之
一切在我昇沉去住任意隨緣示聖現凡出
生入死變化難測運無作之神通隱顯同時
闡如幻之三昧是非冥合逆順同歸語默卷
舒常順一真之道治生產業不違實相之門
運用施為念念而未離法界行住坐臥步步
而常在其中若不信之人對面千里。

問此
宗所悟還有師否答此是自覺聖智無師智
自然智之所證處不從他悟自證之時法從
心現不從外來故無師契而能自得阿耨菩
提。

問若言無師自證者即墮自然之計執
從他解者仍涉因緣之門且大道之性非是

自然亦非因緣云何開示而乖道體答為破
他求故說須自證為執自解故從他印可若
當親省之時迷悟悉空自他俱絕非限量之
所及豈言論之能詮何以故離一切限量分
別故明知說自說他言得言失者若約聖教
則是隨世語言破執方便若依意解盡是限
量分別不出情塵但不執教以徇情則方見
性而達道問初心學人悟入此宗信解圓通
有何勝力答若正解圓明决定信入有超劫
之功獲頓成之力雖在生死常入涅槃恒處
塵勞長居淨剎現具肉眼而開慧眼之光明
匪易凡心便同佛心之知見則煩惱塵勞不
待斷而自滅菩提妙果弗假修而自圓乃至
等冤親和諍論齊凡聖泯自他一去來印同
異融延促混中邊世出世間不可稱不可量

不可說不可說之力莫能過者亦名佛力亦
名般若力亦名大乘力亦名法力亦名無住
力所以先德釋云無住力持者則大劫不離
一念有剎那成佛之功頓截苦輪之力。

金
光明經疏云如日光能照天下不能照道理
心智之光明能發智照理故心是光若心癡
闇體則憔悴心有智光膚色充澤故云般若
大故色大般若淨故色淨即是明也知一切
法無一切法為明是以若於宗鏡纔有信入
便生圓解能發真正菩提心更無過上是無
等等心是最勝心是最實心止觀云發此心
者能翻一一塵勞門即是八萬四千諸三昧
門無明轉即變為明如融冰成水更非遠物
不餘處來但一念心普皆具足如如意珠非
有寶非無寶若謂無者即妄語若謂有者即

邪見不可以心知不可以言辯眾生於此不
思議不縛法中而思想作縛於無脫法中而
求於脫是故起大慈悲興四弘誓拔兩苦(世間
苦出世間苦)與兩樂(世間樂出世間樂)故名非縛非脫真
正菩提心。

若一發此心功德無際念念圓
滿十波羅密(施戒忍進禪慧方願力智)故淨名經云維摩
詰言然汝等便發阿耨多羅三藐三菩提心
是即出家是即具足今宗鏡正為開示此心
一一搜窮重重引證普為一切法界含生凡
有心者願皆信受纔得信入法爾自然發此
無上菩提之心便坐道場行同體大悲起無
緣慈化是以十方諸佛讚了此心能發菩提
者功德無盡。

此論開發信入功德無邊若
但見聞設不信樂尚種善根無空過者如華
嚴經云佛子譬如丈夫食少金剛終竟不消

要穿其身出在於外何以故金剛不與肉身
雜穢而同止故於如來所種少善根亦復如
是要穿一切有為諸行煩惱身過到於無為
究竟智處何以故此少善根不與有為諸行
煩惱而共住故佛子假使乾草積同須彌投
火於中如芥子許必皆燒盡何以故火能燒
故於如來所種少善根亦復如是必能燒盡
一切煩惱究竟得於無餘涅槃何以故此少
善根性究竟故。

所以華嚴初發心功德品
頌云菩薩發心功德量億劫稱揚不可盡又
頌云所說種種眾譬喻無有能及菩提心以
諸三世人中尊皆從發心而得生又經云初
發心即是佛故悉與三世諸如來等若起一
普賢行時即徧一切行一切位一切德一切
法一切處一切時一切因一切果窮盡法界

具足一切猶如帝網。

是以此宗鏡錄中並
是稱性而談約本而說因果皆實理事俱真
以是圓滿之宗普門之法見普法故名為普
眼普法者一具一切一一稱性同時具足眼
外無法乃稱普眼亦名普眼經遂令見聞之
人皆同性得以此性無盡則所益何窮可示
後賢同繼斯種所以如來藏經中校量功德
恒沙寶臺供養所不能及以七寶是限量之
財供養乃有為之福若持此經者則一乘常
住之寶真如無盡之福如法界比微塵豈可
校量乎。

所以仁王經云能起一念清淨信
者是人超過百劫千劫無量無邊恒河沙劫
一切苦難不生惡趣不久當得無上菩提是
以了心無作即悟業空觀業空時名為得道
其道若現何智不明心智明時於行住坐臥

四威儀中法爾能現自利利他之力故法華
經偈云佛子住此地則是佛受用常在於其
中經行及坐臥。

問目心為鏡有何證文答
大乘起信論云覺體相者有四種大義與虛
空等猶如淨鏡一如實空鏡二因熏習鏡三
法出離鏡四緣熏習鏡如是四種本覺大義
徧一切眾生界一切二乘界一切菩薩界一
切如來界中無不住處無不照處無不通處
無不至處具足圓滿。

又一空鏡離一切外
物之體二不空鏡謂體不無能現萬像三淨
鏡謂已磨治離塵垢故四受用鏡謂置之高
堂須者受用前二自性淨後二離垢淨又初
二就因隱時說後二就果顯時說又前二約
空不空後二約體用如佛地經云復次妙生
大圓鏡智者如依圓鏡眾像影現如是依止

如來智鏡諸處境識眾像影現唯以圓鏡為
譬喻者當知圓鏡如來智鏡平等平等是故
智鏡名圓鏡智如是如來懸圓鏡智處淨法
界無間斷故無所動搖欲令無量無數眾生
觀於染淨為欲取淨捨諸染故。

大涅槃經
云若能聽受是大涅槃經悉能具知一切方
等大乘經典甚深義味譬如男女於明淨鏡
見其色像了了分明大涅槃鏡亦復如是菩
薩執之悉得明見大乘經典甚深之義又云
何等名為伊帝目多伽經乃至拘那牟尼佛
時名曰法鏡是知古佛皆目此為鏡以教法
萬義真俗萬緣無不於中顯現故。

三智一
心中得故言明淨鏡攝一切法故稱調御佛
智藏故名般若德是知諸聖皆目心為鏡妙
盡其中矣大乘千鉢經云諦觀心鏡照見心

性唯照唯清唯照唯淨徧觀十方廓周法界
朗然寂靜無有障礙所以先德云此真如性
猶如明鏡萬像悉於中現又一切萬法有二
一皆如明鏡含明了性一心所成故二分別
所現如影像故由初義故為能現由後義故
為所現故一切法互為鏡像如鏡互照而不
壞本相。

又明鏡只照其形不照其心只照
生滅不照無生但照世間不照出世有形方
照無形不照且如心鏡洞該性地鑒徹心原
徧了無生廣明真俗有無俱察隱顯咸通優
劣懸殊略齊少喻。

先德云如大摩尼寶鏡
懸耀太虛十方色相悉皆頓現而此鏡性淨
光無有影像諸佛法身亦復如是澄徹清淨
而無影像以昔大悲不倦隨眾生業緣感應
差別普現一切色身三昧眾生聞見無不蒙

益諸佛以無漏金剛心為身普現一切眾生
界但為煩惱習氣所覆無體不現如瓶內淨
燈光不滅名如來藏亦名功德藏亦名無盡
藏諸祖共傳諸佛清淨自覺聖智真如妙心
不同世間文字所得何以故無礙解脫是一
真法性不與世間出世間所共故經云無比
是菩提不可喻故若有悟斯真實法性此人
則能了知三世諸佛及一切眾生同一法界
本來平等常恒不變諸佛一切時中離觀相
故經偈云心淨巳度諸禪定是以心淨故則
孤光一照萬慮全消如暗室懸燈重雲見日
如古德偈云安知一念蒙光處億劫昏迷滅
此時故云法有應照之能故况之以鏡教有
可傳之義故喻之於燈可謂慧月入懷靈珠
在握法界洞徹無不鑒矣才命論云心徹寶

鏡注云夫心以鑒物庶品不遺洞徹幽明同
乎寶鏡又莊子云至人之心若鏡也又如世
間之鏡尚照人肝膽何况靈臺心鏡而不洞
鑒耶所以昔人云不遊大海未覩沃日之奇
不仰太山靡覿干霄之狀如未臨宗鏡焉識
自心恢廓而體納太虛澄湛而影含萬像不
信入者莫測高深故真覺大師歌云心鏡明
鑒無礙廓然瑩徹周沙界萬像森羅影現中
一顆圓光非內外是故依此起信論四種空
鏡義遂乃廣錄祖教顯現一心證成宗鏡所
以論云有法能起摩訶衍信根者有法者謂
一心法若人能解此法必起廣大信根故信
根既立即入佛道以成佛道故離二現行云
何現行一者凡夫現行生死成雜染事二者
二乘現行涅槃失利樂事縛脫雖殊俱迷宗

鏡今成佛道無二現行圓證一心具摩訶衍
以大智故不住生死以大悲故不住涅槃作
一種之光明為萬途之經濟問宗鏡廣照萬
法同歸是此鏡義否答若凡若聖說異說同
皆是鏡中之影像唯此一鏡圓極十方鏡外
無法彼我俱絕古德云若言眾生心性同諸
佛心性者別教也圓教心性是一寂光無彼
無此極十方三世佛及眾生邊際成一大圓
鏡但是一鏡無有同異也佛及眾生一鏡上
像耳。

問此宗鏡中如何信入答但不動一
心不住諸法無能所之證亡智解之心則是
無信之信不入之入人法二空心境雙寂故
知若有能證則為有人若有所證則為有法
以唯一真法界故則心外無法不可以法界
更證法界是以此錄削去浮華唯談真實不

依名字直顯心宗。

問所度之機無量能度
之法無邊立五行門(聖行梵行嬰兒行病行天行)張八教
網(頓漸秘密不定藏通別圓)何乃以心標宗能治一切答
方便有多門則遐張八教之網歸源性無二
乃高峙一心之宗如千方共治一病萬義俱
顯一心令不執見徇文失真法之味所冀研
心究理得正覺之原。

此一心法門橫通豎
徹攝盡恒沙之義故號總持能為萬法之宗
遂稱無上若但論事行失佛本宗。

釋論云
持戒為皮禪定為血智慧為骨微妙善心為
髓是以能說此法門者是徹佛真心施於已
髓矣實乃能治之妙何病而不痊巧度之門
何機而不凑洗除心垢拔出疑根言言盡契
本心一一皆含真性法法是金剛之句塵塵
具祕密之門如入法界體性經云文殊言諸

法性不壞是故名金剛句。

勝天王般若經
云菩薩摩訶薩一切境界無有一法不通達
者修行如是智波羅密二乘外道不能掩蔽
以智觀察從初發心至入涅槃皆悉明了能
以一法知一切境界一切境界即是一法何
以故如如一故不見我能修及所修法無二
無別自性離故是名菩薩摩訶薩行般若波
羅密通達智般若波羅密思益經云網明謂
梵天言是五百比丘從座起者汝當為作方
便引導其心入此法門令得信解離諸邪見
梵天言善男子縱使令去至恒河沙劫不能
得出如此法門譬如癡人畏於虛空捨空而
走在所至處不離虛空此諸比丘亦復如是
雖復遠去不出空相不出無相相不出無作
相又如一人求索虛空東西馳走言我欲得

空我欲得空是人但說虛空名字而不得空
於空中行而不見空此諸比丘亦復如是欲
求涅槃行涅槃中而不得涅槃所以者何涅
槃者但有名字猶如虛空但名字不可得取
涅槃亦復如是但有名字而不可得是知一
切不信眾生邪見外道徒生厭離枉自妄求
究竟一心位中未曾暫出故密嚴經偈云如
飯一粒熟餘粒即可知諸法亦如是知一即
知彼譬如饡酪者嘗之以指端如是諸法性
可以一觀察楞伽經偈云譬如鏡中像雖見
而非有於妄想鏡中愚夫見有二。

問一心
平等理絕偏圓云何教中又說諸法異答隨
情說異雖異而同對執說同雖同而異將同
破異將異破同雖同雖異非異非同皆是俯
順機宜善權方便。

大涅槃經云譬如女人

生育一子嬰孩得病是女愁惱求覓良醫良
醫既至合三種藥酥乳石蜜與之令服因告
女人兒服藥已且莫與乳須藥消已方乃與
之是時女人即以苦味用塗其乳語其兒言
我乳毒塗不可復觸其兒渴乏欲得母乳聞
毒氣便捨遠去其藥消已母乃洗乳喚子與
之是時小兒雖復渴乏先聞毒氣是故不來
母復告言為汝服藥故以毒塗汝藥已消我
巳洗竟汝便可來飲乳無苦其兒聞已漸漸
還飲經合譬意譬無我等猶如毒塗說如來
藏如喚子飲或時說我或說無我皆為適機
如彼塗洗如義海云謂塵事相是異尅體唯
法是無異只由法體不異即異義方成以不
失體故只由塵事差別即不異義方成以不
壞緣方言理也故經云奇哉世尊於無異法

中能說諸法異。

森羅雖異不能自異虛空
雖同不能自同以無體故法法常生以無用
故塵塵恒寂皆是世間分別眾生妄情於平
等法中自生差別向無二相處強立多端猶
若畫師邈成高下之相狀或如金匠鍜出大
小之器形萬法體常虛但唯自心變大莊嚴
論偈云譬如工畫師畫平起凹凸如是虛分
別於無見能所言善巧畫師能畫平壁起凹
凸相實無高下而見高下不真分別亦復如
是於平等法界無二相處而常見有能所二
相是故不應怖畏云何不須怖畏以自心變
故如畫凹凸由自手畫故。


御錄宗鏡大綱卷三


音釋

瞥
(篇入聲暫見也)。
瑩
(縈定切玉色潔也)。
饡
(音贊)。
尅
(同剋)。
邈
(音莫渺也)。

凹
(音坳凸之對也)。
凸
(音𥥛高起也)。


