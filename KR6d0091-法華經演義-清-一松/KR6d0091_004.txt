










妙法蓮華經演義卷第四之一
姚秦三藏法師　鳩摩羅什奉　詔譯
天台教觀　一松大師　講錄
清　東甌釋氏　曉柔廣和　編定

「妙法蓮華經五百弟子受記品第八」

【題目中言妙法者。推其妙法有三種。一是佛法。二
是心法。三是眾生法。若佛法。不即心法眾生法。心
法。不即佛法眾生法。眾生法。不即心法佛法者。則
成差別而非妙。今舉佛法。全即心法眾生法。舉心
法。全即眾生法佛法。舉眾生法。全即佛法心法。如
是舉一即三。言三即一。三一圓融。不可思議者。故
言妙法也。所以能三一相即者。以佛法雖高。眾生
法雖廣。心法雖近。以要言之。同一三千性相。是故
相即。如現前介爾一念。名為心法。此一念中。全體
具足十界。界復具界。則有百界。一界有十如。百界
則有千如。更加之五陰一千。眾生一千。國土一千。
則成三千。此三千心法具足。心法既爾。佛法亦然。
心法佛法既爾。眾生法亦然。此則互具互攝。如帝
網珠。重重相入。故能相即圓融。而是不思議之妙
法也。此三一相即之妙法。若假喻發明。猶若世間
之蓮華。雖有眾瓣。而是一華。雖是一華。而有眾瓣。
猶如妙法。即三而一。即一而三。故以妙法而喻於
蓮華。此乃十界之所同遵。三世之所不易者。故稱
為妙法蓮華經也。


若明此品之來意。總由如來法說一竟。即授上根
之記。次喻說一竟。即授中根之記。今因緣說既竟。
則自當與下根之記矣。故有此一品。乃是下根人
受如來與記之文也。言受記者。以如來未說因緣
之前。先許其記業。則巳授矣。故今弟子。但領受如
來之記莂也。然此品中。初則富樓那受記。次則千
二百受記。後乃方是五百受記。而標品名。但言五
百。不言富樓那及以千二百者。以五百之記。同號
普明。同陳領解。故獨言五百。而略其餘也。
△二授
下根記。文有二品。今初品為二。初滿慈子受記。二
千二百受記。初又二。初滿慈默領。二如來顯記。初
二。初敘所聞。】

「爾時富樓那彌多羅尼子。從佛聞是智慧方便。隨宜
說法。又聞授諸大弟子。阿耨多羅三藐三菩提記。復
聞宿世因緣之事。復聞諸佛。有大自在神通之力。」

【聞是智慧方便者。智慧是實。方便是權。此即聞法
說中之權實也。隨宜說法者。隨中根之宜。說於三
車一車譬喻之法。三車是權。一車是實。此即聞喻
說中之權實也。又聞授諸大弟子記者。是聞法譬
二周之授記也。復聞宿世因緣等者。是聞因緣說
也。始從智勝佛所。覆講結緣。中間退大。接之於小。
今日還以大乘。令得度脫。如是成始成終。及乎中
間。皆因緣之事也。復聞有大自在神通力者。如上
所明。碎塵點國。抹塵喻劫。如許久遠之事。而如來

觀之。猶如今日。則今日之近不為近。久遠之遠不
為遠。遠近不二。今昔一如。此是如來大自在神通
之力也。又諸導師最初。即教眾生發於大心。至珍
寶處。中欲退還。即便化作一城。令得中止。既知息
巳。又即滅化城。令得至於寶所。此皆諸佛所有之
大神通力。能如是也。又最初結緣。將過五百由旬。
此剏導導師大自在神力也。中間相值。止息化城。
此引導導師大自在神力也。今日度脫。直至寶所。
此開導導師大自在神力也。其始下一乘緣種。其
中接二乘涅槃。其後以開佛知見。皆是如來大自
在神力。故曰復聞(云云)。此總敘其聞於三周開權
顯實。開三顯一之法也。
△二敘所解三。初敘內心
踊躍。】

「得未曾有。心淨踊躍。」

【得未曾有者。謂四十年前。曾不知三乘是權。今從
如來。聞三周之說。巳能了知三乘三車化城之權。
全是一乘一車寶所之實。此乃四十年前之所未
有。而今有之。四十年前之所未得。而今得之。故言
得未曾有也。心淨踊躍者。蓋富樓那。向巳破於見
思。今聞因緣之說。巳得解悟。則依之起行。便能破
於塵沙以及無明。而能入於初歡喜住。分身百界。
教化一切。故言心淨踊躍也。
△二敘外儀恭敬。】

「即從座起。到於佛前。頭面禮足。却住一面。瞻仰尊顏。
目不暫捨。」


【有此一段景界者。總由三根之人。雖同是聲聞。然
有上中下之差別。若富樓那。乃是下根之者。故雖
聞授上根中根記巳。復聞許與下根之記。而於內
心。以授記之事。猶有所惶惑而未決。故從座而起。
乃至目不暫捨也。
△三敘默念領解。】

「而作是念。世尊甚奇特。所為希有。隨順世間。若干種
性。以方便知見。而為說法。拔出眾生。處處貪著。我等
於佛功德。言不能宣。唯佛世尊。能知我等。深心本願。」

【而作念者。口不言而心自念也。然上根中根。領解
之後。皆口陳所解。今富樓那。乃口不言。而但心自
念者。有四意。一者上中之人。聞法喻之說。既巳了
了於心。即能了了於口。故解悟巳。則各陳所領。今
富樓那是下根。故聞因緣之說。雖巳了了於心。猶
未即了了於口。故但心念。而口不言也。二者上根
陳解。使動發乎中根。中根陳解。則動發乎下根。今
三周說竟。下根無復有所動發。故但心念。而口不
言也。三者上根陳解之後。如來為之述成。明其領
所未及。謂其但知四十年前之權。今日法華之實。
而猶不知二萬億佛所。巳曾教大。中根陳領。巧以
總譬。領如來一期之化事。別譬領如來五時之教
法。而如來亦述成。明其領所未及。謂如來復有無
量無邊阿僧祇功德。汝等若於窮劫。說不能盡。彼
上中人。猶有所未及。况我而能悉領如來之功德
乎。故但心念。而口不言也。四者蓋富樓那等。雖是

內秘外現。本是菩薩。若口自說。取信似難。使佛為
其開迹顯本。則人皆信而不疑。故但心念。而口不
言也。世尊甚奇特。所為希有者。四十年前。亦說權
說實。曾不說此是權。此是實。乃是如來之奇特希
有也。到今日法華。不但說明四十年前所說是權。
今日所說是實。又說明四十年前之權。即今日之
實。今日之實。亦即四十年前之權。此則不唯奇特
希有。乃甚為奇特。甚為希有也。又法說一周。開其
權而顯其實。發明權即是實。實即是權。此巳是世
尊之奇特希有矣。又為中根喻說一周。開其權而
顯其實。發明權實一體。今昔不二。此則不唯奇特
希有。而且甚為奇特。甚為希有矣。今又為我等下
根。因緣說一周。而開其權顯其實。發明權外無實。
實外無權。此則不唯甚為奇特希有。而且甚為奇
特之奇特。甚為希有之希有也。隨順世間。乃至貪
著者。眾生種性。有於三乘五教七方便等不同。故
言若干。或貪著於有。或貪於空。或貪於中。故言處
處。眾生種性。有於大小頓漸。而如來隨順眾生漸
小之種性。則以方便權智。而為說漸小之法。拔其
空有之貪著。隨順眾生頓大之種性。則以知見實
智。而為說頓大之法。拔其中道之貪著也。又隨順
界內世間之種性。則以方便而為說法。拔出眾生
三界二十五有之貪著。隨順界外世間之種性。則
以知見而為說法。拔出眾生三空之貪著。而令其

究竟歸於三德秘藏也。然如來隨順一切世間眾
生之種性。所有貪著。無不拔者。以由方便知見波
羅蜜。皆悉具足故也。唯其如是。故我等於佛所有
無量無邊之功德。雖欲言之。而不能宣。故但心念。
而口不言也。唯佛世尊能知我等者。佛之功德。則
我等不能宣。而我等之深心本願。則唯佛能知。既
唯佛能知。則佛自當為我等。發迹顯本而授記。故
但心念。而口不言也。深心者。即內秘菩薩。外現聲
聞。護持助宣佛之正法。教化眾生。以淨國土也。本
願者。即智勝佛所。結一乘緣。發菩提心。以求佛道
也。由此唯佛能知深心。故下如來為之發迹顯本。
由此唯佛能知本願。故下如來為之授菩提記也。
默領巳竟。
△二如來顯記二。初長行。二偈頌。初二。
初開迹顯本。二正與授記。初三。初約一佛以發其
迹。】

「爾時佛告諸比丘。汝等見是富樓那彌多羅尼子不。
我常稱其於說法人中。最為第一。亦常歎其種種功
德。精勤護持。助宜我法。能於四眾。示教利喜。具足解
釋。佛之正法。而大饒益。同梵行者。自捨如來。無能盡
其言論之辯。」

【言汝等見是富樓那者。謂富樓那。迹雖聲聞。本是
菩薩。故云見否。我常稱其等者。謂其不獨於四十
年前。說法第一。即今日法華高會。亦是其說法第
一也。亦常歎其種種功德者。何等是富樓那種種

功德。即於華嚴中。示為聾啞。於阿含中。示為保證。
於方等中。示受彈斥。於般若中。示無希取。於今日
法華。示為下根。此皆是富樓那種種功德也。精勤
護持助宣我法者。如來能以四辯。宣揚法化。而富
樓那。則能宣如來之所宣。故言助宣。而言精勤護
持者。如來能以教逗機。因機設教。而富樓那。助宣
之時。亦能如是。故言精勤護持助宣也。所謂阿含
時。精勤助宣半字之法。於方等時。精勤助宣對半
明滿之法。於般若時。精勤助宣帶通別明圓之法。
於今日法華。精勤助宣純圓獨妙之法。既能助宣
種種之法。則富樓那。不唯於因緣說中為當機。亦
能匡輔法王。擊揚引動。而為影響發起之眾也。能
於四眾示教利喜者。在如來說法。只為示教利喜
乎四眾。今富樓那。既如是以為護持。以為助宣。亦
能為四眾示教利喜也。具足解釋佛之正法者。如
來一代所說。雖則有兼。有但。有對。有帶。與夫純圓。
而在佛本意。不唯純圓者是正法。即兼但對帶之
法。莫非皆是大中至正之法。唯有富樓那。乃能具
足而解釋之。謂能知如來說兼之所以。乃至能知
如來說純圓之所以。故言具足解釋也。而大饒益
同梵行者。所謂即以同類而化同類。以權行而引
實行也。上言能於四眾示教利喜。此言而大饒益
同梵行者。此乃文互顯耳。四眾即同梵行。梵行即
同四眾。大饒益即示教利喜。示教利喜即大饒益

也。唯其於四眾之中。能示教利喜。同梵行者。能大
饒益。則其所有言論之辯至矣。極矣。無可加矣。故
自捨如來。無有能盡其言論之辯也。然唯有如來
能盡者。若約本而論。則如來是圓教之妙覺。富樓
那是圓教之等覺。故富樓那等覺。所有言論之辯。
唯有如來妙覺。乃能盡之。若約迹而論。如來則能
宣揚道法。而富樓那。則能宣如來之所宣。正顯師
資並唱。感應道交。故唯有如來。乃能盡富樓那之
言辯也。
△二約多佛以顯其本二。初正顯。】

「汝等勿謂富樓那。但能護持助宣我法。亦於過去。九
十億諸佛所。護持助宣。佛之正法。於彼說法人中。亦
最第一。又於諸佛所說空法。明了通達。得四無礙智。
常能審諦。清淨說法。無有疑惑。具足菩薩。神通之力。
隨其壽命。常修梵行。彼佛世人。咸皆謂之實是聲聞。
而富樓那。以斯方便。饒益無量百千眾生。又化無量
阿僧祇人。令立阿耨多羅三藐三菩提。」

【初是明其能助宣阿含方等二時之法。二又於諸
佛所說空法下。是明其能助宣般若之法。空法者。
即般若先空四相。次空法相。後空非法相。如是諸
相皆空之空。乃第一義空。乃畢竟真空也。明了則
無疑滯。通達則無障礙也。四無礙是辯才。今言智
者。以智在說故。故不言得四無礙辯。而言得四無
礙智也。常能審諦者。於實相般若之理。能審諦而
無有疑惑也。唯其能得四無礙智。能審於實相之

理。則自能稱智而說如理而談。故能清淨說法也。
既能說之人是清淨。則所說之法。亦復清淨。而無
有疑惑也。四無礙若准經訓。常能審諦。為法無礙。
清淨說法。為辭無礙。無有疑惑。為義無礙。樂說無
礙。在其中矣。具足菩薩神通力者。以其智備理明。
故具有大智慧力。大神通力。而轉教菩薩。即是其
具足菩薩神通之力也。隨其壽命者。隨其九十億
諸佛所。所有之壽命。而能常修梵行也。以斯方便
者。以此內秘外現之方便。而助宣般若之法。饒益
一切也。又饒益等。開權之方便。又化下。顯實之方
便。是明其能助宣法華也。法華所明。唯是佛之知
見。出世之本懷。一大事之因緣。故助宣之時。能令
眾生開佛知見。佛之知見若開。則無上菩提。從是
而建立矣。故知此是助宣法華也。
△二出意。】

「為淨佛土故。常作佛事。教化眾生。」

【謂富樓那。於此一佛多佛。若迹若本。皆能精勤助
宣道法者。其意無他。總之為淨佛土故也。當知佛
土。本無淨穢。淨穢由於自心。故云隨其心淨。則佛
土淨。正此之謂也。言淨佛國土者。如淨名云。菩薩
行道時。能以布施攝眾生。至成佛時。無貪眾生。來
生其國等是也。今富樓那。以助宣佛道。攝取眾生。
則成佛時。能說法之眾生。來生其國也。常作佛事
教化眾生者。如來唯以說法為事。而化眾生。今富
樓那。亦能助宣道法。教化眾生也。謂於阿含。則助

宣半字之法。而作佛事。教化眾生。乃至法華。則助
宣純圓之法。而作佛事。教化眾生也。
△三約三世
以明其因二。初正明。】

「諸比丘。富樓那。亦於七佛說法人中。而得第一。今於
我所。說法人中。亦為第一。於賢劫中。當來諸佛說法
人中。亦復第一。而皆護持助宣佛法。亦於未來。護持
助宣。無量無邊。諸佛之法。教化饒益。無量眾生。令立
阿耨多羅三藐三菩提。」

【初七佛是明其過去。此言七佛。須與尋常所言過
去七佛不同。若尋常則始自毗婆尸。終於釋迦。莊
嚴劫三佛。賢劫中四佛。以為七佛。今須以莊嚴劫
四佛。賢劫中三佛。則始自德藏。終於迦葉。以為七
佛也。言今於我所。即是釋迦。此則明其現在也。言
於賢劫中當來下。是明其未來。即是從彌勒師子
巳去也。此乃明其助宣前四時之法。亦於未來下。
明其助宣法華也。
△二出意。】

「為淨佛土故。常勤精進。教化眾生。」

【△二正與授記。】

「漸漸具足菩薩之道。過無量阿僧祇劫。當於此土。得
阿耨多羅三藐三菩提。號曰法明如來。應供。正徧知。
明行足。善逝世間解。無上士。調御丈夫。天人師。佛。世
尊。其佛以恒河沙等。三千大千世界。為一佛土。七寶
為地。地平如掌。無有山陵。谿㵎溝壑。七寶臺觀。充滿
其中。諸天宮殿。近處虗空。人天交接。兩得相見。無諸

惡道。亦無女人。一切眾生。皆以化生。無有婬欲。得大
神通。身出光明。飛行自在。志念堅固。精進智慧。普皆
金色。三十二相。而自莊嚴。其國眾生。常以二食。一者
法喜食。二者禪悅食。有無量阿僧祇。千萬億那由它
諸菩薩眾。得大神通。四無礙智。善能教化眾生之類。
其聲聞眾。算數校計。所不能知。皆得具足。六通三明。
及八解脫。其佛國土。有如是等。無量功德。莊嚴成就。
劫名寶明。國名善淨。其佛壽命。無量阿僧祇劫。法住
甚久。佛滅度後。起七寶塔。徧滿其國。」

【言漸漸者。此非偏漸之漸。亦非漸次之漸。總之解
雖是圓。而進修之時。則必從因以至果。即所謂之
漸漸也。故云約理。則始終無二。論事則因果歷然。
無二故解是圓。歷然故行是漸也。佛號法明者。以
其因中能助宣諸佛道法。故至果時。即能證於諸
佛所有一切道法。還能以巳所證。而導利眾生。令
得明了。開示悟入佛之知見。故名法明也。人天交
接兩得相見者。當知彼國。既與今土不同。則不可
以今土之人天不得相見。而疑難於彼也。若就文
而論。既言諸天宮殿近處虗空。是則尊者可使之
卑。上者可使之下矣。既尊可卑者。而上可下。則還
可卑者尊。而下者上。故人天得以交接相見。得大
神通者。神通有證得者。修得者。報得者。此乃正當
報得也。言三十二相者。如此土輪王。亦有三十二
相。但與佛不無明昧優劣之分。今彼國人民之相。

亦可例知。法喜食者。聞佛說法。即以法味滋神。故
以法喜為食也。禪悅食者。既聞法巳。依之修習。能
深入禪定。即以禪定滋神。故以禪悅為食也。劫名
寶明者。以法為寶也。國名善淨者。彼國既無有惡
道故善。無有女人及以婬欲故淨也。
△二偈頌二。
初頌開顯。二頌授記。初二。初頌開顯聲聞。二正頌
富樓那。初五。初總讚歎。】

「爾時世尊。欲重宣此義。而說偈言。

諸比丘諦聽。佛子所行道。善學方便故。不可得思議。」

【言佛子者。以其迹雖聲聞。本元菩薩。則即聲聞。而
可以承紹如來之大乘家業者。故稱其為佛子也。
善學方便者。唯有如來。能具足不思議之方便。而
彼佛子。則善能學習如來之方便也。以其善學故。
本是菩薩。而或現同於二乘。或現同於外道。或現
同於凡夫。如是種種之事。皆不可思議也。
△二明
因由。】

「知眾樂小法。而畏於大智。是故諸菩薩。作聲聞緣覺。」

【謂佛子所以學於方便者。蓋知眾生樂小畏大。是
故諸大菩薩。從本垂迹。若應以聲聞身得度者。即
現作聲聞。若以緣覺身得度者。即現作緣覺。此正
以同類。而化同類也。
△三明利益。】

「以無數方便。化諸眾生類。自說是聲聞。去佛道甚遠。
度脫無量眾。皆悉得成就。雖小欲懈怠。漸當令作佛。」

【自說聲聞者。本是菩薩。而不說是菩薩。而自說是

知苦斷集。慕滅修道。聞四諦聲。而得悟之聲聞。但
欲斷於分段。破於見思。證於涅槃而巳。若夫佛道。
則久受勤苦。乃可得成。而我等去之甚遠也。成就
者。亦令一切眾生。知苦斷集。慕滅修道。證於涅槃。
而得梵行立。所作辦。是名得成就也。雖小欲等者。
謂雖則令小。生於樂欲。從小而引歸於大。究竟令
得作佛也。然如來之方便無他。在始則為實施權。
終乃開權顯實。令諸佛子。始則樂小畏大。而作聲
聞緣覺。即學如來為實施權之方便。終則雖小欲
懈怠。而漸令作佛。即學如來開權顯實之方便也。
此正是其善學處。而同於如來不思議也。
△四正
示現二。初示同聲聞。】

「內秘菩薩行。外現是聲聞。少欲厭生死。實自淨佛土。」

【謂本是菩薩。為眾生之畏大故。所有菩薩之行。則
秘之於內也。元非聲聞。為眾生之樂小故。所有聲
聞之行。則現之於外也。由現聲聞故。外則示為少
欲。而厭三界二十五有之生死。由秘菩薩故。內則
實自教化眾生。而淨佛國土也。
△二示同凡外。】

「示眾有三毒。又現邪見相。」

【三毒等者。如孫陀羅難陀。示貪淫。舍利弗。示含瞋。
周利槃特迦。示愚癡。畢陵伽婆。示慢習。又如三迦
葉等。崇示水大。皆從外道中來。俱是佛世弟子。則
其先亦或執於斷。或執於常等也。
△五總結歸。】

「我弟子如是。方便度眾生。若我具足說。種種現化事。

眾生聞是者。心則懷疑惑。」

【種種現化者。謂不但現同聲聞及以凡外而巳。總
之隨類現形。無剎不往。而能現十界身。以為化事
也。
△二正頌富樓那三。初頌過去。】

「今此富樓那。於昔千億佛。勤修所行道。宣護諸佛法。
為求無上慧。」

【△二頌現在。】

「而於諸佛所。現居弟子上。多聞有智慧。所說無所畏。
能令眾歡喜。未曾有疲倦。而以助佛事。巳度大神通。
具四無礙智。知諸根利鈍。常說清淨法。演暢如是義。
教諸千億眾。令住大乘法。而自淨佛土。」

【言於諸佛所等者。即現在十方佛所。現居弟子之
上也。多聞有智慧。是明其自行。多聞昏慧。二不可
闕。所說等。是明其化他。既多聞又有智慧。則所說
者。稱自巳之智而說。如從佛所聞而談。豈有可畏
哉。唯其所說無畏。故能令聽者得大歡喜也。度即
巳得成辦之義。度大神通。則有大神通力矣。具無
礙智。則有大智慧力矣。知諸根等者。唯其神通智
慧。二俱具足。故能於一切眾生。所有根種。無不鑒
知。既知機巳。則還能應機設教。以教逗機。常說清
淨法者。而宣演闡暢不二之義。教諸眾生。使其住
佛所住之大乘。三德秘藏之法也。然此種種施設。
其意總為淨佛國土故也。私謂巳度大神通。是不
思議。能以身業現通也。具四無礙智。知諸根利鈍。

是不思議。能以意業鑑機也。常說清淨法。演暢如
是義。是不思議。能以口業說法也。此三業。皆不可
思議。故能居上首而無畏。多聞所說。令眾歡喜。以
助佛事而無倦。教諸千億眾。而住大乘也。
△三頌
未來。】

「未來亦供養。無量無數佛。護助宣正法。亦自淨佛土。
常以諸方便。說法無所畏。度不可計眾。成就一切智。」

【△二頌受記。】

「供養諸如來。護持法寶藏。其後得成佛。號名曰法明。
其國名善淨。七寶所合成。劫名為寶明。菩薩眾甚多。
其數無量億。皆度大神通。威德力具足。充滿其國土。
聲聞亦無數。三明八解脫。得四無礙智。以是等為僧。
其國諸眾生。婬欲皆以斷。純一變化生。具相莊嚴身。
法喜禪悅食。更無餘食想。無有諸女人。亦無諸惡道。
富樓那比丘。功德悉成滿。當得斯淨土。賢聖眾甚多。
如是無量事。我今但略說。」

【△二千二百受記三。初千二百請念。】

「爾時千二百阿羅漢。心自在者。作是念。我等歡喜。得
未曾有。若世尊各見授記。如餘大弟子者。不亦快乎。」

【我等歡喜者。逕照方便品。生大歡喜自知當作佛
等言。以聞三周開顯。而能了知三乘三車化城是
權。一乘一車寶所是實。而權不離實。實外無權。故
歡喜也。言不亦快乎者。雖巳解知權實不二而歡
喜者。然猶未蒙授記。亦未甚快也。若得記者。如餘

大弟子。則不亦快乎。何以見得。即為快耶。謂我等
迹雖聲聞。本是菩薩。則本願元求於佛果菩提。今
若見記。則滿本願矣。又何如之快乎。
△二如來授
記二。初長行。二偈頌。初三。初總記千二。】

「佛知此等。心之所念。告摩訶迦葉。是千二百阿羅漢。
我今當現前次第。與授阿耨多羅三藐三菩提記。」

【佛告迦葉者。有二意。一者迦葉。乃是苦行第一。今
如來授千二百記之時。還欲其於無量劫中。行菩
薩道。淨佛國土。成就眾生。亦當如迦葉之苦行。故
告也。二者以千二百。有不在者。欲其轉說。故先告
彼。而後與記也。此正結方便品中。千二百羅漢悉
亦當作佛之案耳。
△二別記陳如。】

「於此眾中。我大弟子。憍陳如比丘。當供養六萬二千
億佛。然後得成為佛。號曰普明如來。應供。正徧知。明
行足。善逝世間解。無上士。調御丈夫。天人師。佛。世尊。」

【千二百人中。先記大弟子陳如者何也。蓋陳如與
佛在俗親黨。故先記也。又陳如於鹿苑中。最初聞
佛說於三轉四諦。即便稱巳知巳解。然所知解者。
乃是小乘。今於靈山。聞佛說於三周開顯。至此亦
得巳知巳解。今所知解者。乃是大乘矣。故即稱為
大弟子也。號普明者。以其既解知實相之理。而無
疑。則能發乎法界之觀。照乎法界之境也。
△三別
記五百。】

「其五百阿羅漢。優樓頻螺迦葉。伽耶迦葉。那提迦葉。

迦留陀夷。優陀夷。阿㝹樓䭾。離婆多。劫賓那。薄拘羅。
周陀莎伽陀等。皆當得阿耨多羅三藐三菩提。盡同
一號。名曰普明。」

【盡同一號者。以其五百同聞三周之所說。亦同三
周所解。既所聞所解皆同。則依解起行亦同。由行
入證亦同。故皆當得菩提。又盡同一號也。此正結
授四大弟子記品云。我諸弟子。其數五百。皆當授
記之案也。
△二偈頌三。初超頌陳如。】

「爾時世尊。欲重宣此義。而說偈言。

憍陳如比丘。當見無量佛。過阿僧祇劫。乃成等正覺。
常放大光明。具足諸神通。名聞徧十方。一切之所敬。
常說無上道。故號為普明。其國土清淨。菩薩皆勇猛。
咸升妙樓閣。遊諸十方國。以無上供具。奉獻於諸佛。
作是供養巳。心懷大歡喜。須臾還本國。有如是神力。
佛壽六萬劫。正法住倍壽。像法復倍是。法滅天人憂。」

【成正覺者。既所見之佛極其多。所經之劫極其久。
則所修之因。必當成就。因既成就。自當尅果。故云
乃成等正覺也。無上道者。即諸法實相。佛之知見。
乃是無可加上之道。言常說者。以彼佛雖或說於
小。或說於大。或說於半。或說於滿。此所說雖種種
不同。而究竟指歸。唯是諸法實相佛之知見。故言
常說無上道也。以其能放光明。而照燭一切。具足
神通。而駭動一切。名徧十方。而周聞一切。說無上
道。而教化一切。故其號為普明也。其國下二行半。

頌國土眾數。言有如是神力者。以彼菩薩。能以一
供具。而供十方諸佛。則供具之少不為少。諸佛之
多不為多。又在於十方。而能須臾還國。則十方之
遠不為遠。本國之近不為近。此多少一如。遠近一
際。乃是彼菩薩之神力也。良繇證至法身。塵點劫
視如彈指。十方國土。總在自心。非世眼所見。凡心
所測之故也。佛壽下。頌壽命正像如文。
△二超頌
五百。】

「其五百比丘。次第當作佛。同號曰普明。轉次而授記。
我滅度之後。某甲當作佛。其所化世間。亦如我今日。
國土之嚴淨。及諸神通力。菩薩聲聞眾。正法及像法。
壽命劫多少。皆如上所說。」

【△三追頌千二。】

「迦葉汝巳知。五百自在者。餘諸聲聞眾。亦當復如是。
其不在此會。汝當為宣說。」

【謂五百自在者。巳在此會。得聞三周之說。我為授
記。汝巳知矣。其餘七百聲聞。亦當與之授記。倘其
間有不在此會預聞者。汝當為其宣演而轉說之。
謂亦當為說三周開顯。使其於因緣周而得悟。亦
與之授記。同號為普明等也。
△三五百陳解二。初
長行。二偈頌。初二。初敘解。】

「爾時五百阿羅漢於佛前。得受記巳。歡喜踊躍。即從
座起。到於佛前。頭面禮足。悔過自責。」

【歡喜踊躍者。既巳得記。則滿本願故也。言悔過自

責者。通篇重此一句。悔則悔乎退大。責則責於取
小。由其巳聞宿世因緣之事。則了知如來。於智勝
佛所。巳結大緣。由我等退大取小。故中間還以小
接。到今法華。還以大得脫。如來如是多方施設。屈
曲調停。過在我之退大。失在我之取小。乃我等咎。
而非世尊。故對如來。自悔過愆。自責咎失也。
△二
陳詞二。初迷悟總陳。】

「世尊。我等常作是念。自謂巳得究竟滅度。今乃知之。」

【常作是念等者。謂如來最初教我等。修於戒定慧。
能破煩惱生死。而證涅槃。我等聞佛所說。依之修
習。果能破於煩惱。出於生死。證於涅槃。知佛所說
不謬。故自謂巳得究竟滅度。而保證之。不唯一念
如此。乃常作是念。從保證之後。雖經方等彈訶。般
若淘汰。我等只是猶居本位。無心希取。常作是念。
巳得滅度。所作巳辦。不復更有所作也。此照方便
品。佛說一解脫義。我等亦得此法。到於涅槃。此則
昔日迷而不知。到今日來。聞於如來三周之說。方
乃悟而知之。知昔日之滅。非究竟滅。但破見思。但
出分段。但證偏真而巳。若得授記作佛。乃是真滅。
而能破於無明。出於變易。證於圓真也。
△二廣略
並顯二。初略喻略合。】

「如無智者。所以者何。我等應得如來智慧。而便自以
小智為足。」

【無智者一句略喻。謂我等能破見思。能出分段。能

證偏真。巳似有智之者。然全不知更有無明可破。
變易可出。圓真可證。則亦如無智之人也。次所以
下略合。謂何以我等猶如無智之者。若我等以法
略而合之。如世尋所言。大通佛所。為我結於大緣。
則我等應得如來之大智慧矣。我等退大而取小。
而便自以小智為足。若巳得乎聲聞小智。但似乎
有智之者。然但以小智為足。全不知有如來大智
可得。故言我等(云云)。
△二廣喻廣合二。初廣喻。二
廣合。初又三。初親友繫珠譬。】

「世尊。如譬有人。至親友家。醉酒而臥。是時親友。官事
當行。以無價寶珠。繫其衣裏。與之而去。」

【此乃領上最初結緣。譬文可見。若合法者。有人即
五百羅漢自謂也。至親友家者。親即智勝如來。友
即十六王子。家即實相之家也。為無明之所昏迷。
如醉酒而臥。謂我等得遇大通智勝。十六王子之
時。全為無明之所昏迷。如有人至親友之家。醉酒
而臥也。官事當行者。即他方緣興。將往赴彼。此土
機盡。將唱入滅也。赴彼化生。乃是諸佛所公同之
正事。而非私務。故言官事也。以無價寶珠繫其衣
裏者。即正說法華。及覆講法華。以大乘圓種。納於
第八賴耶識之中也。一乘實相。具足無量功德法
財。喻如無價寶珠。繫其衣裏。即喻五陰。色陰如衣
之外。受想行如衣之中。識陰如衣之裏也。說於妙
法華經。下一乘圓種巳竟。即便入滅。如與之而去

也。
△二得少為足譬。】

「其人醉臥。都不覺知。起巳遊行。到於它國。為衣食故。
勤力求索。甚大艱難。若少有所得。便以為足。」

【此領中間相值。酔臥不覺者。謂我等雖聞此之妙
法。而全為無明所迷。故若有若無。若存不存。都無
所知。此正所謂躭無明酒。雖繫珠而不覺也。言起
巳等者。既不覺知。則便退大。而入於生死。由入生
死。而厭苦心生如起也。欲修出離之行如遊行。最
初結於大緣。則巳居寂光本國。中間退大。入於生
死。則巳在同居。如他國矣。為衣食等者。欲修出離
之行。而修於助道如求衣。修於正道如求食。雖則
欲修正助之道。而於此時。猶邪正不分。故便於邪
道中。修諸苦行。於五陰中。計為斷常一異等。故云
勤力求索也。甚大艱難者。若修於正因。則自能尅
於正果。如衣食之易得。今修邪因。而欲尅於正果。
如邀空華而欲其結果。何可得哉。故言甚大艱難
也。若少有所得者。小機為之發動。遇佛正法。依於
三藏。而修於戒定慧。證於空無相無作之涅槃。即
小有所得也。為足者。向修種種邪因。一無所得。今
修於正因。便得證入涅槃。則自謂於佛法中。勤精
進故。所得弘多。乃生安隱巳度之想。保證涅槃。不
復前進。故言便以為足也。
△三親友覺悟譬。】

「於後親友。會遇見之。而作是言。咄哉丈夫。何為衣食。
乃至如是。我昔欲令汝得安樂。五欲自恣。於某年日

月。以無價寶珠。繫汝衣裏。今故現在。而汝不知。勤苦
憂惱。以求自活。甚為癡也。汝今可以此寶貿易所須。
常可如意。無所乏短。」

【此領上今說法華。後親友見者。即是今日。靈山高
會。釋迦如來。為其說於宿世因緣之事也。咄者。驚
覺之詞。然何以為驚覺之謂。昔日元為汝。結於大
緣。而汝何故退大。而取於小。此則迷之深。而謬之
甚。故咄之而驚其迷。覺其謬也。丈夫者。既曾受大
種。則雖經久遠。元在不失。故言汝是丈夫也。為衣
食等者。謂汝本有一乘大種。而是丈夫。何以退大
而取小。又不能辨於邪正。而於外道中。計斷計常。
修諸苦行。如為一衣一食也。至後轉邪歸正。而又
得少為足。保證涅槃。不肯前進。故言乃至如是也。
我昔欲令等者。謂汝雖取小。然如來昔欲汝等。得
於無上菩提覺法之樂。無上涅槃寂滅之樂。又欲
汝等得於勝妙五欲之樂。故於大通智勝佛。入定
覆講時。某年日月。廣說分別妙法華經。下一乘圓
種。如親友欲其人得於安樂。以寶珠繫衣裏也。一
乘大種。不結則巳。若一結之。則雖輪轉五道。沈沒
三界。經永劫而不失。故言今故現在也。而汝不知
等者。謂所結大種。雖故現在。而汝初則取於小法。
一不覺知。以致保證小果。如勤苦憂惱以求自活
也。大不當退。而退之。巳為癡矣。小不當取。而取之。
則不但為癡。而且甚為癡也。汝今貿易等者。謂汝

昔不知。故勤苦憂惱等。今我覺悟於汝。汝今則巳
解知矣。則當依解起行。由行入證。則能易無明為
菩提。易生死為涅槃。如既知寶珠。而以之貿易也。
常可等者。既入於證。則破一品無明。顯一分三德。
而能登於初住。分身百界。教化眾生。故言常可如
意無所乏短也。
△二廣合三。初合親友繫珠譬。】

「佛亦如是。為菩薩時。教化我等。令發一切智心。」

【菩薩者。即沙彌覆講之時也。教化發心者。即廣說
分別妙法華經。令發無上道心也。
△二合得少為
足譬。】

「而尋廢忘。不知不覺。既得阿羅漢道。自謂滅度。資生
艱難。得少為足。」

【謂雖巳發心。由觀力衰微。無明厚重。故尋廢忘。而
不覺知也。既得阿羅漢等者。謂不知覺。則巳退大。
而取於小矣。如來知我取小。即便以小而接。我等
依小修習。即便少有所得。而得證於阿羅漢。既得
羅漢。則便謂究竟滅度。而自以為足也。所以便自
為足者。以由初修邪因之時。一無所得。資生甚為
艱難。故今得於空無相無作之涅槃。即便自謂所
得弘多。而不知所得者甚小。不過一日之價。而自
以為滿足也。
△三合親友覺悟譬。】

「一切智願。猶在不失。今者世尊。覺悟我等。作如是言。
諸比丘。汝等所得非究竟滅。我久令汝等。種佛善根。
以方便故。示涅槃相。而汝謂為實得滅度。世尊我今

乃知實是菩薩。得受阿耨多羅三藐三菩提記。以是
因緣。甚大歡喜。得未曾有。」

【智願猶在者。雖保證於小。而所結大緣。所發本願。
猶不失也。今覺悟者。以由雖復保證。而智願不失。
故如來覺悟我等。非究竟滅。蓋欲我等憶念本願。
而不復保證也。我久令汝等者。謂既非究竟滅度。
云何令得修證。故云我於久遠。大通佛所。巳令汝
等發菩提心。種佛善根矣。由汝退大取小。故以方
便力。示以涅槃之相。令得暫為止息而巳。而汝謂
為實滅度。元非實滅也。並領方便品。我雖說涅槃。
是亦非真滅等文。世尊下結意。謂我以聞因緣及
以發迹。故得於菩提之記。乃知實是菩薩也。以是
下。結明章首踊躍等(云云)。
△二偈頌二。初頌敘解。】

「爾時阿若憍陳如等。欲重宣此義。而說偈言。

我等聞無上。安隱授設聲。歡喜未曾有。禮無量諸佛。
今於世尊前。自悔諸過咎。於無量佛寶。得少涅槃分。」

【謂無上安隱者。唯佛為無上。三乘九界所不及。又
唯佛為安隱。五住二死究竟盡故。所以今聞授記
聲。我決定無疑。故曰歡喜(云云)。
△二頌陳詞二。初
頌略喻略合。】

「如無智愚人。便自以為足。」

【△二頌廣喻廣合二。初廣喻。二廣合。初三。初頌親
友繫珠譬。】

「譬如貧窮人。往至親友家。其家甚大富。具設諸肴膳。

以無價寶珠。繫著內衣裏。默與而捨去。」

【△二頌得少為足譬。】

「時臥不覺知。是人既巳起。遊行詣他國。求衣食自濟。
資生甚艱難。得少便為足。更不願好者。不覺內衣裏。
有無價寶珠。」

【△三頌親友覺悟譬。】

「與珠之親友。後見此貧人。苦切責之巳。示以所繫珠。
貧人見此珠。其心大歡喜。富有諸財物。五欲而自恣。」

【△二廣合三。初頌合親友繫珠譬。】

「我等亦如是。世尊於長夜。常愍見教化。令種無上願。」

【△二頌合得少為足譬。】

「我等無智故。不覺亦不知。得少涅槃分。自足不求餘。」

【△三頌合親友覺悟譬。】

「今佛覺悟我。言非實滅度。得佛無上慧。爾乃為真滅。
我今從佛聞。授記莊嚴事。及轉次受決。身心徧歡喜。」

【言我今從佛聞者。即前聞佛別記之中。謂五百比
丘當作佛者。同號普明。及聞劫國莊嚴。正像等事。
故云身心徧歡喜也。釋五百弟子受記品竟。】

「妙法蓮華經授學無學人記品第九」

【此學無學別記一品者。以其因中。同為學無學人。
故果上名號。劫國眾數正像。皆悉同等。所以經家
結集。別為一品也。研真斷惑。名之為學。真窮惑盡。
名為無學。四十年前。有此二號之人。到今法華會
上。所言學人。則不但研於偏真。亦且研於圓真。不

但斷於見思。亦且斷於無明。所言無學者。則不但
窮於偏真。亦且將窮於圓真。不但盡於見思。亦且
將盡於無明。故仍其舊曰授學無學人記品也。
△
品文分二。初請記。二與記。初有二。初二人請。二二
千請。初又二。初默念請。】

「爾時阿難羅睺羅。而作是念。我等每自思惟。設得授
記。不亦快乎。」

【每自思惟者。非一番一度。而言每也。謂見法說之
後。授舍利弗記。我等即自思惟。次見譬說之後。授
四人記。我等又自思惟。次見因緣說後。授富樓那
等記。我等更自思惟。云何思。謂彼聲聞。而得於記。
則我等亦是聲聞。亦可得記。然初番思惟。彼是上
根。故能得記。我等則非上根。次番思惟。彼是中根。
故能得記。我等則非中根。今乃思惟。彼是下根。而
亦得記。則我等亦從因緣而得悟。同是下根。亦必
能得於記也。如此三番思惟。故言每也。然雖自思
惟。亦應得記。又未便敢自決。故更思惟云。設使果
亦得記。不亦快乎。蓋彼聲聞。皆巳得記者。本是菩
薩。若我等得記。亦本是菩薩。既本菩薩。則元欲成
佛。今設得記。則滿本所願矣。安得不為之快乎。
△
二發言請。】

「即從座起。到於佛前。頭面禮足。俱白佛言。世尊我等
於此亦應有分。唯有如來。我等所歸。又我等為一切
世間。天人阿修羅。所見知識。阿難常為侍者。護持法

藏。羅睺羅是佛之子。若佛見授。阿耨多羅三藐三菩
提記者。我願既滿。眾望亦足。」

【願既滿者。有今昔二願。今之願者。一是侍者。最為
近者。一是佛子。最為親者。若復得記。則滿今日之
願也。昔之願者。即於大通佛所。發願求於無上菩
提。今若授記。則亦滿昔日之願也。
△二二千請。】

「爾時學無學。聲聞弟子二千人。皆從座起。偏袒右肩。
到於佛前。一心合掌。瞻仰世尊。如阿難羅睺羅所願。
住立一面。」

【如所願者。即前昔日之願。今日之願也。住立一面
者。即立之以待也。
△二與記二。初與二人記。二與
二千記。初有二。初與阿難記。二與羅雲記。初四。初
如來授記。】

「爾時佛告阿難。汝於來世。當得作佛。號山海慧自在
通王如來。應供。正徧知。明行足。善逝世間解。無上士。
調御丈夫。天人師。佛。世尊。當供養六十二億諸佛。護
持法藏。然後得阿耨多羅三藐三菩提。教化二十千
萬億。恒河沙諸菩薩等。令成阿耨多羅三藐三菩提。
國名常立勝幡。其土清淨。琉璃為地。劫名妙音徧滿。
其佛壽命。無量千萬億阿僧祇劫。若人於千萬億。無
量阿僧祇劫中。算數校計。不能得知。正法住世。倍於
壽命。像法住世。復倍正法。阿難是山海慧自在通王
佛。為十方無量。千萬億恒河沙等。諸佛如來。所共讚
歎。稱其功德。爾時世尊。欲重宣此義。而說偈言。


我今僧中說。阿難持法者。當供養諸佛。然後成正覺。
號曰山海慧。自在通王佛。其國土清淨。名常立勝幡。
教化諸菩薩。其數如恒沙。佛有大威德。名聞滿十方。
壽命無有量。以愍眾生故。正法倍壽命。像法復倍是。
如恒河沙等。無數諸眾生。於此佛法中。種佛道因緣。」

【此有長行偈頌。佛號山海慧自在通王者。以其因
中。能持法藏。具足多聞智慧。今聞法華。則所有之
智慧。橫則亘乎法界而自由。竪則徹乎三諦而通
達。既橫亘又竪徹。於諸法中。得大自在。故稱為王。
若欲假喻發明。其慧橫亘則如山。竪徹則如海。故
名山海慧自在通王也。國名常立勝幡者。幡有轉
動之義。以其因中。能持法藏。故至果時。能說法教
化一切。令其轉邪歸正。轉小歸大。轉偏歸圓。故其
國名常立勝幡也。劫名妙音徧滿者。以其因中。能
持法藏。故至果時。所有說法音聲。能隨意徧滿十
方。故劫名妙音徧滿也。十方諸佛。共歎其德者。以
其能持法藏。則諸佛所有之法。賴其流通。而得不
失。故成佛之時。為諸佛共歎也。偈中言。種佛道因
緣者。以眾生聞於彼佛所說之法。則成了因。如所
聞而起行。則成緣因。緣了既成。正因從是而可顯
發矣。故言種佛道因緣也。
△二菩薩疑念。】

「爾時會中。新發意菩薩八千人。咸作是念。我等尚不
聞。諸大菩薩。得如是記。有何因緣。而諸聲聞。得如是
決。」


【謂菩薩常有授記。而無如此國土莊嚴。壽命長遠
之決。今聲聞人。不知何因何緣。而得授記。如是之
決也。所以有此疑者。由其新發意。則無明全未破。
道眼猶未明故也。
△三如來釋疑。】

「爾時世尊。知諸菩薩。心之所念。而告之曰。諸善男子。
我與阿難等。於空王佛所。同時發阿耨多羅三藐三
菩提心。阿難常樂多聞。我常勤精進。是故我巳得成
阿耨多羅三藐三菩提。而阿難護持我法。亦護將來
諸佛法藏。教化成就。諸菩薩眾。其本願如是。故獲斯
記。」

【謂以何因緣。而得是決。蓋由阿難是我同學。亦復
同時發心。故迹雖聲聞。而本是菩薩。由其常樂多
聞。故迹為聲聞。而誓願持於諸佛法藏。由我則常
勤精進。故以得成菩提。以其同我發心。而本是菩
薩因緣。又其誓願。護持諸佛法藏之因緣。故授記
而得如是之決也。
△四阿難述歎。】

「阿難面於佛前。自聞授記。及國土莊嚴。所願具足。心
大歡喜。得未曾有。即時憶念。過去無量。千萬億諸佛
法藏。通達無礙。如今所聞。亦識本願。爾時阿難。而說
偈言。

世尊甚希有。令我念過去。無量諸佛法。如今日所聞。
我今無復疑。安住於佛道。方便為侍者。護持諸佛法。」

【亦有長行偈頌。即時憶念等者。蓋阿難本雖菩薩。
而為聲聞之迹所覆。今聞開迹顯本。故即能憶念

過去法藏。以及本願也。然法藏。是其所持者。故能
憶之。本願即同時於空王佛所。所發之願也。
△二
與羅雲記。】

「爾時佛告羅睺羅。汝於來世。當得作佛。號蹈七寶華
如來。應供。正徧知。明行足。善逝世間解。無上士。調御
丈夫。天人師。佛。世尊。當供養十世界。微塵等數。諸佛
如來。常為諸佛。而作長子。猶如今也。是蹈七寶華佛。
國土莊嚴。壽命劫數。所化弟子。正法像法。亦如山海
慧自在通王如來無異。亦為此佛。而作長子。過是巳
後。當得阿耨多羅三藐三菩提。爾時世尊。欲重宣此
義。而說偈言。

我為太子時。羅睺為長子。我今成佛道。受法為法子。
於未來世中。見無量億佛。皆為其長子。一心求佛道。
羅睺羅密行。唯我能知之。現為我長子。以示諸眾生。
無量億千萬。功德不可數。安住於佛法。以求無上道。」

【此亦有長行偈頌。佛號蹈七寶華者。以其因中。能
修密行之因。而果不離因。因為果所履踐。故號蹈
七寶華。七寶華者。即七覺淨華也。
△二與二千記
三。初念請。】

「爾時世尊。見學無學二千人。其意柔軟。寂然清淨。一
心觀佛。」

【其意等者。以其至此。巳得柔和軟順。不復如前。厭
四生如牢獄。觀三界若癰瘡也。巳能破於無明。故
言清淨。一心觀佛。欲得授記也。
△二與記。】


「佛告阿難。汝見是學無學。二千人不。唯然巳見。阿難
是諸人等。當供養五十世界。微塵數諸佛如來。恭敬
尊重。護持法藏。末後同時。於十方國。各得成佛。皆同
一號。名曰寶相如來。應供。正徧知。明行足。善逝世間
解。無上士。調御丈夫。天人師。佛。世尊。壽命一劫。國土
莊嚴。聲聞菩薩。正法像法。皆悉同等。爾時世尊。欲重
宣此義。而說偈言。

是二千聲聞。今於我前住。悉皆與授記。未來當成佛。
所供養諸佛。如上說塵數。護持其法藏。後當成正覺。
各於十方國。悉同一名號。俱時坐道場。以證無上慧。
皆名為寶相。國土及弟子。正法與像法。悉等無有異。
咸以諸神通。度十方眾生。名聞普周徧。漸入於涅槃。」

【此又有長行偈頌。言同時成佛者。即同日出家。同
時悟道也。號寶相者。聞於三周之說。巳得解悟。具
足一切法財。實相之理。即就其所解以立名。故言
寶相也。偈中言證無上慧者。證有相似分證究竟
不同。此非相似。又非究竟。乃分證之證也。
△三陳
解。】

「爾時學無學二千人。聞佛授記。歡喜踊躍。而說偈言。
世尊慧燈明。我聞授記音。心歡喜充滿。如甘露見灌。」

【慧燈明者。乃法喻兼舉。當知日則照晝。月則照夜。
今如來法說一周。以被上根。而身子得記。如日之
照晝也。又以喻說一周。以被中根。令四大弟子。亦
得授記者。如月之照夜矣。我等乃是下根之人。於

法譬後。聞因緣說一周。纔能領解。而得授記。如日
月之照。所不能及者。唯燈能繼之。故其陳解。以喻
燈明。而讚於佛也。釋授學無學人記品竟。】

「妙法蓮華經法師品第十」

【若欲敘其此品之來由。蓋如來出世本懷。唯欲發
明一大事因緣。總由眾生之機未契。而時未至。故
逗留四十餘年。直至今日靈山高會。方乃其時。由
是而一光東照。六瑞全彰。慈氏如是。而騰疑致請。
妙德如是。而忖古酬答。此總為一經之由致。由致
既彰。正宗可起。是以世尊從三昧。安詳而起。轉形
成聲。初則寄言。以歎諸佛二智。次則絕言。以歎諸
佛二境。智固權實一如。境固不可心思。智亦不可
言議。唯其境智同源。權實一體。此諸佛之所以得
為諸佛。釋迦之所以得為釋迦也。次之略開其權。
略顯其實。則有四眾生疑動執。即大智如舍利弗
者。亦復不知何因何緣。乃請之又請。而如來則止
之又止。所以止而不說者。以由上慢在會故也。及
乎五千退去。則此眾無復枝葉。如來即廣為之開
顯。然機有上中下根之不等。致說有法譬因緣之
不同。至此而三周之說既畢。四眾之記既圓。則大
事因緣巳明。出世本懷巳暢。迹門正說能事。盡於
此矣。而如來說此一經。其意不獨利益一時而巳。
亦欲津洽於來世。便得流通天上人間。普徧微塵
剎海。然弘道在人。必須假於法師。故此品中。初則

詳明能持之人。極其尊。次則廣說所持之法。極其
勝。唯其法勝。所以應在在。為之流通。唯其人尊。所
以當種種為之供養。故有此之一品。乃是迹門最
初流通文也。言法師者。法乃軌則之謂。師乃訓匠
之稱。所謂自能以妙法。而為軌則。由教起行。由行
入證。還能以此妙法。訓匠於人。亦令他由教起行。
由行入證。如是則自軌。亦此妙法。匠他亦此妙法。
故名妙法蓮華經法師品也。
△品文分二。初明能
持之人尊。二明所持之法勝。初二。初長行。二偈頌。
初有三。初明聞經得益。二示五種法師。三舉信毀
罪福。初二。初明現在。】

「爾時世尊。因藥王菩薩。告八萬大士。藥王。汝見是大
眾中。無量諸天龍王。夜叉。乾闥婆。阿修羅。迦樓羅。緊
那羅。摩睺羅伽。人與非人。及比丘比丘尼。優婆塞優
婆夷。求聲聞者。求辟支佛者。求佛道者。如是等類。咸
於佛前。聞妙法華經。一偈一句。乃至一念隨喜者。我
皆與授起。當得阿耨多羅三藐三菩提。」

【因藥王告八萬者。若八萬大士。則忍力巳充。堪能
在在流通。此之妙法。固所當詔告者。然必因憑藥
王而告。其意在何。蓋藥王是能行苦行之人。而燒
身燒臂。不唯供養於佛。亦且供養此經。今如來欲
彼八萬大士。流通此經。亦當如其苦行。以為流通。
故因藥王而告之。無量諸天下。是舉其品類。有八
部四眾。三乘之不同。言求佛道者。即是菩薩。乘三

祇伏惑。百劫行因。求於木菩提樹下。所成之佛道
也。咸於佛前下。是出其聞法。一偈一句。是言其聞
之少。一念隨喜。是言其解之淺也。皆與授記者。無
論其聞少解淺。皆與之授記也。然聞少解淺者。尚
與記。則聞多解深者。不待言可知矣。
△二明滅後。】

「佛告藥王。又如來滅度之後。若有人聞妙法華經。乃
至一偈一句。一念隨喜者。我亦與授阿耨多羅三藐
三菩提記。」

【滅後義亦如前。所以若現在。若滅後。若聞少。若聞
多。若解淺。若解深。莫不與之授記者。蓋一切眾生。
皆有三因佛性。一是正因。二是了因。三是緣因。既
皆具三因。則自當與記矣。何者。若正因。則聖凡平
等。生佛一如。在聖亦不增。在凡亦不減。得之不為
高。失之不為下。既其平等一如。則約正因。當與之
記矣。故常不輕云。汝等皆當作佛。即一切眾生。皆
具正因。而當作佛也。法音經耳。便成了因。如經云。
佛種從緣起。是故說一乘。若有聞法者。無一不成
佛。既佛種從緣而起。聞法無不成佛。則約了因。亦
當與之記矣。由聞法。起種種行。便成緣因。如經云。
乃至舉一手。或復小低頭。或一香一華。皆巳成佛
道。既一香一華。無非成佛之因。則約緣因。亦當與
之記矣。故無論其現在滅後。解深解淺。莫不皆與。
當得菩提之記也。
△二示五種法師二。初明現在。
二明滅後。初二。初明下品。】


「若復有人。受持讀誦。解說書寫。妙法華經。乃至一偈。
於此經卷。敬視如佛。種種供養。華香瓔珞。末香塗香
燒香。繒蓋幢旛。衣服技樂。乃至合掌恭敬。藥王當知
是諸人等。巳曾供養。十萬億佛。於諸佛所。成就大願。
愍眾生故。生此人間。藥王若有人問。何等眾生。於未
來世。當得作佛。應示是諸人等。於未來世。必得作佛。
何以故。若善男子。善女人。於法華經。乃至一句。受持
讀誦。解說書寫。種種供養經卷。華香瓔珞。末香塗香
燒香。繒蓋幢幡。衣服技樂。合掌恭敬。是人一切世間。
所應瞻奉。應以如來供養。而供養之。當知此人。是大
菩薩。成就阿耨多羅三藐三菩提。哀愍眾生。願生此
間。廣演分別。妙法華經。」

【五種者。即受持乃至書寫也。然此五種。既皆法師。
則能以妙法。自軌軌人。方得名為法師。若直爾受
持。乃至直爾書寫者。則以何為自軌。以何為軌他。
故受持者。須知受持之所自。乃至書寫者。須知書
寫之所自。則方可自軌軌他。而得名為法師也。蓋
此經所詮顯者。唯是諸法實相。諸法即三千性相
百界千如之諸法。而此三千諸法。莫不相相皆真。
法法皆實。全體實相。故受持者。若能了此所詮。無
非實相。則受持之時。即能於諸法相應。云何相應。
謂外不見有所持之經。內不見有能持之人。既內
外一如。能所泯絕。即所謂之空觀也。雖則能所泯
絕。而不妨我為能持。經為所持。而能所歷然。即所

謂之假觀也。就其能所歷然之處。而元是泯絕。就
其能所泯絕之處。而不妨歷然。即所謂之中觀也。
空觀若成。則真諦理自顯。假觀若成。則俗諦理自
顯。中觀若成。則中諦理自顯。真諦一顯。則般若德
成。俗諦一顯。則解脫德成。中諦一顯。則法身德成。
此三觀圓修。三諦圓顯。三德圓成。則便可以此而
自軌。亦可以此而軌他。故得受持者。亦名為法師
也。受持既爾。則讀誦解說書寫。亦復皆然。故此五
種。皆得名法師也。敬視如佛者。佛在世時。天上天
下。唯佛獨尊。世出世間。咸所恭敬。今雖滅度。此經
乃是佛暢本懷。明大事之法身舍利。故當敬視如
佛。種種下。明彼五種法師。不但能受持乃至書寫
而巳。以其能敬視如佛故。亦能興十種供養也。藥
王當知下。是明其宿種。愍眾生故生此人間。是明
其現功。生有三種。有乘神力而生者。有稟誓願而
生者。有為業牽而生者。今言生此人間。乃稟誓願
而生。流通此經也。若有人問下。是明其來報。何以
故下。是出其意。謂何以得知是人。宿種現功來報。
皆如此之勝。故云若善男子等。能於此經。五種而
為自軌軌人。及興十種供養。則此人甚為難得。凡
一切世間。皆應瞻仰奉覲也。一切世間者。即九種
世間。以此經明九界皆歸佛界。乃是如來出世大
事因緣。欲令一切開佛知見。是人能以此經自軌。
而興供養。則不久自能開佛知見。復能軌他。則使

人亦能開佛知見。因稟誓願力故。哀愍眾生。來生
此間。弘法化生。故知是大菩薩。則宿種之勝。蓋可
知矣。以其能廣演此經。則現功之勝。亦可知矣。是
故應以如來之供而供之。言其來報之勝。當得作
佛者。更可知矣。
△二明上品。】

「何況盡能受持。種種供養者。藥王當知是人。自捨清
淨業報。於我滅度後。愍眾生故。生於惡世。廣演此經。」

【乃況出上品。受持是別舉五種法師之一。以該其
四。種種供養是總明。言盡能者。謂此經全部。皆能
受持。皆能供養也。上但能受持供養一偈。故是下
品。此中盡能受持供養全部。故稱上品也。次藥王
下。明其功行。言清淨業報者。是人既能受持。則必
能依解而起觀行。至於相似。若至相似。則麤垢先
落。見思巳除。而得六根清淨。所感之報也。此明宿
種。於我滅後下。是明其現功。謂是人所有之報。以
是清淨。而宿種極其勝矣。自既清淨。還欲令人亦
得清淨。故捨自清淨之業報。哀愍眾生。稟誓願力。
而生此五濁惡世之中。以為廣演分別妙法華經
也。則其來報之勝。當作佛者。亦不待言。自知矣。
△
二明滅後二。初明下品。】

「若是善男子。善女人。我滅度後。能竊為一人。說法華
經。乃至一句。當知是人。則如來使。如來所遣。行如來
事。」

【竊為一人。說一句者。以下品之人。學問有所未廣。

知見有所未充。而於種種問難。有所未能盡答者。
故但能竊為一人。說於一句。不能於大眾之中廣
演此經也。言如來使者。主之所使曰使。如來為一
化之主。既此妙法華經。教化一切。而說此經之時。
乃如理而說。稱智而談。故此經是無上之妙教。此
法師。雖竊為一人。說於一句。全即如來如理稱智
之所說者。故是如來之使也。如來所遣等者。如來
更無他事。唯以說法化生為事。而此法師。難說一
句。亦是說法。雖為一人。亦是化生。故即是如來之
所遣。而行於如來之事也。
△二明上品。】

「何況於大眾中。廣為人說。」

【何況等者。謂下品一句之法師。尚是如來使。為如
來所遣。而行如來之事。況乎上品之法師。於大眾
中。則不獨竊為一人。而廣為人說。則不獨一句。演
為全部。而非如來之使。乃至於行如來之事耶。
△
三舉信毀罪福二。初明毀者得罪。】

「藥王若有惡人。以不善心。於一劫中。現於佛前。常毀
罵佛。其罪尚輕。若人以一惡言。毀訾在家出家。讀誦
法華經者。其罪甚重。」

【言惡人。於一劫中。則時分極久矣。常毀罵佛。則言
語極惡矣。此自然獲無量之重罪。然而猶輕。故言
若有(云云)。若人以一惡言毀訾等者。其人未必本
是惡人。內心亦未必懷於不善。時分亦不須經其
久。但以一言毀訾。則言語未必極其麤惡。然其所

獲之罪。較之於前。甚為深重。此乃如來。巧為格量。
極言其毀訾法師之罪為甚重。以明法師不可毀。
非實有罵佛一劫之事也。然畢竟罵佛之罪尚輕。
而毀訾之罪甚重。其故維何。蓋在如來。則惑障無
不破。諦理無不明。則雖毀而不瞋。譽之而不喜。逆
之而不損。順之而不增。以其毀罵。無減損於如來。
故其罪尚輕。若夫在家與出家者。雖能讀誦此經。
然於惑障猶未破。諦理猶未明。則以一言毀訾之
時。便生瞋怒。或因之而棄捨所讀所誦者有之。既
棄捨讀誦。則何由生解。起行而入證。自既不能如
是。又何能教化於他。所以道法從此而絕。佛種從
是而斷。故其毀訾之罪甚重也。
△二明信者獲福。】

「藥王其有讀誦法華經者。當知是人。以佛莊嚴。而自
莊嚴。則為如來。肩所荷擔。其所至方。應隨向禮。一心
合掌。恭敬供養。尊重讚歎。華香瓔珞。末香塗香燒香。
繒葢幢幡。衣服餚饌。作諸伎樂。人中上供。而供養之。
應持天寶。而以散之。天上寶聚。應以奉獻。所以者何。
是人歡喜說法。須臾聞之。即得究竟。阿耨多羅三藐
三菩提故。」

【佛莊嚴者。無別莊嚴。唯以定慧莊嚴也。今是人讀
誦時。了知無有能誦之人。及所誦之經。則能所泯
絕。即以如來之定。而自莊嚴也。即能所泯絕處。又
不妨我為能誦。經為所誦。則能所分明。此即以如
來之慧。而自莊嚴也。荷擔者。在背曰荷。在肩曰擔。

如來所荷所擔者。唯無上菩提。今是人讀誦此經。
則能生解起行而入證。得成無上菩提也。其所至
方者。能讀誦此實相妙經。為佛所荷擔者。則全人
即法。全法是人。而念念是實相。亦復處處是實相。
故隨其所至之方。應隨向禮也。一心等者。謂不唯
三業恭敬。應加華香等。十種供養也。因其全法是
人。全人是法。在人間為人中之第一。在天中為天
中之第一。故應以人中上供而供。天上寶聚而奉
也。所以者何下轉釋。意謂何以而應方向禮。乃至
天寶奉獻。故釋云。是人歡喜說法。須臾聞之。即得
究竟菩提故也。言是人歡喜者。非見其向禮供養
等而生歡喜。正見前人能為如是。知其為法之情
切。而有可化之機。故生歡喜也。若說法時。亦不須
久聞。即須臾聞之。便得究竟菩提。何以故。若聞他
經。而生解起行。則入證時。或但二乘。或但偏漸。今
經若不聞則巳。若聞之而起解行證。便登初發心
住。一發一切發。發心究竟二不別。故即究竟菩提
也。

妙法蓮華經演義卷第四之一

妙法蓮華經演義卷第四之二
姚秦三藏法師　鳩摩羅什奉　詔譯
天台教觀　一松大師　講錄
清　東甌釋氏　曉柔廣和　編定

△二偈頌三。初勸修。二若有下十三行正頌。三藥
王下一行結歎。初二。初勸單修。】

「爾時世尊。欲重宣此義。而說偈言。

若欲住佛道。成就自然智。常當勤供養。受持法華者。」

【自然智者。智全從實相理發。稱性而起。則不假造
作。故言自然智也。供養受持者。彼受持之人。巳能
住於佛道矣。故欲住佛道者。應為供養。使我亦得
住於佛道也。彼受持之人。巳能成就自然智矣。故
欲成就自然智者。當為供養。使我亦得成就自然
智也。
△二勸複修。】

「其有欲疾得。一切種智慧。當受持是經。并供養持者。」

【言疾得者。即欲現生之內。登於初住。而開佛知見
也。此則較前愈急。故不唯供養受持之人。亦當自
為受持耳。
△二正頌二。初頌五種法師。二頌信毀
罪福。初二。初頌現在。二頌滅後。初又二。初頌下品。】

「若有能受持。妙法華經者。當知佛所使。愍念諸眾生。」

【△二頌上品。】

「諸有能受持。妙法華經者。捨於清淨土。愍眾故生此。
當知如是人。自在所欲生。能於此惡世。廣說無上法。
應以天華香。及天寶衣服。天上妙寶聚。供養說法者。」


【△二頌滅後二。初超頌上品。】

「吾滅後惡世。能持是經者。當合掌禮敬。如供養世尊。
上饌眾甘美。及種種衣服。供養是佛子。冀得須臾聞。」

【△二追頌下品。】

「若能於後世。受持是經者。我遣在人中。行於如來事。」

【△二頌信毀罪福二。初頌毀者得罪。】

「若於一劫中。常懷不善心。作色而罵佛。獲無量重罪。
其有讀誦持。是法華經者。須臾加惡言。其罪復過彼。」

【△二頌信者獲福。】

「有人求佛道。而於一劫中。合掌在我前。以無數偈讚。
由是讚佛故。得無量功德。歎美持經者。其福復過彼。
於八十億劫。以最妙色聲。及與香味觸。供養持經者。
如是供養巳。若得須臾聞。則應自欣慶。我今獲大利。」

【△三結歎。】

「藥王今告汝。我所說諸經。而於此經中。法華最第一。」

【△二明所持之法勝二。初長行。二偈頌。初二。初直
歎法勝。二重示三軌。初四。初約教歎。二當知下約
人歎。三在在下約處歎。四多有下約行歎。初二初
正歎。】

「爾時佛復告藥王菩薩摩訶薩。我所說經典。無量千
萬億。巳說今說當說。而於其中。此法華經。最為難信
難解。」

【復告者。前約人尊。巳為一番詔告矣。然能持之人
所以尊。全由所持之法勝。故今更約法勝。還為一

番詔告也。摩訶薩即大菩薩也。以其能發大心。修
大行。感大果。歸大處。故名大菩薩也。我所下正告。
謂我一代所說經典。有無量千。無量萬。無量億。雖
極其多。而要言之。總不出巳說今說當說。於巳今
當說之中。唯有此妙法華經。最為難信難解也。然
何以見得巳說是易信易解。巳說者。即是般若巳
還諸經。而此諸經。或兼而說。或但而說。或對而說。
或帶而說。既其兼但對帶。則其所有頓是頓。漸是
漸。乃至大小半滿偏圓權實。一一分張。則自然為
易信領解矣。今經則無復兼但對帶。惟一純圓而
說。故即漸是頓。頓外無漸。乃至即權是實。實外無
權。故唯此經。為難信難解也。何以見得今說。是易
信易解。今說者。即無量義經。雖同一座席。同一醍
醐。其中所明。但言從一實相出生諸法。所謂出於
頓漸二法。及三道四果。而不明收多以歸一故是
易信易解者。而此經。則明收多以歸一。隨其所有
二法。三道四果。皆一實相。故是難信難解也。何以
見得當說是易信易解。當說即大涅槃經。雖亦同
一味。其追說四教。扶律談常乃耑被末世鈍根。及
以未成熟者。故部襍權小。而是易信易解者。此經
則純一圓實。即其追說藏通別。莫不開之顯之。以
成一純圓之教。是故最為難信難解也。總之唯有
此經。乃是暢諸佛出世之本懷。明一大事之因緣。
一切眾生。皆得開示悟入佛之知見。而九界同歸。

三乘咸會。故若巳今當說。唯有此經。信之固難。解
亦不易也。
△二出意。】

「藥王。此經是諸佛秘要之藏。不可分布。妄授與人。諸
佛世尊之所守護。從昔巳來。未曾顯說。而此經者。如
來現在。猶多怨嫉。況滅度後。」

【此經等者。謂何以唯有此經難信難解。故出其意
云。此經是諸佛秘要之藏等也。久默斯要。不務速
說。最為淵微。故稱為秘。諸有所作。常為一事。乃是
宗要。故稱為要。三千性相。百界千如。無不含攝。故
稱為藏。唯其是十方三世。及我釋迦。一切諸佛。秘
要之藏。如來為欲利益一切世間。故而說之。固欲
分布。固欲授與。但不可妄為分布。妄為授與。以由
此經。既其難信難解。則有智者聞之。自然生乎信
解。若無智之人聞之。則未必能信。而生疑起謗。以
致墮苦者有之。此則不唯無益。而且有損矣。故不
可妄為分布授與也。諸佛世尊等。以此經是諸佛
秘要之藏。故為諸佛之守惜護持。由諸佛之所守
護故。我從昔四十餘年巳來。未曾為之顯說也。既
言未曾顯說。則亦曾密說矣。故於華嚴中。非不曾
說。但是兼別而說。而不顯說。乃至於般若中。亦非
不曾說。但是帶二而說。而不顯說。直至今日。靈山
高會。機既熟時既至。方乃捨兼但對帶。而直為之
顯說也。而此經者等者。謂今日雖則機熟時至。而
為顯說。然總由難信難解。故即如來現在。為說之

時。能說之人。心色業勝。則所說者。必極其妙。而猶
多怨嫉者。如略為顯說。人天四眾。各各生疑動執。
是其怨也。許廣說時。五千人。越席而去。是其嫉也。
若如來滅度後之時。則能說之人。色心之業。未必
勝。則所說者。雖是如來之妙法。而亦未必能盡其
善。則其為怨嫉者更可知矣。由此經若現在。若滅
後。人皆怨嫉。故我從昔巳來。未曾顯說。而汝則不
可妄為分布授與於人。總之是諸佛秘要之藏。而
最為難信難解故也。
△二約人歎。】

「藥王當知。如來滅後。其能書持讀誦供養。為他人說
者。如來則為以衣覆之。又為他方。現在諸佛之所護
念。是人有大信力。及志願力。諸善根力當知是人。與
如來共宿。則為如來。手摩其頭。」

【由法是勝。故能書持之人。乃至解說之人。亦復是
勝也。如來則為以衣覆者。衣即大寂滅忍也。如來
住於寂滅忍中。而說此經。故能受持之人。則亦能
修於大寂滅忍。而住於其中矣。既所修所住。同於
如來大寂滅忍。故即為如來以衣覆之也。又為諸
佛護念者。葢此經乃諸佛之所護念者。今能受持。
則其人能合諸佛之念。故諸佛即以護念此經之
念。而還護持其受持之人也。有大信力者。若人天
之信戒善。二乘之信諦緣。菩薩之信六度。此皆亦
名為信。而不得名為大信。亦不得名信之有力。今
能受持信解此經。而此經乃是圓頓大乘。所明唯

一大事因緣。故信者。名為大信。一信永信。故名大
信之力也。志願力者。若人天之志願戒善。乃至菩
薩之志願六度。亦皆名志願。而不得名志願之力。
今能志願此經。唯明佛之知見。諸法實相。故名志
願之力也。善根力者。若人天能修戒善。二乘能修
諦緣。菩薩能修六度。亦皆名善根。而不得名善根
之力。今能受持。此之諸法實相妙經。則能於此實
相妙境。而發乎實相觀智。以觀照境。以境發觀。境
觀一如之時。則無量善根。從是出生增長。乃名諸
善根之力也。與如來共宿者。宿以棲止為義。如來
無別以為棲止。唯以三德秘藏。而為棲止。今能受
持此經。而能一信永信。有大信力。則法身德成。有
志願力。而堅固深原。則解脫德成。有善根力。而圓
觀圓照。則般若德成。既三德圓成。則與如來所棲
止是同。即為生如來家。而與如來共宿也。則為如
來手摩其頭者。既生如來家。而與如來共宿。則堪
能承紹如來家業。堪能嗣繼法王之位。故為如來
手摩其頭也。以其為如來。摩頭共宿。又為如來之
所護念衣覆。故人極其尊。人之所以尊。以由所持
之法。極其勝故也。
△三約處歎。】

「藥王在在處處。若說若讀。若誦若書。若經卷所住處。
皆應起七寶塔。極令高廣嚴飾。不須復安舍利。所以
者何。此中巳有如來全身。此塔應以一切華香瓔珞。
繒葢幢幡。技樂歌頌。供養恭敬。尊重讚歎。若有人得

見此塔。禮拜供養。當知是等。皆近阿耨多羅三藐三
菩提。」

【皆應起塔者。若論起塔有四處。謂諸佛降生得道
轉法輪入涅槃也。今此妙經。法身從之而生。菩提
從之而證。法輪從之而轉。涅槃從之而得。故隨其
說經之處。乃至此經安住之處。皆應起七寶塔也。
此中巳有如來全身者。乃法身之全身也。既有法
身全身。故不須復生身之舍利也。是等皆近菩提
者。此經所詮。唯是無上菩提。故隨其若依若正。供
養此塔。乃至禮拜此塔。皆與無上菩提而近也。唯
其法勝。故處亦勝。而皆應起塔。以是知禮拜供養
者。皆近菩提故也。
△四約行歎三。初法。二喻。三合。
初二。初約因。】

「藥王多有人在家出家。行菩薩道。若不能得見聞讀
誦。書持供養是法華經者。當知是人。未善行菩薩道。
若有得聞是經典者。乃能善行菩薩之道。」

【未善行菩薩道者。即三乘五教七方便人。依於前
三教而起行也。若依前三教而起行。雖亦是行菩
薩道。而不得名為善行。以其所依之教。既是小是
權。則其所起之行。亦復非大非實。故至尅果之時。
但得於人天二乘。及偏漸等。故雖亦是行道。不得
名善行菩薩道也。得聞是經。乃能善行者。以是經
唯明一大事因緣佛之知見。則能詮者。乃是一乘
圓實之教。明於世間常住諸法實相。則所詮者。乃

是一乘圓實之理。明於舉手低頭皆成佛道。則所
起者。乃是一乘圓實之行。故能聞圓實之教。起乎
圓實之行。顯乎圓實之理。則能得於圓實無上菩
提。開佛知見。故名善行菩薩之道矣。
△二約果。】

「其有眾生。求佛道者。若見若聞。是法華經。聞巳信解
受持者。當知是人。得近阿耨多羅三藐三菩提。」

【聞巳信解等者。信得昔日所說。是偏是權。今日所
說。是圓是實。解得昔日之偏權。即今日之圓實。今
日之圓實。即昔日之偏權也。由解起行故受持。由
行入證故得近菩提也。近有二種。一即近論近。即
十信滿心。近於初住菩提。二就遠論近。即等覺後
心。近於妙覺菩提。今是即近而論近也。
△二喻。謂
上來明於依前三教而起行。則不明善行菩薩之
道。能依今經而起行。乃能善行菩薩之道。若假喻
而發明。如人渴乏(云云)。文為二。初譬未善。】

「藥王譬如有人。渴乏須水。於彼高原。穿鑿求之。猶見
乾土。知水尚遠。」

【有人者。即求佛道之眾生也。渴乏者。眾生久在生。
死。為無明煩惱。五濁八苦之火所燒。故云渴乏也
須水者。須求無上菩提之理水。以充渴乏也。雖欲
求於無上菩提。而求之不得其方。依於前三教而
求。如彼高原也。言穿鑿求者。依於三藏。起乎析空
之觀。依於通教。起乎體空之觀。依於別教。起乎次
第之觀。此等所修之觀。皆非稱性而修。故如穿鑿

高原而求也。猶見乾土。知水尚遠者。析空之觀。但
見偏真。體空之觀。但見含中之真。次第之觀。但見
歷別之真。皆不見圓真理水。如猶見乾土。而知水
尚遠也。
△二譬善行。】

「施功不巳。轉見濕土。遂漸至泥。其心決定。知水必近。」

【不巳見濕者。即於高原施功不巳。而轉見濕土也。
即喻前三教。一經今經開顯。則前三教之解。而成
圓解。如施功不巳也。既三教之解。皆成圓解。則依
解起觀。亦復即前三教之觀。而成圓觀。故即轉前
析體次第之觀。而成圓融中道之觀。如轉見濕土
也。由觀行而入相似。則亦轉前三教之見。而成圓
見。轉偏真之見。而見圓真。轉含中之見。而見即中。
轉次第之見。而見圓融。如遂漸至泥也。由相似而
入分證。破一品無明。顯一分三德。如決定知水必
近也。
△三合又三。初正合。二出意。三揀非。初二。初
合譬未善。】

「菩薩亦復如是。若未聞未解。未能修習是法華經。當
知是人。去阿耨多羅三藐三菩提尚遠。」

【若未聞未解。未能修習是經。合上於彼高原。至猶
見乾土。是人去菩提尚遠。合上知水尚遠也。
△二
合譬善行。】

「若得聞解。思惟修習。必知得近。阿耨多羅三藐三菩
提。」

【若得聞解。合上施功不巳。思惟修習。合上轉見濕

土。必知得近菩提。合上其心決定。知水必近也。
△
二出意。】

「所以者何。一切菩薩。阿耨多羅三藐三菩提。皆屬此
經。此經開方便門。示真實相。是法華經藏。深固幽遠。
無人能到。今佛教化。成就菩薩。而為開示。」

【一切菩薩。是明其因。以三教菩薩。為一切也。阿耨
菩提。意謂三教菩薩。在他經。無能得菩提果。唯此
經。三教菩薩。皆得佛果。故曰一切菩薩(云云)。此經
下轉出皆屬之意。開方便門者。開非開施之開。乃
是開除開會開廢開顯也。四十年前。不說方便是
方便。即方便門閉。今說方便是方便。即方便門開
也。方便不開。則真實不顯。方便門開。則真實相顯
也。向不說三乘是方便。曷知一乘真實。不說三車
為方便。曷知一車真實。不說化城為方便。曷知寶
所真實也。今開三乘三車化城之方便。則顯一乘
一車寶所之真實也。深固幽遠者。實相之理。竪徹
三諦之源底名深。橫窮法界之邊涯名遠。不為二
死五住之所侵名固。玄微奧妙而不可思議名幽
也。無人能到者。乃七方便所不能到。非謂絕無人
到也。教化等者。教化三教菩薩。皆得成就菩提也。
既能成就菩提。則前三教菩薩。此深固幽遠之經
藏。全體到矣。而為開示一句。總收上之開方便等
也。意謂開方便示真實者無他。為欲成就三教。皆
得無上菩提。到深固幽遠之經藏耳。以其開方便

示真實。三教皆到經藏成就菩提。故云一切菩薩
阿耨菩提皆屬此經也。又以其皆屬此經。故云未
聞未解未修法華者。菩提尚遠。若是聞解思惟修
法華者。得近菩提也。如是傳傳反結。則出意之義。
而昭然也。
△三揀非。】

「藥王。若有菩薩。聞是法華經。驚疑怖畏。當知是為新
發意菩薩。若聲聞人。聞是經驚疑怖畏。當知是為增
上慢者。」

【新發意者。道眼未開。無明未破。故聞而不能信解。
反生驚疑。聞之而不能歡喜。反生怖畏也。增上慢
者。未得謂得。未證謂證。是乃以少為足。自言究竟
滅度。不肯前進。故名增上慢也。所以須此一番揀
非者。葢如來出世本懷。欲令一切眾生。開示悟入
佛之知見。若有驚疑怖畏之人。聞此一番揀非。自
應不生驚疑。不生怖畏。而得生信解歡喜。能開佛
之知見也。
△二重示三軌二。初示方軌。二我於下。
明利益。初四。初徵起。】

「藥王。若有善男子善女人。如來滅後。欲為四眾。說是
法華經者。云何應說。」

【△二標舉。】

「是善男子善女人。入如來室。著如來衣。坐如來座。爾
乃應為四眾。廣說斯經。」

【入如來室等者。室有覆葢之義。若入如來之室。則
一切眾生。皆在其覆葢之下。衣有遮護之義。若著

如來之衣。則一切障惱。皆在其遮護之內。座有安
止之義。若坐如來之座。則一切諸法。皆在其安止
之中。既三軌具足。則可以之自軌軌人矣。自應為
四眾廣說斯妙法華經也。
△三釋成。】

「如來室者。一切眾生中。大慈悲心是。如來衣者。柔和
忍辱心是。如來座者。一切法空是。」

【大慈悲心是室者。慈悲有三種。謂法緣生緣無緣
也。若生法二緣。雖亦名慈悲。而不得名大慈悲。今
言大慈悲者。乃無緣慈悲也。言無緣者。無何不緣。
而無所不緣。慈則遍與法界之樂。悲則遍拔法界
之苦。如磁吸鐵。任運與拔。即無緣慈悲也。既遍與
遍拔。則無有一眾生。不在其覆葢之下矣。故大慈
悲心。是如來之室也。柔和忍辱心是衣者。柔和是
能忍之心。辱是所忍之境。外不見有所忍之境。內
不見有能忍之人。乃名真忍。然所忍之境。有內境
外境。內即見思塵沙無明之惑是。內有此三惑。以
為障惱。則應寂滅大忍。以遮護之。外即惡口罵詈。
及加刀杖等是。外有此諸緣以為障惱。而皆能以
寂滅大忍。遮之護之。則無有一障惱不在其遮護
之內矣。故柔和忍辱心。是如來之衣也。一切法空
是座者。凡夫則但見一切法為有。二乘則但見一
切法為空。菩薩則但見一切法為中。此則皆不得
名為一切法空。一切法空者。即一空一切空。無假
無中而不空。乃畢竟空。第一義空。究竟真空。方是

一切法空。既是真空。真空不空。則無有一法不在
其安止中矣。故一切法空。是如來之座也。
△四勸
修。】

「安住是中。然後以不懈怠心。為諸菩薩及四眾。廣說
是法華經。」

【安住是中者。即安住此三軌之中也。謂須觀諸法
空。而住於資成軌中。外則忍所辱境。而住於觀照
軌中。內則運大慈悲。而住於真性軌中也。自既三
軌具足。則還當軌他。令他亦具足於三軌故。更以
不懈心。而為人廣說是經也。言不懈怠者。即於三
軌而不懈怠也。若說經時。設有不信。而加於罵擲
等事。我則不因此而廢弘經。當觀外無所尋之境。
內無能辱之人。能所既無。何處更有罵詈打擲等
事。而內則運大慈悲。外則觀諸法空。安住三軌之
中。以弘此經。曾不暫廢。乃名不懈怠心。而說是經
也。然何以須入如來室等能弘法華。無他。如來是
能說。法華是所說。如來所以為如來者。唯此法華。
所以為法華者。唯此三軌之體。若要弘法華之所
說。須入如來能說之室等也。且此三軌。雖在如來
能說。法華所說。而眾生中。全體所具。故云眾生心
中大慈悲心是。亦顯法華無一法。非生佛平等者
也。
△二明利益。】

「藥王。我於餘國遣化人。為其集聽法眾。亦遣化比丘
比丘尼。優婆塞優婆夷。聽其說法。是諸化人。聞法信

受。隨順不逆。若說法者。在空閑處。我時廣遣天龍鬼
神。乾闥婆阿修羅等。聽其說法。我雖在異國。時時令
說法者。得見我身。若於此經。忘失句讀。我還為說。令
得具足。」

【所以須遣化人。四眾及以八部等者。若三軌果具
而能說法矣。設無聽法者。則感應之道不成。化導
之事不遂而法利何由能得。故廣遣化人。及以四
眾八部。為聽法眾。則感應之道可成。化導之事得
遂。而能得大法利。弘通不虗也。得見我身者。佛為
能說此經之人。彼既能說佛之所說。則是見能說
之人也。餘皆可見。
△二偈頌三。初乃正頌。二頌方
軌。三頌結歎。初中不頌約教約人約處。但頌約行。
更為三。初頌法。】

「爾時世尊。欲重宣此義。而說偈言。

欲捨諸懈怠。應當聽此經。是經難得聞。信受者亦難。」

【諸懈怠者。謂依前三教而修。以偏小為足者。名諸
懈怠也。若聽此經。則生於圓解。而起於圓行矣。故
能捨諸懈怠也。又此一行。亦可作頌約行歎。而舉
法也。未善行菩薩之道。即是諸懈怠。善行菩薩之
道。即是聽此經。捨諸懈怠也。
△二頌喻。】

「如人渴須水。穿鑿於高原。猶見乾燥土。知去水尚遠。
漸見濕土泥。決定知近水。」

【△三頌合。】

「藥王汝當知。如是諸人等。不聞法華經。去佛智甚遠。

若聞是深經。決了聲聞法。是諸經之王。聞巳諦思惟。
當知此人等。近於佛智慧。」

【決了等者。決即開決。了即了斷。聲聞法即四諦也。
若但知苦斷集慕滅修道之四諦法。則不名了斷。
以其但離虗妄。名為解脫。其實未得一切解脫。故
不得為之了斷也。今經為其開決了斷。即聲聞二
乘之法。而是圓實一乘之法。以九界同開。三乘咸
會故也。既了斷巳。則能得於究竟真滅。以佛道聲。
令一切聞。故即聲聞法。而是了斷也。若不決了。則
不自在。若一決了。即權是實。實不離權。即實是權。
權不離實。所以若權若實。昔日欲施即施。今日欲
開即開。故得大自在。而為諸經之王也。
△二頌方
軌二。初頌示方軌。二頌明利益。初三。初頌標舉。】

「若人說此經。應入如來室。著於如來衣。而坐如來座。
處眾無所畏。廣為分別說。」

【△二頌釋成。】

「大慈悲為室。柔和忍辱衣。諸法空為座。處此為說法。」

【△三頌勸修。】

「若說此經時。有人惡口罵。加刀杖瓦石。念佛故應忍。」

【應忍者。若就意而言。則如來出世之意。唯欲令一
切眾生。咸得開示悟入佛之知見。而使此經廣得
流通耳。故弘經者。設有刀杖惡口等事。但當體念
如來之意。而忍此等之事。一心弘經。不因是生於
瞋恚。廢於弘通。而不能令人。由聞生解起行。入證

佛之知見也。若就文而言。謂如來示我弘經之方
軌云。應坐如來座。著如來衣。入如來室。我今巳是
弘經之人。則雖有前人惡口等事。以為惱害。而我
當念佛所誡。應以柔和之心。忍此所忍之境。更當
外觀法空。內運慈悲。而為廣演說之。所以念佛故
應忍也。
△二頌明利益。】

「我千萬億土。現淨堅固身。於無量億劫。為眾生說法。
若我滅度後。能說此經者。我遣化四眾。比丘比丘尼
及清淨士女。供養於法師。引導諸眾生。集之令聽法。
若人欲加惡。刀杖及瓦石。則遣變化人。為之作衛護。
若說法之人。獨在空閑處。寂寞無人聲。讀誦此經典。
我爾時為現。清淨光明身。若忘失章句。為說令通利。
若人具是德。或為四眾說。空處讀誦經。皆得見我身。
若人在空閑。我遣天龍王。夜叉鬼神等。為作聽法眾。
是人樂說法。分別無罣礙。諸佛護念故。能令大眾喜。」

【初一行乃總頌。意謂我無剎不現身。無時不說法。
故能受持者。即能見我之身。又能聞我說法。而得
具足無所忘失也。觀此則由機之有無。非關佛不
現身說法。故下云常在靈鷲山。乃至而說法也。次
若我下別頌。言清淨光明身者。如來之身。不為二
死所侵。故清淨。不為五住所染。故有光明也。分別
無罣礙者。分別此是權。此是實。然權即是實。實即
是權。故無罣礙也。
△三頌結歎。】

「若親近法師。速得菩薩道。隨順是師學。得見恒沙佛。」


【初二句明應。親近弘經法師。自得成菩提行因也。
以其親近故。能證諸法實相。開佛之知見。而佛果。
速得成矣。次二句明其應順師學。自得見諸佛也。
法師乃依教開解。起行入證。今若隨其所學。自得
同諸佛所證。還見乎恒沙諸佛。故曰若親近等也。
上來歎能持人極其尊。所持法極其勝。所以人尊
能顯法勝。以其法勝。故題云法。以其人尊。故題云
師。故曰法師品。此最後一頌約人尊。以顯法勝。前
人尊。最後一頌約法勝。以顯人尊也。葢總人法互
明耳。釋法師品竟。】

「妙法蓮華經見寶塔品第十一」

【若明此品之大意。總由如來說此一經。欲令一切
眾生。皆得開解佛之知見。其意不在利及一時。實
欲遠霑末世。則必須假法師以為流通。故於上品
文中。發明人則極其尊。法則極其勝。又示於弘經
方軌。雖巳一番如是發明。若無佛以為證成。則法
勝之言。猶無所騐。人尚未能信受。生於疑者有之。
故有此品。乃是證成法勝之文。一使人必信不疑。
一以勉勵在會未信者。故下偈云。聖主世尊。雖久
滅度。在寶塔中。尚為法來。諸人云何不勤為法者
也。然此品全由能證迹門所談。是諸法實相。佛之
知見。非生非滅。生滅一如。非一非多。一多無礙。非
染非淨。染淨同源。明久滅度多寶如來。從地涌出。
住於空中。在寶塔內。發大音聲。讚言善哉。此則滅

非滅矣。釋迦如來。正在說法。入定於久滅度之塔。
唱言當入涅槃。此則生非生矣。如是滅非滅。生非
生。便可證成實相知見。生滅一如也。又明十方無
量諸佛。皆是釋迦之所分身。諸佛既同是釋迦一
身所分。此則多非多矣。既釋迦一身。而能分於無
量諸佛。此則一非一矣。如是多非多。一非一。便可
證成實相知見。一多無礙也。又明三變淨土。雖極
其清淨。原是娑婆穢土之所成。此則淨非淨矣。娑
婆世界。雖極其穢濁。而能變於清淨之土。此則染
非染矣。如是淨非淨。染非染。便可證成實相。染淨
同源也。既其一一為之證成。則顯今佛所說。不唯
真實不謬。亦顯今佛即近。與古佛久遠是同。使一
切莫不生信而無疑也。又此品中。初明寶塔涌現。
次明分身遠集。三變淨土。後則明如來普告唱募
流通。而品題中。則不標分身遠集。及釋迦唱募。但
標見寶塔者何也。盖以分身雲集。皆為欲開寶塔
而來。則舉於寶塔。便能兼分身集矣。釋迦唱募。亦
非無因。若寶塔不現。未曾證成。則未唱募流通。今
由寶塔涌現。而迹門所說以得證成。故便唱募流
通。則舉於寶塔。亦可兼如來唱募。故品題但標於
見寶塔也。見之一字。有人作現字。若就寶塔分上
而言。此寶塔從地湧出。住在空中。則似乎可作現
字。然文中所明。其意唯在證成。迹門所說。使四眾
咸得見聞。故文云。爾時四眾。見大寶塔住在空中。

又聞塔中所出音聲。皆得法喜。乃至樂說願見。分
身遠集。皆是見於寶塔。故云一切眾會。皆見如來。
於寶塔中。坐師子座。又云見二如來。在七寶塔中。
故知是見。非是現也。
△品文分二。初長行。二偈頌。
初三。初寶塔涌現。二是時大樂說下。分身遠集。三
以大音聲下。釋迦唱募。初五。初住於空中。】

「爾時佛前有七寶塔。高五百由旬。縱廣二百五十由
旬。從地涌出。住在空中。種種寶物。而莊校之。五千欄
楯。龕室千萬。無數幢旛。以為嚴飾。垂寶纓絡。寶鈴萬
億。而懸其上。四面皆出。多摩羅䟦栴檀之香。充徧世
界。其諸旛葢。以金銀琉璃。磚磲碼碯。真珠玫瑰。七寶
合成。高至四天王宮。」

【初寶塔涌現一文。乃是事相。既有能表事相。必有
所表理體。事相如文可見。若約所表理體而釋者。
言佛前有七寶塔者。塔即表多寶如來所證之果
德法身。而此法身。以七寶聖財。而為嚴飾故也。在
於佛前者。多寶如來。於我釋迦之前。久巳證此果
德法身。故言佛前有七寶塔也。高五百由旬者。多
寶如來。證此果德法身之時。必由迷而至悟。由因
而至果。由行而至證。既由因至果。則必破於五住
煩惱。而後證此法身。若破於見惑一住。如高一百
由旬。乃至破於無明住。如高五百由旬也。所證法
身。雖則高出五住之表。元不離二十五有。如縱廣
二百五十由旬也。能破二十五有。如縱二百五十

由旬。能得二十五王三昧。如廣二百五十由旬也。
從地涌出住在空中者。此之果德法身。非出而出。
從於實相理地而出。非住而住。住於第一義空也。
種種寶物莊校。即定慧以為莊嚴也。欄楯即所有
之總持。龕室即所有之慈悲也。所以法身無邪不
摧。無正不立。如無數之幢。能轉染成淨。轉凡成聖。
如無數之幡也。垂寶纓絡者。從於法身之理。起於
八萬四千法門之因行。成於八萬四千波羅蜜。而
下化一切。如垂寶纓絡也。教化必說法。如寶鈴懸
上也。又法身具足常樂我淨之四德。能令一切修
此證此。如四面皆出多摩羅䟦栴檀香也。幢盖七
寶合成者。謂不唯法身是七聖財所嚴。即所有能
嚴之功德。復是覺支之所成也。高至四天王宮者。
謂此法身。非是無因。竪窮三際之表。全從無作四
諦理性出生。如寶塔高至四天王宮也。
△二諸天
申供。】

「三十三天。雨天曼陀羅華。供養寶塔。餘諸天龍夜叉。
乾闥婆。阿修羅。迦樓羅。緊那羅。摩睺羅伽。人非人等。
千萬億眾。以一切華香瓔珞。旛葢伎樂。供養寶塔。恭
敬尊重讚歎。」

【三十三天雨華供塔者。即表於圓教所有四十二
位。皆以圓因。而尅圓果也。三十心為三十。十地為
一。等覺為一。妙覺為一。合為三十三天。同共一天。
即是四十二位。同居第一義天。雨華即是成於圓

因。供塔即是尅於果德法身也。餘天及以八部。亦
華香供塔者。表前三教七方便人所有之因行。亦
復皆能尅於圓果也。四十年前所說。七方便之因。
但能尅於方便之果。今則九界咸開。開巳無外。隨
其三乘五教七方便因。皆能尅於圓妙之果。故餘
諸天龍八部。皆以華香。而供養寶塔也。
△三古佛
證成。】

「爾時寶塔中。出大音聲。歎言善哉善哉。釋迦牟尼世
尊。能以平等大慧。教菩薩法。佛所護念。妙法華經。為
大眾說。如是如是。釋迦牟尼世尊。如所說者。皆是真
實。」

【善哉雙歎者。葢諸佛出世本懷。唯欲一切眾生。皆
得開示悟入佛之知見。及以發明諸法悉皆實相
也。今釋迦如來。於迹門中。說法譬因緣之三周。莫
不開其權以顯其實。開其三以顯其一。使三根之
人。咸得解知諸法實相。而開佛知見。則巧合一切
諸佛之本懷。故多寶如來。為之稱歎不置。而雙言
善哉也。平等大慧者。謂微妙廣大不思議之知見。
不獨釋迦為爾。即十方諸佛亦然。不獨十方諸佛
為爾。即三世諸佛亦然。以其諸佛之所同然者。故
云平等。又諸佛所證廣大之慧。無別有證。全證眾
生之所具。眾生所具。亦無別有具。全具諸佛之所
證。如是則凡聖一如。生佛平等之者。故云平等大
慧也。雙言如是者。此正是證成之詞也。葢一如是。

乃證成所說之理。一如是。乃證成所被之機也。證
理者。謂上來所說。昔日者為權。乃實實是權。今日
者為實。乃實實是實。雖則有權有實。所說者。莫不
皆如中道實相之是。故言如是也。證機者。謂釋迦
如來。能以此權實不二之妙理。稱彼一乘圓實之
機而說。故迹門三周中。使三根之人。一一皆解知
權實不二之理。乃如於一乘圓機之是。又言如是
也。皆是真實者。即是所說權實之理。並皆真實。所
被三根之機。亦皆真實也。
△四四眾怪喜。】

「爾時四眾。見大寶塔。住在空中。又聞塔中。所出音聲。
皆得法喜。怪未曾有。從座而起。恭敬合掌。却住一面。」

【皆得法喜者。四眾見寶塔。從地涌出。而住空中。巳
於形中。一番得益。復聞所出音聲。歎言善哉。又於
聲中。一番得益。若聲若形。皆得於益。故言法喜也。
恠未曾有者。如來說法。四十餘年。曾未曾見有此
寶塔。涌現在前。又於其中。出音讚歎。今乃有之。故
怪未曾有也。却住一面者。以由不知何因何緣有
此寶塔。亦復不知何因何緣而從地涌出。何因何
緣而發言讚歎。故却住一面也。以預探下文大樂
說所問。釋此能問顯不問。義無餘矣。
△五問答發
明二。初菩薩問。】

「爾時有菩薩摩訶薩。名大樂說。知一切世間。天人阿
修羅等。心之所疑。而白佛言世尊。以何因緣。有此寶
塔。從地涌出。又於其中。發是音聲。」


【大樂說者。以此菩薩。有大辯才。能於一法中。說無
量法。於一義中。說無量義。就其德以彰名大樂說
也。問有三意。初問何因何緣有此寶塔。次問何因
何緣從地涌出。三問何因何緣發言稱歎也。
△二
如來答。】

「爾時佛告大樂說菩薩。此寶塔中。有如來全身。乃往
過去東方。無量千萬億。阿僧祗世界。國名寶淨。彼中
有佛。號曰多寶。其佛行菩薩道時。作大誓願。若我成
佛。滅度之後。於十方國土。有說法華經處。我之塔廟。
為聽是經故。涌現其前。為作證明。讚言善哉。彼佛成
道巳。臨滅度時。於天人大眾中。告諸比丘。我滅度後。
欲供養我全身者。應起一大塔。其佛以神通願力。十
方世界。在在處處。若有說法華經者。彼之寶塔。皆涌
出其前。全身在於塔中。讚言善哉善哉。大樂說。今多
寶如來塔。聞說法華經。故從地涌出。讚言善哉善哉。」

【初超答第二問從地涌出。謂彼佛有大誓願。為證
法華故。從地涌出。國名寶淨。佛號多寶者。以彼佛
因中。能盡行諸佛無量道法。故至果時。能證諸佛
無量功德法財。但有眾德而無垢染。故其國名寶
淨。佛號多寶也。為作證明者。以諸法實相佛之知
見。說之固難。聞者信者。亦復不易。如來於迹門。三
周所說。三根之人。雖巳成就。未來世中。鈍根小智
之人。猶不能信。而生疑惑者有之。故為證成。使其
不生疑惑而信也。讚言善哉。即證成之詞也。二彼

佛下。追答第一問有此寶塔。謂彼佛臨滅詔告。欲
供舍利。應起大塔。故有此塔也。三其佛下。正答第
三問發言稱讚。謂彼佛欲證成我所說法華經。故
發言稱歎。言神通願力者。十方世界。在在處處。皆
能涌出其前。即是其神通力。有說法華經處。為作
證明。即是其誓願力。唯其神通誓願。二俱具足。故
能在在證經也。
△二分身遠集八。初願見寶塔。】

「是時大樂說菩薩。以如來神力故。白佛言世尊。我等
願欲見此佛身。」

【如來神力者。葢樂說是今日之因人。多寶是昔時
之果佛。若今日因人。欲見今日果佛。則不須如來
神力。今日因人。欲見昔日果佛。則非如來神力。不
能及也。又欲見多寶。必集分身。分身若集。而為助
化。古佛現身。而為證成。則迹門之能事畢矣。本門
由之可起。伽耶近城。從是而開。長遠壽量。從是而
顯。豈非如來神力。使其發此願見之言乎。
△二應
集分身。】

「佛告大樂說菩薩摩訶薩。是多寶佛。有深重願。若我
寶塔。為聽法華經故。出於諸佛前時。其有欲以我身
示四眾者。彼佛分身諸佛。在於十方世界說法盡還
集一處。然後我身。乃出現耳。大樂說。我分身諸佛。在
於十方世界說法者。今應當集。」

【須分身集者。欲為證成佛之知見。諸法實相。染淨
同源。一多無礙。生滅一如。必以分身變土表顯。然

後開塔命坐。故須集分身也。又多寶涌現。雖是證
成迹門。實為發起本門。故發願云。彼佛分身集時。
然後我身乃出現耳。必欲分身集而後開塔者。正
欲顯如許諸佛。皆是釋迦迹中所分之身。誠以有
迹必有本也。如下文云。快說是法華經者。乃是正
請說於本門也。所以分身集。雖為開塔。實欲助顯
本門而來。故樂說請見多寶之時。佛即告言。我分
身佛今應當集。則知到此迹門說畢之時。分身元
應當集。以助發本門。即使多寶無此深重之願。分
身亦必集也。故下分身欲集之時。則云我今應往
娑婆世界。釋迦牟尼佛所。并供養多寶如來寶塔。
其意元為迹門巳竟。本門宜起。故應往焉。既云并
供多寶。其意又在次焉。故下偈云。又我分身。來欲
聽法。即欲聽本門之法也。則知多寶宿願。與分身
欲集。多相冥合。此乃全經關鍵。葢樞紐乎此也。
△
三樂說請集。】

「大樂說白佛言世尊。我等亦願欲見世尊。分身諸佛。
禮拜供養。」

【願欲見者。前來巳願見於多寶。今更聞有分身諸
佛。故亦願欲見也。
△四如來光召。葢彼佛雖是釋
迦所分之身。而各有化境。若非光召。則無由自來。
故須放光以召也。必放白毫光者。以白為眾色之
本。表智為眾德之基。而此不思議之智光。釋迦及
分身。同得所證者。故以此而召。見之即來文有二。

初召東方。】

「爾時佛放白毫一光。即見東方。五百萬億那由他。恒
河沙等國土諸佛彼諸國土皆以玻璃為地。寶樹寶
衣。以為莊嚴。無數千萬億菩薩。充滿其中。徧張寶幔。
寶網羅上。彼國諸佛。以大妙音。而說諸法。及見無量
千萬億菩薩。徧滿諸國。為眾說法。」

【及見無量菩薩。為眾說法者。主伴同宣也。
△二召
九方。】

「南西北方。四維上下。白毫相光。所照之處。亦復如是。」

【△五分身欲集。】

「爾時十方諸佛。各告眾菩薩言。善男子。我今應往娑
婆世界。釋迦牟尼佛所。并供養多寶如來寶塔。」

【應往者釋迦三周開顯本懷巳暢。大事巳明。迹門
之能事畢矣。而本門可起我當往之以助發也并
供多寶者。多寶顯則證成我釋迦之迹門。密則實
為發起我釋迦之本門。彼既為證成而來。則我等
皆是釋迦之分身。則當往彼受其證成。故亦并供
養也。
△六三變淨土又三。初變娑婆。】

「時娑婆世界。即變清淨。琉璃為地。寶樹莊嚴。黃金為
繩。以界八道。無諸聚落。村營城邑。大海江河山川林
藪。燒大寶香。曼陀羅華。徧布其地。以寶網幔。羅覆其
上。懸諸寶鈴。唯留此會眾。移諸天人。置於他土。是時
諸佛。各將一大菩薩。以為侍者。至娑婆世界。各到寶
樹下。一一寶樹。高五百由旬。枝葉華果。次第莊嚴。諸

寶樹下。皆有師子之座。高五由旬。亦以大寶。而校飾
之。爾時諸佛。各於此座。結加趺坐。如是展轉。徧滿三
千大千世界。而於釋迦牟尼佛。一方所分之身。猶故
未盡。」

【即變清淨者。此正即染而淨也。各將一大菩薩者。
佛是果人。菩薩是因人。果不離因。因不離果。故諸
佛各將一大菩薩。以為侍者也。又佛是實。菩薩是
權。權實不相遠離。而是一體。故諸佛各將一菩薩。
以為侍者也。此三變淨土。若就文而論。秪是欲容
受諸佛來坐及表即染是淨而巳。若就意而論。葢
如來出世本意。欲令一切眾生。皆得開示悟入佛
之知見。若凡夫著有之知見。二乘著空之知見。菩
薩著中之知見。此等皆與佛之知見。大相懸絕。此
中若過去之多寶。若現在之釋迦。若十方之分身。
雖古今近遠。彼此一多之不等。而同一佛之知見。
同一實相境界。既同一佛之知見。豈更容於若凡
夫。若二乘。若菩薩等之知見耶。故初變淨土。正欲
泯凡夫著有之知見。次變淨土。正欲泯二乘著空
之知見。三變淨土。正欲泯菩薩著中之知見也。既
著有著空著中之知見皆泯。則同一非有非空非
中。如來之知見也。而九界皆歸佛界。三乘咸會一
乘。方始如來本意。得以滿足耳。
△二變八方。】

「時釋迦牟尼佛。欲容受所分身諸佛故。八方各更變
二百萬億那由他國。皆令清淨。無有地獄餓鬼畜生。

及阿修羅。又移諸天人。置於他土。所化之國。亦以琉
璃為地寶樹莊嚴。樹高五百由旬。枝葉華果。次第嚴
飾。樹下皆有寶師子座。高五由旬。種種諸寶。以為莊
校。亦無大海江河。及目真隣陀山。摩訶目真隣陀山。
鐵圍山。大鐵圍山。須彌山等諸山王。通為一佛國土。
寶地平正。寶交露幔。徧覆其上。懸諸幡葢。燒大寶香。
諸天寶華。徧布其地。」

【△三重更變。】

「釋迦牟尼佛。為諸佛當來坐故。復於八方。各更變二
百萬億那由他國。皆令清淨。無有地獄餓鬼畜生。及
阿修羅。又移諸天人。置於他土。所化之國。亦以琉璃
為地。寶樹莊嚴。樹高五百由旬。枝葉華果。次第莊嚴。
樹下皆有寶師子座。高五由旬。亦以大寶。而校飾之。
亦無大海江河。及目真隣陀山。摩訶目真隣陀山。鐵
圍山。大鐵圍山。須彌山等諸山王。通為一佛國土。寶
地平正。寶交露幔。徧覆其上。懸諸幡葢。燒大寶香。諸
天寶華。徧布其地。」

【△七分身正集。】

「爾時東方釋迦牟尼。所分之身。百千萬億那由他。恒
河沙等國土中。諸佛各各說法。來集於此。如是次第。
十方諸佛。皆悉來集。坐於八方。爾時一一方。四百萬
億那由他國土。諸佛如來。徧滿其中。」

【各各說法來集者。諸佛各於本土。說法教化。今因
釋迦光召。來入此娑婆世界也。
△八欲開寶塔五。

初諸佛遣問。】

「是時諸佛。各在寶樹下。坐師子座。皆遣侍者。問訊釋
迦牟尼佛。各齎寶華滿掬。而告之言。善男子。汝往詣
耆闍崛山。釋迦牟尼佛所。如我辭曰。少病少惱。氣力
安樂。及菩薩聲聞眾。悉安隱不。以此寶華。散佛供養。
而作是言。彼某甲佛。與欲開此寶塔。諸佛遣使。亦復
如是。」

【皆遣侍者者。諸佛是所分之身。釋迦是能分之身。
雖有能所。同一身心。豈有自巳身心。即問訊於自
巳之身心。故皆遣侍者為問。不自問也。少病者。如
來之病。由眾生病。若眾生少病。即如來之少病也。
少惱者。若眾生不能於大進修。難可化度。則如來
有憂惱。若眾生易度。即如來之少惱也。氣力安隱
者。若大事因緣未明。出世本懷未暢。則未安隱。若
大事因緣明。本懷暢。即如來之氣力安隱也。菩薩
聲聞悉安隱者。若聲聞未能斷集證滅。菩薩為彼
六蔽所障。則未免五濁八苦所燒。未得安隱。若聲
聞能成於四諦。菩薩能成於六度。即菩薩與聲聞。
悉皆安隱也。又聲聞但依四諦。菩薩但依六度。則
猶未安隱。若三乘同會一乘。乃名安隱也。與欲開
此寶塔者。謂大樂說菩薩。願欲見彼佛身。而欲開
此寶塔。我等分身諸佛。亦欲同彼願。亦欲開此寶
塔。見彼佛身。併得供養也。
△二正開寶塔。】

「爾時釋迦牟尼佛。見所分身佛。悉巳來集。各各坐於

師子之座。皆聞諸佛。與欲同開寶塔。即從座起。住虗
空中。一切四眾。起立合掌。一心觀佛。於是釋迦牟尼
佛。以右指開七寶塔戶。出大音聲。如却關鑰。開大城
門。」

【住虗空中者。塔既非出而出。從實相地出。非住而
住。住於第一義空。今欲開此寶塔。故亦非起而起。
從諸法空座起。非住而住。住於第一義空之中也。
開寶塔戶者。開權也。以右指開塔戶者。表於權智
開權理也。前以寶塔。表果德法身。則是實理。今表
權者。乃同體即實之權也。如却關鑰二句。例明開
出塔戶之聲也。關者。即掩門之橫木。鑰即鎻也。劫
即除也。除去關鑰。如城門開。出是大聲。今開塔之
聲亦然耳。
△三四眾見聞。】

「即時一切眾會。皆見多寶如來。於寶塔中。坐師子座。
全身不散。如入禪定。又聞其言。善哉善哉。釋迦牟尼
佛。快說是法華經。我為聽是經故。而來至此。爾時四
眾等。見過去無量千萬億劫。滅度佛。說如是言。歎未
曾有。以天寶華聚。散多寶佛。及釋迦牟尼佛上。」

【眾會皆見如來者。表於開權之時。即顯實相也。又
聞言善哉者。顯即證成於迹門。快說是法華經。密
即發起於本門也。上來三周所說巳竟。今又言快
說者。葢上之所說。但是迹門。迹門既畢。本門宜起。
故勸請釋迦快說長遠之本也。歎未曾有者。四眾
聞上迹門所說。巳是甚為希有。今迹說巳竟。而多

寶如來。又請釋迦快說是經。豈重說於三周。或更
說何法。此則比前所說。愈為希有矣。故歎未曾有
也。以華散佛者。表於圓因能尅圓果也。然散二佛
者。釋迦是今佛。多寶是古佛。所證之果是同。則尅
果之時。不但尅於今佛之果。亦能尅於古佛之果。
故散華以供二佛。為表顯也。
△四分座令坐。】

「爾時多寶佛。於寶塔中。分半座與釋迦牟尼佛。而作
是言。釋迦牟尼佛。可就此座。即時釋迦牟尼佛。入其
塔中。坐其半座。結加趺坐。」

【初分座。次即時下正坐。古佛滅度巳久。而令今佛
坐座。則滅非滅也。今佛現在說法者。而入久滅古
佛之塔。則生非生也。所以滅非滅。而生非生者。以
所證之果德法身。元非生滅故也。
△五四眾請加。】

「爾時大眾。見二如來。在七寶塔中。師子座上。結加趺
坐。各作是念。佛坐高遠。惟願如來。以神通力。令我等
輩。俱處虗空。即時釋迦牟尼佛。以神通力。令諸大眾。
皆在虗空。」

【皆在虗空者。皆處於第一義空也。當知多寶是古
佛。釋迦是今佛。多寶釋迦是佛。四眾人天是生。佛
則是聖。生則是凡。聖則是果。凡則是因。果則是悟。
因則是迷。悟則是淨。迷則是染。如是之相。種種不
同。亦皆同處第一義空之中。正顯今古一如。生佛
平等。凡聖同源。因果一致。迷悟同體。染淨不二故
也。
△三釋迦唱募。】


「以大音聲。普告四眾。誰能於此娑婆國土。廣說妙法
華經。今正是時。如來不久。當入涅槃。佛欲以此妙法
華經。付囑有在。」

【唱即唱入涅槃。募即募覓流通也。以大音聲普告
四眾者。雖迹門所說將竟。而古佛未為證成。分身
未為助發。則如來未即唱滅。而募流通也。今古佛
既為證成。分身巳為助發。則顯迹門所說。不唯上
同古佛。亦且遠合十方。更無有謬。人必信者。故便
為唱募。以微妙廣大之音聲。普詔告於天人四眾
也。誰能廣說妙法華經。即募覔流通。如來不久當
入涅槃。即唱入涅槃也。言不久當入者。葢本門雖
則未明。而迹門能事巳畢。所謂三周之說竟。四眾
之記圓。佛之知見開。出世本懷暢。重明方軌弘通
之式既張。更得證成募覔之緣巳舉。則一期化導
將終。故入涅槃。在不久也。佛欲以此妙法華經付
囑有在者。若佛在世。則自為宣演。若佛滅度。必假
人弘。故欲以此妙法華經付囑之所在也。所在有
二。近則在於法師品中因藥王所告。八萬大士。及
持品中。所視八十萬億那由他諸菩薩。遠則在於
涌出品中。下方菩薩也。言妙法華經付囑有在者。
則略舉經題。全收一部。故本雖未說。而有在之言。
實通於遠。不局迹也。
△二偈頌三。初頌寶塔涌出。
二頌分身遠集。三頌釋迦唱募。初二。初勸進。】

「爾時世尊。欲重宣此義。而說偈言。


聖主世尊。雖久滅度。在寶塔中。尚為法來。諸人云何。
不勤為法。」

【尚為法來者。彼佛巳修巳證此之妙法。又久巳滅
度。尚為聽是經而來。今現前諸人。雖則巳聞此經。
然未能巳修巳證此妙法者。豈可不為修證弘通
耶。
△二正頌。】

「此佛滅度。無央數劫。處處聽法。以難遇故。彼佛本願。
我滅度後。在在所往。常為聽法。」

【言處處聽法者。即十方有說法華經處。涌出證明
也。難遇者。以此經說之亦難。聞之亦難。如優曇鉢
華。時乃現之。若非其時。華則不現。若非其時。經則
不說。故難遇也。此經雖是難遇。彼佛能處處聽者。
以彼佛昔有誓願故也。
△二頌分身遠集三。初頌
分身欲集。】

「又我分身。無量諸佛。如恒沙等。來欲聽法。及見滅度。
多寶如來。各捨玅土。及弟子眾。天人龍神。諸供養事。
令法久住。故來至此。」

【令法久住者。十方諸佛。巳是果人。尚且各捨妙土
等事。而遠來聽聞此經。使一切眾生見之。即生難
遇之想。自能為之信解。修習弘通。故知分身來。能
令久住也。
△二頌三變淨土。】

「為坐諸佛。以神通力。移無量眾。令國清淨。」

【移眾令淨者。當知國是依報。眾是正報。依無染淨。
染淨由正。由眾生不淨。故國土亦成染。即今移眾。

令國清淨也。
△三頌分身正集。】

「諸佛各各。詣寶樹下。如清淨池。蓮華莊嚴。其寶樹下。
諸師子座。佛坐其上。光明嚴飾。如夜闇中。然大炬火。
身出妙香。徧十方國。眾生蒙熏。喜不自勝。譬如大風。
吹小樹枝。以是方便。令法久住。」

【如闇炬火者。夜闇中燃於炬火。則能破諸昏闇。諸
佛所有光明。則能破於無明昏闇也。大風吸小樹
枝者。謂小枝為大風所吹。全為風之所轉。而小枝
不能自禁。今眾生為諸佛身香所熏。喜不能自勝。
猶如大風吹小枝也。法久住者。若諸佛自為弘通。
令法久住。則不明方便令住。今來此娑婆。坐寶樹
下。如蓮華莊嚴。放諸光明。身出諸香。令一切眾生
普得見之。使人因是弘通此經。以得久住。此乃以
方便力。令法久住也。何者。葢身香。乃是勝妙之用。
全即解脫。光明乃是觀照之功。全即般若。蓮華乃
是清淨之體。全即法身。以此香熏一切眾生。使其
成於解脫之德。以此光照一切眾生。使其成於般
若之德。一切眾生。見佛莊嚴。猶如蓮華。使其成於
法身之德。既成三德。同入秘藏。則皆得開佛知見。
證諸法實相。自能如是弘通矣。故諸佛以此之方
便。能令妙法得久住也。
△三頌釋迦唱募四。初正
頌。】

「告諸大眾。我滅度後。誰能護持。讀說此經。今於佛前。
自說誓言。」


【自說誓者。何以能護斯經。必須自說誓言。良繇此
經所詮三千性相。諸法實相之理。乃眾生自具自
有者。依此理而起行。若舉手。若低頭。皆成佛因。此
妙行亦復眾生自具自有者。即此經能詮之教。十
方佛土中。唯有一乘法。無二亦無三。此妙教亦復
眾生自具自有者。唯其若教行理。皆眾生本所具
有。則非他人經也。所以若護持。若讀說者。還須自
誓也。
△二勸持二。初七行約三佛勸。二諸善下二
十行。約格量勸。初二。初正勸。】

「其多寶佛。雖久滅度。以大誓願。而師子吼。多寶如來。
及與我身。所集化佛。當知此意。諸佛子等。誰能護法。
當發大願。令得久住。」

【師子吼者。即於寶塔中。發大音聲。讚言善哉善哉。
如是如是。及快說是法華經等。此皆是多寶師子
吼。決定無畏之說也。當知此意者。謂當知多寶如
來。巳久滅度。今日涌出。證成此經。其意在何。分身
諸佛。各捨妙土。而來至此。聽聞此經。其意在何。今
我釋迦唱募。欲流通此經。其意在何。故云當知此
意也。然究而論之。多寶證成。分身來聽。釋迦唱募。
更無他意。唯在欲令一切眾生。皆得開示悟入佛
之知見而巳。諸佛子等者。若諸佛子。能知三佛之
意。而為在在流通。處處宣演。則此妙法。自然永永
不絕。而得久住於世也。
△二明益二。初明護持益。】

「其有能護。此經法者。則為供養。我及多寶。此多寶佛。

處於寶塔。常游十方。為是經故。亦復供養。諸來化佛。
莊嚴光飾。諸世界者。」

【言則為供養等者。此經乃是釋迦與諸佛。而暢出
世本懷。明大事因緣。又是我釋迦與諸佛之所共
護念者。故若有能護念。受持此經。則同諸佛之念。
而合諸佛之心矣。豈不為供養三佛乎。如是供養。
乃真法供養也。
△二明解說益。】

「若說此經。則為見我。多寶如來。及諸化佛。」

【則為見我等者。我即釋迦。能說之人。故若能解說
如來所說之經。即為見於能說之人也。多寶是能
證。分身是能聽。故若能解說所證所聽之經。即為
見於能證能聞之佛也。既護持。則為供養三佛。能
解說。則為見於三佛。有此供養見佛莫大之利益
也。豈得不為護說者哉。
△二約格量勸二。初十八
行正勸。二我為下二行明益。初二。初總勸。】

「諸善男子。各諦思惟。此為難事。宜發大願。」

【此為難事者。故上唱募。初云自說誓言。次言當發
大願。後重募流通。復云自說誓言。此言宜發大願。
如此每每勸發者。何也。葢由此經。法極其勝。故釋
迦如來。往昔因中。發願求於無上菩提。而得聞此
經。今成佛而說此經。分身遠集。來欲聽法。亦是願
欲聽聞此經。多寶行菩薩道時。作大誓願。欲證明
此經。如是三佛。莫不於此經而發誓願。故令弘通
之人。亦宜發大誓願也。
△二別格。此格量文。一共

有十七行偈。若細分之。初五行。單約能說。二二行。
雙約書寫受持。及使人書。三二行。單約暫讀。四二
行。雙約受持解說。五三行。俱約演說聽聞受持。及
以問義。六三行。單約奉持。今但撮其大要。略為演
說書寫讀誦受持耳。文分為四。初約演說格量。】

「諸餘經典。數如恒沙。雖說此等。未足為難。若接須彌。
擲置他方。無數佛土。亦未為難。若以足指。動大千界。
遠擲他國。亦未為難。若立有頂。為眾演說。無量餘經。
亦未為難。若佛滅後。於惡世中。能說此經。是則為難。」

【初四行。是能格量。次一行。是所格量。文云接須彌。
動大千。把虗空。入劫燒等。非實有其事。乃是如來。
欲格量。巧為演說。受持此經者。為甚難也。以謂如
是之事。本是最難能者。若以能持能說此經。而格
量之。亦未為難也。唯此經能持說為難耳。然此中
所言。諸餘經典。雖極其多。總是權教方便而巳。即
以方便權智。便能照了故雖能說此難事。亦未足
為難也。若此經。非以大乘不思議之實智。則不能
照了。故是難也。擲須彌。動大千。此固是難事。而不
必說有神通力者。縱無神力。倘有凡力者。亦能之。
又未為難也。若此經。非是大乘不思議智慧之力。
則不能動。故是難也。
△二約書寫格量。】

「假使有人。手把虗空。而以游行。亦未為難。於我滅後。
若自書持。若使人書。是則為難。」

【手把虗空。而以游行。此固是難。然是世間之空。有

凡力者。或能為之。則猶未為難也。若書寫此經。乃
是第一義空。非具大智慧力者則不能。故甚為難
也。
△三約讀誦格量。】

「若以大地。置足甲上。升於梵天。亦未為難。佛滅度後。
於惡世中。暫讀此經。是則為難。」

【以大地升梵天。此固是難事。然以世間之地。而升
世間之天。有凡力者。設能為之。而未足為難也。若
暫讀誦此經。則從實相理地。而升第一義天。非有
大智慧力者不能。故甚為難也。
△四約受持格量。】

「假使劫燒。擔負乾草。入中不燒。亦未為難。我滅度後。
若持此經。為一人說。是則為難。若持八萬。四千法藏。
十二部經。為人演說。令諸聽者。得六神通。雖能如是。
亦未為難。於我滅後。聽受此經。問其義趣。是則為難。
若人說法。令千萬億。無量無數。恒沙眾生。得阿羅漢。
具六神通。雖有是益。亦未為難。於我滅後。若能奉持。
如斯經典。是則為難。」

【劫火不燒。不為世間無情之火所燒。故雖難而未
足為難。若持此經。則不為五住煩惱之火所燒。故
最為難也。八萬四千法藏。十二部經。得六神通。乃
皆是小乘。故雖難亦未足為難。若能聽聞此經。乃
是圓實大乘法藏。純圓獨妙之部。無記化通。故最
為難也。得阿羅漢果。亦是小乘羅漢。但能殺見思
之賊。故雖難而猶未難。若奉持此經。則能殺無明
之賊。成真羅漢。一切世間。普應供養。故甚為難也。


△二明益。】

「我為佛道。於無量土。從始至今。廣說諸經。而於其中。
此經第一。若有能持。則持佛身。」

【從始至今者。始即最初設化之始。終即今日設化
之終也。言持佛身者。若一往而論。則佛身是能說。
此經為所說。故能持於所說之經。則為巳持能說
之佛身也。若尅實而論。則此經以諸法實相為體。
若能持之。了知三千諸法。相相皆真。法法皆實。而
持佛之法身矣。此經以一乘因果為宗。若能持之。
則自能以如實之因。尅如實之果。而持佛之報身
矣。此經以斷疑生信為用。若能持之。則疑無不斷。
信無不生。自能在在流通。無方應化。而持佛之應
身矣。既持此經。則持佛之三身。其益豈不大哉。巳
上初約三佛勸。二約格量勸。皆先正勸。次明益。總
是第三頌釋迦唱募。下四科之中。第二勸持至此
巳竟。
△三出意。謂何以故。約於三佛。約於格量。而
番番勸持耶。是故意謂。能受持者。則諸佛為之歡
喜。為之讚歎。而能疾得佛道。所以番番而勸持也。
文為三。初重募流通。】

「諸善男子。於我滅後。誰能受持。讀誦此經。今於佛前。
自說誓言。」

【△二明佛歡喜。】

「此經難持。若暫持者。我則歡喜。諸佛亦然。如是之人。
諸佛所歎。」


【暫持之人。即為諸佛之所歡喜稱歎者。以此經乃
是諸佛。暢出世之本懷。明大事之因緣。而共為護
念者。故能暫持。則雖不久。而巳合諸佛之心矣。那
得不為歡喜。不為稱歎乎。
△三因成果尅。】

「是則勇猛。是則精進。是名持戒。行頭陀者。則為疾得。
無上例道。」

【此明因從此經而成。果從此經而尅也。初一行是
因成。言是則勇猛精進者。若持前三教之經。則不
名勇猛。不名精進。今能持此甚深一乘圓實難持
之經。乃是真勇猛真精進也。是名持戒者。戒以防
非止惡為義。此經五住之非無不防。二死之惡無
不止。故能持之。即名持於具足之戒也。此經具乎
法界不思議妙行。故能持之。即名行於頭陀之苦
行也。次半行是果尅。其因既成。其果自尅。故能疾
得無上佛道也。言疾得者。即一生超登十地。所謂
遊於四方直至道場也。
△四結益。】

「能於來世。讀持此經。是真佛子。住淳善地。佛滅度後。
能解其義。是諸天人。世間之眼。於恐畏世。能須臾說。
一切天人。皆應供養。」

【是真佛子者。此經乃是大乘之家業。諸佛由此經。
而得大自在。為諸法之王。今能讀持此經。則能堪
紹如來大乘家業。亦復能嗣繼法王之位。故是真
佛子也。既為真子。則所住之地。乃是淳和善順實
相之理地。以其內運慈悲。外見法空。則能遮護煩

惱諸障。而住淳善之地也。世間眼者。既明其義。則
能教化天人。亦令其解義。而得明了。故是世間之
眼也。以上若長行之與重頌。皆初則發明多寶涌
現。以證成此經。次明分身遠集。以聽聞此經。後則
發明釋迦唱募。以流通此經。所以重重發明者。正
欲證成法師品所明。所持之法極其勝。而令一切
生信不疑故也。釋見寶塔竟。】

妙法蓮華經演義卷第四之二
妙法蓮華經演義卷第四之三
姚秦三藏法師　鳩摩羅什奉　詔譯
天台教觀　一松大師　講錄
清　東甌釋氏　曉柔廣和　編定

「妙法蓮華經提婆達多品第十二」

【若欲推此品之來由。總是如來。欲流通此妙法華
經。乃於法師品中。發明能持之人極其尊。所持之
法極其勝。雖則如此一番發明。若不為之證成。則
人猶未之信。故次即於寶塔品中。明乎多寶則如
是而證明。分身則如是而助發。釋迦則如是而唱
募。以證成乎法勝。法勝既其有證。人尊豈得無憑。
故有此一品。乃是證成人尊之文也。然何以見得
此品。便可證成人尊。以由此中。初則明於昔時調

達弘經。得成天王如來。次則明於今日龍女聞法。
而能證無垢世界。若調達具五逆。無惡不造之者。
而由於弘經得成佛。則其善者。而能弘經成佛。不
待言矣。若龍女是畜類。而又是女身。亦由聽法而
證菩提。則其人天丈夫。而能聽法成佛。亦不待言
矣。如此則隨其九界三乘。七種方便。一切眾生。要
知不弘此經。不聞此經則巳。若能弘聽此經。則無
有不成佛者。既皆得成佛。則人豈不極其尊乎。是
故此品。可以證成乎人尊也。然此品中。初則雖明
提婆達多弘經而得成佛。次則即明龍女聞法而
證菩提。何以品題之中。但標提婆達多。而不言龍
女。蓋論其意。自有多種。一者此品為欲證成人尊。
其意在於弘通此經。今提婆達多。乃是能弘之人。
龍女乃是聞法之者。其意既在弘通。是故但標提
婆達多能弘之人。而略於聞法之龍女也。二者欲
顯今日。釋迦能演說此經。皆往昔發願勤求。而得
聞此修此證此。故今又能為大眾說此。大眾既得
聞此妙法華經。則亦當如佛而修而證。又當感佛
今日之恩。念佛往昔之願。而更宜為之在在流通。
使不斷絕。故但標達多。而不標龍女也。三者達多。
既為釋迦之知識。龍女既是文殊之弟子。而文殊
今日。乃稱師於釋迦。則龍女望於達多。巳當曾祖
矣。以孫遜祖。乃所當者。故但標達多。而不標龍女
也。四者兩人。雖俱成佛。若龍女則現往南方無垢

世界。成等正覺。只如智積菩薩。尊者舍利弗。固為
不信之者。既觀其如此。則不敢不信。故文云。智積
菩薩。及舍利弗。一切眾會。默然信受。則此龍女成
佛皆巳信之者。若夫調達。多惡之人。如來雖記其
得成天王之佛。然更須過於無量之劫。既現在未
即成佛。則人取信為難。故文中佛亦為之勸信云。
若聞提婆達多品。淨心信敬。不生疑惑者。不墮惡
道蓮華化生。是則龍女現為可信。調達人有未信。
今欲人之必信而不疑。故但標達多。而不標龍女
也。五者二人雖俱成佛。皆證人尊。而達多乃是釋
種丈夫。龍女乃是畜類女身。則自當以女讓男。以
畜遜人。以賤遜貴。故但標達多。而不標龍女也。六
者品中雖並明二人。然初則先明調達。次乃因智
積求退。佛止令住而後。方明龍女。則舉於前之初。
自能稱於後之末。故但標達多。而不標龍女也。七
者巳有上之六意。則自當以提婆達多而為品題。
故如來具明功報之後。即金口宣言。若有善男子
善女人。聞妙法蓮華經。提婆達多品。而不言妙法
蓮華經龍女品。則知此品之目。唱自金口。非譯人
所添。亦非經家所安。故但標提婆達多。而略不標
龍女也。梵語提婆達多。此云天熱。以其是逆行菩
薩。無惡不造。為釋迦之怨。故其初生時。人天之心。
皆為之熱。即名天熱也。亦名天授。父母禱之於天。
天授之。故亦名天授也。
△品文為二。初引昔通經

二明今宣化。初二。初師弟通經。二結會古今。初二。
初長行。二偈頌。初三。初國王求法。】

「爾時佛告諸菩薩。及天人四眾。吾於過去無量劫中。
求法華經。無有懈倦。」

【吾於過去等者。謂我今日能為汝等。說此經者。亦
非無因。由我往昔。勤求此經。依之修習。遂得成佛。
故於今日。乃能為汝等。說於此經也。此是總明過
去求經也。】

「於多劫中。常作國王。發願求於。無上菩提。心不退轉。」

【此是別舉時分。以明求經也。言常作國王者。當知
此經。乃是諸經之王。故有能聞解受持。依之修習。
在人間必為人中之王。在天上必為天中之王。縱
業重而不能免於惡道。墮畜生類中。亦必為禽獸
中王。今彼王能於無量劫中。勤求此經。以故多劫。
常為國王也。既作國王。而所發之願。而不求二乘。
不求三有。亦不求菩薩。唯願求無上菩提佛果。其
心無有退者。不為三有所轉。不為二乘所轉。亦不
為菩薩所轉。此是明其發願也。】

「為欲滿足。六波羅蜜。勤行布施。心無悋惜。象馬七珍。
國城妻子。奴婢僕從。頭目髓腦。身肉手足。不惜軀命。
時世人民。壽命無量。為於法故。捐舍國位。委政太子。
擊鼓宣令。四方求法。誰能為我。說大乘者。吾當終身。
供給走使。」

【此是明其起行。言滿足六波羅蜜者。若言三祇百

劫修於六度。如有滿時。此乃三藏菩薩。滿足事六
度也。此中彼王。欲求此經。而須滿足行六度者。以
此經所詮。諸法實相之法性。全具足乎六度。故欲
求此經。須行六度。而言滿足行者。謂了知法性之
中。本無慳貪。而不妨隨順法性。終日行於布施。乃
至了知法性之中。本無愚癡。而不妨隨順法性。終
日行於般若。是名滿足六波羅蜜也。此是總明欲
滿足六度。勤行布施下。是別明布施度。時世人民
下。是別明般若度。舉其一始一終。以攝中之四也。
別明布施中。象馬等是捨財。妻子等是捨身。妻子
是外身。頭目等是內身。不惜軀命。是捨命也。所以
須捨財。并捨身命。以此之三者。總為不堅之物。故
捨於世間不堅之財。以易出世間之堅固功德法
財。捨於四大不堅之身。以易大乘堅固之法身。捨
於色心不堅之命。以易大乘堅固之慧命也。
△二
仙人說經。】

「時有仙人。來白王言。我有大乘。名妙法華經。若不違
我。當為宣說。」

【不違我者。非謂不違於供給也。謂我有妙法。若能
如我所說而行。依之修習。當為宣說。若不依之而
修。則雖說無益。故頌則云。若能修行者。我當為宣
說也。
△三聞法信受。】

「王聞仙言。歡喜踊躍。即隨仙人。供給所須。采果汲水。
拾薪設食。乃至以身。而為床座。身心無倦。於時奉事。

經於千歲。為於法故。精勤給侍。令無所乏。」

【初則欲求妙法。今巳得之。則果所願。而遂所求矣。
故為之歡喜。而踊躍也。
△二偈頌二。初正頌。二出
意。初三。初頌國王求法。】

「爾時世尊。欲重宣此義。而說偈言。

我念過去劫。為求大法故。雖作世國王。不貪五欲樂。
椎鐘告四方。誰有大法者。若為我解說。身當為奴僕。」

【△二頌仙人說經。】

「時有阿私仙。來白於大王。我有微妙法。世間所希有。
若能修行者。吾當為汝說。」

【△三頌聞法信受。】

「時王聞仙言。心生大喜悅。即便隨仙人。供給於所須。
采薪及果蓏。隨時恭敬與。情存妙法故。身心無懈倦。」

【△二出意。】

「普為諸眾生。勤求於大法。亦不為巳身。及以五欲樂。
故為大國王。勤求獲此法。遂致得成佛。今故為汝說。」

【△二結會古今三。初正為結會。】

「佛告諸比丘。爾時王者。則我身是。時仙人者。今提婆
達多是。」

【△二具明功報二。初明弟子功報。二明師之功報。
初二。初明因成。】

「由提婆達多善知識故。令我具足六波羅蜜。慈悲喜
捨。」

【善知識者。謂此經是能詮之教。所顯之理。所起之

行。而提婆達多。則能一一了知。知此經乃是一乘
圓實。無上醍醐之教。知此經乃是諸法實相。權實
不二之理。知此經乃是法界不思議之行。如此若
教若理若行。無不善知善識。故言善知識也。令我
具足等者。謂初則為欲滿足六波羅蜜。今由提婆
達多。令得具足。不但具足六度。亦且具足四無量
心。能與樂為慈。與樂而樂無不與。能拔苦為悲。拔
苦而苦無不拔。喜者。喜一切眾生。而能離苦得樂
也。捨者不但親者而能與其樂。又冤者亦能拔其
苦也。
△二明尅果。】

「三十二相。八十種好。紫磨金色。十力四無所畏四攝
法。十八不共神通道力。成等正覺。廣度眾生。皆因提
婆達多。善知識故。」

【其因既成。其果自尅。故能具足三十二相。乃至具
足神通道力。而成等正覺也。自既因成果尅。還能
化他。亦成於因。而尅於果。故能廣度眾生也。皆因
等者。謂能成於因。能尅於果。能為自行。能為化他。
皆由提婆達多。而能之也。
△二明師之功報四。初
明得果時分。】

「告諸四眾。提婆達多。却後過無量劫。」

【△二明佛國名號。】

「當得成佛。號曰天王如來。應供。正徧知。明行足。善逝
世間解。無上士。調御丈夫。天人師。佛。世尊。世界名天
道。」


【佛號天王。國號天道者。以其因中。為逆行菩薩。無
惡不造。故初生時。人天心熱。即名天熱。若至果時。
則能以無上之道。教化一切天人。而於諸法之中。
得大自在。故佛號天王。世界即名天道也。
△三明
壽命說法。】

「時天王佛住世。二十中劫。廣為眾生。說於妙法。恒河
沙眾生。得阿羅漢果。無量眾生。發緣覺心。恒河沙眾
生。發無上道心。」

【說於妙法者。乃是即麤而妙之妙法也。以彼佛亦
先開於權。次顯於實。故即其所開之麤法。而是妙
法也。由先開權。故有恒沙眾生得羅漢果。發緣覺
心。由次顯實。故有恒沙眾生。發無上道心。以至不
退轉也。然發心有三種。謂名字。相似。分證也。若以
發僧那於始心。終大悲於赴難。此即名字發心也。
若言十善菩薩發大心。長別三界苦輪海。此即相
似發心也。若言初發心時。便成正覺。所有慧身。不
由他悟。一發一切發。正因發時。緣了亦發。緣因發
時。了正亦發。了因發時。正緣亦發。此即分證發心
也。】

「得無生忍。」

【得無生忍者。謂不生不滅之理。忍可於心也。然有
五忍。謂信忍。伏忍。柔順忍。無生忍。寂滅忍。於此無
生之理。而能信解。忍可於心。名為信忍。即名字位
也。於此無生之理。而能圓觀圓照。忍可於心。而能

伏於惑。名為伏忍。即觀行位也。於此無生之理。忍
可於心。柔和善順。而得相應相似。名柔順忍。即相
似位也。於此無生之理。忍可於心。而能了了。知一
切法悉皆無生。破一分無明。顯一分三德。乃至破
四十一品無明。顯四十一分三德。名無生忍。即分
證位也。於此無生之理。忍可於心。而能究竟了知。
一切諸法。悉皆不生不滅。二死咸盡。五住永除。登
涅槃山頂而究竟寂滅。名寂滅忍。即究竟位也。當
知五種之忍。雖第四得名無生忍。而初後皆可名
為無生。又不但無生為爾。即餘之四忍。亦可皆初
後也。如初信忍。下四忍皆可名信忍後寂滅忍。上
四忍。亦皆可名寂滅忍也。】

「至不退轉。」

【不退轉者有三。謂位不退。行不退。念不退。能破見
思。登於聖果。則永不退聖人之位。故名位不退。即
圓教初信至七信是也。能破塵沙。行於化導。則永
不退菩薩之行。故名行不退即八信至十信是也。
能破無明。證於三德。則永不退中道之念。故名念
不退。即初住巳去是也。然上文中。初言發無上道
心。次言得無生忍。今言至不退轉。則應分於次第。
使言不成剩。言雖次第。意實圓融。不妨不次。而言
於次。發無上道心。於三種中。乃是名字發心。得無
生忍。於五種中。乃是伏及柔順二無生忍。至不退
轉。於三種中。乃是念不退轉。即從阿至茶。任運流

入妙覺果海是也。如是則始從名字。次於觀行相
似。次於分證究竟五即中。順修之始終次第具足。
而文不成剩也。
△四明正像久遠。】

「時天王佛。般涅槃後。正法住世。二十中劫。全身舍利。
起七寶塔。高六十由旬。縱廣四十由旬。諸天人民。悉
以雜華。末香燒香塗香。衣服瓔珞。幢幡寶蓋。技樂歌
頌。禮拜供養。七寶妙塔。無量眾生。得阿羅漢果。無量
眾生。悟辟支佛。不可思議眾生。發菩提心。至不退轉。」

【△三勸信不疑。】

「佛告諸比丘。未來世中。若有善男子善女人。聞妙法
華經。提婆達多品。淨心信敬。不生疑惑者。不墮地獄。
餓鬼畜生。生十方佛前。所生之處。常聞此經。若生人
天中。受勝妙樂。若在佛前。蓮華化生。」

【言淨心信敬者。既言信敬則巳。而更言淨心何也。
蓋善人而得成佛。則人所易信。亦不勸其淨心信
敬。今提婆達多。乃是極惡之人。亦得成佛。則人所
難信。故勸一切眾生。須以淨心而信敬也。如何淨
心信敬。謂信得釋迦牟尼之所以得成佛者。由能
了達修善全即性善。故得成佛也。提婆達多之所
以得成佛者。由能了達修惡全即性惡。故得成佛
也。何以了達修惡全即性惡。便能成佛。蓋所有修
惡。非離性而別有。乃全性而起者。既修惡全從性
起。則全體即是性惡。而性惡融通。任運攝得佛界
性善。故能了達。即能成佛也。然畢竟何以為修善

性善。為修惡性惡。性善性惡。無他。即眾生介爾一
念心中。理具之十界是也。理具佛界即性善。理具
九界即性惡也。修善修惡。亦復無他。即眾生介爾
一念心起。事造之十界是也。事造佛界。即是修善。
事造九界。即是修惡也。修善即性善者。事造之佛
界。全由理具而有。則從性而起乎修。修元即性。全
修而歸乎性。性元即修。故傳弘決云。但觀理具。俱
破俱立。俱是法界。俱破者。即一破一切破。不思議
真諦也。俱立者。即一立一切立。不思議俗諦也。俱
是法界者。即二邊絕待。一絕一切絕。不思議中道
第一義諦也。既觀乎理具之俱破俱立。俱是法界。
不思議三諦。則豈不是全理具之性善。而起乎事
造之修善。全事造之修善。而元即是理具之性善
耶。故知修善全即性善。既能了此則性修不二。修
性一如。故能成佛也。修惡全即性惡者。事造九界。
亦由理具而有。則亦從性而起乎修。全修而即乎
性也。而言性惡融通。任運攝得佛界性善者。以性
惡性善。同一眾生介爾一念心具。豈不能任運攝
得。如不二門云。清濁之性雖殊。而濁成本有。濁雖
本有。全體是清。則知性惡。任運攝得性善也。何以
知之。蓋清波之性。即是性善。濁波之性。即是性惡。
濁波即是修惡。濁成本有。即修惡全本性惡。濁雖
本有。全體是清。即性惡全即性善也。既能了此。則
所有修惡。非離性而別有。乃全體從性惡而起。既

全性惡而起。則全體即是惡性。亦復性即不二。修
性一如。而性惡任運即是性善。豈不能成於佛乎。
故知釋迦之所以得成佛者。全由能了修善。即是
性善。調達之所以得成佛者。全由能達修惡。即是
性惡。能如是信。乃名淨心信敬也。若生人天受勝
妙樂者。即是以道受樂也。今生既能信此經。則巳
成於種子。種子既成。則必發之而為現行。故來生
還能以道受樂也。
△二明今宣化二。初文殊通經。
二龍女成佛。初有九。初智積請還。】

「於是下方。多寶世尊。所從菩薩。名曰智積。白多寶佛。
當還本土。」

【菩薩名智積者。以此菩薩。能修於如來所有之智。
至於真積力久。亦得證於如來之智故。即名智積
也。多寶佛國本在東方。今從地涌。故云下也。智積
意謂多寶之來。為欲證明迹門。今巳得證明。故請
還也。
△二釋迦勸止。】

「釋迦牟尼佛。告智積曰。善男子且待須臾。此有菩薩。
名文殊師利。可與相見。論說妙法。可還本土。」

【且待須臾者。如來勸其待止。中有二意。一者就近。
在文而論。即欲其與文殊相見。而發明龍女之速
成佛。以得顯乎人尊。二者就遠。約意而論。謂迹門
雖巳證明。而本門猶未得起。還當證明本門。然後
可還本土。故如來為之勸止也。可以相見者。文殊
師利。乃是大智之者。故智積可以相見也。論說妙

法者。無別以見其法之妙。即圓修圓證。速得成佛。
方是法之妙也。
△三文殊尋來。】

「爾時文殊師利。坐千葉蓮華。大如車輪。俱來菩薩。亦
坐寶蓮華。從於大海。娑竭羅龍宮。自然涌出。住虗空
中。詣靈鷲山。從蓮華下。至於佛所。頭面敬禮。二世尊
足。修敬巳畢。往智積所。共相慰問。却坐一面。」

【千葉蓮華如車輪者。華即表因。千葉即表於千如
妙理。車輪即表圓也。謂文殊達此千如妙理。而行
於妙因。而此之因。乃是大乘圓因也。俱來菩薩。亦
坐寶蓮華者。此之菩薩。既隨文殊。則亦如文殊。而
行於妙因。故言亦坐蓮華也。從於大海自然涌出
住虗空中者。謂此之大乘圓因不離於果。故從於
薩婆若果海中。非出而出。自然涌出也。言自然者。
既此圓因。元從果海而出。則稱性施設。不假造作。
不勞轉移。故言自然也。既非出自出。還復非住而
住。住於第一義空也。所以住於空者。前多寶欲證
此經而來。故塔從地涌。住於空中。釋迦為欲開塔。
亦住空中。人天四眾。被佛所加。亦復住於空中。故
今文殊。從海而出。亦復住於空中。正表非住而住。
各各住於第一義空也。此中有人難云。前三變淨
土。無諸大海江河。何故文殊。猶從大海而出。今謂
前云三變淨土。乃是但變其情。不變其境。但變其
情。故前云無諸大海。不變其境。故此言從大海出。
既不變境。則大海宛然。龍宮自在故也。詣靈鷲山

者。詣即到也。表攝末以歸本也。從蓮華下至佛所
者。即表於迴因以向果也。敬禮二世尊者。多寶表
於不滅。釋迦表乎不生。即是還復歸於不生不滅
之妙理也。
△四智積發問。】

「智積菩薩。問文殊師利。仁往龍宮。所化眾生。其數幾
何。」

【△五文殊領答。】

「文殊師利言。其數無量。不可稱計。非口所宣。非心所
測。且待須臾。自當證知。」

【其數無量等者。以不可稱。故非口所宣。以不可計。
故非心所測。此明其非比量可知也。且待須臾自
當證知者。乃明其現量。方可知也。
△六眾數證知。】

「所言未竟。無數菩薩坐寶蓮華。從海涌出。詣靈鷲山
住虗空中。此諸菩薩。皆是文殊師利之所化度。具菩
薩行。皆共論說。六波羅蜜。本聲聞人。在虗空中。說聲
聞行。今皆修行大乘空義。」

【六波羅蜜者。有於四種。謂有相。無相。亦有亦無相。
非有非無相也。今所言者。非前之三。乃是非有非
無相之六度也。說聲聞行者。非說小乘知苦斷集
慕滅修道之聲聞行。乃說無作四諦以佛道聲令
一切聞之聲聞行也。今皆修行大乘空義者。謂本
昔則修於小乘之空。今既為文殊之所化度。則皆
修於大乘空義也。
△七文殊結益。】

「文殊師利。謂智積曰。於海教化。其事如是。」


【事如是者。謂菩薩皆共論六波羅蜜。聲聞則說聲
聞行。今皆修行大乘空義故也。又可云汝前問我。
仁往龍宮。所化幾何。我但答言其數無量。今皆涌
出其前者。即我之所化。故曰於海教化。其事如是
也。
△八智積偈讚。】

「爾時智積菩薩。以偈讚曰。

大智德勇徤。化度無量眾。今此諸大會。及我皆巳見。
演暢實相義。開闡一乘法。廣導諸眾生。令速成菩提。」

【大智德勇徤等者。謂文殊能以如來不思議之大
智。依之而修。依之而證。故能化諸菩薩。若非具大
智慧功德者。則不能。故言大智德也。諸餘菩薩。亦
能行於化度者。然或但在此土化度。或但在他方。
或但在人間或但在天上。而文殊則能入於大海
龍宮之中。以為化度。乃是最為勇猛強徤之者。故
言強徤也。及我皆巳見者。謂初不知所化幾何。今
不但我知。即一切大會。以及於我。皆見汝所化之
眾。極其甚多。而不可稱數。以汝能化度如此多眾。
故我稱汝。為大智德勇徤也。然所化之眾。能極其
多。而亦不令其成於二乘。及以偏小菩薩。皆令其
速得成就無上菩提。所以能令皆成菩提者。全由
汝以大智勇徤。而宣演敷揚乎實相之義。開說闡
揚乎一乘之法。廣為引導一切眾生。故皆令其速
成於菩提也。實相義者。一往則以無相不相。乃名
實相。無相者。無生死相。不相者。不涅槃相。生死涅

槃。二邊皆非。乃是中道實相也。若尅實而言。即諸
法實相之實相也。謂諸法如是相。如是性。乃至如
是本末究竟等之十如。一界具有此之十如。百界
則有千如。約於假名實法依報。則有三千如。如是
三千性相。一一即空假中。而相相皆實。法法皆真。
乃名實相也。此乃顯其體也。一乘法者乃是明其
宗。大乘因者。諸法實相是。大乘果者。亦諸法實相
是。故一乘法。即是明其因果之宗也。既有於體宗。
則能引導一切。使之斷於疑。而生於信。則成於用
矣。由用而還成乎宗。顯乎體。則菩提自能速得成
也。唯其能演實相之體。能詮一乘之宗。能起廣導
之用。以化度無量眾生速成菩提。故名為大智德
大勇徤也。
△九文殊述成。】

「文殊師利言。我於海中。唯常宣說妙法華經。」

【△二龍女成佛三。初問答發明。二重申疑難。三時
眾獲益。初二。初智積申問。】

「智積問文殊師利言。此經甚深微妙。諸經中寶。世所
希有。」

【云此經微妙等者。以此經乃是一乘圓實之教。非
三乘五教七方便之淺。故言深。此經所詮實相之
體。乃諸佛之所證。亦即眾生之所具。故言微。此經
乃一乘因果之宗。能修圓因。必尅圓果。而因果不
二。故言妙也。又此經實相之體。竪徹三諦之淵源。
故言深。此經因果之宗。能攝無量眾善。及夫證得。

故言微。此經大乘之用。無疑不斷。無信不生。故言
妙也。若巳今當說。此經第一。而為諸佛之所珍重
守護。故言諸經中寶。此經若說若聞。最為難遇。如
優曇華。時乃一現。故言希有也。】

「頗有眾生。勤加精進。修行此經。速得佛不。」

【頗有眾生等者。謂此經雖則甚深微妙。世所希有。
今汝既於海中。常宣說之。頗有人能於此經中。勤
加修行。速得成佛不。問意謂。此經既其微妙。若不
依之修行則巳。若能依之修行。必得成佛。而又成
之必速。但不知有能如是不。故云頗有眾生。修行
此經。速得成佛不矣。言修行此經者。此經即是諸
法實相之妙理。修行者。謂依此妙理。發乎妙解。由
於妙解。起於妙行。妙行若成。則疑無不斷。信無不
生。而自能速成於佛也。又可此經甚深等。對上偈
中演暢等。甚深下。是實相義之體也。勤加下。即一
乘法之宗也。速得佛。即廣導眾生。速成菩提之用
也。
△二文殊領答。】

「文殊師利言。有娑竭羅龍王女。年始八歲。智慧利根。
善知眾生。諸根行業。得陀羅尼。諸佛所說。甚深秘藏。
悉能受持。深入禪定。了達諸法。於剎那頃。發菩提心。
得不退轉。」

【知眾生諸根行業。是明其知機。諸根是過去所有
之根種。行業即現在所有之行業也。得陀羅尼者。
是明其知法。而能遮持一切也。諸佛秘藏悉能受

持。是明其能修於慧。深入禪定了達諸法。是明其
能修於定也。了達諸法者。明了通達一切諸法皆
悉實相耳。然必入於真禪大定。而後能了達者。蓋
一切諸法。本皆實相。由眾生以散亂心所見。故或
見諸法為有為空為中等相。既各有所見不等。則
不得名為實相。若能深入諸禪大定。則見諸法雖
有種種差別。莫不法法皆真。相相皆實。當體空寂。
全即實相也。於剎那下。明其能滿自行。發菩提心。
即非發而發。發於初發心住。得不退轉。即非得而
得。得於念不退轉也。】

「辯才無礙。慈念眾生。猶如赤子。功德具足。心念口演。
微妙廣大。慈悲仁讓。志意和雅。能至菩提。」

【是明其能為化他。以其得於初住。則能分身百界。
教化眾生。等三界以同仁。視四生如一子。故言慈
念眾生猶如赤子也。功德具足等。是明其因成。謂
如上所明。知機知法。修定修慧。自行化他。種種功
德。皆悉具足也。以其功德具足。故能如心所念。口
即能演。微妙而不可思議。廣大而無有限量。能與
樂拔苦而慈悲。能博愛謙卑而仁讓。志之所向。意
之所趣。則極其和順而柔雅也。能至菩提。是結其
果尅也。
△二重申疑難二。初以偏難圓。二以權難
實。初二。初智積申難。】

「智積菩薩言。我見釋迦如來。於無量劫。難行苦行。積
功累德。求菩提道。未曾止息。觀三千大千世界。乃至

無有如芥子許。非是菩薩。捨身命處。為眾生故。然後
乃得成菩提道。不信此女。於須臾頃。便成正覺。」

【言智積菩薩等者。意謂文殊云。龍女須臾。能至菩
提。汝之所言雖爾。即我智積。不無所疑。不待將十
方三世諸佛為比。即就汝之化主釋迦牟尼。比之
可見。故曰我見(云云)。我見下。謂釋迦所經之時。極
其長遠也。觀三下。所歷之土。極其遍也。非是下。所
捨之命。極其多也。為眾生故下。應牒上之時極其
長。土極其遍。命極其多。然後方得成佛。此釋迦之
成道甚難明矣。汝文殊亦可知可見。若龍女之須
臾成佛。如何可信。故曰不信(云云)。若分其文。我見
等。總明其多劫修行。觀三等。別舉其布施一度。不
信等。正結難也。
△二龍女讚釋。】

「言論未訖。時龍王女。忽現於前。頭面禮敬。却住一面。
以偈讚曰。

深達罪福相。徧照於十方。」

【初經家敘。次深達下正讚釋。有人云。龍女說偈。是
讚文殊。不知在佛之前。而讚文殊。恐無其理。且云
唯佛當證之。則是讚佛。而非讚文殊明矣。龍女意
謂。汝智積菩薩言。我見釋迦如來。於無量劫中。難
行苦行。乃成菩提。不信我於須臾之頃。便能成佛。
此蓋由汝但知歷別。而不知圓頓故也。若夫如來。
則深達罪福之相。而自證知。我能於須臾頃。便得
成佛也。初二句。是讚如來能知實相之理。言罪福

者。若一往論。則以三途為罪。人天為福。人天為罪。
二乘為福。二乘為罪。菩薩為福。菩薩為罪。如來為
福。若尅實而言。定以九界為罪。佛界為福也。然以
凡情觀之。則見有九界之罪相。見有佛界之福相。
既有罪相福相可得。則不名深達。若如來以不思
議妙智觀之。則不見有九界之罪相可得。亦不見
有佛界之福相可得。何者。以罪相全即實相。福相
亦全即實相。而如來則了能達一切諸相。唯一實
相。不見有罪相福相。故言深達罪福相也。又此經
九界咸開。三乘齊會。如日輪亭午。罄無晐影。豈更
有九界之罪相。佛界之福相可得也。然龍女不以
別讚佛。而以深達罪福相讚佛者。蓋智積不信其
能得菩提。以見其是龍王之女。則分明是一罪苦
之眾生。見於如來。乃是無上福德莊嚴之者。故不
能信。若能深達罪福之相。則不見龍女是罪苦眾
生。亦不見如來是福德莊嚴之者。則自能信龍女
亦得成於佛也。徧照於十方者。十方即是十界。上
深達罪福相。則不見有九界佛界之可得。而十界
泯絕矣。雖則十界泯絕。而又不妨十界宛然。故即
其深達罪福相之處。而能以不思議妙智。徧照於
十方。以由十界宛然。罪福亦不失也。此二句。是讚
如來能知實相妙理也。】

「微妙淨法身。具相三十二。以八十種好。用莊嚴法身。」

【是讚如來。能成微妙之身。所以所知之理既深。則

所成之身必妙。故云微妙淨法身等也。法身雖為
佛所證得。而眾生介爾心中。亦皆能具。故言微。即
眾生所具。而佛乃證之。故言妙。不為五住所染。二
死所汙。故言淨。以諸法而為身。徧法界是身矣。故
言法身也。既以諸法為身。徧乎法界。則諸法之外。
更無有法。而無乎不遍無乎不具。故具相三十二
也。能具之身。既徧法界。則所具之相。亦徧法界。故
三十二相。皆相相無邊。隨舉一相。全即法界。法界
之外。更無有法。乃是法身所具之三十二相也。然
法身雖能具於三十二相。若不以妙智照之。則成
法身自具乎相。而不能以相用嚴法身。而如來則
能以妙智圓觀圓照。故能以所具之相好。非莊嚴
而莊嚴乎法身也。然三十二相。八十種好。皆是應
身所有之相好。若法身則非相。非非相。何言三十
二及八十種也。蓋法身雖則非相非非相。而全即
乎應身也。應身雖則有相好。而全即乎法身也。法
身全即應身。故雖非相非非相。而不妨非具足。而
具足乎三十二相。應身全即法身。故雖有相好。而
不妨非莊嚴。而莊嚴乎法身。所以能如是者。以由
三身。全即一體故也。既三身全即一體。則法身豈
但全即應身。亦復全即報身而即應身。亦豈但全
即法身。亦復全即報身也。是則見莊嚴者。即是法
身。能莊嚴者。即是應身。以能莊嚴。而用莊嚴。即是
報身也。以應身不自莊嚴於法身。全由報身妙智。

乃能莊嚴法身。故以之一字。反用之一字。正顯報
身之力耳。是則微妙淨法身二句。是明法身全即
是應。以八十種好二句。是明應報全即法身。以此
三一相即。是故所成之身。乃是微妙。所以能成於
微妙身者。全由深達罪福相。而所知之理。極其深
故也。】

「天人所戴仰。龍神咸恭敬。一切眾生類。無不宗奉者。」

【此一行讚如來。能為一切所敬。謂所知之理既其
深。所成之身既其妙。則自能為一切眾生之所頂
戴而瞻仰。供養而恭敬。宗重而奉覲也。】

「又聞成菩提。唯佛當證知。我闡大乘教。度脫苦眾生。」

【此一行總結請證也。言又聞者。彼於龍宮修習之
時。既得實證。則文殊必巳為之授決矣。今因智積
之問。故文殊答云。有龍王女。年始八歲。功德具足。
能至菩提。故云又聞成菩提也。唯佛當證知者。謂
文殊雖言有龍女能於剎那成菩提。而汝智積菩
薩言。釋迦如來。於無量劫。難行苦行。然後乃得菩
提。不信龍女於須臾頃便得成佛。此蓋不達罪福
之相。唯佛深達罪福相者。當為我證成得菩提也。
言我闡等者。謂如來得成於佛。則為一切之所宗
奉。而闡發大乘之教。化度一切苦惱眾生。若如來
為我證成速得作佛。則我亦當如佛。闡發大乘之
教。而度脫苦眾生也。
△二以權難實二。初身子難。
二龍女釋。初三。初總標難信。】


「時舍利弗。語龍女言。汝謂不久。成無上道。是事難信。」

【上智積之疑。但在無量劫。故於須臾頃為疑。今身
子言。是事難信者。是事二字。乃雙指女身成佛。及
以不久成佛也。謂女身成佛。固是難信。而不久成
佛。亦是難信也。
△二別釋難信。】

「所以者何。女身垢穢。非是法器。云何能得。無上菩提。
佛道懸曠。經無量劫。勤苦積行。具修諸度。然後乃成。」

【女身垢穢等。是別釋難信女身成佛。佛道懸嚝等。
是別釋難信不久成佛也。身子此中言佛道懸嚝
者。蓋由上來法說。陳領之後。聞於如來述成云。我
昔曾於二萬億佛所。常教化汝。又聞因緣說中。磨
地點國。碎塵喻劫。如此久遠之前。大通佛所。為我
等下一乘圓種。由此觀之。我於二萬億佛所。非不
發大願。而志願佛道。然乃今悉遺忘。於大通佛。聞
覆講時。亦非不發無上道心。然乃中退於大。到今
日來。始於阿含保證。經於方等彈訶。般若淘汰。復
有四十餘年。於法華會上。初聞略說。尚有動執生
疑。聞廣開顯。方乃從是得悟。及我陳領之後。得蒙
如來述成授記。而猶未能即坐道場。還當經於無
量劫。供於無量佛。修於無量行。度於無量眾。然後
得成佛道。豈不懸且曠哉。故云佛道懸嚝。經無量
劫。具修諸度。然後乃成也。汝今雖能發心。亦不過
如我最初所發之心而巳。何能即便成佛乎。所以
汝言不久得道。我則難信也。
△三重申非器。】


「又女人身。猶有五障。一者不得作梵天王。二者帝釋。
三者魔王。四者轉輪聖王。五者佛身。云何女身。速得
成佛。」

【上但云女身垢穢。非是法器。今更重明垢穢非器
之相。故云又女人身等也。五種皆障。而不得作者。
總之垢穢。而非法器故也。次云何女身速得佛一
句是雙結難信也。謂女身垢穢。而有五障。梵天是
色界主。唯五戒十善。兼修禪定。而後能得。女人是
婬欲者。安能得之。帝釋是欲界主。亦持戒善。兼亦
小欲而能得者。女人多欲。安可得之。魔王是欲界
第六他化自在天。雖曰撓害行人。亦持戒善少欲
而能得者。女人多欲。安能得之。輪王亦明五常。修
十善。及少欲而能得者。女人未免諂曲淫垢。安可
得之。佛身無惑不破。無障不斷。然後得成。女人婬
欲熾盛。安能得之。五障如此。而無論其前之四障。
就第五種。乃是不得作佛。今汝是女身。云何而能
作佛。佛道懸嚝。經無量劫。然後乃成。云何能速得
成佛。故知云何一句。是雙結。女身成佛難信。不久
成佛。亦難信也。
△二龍女釋二。初約獻珠格量釋。】

「爾時龍女。有一寶珠。價直三千大千世界。持以上佛。
佛即受之。龍女謂智積菩薩。尊者舍利弗言。我獻寶
珠。世尊納受。是事疾不。答言甚疾。女言以汝神力。觀
我成佛。復速於此。」

【有一寶珠。表其具足一實相理也。價值三千世界。

表實相具足三千性相也。持以上佛。表修圓因。而
尅圓果也。佛即受之。表於證其速得成佛。即上偈
云。唯佛當證知也。以汝神力者。即菩薩所有之神
力。及聲聞所有之神力也。成佛復速者。蓋即獻即
受。雖極其速。而天然獻在先。而受在後。則雖速而
猶未速也。若夫成佛。則無別有所成。本來即心是
佛。既即心是佛。則元成我之自心。不勞施設。不勞
轉移。直下便是。無更有先後之分。故言復速於此
也。觀我成佛。是釋難信女身成佛也。復速於此。是
釋難信不久成佛也。智積身子兩人申難。龍女只
一獻珠。疑情應巳釋然。若非當下成佛者。安有若
是之無礙辯耶。
△二以正成佛道釋。】

「當時眾會。皆見龍女。忽然之間。變成男子。具菩薩行。
即往南方。無垢世界。坐寶蓮華。成等正覺。三十二相
八十種好。普為十方。一切眾生。演說妙法。」

【所謂引之空言。不若證之實事也。忽然之間。是釋
難信不久。變成男子。是釋難信女身也。具菩薩去。
唯明成佛事耳。往南方者。以彼土機緣先熟故也。
世界名無垢者。以人皆見其是女身垢穢。而彼則
能達實相大道。不見有男女之別。亦不見有淨穢
之分。故其世界。即名無垢也。又龍女即分身百界
初住作佛者也。或文殊所弘。秪迹門開權顯實。即
生身菩薩。得忍者所成耳。從是巳後若謂自行。還
能就此聞本門。或從他方佛所。聞開本顯迹。方是

法身菩薩。後心成妙覺佛也。坐寶蓮華成等正覺
者。表即因而果。即果而因。因果同時。一體不二也。
普為十方演說妙法。即上偈中所云。我闡大乘教。
度脫苦眾生也。
△三時眾獲益二。初人天歡喜。】

「爾時娑婆世界。菩薩聲聞。天龍八部。人與非人。皆遙
見彼龍女成佛。普為時會人天說法。心大歡喜。悉遙
敬禮。」

【既見彼成佛。又聞其說法。故心大歡喜也。
△二彼
此得益三。初彼土得益。】

「無量眾生。聞法解悟。得不退轉。無量眾生。得受道記。
無垢世界。六反震動。」

【聞法解悟等。即從於名字。而至於分證也。無垢世
界二句。應在悉遙敬禮之下。無量眾生之上。其義
便顯然矣。
△二此土得益。】

「娑婆世界。三千眾生。住不退地。三千眾生發菩提心。
而得受記。」

【△三眾會默然。】

「智積菩薩。及舍利弗。一切眾會。默然信受。」

【至此則智積。信是圓頓。而不復以歷別為難。身子
信是圓實。亦不復以權小為疑。既斷歷別權小之
疑。而生頓大圓實之信。故亦是益也。然智積身子。
豈不知圓實。豈不信頓大。而申疑難。中有二意。一
者使會中。有歷別藏小之機而生疑者。必得斷除。
而生於圓頓信也。二者二人重重搆疑。使龍女重

重釋難。正顯能修此經。則無論是畜類。無論是女
身。而能速得成佛。以證成乎能持之人。極其尊也。
釋提婆達多品竟。】

「妙法蓮華經持品第十三」

【若明此品之來意。總由如來欲流通妙經。故於法
師品中。發明人極其尊。法極其勝。而又恐人未之
信。乃於寶塔品中。更明多寶涌現。分身遠集。釋迦
唱募。以證法之勝。次於達多品中。又明達多昔日
通經。能成天王之佛。今日龍女聞法。亦能速證菩
提。以證人之尊。如是重重證成。則皆巳知人法。兩
俱尊勝。故此中若菩薩眾。若聲聞僧。若比丘尼。各
各發願。欲為流通者。以法勝人尊故也。則知此品。
乃是三乘聖眾。發願弘通之文也。然此品初則明
於菩薩等眾發願受持。次則明於釋迦如來默視
勸持。而品題中。既不言受持。又不言勸持。但標持
品者何也。蓋若言受持。有得前而失於後。若言勸
持。則舉後而遺於前。今但言持品。則前後皆可攝
得。故不言受持及以勸持。而但標持品也。持者受
之於心。持而不失之謂。若論受持。乃是五種法師
中之一。既略舉其一。則亦兼餘四。以不獨受持者
是流通。而若讀若誦若解說若書寫。皆得名為流
通也。
△文分為二。初菩薩受持。二如來勸持。初三。
初菩薩作誓通經。二聲聞發願宣化。三諸尼得記
弘法。初二。初經家敘。】


「爾時藥王菩薩摩訶薩。及大樂說菩薩摩訶薩。與二
萬菩薩眷屬俱。皆於佛前。作是誓言。」

【藥王菩薩等者。由如來於法師品中。因其告八萬
大士。對彼而明法勝人尊。故於此中。乃即作誓。而
欲流通此經也。大樂說菩薩。由其於寶塔品中。欲
見多寶。欲集分身。既而寶塔開。而分身集。釋迦即
為之唱募流通。皆由於彼。故今亦作誓。而流通此
經也。二萬菩薩者。即法師品中。因藥王所告。八萬
中之數也。既如來為之告勅。故於此中。亦作誓而
流通此經也。
△二正作誓二。初總勸如來不為憂
慮。】

「惟願如來。不以為慮。」

【惟願等者。謂世尊上來言。誰能於此娑婆國土。廣
說妙法華經。佛欲以此妙法華經。付囑有在。又言
諸善男子。各諦思惟。此為難事。宜發大願。如來如
是兩番勸募。一以慮乎無人弘通。一以慮乎弘通
之難。可謂憂之深。慮之切矣。而我等今者。則惟願
世尊。不以無人為慮。亦不以難弘為慮。故言惟願
世尊不以為慮也。
△二別釋不為憂慮所以二。初
釋不以無人為慮。】

「我等於佛滅後。當奉持讀誦。說此經典。」

【我等者。謂世尊一以無人弘經為慮。而我等誓於
佛滅度後。當奉持讀說此經。既我等能持此經。則
巳為人矣。故我等惟願世尊。不以無人為慮也。
△

二釋不以難弘為慮。】

「後惡世眾生。善根轉少。多增上慢。」

【後惡世等者。謂世尊又以難弘為慮。而我等誓於
佛滅後濁惡世中。弘經之時。眾生雖難可教化。說
之而不信受。反加罵辱等事。而我等當起大忍之
力。為之流通。乃至不惜身命。既能如是。則雖難化。
而必轉為易化矣。故我等惟願世尊。不以難弘為
慮也。言善根轉少者。如來初滅度時。猶有得於解
脫者。若比之佛世。則巳少矣。次之則猶有修於禪
定者。若比得於解脫。則善根又為少矣。次之則猶
有樂於多聞者。若比之修禪。則善根更為少矣。次
之則但有營於塔寺者。則比於多聞善根。更為少
矣。到末劫來。則但多鬬諍。所以今世有業禪者則
謗教。習教者則誹禪。更有以教誹教。以禪誹禪者。
故善根轉更為之少也。所少者。乃是善根。而所多
者。則唯是增上慢而巳。故言多增上慢也。增上慢
不必定巳。未得初果。謂得初果。未證四果。謂證四
果。總之以他人所說者為非。唯巳所說者為是。而
凌慢一切。即名增上慢也。】

「貪利供養。增不善根。遠離解脫。雖難可教化。我等當
起大忍力。讀誦此經。持說書寫種種供養。不惜身命。」

【起大忍力者。乃承上文而言也。謂此等眾生。可謂
極其難化度者。而我雖知極其難化。而必欲化之。
彼或不能生信。而反加罵辱等事。我等則當起於

忍。不但起於忍。而且起於大忍。不但起於大忍。亦
且使其忍之有力。故言當起大忍力也。謂隨前人
所有障惱。而我唯內則運大慈悲。外則觀諸法空。
而又柔和善順。自不為其障惱。乃所謂之忍也。一
忍一切忍。不獨忍於惡口罵詈。亦且忍於刀杖瓦
石。不獨忍於刀杖瓦石。亦且忍於見思塵沙。不獨
忍於見思塵沙。亦且忍於無明重障。是故一忍一
切忍。乃所謂之大忍也。就其內運慈悲之時。則無
有一樂而不與。無有一苦而不拔。如是則無有一
眾生不在蓋覆之下矣。就其外觀法空之時。所有
一切諸法。莫不當體空寂。相相俱實。法法皆真。如
是則無有一法。不在其安止之內矣。就其起於柔
和之時。外不見有所忍之境。內不見有能忍之人。
既能所泯絕。豈更有於罵詈等境。如是則無有一
障惱。不在其遮護之中矣。既無一眾生不為其蓋
覆。則無一法不為安止。無一障惱不為其遮護。乃
所謂之大忍力也。不惜身命者。觀前所有之身。不
過四大所成之身。所有之命。乃是色心連持之命。
故不為之惜。而惟欲得法身慧命也。
△二聲聞發
願宣化二。初五百立願。】

「爾時眾中。五百阿羅漢。得受記者。白佛言世尊。我等
亦自誓願。於異國土。廣說此經。」

【△二八千立願二。初敘誓。】

「復有學無學。八千人得受記者。從座而起。合掌向佛。

作是誓言。世尊我等亦當於他國土。廣說此經。」

【亦當者。乃對上五百言也。八千得記者。蓋指五百
弟子受記品中。其不在此會。汝當為宣說而言也。
既曰不在會者。豈止千二百中之不在耶。
△二出
意。】

「所以者何。是娑婆國中。人多弊惡。懷增上慢。功德淺
薄。瞋濁諂曲。心不實故。」

【謂我等發願。於他土弘經。不願於本國者。其意在
何。由本國人。五濁深厚。難可教化。而我等乃是初
發大心。新行化導。忍力未充之者。故且願於他國
弘經也。人多麤弊垢惡。即眾生濁也。增上慢者。未
能謂能。起諸分別妄立主宰。陵辱一切。名增上慢。
即見濁也。功德淺薄者。若功德深厚。則能感勝妙
色心。功德淺薄。則所感色心。但是摧減而巳。即命
濁也。瞋濁諂曲者。乃五鈍中。略舉其一耳。即煩惱
濁也。是故人多弊惡。乃至瞋濁諂曲。聚在一處。即
是劫濁也。唯其五濁。所以難化。故不願於本國也。

△三諸尼得記弘法三。初得記。二陳領。三通經。初
二。初波闍波提六千得記。二耶輸陀羅一人得記。
初二。初諸尼默請。】

「爾時佛姨母。摩訶波闍波提比丘尼。與學無學比丘
尼。六千人俱。從座而起。一心合掌。瞻仰尊顏。目不暫
捨。」

【梵語波闍波提。此云大愛道。以其能樂大道故。下

之憍曇彌。此云尼眾主。即波闍波提也。以其大愛
道。堪能為眾之主。一人而有二名也。瞻仰等者。意
謂前來授記比丘。未曾及我比丘尼。雖同聲聞。而
有男女之別。意雖欲得。然未敢言。但目注而巳。
△
二如來顯記二。初敘意。】

「於時世尊。告憍曇彌。何故憂色。而視如來。汝心將無
謂。我不說汝名。授阿耨多羅三藐三菩提記耶。憍曇
彌。我先總說一切聲聞。皆巳授記。」

【言憂色而視如來等者。欲知其心。先觀其色。若觀
外色。內心可知。故如來視其色。即知其欲別為授
記也。我先總說等者。謂汝之憂色而視我。將無謂
我不說汝名。而為授記故也。餘六千人。亦目不暫
捨於我。將無謂我不總與授記故也。若汝憍曇彌。
則我更當別說汝名。以為授記。其餘六千。固亦當
記。然我先巳總記一切聲聞矣。而六千人。亦是聲
聞。則巳為之授記。不更別說其名矣。我先總說者。
即前五百弟子品中。其餘聲聞眾。亦當復如是。其
不在此會。汝當為宣說。及法師品中。一切求聲聞
乘者。於佛前聞妙法華經。一句一偈。乃至一念隨
喜者。我皆與授記。當得菩提是也。
△二正記二。初
明行因。】

「今汝欲知記者。將來之世。當於六萬八千億。諸佛法
中。為大法師。及六千學無學比丘尼。俱為法師。」

【言為大法師者。以大乘而自軌。還以大乘法而軌

他。所軌之法既大。則能軌之人亦大。故云大法師
也。
△二明得果。】

「汝如是漸漸。具菩薩道。當得作佛。號一切眾生喜見
如來。應供。正徧知。明行足。善逝世間解。無上士。調御
丈夫。天人師。佛。世尊。憍曇彌。是一切眾生喜見佛。及
六千菩薩。轉次授記。得阿耨多羅三藐三菩提。」

【號一切眾生喜見者。以其因中能發大心。愛樂無
上佛道。亦令一切發心求於佛道。而為眾尼之主。
則一切皆喜其自行亦復化他。故至果時。為九界
一切眾生之所喜見。乃遂以立其名也。憍曇彌下。
明六千得果。本是聲聞。今轉成菩薩。故言六千菩
薩也。上請中先眾主請。次六千請。如來敘意。亦初
敘眾主。次敘六千。明因中亦先明眾主行因。次明
六千。今得果亦先明眾生。次六千。皆以主伴。分先
後也。
△二耶輸陀羅一人得記二。初念請。】

「爾時羅睺羅母。耶輸陀羅比丘尼。作是念。世尊於授
記中。獨不說我名。」

【△二與記。】

「佛告耶輸陀羅。汝於來世。百千萬億。諸佛法中。修菩
薩行。為大法師。漸具佛道。於善國中。當得作佛。號具
足千萬光相如來。應供。正徧知。明行足。善逝世間解。
無上士。調御丈夫。天人師。佛。世尊。佛壽無量阿僧祇
劫。」

【於善國中作佛者。以其因中為菩薩之妻。能柔和

善順。故其國即名善也。號具足千萬光相者。以其
因中。能具足實智。而為羅睺之母。故至果時。自能
具足千萬光千萬相。即以之為名也。
△二陳領二。
初經家敘喜。】

「爾時摩訶波闍波提比丘尼。及耶輸陀羅比丘尼。并
其眷屬。皆大歡喜。得未曾有。」

【皆大歡喜者。未得記之前。則或有憂色。或有作念。
而欲得於記。今記巳得。則遂所願。而無復有於憂
色作念。故言皆大歡喜也。得未曾有者。向則自謂
巳得滅度。而是聲聞之乘。不復能得佛乘矣。今得
授記。即聲聞乘。而是佛乘。向所得滅非真實滅。今
則得於真滅。乃昔所未有之者。今乃得之。故言得
未曾有也。
△二說偈陳領。】

「即於佛前。而說偈言。

世尊導師。安隱天人。我等聞此。心安具足。」

【導師者。導即引導。亦即開導。初則施於三乘。引導
以權。次則顯於一乘。開導以實也。引於權者。為眾
生之機未契。故先施小。以安隱天人。開於實者。為
眾生之機巳熟。故後顯實。以安隱天人。是則若引
導。若開導。皆能安隱天人也。我等昔蒙如來之引
導。而能破於見思。出於三界。證於涅槃。當爾之時。
自謂我生巳圓。不受後有。心得自在而安隱。自謂
梵行巳立。所作巳辦。而具足矣。此蓋昔日迷。而不
知之故也。今乃得聞如來三周所說。則巳了知昔

所得者非真實滅。向謂心安。而實未安。向謂具足。
而實未具足。若得授記作佛。方得安心。方得具足。
而今巳得聞於授記。故得心安而具足也。此一行
偈。乃是諸尼陳領所解。故須作今昔迷悟以釋。則
與上之三周陳解是同。方顯一偈。意含無量。若直
消文。便覺淺矣。
△三通經。】

「諸比丘尼。說此偈巳。白佛言世尊。我等亦能於他方
國。廣宣此經。」

【言亦能者。謂上來菩薩。則作誓於此土通經。聲聞
發願。於他方宣化。若我等諸比丘尼。固不能如諸
菩薩通經於此土。然亦能如諸聲聞。宣化於他方。
故言亦於他國土廣宣此經也。
△二如來勸持二。
初如來默勸。】

「爾時世尊。視八十萬億那由他。諸菩薩摩訶薩。」

【爾時如來。欲勸其持。但眼視而口不言者何也。蓋
中有三意。一者。初於法師品中。巳廣顯人尊。極明
法勝。更委示之三軌矣。次寶塔達多兩品之中。明
於多寶涌現證今經。分身遠集聞斯經。以證成乎
法之勝。示於調達惡人得成佛。龍女畜類成菩提。
以證成乎人之尊。如是重重發明。番番獎勸。可謂
詳且盡矣。更不待言矣。故但眼視口不言也。

二者。上來諸大菩薩。雖能發願通經。而言惟願世
尊不以無人為慮。不以難弘為慮。我等於佛滅後。
當於此土弘經。乃至當起大忍力。不惜身命。果能

如是。固為美矣。然猶未盡善也。故我上言。誰能於
此娑婆國土廣宣此經。乃不過就近為言。而我之
意。元欲在在流通。徧十方界。豈止娑婆而巳。彼諸
菩薩。因我誰能於此土之言。便乃發願。唯局於此
土。而不曾言及乎他方。今欲彼諸菩薩。不獨此土
弘經。亦須他方宣化。若明言之。一誰能於此土之
言似違。一於諸大菩薩之願似難。唯欲護彼菩薩
之前言。故但眼視而口不言也。

三者。上來聲聞之眾。發願惟局他方。而曾不及此
土。然如來之意。固欲在在流通。徧十方界。若以他
方。而較之於本國。則他方猶為易度。此國實是難
調。而佛之意。所當先者。唯在於難。而彼聲聞發願。
唯在他方。不言本國。則於如來之意。猶未甚合。今
欲諸大菩薩。不獨在於他方宣化。還當在於此土
弘通。若明言之。一於聲聞之願似妨。一於菩薩之
願是當。為欲護彼聲聞。及未允菩薩。故但眼視而
口不言。然何以見得有此三意。試觀之菩薩。弘法
之文可知。如初云。彼諸菩薩。敬順佛意。便發誓弘
經。此解如來之初意也。次云我等於如來滅後。周
往十方世界等者。則不獨此土弘經。亦且往他方
宣化。此解如來之第二意也。又云我等於如來滅
後。旋十方世界。即不但他方弘經。亦返此土宣化。
此解如來之第三意也。故以下文驗之。則知如來
但視不言具茲三意也。
△二菩薩弘經三。初經家

敘相。】

「是諸菩薩。皆是阿惟越致。轉不退法輪。得諸陀羅尼。
即從座起。至於佛前。一心合掌。而作是念。」

【△二菩薩作念。】

「若世尊告勅我等。持說此經者。當如佛教。廣宣斯法。」

【此有兩番作念。初番言若世尊等者。諸大菩薩。見
於如來眼視。即便從座而起。到於佛前。將謂如來
既巳眼視。必有言敕。故作念云。世尊有所言者。大
都欲我等持說此經。若果告敕我等持說此經。則
當如佛之教而廣宣斯法也。】

「復作是念。佛今默然。不見告敕。我當云何。」

【次番作念。言復作等者。諸大菩薩。謂我等將謂如
來必有所言。故視於我。今則別無所言。而但默然。
然如來口雖不見告敕我等廣宣此經。而必非無
意。則知雖不見告敕。其實巳為告敕矣。但我等當
云何為之弘通。方合如來默視勸持之意。故云我
當云何也。非謂如來不見告敕。但以默視。而我等
不知所從。為云何耳。何以知之。蓋如來上巳三周
說畢。四眾記圓。則大事巳明。本懷亦暢。餘所慮者。
唯欲此經流通而巳。故法師品中。發明人則極其
尊。法則極其勝。更委示之三軌。可謂於流通之意
詳且至矣。然不為之證成。猶未見其法勝人尊。故
又以寶塔達多兩文。而為證成。則人法之尊勝。實
可驗矣。如是重重發明。其意無他。唯欲得人於他

方此土廣為弘通耳。以故藥王等諸菩薩。五百等
諸聲聞。一則作誓於此土弘通。一則發願於他方
宣化。可謂善能承順如來之意矣。而今如來又默
視於我等。豈更有他意乎。亦唯欲我等廣弘此經。
但口不為之明言。若我等微細揣摩如來默視之
意。得無謂前巳委為勸持。詳示方軌。而此中更不
待於言歟。抑亦前之菩薩聲聞。所發誓願。猶有所
未盡其善歟。然如來之意。固非我等之可輕測。而
我等反覆思之。誠不越於此也。則我等當云何而
為弘通。纔可盡如來默視之意。故言我當云何也。

△三菩薩發願二。初敘意。】

「時諸菩薩。敬順佛意。并欲自滿本願。便於佛前。作師
子吼。而發誓言。」

【敬順佛意者。若就近而言。即是敬順如來默視之
意。若約遠而論。則敬順如來詳示三軌。又唱募流
通之意也。自滿本願者。亦有遠近二意。一遠者。諸
大菩薩。最初發心。元欲上弘佛道。下化眾生。此是
昔日之本願。今若弘通此經。則昔日之本願滿矣。
二近者。諸大菩薩。於如來發明人尊法勝。及以唱
募流通之時。即巳發願欲弘此經。此是今日之本
願。若得弘通是經。則今日之本願亦滿矣。故云并
欲自滿本願。作師子吼者。如來所說決定無畏。名
師子吼。令諸菩薩發願弘通宣說此經。乃即說如
來之所說。故亦名師子吼也。又菩薩之發願。名師

子吼。以其所發誓願必欲決定如是。且又誓於惡
世弘經。即是無畏故也。
△二正誓二初長行。】

「世尊。我等於如來滅後。周旋往返十方世界。能令眾
生。書寫此經。受持讀誦。解說其義。如法修行正憶念。
皆是佛之威力。惟願世尊在於他方。遙見守護。」

【周旋往返十方世界者。即周往他方。旋反此土。而
廣弘此經也。此正領如來默視之意。故發如是之
願也。如法修行正憶念者。不偏不倚名之曰正。若
如戒善之法。而為修行。則其憶念。唯偏倚於有。不
名為正。若如諦緣之法。而為修行。則其憶念。唯偏
倚於空。亦不名為正。若如度門之法。而為修行。則
其憶念。唯偏倚於中。而不得名之為正。今能如於
實相之法。而為修行。則全理起行。全性發修。以實
相而為所觀境。還從境而發實相。能觀之智。以智
照境。以境發智。境智一如。能所泯絕。則其所有憶
念。有則一切俱有。不唯偏倚於有。空則一切俱空。
不唯偏倚於空。中則一切俱中。不唯偏倚於中。既
不偏於有。則即有而是正。不偏於空。則即空而是
正。不偏於中。則即中而是正。乃名如法修行正憶
念也。皆是佛之威力者。謂令其書寫。乃至令其如
法修行正憶念。固在我等。若夫令其得成就於書
寫。乃至得成就於正憶。則全在如來威力之所被
也。又一解。謂我等能令其書寫此經。乃至能令其
修行此經。固事我等之本願。然亦皆是如來之威

力。故能使我等如是也。又皆是如來威力。故我等
令其書寫修行。彼則便能如我等教。而為之書寫
修行也。惟願世尊他方守護者。謂我等於佛滅後。
弘此經時。如來於娑婆同居土中。雖則示滅。然或
於他方世界。或在有餘土中。更有異名作佛。而我
等惟願世尊遙見守護。一以守護我等能弘之人。
令得廣宣此典。一以守護所化之眾。令得歡喜受
教。不相違背也。此中言惟願世尊在於他方守護
者。以由如來於法師品中云。若能三軌具足。弘通
此經。我於餘國。即遣化人四眾八部。為集聽眾。及
作圍護。隨順不逆。乃至云令說法者得見我身等。
故此中菩薩。領上之意。乃言惟願遙見守護等也。

△二偈頌三。初總誓流通。】

「即是諸菩薩。俱同發聲。而說偈言。

惟願不為慮。於佛滅度後。恐怖惡世中。我等當廣說。」

【△二別陳三軌三。初十六行。著忍辱衣。二諸聚下
一行。入慈悲室。三我是下一行。坐法空座。初又二。
初明忍俗眾。】

「有諸無智人。惡口罵詈等。及加刀杖者。我等皆當忍。」

【初三句。是所忍之境。言無智人者。此經明一切眾
生。皆得開佛知見。一切諸法。皆得究竟實相。有智
之人聞之。自能信受。無智之人若聞。則不自信能
作佛。亦不信諸法是實相。既不能信。則起諸誹謗
者有之。故言惡口罵詈等。甚則加諸撓害者亦有

之。故言及加刀杖等者也。次我等一句。是能忍之
心。言皆當忍者。謂彼雖如是。而我則唯以弘經為
念。外觀諸法。內運慈悲。而起柔和善忍之心。忍此
等事。則不為其障惱。自得為弘通也。
△二明忍法
眾二。初明所忍之境。】

「惡世中比丘。邪智心諂曲。未得謂為得。我慢心充滿。
或有阿練若。衲衣在空閑。自謂行真道。輕賤人間者。
貪著利養故。與白衣說法。為世所恭敬。如六通羅漢。
是人懷惡心。常念世俗事。假名阿練若。好出我等過。
而作如是言。此諸比丘等。為貪利養故。說外道論義。
自作此經典。誑惑世間人。為求名聞故。分別於是經。
常在大眾中。欲毀我等故。向國王大臣。婆羅門居士。
及餘比丘眾。誹謗說我惡。謂是邪見人。說外道論義。」

【邪智心諂曲者。由其所見不正故智邪。由其智邪。
故心亦曲也。若推其邪智所收。有廣略二種。廣者
自別教巳還。皆是邪智。故迦葉菩薩云。我等皆名
邪見人是也。狹者即比丘假裝禪相。求人恭敬。或
學堪輿卜相醫術等者是也。言輕賤人間者。自則
收攝三衣。在於空閑。自謂行於真道。而反輕賤在
人間弘通法華之人也。以弘通此經。須在人間故。
言人間者。八行偈。在兩番所忍之境。未得謂為得
等五行半。應是明廣邪智。以其能為白衣。說於權
小之法故也。以其但知小法。而不知大。故向白衣
毀謗弘通此經之人也。次常在大眾下二行。應是

明狹邪智。以其但有邪術。而國王等。信其邪術。不
知正道。彼則因國王等之所信從。故向彼以毀弘
法之人也。
△二明能忍之心。】

「我等敬佛故。悉忍是諸惡。為斯所輕言。汝等皆是佛。
如此輕慢言。皆當忍受之。濁劫惡世中。多有諸恐怖。
惡鬼入其身。罵詈毀辱我。我等敬信佛。當著忍辱鎧。
為說是經故。忍此諸難事。我不愛身命。但惜無上道。
我等於來世。護持佛所囑。」

【此四行半。約弘圓實經行忍。後二行半。約通方便
經行忍。然法華雖非方便。既為弘通之者。亦可為
實施權也。言諸有多恐怖者。以彼邪智濁惡之比
丘。欲毀我等之時。其心最為邪僻。故惡鬼乘邪而
入。轉更邪僻。乃罵辱我等。此所謂之多諸恐怖也。
言忍辱鎧者。法喻兼舉也。行於忍辱。則不為障惱
所害。如著於鎧。則不為刀箭所害也。】

「世尊自當知。濁世惡比丘。不知佛方便。隨宜所說法。
惡口而嚬蹙。數數見擯出。遠離於塔寺。如是等眾惡。
念佛告敕故。皆當忍是事。」

【此約通方便經行忍。如來因於大小之機。說於大
小之教。今弘通者。亦因機有大小。亦隨為說之。說
雖隨小。意唯在圓。按義初弘圓實經行忍。是忍廣
邪智之辱。以其不知有大。故毀弘通此經次通方
便經行忍。是忍狹智之辱。以其但有邪術小法。故
不知佛方便也。
△二入慈悲室。】


「諸聚落城邑。其有求法者。我皆到其所。說佛所囑法。」

【既能為不請之友。而皆到其所。說佛所付囑之妙
法。則有何苦不拔。而何樂不與哉。故知此一行。是
明入慈悲之室也。
△三坐法空座。】

「我是世尊使。處眾無所畏。我當善說法。願佛安隱住。」

【既能柔和忍辱。則不為障惱所害。故處眾無畏也。
因機而說。而不令多少。乃名善說法也。願佛安隱
住者。非謂願佛自巳安隱而住。謂願佛以威神之
力。遙見守護。令我弘通之人。得安隱住於法空之
座也。
△三通結證知。】

「我於世尊前。諸來十方佛。發如是誓言。佛自知我心。」

【此言世尊即指釋迦。諸來等即指分身。亦兼多寶
也。佛自知我心者。三佛皆知我等之心也。多寶欲
證此經。分身欲助此經。今我等誓弘此經。豈不知
我心耶。若我釋迦如來。欲我等弘經。但為默視。而
我等尚知如來之意。今我等順佛之意。發言誓願
欲弘此經。豈不知我等之心耶。故言佛自知我心
也。釋持品竟。】

妙法蓮華經演義卷第四之三


