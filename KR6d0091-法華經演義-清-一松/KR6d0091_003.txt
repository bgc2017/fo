











妙法蓮華經演義卷第三之一
姚秦三藏法師　鳩摩羅什奉　詔譯
天台教觀　一松大師　講錄
清　東甌釋氏　曉柔廣和　編定

「妙法蓮華經藥草喻品第五」

【言妙法者。若欲推其所自。即如今品中所明。一相
一味之法。乃是不可思議之法也。蓋一切諸法。本
來全體同一真實之相。同一醍醐之味。由眾生情
執各各不同。故於一相之法。或執之為有相。或執
之為空相。或執之為中相。故如來亦隨其宜而說。
或說於兼之乳味。或說於但之酪味。或說於對之
生酥味。或說於帶之熟酥味。此則相乃異相。而非
一相。味乃異味。而非一味。故是麤而不得名妙。到
今法華一經開顯。所有異相。咸成一相。所有異味。
悉皆一味。如舉一有則一切皆有。有即實相。舉一
空則一切皆空。空即實相。舉一中則一切皆中。中
即實相。故所有異相皆成一相。既諸相同一實相。
則隨其兼但對帶之四味。悉成無上醍醐一味。此
則無復有異相異味之可得。如瓶盤釵釧。歸大冶
而同一金體。江淮河漢。入大海而同一鹹味。故言

妙法也。此之妙法。若以喻明之。宛同蓮華。蓋蓮華
則處染常淨。而華果一時。妙法則即麤是妙。而同
一相味。是則法喻雖殊。例之平等。故以妙法之體。
而比於蓮華之喻也。夫所以名經者。此乃從我佛
如來。金口所宣。依之則可到一實相之定。如世間
之徑路也。

藥草喻者。乃一品之顯。若論其品之次第相生。總
由四大弟子。聞於法譬兩番開顯。亦能了知三乘
全即一乘。乃以譬喻而陳領所解。謂如來猶如大
富長者。我等二乘。猶如窮子一般。上根陳領之時。
如來既為之述成。今中根亦為陳領。故如來亦為
述成。謂汝等二乘自言如窮子一般。若我如來觀
之。則汝等二乘猶如藥草一般。故有此藥草喻一
品。乃是如來述成中根領解之文也。又藥草喻者。
以由四大弟子。從譬說而得悟。至陳領時亦說譬
喻。故今如來還以譬喻而述成。故名藥草喻品。然
此品中。具有山川雲雨等譬。而獨標藥草者。蓋山
川是能生。藥草是所生。雲雨是能潤。藥草是所潤。
舉其所生所潤之藥草。攝得能潤之雲雨。能生之
山川。若舉能生之山川。則亦攝得所生之藥草。然
不能攝能潤之雲雨。若舉能潤之雲雨。則亦能攝
所生之藥草。然不能攝能生之山川。若舉藥草則
皆可攝得。故不言山川雲雨。而獨標藥草也。言藥
草者。取其有對治之義。如世之藥草。能對治諸病

也。若如品文所明。有三種藥草。謂小藥草。中藥草。
上藥草。上即天人。中即二乘。上即三藏菩薩。人天
則能以戒善對治三途。二乘則能以諦緣對治三
界。菩薩則能以六度對治六蔽。故此五乘皆稱藥
草。然通教則能以體空對治析觀。別教則能以次
第對治體觀。圓教則能以一心對治次第。此則皆
可名為藥草。而不名藥草者。欲以三教菩薩。揀三
藏菩薩。故通別兩教。取其能蔭覆遍。而得二木之
名。若夫圓教。則是一實地之能生。又非秖在對治
而巳也。然藥草雖有三種之不同。若尅指其立題
之意。則唯在中藥草。以此品乃是如來述成中根
所領故也。
△三如來述成二。初長行。二偈頌。初分
三。初略述成。二廣述成。三總結歎。初二。初述領所
巳及。】

「爾時世尊。告摩訶迦葉。及諸大弟子。善哉善哉。迦葉。
善說如來真實功德。誠如所言。」

【初言及諸大弟子者。即指須菩提等三人。若以義
推之。亦通餘者。蓋譬說一周。不但四人解悟故也。
雙述善哉者。以由四大弟子。以總別二譬。領如來
法譬兩番。開三顯一。開權顯實。則不唯能解如來
所說之三權。亦且能解如來所說之一實。故雙述
善哉。又是不唯能領如來之總譬。亦且能領如來
之別譬。故雙述善哉。總之在二乘分中。則善陳巳
解。在如來分中。則善合佛心。故言善哉善哉也。不

唯領五時教味之近。亦且領一期化導之遠。故雙
述善哉。言善說如來真實功德者。何等是如來之
真實功德。如來最初於二萬億佛所。為二乘人。下
一乘之圓種。及中間退大者。則遂以小接。若今世
小樹先熟。則且誘證於涅槃。到今日法華。則為其
開三權顯一實。令得開示悟入佛之知見。如此若
終始。若中間。莫非如來之真實功德。以中間所接
及於所誘。雖是小法。然本意實欲從此而引歸於
大。又一經開顯。全即真實。故自始至終。以及中間。
皆是真實功德。如此真實功德。汝等說之。誠為盡
言。故言善說。何以見得是善說處。以其陳領之時。
以總譬領如來一期之化導。以別譬領五時之教
法。故於譬中。則云如富長者。有於一子。由子逃逝。
乃欲求其子。故中止一城。後見子來。即語使往捉。
子既驚愕躃地。遂密遣使。以為誘引。又自脫珍著
弊。方便附近。語令勤作。名之為兒。次則令其入出
無難。次則命其領知眾物。後乃定以父子。付之家
業。於合法中。則云如來往昔為我等。下於大種。由
我等退大。入於生死。如來乃中止方便有餘。以覔
可化之機。後見我等大機冥動。即便以大擬宜。由
我等樂小不契。遂令二乘以為誘引。又如來於法
身地中。預鑑我等小機先熟。乃隱勝現劣。以方便
力。誘證涅槃。次於方等彈斥。般若命知。後說法華。
令我等而開佛之知見。如此法喻交明。總別並顯。

始於二萬億佛所。終於今日王城無不委說。此正
是其善說所在也。誠如所言者。謂如來所有真實
之功德。實如汝四人之所言也。
△二述領所未及。】

「如來復有無量無邊。阿僧祇功德。汝等若於無量億
劫。說不能盡。」

【如來復有等者。謂汝等雖能善說如來功德。然如
來復有無限量。無邊際。無比數之功德。汝等二乘
之人。若欲說之。則窮劫莫盡。非秖一譬喻之可能
了者。故云如來復有等也。然畢竟何以見得如來
復有無量功德。二乘說不能盡。即以上之所領解
者。對今下文。如來所述成者而觀之。則知如來復
有無量功德。二乘說不盡者。如彼上領云。如來為
我等故。脫珍著弊。隱勝現劣。如此有於隱現之不
同。則似勝劣之有二。若對下文。則言如來現身如
雲。遍覆三千世界。既現身如雲。則全勝起劣。全劣
即勝。三身一體。勝劣不分。豈有於隱現之不等。即
此三身一身。乃是如來無量之功德。而二乘說不
能盡。領所未及也。如上領云。四十年前所說是權。
今日法華所說是實。如此則似乎有權實之分矣。
若對下文。則言如來說法如雨。一時等澍。既說法
如雨。而一時則圓音一演。異類皆聞。而即實是權。
全權是實。豈有昔權今實之分哉。即此乃是如來
之無量功德。而二乘說不能盡也。又如上領云。我
等今者真是聲聞。真阿羅漢。此則似二乘。即是佛

乘。若對下文。則言隨分受潤。各得增長。此則隨其
九界三乘。七種方便。莫不同歸佛乘。所謂法界咸
開無不成佛。豈祇二乘是佛而巳哉。此是如來之
無量功德。而二乘說不能盡也。又如上領云。我等
今者得道得果。此則似乎有道可證。有果可得。若
對下文。則言而諸草木。各不自知。唯有如來。知是
一相一味之法。究竟涅槃。常寂滅相。終歸於空。則
有何道可證。有何果可得哉。此是如來無量無邊。
阿僧祇之功德。而二乘說不能盡也。
△二廣述成。
所以如此重重發明者。以由四大弟子。雖巳領解
如來譬說開顯之旨。然更有領所不及者在。故如
來為之一一述成。欲其皆得領知故也。文分三。初
直以法示。二巧約喻明。三還以法合。使得因法知
喻。由喻解法。令百萬人天。悉能領知如來復有無
量功德故也。初是諸法王。為下現身如雲譬作張
本。即遍覆三千大千世界等文是也。二所說不虗。
為下說法如雨譬作張本。即一時等澍一句文是
也。三悉到智地。為下受潤增長譬作張本。即其澤
普洽。至華果敷實等文是也。四唯佛悉知。為下各
不自知譬作張本。即雖一地等文是也。初法分文
為四。初是諸法王。】

「迦葉當知。如來是諸法之王。」

【言諸法者。即世間出世間。有漏無漏。善惡邪正。偏
漸圓頓。方便真實等法也。如來於此等法中。得大

自在。名之為王。既於諸法皆得自在。則不唯於出
世法得大自在。即於世間之法。亦能得大自在。乃
至不唯於真實之法得大自在。即於方便之法。亦
能得大自在。然何以見得如來於諸法能自在。以
由如來。欲說世間法。即說世間法。乃至欲說真實
法。即說真實法。故名於諸法能得自在。又復欲開
顯一切法。則隨其所說世間出世間等法。莫不究
竟。全體同一實相。此乃最得自在也。即如上文四
大弟子。歎佛恩中云。諸佛希有。無量無邊大神通
力。無漏無為。諸法之王。就四大弟子之所歎。即知
如來是諸法之王矣。故言迦葉(云云)。
△二所說不
虗。】

「若有所說。皆不虗也。」

【說不虗者。以如來既為諸法之王。則理無不明。智
無不顯。故無有所說則巳。若有所說。則必如理而
說。稱智而談。故不虗也。既所說皆是不虗。則不唯
所說出世法是不虗。即所說世間之法。亦是不虗。
乃至不唯所說真實之法是不虗。即所說方便法。
亦是不虗也。以由如來巳究竟證於三千性相。諸
法實相之理。而得乎一切種智。所說諸法。雖有差
別不同。若一開顯。無不真實。故言若有所說皆不
虗也。唯其所說不虗。故是諸法之王。是諸法王。故
能現身如雲。所說不虗。故能說法如雨也。
△三悉
到智地。】


「於一切法。以智方便。而演說之。其所說法。皆悉到於。
一切智地。」

【於一切法等者。即上所明諸法也。如來於此諸法
之中。能以所證之智方便。隨眾生宜。而演說之。若
二乘。則但有於智。而無方便。菩薩則但有方便。而
無於智。故皆不能於一切法隨宜演說。如來則方
便知見波羅蜜。皆悉具足。故能於一切法。以其所
證之智方便。隨宜而演說也。所謂隨人天之宜。即
以智方便。而演說於戒善。隨二乘之宜。即以智方
便。而演說於諦緣。隨三藏之宜。即以智方便。而演
說於六度。隨通教之宜。即以智方便。而演說於無
生。隨別教之宜。即以智方便。而演說於無量。故言
於一切法。以智方便。而演說之也。其所說法。皆悉
到於一切智地者。謂雖則隨宜演說。各各不同。然
究竟皆悉到於一切種智實相之地。以由如來本
意。唯欲為諸眾生。說於一切種智。但為眾生之機
不契。故且隨宜而說。若不開顯。則有世間出世間。
有漏無漏等差別之相。若一經開顯。則隨其世間
之戒善。出世間之諦緣。乃至通之無生。別之無量。
種種不同。無不究竟同於實相一切種智之地。故
言其所說法。皆悉到於一切智地也。以其悉到智
地。故若有所說。皆悉不虗。而是諸法之王。以其悉
到智地。故如卉木叢林諸樹藥草之隨分受潤。而
皆各得增長也。
△四唯佛悉知。】


「如來觀知。一切諸法之所歸趣。亦知一切眾生。深心
行行。通達無礙。又於諸法。究盡明了。示諸眾生。一切
智慧。」

【如來觀知等者。謂諸法雖皆悉到智地。然一切眾
生。各不自知。唯有如來乃能知之。如來所以知者。
以由如來能觀知一切諸法之所歸趣故也。觀知
是能觀之智。諸法是所觀之境。即上所明偏邪大
小等法。雖則千差萬別各各不同。在如來以不思
議能觀妙智觀之。無不皆歸圓頓究竟唯一佛乘。
如來既能觀知諸法。皆歸一乘。則其所詮之教。是
妙教也。亦知一切眾生深心等者。謂如來不獨觀
知諸法歸趣而巳。亦知九界三乘七種方便。一切
眾生深心之所行。不唯但知所行而巳。亦且通達
無礙也。又其深心所行者。若三途眾生。則深心所
行是惡。人天眾生。則深心所行是善。外道眾生。則
深心所行是邪。內教眾生。則深心所行是正。六趣
眾生。則深心所行是有漏。二乘眾生。則深心所行
是無漏。三教眾生。則深心所行是偏。圓教眾生。則
深心所行是圓。而如來以一心三智照之。雖有千
差萬別不同。然皆通達無礙。以如來究竟了知。修
惡全即性惡。修善全即性善。善惡不二。修性平等。
無有一惡而不即於善。無有一邪而不即於正。乃
至無有一偏而不即於圓。如此邪正一致。偏圓一
體。乃所謂之通達無礙也。如來既能了知一切所

行通達無礙。則其所有之行。是妙行矣。又於諸法
究盡明了者。謂如來不但知眾生所行通達無礙
而巳。又於三千性相之諸法。悉能究盡明了。同一
實相也。如來能三智一心中得。故能究盡明明雖
各不等。而同一實相。如來能五眼一眼中見。故能
究盡了了雖各差別。而皆是實相。故言於諸法究
盡明了也。如來既能究盡明了諸法。悉皆實相。則
其所有之理。是妙理矣。示諸眾生智慧者。良繇如
來自巳能依教起行。由行入證。遂欲令一切眾生。
亦復如巳無二。故示諸眾生一切智慧也。一切智
慧。即一切種智也。以一切種智。能照妙教。能起妙
行。能契妙理。今如來欲令眾生。依教起行。由行證
理。故示諸眾生於一切智慧也。以如來能觀知諸
法之所歸趣。乃至能示諸眾生一切智慧。故其所
說法悉到智地。而皆不虗。是諸法王也。而九界三
乘七方便。如彼諸樹藥草。雖同一地一雨。各不自
知也。
△二巧約喻明四。初明現身如雲譬。】

「迦葉。譬如三千大千世界。山川谿谷土地。所生卉木
叢林。及諸藥草。種類若干。名色各異。密雲彌布。遍覆
三千大千世界。」

【此譬上是諸法王。如來現身。是能化之主。既有能
化之主。必有所化之境。故先明三千世界等譬。以
譬所化之境。次明密雲彌布之譬。以譬能化之現
身。所化之境。有於十界。而十界必由於理具。方有

事造。故先明能生之山川土地等譬。以譬理具之
十界。次明所生之卉木叢林等譬。以譬事造之十
如也。言三千者。即小千中千大千。此是總舉。總舉
三千世界。是別譬假名實法依報之三千性相也。
大千二字。此是別舉。別舉大千世界。是總譬三千
性相。皆是一大總相法門也。山川谿谷土地六字。
是別。總譬於十種法界也。大千世界之中。法爾具
有山川谿谷土地。如大總相法門之中。法爾具有
十界也。又山川谿谷。是別譬四聖法界。土地二字。
是總譬六凡法界。若訓字者。峙立名山。流動為川。
依山是谿。通川曰谷。能生長為土。能承載為地也。
所生下譬事造十如。上以譬明理具。既有理具。則
必發之而為事造。故言所生卉木等也。山川土地。
則法爾生於卉木等物。如理具三千。法爾能搆事
造三千也。卉木等是譬於十如也。上明理具則明
十界。十界必具十如。而能成於三千。此明事造則
明十如。十如必有十界。而能成於三千。乃文互顯
耳。所以互明者。為順文故。文中明於大千中有山
川。山川中有卉木。如大總相法門中具十界。十界
中有十如。次第順文也。山川取能生之義。以譬理
具。卉木取所生之義。故譬事造。雖有具造之不同。
然由具發造。由造顯具。故總為所化之境也。既有
所化之境。則如來必現身其中。以為能化。若現身
時。則能遍應十界一切眾生。故言密雲彌布遍覆

三千大千世界也。以如來能現身如雲。所以為諸
法之王也。
△二明說法如雨譬。】

「一時等澍。」

【譬上所說不虗也。言一時等澍者。謂密雲既布。則
必降雨。若降雨之時。則同時等澍。不分高下。無有
私滴。如來既現身如雲。則必說法如雨。以說法時
不前不後。同一妙音。無內無外。無高無下。無大無
小等。而為宣說如雨無私。故言一時等澍也。以由
如來說法如雨。故若有所說。皆不虗也。
△三明受
潤增長譬二。初明受潤。】

「其澤普洽。卉木叢林。及諸藥草。小根小莖。小枝小葉。
中根中莖。中枝中葉。大根大莖。大枝大葉。諸樹大小。
隨上中下。各有所受。」

【譬上悉到智地。初至各有所受明受潤。下一雲等
明增長。初言其澤普洽卉木等者。譬文可見。若合
法者。謂如來既說法如雨。而其所說教法之澤。普
潤九界三乘七種方便一切眾生。如雨之澤普潤
一切卉木藥草也。此乃總舉。小根下別開。謂所言
一切眾生者。有修戒善之人天。如小藥草。有修諦
緣之二乘。如中藥草。有修六度之菩薩。如上藥草。
有修體空之菩薩如小樹。有修歷別之菩薩如大
樹。如此七種方便。隨其上中下有不同。而各受如
來之教澤所潤。人天則受戒善之潤。乃至別教則
受無量之潤。如彼草有三種。樹有二類之不同。而

隨上中下。各有所受以潤澤也。然此七方便人。於
四十年前。則所受有於不同。到今日法華。則隨其
上中下有不同。莫不各受一乘圓頓之教澤。如彼
莫木。雖各有受。而同一雨也。
△二明增長。】

「一雲所雨。稱其種性。而得生長。華果敷實。」

【譬文可見。若合法者。謂如來既現身如雲。而說一
味之法雨。能適稱七種方便。所有之根種性分。而
得增長。如一雲所雨之雨。適稱三草二木之種性。
而得增長。使華敷果實也。若未開顯前。則人天於
戒善而得生長。乃至別教於無量而得生長。若今
法華一經開顯。則隨其人天之戒善。唯於一佛乘
而得增長。乃至隨其歷別之無量。亦唯於一佛乘
而得生長。則所有九界無不同歸佛界。所有三乘
無不齊會一乘。既九界同歸。三乘齊會。則所有九
界三乘之因。如華之敷也。莫不尅於佛界一乘之
果。如果之實也。唯其受潤增長。皆歸於一佛乘。故
所說之法。悉到智地也。
△四明各不自知譬。】

「雖一地所生。一雨所潤。而諸草木。各有差別。」

【譬上唯佛悉知。言雖一地等者。謂三草二木。雖同
是一地所生。同為一雨所潤。而此三草二木。各自
以為有千差萬別。不知同是一地所生。同為一雨
所潤也。如五乘七方便等。雖同一智地所出生。同
一味教所潤澤。而此五乘方便等人。各自以為有
於差別。而不自知同一智地所生。同一味教所潤。

唯有如來。能知三乘九界七方便等。雖各有於千
別。而同一智地所生。同一法味所潤也。以其如來
能悉知之。故於諸法則能觀知其所歸趣。於眾生
深心所行。則能通達無礙。於三千諸法。則能究盡
明了。以眾生則各不自知。故如來遂示諸眾生一
切智慧。使其各得自知也。
△三還以法合四。初合
現身如雲譬。】

「迦葉當知。如來亦復如是。出現於世。如大雲起。」

【如來現身遍應十界。如大雲起。遍覆三千大千世
界也。唯其現身如雲。所以為諸法之王。
△二合說
法如雨譬三。初舉法。】

「以大音聲。普遍世界。天人阿修羅。」

【但言人天阿修羅者。舉三善以攝三惡。即是六凡。
若夫四聖其德位雖殊。論其形迹。總不出乎三善。
故舉三善。具足十界也。
△二提譬。】

「如彼大雲。遍覆三千大千國土。」

【私問。既合說法如雨。應提澍雨之譬。言如彼大雨。
一時等澍三千大千國土。云何而言。如彼大雲遍
覆耶。答。此蓋舉現身以顯說法耳。說法必由有現
身。如降雨有於雲。故舉雲以顯雨也。
△三帖釋。於
大眾中。而唱是言。即如雨而說法也。舉大眾以釋
如雨。舉唱言以釋說法。得此一意帖釋宛然。故從
此下。皆釋說法如雨。唱言我是如來等。即所說之
法也。於大眾中而唱復云。汝等天人。皆應到此。正

是如雨之等澍。而無私滴也。文為二。初釋說法如
雨。二明勸聽受教。初五。初說十號。】

「於大眾中。而唱是言。我是如來。應供。正徧知。明行足。
善逝世間解。無上士。調御丈夫。天人師。佛世尊。」

【△二說四弘。】

「未度者令度。未解者令解。未安者令安。未涅槃者。令
得涅槃。」

【△三說三明。】

「今世後世。如實知之。」

【今世如實知之。即漏盡明。能知現在。後世如實知
之。即天眼明。能知未來。舉此之二。以攝宿命明。能
知過去。言如實知。若見有去來今之相可得。則不
名如實知。今如來雖有三明知乎三世。而不見有
去來今之相可得。故言如實知之也。以十世古今
不離當念。究竟當念亦不可得。豈有三世可得乎。

△四說知見。】

「我是一切知者。一切見者。」

【若但知於有。但知於空。但知於中。則不名一切知。
若礙而非通。唯觀乎俗。若通而非礙。但了於空。則
不名一切見。今如來三智一心中得。而能圓知三
諦。故言我是一切知者。如來五眼一眼中觀。而能
圓見一切。故言我是一切見者也。
△五說三業。】

「知道者。開道者。說道者。」

【知道即意業鑑機。開道即身業現通。或放光或動

地。以開發無上之道。故身業言開道也。說道即口
業說法也。
△二明勸聽受教二。初正勸。】

「汝等天人阿修羅眾。皆應到此。為聽法故。」

【謂如來既具有十號。乃至三業不護等種種功德。
則能說法如雨。故汝等天人阿修羅眾。皆應到此
為聽法也。
△二奉行。】

「爾時無數千萬億種眾生。來至佛所而聽法。」

【因如來一番勸聽。故即有無數眾生受教。而來至
佛所聽法也。正感應道交。機教相逗耳。
△三合受
潤增長譬三。初舉法。二提譬。三帖釋。初二。初明觀
機說法。】

「如來於時。觀是眾生。諸根利鈍。精進懈怠。」

【言於時者。即機應合一之時也。諸根利鈍。利即快
利。鈍即遲鈍。當知根無利鈍。利鈍由人。如初聞法。
未能即解。此乃名鈍。更一番聞。自然能解。便能轉
鈍成利。故知利鈍由人。非根有利鈍也。若欲論其
利鈍之分。則菩薩是利。人天是鈍。二乘之人。亦利
亦鈍。根既利鈍不等。則其所有行業。亦復進懈不
同。菩薩是進。人天是懈。二乘之人。亦進亦懈。如此
根性利鈍。行業進懈。如來皆能觀知也。故曰觀是
(云云)。】

「隨其所堪。而為說法。種種無量。皆令歡喜。快得善利。」

【隨其所堪。而為說法者。謂隨堪於人天者。為說戒
善之法。堪於二乘者。為說諦緣之法。堪於菩薩者。

為說六度之法也。如此多種不同。故云種種無量。
皆令歡喜快得善利者。以能因機設教。以教逗機。
機教既其相宜。則能得於四悉檀之益。故言皆令
歡喜快得善利也。歡喜即世界益。善即為人益。利
既能得善。而惡無不破。即兼對治第一義益也。
△
二明聞法得益。】

「是諸眾生。聞是法巳。現世安隱。後生善處。以道受樂。
亦得聞法。既聞法巳。離諸障礙。於諸法中。任力所能。
漸得入道。」

【言聞是法者。若在四十年前。則聞於戒善等法不
同也。聞此等法。亦能現得安隱。後生善處等。且就
人天聞法。明現世安隱等者。以其所聞是戒善之
法。戒即五戒。乃是不殺不盜等。內既持戒。則自心
巳得安隱。豈更於身外之物。而犯殺盜等事。則外
之境界亦安隱矣。當知持戒必有護戒之神。略舉
其數。一戒有五戒。五五便有二十五位戒神。為之
衛護。故曰現世安隱。不唯現世為然。以持戒為因。
當來設不生天上。必遂生人中。故曰後生善處。既
生天上人中。自然遂能持戒。故曰以道受樂。更加
之以聞法增進戒體。故曰亦得聞法。既得聞法。豈
更招三途十惡等之障礙。故曰離諸障礙。從此便
能漸漸得進乎三乘五教之道。故云於諸法中(云
云)若依今經而論。即是聞於諸法實相佛之知見
之法也。由聞而解。由解而行。由行入證。則即生之

中。能入初住。而開佛之知見。顯一分三德。破一品
無明。故言現世安隱。既破無明。則今雖在同居。若
捨是身巳。即能生於實報。所謂以如實因。尅如實
果。色心無礙。依正莊嚴。即是後生善處也。既生彼
巳。能分身百界。遊戲神通。教化一切。即是以道受
樂也。既登初住。則十方諸佛。同時為其說法。故言
亦得聞法。既聞諸佛說法。則能進之於二住乃至
十住十行十向十地等諸位。於此諸位之中。位位
能破無明。故言離諸障礙也。任力所能漸得入道
者。即是從於十地。而能任運流入薩婆若海也。唯
其同一增長。所以能悉到智地也。
△二提譬。】

「如彼大雲。雨於一切卉木叢林。及諸藥草。如其種性。
具足蒙潤。各得生長。」

【△三帖釋。】

「如來說法。一相一味。」

【一相一味者。謂如來所說之法。雖有空有諸相。乳
等諸味之不同。而究竟同一實相。一醍醐也。蓋如
來雖說有相。乃對空而說乎有。雖說空相。乃對有
而說乎空。雖說中相。乃對空有而說乎中。既對空
而說有。則有無有相。乃至既對空有。而說乎中。則
中無中相。如此則究竟非空來有非中。唯是一實
相也。一味者。如來本欲說於一味。由機不契。乃說
為兼但對帶之乳等四味。雖有四味不同。一經開
顯。則同一醍醐之味也。】


「所謂解脫相。離相。滅相。究竟至於一切種智。」

【此乃轉釋上一相一味也。解脫相者。即無生死相
也。離相者。即無涅槃相也。滅相者。即無相亦無也。
究竟至於一切種智者。即唯一真如智獨存也。既
唯一真如之智。則智如如境。境如如智。境智一如。
境智不二。隨其諸相諸味。而總成一相一味也。以
其皆成一相一味。故所說法。悉到智地。如彼三草
二木之受潤增長也。此一節文。亦可從爾時無數
下。至此為一文。初是合受潤。次是諸眾生下。合增
長。有法譬合三也。若作初番分文。則於聞法得益
中。初是合受潤。次既聞法巳下。合增長。提譬中具
足蒙潤。是提受潤譬。各得生長。是提增長譬也。
△
四合各不自知譬三。初舉法。二提譬。三通妨。初二。
初正舉。】

「其有眾生。聞如來法。若持讀誦。如說修行。所得功德。
不自覺知。」

【聞如來法者。即聞如來一相一味之法也。言不自
覺知者。以所聞之法。本是一相一味。而諸眾生。雖
持讀誦。而不知是一相一味。此則不自覺知於實
也。如來以方便力。將一相一味之法。說之而為諸
相諸味。眾生即認之諸相諸味。此則不自覺知於
權也。
△二轉解。】

「所以者何。唯有如來。知此眾生。種相體性。念何事。思
何事。修何事。云何念。云何思。云何修。以何法念。以何

法思。以何法修。以何法。得何法。眾生住於種種之地。
唯有如來。如實見之。明了無礙。」

【謂諸眾生。何以不自覺知。故轉解云。唯有如來知
此眾生等也。以唯如來能知。故眾生不知也。種相
體性者。種即種類。相即相分。體即體質。性即習性。
念何事等。是知其所觀之境。云何念等。是知其能
觀之觀。以何法念等。是知以境發觀。以觀照境。以
何法得何法。是知其修因尅果也。眾生住於種種
之地者。地即地位。謂眾生或有住於人天之地位。
乃至或有住於歷別之地位。此即上之深心所行
也。如來如實見之明了無礙者。眾生所住地位。雖
各不同。然皆總一實相地位。在眾生。則各不自知
同一實地。唯有如來。以不思議佛眼觀之。能知其
同一實地。謂即人天地位而是圓實之位。乃至即
歷別地位而是圓實之位。故言如實見之明了無
礙。此即上之通達無礙也。
△二提譬。】

「如彼卉木叢林。諸藥草等。而不自知。上中下性。如來
知是一相一味之法。所謂解脫相。離相。滅相。究竟涅
槃。常寂滅相。終歸於空。」

【而不自知者。謂不自知上中下性。同一地之所生。
一雨之所潤也。如來下帖釋。言究竟涅槃者。即究
竟不生不滅也。涅言不生。槃言不滅。不生不滅。名
大涅槃也。常寂滅相者。謂此之不生不滅。非是今
日方不生滅。從本巳來。常寂滅相。以由諸法本寂。

不復更寂。諸法本滅。不復更滅。故常寂滅相也。終
歸於空者。非纖塵淨盡之空。乃大乘不思議第一
義空。第一義空。乃是真空。真空不空。具足一切。故
皆歸之。所謂三千性相。百界千如。無不皆歸第一
義空。蓋三千諸法。雖則千差萬別各各不同。而莫
不相相皆實。法法俱真。而當體空寂。故究竟皆悉
歸之於空也。而此一相一味之法。究竟皆歸於空。
唯如來知之。而眾生皆不自知。以唯如來悉知。故
於一切諸法。能觀知其所歸趣。及究盡明了。於眾
生深心所行。能通達無礙也。以眾生各不自知。故
如來示之以一切智慧。如彼三草二木。皆同一地
一雨。而得增長也。
△三通妨。】

「佛知是巳。觀眾生心欲。而將護之。是故不即為說一
切種智。」

【謂既唯佛悉知。而眾生各不自知。何不即為眾生
說耶。故通云。觀眾生心欲。而將護之。故不即說也。
上來若法若喻若合。如此明者。總顯如來無量無
邊之功德耳。
△三總結歎二。初正歎。】

「汝等迦葉。甚為希有。能知如來。隨宜說法。能信能受。」

【甚為希有者。前之領所巳及。可謂善說如來真實
功德。巳是希有之者。今為汝等。述於領所未及者。
而汝等聞之。則必亦能領知。而為信受。既又能領
知如來之復有無量無邊阿僧祇功德。則不但希
有。而且甚為希有也。
△二轉釋。】


「所以者何。諸佛世尊。隨宜說法。難解難知。」

【△二偈頌。但頌述成。不頌結歎。而述成中。又不頌
略述成。但頌廣述成。分二。初正頌述成。二結會權
實。初三。初頌直以法示。】

「爾時世尊。欲重宣此義。而說偈言。

破有法王。出現世間。隨眾生欲。種種說法。如來尊重。
智慧深遠。久默斯要。不務速說。有智若聞。則能信解。
無智疑悔。則為永失。是故迦葉。隨力為說。以種種緣。
令得正見。」

【破有法王者。因果不亡名之曰有。界內則以見思
為因。分段為果。界外則以無明為因。變易為果。皆
由因感果。由果造因。兩不亡失。故名為有。如來巳
能究盡五住。永亡二死。故言破有。有若不破。則於
諸法中。多諸縛著。而不得自在。如來既破乎有。則
諸法能得自在。故言破有法王也。如來既破乎有。
而於法自在。以宜高超三界。安住寂光矣。然自雖
巳能破有。而九界眾生。猶未能破。如來乃欲令其
同破於有。故不住涅槃。而還出現世間也。隨眾生
欲種種說法者。如來既欲九界同破於有。而現世
間。必當為其說法。以為破有之緣。若說於法。必須
逗機。故隨一切眾生心所樂欲。而種種說法。眾生
樂欲。有於種種。故如來說法。亦有種種。所謂隨人
天眾生之樂欲。說於戒善之法。隨二乘眾生之欲。
說於諦緣之法。隨菩薩眾生之欲。說於六度之法

也。此乃隨眾生之意。說化他之權法也。若夫隨佛
自意之自行實法。則如來為之尊重。而護念之。故
言如來尊重。然何處見得是如來尊重之所在。如
來於華嚴時也不說。乃至於般若時也不說。如此
四十餘年。而未曾說。豈不是如來之所尊重。尊重
者何。即佛之智慧。所謂如來知見者是。此之智慧。
不唯竪徹淵源之底。亦且橫窮法界之邊。故言深
遠也。以其深而且遠。故如來為之尊而重之。乃久
默斯要不務速說也。斯要者。此佛之智慧。乃是宗
要也。四十年前所未曾說。故言久默。蓋如來本欲
為說。但不匇匇即便為說。故言不務速說也。有智
下。出其不務速說之意。謂如來所以久默而不務
速說者。以由有智之人若聞。則還能信受。若無智
之人聞之。則未免生諸疑悔。若生疑悔。則為永失
矣。是故如來雖欲說之。而不務速說也。蓋佛之智
慧。雖深且遠。苟是有智者聞之。則以智而合乎智。
如水投水。如空合空。故自能生信起解。今經最初
唯對身子。歎諸佛智慧。蓋此意也。無智之人。若聞
眾生即有佛之知見。則必生疑。疑則不信。不信則
生謗。謗則必墮於苦。若但不信。尚巳是失。若至墮
苦。豈非永失乎。是故下結意。謂有智則信。無智則
疑。以是之故。若欲為說。須隨眾生力所堪任。而為
其說。更須以種種因緣。種種譬喻。種種言詞。而為
其說也。雖以種種緣。而隨力為說。然畢竟必令其

能得於如來之正見。若外道之邪見。凡夫之有見。
二乘之空見。菩薩之中見。皆不名正見。此即所謂
自別教以前。皆名邪見人是也。唯有如來三智圓
證。五眼圓觀。不同外道凡夫二乘菩薩等見。乃名
正見也。既隨力為說。皆令其得於正見。則即權是
實。所謂咸得開示悟入佛之知見也。私謂此四行
偈。作頌上譬本。其義亦足。初二句是頌是諸法王。
現身如雲之譬本。次隨眾生二句。是頌所說不虗。
說法如雨之譬本。皆可見。如來下二行。頌悉到智
地。受潤增長之譬本。四十年前。則隨眾生宜。以智
方便。而演說為戒善之等法。法華一經開顯。則皆
悉到於一切智地。而四十年不說。今日方說者。以
如來尊重故也。是知此二行頌。頌上悉到智地之
文也。四是故下一行。頌唯佛悉知各不自知之譬
本。種種緣即教行理三。以為眾生。開佛正見之緣。
即是令其依教起行。由行證理。而得於如來之正
見。故言以種種緣令得正見。是知此一行頌。頌上
唯佛悉知一文也。
△二頌巧約喻明四。初頌現身
如雲譬。】

「迦葉當知。譬如大雲。起於世間。遍覆一切。慧雲含潤。
電光晃曜。雷聲遠震。令眾悅豫。日光揜蔽。地上清涼。
靉靆垂布。如可承攬。」

【言慧雲者。此之二字。乃是法喻兼舉。如來所有智
慧。能說法潤澤眾生。如雲能降雨潤澤草木。故言

慧雲也。電喻如來現身。必放於光。雷喻如來放光
之後。必震大法雷。以驚覺一切也。言令眾悅豫者。
一切眾生。若無如來之法雨資神。光明照身。法雷
驚覺。則煩惱無由而破。生死無由而出。那得悅豫。
今如來現身如雲。而出於世。則必有法雨以資神。
光明以照身。法雷以驚覺。從此可以破無明。可以
出生死。故令一切得悅豫也。雲若興時。日光必蔽。
喻如來若出於世。則所有九十五種邪光。必皆揜
蔽而不現也。日蔽則地得清涼。喻邪光若蔽。則正
理得顯也。言靉靆垂布如可承攬者。雲若深藏山
谷。則尚不能見。何可承攬。今興於世。而靉靉靆靆。
如可承攬之者。喻如來若居寂光真境。則全身是
土。全土是身。依正一如。色心不二。一切眾生。尚不
能見。何得瞻仰。今如來既出現於世。則一切眾生。
皆得瞻之仰之。如雲之興於世。而可承攬也。
△二
頌說法如雨譬。】

「其雨普等。四方俱下。流澍無量。率土充洽。山川險谷。
幽䆳所生。卉木藥草。大小諸樹。百穀苗稼。甘蔗葡萄。
雨之所潤。無不豐足。乾地普洽。藥木並茂。」

【言四方俱下者。說法之時。四辯同宣。如雨之四方
俱下也。率土下明被化之境。率土總譬所化之境。
兼於理具事造也。山川等別譬十界。山譬佛界。川
譬菩薩界。險谷譬二乘界。幽邃譬六凡界也。所生
卉木等。譬十界之十如也。十界所修正道。如百穀

苗稼。所修助道。如甘蔗葡萄。如此若正若助。蒙如
來法雨所被。無不霑其潤澤。而豐盈充足也。乾土
二句。於十界中。別舉其最下之三途法界而言也。
三途之中。能修戒善諦緣六度。如乾地之藥茂。三
途之中。能修體空次第之觀。如乾地之木茂也。又
可率土一句。是譬大總相法門。山川等譬總相中
具十界。此是理具。所生卉木等。譬事造十如也。
△
三頌受澤增長譬。】

「其雲所出。一味之水。草木叢林。隨分受潤。一切諸樹。
上中下等。稱其大小。各得生長。根莖枝葉。華果光色。
一雨所及。皆得鮮澤。」

【隨分受潤者。如來所說之法。本是一味。而隨九界。
三乘七方便之分。各受其潤。如一雲所雨之雨。而
諸草木。各受其潤也。所謂隨人天之分。受於戒善
之潤。乃至隨別教之分。受於無量之潤也。此則四
十年前。所受之潤如此。若至今日法華。則隨其九
界三乘七方便之分。莫不皆受圓頓一乘之潤也。
一切下頌增長。言稱其大小各得生長者。非謂稱
其大。而得大之生長。稱其小而得小之生長。乃稱
其大小雖有不等。而同一生長也。喻如來說法。稱
其九界三乘七方便。大小之不等。而究竟同一佛
乘之生長也。根莖等者。九界等一切眾生。聞如來
之法。而生於信。如草木之有根。依信起解。如依根
而有於莖。依解而修於正道助道之行。如依莖而

有枝有葉也。修正助之行。以成乎因。如從枝葉而
敷於華。以因而尅乎果。如從華而結於果。既尅乎
果。則能發於智。如果而有於光。以智而還契乎理。
如光而更有於色也。一雨所及皆得鮮澤者。謂九
界等一切眾生。所有信解。正助因果智理。雖各不
等。而如來一味之法所及。總成佛界所有之信解
等也。如草木之根莖等。雖各不同。而一雨所及。則
皆得鮮澤也。此即法華之受潤也。
△四頌各不自
知譬。】

「如其體相。性分大小。所潤是一。而各滋茂。」

【而各滋茂者。謂草木雖有大小不等。而所潤則同
是一雨。雖同一雨所潤。而彼草木。各自謂有滋茂。
而不知同是一雨所潤。喻如來一音演說之時。隨
其九界眾生之體質相狀習性分類。種種大小之
不同。而所被教法。則等是一音。雖同一音。而九界
眾生。則不知同是一音教法所被。而各自謂有於
差別也。
△三頌還以法合四。初頌合現身如雲譬。】

「佛亦如是。出現於世。譬如大雲。普覆一切。」

【△二頌合說法如雨譬二。初總頌。】

「既出於世。為諸眾生。分別演說。諸法之實。」

【言分別演說諸法之實者。如來出世本懷。唯欲說
於諸法實相之實。由機不契。故從實相分別演說
之。而為頓為漸。為聲聞。為緣覺。為菩薩等種種之
諸法。既能從一而出多。還可收多以歸一。故雖分

別演說。有種種之不同。而究竟總一諸。法實相之
實。故言分別演說諸法之實也。
△二別頌三。初頌
合十號。】

「大聖世尊。於諸天人。一切眾中。而宣是言。我為如來。
兩足之尊。出於世間。猶如大雲。」

【如來二字。是舉其十號之始。兩足之尊一句。是舉
其十號之終。唯其福慧兩足。故為世出世間之尊
也。
△二頌合四弘。】

「充潤一切。枯槁眾生。皆令離苦。得安隱樂。世間之樂。
及涅槃樂。」

【眾生向無法雨滋潤。如草木之枯而槁。今如來說
法。能充足潤澤一切枯槁之眾生也。眾生向無法
雨而枯槁。故為煩惱苦因。生死苦果之所繫縛。而
不得離。今如來法說。既充潤於彼。則不唯令其離
於苦因。亦能令其離於苦果。故言皆令離苦也。既
拔於苦。還當與樂。離苦自能得樂也。世間樂者。即
人天之樂也。涅槃之樂。大乘小乘不同。於大小乘。
復有無餘有餘之別。皆令離苦。即未度令度。未解
令解之二誓。得安隱樂。即未安令安。未涅槃令得
涅槃之二誓也。
△三頌合勸聽二。初正勸。】

「諸天人眾。一心善聽。皆應到此。覲無上尊。」

【△二自歎。】

「我為世尊。無能及者。安隱眾生。故現於世。為大眾說。
甘露淨法。其法一味。解脫涅槃。以一妙音。演暢斯義。

常為大乘。而作因緣。」

【言無能及者。眾生於生死。則不能斷。於煩惱則不
能破。佛則能斷眾生之所難斷。佛則能破眾生之
所難破。故無有能及之也。既無有能及。則人極其
尊也。人既尊則法必妙。故為眾生說於淨法也。言
甘露淨法者。乃法喻兼舉也。若修於淨法。則法身
慧命不致夭亡。如服於甘露。則能延年而不致夭
壽也。然甘露淨法。無有諸味。但是一味。一味者何。
所謂解脫相。離相。滅相。究竟涅槃常寂滅相者。是
故言其法。一味解脫涅槃也。以一妙音。演暢斯義
者。淨法本一醍醐妙味。然眾生之機宜不等。故如
來巧以一音。而演暢淨法之義。為乳酪生酥熟酥
等諸味。故言以一妙音演暢斯義也。雖則演之而
為諸味。當知常為大乘。而作因緣。言大乘因緣者。
眾生之機為因。如來之教為緣。然由機設教。教乃
被機。教雖有種種不同。而總一大乘。則機亦雖有
種種不同。究竟總一大乘。如此若機之因。若教之
緣。皆一大乘。故言大乘因緣。而如來以一音演暢
淨法之義。常為大乘。而作因緣也。
△三頌合受潤
增長譬二。初頌合受潤。二頌合增長。初二。初頌合
觀機說法。】

「我觀一切。普皆平等。無有彼此。愛憎之心。我無貪著。
亦無限礙。恒為一切。平等說法。如為一人。眾多亦然。
常演說法。曾無他事。去來坐立。終不疲厭。充足世間。

如雨普潤。貴賤上下。持戒毀戒。威儀具足。及不具足。
正見邪見。利根鈍根。等雨法雨。而無懈倦。」

【言我觀一切平等者。如來觀知三乘。全即一乘。九
界同歸佛界。故言普皆平等也。無有彼此愛憎之
心者。由其普皆平等。故不於此之有緣者而生愛
心。亦不於彼之無緣者而生憎心。亦無貪著之心。
而但為其說於小。亦無限礙之心。而不為其說於
大。故恒為一切平等而說法也。言平等者。不多不
少。乃名平等。若對人天之機宜。而說於諦緣則多。
若對二乘之機宜。而說於戒善則少。如來能不多
不少而說法。故言平等。此乃四十年前之平等說
也。若今日法華。則咸令一切眾生。皆得開示悟入
佛之知見。隨其九界三乘七方便人。唯為其說於
一佛乘諸法實相之教。乃所謂之平等說法也。去
來坐立等者。他方緣興而應於彼名去。如云其人
近出是也。此土緣生還復應此名來。如云驚入火
宅是也。內冥於理名坐。如云知父安坐是也。外觀
於機名立。如云在門外立是也。以如來唯以說法
為事。而曾無他事。故云若去來若坐立。終不疲倦。
而有厭怠也。貴賤上下者。天人為貴。三途為賤。菩
薩為上。二乘為下也。眾生雖有種種之不同。若在
於如來。未嘗不等。同雨一味之法雨。而得普潤增
長也。
妙法蓮華經演義卷第三之一

妙法蓮華經演義卷第三之二
姚秦三藏法師　鳩摩羅什奉　詔譯
天台教觀　一松大師　講錄
清　東甌釋氏　曉柔廣和　編定

△二頌合聞法得益三。初總明。】

「一切眾生。聞我法者。隨力所受。住於諸地。」

【言一切者。指五乘人也。言諸地者。地即地位。謂或
住於人天地位。二乘地位等。雖各住於諸地。然聞
所說則同是一音也。
△二別示五。初示人天。】

「或處人天。轉輪聖王。釋梵諸王。是小藥草。」

【輪王釋梵者。舉勝以攝劣耳。輪王人間之主。帝釋
乃欲界之主。梵王為色界之主。輪王能說五戒十
善。教化人民。對治三途。釋梵亦說出欲論。對治欲
界。以其皆有對治之義。故稱藥草也。
△二示二乘。】

「知無漏法。能得涅槃。起六神通。及得三明。獨處山林。
常行禪定。得緣覺證。是中藥草。」

【二乘人以其知苦斷集。不漏落於見思分段耳。常
行禪定者。即順觀生起。逆觀還滅。順逆皆觀。故言
常行禪定也。二乘既能對三界之生死煩惱。故亦
稱藥草也。
△三示菩薩。】


「求世尊處。我當作佛。行精進定。是上藥草。」

【涅槃是世尊之處。世尊住於涅槃。故得作佛。我既
求於世尊之處。則亦當作佛也。為欲作佛。而求於
世尊之處。故行於六度。言精進定者。乃於六度之
中。舉其二度耳。不唯自能以六度對治六蔽。而又
能化導一切眾生。皆令以六度對治六蔽。故云上
藥草也。
△四示通教。】

「又諸佛子。專心佛道。常行慈悲。自知作佛。決定無疑。
是名小樹。」

【言專心佛道者。通教利根。不但見空。兼見不空。既
見不空。則即以體空之觀。而觀乎不空。以求佛道。
故言專心佛道也。常行慈悲者。即從空出假。道觀
雙流。遊戲神通。淨佛國土。教化眾生。乃名常行慈
悲也。作佛無疑者。即是以一念相應慧斷餘殘習。
而成於佛也。
△五示別教。】

「安住神通。轉不退輪。度無量億。百千眾生。如是菩薩。
名為大樹。」

【初地菩薩。能破一品無明。顯一分三德。分身百界
作佛。即是安住神通。此則自巳得乎念不退矣。還
欲轉巳所證之不退。以導前人。故言轉不退輪等
也。十行位中。橫學四教。化導一切。故云轉不退輪
(云云)。
△三結顯。】

「佛平等說。如一味雨。隨眾生性。所受不同。如彼草木。
所稟各異。佛以此喻。方便開示。種種言辭。演說一法。

於佛智慧。如海一滴。」

【隨眾生性。所受不同者。佛所說法。雖是一味。而眾
生所受。有於不同。受雖不同。然同是一味之法。如
草木所稟雖異。而同是一雲所雨之雨也。此喻者
即以一味雨喻。喻於一音教之法也。如海一滴者。
佛之智慧。猶如大海。智所說教。猶海之一滴。當知
雖是一滴之少。其體同乎全潮。葢若能聞佛所說
一滴之教。而起乎信解。依解起行。從行入證。則能
開示悟入佛之智慧。豈非一滴之少。同於全潮乎。

△二頌合增長三。初舉法。】

「我雨法雨。充滿世間。一味之法。隨力修行。」

【隨力修行者。雖隨其眾生之力所堪任。而為修行。
當知同是如來一味之法也。
△二提譬。】

「如彼叢林。藥草諸樹。隨其大小。漸增茂好。」

【如彼等者。謂草木雖隨其大小。茂好有不同。然同
是一地之所生長也。
△三帖釋二。初總明。】

「諸佛之法。常以一味。令諸世間。普得具足。漸次修行。
皆得道果。」

【普得具足者。十界咸開。無不成佛。則有何一世間。
而不具足者哉。言漸次修行。皆得道果者。非謂人
天二乘等因。漸漸修行。還得人天二乘等果。謂始
自人天所修之因。亦得無上佛道之果。次之二乘
所修之因。亦得無上佛道之果。再次之而菩薩所
修之因。亦得無上佛道之果。人天二乘菩薩。種種

高下不同。有於漸次而修因所得者。皆能得於無
上佛乘之果。故言漸次修行皆得道果也。
△二別
示三。初示二乘。】

「聲聞緣覺。處於山林。住最後身。聞法得果。是名藥草。
各得增長。」

【住最後身。聞法得果者。即於二乘本位。聞今法華
實相之法。而能得於無上佛乘之果也。
△二示通
教。】

「若諸菩薩。智慧堅固。了達三界。求最上乘。是名小樹。
而得增長。」

【智慧堅固者。若藏教菩薩之智。析之又析。而見於
空。則不名堅固。今通教能體即見空。故言堅固。了
達三界者。即破見思。而出分段也。求最上乘者。謂
即其通教斷惑之菩薩。亦求於無上一佛乘也。
△
三示別教。】

「復有住禪。得神通力。聞諸法空。心大歡喜。放無數光。
度諸眾生。是名大樹。而得增長。」

【聞法歡喜者。即十住聞空。而能斷於見思。自能現
種種通。化導眾生也。今明其於當教所得之空。乃
偏空耳。至今法華一經開顯。即此偏空。乃是不思
議之真空。所謂一空一切空。何法而不空。故曰聞
諸法空。乃便是圓教初歡喜住。百界作佛。化度眾
生。故曰心大歡喜也。放無數光。度諸眾生。即十行
修假破塵沙。而行化導也。既破見思塵沙。則不久

進破無明。同圓所證。此即別教大樹增長也。
△四
頌合各不自知譬。】

「如是迦葉。佛所說法。譬如大雲。以一味雨。潤於人華。
各得成實。」

【潤於人華者。乃法喻兼舉也。謂大雲雨一味雨。潤
草木之華。各得成實。雖各成其實。元同一雨所潤。
而草木則各不自知。同是一雨所潤。如佛說一味
之法。潤於七方便人。而各得成於一實。雖同一實。
而各不自知。唯如來能悉知之也。
△二結會權實
二。初結權。】

「迦葉當知。以諸因緣。種種譬喻。開示佛道。是我方便。
諸佛亦然。」

【言諸因緣者。眾生之機為因。如來之教為緣。機教
各有大小不同。故言諸因緣也。譬喻亦有大小不
同。故言種種。開示佛道者。謂因緣譬喻。雖皆有種
種不同。而所開示者。究竟惟在佛道而巳。能以種
種因緣譬喻。而開示於佛道。乃我之方便。然不獨
我能如是。而十方三世一切諸佛皆能爾也。
△二
會實。】

「今為汝等。說最實事。諸聲聞眾。皆非滅度。汝等所行。
是菩薩道。漸漸修學。悉當成佛。」

【言最實事者。若言昔日所說者是權。今日所說者
是實。此則雖亦名實。而不名最實。然昔日所說之
權。無別有權。即實是權。今日所說之實無別有實。

即權是實。如此今昔不二。權實一體。乃名最實事
也。言諸聲聞皆非滅度者。若上根如身子。中根如
四大弟子者。則巳知非實滅度。今如來欲䇿進下
根。故言此以生其疑動其執也。汝等下。還結指四
大弟子。菩薩雖則圓修。然必麤垢先落。今聲聞巳
破見思。則同於菩薩之麤垢先落。故所行即是菩
薩之道也。今既巳解諸法實相。則以此為境。而發
乎智。運入萬行化導眾生。修習福慧。自能得劫國
莊嚴。成佛菩提。故云漸漸修學悉當成佛也。釋藥
草喻品竟。】

「妙法蓮華經授記品第六」

【若論其有此品之來源。總由如來最初法說一番。
以被上根身子。得以領解。則對如來陳巳所領。而
如來則為之述成。與之授記。次之譬說一番。以被
中根四大弟子。得以領解。亦對如來陳巳所領。而
如來則亦為之述成。上根述成之後。即與之授記。
今中根既巳述成。自當亦與之授記。故有此之一
品。乃是如來授記中根之文也。言授記者。若一往
訓字。授即授與。記即記莂。如世之瓜茄等物。可為
來歲之種者。則以草記而莂之。今四大弟子。能解
如來譬說之旨。則以是佛種。當來便可成佛。故如
來與之記莂也。若尅實論之。聖言說與曰授。果與
心期名記。謂如來從金口中。說於劫國莊嚴等事。
與四大弟子。故言授。四大弟子。從二萬億佛所。最

初發心。所期在於成佛。又四大弟子。見佛授身子
記。乃云千二百羅漢。悉亦當作佛。亦有志願佛果。
今如來說與劫國等成佛之事。則本心所期。巳得
果遂。故言記也。然如來一代設化。處處皆有授記。
若以今經之授記。對前四十年中之所授記。則大
不相牟。四十年前。但記菩薩作佛。曾不記聲聞人
作佛。但記善人作佛。曾不記惡人作佛。但記男人
作佛。曾不記女人作佛。但記善道作佛。曾不記畜
生作佛。今經則不論二乘。不論惡人。不論女人。不
論畜生。皆一一與之授記作佛。此乃四十年前。所
未有者。是故此經得為五時之極唱。而功高於一
代也。以由此經十界咸開。三乘齊會。故能如是。然
此中所言授記者。正當授與聲聞人之記也。
△四
中根得記二。初正與授記。二許說因緣。初二。初與
迦葉記。二與三人記。初二。初長行。二偈頌。初二。初
明行因。】

「爾時世尊。說是偈巳。告諸大眾。唱如是言。我此弟子。
摩訶迦葉。於未來世。當得奉覲。三百萬億。諸佛世尊。
供養恭敬。尊重讚歎。廣宣諸佛。無量大法。」

【言當得等。是明修福時分也。供養等。是明其三業
至誠也。廣宣大法者。即為宣說而流通。是明其修
慧也。所以須修福修慧者。以此二為滿足。方可成
佛故也。
△二明得果四。初明作佛。】

「於最後身。得成為佛。名曰光明如來。應供。正徧知。明

行足。善逝世間解。無上士。調御丈夫。天人師。佛。世尊。」

【佛號光明者。以由迦葉。在往昔因中。則曾以紫磨
之金。塗佛形像。故今感於身相具足。光明揜映一
切。而名飲光。在今法華高會。則以解如來譬說。而
得開佛知見。證於如來所有不思議之智慧光。故
即其因中。所修所證者。而立果上之名曰光明。葢
全指不思議之智慧光明也。
△二明劫國。】

「國名光德。劫名大莊嚴。」

【國名光德者。以其能以一心中所得之智光。顯於
不思議之三德。故國名光德也。劫名大莊嚴者。若
世間則以財寶。而為莊嚴。此則不得名大。今彼佛
能具證三智三德。則具有出世無量功德法財。以
為莊嚴。此則名大。以其佛有大莊嚴。故立其劫之
名。亦即名大莊嚴也。
△三明佛壽。】

「佛壽十二小劫。」

【△四明正像。】

「正法住世。二十小劫。像法亦住。二十小劫。國界嚴飾。
無諸穢惡。瓦礫荊棘。便利不淨。其土平正。無有高下。
坑坎堆阜。琉璃為地。寶樹行列。黃金為繩。以界道側。
散諸寶華。周徧清淨。其國菩薩。無量千億。諸聲聞眾。
亦復無數。無有魔事。雖有魔及魔民。皆護佛法。」

【正法者。如來滅後。最初幾劫之中。佛之弟子。猶能
依所說之教而明理。由理而能起行。由行而能入
證。如此教理行證。四皆俱備。則佛雖入滅。猶同在

世教化一般。故言正法也。像法者。像即似也。似乎
正法而巳。以由雖亦依教明理而起乎行。然入證
者少。此則但有教理行三。而無於證。乃似乎正法
而巳。故言像法。若言末法。則并行亦無矣。此葢就
其時之先後而論也。若究實而論。則但在當人。不
在於時。如能於末法之中。依此妙法華經一乘之
教。而明乎諸法實相之理。由理而起乎行。必得開
示悟入佛之知見。而入於證。此則時雖末法。猶佛
在世無二。豈但正像而巳。是故經云。若後末世。信
汝所說。則為見我。亦見於汝。及比丘僧。并諸菩薩。
此其明證也。若佛在世。而不能依教明理。不能由
行入證。則雖佛世。猶同末法。亦豈但如正像而巳。
故知佛世末世。正法像法。實由人分。非關時也。有
人云。佛在世時。名為正法。佛滅度後。但有佛形像
之在世。故名像法。此則不唯不明像法正法之義。
亦且不明佛壽幾劫之語。葢佛在世。則云佛壽幾
劫。云何而言正法經世幾劫耶。若以正法而為佛
壽。則將以佛壽為世臘耶。言無有魔事等者。有人
云。以其既成於佛。則了達魔界如。佛界如。一如無
二如。故無於魔事也。若如此解者。則應佛佛成佛
之國。皆無魔事矣。以佛佛成佛時。皆能了達魔佛
一如故。然亦有佛國有於魔事者何也。故知此解
一往雖當。誠無所以。今謂魔之所以得惱於人。唯
以五欲。而為惱亂之事。今由迦葉因中。能行頭陀

苦行第一。而少欲知足之者。故至果時。自無於魔
事也。此即所謂菩薩因中。能行布施。至成佛時。無
貪眾生。來生其國是也。皆護佛法者雖有魔及魔
民。皆能了知五欲為可呵。故皆護佛法矣。是則雖
有於魔。而無魔事也。
△二偈頌二。初頌行因。】

「爾時世尊。欲重宣此義。而說偈言。

告諸比丘。我以佛眼。見是迦葉。於未來世。過無數劫。
當得作佛。而於來世。供養奉覲。三百萬億。諸佛世尊。
為佛智慧。淨修梵行。供養最上。二足尊巳。修習一切。
無上之慧。」

【△二頌得果四。初頌作佛。】

「於最後身。得成為佛。」

【△二頌國淨。】

「其土清淨。琉璃為地。多諸寶樹。行列道側。金繩界道。
見者歡喜。常出好香。散眾名華。種種奇妙。以為莊嚴。
其地平正。無有丘坑。諸菩薩眾。不可稱計。其心調柔。
逮大神通。奉持諸佛。大乘經典。諸聲聞眾。無漏後身。
法王之子。亦不可計。乃以天眼。不能數知。」

【以天眼不知者。迦葉當來成佛。則今是佛子。故如
來上來。以佛眼而觀矣。佛則能見其於未來世中。
當得作佛。今諸聲聞眾。乃是法王之子。則須以法
眼觀之。方可數知。今乃以天眼觀。故不能數知也。

△三頌佛壽。】

「其佛當壽。十二小劫。」


【△四頌正像。】

「正法住世。二十小劫。像法亦住。二十小劫。光明世尊。
其事如是。」

【△二與三人記二。初弟子請。二如來與。初二。初長
行。】

「爾時大目犍連。須菩提。摩訶迦旃延等。皆悉悚慄。一
心合掌。瞻仰尊顏。目不暫捨。」

【此中敘三大弟子。皆悉悚慄。而有此之一段境界
者。以其是中根之人。同於迦葉領解。今見迦葉先
巳得記。自知亦當得作佛。但如來未與授記時。不
知如來更有何意。故有此悚慄一段境界。而發言
請記。以此則可較知。是中根之人矣。
△二偈頌。】

「即共同聲。而說偈言。

大雄猛世尊。諸釋之法王。哀愍我等故。而賜佛音聲。」

【大雄猛者。若破於見思。斷於分段。則較之於凡夫
外道。亦可稱為雄猛矣。然不得名大雄猛。今如來
論其五住。則究竟盡。此則不但破於見思。而亦且
破於無明矣。論其二死。則究竟亡。此則不但斷於
分段。而亦且斷於變易矣。故是大雄猛。而為世出
世間之尊也。言諸釋之法王者。如來本是釋種。若
不出家。則為諸釋中之輪王。今巳成佛。則為諸釋
中之法王也。言而賜佛音聲者。願如來從金口。而
賜於劫國莊嚴。授記作佛之音聲也。】

「若知我深心。見為授記者。如以甘露灑。除熱得清涼。

如從饑國來。忽遇大王饍。心猶懷疑懼。未敢即便食。
若復得王教。然後乃敢食。我等亦如是。每惟小乘過。
不知當云何。得佛無上慧。雖聞佛音聲。言我等作佛。
心尚懷憂懼。如未敢便食。若蒙佛授記。爾乃快安樂。」

【此有舉喻合法。初言知我深心者。此由如來述成
上根中云。我今還欲令汝憶念。本行道故。為諸聲
聞人。說是妙法華經。而四大弟子。亦皆預聞之。故
今意謂上根既如此。則我等雖是中根。亦得聞妙
法華經。則先亦必有乎深心本願。我則巳忘矣。如
來必知之。故云如來若知我等深心本願。元是欲
成佛者。則今當現前即為我等授記。若得授記。猶
如甘露見灑。不唯除熱。亦得清凉也。授記如灑甘
露者。若聞授記。則除於我等悚慄之熱。而得清涼
也。如從饑國來等者。謂我等與迦葉。同是聲聞。同
得領悟。同為如來之所述成。今迦葉既巳得授記。
則我等亦知必得授記。但一時未敢即自承當。若
假喻發明。如從饑國(云云)。饑國來。喻從聲聞中來。
大王饍。喻聞授記作佛。未敢食。喻未敢便自承當。
得王教。喻佛更親為之授記也。言每惟小乘過者。
謂每自思惟。我等昔來。但得小乘。乃我等自巳之
過咎。非世尊也。爾乃快安樂者。若得記作佛。無明
變易必能破斷。三智三德必得證顯。永不為五住
二死之所繫縛。故曰快安樂也。】

「大雄猛世尊。常欲安世間。願賜我等記。如饑須教食。」


【結請如文。
△二如來與三。初與須菩提記。二與迦
旃延記。三與目犍連記。初二。初長行。二偈頌。初又
二。初明行因。】

「爾時世尊。知諸大弟子。心之所念。告諸比丘。是須菩
提。於當來世。奉覲三百萬億。那由它佛。供養恭敬。尊
重讚歎。常修梵行。具菩薩道。」

【△二明得果四。初明作佛。】

「於最後身。得成為佛。號曰名相如來。應供。正徧知。明
行足。善逝世間解。無上士。調御丈夫。天人師。佛。世尊。」

【佛號名相者。以由須菩提因中。先於小乘之空。得
解最為第一。到今法華高會。巳解小乘之空。全即
大乘不思議之真空。真空不空。而能具足一切。名
一切相。故就其因中得解。以立果上之名。即為名
相也。
△二明劫國。】

「劫名有寶。國名寶生。其土平正。玻瓈為地。寶樹莊嚴。
無諸丘坑。沙礫荊棘。便利之穢。寶華覆地。周徧清淨。
其土人民。皆處寶臺。珍妙樓閣。聲聞弟子。無量無邊。
算數譬喻。所不能知。諸菩薩眾。無數千萬億那由它。」

【劫國皆名寶者。葢須菩提初生之時。家中寶藏悉
空。以預表其能解小乘之空。今既巳解小乘之空。
全即大乘真空。真空不空。而具足一切。故其劫名
乃有寶。其國名乃寶生也。
△三明佛壽。】

「佛壽十二小劫。」

【△四明正像。】


「正法住世。二十小劫。像法亦住。二十小劫。其佛常處
虗空。為眾說法。度脫無量菩薩。及聲聞眾。」

【處空說法者。葢由須菩提。初則解於小乘之空。次
則解於即小乘空。而是大乘真空。至成佛時。則能
安住第一義空自既如是。還欲將巳之所解所住
者。令一切眾生亦能解之住之。所謂未解空者。亦
令其先解於小乘之空。巳解小乘空者。亦令其解
於即小乘空而是大乘真空。巳解真空者。亦令其
安住於第一義空。故說法之時。常處於虗空也。度
脫無量聲聞者。此即以佛道聲令一切聞之聲聞
也。
△二偈頌二。初頌行因。】

「爾時世尊。欲重宣此義。而說偈言。

諸比丘眾。今告汝等。皆當一心。聽我所說。我大弟子。
須菩提者。當得作佛。號曰名相。當供無數。萬億諸佛。
隨佛所行。漸具大道。」

【初一行誡聽。所以須誡聽者。一以明佛所說不虗。
二則示成佛決定。三乃警䇿下根之人也。
△二頌
得果四。初頌作佛。】

「最後身得。三十二相。端正姝妙。猶如寶山。」

【△二頌國淨。】

「其佛國土。嚴淨第一。眾生見者。無不愛樂。佛於其中。
度無量眾。其佛法中。多諸菩薩。皆悉利根。轉不退輪。
彼國常以。菩薩莊嚴。諸聲聞眾。不可稱數。皆得三明。
具六神通。住八解脫。有大威德。其佛說法。現於無量。

神通變化。不可思議。諸天人民。數如恒沙。皆共合掌。
聽受佛語。」

【國中菩薩能為莊嚴者。以由菩薩破惑證德。則自
巳能莊嚴。故國中若有此之莊嚴菩薩。則國亦為
之莊嚴矣。言有大威德者。此諸聲聞。能斷於見思
故有威。能顯於真理故有德。較之於人天。乃名大
也。
△三頌佛壽。】

「其佛當壽。十二小劫。」

【△四頌正像。】

「正法住世。二十小劫。像法亦住。二十小劫。」

【△二與迦旃延記二。初長行。二偈頌。初又二。初明
行因。】

「爾時世尊。復告諸比丘眾。我今語汝。是大迦旃延。於
當來世。以諸供具。供養奉事。八千億佛。恭敬尊重。諸
佛滅後。各起塔廟。高千由旬。縱廣正等。五百由旬。以
金銀琉璃。硨磲碼碯。真珠玫瑰。七寶合成。眾華瓔珞。
塗香末香燒香。繒葢幢幡。供養塔廟。過是巳後。當復
供養。二萬億佛。亦復如是。供養是諸佛巳。具菩薩道。」

【△二明得果四。初明作佛。】

「當得作佛。號曰閻浮那提金光如來。應供。正徧知。明
行足。善逝世間解。無上士。調御丈夫。天人師。佛。世尊。」

【果上佛號閻浮那提金光者。閻浮那提。此云贍部。
乃是樹之名。此樹之汁。流入水中。便成於金。其金
之光。最為明瑩。今迦旃延。向於小乘中。論議第一。

今於法華會中。即其小乘論議。全成大乘論議。則
其所有之論議。乃是不思議文字般若。若以此般
若。而照一切。則無不明了。猶如閻浮提金之光。故
即此之為名也。
△二明國淨。】

「其土平正。玻瓈為地。寶樹莊嚴。黃金為繩。以界道側。
妙華覆地。周徧清淨。見者歡喜。無四惡道。地獄餓鬼
畜生阿修羅道。多有天人。諸聲聞眾。及諸菩薩。無量
萬億。莊嚴其國。」

【妙華覆地者。妙華表於妙因。地則表於無明。雖成
妙因。無明未盡。如華覆地。又地表實相理地。以妙
因而顯實相。如華覆地也。知此妙因。必尅妙果。故
見者歡喜也。
△三明佛壽。】

「佛壽十二小劫。」

【△四明正像。】

「正法住世。二十小劫。像法亦住。二十小劫。」

【△二偈頌四。初頌誡聽。】

「爾時世尊。欲重宣此義。而說偈言。

諸比丘眾。皆一心聽。如我所說。真實無異。」

【△二頌行因。】

「是迦旃延。當以種種。妙好供具。供養諸佛。諸佛滅後。
起七寶塔。亦以華香。供養舍利。」

【妙好供具者。以其能達三輪體空。內不見有能供
之人。外不見有所供之佛。中間亦不見有所供之
具。故言妙好也。
△三頌證果。】


「其最後身。得佛智慧。成等正覺。」

【△四頌國淨。】

「國土清淨。度脫無量。萬億眾生。皆為十方。之所供養。
佛之光明。無能勝者。其佛號曰。閻浮金光。菩薩聲聞。
斷一切有。無量無數。莊嚴其國。」

【菩薩聲聞斷一切有者。菩薩則斷於界外因果之
有。聲聞則斷於界內因果之有。界通內外。故言一
切也。
△三與目犍連記二。初長行。二偈頌。初又二。
初明行因。】

「爾時世尊。復告大眾。我今語汝。是大目犍連。當以種
種供具。供養百千諸佛。恭敬尊重。諸佛滅後。各起塔
廟。高千由旬。縱廣正等。五百由旬。以金銀琉璃。硨磲
碼碯。珍珠玫瑰。七寶合成。眾華瓔珞。塗香末香燒香。
繒葢幢幡。以用供養。過是巳後。當復供養。二百萬億
諸佛。亦復如是。」

【△二明得果四。初明作佛。】

「當得作佛。號曰多摩羅䟦栴檀香如來。應供。正徧知。
明行足。善逝世間解。無上士。調御丈夫。天人師。佛。世
尊。」

【言佛號多摩羅䟦栴檀香者。多摩羅䟦。此云性無
垢。香有清遠潛通之義。由目連向於小乘中。神通
第一。到今法華。則全小乘神通。而即大乘不思議
之神通。不久之間。自能分身百界。猶如香之清遠
潛通。故即以為名也。
△二明劫國。】


「劫名喜滿。國名意樂。其土平正。玻瓈為地。寶樹莊嚴。
散真珠華。周徧清淨。見者歡喜。多諸天人。菩薩聲聞。
其數無量。」

【劫名喜滿。國名意樂者。如世之人。有於一伎一術。
人若見之。必生歡喜。今彼佛有於無量不思議大
神通。則凡見之者。必為之生大歡喜。故其劫即名
喜滿。其國即名意樂也。
△三明佛壽。】

「佛壽二十四小劫。」

【△四明正像。】

「正法住世。四十小劫。像法亦住。四十小劫。」

【△二偈頌二。初頌行因。】

「爾時世尊。欲重宣此義。而說偈言。

我此弟子。大目犍連。捨是身巳。得見八千。二百萬億。
諸佛世尊。為佛道故。供養恭敬。於諸佛所。常修梵行。
於無量劫。奉持佛法。諸佛滅後。起七寶塔。長表金剎。
華香伎樂。而以供養。諸佛塔廟。」

【△二頌得果四。初正頌作佛。】

「漸漸具足。菩薩道巳。於意樂國。而得作佛。號多摩羅。
栴檀之香。」

【漸漸具足菩薩道者。非謂先空次假後中而有次
第。蓋菩薩雖則圓修。而法爾惑落有於先後。故言
漸漸具足菩薩之道也。
△二超頌佛壽。】

「其佛壽命。二十四劫。」

【△三追頌國淨。】


「常為天人。演說佛道。聲聞無量。如恒河沙。三明六通。
有大威德。菩薩無數。志固精進。於佛智慧。皆不退轉。」

【言志固者。即四弘誓願之志堅。而且固也。以其無
邊之眾生。則必欲度。乃至無上之佛道。則必欲成。
故其志是固也。
△四正頌正像。】

「佛滅度後。正法當住。四十小劫。像法亦爾。」

【△二許說因緣。】

「我諸弟子。威德具足。其數五百。皆當授記。於未來世。
咸得成佛。我及汝等。宿世因緣。吾今當說。汝等善聽。」

【此如來先許總記。而後說於因緣者。若上根則三
請而後說。不請而與記。中根則一請即為說。請而
後與記。今下根則不待請。且許與授記。而為其說。
恐下根人。自生惶悚。而生退屈。故預而慰之。以此
見三根之有異也。釋授記品竟。】

「妙法蓮華經化城喻品第七」

【若論其此品之從來。總由如來。為諸聲聞人。說此
妙法華經。其意欲令彼咸得開佛知見。然而其根。
則有上中下之不等。故法說一周。但得上根領悟。
上根既悟。則如來便為之述成。與之授記。其事巳
畢。而中根猶迷。故巧託身子重請。更為之譬說。使
得領悟。中根既悟之後。則亦為之述成授記。而其
事巳畢矣。上中雖悟。下根猶迷。今欲下根之人。亦
得領悟。故不待請。而為其說於宿世因緣之事。更
以化城寶所之喻。以喻開三乘權。顯一乘實。使亦

同上中之所領悟。故有此之一品。乃是如來為下
根人。說宿世因緣之文也。然此品中。若論其初。則
明於宿世因緣。若論其後則結歸於寶所。唯在中
間。乃明於化城之喻。且又名為因緣說一周。而品
名則不標因緣。而又不標寶所。但言化城喻者何
也。蓋若立因緣之名。則但得宿世因緣之遠。而失
於今日顯實之近。若立寶所之名。則但得今日顯
實之近。而失於宿世因緣之遠。唯其一失於後之
近。一失於前之遠。故不以前之因緣立名。亦不以
後之寶所立名也。若立中間化城之喻。則前後皆
可攝得。故獨以為名也。葢若立化城者。則何以有
此化城。當知二乘之人。昔曾結於大緣。中欲退還。
故權化一城。以為止息。則攝得前之因緣矣。若言
一化城。則知非是真實究竟。必從化城而進至寶
所。方是真實究竟。則攝得後之寶所矣。以其前後。
皆可攝得。故獨以中間所明之化城喻。以標名也。
言化城者。無而倐有名之為化。防非禦敵名之為
城。如世間之本來無者。然倐而有。此則是化。如世
間之能防過非。能禦寇敵。此則是城。正喻於二乘
之涅槃。本來是無。乃如來以不思議化他權智力
所立。故名為化。亦能防於見思煩惱之非。禦於分
段生死之敵。故名為城也。
△三因緣說二。初正說
因緣。二下根授記。初二。初略明知見久遠。二廣說
宿世因緣。初又二。初長行。二偈頌。初四。初明所歷

時。】

「佛告諸比丘。乃往過去。無量無邊。不可思議。阿僧祇
劫。」

【△二明所有佛。】

「爾時有佛。名大通智勝如來。應供。正徧知。明行足。善
逝世間解。無上士。調御丈夫。天人師。佛。世尊。」

【佛名大通智勝者。以彼佛能證一切種智。而此之
智。橫亘法界。而無何不該。故言大。竪徹三諦。而無
何不達。故言通。三乘九界一切眾生。所不能及。故
言勝也。
△三明其劫國。】

「其國名好城。劫名大相。」

【其國名好城者。若但防見思之非。但禦分段之敵。
則不名好城。更能防無明之非。禦變易之敵。乃名
好城。彼佛既證大通之智。則無有一非而不防。無
有一敵而不禦。故其國即名好城也。劫名大相者。
大相即實相也。大通之智。是能觀之智。諸法實相。
是所觀之境。大通智勝佛。能以能觀之智。證於所
觀之境。而得成於佛。故佛名大通智勝。其劫即名
大相也。
△四明滅度久四。初法。】

「諸比丘。彼佛滅度巳來。甚大久遠。」

【△二喻二。初明磨地點國。】

「譬如三千大千世界。所有地種。假使有人。磨以為墨。
過於東方千國土。乃下一點。大如微塵。又過千國土。
復下一點。」


【二明抹塵點劫。】

「如是展轉。盡地種墨。於汝意云何。是諸國土。若算師。
若算師弟子。能得邊際。知其數不。不也世尊。諸比丘。
是人所經國土。若點不點。盡抹為塵。一塵一劫。」

【△三合。】

「彼佛滅度巳來。復過是數。無量無邊。百千萬億。阿僧
祇劫。」

【△四結。】

「我以如來知見力故。觀彼久遠。猶若今日。」

【然此先明佛之知見。能觀久遠者。有於三意。一者
如來知見。既其如此。則宿世之說。決定不虗。令下
根聞之必信。二者如來知見。能觀久遠。觀我等二
乘。於如此劫前。早巳下於大種。而我等猶然在小
乘位。令下根人。生於慚愧。而得䇿進。三者如來知
見。既其如此。則非二乘之所及。令下根人生乎渴
仰。而速得開佛知見也。
△二偈頌四。初頌法。二頌
喻。三頌合。四頌結。初又二。初頌所歷時。】

「爾時世尊。欲重宣此義。而說偈言。

我念過去世。無量無邊劫。」

【△二頌所有佛。】

「有佛兩足尊。名大通智勝。」

【△二頌喻二。初頌磨地點國。】

「如人以力磨。三千大千土。盡此諸地種。皆悉以為墨。
過於千國土。乃下一塵點。如是展轉點。塵此諸塵墨。」


【△二頌抹塵點劫。】

「如是諸國土。點與不點等。復盡抹為塵。一塵為一劫。」

【△三頌合。】

「此諸微塵數。其劫復過是。彼佛滅度來。如是無量劫。」

【△四頌結。】

「如來無礙智。知彼佛滅度。及聲聞菩薩。如見今滅度。
諸比丘當知。佛智淨微妙。無漏無所礙。通達無量劫。」

【佛智淨微妙者。無惑不破故言淨。無德不顯故言
妙。眾生介爾一念悉能具足。故言微也。
△二廣說
宿世因緣二。初長行。二偈頌。初二。初敘因由。二明
結緣。初三。初明彼佛壽命。】

「佛告諸比丘。大通智勝佛壽。五百四十萬億。那由他
劫。」

【謂彼佛壽命。如許長遠。今佛釋迦。但八十年者。若
論佛之壽命。元無長短。秪由機之有無而巳。有機
則延之為長。無機則促之而為短也。
△二明彼佛
成道五。初明欲成未成。】

「其佛本坐道場。破魔軍巳。垂得阿耨多羅三藐三菩
提。而諸佛法。不現在前。如是一小劫。乃至十小劫。結
加趺坐。身心不動。而諸佛法。猶不在前。」

【言本坐道場者。本即本昔。亦即本初也。垂得者。將
得也。言佛法不現在前者。非謂惑有所未破。理有
所未顯。但是機未熟。時未至。故言不現前也。以佛
法現前之時。必便說法。今機猶未熟。時未至。則猶

未可說法。故言佛法猶不現前也。
△二明諸天供
養四。初忉利敷座。】

「爾時忉利諸天。先為彼佛。於菩提樹下。敷師子座。高
一由旬。佛於此坐。當得阿耨多羅三藐三菩提。」

【佛於此坐當得菩提者。此是諸天敷座時。內心呪
願之詞也。
△二梵王雨華。】

「適坐此座。時諸梵天王。雨眾天華。面百由旬。香風時
來。吹去萎華。更雨新者。如是不絕。滿十小劫。供養於
佛。乃至滅度。常雨此華。」

【適坐者。諸天敷巳。佛即坐之不前不後。故言適也。
言乃至滅度常雨此華者。謂梵王不獨於欲成未
成之時雨此華而為供養。從於未成以至成道轉
法輪。乃至入涅槃。常雨此華。而為供養也。
△三四
王擊鼓。】

「四王諸天。為供養佛。常擊天鼓。」

【言擊鼓者。以表彼佛成道之時。能為不請之友。而
無問自說也。
△四諸天作樂。】

「其餘諸天。作天伎樂。滿十小劫。至於滅度。亦復如是。」

【△三明正成佛道。】

「諸比丘。大通智勝佛。過十小劫。諸佛之法。乃現在前。
成阿耨多羅三藐三菩提。」

【△四明眷屬供養。】

「其佛未出家時。有十六子。其第一者。名曰智積。諸子
各有種種。珍異玩好之具。聞父得成阿耨多羅三藐

三菩提。皆捨所珍。往詣佛所。諸母涕泣。而隨送之。其
祖轉輪聖王。與一百大臣。及餘百千萬億人民。皆共
圍繞。隨至道場。咸欲親近。大通智勝如來。供養恭敬。
尊重讚歎。到巳頭面禮足。繞佛畢巳。一心合掌。」

【其父名智勝。子即名智積者。雖一在於果。一在於
因。而因果不同。然父之與子。取其名目相應。故父
名智勝。其子即名智積也。諸母涕泣者。諸母即智
勝佛之妻也。夫出家時。則從於子。今子又出家。則
失其所從矣。故涕泣也。而隨送之者。一以得送其
子。一以得覲其佛也。其祖轉輪聖王。即智勝佛之
父。亦頭面禮佛足者。葢父但能生子之生身而巳。
今子成佛。則能為父說法。生於法身。生身但是一
世。法身則垂永劫。以生身而較法身。以一世而比
永劫。則父雖禮子。亦不為過。苟不能如智勝佛。而
欲受父之禮。則未知可也。
△五明眷屬重頌四。初
總頌。】

「瞻仰世尊。以偈頌曰。

大威德世尊。為度眾生故。於無量億歲。爾乃得成佛。
諸願巳具足。善哉吉無上。」

【為度眾生下三句。則知佛法不現前。元為眾生。非
關佛也。諸願具足。即四弘誓願。巳得滿足也。
△二
別頌。】

「世尊甚希有。一坐十小劫。身體及手足。靜然安不動。
其心常憺怕。未曾有散亂。」


【此頌欲成未成也。言靜然不動等者。以其以法界
之心。觀法界之理。既能觀所觀。同一法界。則法界
之體。本自寂然。安有搖動及以散亂者。故知一坐
十劫。乃至云未曾散亂也。
△三慶幸。】

「究竟永寂滅。安住無漏法。今者見世尊。安隱成佛道。
我等得善利。稱慶大歡喜。眾生常苦惱。盲瞑無導師。
不識苦盡道。不知求解脫。長夜增惡趣。減損諸天眾。
從冥入於冥。永不聞佛名。」

【此頌正成佛道也。言究竟永寂滅者。無理不顯曰
寂。無障不破曰滅。不為二邊所動曰安。不落二邊
曰住。於三諦理無少漏失。曰無漏法也。我等下。乃
成道後之利益也。得善利。乃正明利益眾生。稱慶
乃慶佛得成於道。歡喜乃巳得見於佛也。常苦惱
等。是舉無佛之失。以顯有佛之得也。常苦惱。是不
知苦諦。故但有苦而無諦也。苦必有本。若遇導師。
則知苦本而不造因。盲瞑無導師。是不知集諦也。
不識苦盡之道。是不知道諦。不知求解脫。是不知
滅諦也。大經云。不知四聖諦。是故久流轉。今既不
知四諦。故長夜增惡趣。乃至不聞於佛名也。
△四
結意。】

「今佛得最上。安隱無漏道。我等及天人。為得最大利。
是故咸稽首。歸命無上尊。」

【△三明彼佛說法二。初請說諸教。二請說法華。初
三。初王子請。】


「爾時十六王子。偈讚佛巳。勸請世尊。轉於法輪。咸作
是言。世尊說法。多所安隱。憐愍饒益。諸天人民。重說
偈言。

世雄無等倫。百福自莊嚴。得無上智慧。願為世間說。
度脫於我等。及諸眾生類。為分別顯示。令得是智慧。
若我等得佛。眾生亦復然。世尊知眾生。深心之所念。
亦知所行道。又知智慧力。欲樂及修福。宿命所行業。
世尊悉知巳。當轉無上輪。」

【世尊說法等者。如來說法。能使眾生破煩惱出生
死。故曰多所安隱。憐愍即慈悲義。悲拔苦。苦無不
拔。慈與樂。樂無不與。使眾生不勝豐饒利益。故曰
憐愍饒益。頌中言願為世間等者。百福自莊嚴。則
如來之福巳足。得無上智慧。則如來之慧巳圓。自
既巳證。還當化他。故願為世問說也。言度脫於我
等者。謂我等與如來。天性相關。說法度脫宜矣。其
諸眾生。亦應度脫也。為分別顯示令得是智慧者。
謂先以三乘。而為分別。後以一實。而為顯示。究竟
令諸眾生。得於如來無上智慧也。不唯知心所念。
亦知身所行也。又知等。即現世之福慧。宿命句。即
過去之行業。無乎而不知者。故上云世尊知眾生。
下云世尊悉知巳也。是巳知乎機矣。既知乎機。則
自宜因機而說教。以教而逗機。故云當轉無上輪
也。
△二諸天請二。初如來現瑞。】

「佛告諸比丘。大通智勝佛。得阿耨多羅三藐三菩提

時。十方各五百萬億。諸佛世界。六種震動。其國中間。
幽冥之處。日月威光。所不能照。而皆大明。其中眾生。
各得相見。咸作是言。此中云何忽生眾生。又其國界。
諸天宮殿。乃至梵宮。六種震動。大光普照。徧滿世界。
勝諸天光。」

【△二諸天正請二。初明九方請。二明上方請。初四
初正明東方。二明東南方。三又明南方。四略例六
方。初七。初覩相。】

「爾時東方五百萬億諸國土中。梵天宮殿。光明照曜。
倍於常明。」

【△二疑念。】

「諸梵天王。各作是念。今者宮殿光明。昔所未有。以何
因緣。而現此相。」

【△三會議。】

「是時諸梵天王。即各相詣。共議此事。時彼眾中。有一
大梵天王。名救一切。為諸梵眾。而說偈言。

我等諸宮殿。光明昔未有。此是何因緣。宜各共求之。
為大德天生。為佛出世間。而此大光明。徧照於十方。」

【梵王名救一切者。即是以出欲之論。救欲界一切
眾生。離五欲之苦。得禪定之樂也。
△四推尋。】

「爾時五百萬億國土。諸梵天王。與宮殿俱。各以衣裓。
盛諸天華。共詣西方。推尋是相。見大通智勝如來。處
於道場。菩提樹下。坐師子座。諸天龍王。乾闥婆。緊那
羅。摩睺羅伽。人非人等。恭敬圍繞。及見十六王子。請

佛轉法輪。」

【△五供養。】

「即時諸梵天王。頭面禮佛。繞百千匝。即以天華。而散
佛上。其所散華。如須彌山。并以供養。佛菩提樹。其菩
提樹。高十由旬。華供養巳。各以宮殿。奉上彼佛。而作
是言。惟見哀愍。饒益我等。所獻宮殿。願垂納處。時諸
梵天王。即於佛前。一心同聲。以偈頌曰。

世尊甚希有。難可得值遇。具無量功德。能救護一切。
天人之大師。哀愍於世間。十方諸眾生。普皆蒙饒益。
我等所從來。五百萬億國。捨深禪定樂。為供養佛故。
我等先世福。宮殿甚嚴飾。今以奉世尊。惟願哀納受。」

【散華如須彌山者。非謂大如彼山也。葢須彌山。乃
積土而成。今所散之華。堆積如山也。并供養樹者。
佛依菩提樹下。而成正覺。佛為能依。樹為所依。敬
其能。以及其所。故并以供養也。宮殿奉佛者。以諸
天所有宮殿。皆隨身者。所以得奉。乃有漏之福所
感。今欲轉成如來無漏之慧。故以之而奉佛也。偈
中初二行正歎。言救護一切者。大悲拔苦為救。大
慈與樂為護也。次我等下一行出意。來之遠而捨
之深。其意在於供佛也。言深禪定者。比欲散為深
也。三我等下一行。勸納受也。
△六請說。】

「爾時諸梵天王。偈讚佛巳。各作是言。惟願世尊。轉於
法輪。度脫眾生。開涅槃道。時諸梵天王。一心同聲。而
說偈言。


世雄兩足尊。惟願演說法。以大慈悲力。度苦惱眾生。」

【△七默許。】

「爾時大通智勝如來。默然許之。」

【以由時未至。故所以但默然。許可其請耳。
△二明
東南方六。初覩相。】

「又諸比丘。東南方五百萬億國土。諸大梵王。各自見
宮殿。光明照曜。昔所未有。歡喜踴躍。生希有心。」

【△二會議。】

「即各相詣。共議此事。時彼眾中。有一大梵天王。名曰
大悲。為諸梵眾。而說偈言。

是事何因緣。而現如此相。我等諸宮殿。光明昔未有。
為大德天生。為佛出世間。未曾見此相。當共一心求。
過千萬億土。尋光共推之。多是佛出世。度脫苦眾生。」

【梵王名大悲者。以能說於出欲之論。拔欲界一切
眾生之苦故也。
△三推尋。】

「爾時五百萬億。諸梵天王。與宮殿俱。各以衣裓。盛諸
天華。共詣西北方。推尋是相。見大通智勝如來。處於
道場。菩提樹下。坐師子座。諸天龍王。乾闥婆。緊那羅。
摩睺羅伽。人非人等。恭敬圍繞。及見十六王子。請佛
轉法輪。」

【△四供養。】

「時諸梵天王。頭面禮佛。繞百千匝。即以天華。而散佛
上。所散之華。如須彌山。并以供養。佛菩提樹。華供養
巳。各以宮殿。奉上彼佛。而作是言。惟見哀愍。饒益我

等。所獻宮殿。願垂納受。爾時諸梵天王。即於佛前。一
心同聲。以偈頌曰。

聖主天中王。迦陵頻伽聲。哀愍眾生者。我等今敬禮。
世尊甚希有。久遠乃一現。一百八十劫。空過無有佛。
三惡道充滿。諸天眾減少。今佛出於世。為眾生作眼。
世間所歸趣。救護於一切。為眾生之父。哀愍饒益者。
我等宿福慶。今得值世尊。」

【△五請說。】

「爾時諸梵天王。偈讚佛巳。各作是言。惟願世尊。哀愍
一切。轉於法輪。度脫眾生。時諸梵天王。一心同聲。而
說偈曰。

大聖轉法輪。顯示諸法相。度苦惱眾生。令得大歡喜。
眾生聞此法。得道若生天。諸惡道減少。忍善者增益。」

【顯示諸法相者。謂從一相中而演。或空或有或中
諸法也。言得道若生天者。謂或若有得涅槃之道
者。或若但得生於天道者也。
△六默許。】

「爾時大通智勝如來。默然許之。

妙法蓮華經演義卷第三之二

妙法蓮華經演義卷第三之三
姚秦三藏法師　鳩摩羅什奉　詔譯
天台教觀　一松大師　講錄
清　東甌釋氏　曉柔廣和　編定」

【△三正明南方六初覩相。】

「又諸比丘。南方五百萬億國土。諸大梵王。各自見宮
殿。光明照曜。昔所未有。歡喜踴躍。生希有心。」

【△二會議。】

「即各相詣。共議此事。以何因緣。我等宮殿。有此光曜。
而彼眾中。有一大梵天王。名曰妙法。為諸梵眾。而說
偈言。

我等諸宮殿。光明甚威曜。此非無因緣。是相宜求之。
過於百千劫。未曾見是相。為大德天生。為佛出世間。」

【梵王名妙法者。亦但指出欲之論。禪定等法為妙
法。以彼天王。能說此而化散欲眾生。故以為名也。

△三推尋。】

「爾時五百萬億。諸梵天王。與宮殿俱。各以衣裓。盛諸
天華。共詣北方。推尋是相。見大通智勝如來。處於道
場。菩提樹下。坐師子座。諸天龍王。乾闥婆。緊那羅。摩
睺羅伽。人非人等。恭敬圍繞。及見十六王子。請佛轉
法輪。」

【△四供養。】

「時諸梵天王。頭面禮佛。繞百千匝。即以天華。而散佛
上。所散之華。如須彌山。并以供養佛菩提樹。華供養

巳。各以宮殿。奉上彼佛。而作是言。惟見哀愍。饒益我
等。所獻宮殿。願垂納受。爾時諸梵天王。即於佛前。一
心同聲。以偈頌曰。

世尊甚難見。破諸煩惱者。過百三十劫。今乃得一見。
諸饑渴眾生。以法雨充滿。昔所未曾覩。無量智慧者。
如優曇鉢華。今日乃值遇。我等諸宮殿。蒙光故嚴飾。
世尊大慈愍。惟願垂納受。」

【△五請說。】

「爾時諸梵天王。偈讚佛巳。各作是言。惟願世尊。轉於
法輪。令一切世間。諸天魔梵沙門。婆羅門。皆獲安隱。
而得度脫。時諸梵天王。一心同聲。以偈頌曰。

惟願天人尊。轉無上法輪。擊於大法鼓。而吹大法螺。
普雨大法雨。度無量眾生。我等咸歸請。當演深遠音。」

【諸天魔梵沙門婆羅門皆獲安隱者。諸天則躭染
五欲。而不安隱。魔則常欲惱人。而不安隱。梵雖得
禪。而是有漏。故不安隱。沙門雖由教而修行。但在
因。而未得證果。故亦不安隱。婆羅門則修於邪法。
心遊理外。故不安隱。若轉於法輪。則今諸天。不躭
五欲。魔則不惱於人。梵則轉有漏。而成無漏。沙門
則得證於果。婆羅門則得改入於正。故皆安隱。而
度脫也。次頌中轉法輪。則能令一切摧碾於惑。擊
法鼓。則能令一切。皆得驚覺。吹法螺則能令一切。
改小歸大。改偏歸圓。雨法雨。則能令一切枯槁之
眾。皆得潤澤。一切饑渴之眾。皆得充滿也。
△六默

許。】

「爾時大通智勝如來。默然許之。」

【△四略例六方。】

「西南方乃至下方。亦復如是。」

【△二明上方請五。初覩相。】

「爾時上方五百萬億國土。諸大梵王。皆悉自覩。所止
宮殿。光明威曜。昔所未有。歡喜踴躍。生希有心。」

【△二會議。】

「即各相詣。共議此事。以何因緣。我等宮殿。有斯光明。
時彼眾中。有一大梵天王。名曰尸棄。為諸梵眾。而說
偈言。

今以何因緣。我等諸宮殿。威德光明曜。嚴飾未曾有。
如是之妙相。昔所未聞見。為大德天生。為佛出世間。」

【△三推尋。】

「爾時五百萬億。諸梵天王。與宮殿俱。各以衣裓。盛諸
天華。共詣下方。推尋是相。見大通智勝如來。處於道
揚。菩提樹下。坐師子座。諸天龍王。乾闥婆。緊那羅。摩
睺羅伽。人非人等。恭敬圍繞。及見十六王子。請佛轉
法輪。」

【△四供養。】

「時諸梵天王。頭面禮佛。繞百千匝。即以天華。而散佛
上。所散之華。如須彌山。并以供養佛菩提樹。華供養
巳。各以宮殿。奉上彼佛。而作是言。惟見哀愍。饒益我
等。所獻宮殿。願垂納處。時諸梵天王。即於佛前。一心

同聲以偈頌曰。

善哉見諸佛。救世之聖尊。能於三界獄。勉出諸眾生。
普智天人尊。哀愍羣萌類。能開甘露門。廣度於一切。
於昔無量劫。空過無有佛。世尊未出時。十方常暗暝。
三惡道增長。阿修羅亦盛。諸天眾轉減。死多墮惡道。
不從佛聞法。常行不善事。色力及智慧。斯等皆減少。
罪業因緣故。失樂及樂想。住於邪見法。不識善儀則。
不蒙佛所化。常墮於惡道。佛為世間眼。久遠時乃出。
哀愍諸眾生。故現於世間。超出成正覺。我等甚欣慶。
及餘一切眾。喜歎未曾有。我等諸宮殿。蒙光故嚴飾。
今以奉世尊。惟垂哀納受。願以此功德。普及於一切。
我等與眾生。皆共成佛道。」

【言死多墮惡道者。即指諸天眾也。由不聞法。故智
慧減少。由行惡事。則百憂攢其心。萬事勞其形。故
色力減少也。失樂者。失於世間人天之樂。及出世
間涅槃之樂也。失樂想者。由其罪業因緣重故。不
唯失樂。即樂之想亦失。而不能思於人天之樂。及
涅槃樂。但有三途之苦。及以苦想也。久遠一出者。
諸梵中凡言過多少劫。不見佛等。即就其生天以
來。巳經多少劫。曾未見佛。不必考定其某劫。至某
劫無佛也。
△五請說。】

「爾時五百萬億。諸梵天王。偈讚佛巳。各白佛言。惟願
世尊。轉於法輪。多所安隱。多所度脫。時諸梵天王。而
說偈言。


世尊轉法輪。擊甘露法鼓。度苦惱眾生。開示涅槃道。
惟願受我請。以大微妙音。哀愍而敷演。無量劫習法。」

【此諸天梵王請說中。東方必至西方。乃至上方。必
至下方者。然佛出世。必從中天中日。降於中國。而
居於中道。故十方諸梵欲見於佛。皆兢趣中道。乃
是真見佛也。
△三如來受三。初受請。】

「爾時大通智勝如來。受十方諸梵天王。及十六王子
請。」

【△二正轉二。初轉四諦。】

「即時三轉十二行法輪。若沙門。婆羅門。若天魔梵。及
餘世間。所不能轉。謂是苦。是苦集。是苦滅。是苦滅道。」

【此四諦。乃是略明十二因緣。後十二因緣。乃是廣
明四諦。義廣如疏(云云)。
△二轉因緣。】

「及廣說十二因緣法。無明緣行。行緣識。識緣名色。名
色緣六入。六入緣觸。觸緣受。受緣愛。愛緣取。取緣有。
有緣生。生緣老死憂悲苦惱。無明滅則行滅。行滅則
識滅。識滅則名色滅。名色滅則六入滅。六入滅則觸
滅。觸滅則受滅。受滅則愛滅。愛滅則取滅。取滅則有
滅。有滅則生滅。生滅則老死憂悲苦惱滅。」

【△三得益。】

「佛於天人大眾之中。說是法時。六百萬億那由他人。
以不受一切法故。而於諸漏。心得解脫。皆得深妙禪
定。三明六通。具八解脫。第二第三第四說法時。千萬
億恒河沙那由它等眾生。亦以不受一切法故。而於

諸漏。心得解脫。從是巳後。諸聲聞眾。無量無邊。不可
稱數。」

【言不受一切法者。即巳知於苦。巳斷於集。諸漏得
解脫。即巳修於道。巳證於滅也。
△二請說法華四。
初王子出家。】

「爾時十六王子。皆以童子出家。而為沙彌。諸根通利。
智慧明了。巳曾供養。百千萬億諸佛。淨修梵行。求阿
耨多羅三藐三菩提。」

【何以十六王子。此時即便出家。由上來聞父得成
菩提。即捨諸所珍。往詣佛所。請轉法輪。今彼佛巳
為其說於四諦十二因緣之法。則巳能了知。若非
出家。無由入道。故即出家也。而言童子出家者。即
童真入道也。作沙彌者。梵語沙彌。此云息慈。謂息
一切惡。行於慈悲。乃是佛弟子。而名為沙彌也。然
有三種不同。一者驅烏。謂五六歲之沙彌。不知佛
之所說。但可使之驅烏而巳。二者名字。謂十二三
四歲之沙彌。雖能剃髮。而猶未能染衣而行持教
法。但名字為沙彌而巳。三者應法。謂二十歲之外
沙彌。巳能解知如來所有教法。而為之修習。而精
持十戒。與法無違。則與法相應矣。故名應法。前之
二種。謂之形同。後之一種。謂之法同。當知沙彌有
多種。不可一概。今十六王子。巳能解佛所說。而出
於家。則雖是童子而是作於應法沙彌也。諸根通
利者。以能見色。不為色之所轉。乃至緣法。不為法

之所轉。故所有六根。皆悉通達而快利也。智慧明
了者。當知巳聞彼佛所說之法。即從所聞而發乎
智。還能以智而照乎境。如此境如如智。智如如境。
境智一如。境智不二。故其所有智慧。明而且了也。
此乃明其現因之勝。下乃明其宿種之勝。言淨修
梵行者。梵行雖多。不出六度。能了知無布施可修。
而不妨終日修於布施。乃至了知無般若可修。而
不妨終日修於般若。乃名淨修梵行也。求阿耨菩
提者。唯其現因既勝。宿種又強。故其心內所求。不
求三有。不求二乘。唯求無上正覺之道也。
△二正
請說法。】

「俱白佛言。世尊。是諸無量千萬億。大德聲聞。皆巳成
就。世尊亦當為我等說。阿耨多羅三藐三菩提法。我
等聞巳皆共修學。世尊。我等志願。如來知見。深心所
念。佛自證知。」

【聲聞皆悉成就者。彼諸聲聞。聞於如來所說之四
諦十二因緣。巳能知苦斷集。修道證滅。則梵行巳
立。所作巳辦。故言成就也。世尊亦當為我等等者。
謂若論聲聞。既巳成就。則宜為之開三顯一。開權
顯實。固所當為其說於菩提之法矣。即我等未成
就者。亦所當也。故云亦當為我等說也。我等聞巳
下。正明亦當之意。謂聞巳能修。并深心本願。故是
所當也。言我等聞巳皆共修學者。謂如來若不說
則巳。若為說之時。則我等不同人天之驚疑。不同

上慢之不信。能如所聞。而為修習。何者。蓋如來所
說無別有所說。乃說我等之所修。若我等所修。亦
無別有所修。即修如來之所說。故如來若一演說
之時。我等皆能共為修學也。若如來說之。而我等
不能修學。則如來不當為我等說矣。今既皆能修
學。故世尊亦當為我等說也。世尊等者。謂不唯我
與能共修學。故是當說。即我等志願。唯在如來之
知見。此我等深心之所念者。如來必自能證明而
了知。既如來證知我等志願。唯在佛之知見。則又
亦當為我等。說於無上菩提之法矣。何者。縱使無
有志願。而能修學。亦是所當。倘不能修學。若有於
志願亦所當也況乎今者我等。既能修學又有志
願。而反不當為說乎。是故請於世尊。亦當為我等。
說於無上菩提之法也。
△三所將出家。】

「爾時轉輪聖王。所將眾中。八萬億人。見十六王子出
家。亦求出家。王即聽許。」

【前轉輪王所將之眾。大臣有一百。人民有百千萬
億。今於此中。故亦有八萬億人求出家也。王即聽
許者。彼王亦知佛難得見。法難得聞。今既見佛聞
法。則得大利益矣。然若不出家修習。則雖見猶弗
見。雖聞猶弗聞。雖得猶弗得也。得自巳亦尚欲出
家。但其子與孫。皆巳出家。而未有紹輪王位者。以
社稷為重。故未即能耳。豈彼臣民求於出家。而反
不許乎。故即聽許其出家也。
△四彼佛受請四。初

受請正說。】

「爾時彼佛受沙彌請。過二萬劫巳。乃於四眾之中。說
是大乘經。名妙法蓮華。教菩薩法。佛所護念。說是經
巳。十六沙彌。為阿耨多羅三藐三菩提故。皆共受持
諷誦通利。」

【過二萬劫巳乃說者。王子雖請於法華。然說法華
之時。尚猶未至。故於此二萬劫中。說於方等般若。
待其機熟時。方說法華也。如下頌云。說六波羅蜜
及諸神通事。即說於方等。分別真實法菩薩所行
道。即說於般若也。准此則知前之三轉法輪。說於
四諦十二因緣。乃是阿含小始大機兼別。必聞華
嚴。即五時教法。與今同也。
△二機有信否。】

「說是經時。十六菩薩沙彌。皆悉信受。聲聞眾中。亦有
信解。其餘眾生。千萬億種。皆生疑惑。」

【十六王子。既有志願。能共修學。故皆悉信受也。聲
聞亦有信解者。信得前之所說。是小是麤。乃教二
乘之隨他意語。信得今之所說。是大是妙。乃教菩
薩。而為佛所護念也。解得昔日之小。無別有小。即
今日之大。解得今日之大。亦無別有大。即昔日之
小。而是大也。此明其信者。其餘下明不信。餘眾皆
生疑惑者。非如來之道力有所未充。亦非所說之
法未盡其善。由此之眾生。從曠大劫來。久為無明
煩惱之所固蔽。故今日雖從如來聞此妙法。猶一
時未能即解乎九界同一佛界。三乘元是一乘。故

生於疑。而起於惑也。蓋佛法雖則是不思議。而眾
生之業力。亦復是不可思議。故雖聞妙法。而猶生
疑惑也。則知其餘等一十二字。乃宿世結緣之所
以。今日開顯之由致。皆在此也。
△三說經時分。】

「佛說是經。於八千劫。未曾休廢。」

【彼佛壽命。既其無量。故說法華經八千劫。今佛壽
不滿百。故說法華但八載也。
△四說巳入定。】

「說是經巳。即入靜室。住於禪定。八萬四千劫。」

【佛說經巳。即入定者。蓋由上來。巳為眾生。說於諸
教。說於法華。則彼佛所化之機。至此巳盡。雖其餘
有疑惑之眾生。而機巳不在彼佛。乃在於王子之
覆講。故入於定。使得王子覆講而結緣也。敘因由
竟。
△二明結緣四。初明法。二舉譬。三合法。四提譬。
初又三。初明最初結緣。二明中間相值。三明今說
法華。初二。初王子覆講。】

「是時十六菩薩沙彌。知佛入室。寂然禪定。各升法座。
亦於八萬四千劫。為四部眾。廣說分別。妙法華經。一
一皆度六百萬億。那由它恒河沙等眾生。示教利喜
令發阿耨多羅三藐三菩提心。」

【知佛入室者知佛入室之意。欲我等王子。為彼疑
惑之眾。覆講法華。故即各升座。於四眾中廣為分
別也。乃是弘廣彼佛之所說耳。佛說此經。但八千
劫。今王子覆說。於八萬四千劫中。乃推廣分別如
來所說之義也。如來知如是而入室。王子知如是

而覆講。誠所謂感應道交。師資並闡者也。一一皆
度者。度有化度超度二義。為其覆講以除疑惑。即
化度之義。其法超於九界三乘七方便之上。即超
度之義也。示教利喜者。示即為其指示。教即為其
教詔。利即令其得於利益。喜即令其生於歡喜也。
亦可謂所化者得利益。而能化者生歡喜也。令發
菩提心者。前聞之而生疑惑。則何由發心。今既為
其覆講。則疑惑巳除。故能令其發於無上菩提之
心也。
△二彼佛讚歎二。初正讚歎。】

「大通智勝佛。過八萬四千劫巳。從三昧起。往詣法座。
安詳而坐。普告大眾。是十六菩薩沙彌。甚為希有。諸
根通利。智慧明了。巳曾供養。無量千萬億數諸佛。於
諸佛所。常修梵行。受持佛智。開示眾生。令入其中。」

【安詳而坐者。前來疑惑之眾。雖機不在彼佛。然欲
得王子以為覆講。則心似未安。今王子巳覆講。而
除其疑惑。令其發心。則佛之心至此巳安。故即從
定而起。還安詳而坐也。常修梵行者。是歎其能修
於福。受持佛智。是歎其能修於慧。總之是歎其能
為自行。開示眾生。令入其中。是歎其能為化他也。

△二勸親近二。初正勸。】

「汝等皆當數數親近。而供養之。」

【以其既無福不修。無慧不備。復能以自所行。而化
於他。故不但當為親近供養。而為當數數親近。數
數供養也。
△二出意。】


「所以者何。若聲聞辟支佛。及諸菩薩。能信是十六菩
薩。所說經法。受持不毀者。是人皆當得阿耨多羅三
藐三菩提。如來之慧。」

【謂若能信其所說。則能得菩提及佛智慧。故當數
數親近供養也。聲聞能信受者。即聲聞乘而是佛
乘。支佛菩薩。亦莫不然。故若不聞不信。不為受持
則巳。若能聞能信。能為受持。則隨其聲聞支佛。以
及菩薩。皆當得於無上菩提如來之慧也。言皆當
得如來之慧者。以由此經能開三乘。即顯一乘故。

△二明中間相值。】

「佛告諸比丘。是十六菩薩。常樂說是妙法蓮華經。一
一菩薩。所化六百萬億。那由他恒河沙等眾生。世世
所生。與菩薩俱。從其聞法。悉皆信解。以此因緣。得值
四萬億諸佛世尊。於今不盡。」

【佛告者。即今釋迦。詔告諸比丘也。常樂說是經者。
即指八萬四千劫。廣為分別。以為常說也。世世所
生等者。由於昔日大通佛所。覆講結緣。巳為其下
於一乘圓種。則法爾天性相關。故菩薩生時。彼諸
眾生。即與之俱生。既俱生巳。還從菩薩聞法。而能
信解。以此俱生聞法信解之因緣。故得值於四萬
億之諸佛也。蓋菩薩生處。必值於佛。今眾生既與
菩薩俱生。故亦值佛也。言於今不盡者。若最初結
緣之時。便得入證。此則不論。由其中間有退大者。
中以小接。今日方以大脫。亦有最初最鈍結緣者。

則亦必後以大脫。故於今猶不盡也。
△三明今說
法華二。初結會古今。二正說法華。初二。初結會師
之古今。二結會弟子古今。初二。初總明。】

「諸比丘。我今語汝。彼佛弟子。十六沙彌。今皆得阿耨
多羅三藐三菩提。於十方國土。現在說法。有無量百
千萬億。菩薩聲聞。以為眷屬。」

【今皆得等者。謂昔為大通智勝佛之弟子。而在於
因。今則得於菩提。而在果也。昔於彼佛所覆講。今
則在於十方說法也。昔覆講之時。有於無量眾生
聽受。今則有無量菩薩聲聞。以為眷屬也。
△二別
示。】

「其二沙彌。東方作佛。一名阿閦。在歡喜國。二名須彌
頂。」

【阿閦者。梵語阿閦。此云不動。東方為羣動之首。而
佛名不動者。由彼佛能以如如之智。照如如之境。
既境智一如。境智不二。則寂而常照。照而常寂。寂
而常照。則不動而是動。照而常寂。則動而是不動。
故彼佛名阿閦。而在東方也。既寂照不二。動靜相
即。則能令一切眾。得於語默之益。而無不歡喜。故
其國即名歡喜也。須彌頂者。須彌乃四寶所成。而
高超眾山之頂。以彼佛能究竟證於常樂我淨之
四德。而高超涅槃山頂。故以名之也。】

「東南方二佛。一名師子音。二名師子相。」

【師子音者。師子音無畏說。百獸聞之皆腦裂。以彼

佛能作決定無畏之說。令一切眾生聞之。無明煩
惱為之破裂。故以名之也。師子相者。師子之相。若
一出時。則萬獸為之潛藏。以彼佛出現世間。具大
威德。具大雄猛。一切邪外為之揜蔽而不現。如師
子之出穴。而萬獸潛藏。故名師子相也。】

「南方二佛。一名虗空住。二名常滅。」

【虗空住者。虗空是空。住即是有。以彼佛了證真空。
而安住於第一義空。真空不空。能具一切。還即有
而是空。故名虗空住也。常滅者。常即不滅。滅即不
生。不生不滅。名大涅槃。以彼佛能證於大涅槃。還
就其所證。以立其名。故名常滅也。】

「西南方二佛。一名帝相。二名梵相。」

【帝相者。如世間帝王之相。為一切之所尊仰。以彼
佛五住永亡。而斷人之所難斷。三德圓顯。而證人
之所難證。既難證能證。難斷能斷。則為九界眾生
之所共仰。故名帝相也。梵相者。即清白梵行之相
也。以彼佛能親近無量百千諸佛。而無惑不除。又
能盡行諸佛所有道法。而無疑不斷。既無惑不除。
無疑不斷。則一清淨。一切清淨矣。故名梵相也。】

「西方二佛。一名阿彌陀。二名度一切世間苦惱。」

【阿彌陀者。此云無量光。亦云無量壽。以彼佛具有
無量光明壽命故。即以為名也。度一切世間苦惱
者。一切世間者。即九界世間也。苦惱即是見思無
明。為苦惱之因。分段變易。為苦惱之果。以彼佛五

住無不盡。則巳度一切世間之苦因。二死無不亡。
則巳度一切世間之苦果。自既能度。還令人度。故
名度一切世間苦惱也。】

「西北方二佛。一名多摩羅䟦栴檀香神通。二名須彌
相。」

【多摩羅䟦栴檀香神通者。香有清遠潛通之義。以
彼佛從大智慧中。而發乎大神通力。先以神通。後
以智拔。因機而設化。以教而逗機。機教冥相合。如
香之清遠潛通。故以為名也。須彌相者。須彌之相。
入水八萬四千由旬。出水亦八萬四千由旬。以彼
佛因中。能修八萬四千之法門。而尅於果上所有
八萬四千波羅蜜門。如須彌山之相。入水出水皆
八萬四千由旬。故以名之也。】

「北方二佛。一名雲自在。二名雲自在王。」

【雲自在者。雲布於世間。則卷舒自在。欲大則大。欲
小則小。以彼佛出現於世之時。亦欲大即大。而能
現於千丈舍那之身。欲小即小。而能現於丈六比
丘之相。唯其現身如雲。故以為名也。雲自在王者。
如雲之興。則必雨於雨。若雨雨之時。則欲多即多。
欲少即少。欲大即大。欲小即小。以彼佛現身說法
之時。欲頓即頓。欲漸即漸。偏圓大小。權實半滿。無
不如是。而能為諸法之王。如雲之雨雨。無不自在。
故以名之也。】

「東北方佛。名壞一切世間怖畏。第十六我。釋迦牟尼

佛。於娑婆國土。成阿耨多羅三藐三菩提。」

【壞一切世間怖畏者。生死煩惱。是一切世間之大
可怖畏。而最為難壞之者。彼佛則自既能壞。亦能
令一切眾生皆壞。故名壞一切世間怖畏也。釋迦
牟尼者。梵語釋迦。此云能仁。梵語牟尼。此云寂默。
能仁是姓。寂默是名。能仁則具足大慈。寂默則具
足大智。具大智故。故能斷生死。而證於涅槃。具大
慈故。故不住涅槃。而還入於生死。既不住於涅槃。
又不住於生死。則所住者。唯一中道。此乃一切眾
生之所難能者。我佛能之。故名能仁寂默也。既難
能者而能之。故猶在於堪忍之國。而成於菩提也。

△二結會弟子古今三。初敘因由。】

「諸比丘。我等為沙彌時。各各教化。無量百千萬億恒
河沙等眾生。從我聞法。為阿耨多羅三藐三菩提。此
諸眾生。於今有住聲聞地者。我常教化。阿耨多羅三
藐三菩提。是諸人等。應以是法。漸入佛道。所以者何。
如來智慧。難信難解。」

【言此諸眾生。於今有住聲聞等者。謂最初從我聞
法。本為菩提。若成就者。則巳得度脫。然有退大取
小之者。則我還以小接。故今有住於聲間之地位
者。我雖令其住於聲聞之地。然一向以來。元以菩
提。而為教化。由其取小故。且以聲聞之法。而令其
證之。既證於小。則還當從小。而引歸於大。故言應
以是法漸入佛道也。言漸入者。最初本教於佛道。

由其退大取小。中間即以小接。致令今世小機先
熟。還住聲聞。然後引小歸大。故言漸入也。則知初
言從我聞法為阿耨多羅三藐三菩提。是明最初
入大。次言此諸眾生於今有住聲聞地者。是明退
大取小。還以小化。而得小證。次言我常教化菩提。
是明今雖小化令住聲聞。然我最初元教於大也。
言是諸人等。應以是法。漸入佛道。是名雖住於小。
然必從此小法。而引入於大也。所以者何下。釋明
漸入之意。以如來智慧難信難解。故須漸入也。
△
二正結會。】

「爾時所化。無量恒河沙等眾生者。汝等諸比丘。及我
滅度後。未來世中。聲聞弟子是也。」

【爾時等者。即覆講結緣者也。汝等諸比丘。即於今
有住聲聞地者是也。未來弟子。即於今不盡者是
也。
△三釋疑妨。】

「我滅度後。復有弟子。不聞是經。不知不覺。菩薩所行。
自於所得功德。生滅度想。當入涅槃。我於餘國作佛。
更有異名。是人雖生滅度之想。入於涅槃。而於彼土。
求佛智慧。得聞是經。唯以佛乘。而得滅度。更無餘乘。
除諸如來。方便說法。」

【或疑云。現在弟子。從佛聞此經。而得度脫。故知是
佛最初所結緣者。若佛滅後。則不聞佛說。於此經
而得度脫。何以得知亦是如來。最初結緣。成始之
弟子耶。是故釋云。我滅度後。雖有弟子。不聞是經。

自謂究竟滅度者。此乃在同居土中。故作此想耳。
其既證於涅槃。則必生於有餘。而我於彼土作佛。
彼則還從我聞。而得度脫。以成其終。故亦是我結
緣之弟子也。唯以佛乘而得等。正是彼土所聞之
說也。
△二正說法華二。初明說實。】

「諸比丘。若如來自知涅槃時到。眾又清淨。信解堅固。
了達空法。深入禪定。便集諸菩薩。及聲聞眾。為說是
經。世間無有二乘。而得滅度。唯一佛乘。得滅度耳。」

【所以眾又清淨。是知其障除。信解等是知其機發。
以由如來。於自則知一期化導將終。於他則知其
障除機發。所以說於一實也。諸菩薩是影響發起
之眾。及聲聞是當機之眾也。世間下正是說經也。
無有二乘得滅度者。以但滅見思。但度分段。非真
滅故。唯一佛乘得滅度者。以五住咸滅。二死永度。
是真滅故也。
△二釋前意。】

「比丘當知。如來方便。深入眾生之性。知其志樂小法。
深著五欲。為是等故。說於涅槃。是人若聞。則便信受。」

【謂既唯一佛乘。而得滅度。何故先施於三。故釋其
施三之意云。如來以方便化他權智。深入眾生過
去習成之性。知其現在所有之志。皆樂於小法。且
又深著五欲。樂小則大機未發。著欲則小障未除。
為是樂小著欲等。故說於涅槃。則遂其志樂。故不
聞則巳。若聞之時。則便能信順而受持也。既能信
受。則不復深著五欲。而障且得除矣。其障既除。其

機自發。由是而為其說大。則大亦能信受矣。則知
施三之意。一則為眾生樂小著欲。二則得為顯實
之張本。故雖於三權。究竟元歸一實。所以言世間
無有二乘得滅度。唯一佛乘得度耳。
△二舉譬三。
初導師譬最初結緣。】

「譬如五百由旬。險難惡道。嚝絕無人。怖畏之處。若有
多眾。欲過此道。至珍寶處。有一導師。聰慧明達。善知
險道。通塞之相。將導眾人。欲過此難。」

【五百由旬者。譬於眾生未結大緣之前。全為五住
煩惱之所縛也。三界見惑為一百。欲界思惑為二
百。上二界思惑為三百。內外塵沙為四百。界外無
明為五百也。險難惡道者。險即險阻。難即厄難。以
由三百為界內生死之因。而招分段之苦果。五百
為界外生死之因。而招變易之苦果。如此五住之
苦因。能招於二死之苦果。乃是為險阻厄難之惡
道也。曠絕無人者。以此之煩惱生死。從嚝大劫來
便有。於中無有菩提涅槃。故言曠絕無人也。怖畏
之處者。如此生死煩惱之處。從劫至劫。頭出頭沒。
生巳而死。死巳而生。由其生生死死。死死生生。再
無窮巳。乃是其可怕怖畏忌之處也。若有多眾者。
即所結緣之眾。六百萬億那由他。恒河沙等之眾
生是也。欲過此道至珍寶處者。欲過此生死煩惱。
險阻厄難之道。而至於無上菩提涅槃之處也。有
一導師者。導有三義。為剏導。引導。開導。剏導之師。

即最初結緣之師。十六王子是也。引導之師。即中
間相值之師。世世俱生之菩薩是也。開導之師。即
今說法華開權顯實之師。釋迦如來是也。雖三處
之有異。而秪是一人。取最初結緣之義。即名剏導
之師。取中間值遇之義。即名引導之師。取今日度
脫之義。即名開導之師。究其成始成終。及乎中間。
莫非我佛釋迦屈曲隨宜為之化導也。此言有一
導師。是剏導之師。即為王子時也。聰慧明達者。以
其為眾結緣之時。巳得六根清淨。所謂諸根通利。
智慧明了。故言聰慧明達。善知險道通塞之相者。
通謂可至寶所者。塞謂不能至寶所者。所有苦集
因緣生起。及以六蔽。皆是塞而非通。所有道滅因
緣還滅。及以六度。皆是通而非塞。而此王子剏導
之師。能一一了知。此則可以至涅槃寶所者。乃通
而非塞。此則不可至於涅槃寶所者。乃塞而非通。
故云善知險道通塞之相也。將導眾人者。即為諸
眾生。廣說分別妙法華經。為其結緣也。欲過此難
者。即今發阿耨多羅三藐三菩提是也。既巳發無
上道心。則從此即可依之。而出於生死煩惱險難
之道。而至無上菩提涅槃之寶所。故言欲過此難
也。
△二化城譬中間相值。】

「所將人眾。中路懈退。白導師言。我等疲極。而復怖畏。
不能復進。前路猶遠。今欲退還。」

【中路者。非是二百五十由旬中路而生懈退也。總

是最初發心之後。今日得脫之前。於此兩楹之間。
即名中路也。懈退者。總由結緣之眾。最初本是博
地凡夫。一向巳來。為無明之所覆。障極其深重。故
雖巳發大心。而不能堅固。中間若遇違緣。即退所
發之大心。故言懈退也。言疲極者。謂觀力微弱。而
障深且重也。而復怖畏者。以五住煩惱曾未破。二
種生死曾未斷故也。不能復進者。不欲依願起行
也。前路猶遠者。以見思塵沙。及夫無明之五百由
旬。曾未少過也。今欲退還者。欲退所發之大心。不
復進於修習也。巳上明其退大竟。】

「導師多諸方便。而作是念。此等可愍。云何捨大珍寶。
而欲退還。作是念巳。以方便力。於險道中。過三百由
旬。化作一城。告眾人言。汝等勿怖。莫得退還。今此大
城。可於中止。隨意所作。若入是城。快得安隱。若能前
至寶所。亦可得去。」

【次明以小接。此言導師。即引導之師。乃俱生之菩
薩是也。言汝等勿怖者。勿怖生死之長遠。上言而
復怖畏。前路猶遠。故今告其勿怖也。莫得退還者。
謂亦勿退其所發之心。上言今欲退。故今言告其
莫得退還也。可於中止者。謂可以依之而修。依之
而證也。隨意所作。即修於三十七品助道之法。快
得安隱。即證於空無相無作之涅槃。以其既證涅
槃。則不為界內煩惱之所苦。故言快得安隱也。若
能前至寶所亦可得去者。謂汝本欲至於菩提寶

所。為疲極故。中止於此。若既止矣。而更欲前至寶
所。亦可從此而去也。有人疑云。此中既是小接。又
不明開權。何以言前至寶所亦可得去。此由不知
即阿含方等般若三時之中。雖不明開權。亦有到
寶所之義。蓋阿含顯露邊。則但說於生滅。而秘密
邊。則有無數人天。獲無生忍。既能獲於無生之忍。
則即阿含。而亦可前至寶所也。方等慕大。般若領
知。就其所慕所領。則即方等般若。而亦可前至寶
所也。】

「是時疲極之眾。心大歡喜。歎未曾有。我等今者。免斯
惡道。快得安隱。於是眾人。前入化城。生巳度想。生安
隱想。」

【次明其逗機。及以保證也。前入化城者。即始從停
心念處。終至四果也。所作巳辦。故生巳度之想也。
不受後有。故生安隱之想也。
△三寶所譬今說法
華。】

「爾時導師。知此人眾。既得止息。無復疲倦。即滅化城。
語眾人言。汝等去來。寶處在近。向者大城。我所化作。
為止息耳。」

【此言導師。即開導之師。釋迦如來是也。無復疲倦
者。即見思煩惱巳破。分段生死巳斷也。既巳破見
思。而巳斷分段。則小障巳除。而大機欲發。大機既
發。則大事因緣從此可明。出世本懷由斯可暢。故
即滅於化城也。言去來者。謂莫去應來。莫去者。莫

向化城而去。應來者。應從寶所而來也。寶處在近
者有二義。一謂其巳斷見思。巳出分段。五百由旬
巳過三百故言近。一謂其雖證小乘。一經開顯。即
化城而是寶所。故言近也。私謂既得止息無復疲
倦者。即為實施權。令得證小也。即滅化城。至寶所
處在近。即開權顯實。即化城前近寶所。乃是開化
城之權。即顯寶所之實也。去即莫去。來即應來。何
以應來。以寶處在近故。何以莫去。以向者大城所
化作故。是故莫向化城而去。應從寶所而來也。向
者大城我所化作。即廢權立實也。
△三合法三。初
合導師譬。】

「諸比丘。如來亦復如是。今為汝等。作大導師。知諸生
死。煩惱惡道。險難長遠。應去應度。」

【言生死煩惱者。二種生死。三種煩惱。故言諸也。應
去應度者。謂此長遠惡道中。有通有塞。若是通者。
則應從之。而去至寶所。若是塞者。則應捨之。而度
過惡道也。
△二合化城譬。】

「若眾生但聞一佛乘者。則不欲見佛。不欲親近。便作
是念。佛道長遠。久受勤苦。乃可得成。佛知是心。怯弱
下劣。以方便力。而於中道。為止息故。說二涅槃。」

【言若眾生等者。謂既三惑之塞應度。菩提寶所應
去。則唯一乘。方可去之度之。云何中間乃以小而
接耶。故云若眾生等也。怯弱是弱於大法。下劣是
樂於小法也。中道者。即是發心以後。得脫巳前。於

此兩楹之中。謂之中道。中二涅槃者。即聲聞涅槃。
緣覺涅槃。亦有餘涅槃。無餘涅槃也。
△三合寶所
譬。】

「若眾生住於二地。如來爾時即便為說。汝等所作未
辦。汝所住地。近於佛慧。當觀察籌量。所得涅槃。非真
實也。但是如來方便之力。於一佛乘。分別說三。」

【二地者。即聲聞地。支佛地也。私謂若眾生住於二
地。即合上既得止息之為實施權。如來爾時至近
於佛慧。即合汝等去來等之開權顯實。開二乘所
住之地。即顯近於如來智慧也。當觀察下。合上向
者大乘等之廢權立實也。以法華一經。其斯三義
故也。
△四提譬。】

「如彼導師。為止息故。化作大城。既止息巳。而告之言。
寶處在近。此城非實。我化作耳。」

【如彼導師。是提導師譬。以合最初結緣。為止息故
化作大城。是提化城譬。以合中間相值。既知息巳
下。是提寶所譬。以合今日得脫也。第二廣說宿世
因緣初長行竟。
△二偈頌二。初頌敘因由。二是諸
沙彌下。頌正結緣。初二。初頌上第二科彼佛成道。
二而請下。頌上第三科彼佛說法。略不頌上第一
科壽命。初四。初頌欲成未成。】

「爾時世尊。欲重宣此義。而說偈言。

大通智勝佛。十劫坐道場。佛法不現前。不得成佛道。」

【△二頌諸天供養。】


「諸天神龍王。阿修羅眾等。常雨於天華。以供養彼佛。
諸天擊天鼓。并作眾伎樂。香風吹萎華。更雨新好者。」

【上但明諸天。今更明八部。故言龍王修羅等也。吹
萎雨新者。表彼佛出現於世。能除九十五種之邪
因。而令一切修於大乘圓因也。
△三頌正成佛道。】

「過十小劫巳。乃得成佛道。諸天及世人。心皆懷踴躍。」

【△四頌眷屬供養。】

「彼佛十六子。皆與其眷屬。千萬億圍繞。俱行至佛所。
頭面禮佛足。」

【△二頌彼佛說法二。初頌請說諸教。二時十六下。
頌請說法華。初三。初頌王子請。】

「而請轉法輪。聖師子法雨。充我及一切。世尊甚難值。
久遠時一現。」

【聖師子等者。是請轉法輪之詞也。以久時一現。故
難值。以甚難值。故當轉法輪也。
△二頌諸天請二。
初頌現瑞。】

「為覺悟羣生。震動於一切。」

【△二頌正請二。初廣頌東方。】

「東方諸世界。五百萬億國。梵宮殿光曜。昔所未曾有。
諸梵見此相。尋來至佛所。散華以供養。并奉上宮殿。
請佛轉法輪。以偈而讚歎。佛知時未至。受請默然坐。」

【初五句頌覩相。但無疑念及以會議。尋來一句。頌
推尋。散華二句。頌供養。請佛二句。頌請說。佛知二
句。頌默許也。言時未至者。法本無時。時因機有。以

機未熟。為時未至也。
△二略頌九方。】

「三方及四維。上下亦復爾。散華奉宮殿。請佛轉法輪。
世尊甚難值。願以本慈悲。廣開甘露門。轉無上法輪。」

【初二句總頌。次散華一句。別頌供養。次請佛下五
句。別頌請說。世尊等是請說之詞也。言本慈悲者。
本昔成道時。所成之慈悲也。以一成一切成。故成
道時。亦成大慈。亦成大悲。今唯願以本初所成之
慈悲。徧為與拔。而廣開甘露之門也。
△三頌如來
受三。初頌正受。】

「無量慧世尊。受彼眾人請。」

【△二頌說法。】

「為宣種種法。四諦十二緣。無明至老死。皆從生緣有。
如是眾過患。汝等應當知。」

【眾過患者。即四諦中苦集。及十二因緣中。若過去
之惑業。若未來之苦。若現在之苦惑業是也。應當
知者。於四諦則應當知。修道而證於滅。於因緣則
應當知。觀於還滅也。
△三頌得益。】

「宣暢是法時。六百萬億姟。得盡諸苦際。皆成阿羅漢。
第二說法時。千萬恒沙眾。於諸法不受。亦得阿羅漢。
從是後得道。其數無有量。萬億劫算數。不能得其邊。」

【於諸法不受者。即六根不受六塵。亦不起於六識
也。
△二頌請說法華三。初頌王子出家。】

「時十六王子。出家作沙彌。」

【△二頌正請說法。】


「皆共請彼佛。演說大乘法。我等及營從。皆當成佛道。
願得如世尊。慧眼第一淨。」

【略不頌所將出家。我等及營從一行。即請說之詞
也。言當成佛道。故知是請說法華。慧眼第一淨者。
若世尊則應言佛眼。而言慧眼者。當知第一淨之
慧眼。體是佛眼。不同了知空之慧眼也。若但知於
空之慧眼。則唯破見思。雖亦是淨。然非第一。今如
來所有之慧眼。不但知空。亦見不空。既見不空。乃
是真空。而一空一切空。無假無中而不空。既假中
皆空。則不唯破於見思。亦且破於塵沙無明。一清
淨一切清淨。乃名第一淨之慧眼。如來之慧眼如
此。而我等亦願得之也。
△三頌彼佛受請三。初頌
受請說法。】

「佛知童子心。宿世之所行。以無量因緣。種種諸譬喻。
說六波羅蜜。及諸神通事。分別真實法。菩薩所行道。」

【說六波羅蜜。及諸神通事。即是說於方等。次分別
下二句。是說般若。言真實法者。即實相般若也。從
一實相般若。分別之。而為八十一科之法也。又八
十一科諸法。皆悉會歸於摩訶衍。故言分別真實
法也。
△二頌正說法華。】

「說是法華經。如恒河沙偈。」

【△三頌說巳入定。】

「彼佛說經巳。靜室入禪定。一心一處坐。八萬四千劫。」

【一心一處坐者。一心是能緣之智。一處是所緣之

境。以如如之智。而照如如之境。以如如之境。而發
如如之智。境智不二。能所一如。故心是一。而處亦
是一也。然說法華巳。即一心一處坐者。若未說此
經。則出世本懷。猶有所未暢。大事因緣。猶有所未
明。今既巳說此經。則大事因緣巳明。本懷巳暢。唯
了此事。更無他事。雖有百千疑惑之眾生。而其機
乃在於王子。巳不在於彼佛。故說巳即一心一處
坐。而入於定也。
△二頌正結緣四。初頌明法。二頌
舉譬。三頌合法。四頌提譬。初又三。初頌最初結緣。】

「是諸沙彌等。知佛禪未出。為無量億眾。說佛無上慧。
各各坐法座。說是大乘經。於佛宴寂後。宣揚助法化。
一一沙彌等。所度諸眾生。有六百萬億。恒河沙等眾。」

【△二頌中間相值。】

「彼佛滅度後。是諸聞法者。在在諸佛土。常與師俱生。」

【△三頌今說法華二。初頌結會。二頌正說。初二。初
頌結會師之古今。】

「是十六沙彌。具足行佛道。今現在十方。各得成正覺。」

【△二頌結會弟子古今。】

「爾時聞法者。各在諸佛所。其有住聲聞。漸教以佛道。
我在十六數。曾亦為汝說。是故以方便。引汝趣佛慧。」

【△二頌正說。】

「以是本因緣。今說法華經。令汝入佛道。慎勿懷驚懼。」

【△二頌舉譬三。初頌導師譬。】

「譬如險惡道。逈絕多毒獸。又復無水草。人所怖畏處。

無數千萬眾。欲過此險道。其路甚嚝遠。經五百由旬。
時有一導師。強識有智慧。明了心決定。在險濟眾難。」

【言多毒獸者。喻煩惱生死。能傷法身慧命也。無水
草者。無正道如無水。無助道如無草。又無大乘不
生滅法。如無水。無小乘不生滅法。如無草也。明了
決定者。明了此是通此是塞。決定捨塞令通。決不
於通令塞也。
△二頌化城譬。】

「眾人皆疲倦。而白導師言。我等今頓乏。於此欲退還。
導師作是念。此輩甚可愍。如何欲退還。而失大珍寶。
尋時思方便。當設神通力。化作大城郭。莊嚴諸舍宅。
周匝有園林。渠流及浴池。重門高樓閣。男女皆充滿。
即作是化巳。慰眾言勿懼。汝等入此城。各可隨所樂。
諸人既入城。心皆大歡喜。皆生安隱想。自謂巳得度。」

【初一行頌退大。導師下頌小接。無餘涅槃如城。有
餘涅槃如郭。道品中略則戒定慧。如舍宅莊嚴。廣
則三十七品。如園林周匝。渠流浴譬八解脫。重門
喻初果巳去。重慮緣真。至於四果。如高樓閣。又喻
所得之空慧如男。定如女也。諸人下頌保證。
△三
頌寶所譬。】

「導師如息巳。集眾而告言。汝等當前進。此是化城耳。
我見汝疲極。中路欲退還。故以方便力。權化作此城。
汝今勤精進。常共至寶所。」

【△三頌合法三。初頌合導師譬。】

「我亦復如是。為一切導師。」


【△二頌合化城譬。】

「見諸求道者。中路而懈廢。不能度生死。煩惱諸險道。
故以方便力。為息說涅槃。言汝等苦滅。所作皆巳辦。」

【△三頌合寶所譬。】

「既知到涅槃。皆得阿羅漢。爾乃集大眾。為說真實法。
諸佛方便力。分別說三乘。唯有一佛乘。息處故說二。
今為汝說實。汝所得非滅。為佛一切智。當發大精進。
汝證一切智。十力等佛法。具三十二相。乃是真實滅。」

【既知等者。謂既知其到於涅槃。而得於羅漢。則小
障巳除。小障既除。則不久法爾。能發大機。因其障
除機發。爾乃集影響發起之菩薩眾。及聲聞之當
機眾。為其說於真實法也。真實法者。謂初則施之
於三。而揜於實。次則開其三。而顯其一。開其權而
顯其實。後則廢其權。而立於實。會其三。而歸於一。
究竟非權非實。非三非一。乃所謂之真實法也。諸
佛方便力等一行。謂既唯是一實。則無二亦無三。
既無於三。何以最初亦施於三。既無於二。何以昔
日亦有於二。故云有於三者。乃是佛以方宜便利
之力。以一乘中。分別說之為三耳。有於二者。乃由
眾生。於一佛乘。起諸懈退。故且暫令其止息。而說
於二耳。既三是方便而說。二是息處而說。則元無
所謂若二若三。唯一佛乘。乃是究竟乃是真實。縱
有二三。元非究竟真實也。今為等二行者。謂昔之
若二若三。皆非真實。今當為汝說於真實。汝等證

得之涅槃。非真滅度。唯佛之知見。一切種智。乃是
真滅。既唯是佛智是真滅。則汝當為之修習。而發
於大精進也。然以何為大精進。汝若能證佛所證
之一切種智。方名大精進。乃是真實滅也。佛則證
人之所難證。證於一切種智。證於十力等法。證於
三十二相。而又住人之所難住。住於般若。住於解
脫。住於法身。一切種智。即是般若。十力等法。即是
解脫。三十二相。即是法身。直般若非般若。般若必
具解脫法身。直解脫非解脫。解脫必具法身般若。
直法身非法身。法身必具般若解脫。如此三德舉
一即三。而三一圓融。言三即一。而一三無礙。不縱
不橫。如西方之𠁼字。不並不別。如天王之眼目。故
能一清淨則一切清淨。一自在則一切自在。一究
竟則一切究竟。而是如來之所證所住也。汝今當
發大精進。而證佛所證。住佛所住。乃是真實滅也。
私謂初既知二句。是為實施權。次爾乃下一行半。
是開權顯實。次今為下。是廢權立實也。
△四頌提
譬。】

「諸佛之導師。為息說涅槃。既知是息巳。引入於佛慧。」

【此提譬猶帶合法。初句提合導師譬。以顯最初結
緣也。第二句。提合化城譬。以顯中間相值也。三四
句。提合寶所譬。以顯今日度脫也。釋化城喻品竟。】

妙法蓮華經演義卷第三之三


