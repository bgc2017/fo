











高峰龍泉院因師集賢語錄卷之十四


抄題雜化門

化鍾樓疏

千鈞重器已成槖籥之功。百尺高樓欲遂斧斤之用。
誰能特達。就此因緣。帶月輕敲驚起海門沙上鴈。和
煙試擊喚回塵世夢中人。

龍泉院前虹橋疏

乘輿濟眾惠止一時。斷木利人功流萬世。惟龍泉之
勝槩。有虹首之高飛。頃緣洪水之橫流。日見行人之
病涉。有阻留題之客。頗妨期會之人。今欲經之營之。
必賴遠者近者。懷區區之尺牘。扣磊磊之丈夫。伏願
向五達衢出一隻手。將見問津老子不煩般若之舟。
䇿杖禪人咸到菩提之岸。

化粧藏疏

一輪永轉。萬法常明。欲教世眼無塵。須藉當人潤色。
龍宮本來富貴。佛家分外莊嚴。眾手易維持。雙拳難

點畫。搖天撼地聲聲鏘玉鳴金。耀古輝今家家藏珍
隱寶。諸仁者儻能成這段好事。大梵王必不辜莫大
深恩。出頭為有力因緣。轉脚得無窮受用。

化彩𦘕水陸功德疏

師祖流傳雖有冥陽公案。道場鋪設柰無彩𦘕行頭。
小比丘縱會秉呪加持。諸聖像未便隨聲顯現。擬倩
𦘕工出手。須是方兄點頭。敢辭開口告人難。信道發
心為事易。四十二軸大家無惜相成。千百億身諸相
管教具足。

化粧廢寺佛疏

千百億化身剎剎塵塵俱為佛事。十方諸國土在在
處處總是道場。南州打到北州頭。東土移來西土着。
有生皆可度。何處不稱尊。與其蘆茅穿膝於彭源廢
剎之中。孰若花木嚴身於城山大隱之地。說彌勒當
來下生之事。顯諸人過去現在之因。不勞更揀燒香。
要捨必須連脚。請持此䟽扣朱門綠戶之賢。欲覔本
光驗紫磨黃金之相。此福德勝前福德。非莊嚴是名
莊嚴。

化粧佛𦘕壁䟽

清淨法身雖云不染。粧嚴佛相又且何妨。不惟壁洛
上添个風光。更使石殿裏重新活計。若得大家提掇。
便教兩處圓成。快請承當。真个奇特。

化塑七身功德䟽

佛法充滿於虗空。本無一相。梵宇莊嚴於功德。須假

七尊。儻逢多寶如來。便見真濟菩薩。

化粧羅漢聖像䟽

本來具足見成一十八尊。更假莊嚴始現三十二相。
須是著些精彩。共成這个因緣。若發菩提心。便證羅
漢果。

化佛前燈䟽

古佛堂前惠燈不滅。普光殿內智燭長明。照破羣昏
實由一點。各請人人返照。便知祖祖相傳。个中若識
賣油翁。直下許見燃燈佛。

化長明燈䟽

只一星兒演出大光明藏。向五陰處爍破諸煩惱門。
雨風如晦而這个分明。日月尚虧而此光常在。相傳
無盡。點起便知。須遇特達人。能成久遠事。玉樓金殿
長明公今巳加封。銀管寶書燃燈佛昔曾授記。

化設地獄齋䟽

佛即是心。心即是佛。一毛頭上識根源。人死為鬼。鬼
死為人。三惡道中隨影附。若隔這个便墮群流。業風
動地不停。飢火燒心難忍。饆羅䭔子請君快不將來。
鉄酸饀兒與他從頭咬破。是名真法供養。大家隨喜
結緣。

化錢置常住䟽

古佛家風高坐双峰之頂。道人活計全無一日之粮。
用資數畝之田。永作千年之寶。須是飢來喫飯。誰解
心空坐禪。檀那儻賜於筆端。我佛必增於福利。


化齋供䟽

施財施食增益福田。供佛供僧㘽培善果。用嚴藥石。
普献人天。結此無上緣。須還見在佛。

起建華嚴閣䟽

聖興堂成己壯此方之風彩。華嚴閣就重增梵宇之
光輝。不惟再整於高門。仍使一新於大教。三事若令
具足。十方須藉扶持。立地便成。具眼底看。

鐘樓化瓦修蓋䟽

樓高百尺不妨聳壑昂霄。鐘震一音能使聞聲悟道。
歷時既久覺棟宇之飄零。整舊如新藉慈悲而喜施。

化米開路䟽

道人脚下盡大地作个路頭。祖師庵前使万里渾無
寸草。若得十方無礙。何妨八字打開。未饒寂子之插
鍬。猶悟丹霞之剗草。果得食輪先轉。何愁心地不通。
須知獨樹不成林。各請大家齊出手。

化甃路䟽

心地坦平永無障礙。福基鞏固寧患崎嶇。結十方眾
信之緣。開万劫菩提之路。實為方便。各請圓成。

化人披剃䟽

靈鷲如來親剃目犍連之髮。黃梅祖佛密傳盧行者
之衣。向時既有這般人。今日豈無如是事。殿前剗草
須逢具眼宗師。地上布金更藉作家長者。

化度僧䟽

菩薩大慈不妨化現。比丘得度須藉圓成。假法身而

了佛身。憑佛寶而為僧寶。若得手中具眼。便教頂上
放光。全資十善檀那。了取兩重公案。

化度牒䟽

辭親割愛出三界家入如來家。學佛解空從二乘地
至菩薩地。爭奈頭顱未肯。難教袈裟自肩。幸茲時節
因緣。了辦巳躬大事。盧行者本來無物。孔方兄遭遇
有緣。樓閣開門彌勒不須彌指。珠璣滿室居士休把
沉江。若是布施將來。應以此身得度。

士人化度牒䟽

說盡之乎者也四十年枉下工夫。究竟寂滅苦空億
万劫願離障礙。回頭猛省。落髮寧辭。要共丹霞同入
大法門。不放寶月獨出一頭地。積藏菩薩大家好結
歡喜緣。脫俗秀才只今便現圓滿相。

吏人化度牒䟽

法門四闢六通任教攘臂。受網千纏万結豈易脫身。
許多日往月來。頓覺昨非今是。大木尊者亟辭母。香
囊和尚便拋妻。等閑鐘鼓度朝昏。何必堦墀還卯酉。
文書悉擯從頭點檢佛書。公印歸還一向掌持心印。

道姑化度牒䟽

幻生失路覺諸祖之迷蒙。本性尋源返一真於寂滅。
既是巳沾泥之柳絮。當為不著水之蓮花。喜遇聖恩
可成佛相。若大居士筆端半點玉振金聲。使小尼童
頭上一刀雷飛電掃。彫盤烽燁。恩海波長。

化三衣䟽


逝陀林下世尊拈示商人。少室山前達磨親傳弟子。
雖道寸縣不染。何妨一線相通。欲得三衣。共出隻手。

化百衲衣䟽

清淨法身雖道寸[糸*系]不掛。莊嚴妙相何妨五彩合成。
非徒聳世俗之觀瞻。正欲為法門之壯觀。若要發一
心喜捨。便能教百衲周圓。試著出來。官取奇特。

化鐘䟽

煙寺一鳴驚回蝶夢。豊山三擊震動龍天。鑄成出格
規模。全賴作家手段。

化磬䟽

烈火烹成好个作家手段。頑銅打就還它本分鉗鎚。
欲教立地圓成。更在當人煅煉。雖難下手。賴遇知音。

化鐃鈸疏

大道不器。明道者假器而求。至理無聲。悟理者緣聲
而入。要這个方明那个。自有為始證無為。便須烈火
烹成。何惜頑銅打就。一響一答直教眼下聞知。再舉
再揚正好聲前薦取。欲憑出手。全賴知音。

化鍋疏

純銅打就還他本分鉗鎚。烈火烹成須是當行爐鞴。
誰是作家手段。鑄成出格規模。莫問純鐵頑銅精金
美玉。總教紅爐上成一片雪。須使火𦦨裏轉大法輪。
煆煉出來。迅燥者看。

緣化疏

這般時年鐵板障巳。只退縫有些伎倆。大布袋未曾

開頭。檀那筆頭須試出萬丈毫光。苾蒭時下便做得
一分生活。大家心肯意肯。休說頭高頭低。歡喜即大
因緣。布施不昧因果。

題彌陀會疏

若據底事不涉修成。曲為今時豈無方便。須信道心
心淨土。了得底步步青蓮。欲登九品受生。須假一音
演說。是男是女大家齊辦肯心。同號同名立地管取
成佛。

題華嚴會疏

百二十卷真詮雖道本來具足。五十三員知識不妨
直下同參。常嗟大教之難逢。肯使今生之蹉過。各出
隻手夾成般若勝因。齊辦肯心同結華嚴善會。

題金剛會疏

向來佛法尚付國王大臣。今振祖風須是居士長者。
同具金剛眼。共結般若緣。非惟超脫無始輪迴。抑且
成就莫大功德。真人奇特。各請承當。

題盂蘭盆會疏

金風剪剪適地官赦罪之秋。珪月團團乃尊者救親
之日。幸遇此般時節。何妨結个因緣。爰鳩花縣吉人
共建蘭盆勝會。不特新千萬年之公案。又將追五百
劫之幽魂。各請承當。豈容分別。

高峯龍泉院因師集賢語錄卷之十四

