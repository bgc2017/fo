











高峰龍泉院因師集賢語錄卷之三


音聲佛事門

請佛文

切以道場廣闢。法席宏開。毳流鴈列以成行。檀信鶴
立而作禮。金鐃罷擊。玉磬徐敲。騰清韻以鏘鏘。合梵
音而落落。一輪千福相。十號萬雄尊。端座蓮臺。輕垂
霞服。髻聳青山之翠。目澄綠水之明。唇艶紅桃。眉分
碧柳。胸印題於卍字。足輪躡於千花。鼻挺黃金。齒挑
白玉。展鵝皇之兩掌。現獅子之全威。巍巍如海上一
山。皎皎似星中孤月。菩薩辟支迦而擁從。聲聞阿羅
漢以參隨。釋梵四王以皆臨。龍天八部而咸集。金剛

執戟而左輔右弼。玉童散花而屈膝低腰。拱聖德之
巍巍尊之至也。瞻形容之穆穆望之儼然。大哉天上
天人。偉矣佛中佛日。溫溫乎和可知也。蕩蕩乎無能
名焉。今則念茲在茲。來止蒞止。徒言詞之千種。莫讚
嘆於一毫。法螺吹而法鼓鳴。天樂響而天花墜。洒霏
霏之法雨。扇颯颯之慈風。廣開香積之厨。普献酥酡
之饌。由是妙覺等覺聲聞覺溥共證明。觀音妙音海
潮音皆歸正法。八萬塵勞俱一掃。百千功德現三乘。
如甘露而沃心。似醍醐而灌頂。何必更尋彌勒佛。只
今幸覩釋迦師。恭對覺皇。聊吟佛韻。信士虔誠。躬身
設拜。

大聖佛陀耶佛寶

偈曰。


「　十万諸佛大虗空
　百億分身顯現同
　變化萬般碧玉相
　莊嚴千尺紫金容
　慈風浩浩祥雲繞
　法雨霏霏瑞氣濃
　遙望西乾伸啟請
　願臨東土鑒無窮」



謹爇明香。稽首和尚。一心奉請十方盡虗空界三世
過現未來無窮佛寶。恭惟佛寶者。百福尊相。千光妙
身。果滿三祇。恩霑九有。道德遍通於遐邇。威靈變化
於人天。演眉際之毫光。燭人間之勝事。伏願雲乘端
彩。座擁祥蓮。戒定香騰於十方。慈悲雨洒於三界。引
輕輕薄霧。扇颯颯和風。天女散華。空神奏樂。列東西
之隊仗綵色凌霄。分南北之幡幢煇光耀日。寶鈸鳴
而聲隨風響。金鐘扣而韻振海音。白檀香起於爐心。

紅藕花芳於座下。聲聞引從。菩薩瞻依。星辰照而八
表光明。道路平而四郊坦蕩。受今虔請。願降道場。不
捨慈悲。證明功德。

(長聲云)唯願佛慈廣大。妙力難思。降臨道場。(眾和)
證明功德。香花請。香花請。

大聖達摩耶法寶

偈曰。


「　三乘妙法實難量
　一念歸依散禍殃
　帝釋欽崇龕內供
　龍王瞻敬海中藏
　五千貝葉靈文著
　十二琅函金口章
　惟願輕推開寶藏
　降臨法會放毫光」



謹爇明香。稽首和南。一心奉請十方盡虗空界三世
過現未來無窮法寶。恭惟法寶者。龍宮海藏。大聖遺
言。嵓間開滿字之文。葉上寫觀花之偈。或銷金而飾
筆。或剌血以濡毫。捲來檀軸香多。纏處霞絛縷細。書
成返鵲。藏若回鸞。四句聞而千障消。一偈宣而六塵
淨。道滿於岩間童子。功成於井上野犴。緬常瞻般若
之臺。欽斯設大千之會。皆由重法。始獲聞經。半偈難
逢。千生罕遇。伏願軋開龍藏捧出琅函。散天上明花。
布人間喜氣。幢幡引從於前後。鐘螺振韻於高低。珠
珮鳴而對對聲喧。香印分而縕縕煙散。受今虔請。願
降道場。不捨慈悲。證明功德。

(長聲云)唯願法慈廣大。妙力難思。降臨道場。(眾和)
證明功德。香華請。香花請。

大聖僧伽耶僧寶

偈曰。



「　聲聞僧寶最超群
　名利雙忘道越尊
　阿耨池中澆垢濁
　珊瑚樹下誦經文
　龍降鉢內氤氳霧
　虎伏嵓前靉靆雲
　願賜慈悲臨法會
　風車雲駕降紛紛」



謹爇明香。稽首和南。一心奉請十方盡虗空界三世
過現未來無窮僧寶。恭惟僧寶者。三乘五位。十地六
通。戒淨如霜。心明似鏡。或四界修證。或三劫練磨。運
神通則海上浮盃。遊世界則空中振錫。煙郊入定。峰
頂持經。道樹高而萬仞扶疎。福海深而千尋渺漠。一
瞻一禮消劫劫塵勞。一讚一揚長生生福惠。伏願略
辭幽谷暫降人間。泛海浮軀淩空躡足。振伏虎六鐶
金錫。掌降龍五綴玉盂。旋輕羅於雪浪之中。披重霧
於丹霄之外。忽遺針縫石室。能令線逐山移。願開婁
藥之瓶。早赴今宵之會。受今䖍請。願降道場。不捨慈
悲。證明功德。

(長聲云)唯願僧慈廣大。妙力難思。降臨道場。(眾和)
證明功德。香花請。香華請。

謹爇明香。一心奉請。摩訶薩界應供尊者。道明和尚。
大辨長者。三寶會中護法神。八大金剛密跡眾。惟願
不露如霜之劒。休彎似月之弓。願降道場。受韵供養。
恭惟三身調御。四智能仁。五眼辟支。六通羅漢。光含
萬象恩庇四生。色舒金相以巍巍。光迸玉毫而皎皎。
身嚴百寶。座擁千蓮。梵王帝釋以交參。獅子象王而
引從。人間天上接物利生。有請而處處皆通。無願而

顒顒自在。不思議力難盡讚揚。恭望降臨。證明功德。
安寶座真言。朗當持誦。　諷真言。

又

切以萬象森羅總是微塵剎土。十方清淨無非諸佛
法身。雖云湛寂以難名。凡有感通而必應。又况精專
眾志。嚴潔道場。金爐輕爇瑞煙浮。銀燭高燒祥光燦。
法螺吹動雙雙如鸞鳳和鳴。梵韻揚時對對似頻伽
交舞。四菩薩前迎於玉輦。八金剛後擁於瓊臺。緇流
盡歸嚮之誠。檀越罄恭䖍之禱。迎請十方真實際。萬
億總持門。離染六通聖僧。參隨八部神眾。伏願聖心
遠鑒。惠耳遙聞。不違願力以來臨。盡副此心之悃禱。

又

稽首十方華藏海剎塵等數諸如來。法身報身及化
身。自覺覺它并覺滿。千花臺上圓真應。萬德光中示
吉祥。三名四智鑒真機。五眼六通觀法界。釋迦大慈
父。彌勒真導師。滿月琉璃光。極樂無量壽。普賢行願
海。文殊智總持。觀音救四生。勢至携三有。無量真十
地廣大願。三賢八解辟支迦。四果阿羅漢。龍天并八
部。水府及人間。當界堅牢神。善惡功德案。此間土地
主。伏事香火神。一切諸聖賢。見聞隨喜眾。聞斯召請。
咸賜降臨。

六献總文

三世如來皆至止。十方賢聖悉光臨。雖云一意以精
專。惟有數般呈供養。莫不香焚五分。花献三春。灯為

傳法之因。茶乃破魔之瑞。菩提妙果。香積飩[飢-几+它]。献佛
寶則佛果圓成。奉覺皇而覺花開發。念無物不足以
見意。惟至誠斯可以感神。向下逐一為宣掦。惟願慈
悲垂攝受。

香

是香也。曾祝萬年天子壽。熏成五分法王身。旃檀林
裏占都魁。蘭麝叢中居上品。今崇佛事。上献明香。惟
冀聖慈。俯垂攝受(舉鈴云)。

嚩囉香供。旖旎消鎔。耶輸有難在皇宮。厄難當時
現感通。寶香爇。火坑中。化青蓮。焰息紅。給孤爇。旃
檀献妙容。

囉須彌　囉捫佐餘訶度波(換易改此度波字)摩登常伽
度波尾怛曩彌濟迦[丹-、+十]佐曩彌濟迦摩訶濟曩南
迦盧彌

花

是花也。七寶池中呈國色。一枝月裏占天香。世尊拈
起示諸人。達磨傳來開五葉。今崇佛事。上献明花。惟
冀聖慈。俯垂攝受(舉鈴云)。

嚩囉花供。芬芳春濃。碧綠青紅綻芳叢。明行如來
号釋雄。寶花王。献妙容。達三明。證六通。迦葉昔曾
拈。覺性通。
囉須彌(依前唱和。改度波曰普悉波)。

灯

是灯也。一點八風吹不動。寸心方劫鎮長明。西天佛
祖遞相傳。大地眾生消黑暗。今崇佛事。上献明灯。惟

冀聖慈。俯垂攝受(舉鈴云)。

嚩囉灯供。煇耀長空。鶴𦦨熒煌照迷曚。玉帝酥油
萬斛中。阿那律。天眼通。照三塗。五苦中。舍利弗常
燃。照梵宮。
囉須彌(依前唱和。改度波曰你波)。

茶

是茶也。碧玉甌中銀浪湧。黃金碾畔雪花飛。撩天鼻
孔始聞香。具眼舌頭方了味。今崇佛事。上献明茶。惟
冀聖慈。俯垂攝受(舉鈴云)。

嚩囉明茶。春苞萠芽。白玉分花味最嘉。採摘鎗旗
布煙霞。野人做。息妖邪。碾玉塵。泛雪花。三吸趙州
茶。來去也。
囉須彌(依前唱和改度波曰適㕬波)。

果

是果也。福地栽培今巳熟。心花結處自然成。就中當
占御園春。直下共圓菩薩果。今崇佛事。上献菴蘿。惟
冀聖慈。俯垂攝受(舉鈴云)。

嚩囉果奇。青林玉墜。萬種香美鵲高枝。野鶴猿猴
盡採歸。嚼紅杏。丹果美。味充腸。翠凝齒。修證阿僧
祗。獲妙理。
囉須彌(依前唱和。改度波曰頗羅)。

食

是食也。解使眾生皆飽滿。能令萬劫免飢虗。酥酡美
味献諸天。香積上方呈我佛。今崇佛事。上献珍饈。惟
冀聖慈。俯垂攝受(舉鈴云)。

嚩囉純酡。六味均和。牧女煎糜供佛陀。百種珍饈
號禪那。表精誠。福更多。呈三德。六波羅。釋梵辨天

厨。獲妙果。
囉須彌(依前唱和。改度波曰襪淩)。

普奉獻祝。讚量無邊。惟願慈悲垂加護。合門長幼俱
平安。福壽永綿綿(薦亡云。薦資亡者往生天。孝眷獲延年)。

七獻總文

法筵光啟。賢聖降臨。雖至誠自可以感神。然非物不
足以見意。是用敬焚一炷煙飄靉靆祥雲。輕折數枝
色現芬芳瑞彩。一滴洒為甘露。七層燦若明星。龍團
碾破噴清香。蠏眼湯烹有真味。滿前芬馥無非香積
厨中。座上圓明盡是菩提種子。用伸貢獻。以表純忱。

香

玉斧削成山勢聳。金爐爇起瑞煙濃。撩天鼻孔悉遙
聞。戒定惠香熏法界。

花

五葉花心開此土。一枝優鉢產西天。世尊拈起示諸
人。迦葉破顏曾一笑。

灯

照破昏衢消黑暗。增輝佛日轉分明。燈燈續焰到于
今。祖祖傳芳光不滅。

水

吸盡西江難下口。布為甘露潤群生。九龍親吐浴金
仙。萬古曹溪無盡綠。

茶

趙老喫茶何直截。文殊拈盞忒分明。欲知此味冠鴉
山。須是舌頭親具眼。


果

功德園林勤種植。胸襟造化為栽培。拈來本自善根
生。献處圓成無陋果。

食

大地遍為香積界。珍羞一味世間無。通身是口為霑
甞。萬劫千生長飽滿。

十二献總文

道場開啟。法席精嚴。既儀物以廣陳。庶誠心之可表。
戒香定香而雲騰霧滃。智炬惠炬而月耀星耀。優曇
花吐帶祥煙。菩提果熟凝甘露。碧琉璃瓶內雪浮三
吸趙州茶。紅碼碯甌中霜清一滴曹溪水。珍寶般般
具足。神珠顆顆光圓。塗漿百味澄清。齋饍五香精潔。
霞衣鮮彩。品藥芬芳。今將逐一献能仁。望賜慈悲同
攝受。

香者

沉水旃檀價莫倫。金爐纔爇噴祥雲。氛氳遍徹三千
界。為瑞為祥遶世尊。今崇佛事。上獻明香(隨物換易)。惟冀
聖慈。俯垂納受(舉望泣南調)。

香奉獻。沉水與旃檀。百和氛氳周法界。為祥為瑞
遶靈山。請佛降人間。

花者

世尊金手昔曾拈。迦葉忻然妙意傳。從此靈山因頓
悟。一枝五葉利人天。

花奉献。五葉是誰栽。兜率陀天堦畔有。靈山會上

佛前開。迦葉為傳來。

灯者

祖𦦨熒煌列寶臺。昔時尊者箭挑來。誰知萬斛紅蓮
子。撒向道場此夜開。

灯奉献。遍照向人間。達摩親傳分寶焰。灯灯相續
不曾閑。從此破幽關。

茶者

石輪碾碎早春芽。點出浮甌散乳花。啜罷清風生兩
腋。休言趙老好烹茶。

茶奉献。香味總希奇。昔日趙州親自種。今宵信士
献牟尼。烹出雪花飛。

果者

新鮮顆實薦金盤。四海禪人舉目顧。雙鳳啣來親献
佛。野猿猶更用心攀。

果奉献。碧玉嚼紅香。甘美充腸香透頂。金盤捧出
玉含芳。堪献法中王。

齋者

梵天香積取來時。尚受宮娥玉乳糜。頂門若具金剛
眼。何必文殊下一匙。

齋奉献。不復羨酥酡。百味珍羞堪献佛。天厨纔辨
不曾多。齋後獲禪那。

水者

汪洋碧浪接天流。每向滄溟濟巨舟。龜山昔降軍十
萬。點來菩薩柳枝頭。


水奉献。隨器逐方圓。曾向觀音楊柳上。變成甘露
洒三千。火焰化紅蓮。

塗者

金盃沈水最幽香。灌頂醍醐玉液漿。能為眾生除熱
惱。更教心地獲清凉(云云同前)。

塗奉獻。甘露乳瓊漿。海岸寶陀靈石上。眾仙分處
甚馨香。捧出有霞光。

寶者

紅爐鑛熟上鉗鎚。打就金毛師子兒。休鑑卞和空泣
玉。於中還有老胡知(云云同前)。

寶奉獻。奇異實堪誇。白玉黃金為至貴。珊瑚碼瑙
絕纖瑕。獻佛在龍華。

珠者

二龍爭闘覔無休。却使胡僧笑點頭。還知海藏親収
得。莫向摩尼境外求(云云同前)。

珠奉獻。龍女捧摩尼。果證南方無垢地。蓮華臺畔
證菩提。三界盡遙知。

衣者

九條五相紫檀衣。傳自黃梅半夜時。庾嶺石邊持不
起。重樓鎮鎻在曹溪(云云同前)。

衣奉獻。五彩色光輝。鎮在重樓為祖體。黃梅半夜
密傳時。堪獻佛牟尼。

藥者

世間稱作大醫王。自有長生不死方。能救眾生諸疾

苦。頓令熱惱作清凉(云云同前)。

藥奉獻。功妙實難量。解救眾生諸疾苦。世間難辨
品材良。心地有真方。


「　上來所陳諸供養
　能令利益遍虗空
　我今宣演妙真言
　合會聖賢咸攝受」



曩謨娑婆怛它㜸多度波補澁波你波碾䭾頗羅
未鄰補佐銘迦三母捺囉三摩曳吽(一遍)

唵誐誐曩三婆嚩韈日囉斛(二遍)

普奉献。十二妙因緣。次第精專陳讚嘆。迎祥集福雪
冤諐。諸聖鑒無邊。

高峰龍泉院因師集賢語錄卷之三
