











圓覺經略疏之鈔卷第十一
圭峯蘭若沙門宗密於大鈔略出

經問所修中疏為復一人等者據下疏文此等皆有
謂初三輪則三人各一最後一輪即一人具三中間
交絡者或前後(文云先修中修後修等)或同時(經云齊修等)亦有依
次(先修奢摩他中修三摩鉢提後修禪那即是也)或超次(先修奢摩他次修禪那等)。

經長行中疏二一正說下科分二隨釋。

經標數中疏義同前段者三觀文初也欲分觀為輪
故却牒起也輪者二義一摧輾義二動轉義更有圓
滿義無始終義等廣在大疏。

經觀網交羅疏二一二觀下分科敘古慤疏等者然
此觀名亦未能顯發經意亦未能引人心入於觀行
但緣文辭美暢多有愛者故存之矣今全用者依之
管經兼能釋觀名以將配合經意二正釋經文。


經科澄渾者約喻說也謂水有塵泥須澄令清心有
煩惱攀緣垢濁亦爾息用者非唯不緣諸境亦不起用
觀察幻與不幻等也故慤疏云且水性清潤溉灌呈
功投于外塵汩(音骨)然將濁棄之則亡其所用留之則
濟飲不堪在器安澄隨流分異去泥純水則永斷無
明明相精純斯何不證疏法空座者經云諸法空為
座座是安居之處菩薩常居諸法空境入寂滅者無
住究竟涅槃也據寂滅理合是中觀由此菩薩利根
心靜功成於法空處便證中道不待空病亦空方至
中道以此菩薩入空本無住空之病故據後文例斷
煩惱入寂皆是絕待觀中行相故須作此釋也。

△經
庖丁恣刃觀云以佛力等者前開幻眾及內發大悲
此以佛力即當大智變世界者如前變化諸幻也種
種作用含於逆順自他之利備行等句則唯順行於
陀羅尼下總明動而常寂寂念靜慧即定慧也。

經呈音出礙觀疏二一三呈下解科名取前鍠聲出
外作此觀名謂音是鍠等之聲呈是遠聞礙是鐘體
及樓出是不能拘局疏器質等者器是鐘等質是質
礙融是通流扣是杵擊若據彼疏即云隨揵應響今
云扣者意在順本喻意。

▲疏以諸下二釋經義無邊
等者有二意一此幻境是世俗人間古今差別利害
之事及三世因緣染淨差別等事廣多無邊不可推
窮今悉會盡營之無有了期受之無有足曰故不如
絕念滅迹一切都休二幻體是空都無邊底而可窮

究故達者絕心不預名為滅也作用等者如前章起
幻變化而開幻眾及此前科種種作用等今皆不取
也不可得者是前空義無所觀者證絕觀義絕觀義
者不取前靜境幻境也。

經交絡三觀疏五一後交下配結輪數。

▲疏然每下
二顯示交絡兩段二二共合者如以靜觀為首即第
一初靜後幻第二初靜後寂(各兼其一)三行次第者一初
靜次幻後寂二初靜次寂後幻(次兼餘二)先一後齊者初
靜後齊幻寂(齊兼餘二)先齊後一者一初齊靜幻後單寂
二初齊靜寂後單幻今以靜觀為首既如此餘二為
首一一例之。

▲疏今每下三用科義式二一正明長
科七者若據上所科判即合且每觀分為四段然後
於一二四中每段復各分二今恐節級碎分展轉惑
於觀照之意故但長科七也一一須牒者緣觀名各
有四字若二觀為一輪即有八字三觀為一輪即有
十二字二十一輪相計虗書二百餘字又文句重疊
紛起難尋次緒故須略之後寂者經中一一云寂滅
也。

△疏寂與下二辨異寂是中道故影法師中論序
云寂此諸邊名之為中故與靜異前威德章此觀巳
廣分析。

▲疏文中下四總別科分。

▲五隨文銷釋。

經初七輪一中疏二一一運下解科名修定者即取
至靜也緣對經云以靜慧心故直言定律宗以戒為
船筏禪門以定為舟航矣言運舟者運通二意一自
運故云出塵二運他即是兼濟若無二意何名為兼

如舩師渡人豈自住此岸邪若住者但名借舩不名
度人也細詳舟體正是靜觀餘文易見。

▲疏標靜下
二節經義。

經二中疏二一二湛下解科名湛海澄空者如海波
浪不生湛然不動(靜觀成也)空無雲霧廓爾清虗海無邊
涯連天一色空徹海底海含空相故云澄也(修寂觀也)故
云波瀾不動等大波曰瀾反生死流如波不起故水
即清明如靜觀功成靈心寂照即是性也故云顯性。

▲疏寂也下二節經義躡靜修寂者如水因不動即
清明清明即可澄空也餘文可了。

經三中疏二一三首下解科名首羅者大自在天三
目如涅槃經說以喻涅槃三德今三觀理亦昭然。

▲
疏靜也下二節經義。

經四中疏二一四三下解科名三點者亦是涅槃三
德之喻慤意等者觀名齊修經云先後故為彼出其
意耳若約伊字三點∴如此經云不縱不橫今此三
觀有先中後即是其縱且約大綱細詳不切若無損
益不能改也。

▲疏靜下二節經義。

經五中疏二一五品下解科名。

▲疏靜下二節經義。

經六中疏二一六獨下解科名此一兼前品字皆全
似也。

▲疏齊標下二節經義。

經七中疏二一七果下解科名靜定之樹等者離念
靜心為道之本如樹寂滅是極證之法故如果雖頓
契證寂滅隨俗漸修自利利他然亦不失寂念故如

果落還依樹開華也此亦且取大意不得始終的切。

▲疏齊滅下二節經義。

疏次七輪一中疏二一今初下解科名武王等者尚
書說武王以順天應人故救天下生靈塗炭不得巳
而伐紂既克遂歸馬於華山之陽放牛於桃林之野
鑄干戈為農器表示天下不復再用偃武修文以理
天下以養兆人故喻此先動用後息靜。

▲疏標幻下
二節經義。

經二中疏二一二功下解科名功成者此門與前雖
法體無別先動後靜之喻亦無別意盡此幻觀為首
巳來喻皆同一類例亦是不得委細也。

▲疏幻下二
節經義。

經三中疏二一三幻下解科名。

▲疏幻下二節經義。

經四中疏二一四神下解科名。

▲疏幻下二節經義。

經五中疏二一五龍下解科名龍樹者初在外道中
善於幻術後入佛法乃至證於初地具彰諸論記傳。

▲疏幻下二節經義。

經六中疏二一六商下解科名商那者具如懸談鈔
引付法藏經備說。

▲疏齊靜下二節經義。

經七中疏二一七大下解科名大通如來者法華經
說此佛受諸梵天王及十六王子請即轉十二因緣
法輪千萬恒河沙那由他眾生皆得解脫王子等出
家諸根通利大眾請佛說法華經眾皆信解佛說此
經於八千劫未曾休廢說此經巳即入靜室住於禪

定八萬四千劫故云爾也。

▲疏齊寂下二節經義。

經後七輪一中疏二一此初下解科名寶明者寶有
光明數數舒光而却入海餘文自顯。

▲疏寂下二節
經義。

經二中疏二一二虗下解科名。

▲疏寂下二節經義。

經三中疏二一三舜下解科名舜若空神者舜若此
云空也以虗空皆有主空之神如華嚴說每因日光
即略現於身即依空現有之義可詳同於疏。

▲疏寂
下二節經義。

經四中疏二一四飲下解科名飲光者迦葉身光吞
飲日月之光歸定住雞足山也。

▲疏寂下二節經義。

經五中疏二一五多下解科名多寶塔者說處甚多。

▲疏寂下二節經義。

經六中疏二一六下下解科名法華菩薩六萬等者。

經說他方諸來菩薩八萬恒河沙數白佛願於佛滅
後於此世界弘是經典佛止云不須汝等護持是經
我娑婆界自有六萬恒河沙菩薩一一有六萬恒河
沙眷屬於我滅後廣說此經說是語時三千世界地
皆震裂此菩薩等於中同時涌出身皆金色先在此
世界下虗空中住故喻先空後假餘文可見。

▲疏齊
靜下二節經義。

經七中疏二一七帝下解科名。

▲疏齊幻下二節經
義。

經圓修三觀疏二一後有下釋科名。

▲疏稱圓下二

解經義。

經偈諷疏無能所修等者緣此偈與長行文異意同
恐不解配合故此釋之長行云圓覺清淨本無修習
及修習者即是無能所也三觀之初文云於諸修行
實無有二悉不言禪定今偈中孤然云依禪定生即
知心冥無修之理即是禪定此乃長行標文偈中顯
意亦可長行舉法偈中釋義妙在此也疏加之繩索
等者即淨名經中優婆離與二比丘依法懺罪維摩
詰訶云無重增此二比丘罪當直除滅勿擾其心所
以者何彼罪性不在內不在外不在中間如佛所說
心垢故眾生垢心淨故眾生淨心亦不在內不在外
不在中間如其心然罪垢亦然諸法亦然不出於如
等今云加繩索者即重增之意傷乎無瘡者即是前
富樓那在一樹下為諸新學比丘說法維摩詰又訶
云唯富樓那先當入定觀此人心然後說法無以穢
食置於寶器當知是比丘心之所念無以琉璃同彼
水精汝不能知眾生根源無得發起以小乘法彼自
無瘡勿傷之也欲行大道莫示小徑乃至我觀小乘
智慧微淺猶如盲人不能分別一切眾生根之利鈍
等釋曰維摩意以為新學說小乘法是傷乎無瘡意
顯以大乘法說今此疏意明圓頓悟解之人稱真覺
性不假道場探結等若令探結即是傷乎無瘡耳。

經兩重除障疏二一次後下標意故同大科者大科
云次四問答別明觀行今乃於中有二問答是除我

離病似非觀行恐有不細詳者生疑故此云是觀行
中障也約修證帶我不同全執我相者故障別門觀
行如前通明觀行中亦有彌勒一章斷除貪愛貪愛
是六道根本亦障通門觀故。

▲二釋文經除我入覺
疏二一初中下總明科意二別釋經文。

經慶前中疏如琉璃等者內外明淨透徹故瓶喻一
念多芥子喻多劫萬行。

經正問中疏何法染汙者初悟同佛妄起還凡故志
公偈云佛從魔境出(煩惱中悟解菩提如淤泥中蓮華)魔從佛境生
(悟解同佛遇違順境只於悟中還起妄念)二頭不相辨渾雜國王城(喻覺)。

經長行中疏二一正說下科分。

▲二隨釋經過患本
起中疏兩論所說者天親論云見五陰一一陰是我
相見我命斷滅復生六道為人相見我身相續不斷
為眾生相(即盛衰苦樂眾多變異也)計我一報命根不斷而住為
壽者相無著論云取自體相續為我想我所度為眾
生想餘二意同但無著云想天親云相今參而用之
我全用無著壽全用天親餘二展演其文令人易解
肇注淨名云縱任自由謂之我常存不變謂之壽貴
於萬物而始終不改謂之人眾生大同此皆情識所
計故云迷識境也經說者約證悟覺性而帶能所從
麤至細展轉遣之四相遣盡方始無遣故云迷智境
也疏妄我本空等者淨名云法無有我離我垢故法
無有人前後際斷故法無眾生離眾生垢故法無壽
命離生死故慤云心自取心自成心病演若愛影背

本瞋頭從此妄滋莫能蠲拂。

經過患滋多疏二一二明下科判二一總科疏今初
下二別判二隨釋。

經展轉中疏二一謂由下銷經可知。

▲疏然上下二
配四諦云二乘者雖通大乘大乘以為虗妄本空之
義但宗無生等也故般若心經云無苦集滅道生滅
者準天台教權實通論總有四重四諦(實審)一生滅(逼迫
名苦即有漏色心增長名集即業煩惱寂靜為滅謂即涅槃出離名道謂止觀等也)二無生三
無量四無作如次是彼四教所詮法矣今此文中約
其過患故當生滅後三重四諦廣如大疏大鈔所明
此但略引之意用前生滅以銷疏文不能繁敘初六
句等者依數句次第配經文相甚明各須一一配釋
以示聽徒。

經直釋中疏最初根本者論中根本不覺也本源者
性淨真心也依本覺而有不覺等疏由將無始等者
勝鬘說五住地也。

經轉釋中疏二一二轉下明科意。

▲疏未曾下二釋
經文二一釋法經云身心無明者論云以依不覺故
心動動則有苦(苦是生死之身)果(苦也)不離因(無明)又都結三細
六麤云一切染法皆是不覺相故。

▲疏由愛下二釋
喻三一隨相說不斷如人萬萬資財一一慳惜若遇
喪命因緣情願總棄以求活命。

△疏又有下二稱性
說親斷由前但云不能自斷仍有可斷之我故云隨
相今明執時尚不覺有所執之我是其過患憑何說

斷縱欲斷之亦是妄想想盡之時但是真我真我無
患憑何欲斷今但以覺無名斷故云親斷也。

▲疏如
夢下三轉以喻釋夢喻二說終不肯斷巳上喻隨相
必須巳下喻稱性覺來者覺字去聲呼之。

經結成中疏種子現行者義如前說引寶積者舉愛
例憎墮惡趣者非唯不成佛果仍更墮於惡趣此有
二意一如第三生之說二既是存愛迷心愛為六道
之本善惡反覆苦樂循環盡於未來卒未脫免三塗
等苦如云忍不落惡趣亦由忍可無我之理及愛為
苦本之義隨順修之故必不落。

經別釋四相疏二一二別下敘意科分殊常者如前
說迷識境之四相也初果除者小乘見道位證我空
真如也羅漢未曉者此四相障於圓覺羅漢若曉即
應悟淨圓覺故天台說三界之外有塵沙無明此執
即是其數也合云阿羅漢今文中且貪字數相對簡
略而言矣約事驗我者事即我所我所者我所有一
切事境通於有情事皆可見可知我則不能反見故
約事境反驗於我乃覺他皆非我便知我非他也。

▲
二隨釋經約事驗我疏二一初謂下敘科意二正釋。

經徵起中疏覺有心者知一切事境非我也即此名
我。

經喻釋中疏燕居者燕字(音宴)依論語中燕居之字。

經結指中疏覺體者空寂是體是涅槃知是用是覺
即體之用涅槃即覺即用之體覺即涅槃既體用相

即故非別有可證之體也即當前五門證道中第三
能所俱泯矣即是我相者即妄見有涅槃所證所證
者即我也我是自體義故且實證真體既是法身真
我今謬證妄體即是無明妄我也類例甚明。

經悟我成人疏二一二悟下敘科意。

▲二正釋經麤
相中疏者字正名人者諸家疏論每出人字之體或
能證人或能執人乃至說人聽人若真若妄皆云者
也如梵語佛陀此云覺者即指於人若言菩提此但
言覺即指於法類例如此博學者自當知矣。

經細相中疏無非不盡者無有過非而泯之不盡謂
一切過非皆巳盡也。

經了跡跡生疏二一三了下敘科意了跡跡生者既
展轉相生跡跡不盡即是眾多生起不斷絕義亦是
眾生義也緣次下疏文自釋云眾生者不定執一之
謂也故此云又亦等也。

▲一正釋經徵起中疏展轉
無窮皆成能所者問前人相中巳云不取能所如何
至此却云展轉皆成能所邪答皆成能所者是此人
所了之過非非此人認之為是前人相中覺我相是
能所之過者但覺一重能所不知此智又復名能今
此轉深故覺展轉無窮皆是能所豈不甚超於前故
經云悟所不及(及即成所故)科云了跡跡生釋云了此無
定故離前非又云不定執一皆甚明矣。

經舉喻中疏於自於彼等者結成所釋經中標云非
我非彼之句謂俱非此二也緣此中經文稍隱亦須

在意分析。

經潛續如命疏二一四潛下敘科意二正釋。

經徵起中疏即心之照者心是自巳本心前三門中
由別有能證能悟能了等相故不言心今諸跡巳盡
故言心也如論中異相住相之文但云覺於念異念
無異相覺於念住念無住相至最初生相巳盡細念
亦無直言覺心初起心無初相意全同此此中甚妙
宜細審之清淨者亦由離前證悟了等三相直是心
自照故自覺者自心能覺非謂覺自然經云照今乃
云覺者且順常塗疏論多云自覺覺他也疏證悟等
者等於了字謂我相名證人相名悟眾生云了此中
總盡故徹真源更無別能證等也疏擬將此智者此
照智也又業是業用一切作用之智名為業智但覺
潛續之心同於幻化一念不生即是論中世間自然
業智及不思議相等疏雖能除妄者前三也不自除
者以此為是故成潛認而不斷絕如命根矣此一門
除久修觀行用心細者方知雖此再三顯示亦無由
了之。

經正釋中疏前三相者覺是心心所之總名若別說
三名即一證二悟三了若統言之即但云覺也疏心
未忘故者正釋心照名塵垢之義即知若心忘此彼
(彼三此照)即心照便是自然業智。

經喻反釋中疏我智俱盡者我等四相及智慧俱盡
也我智者是我及智非謂是我之智照體獨立者是

生公語清涼大師心要亦云一念不生前後際斷照
體獨立物我皆如將此四句對詳前文始終相當故
略取一句若據文字初後敵對即合云水凍成冰冰
銷水在心迷成我我盡心存今緣心水二字皆是通
名濕況照體獨立也問彼云照體是離念無相之妙
慧經云心照是壽命相之細病如何用彼以當此邪
答但動於濕即名波浪波浪盡而濕性元真但起於
照即名壽者壽者盡而照體本妙起於照者見一切
覺也況所引之文但證本末法喻非直以之釋經經
中本無水濕之言亦無真心之語喻中但云冰湯法
中但云照一切覺冰湯必依水水之濕性必無變滅
即知照覺必依真心心之照體亦無變滅。

經總標中疏多劫六度者懸談具引可檢示之。

經展轉廣釋疏二一後展下總別科分二隨釋。

經喻中疏知賊者涅槃云如人覺知是賊賊無能為
藏識者含藏一切染淨種子即阿賴耶識也自體即
如來藏如來藏則唯含無量無邊恒河沙勝妙功德
皆如前辨然此二名義別者權實之教不同故密嚴
經云如來清淨藏世間阿賴耶如金與指環展轉無
差別又說惡慧不能知藏即賴耶識貧窮等者法華
云貧窮無福慧入生死險道今取意勢用之。

經妨道徵中疏縱使認我者意云涅槃是萬行之真
性即我體性亦是涅槃縱認我證亦何所乖亦何妨
道。


經非脫釋中疏還是本愛者所愛之境即別謂五欲
及涅槃能愛之心不異謂即昔時愛五欲之心如今
復將愛涅槃故僧亦例知本習者無始劫來熏習成
熟故疏愛是生死根者彌勒章巳說苗者造業受報
也。

△經非脫徵云法不解脫者由前徵釋我不解脫
云由謬證涅槃故故今又徵云何知所證涅槃之法
是謬是愛是生死根而云不解脫邪。

經驗我釋疏二一六讚下敘意謂實證者疏中順明
也今則逆推以明非實謂既驗出瞋喜即知有我有
我即知未證未證言證即知非實驗處在文二正釋
經驗知中疏我執猶堅者唯識說此第八識云執受
根身為自內我徵細不可知外執器界亦不可知潛
藏者與雜染法互為能所藏也相續者標釋經中曾
不斷也慧軍數舉者止觀為將助道萬行為兵即前
曾聞普眼及三觀利根者巳入鈍根者亦有聞思二
慧被四相障之修慧未發故此段經上文云雖經多
劫勤苦修道等魔眾頻摧者伏得麤淺惑止得諸惡
業故有聞思之慧阿賴耶者此云執藏皆巳如前本
章中釋訖城者根身種子器界為境也即是相分
主宰者我相也即是見分難攻者行相微細不可知
故三乘聖者至無學位斷此識中煩惱麤重究竟盡
時不復執藏賴耶為我方能永失阿賴耶名非捨識
體如國強臣不賓皇化即呼為賊後天兵頻討多時
方降皇帝許雪存其性命還委州郡之權即呼為卿

為臣圓覺帝王亦復如是配合可知(此上皆是釋文中堅固執持潛
伏藏識)末那常侍者亦可云內侍一向內緣恒執第八
見分為我依彼生起常緣於彼故言常侍常具我癡
愛見慢等四種功用故云防護防護我也牢強者滅
盡定(有學位中亦得)及出世道(初果)雖暫伏滅而未永斷直至
三乘無學果位方永斷滅故故成唯識說此染汙意
相應煩惱是俱生故非見所斷意識者第六也能執
一切法能造三界業故云謀臣徧緣內外及三世三
性五十一心所故云經營又徧五識之中五識率爾
纔起此意即同緣故云傍監五將兼於自位故云六
門賊主者六賊之主也我是主故由有六根門戶故
能通而遊戲也(此釋遊戲諸根)偷號者即次前但言為法瞋
彼度此不知此心元是我相即知被他偷於為法之
號如貪號慈悲瞋號降魔謂貪愛城郭統眾王(去聲)化
貴賤道俗歸臻恭敬供養自謂為慈悲愍念眾生說
法度脫不知都是貪愛潛流改變名號相貌或內心
瞋彼因心凶惡之言種種訶叱或打棒或驅出自謂
為法降魔懲惡勸善不知又是瞋恚嫉恨憎嫌等念
潛改首換面也故志公云二頭不相辨混雜國王城
如此種種變號故令我說法化主不覺是賊認為功
能渾未解脫越於苦海而乃安然不驚不懼仍以自
縛欲解他縛故云惑我法王也侵疆者若論法身疆
界徧法界盡十方乃至情界器界皆同真淨之境盡
是無漏之界染淨元無二體今但以迷色等六境為

心外定有六塵即無明我主之界悟六塵等色即是
空色不異空但自心變起盡是全空之色餘聲香等
亦復如是便是色等三昧名六妙境即般若法身之
界今我巳悟此境屬我不覺妄起潛執為有潛生愛
著還成塵界故云往往侵也由此觀之難明住之難
定故云擾我觀境也觀即觀智(解也慧也)觀行(行也定也)境即
不出六境及真如境隨所觀時即為其境外怯者以
有悟心常欲覺察故妄念似劣不敢故意生情貪瞋
造業專伺候觀照明顯如晝日時即潛伏故令推察
身心道理者但見自巳是悟解分明人不愛名利人
為法為師人都無過失人故云晝伏及乎親對違順
之境乖於情念極不稱意之時迷習覆翳對面不覺
之時惛黑如暗夜恣行計校種種生情或擬退屈或
擬違背人法或擬別為調致或思量道理擬雪身歸
過於前人種種生起不可覺非故云夜行而內挾者
挾字之意如史記中說曹操未登九五時號曹公挾
天子以令諸侯今借此一字為語勢無明等者謂六
識之境如上或覺或妄或伏或行若藏識中三細及
五末那俱生我相等種即與無始住地根本常不捨
離縱使行人覺察觀照之時此亦潛續故云晝夜不
斷此正釋經曾不間斷之句也故唯識云此識無始
時來一類相續常無間斷是界趣生施設本故性堅
執持令不失故乃至與內習氣外觸等法恒相隨轉
然此中所用具足八識之義具如本章故此不釋。


經覆推疏二一一覆下敘意疏恐聞下二釋經故推
徵云者然經文於毀者反明於說者順明若疏則皆
反順具明若經文亦各反順具明者應云若知我空
無毀我者有毀我者我未空故若知我空無我說法
有我說法我未斷故餘文可解。

經決斷中疏各唯增益者水土資於甘草甘味增益
資於黃蘖苦味增長故知由種不由水土以喻萬行
資於我相即是魔業資於覺知即是佛因故知由心
不由萬行此意極要可明示之。

經抑聖中疏了義等者次自釋云心境本空等即釋
題中廣引經文配了義之句全同此意言心境空者
如心經云無色無受想行識無眼界乃至無意識界
或云能見及所見見者悉除遣或云心滅則種種法
滅等惑業者惑即煩惱謂貪瞋癡等業即善惡不動
等本淨者皆空之義凡聖不異者凡夫彌勒皆同一
如諸佛眾生同一法界故不異也因果皆圓者因該
果海果徹因源故皆圓也就佛見之者上皆釋經中
如來解也且眾生迷倒下正顯行人以如來解及所
行處為自修行之意種習者種子習氣也根深者明
此倒情種子眠伏藏識之中雖復覺悟亦難了知故
云深也縱解法門現用隨念者明行與解違不稱所
悟之處無礙言教者雖說無作無受而且善惡因果
不亡或說無證無修不礙斷惑求證或說因該果海
不妨歷位而修或說佛不度生而又應機說法如此

之意徧諸大乘故言無礙也亦只如然者將佛所證
同自心量也不覺念者如眼不自見指不自觸也不
知冥通等者揀於真證不同未證之心隨相信者未
能稱實信故大品云不信一切法是信般若等平等
之談者即前心境本空等意不能斷惑等者由迷此
平等之談便不伏進求今時參學之流多迷此意如
聞說眾生本來涅槃無漏智性本自具足不得此意
便云性本具足無可添補煩惱本空無可除斷由作
此見便信任身心不覺施為元是隨情逐念兼云稱
性脫體全真認妄為真惑之甚矣此義廣如懸談初
教起因緣決擇悟理應修門中巳具分析數他寶者
具云如貧數他寶自無半錢分於法不修行多聞亦
如是。

經騁巳齊聖疏二一二騁下顯科意抑高者謂言佛
解處行處只似伊心行境界故云就下騁巳者馳騁
自巳謂言巳證菩提巳得涅槃成佛巳訖。

▲二正釋。

經認聖智中疏理者涅槃也智者證也證理故直云
智身身者體也即智自體便名為證如諸識中自證
分也根本戒者比丘四重尼有八重大妄語者僧尼
皆同謂自言我得過人法乃至而言我知我見虗誑
妄語除增上慢此是彼之所除故云非此文意彼犯
重此無犯此累悟解彼無所累。

經驗凡情中疏或即證悟者縱得他巳無二隨喜他
勝他善尚自不定或是證悟之力或亦不關證悟如

北鬱丹越心行無我豈是證邪上界豈有現行嫉妬
等邪故知自驗心迹順於道行仍未的定若驗心迹
有嫉妬瞋恨等事即定知非道除大菩薩逆行之迹
然約心之本迹以對順道乖道有四句一唯順菩薩
隨喜他善及行施等二唯乖凡愚嫉妬及行殺等三
亦順亦乖菩薩殺等心順迹乖凡愚施等心乖迹順
四不乖不順謂佛(染淨無礙都無心故)及羅漢(闕大悲智願故不順惑業苦盡
故不乖也)若但約心順為定不定四句者一定順道二定
乖道如前中初二句三乖順俱定謂菩薩自知四乖
順俱不定謂初心行施等自不能辨及觀他施等亦
然經結成障覺云是故不能入清淨覺者從前數節
一一結云不入覺者大而言之皆為我愛斯為根本
然若具明入覺須得其門華嚴玄義章十五門(亦藏和尚
所述)第十明入道方便門有三一揀心二揀境三造修
勝行別卷具引。

經趣果中疏唯宗名數者且據法相宗中人也以經
云唯益多聞意順此故若破相宗中之人即唯宗道
理雖亦不尚名數皆不務自照巳心此類之人名為
慧學非多聞之相故略不言之解義我見唯長者縱
使實得廣解名數問即皆知或善於立破破諸言論
亦轉增我相欺慢餘人故有云經論眾生出世因解
來翻更長貪瞋若約任運我慢貢高即破相法相兩
宗人同若據分別心中定認凡夫未除我執者即偏
是法相宗人我見增長破相宗人無故意定斷以不

立法故問解法輕人許云我相增長其所執之見巳
定何言增長答亦有增義謂不習教人但任運執若
聞解者言有言無或言同佛異佛皆不定信不信若
習法相之人定不信凡夫無我故知執見轉堅故云
增也不能了自心者次云云何知正道彼由顛倒慧
增長一切惡一切惡者我見亦在其中既增惡由不
了心即正同增我由不求悟即知求悟是令了心故
引為證又既由不了心成顛倒即知定須先了心也
據此所證文義四句總要緣前巳頻引聞者必熟故
標初後二句等取中間兩句也又智論者彼有三偈
故此云等餘者今取意說謂有慧無聞如闇中有目
亦不知實相(此如南宗禪學實了心者未達諸法性相又不學之)無聞無慧如
人中牛灼然不知唯具二種方知實相即前悟淨圓
覺以淨覺等也經科斷惑(〔但〕當下)成因(佛說下)者由前數
段經文說修行中有多過患皆結云不入淨覺故此
勸誡令離過用心方成正因也。

經順釋中疏根本等者百法標云根本唯識頌但云
煩惱總說六種頌曰煩惱謂貪瞋癡慢疑惡見長行
釋云性是根本煩惱攝故得煩惱名謂貪等六事是
隨煩惱之根本故今經云貪瞋愛慢者彼論愛非其
數以無別性貪所攝故此唯三法是彼論也貪者於
有有具染著為性能障無貪生苦為業謂由愛力取
蘊生故瞋者於苦苦具憎恚為性能障無瞋不安惡
行所依為業謂瞋必令身心熱惱起諸惡業不善性

故慢者恃巳於他高舉為性能障不慢生苦為業謂
若有慢於勝德法及有德者心不謙下由此生死輪
轉無窮受諸苦故此慢差別有七九種廣如大疏疏
小隨者隨煩惱二十中有三類初十小隨次二中隨
後八大隨具如大疏八識章中釋也今諂曲等名小
隨者各別起故名小但是貪等分位差別等流性故
名隨諂者為罔冐他故矯設異儀險曲為性能障不
諂教誨為業貪癡一分為體嫉者殉自名利不耐他
榮妬忌為性能障不嫉憂慼為業瞋一分為體然根
本六中今闕癡疑及惡見者癡在偈故三番徵釋巳
決疑故偈云我身即是身見身見斷則餘見自除故
(餘謂邊邪二取此等皆依身見起故)疏重舉等者意云謂上巳明貪瞋
愛慢今又重言恩愛故次釋云生死根等其斷惑行
相具如大疏所明餘文可見。

經偈諷中如次諷前便用長行四門大科以科之經
云悟剎者正顯剎無體約迷悟以分疆也前云侵疆
用此意矣如入唐下喻明故知下法合乃至釋法愛
及我身文皆顯著。

經依師離病疏二一自下下明科意二釋經文經長
行中疏二一正說下開章敘意有少相濫者待至本
文疏自標指若便懸說初學難領。

▲二別釋經文。

經令識中疏三一簡餘下釋標指最初因緣者其次
文云是故於此勿生疲厭善財白言云何學菩薩行
等乃至善哉汝巳發阿耨菩提心復能求菩薩行善

男子若有眾生能發阿耨菩提心者是事為難能發
心巳求菩薩行倍更為難善男子若欲成就一切智
智應決定求真善知識勿生疲懈見善知識勿生厭
足所有教誨皆應隨順於善知識善巧方便勿見過
失(亦同此中意也)疏法句經者文具云爾時寶明菩薩白佛
言世尊云何是善知識佛言善知識者便是疏中所
引直至住於實際皆真如不變義也同此不住相從
畢竟空中下即真如隨緣意也同此現塵勞讚梵行
華手經者彼云云何名為真善知識彼云若有具足
四種法者名善知識云何為四一者善知教化之法
二者善知修道之人三善知教化之過四善知修道
之過是名四法也。

▲疏離凡下二釋示相經中有順
行逆行疏自指配經云不住者若有少法當情皆名
住相乃至菩提涅槃尚不取著何況世間夢幻境界。

疏不應住色等者此密用金剛經經次文云不應住
聲香味觸法生心應無所住而生其心得無住心即
契圓覺經云塵勞者塵是六塵勞謂勞倦由塵成勞
故名塵勞又染心勤苦亦是塵勞即疏中指貪等為
塵勞之意也疏梵行等者即淨名居士現毗耶城俗
姓雷氏於提婆城取妻曰金姬男名善思女名月上
示跡同凡化在家眾故名梵行疏同事攝者四攝之
一也巳如彌勒章說心既相親者如法華中長者後
園種種方便慰喻窮子亦如杜順和尚初食肉復食
臭屍又如志公食魚鱠訖吐之水盆魚皆跳踴示欲

之過等者經云示有妻子常修梵行現有眷屬常樂
遠離乃至入諸淫舍示欲之過入諸酒肆能立其志
等亦同華嚴者即善財所遇婆須蜜女示行貪行善
財遇巳得菩薩離欲際解脫門住第五無盡功德藏
迴向等無厭足王示行瞋行得如幻解脫門勝熱婆
羅門示行癡行得般若波羅蜜解脫門也疏說非梵
行者今時此事甚眾宜審詳之壞見等者忘却此論
題目待撿之。

▲疏結成下三釋結益。

經正舉中疏如雪山捨身者即涅槃經第十一彼云
我於過去身為童子於雪山修行求道時聞羅剎於
大林中宣說半偈我當詣彼作如是言善哉聖者何
處得此半如意珠乃至為我宣說四句云諸行無常
是生滅法生滅滅巳寂滅為樂我以身施羅剎如故
現帝釋形等香城敲骨者即大品般若經彼云時法
勇菩薩於尋香城宣說般若波羅蜜多經有無量百
千億人天大眾所共圍繞爾時常啼菩薩求聞是經
等(云云)儒典尚令等者論語云事父能竭其力事君
能致其身慤疏云然因法出塵法為舟筏由師遇法
師是舩師無師舩且不行無舩渡無憑託舩依師運
敬法須以敬師故觀音慶巳超聞勸凡同仰是以全
身報法賣髓酬恩割肉聞經焚身謝德嗚呼末學盜
法非師情希鳳鶴之姿豈覺鏡梟之醜此乃將興益
滅求悟翻迷破法傷師報如形影。

經遮疑中疏二一指前下正釋在文易見但要善巧

顯示學人。

▲疏然為下二別議師資然準此盡心事
師實亦難得如此弟子及如此求道之人復不易得
如此真正師友以當事之故中論偈云真法(所傳宗)及
說者(真善知識)聽者(弟子及諸志求道人)難得故(通指上三種也)是故說生
死非有邊(以難得三種故生死非有邊畔盡時)無邊(非無邊也非字通二處讀之謂所言
難得非的定求不得得即生死必盡然非長無邊際故云非無邊)此偈因長行有問
此生死法為有邊際為無邊際故偈答之云爾然此
為徒等言借論語文勢彼云如知為君之難為臣不
易故云爾勿因此誡者先勸弟子也世有非法之人
假為菩薩之行誑惑愚夫還說空無相之言不拘齋
戒以麤行為大乘以真修為小教愚人不曉此意却
敬彼人不知弟子有擇師之分故今勸示且須聽受
他說法自覺心中的有覺悟仍須勘以聖教令與所
稟宗中相應經教相合佛言相契若與合者名為正
觀若不合者名為邪觀又須與師同處日久諮參徧
問真俗知他心在佛道大悲利生既識得此師心源
即須忘情絕慮沒命歸依縱見他接物化緣種種方
便如前所說不得生疑又此藥下勸師也佛語種種
各有對治如誡俗徒云剃頭著袈裟持戒及毀戒天
人常供養當令無所乏如是供養彼名為供養我(我即
佛自稱也)又云破戒惡行諸比丘猶勝精進諸外道及乎
誡僧又云破戒之人五千大鬼常遮其前掃其脚迹
破戒人不得於國王地上行不得飲國王水又云寧
以鐵槌碎身如塵熱鐵纏身種種極苦不得破戒身

口等受信心檀越衣服飲食臥具種種物俗人合服
前藥僧即合服此藥不宜互錯必受其殃今勸為師
之人必須量心道力勿等閑認他上人此藥本治弟
子不為師主師主服之即重增病苦以至於死方藥
各有對治不得錯服服之增病等者夫求方藥不離
一藏經律經律中言大底有二一說解則空而無過
行則逆順皆通二說解則因果歷然行則止惡修善
服此藥人若遇後教即云彼誡迷人初心人小乘人
我是悟人久學人無我人作此意度則後藥無施也
若遇前教又增惡習縱任情意自陷陷他故言無藥
可治也以縛等者即淨名云若自有縛能解他縛無
有是處若自無縛能解他縛斯有是處又云自疾不
能救焉能救諸疾人斯之謂矣。

經外易中疏摶食等者譯者朴拙準經意的說財食
也食有四種此當段食食總段別以段揀餘古譯經
論訛云摶食今此三藏承古訛音遂作摶字又不分
總別謂摶即食仍略食字故云摶財也。

經顯益中疏憍慢若起等者夫人心若愛敬於他所
作皆是若輕慢於彼則見彼所作皆非世俗傳云憎
人嫌醜待人嫌久又云愛忘其惡等也又史書中有
寵臣獻奇果於君初功後過之義也然慢念惡念亦
互通先後或因起惡念即慢他或因慢他即惡念起
言惡念者非謂擬損害意中以他菩薩慈悲利物之
行呼為求名求利或疑中私染淨不分等便為惡念

也障覆自心者既疑他意唯見他懇切勸人謂言他
有所求進退皆疑言教何入。

經分別四病令除疏二一二分下會通科意答第二
問者依何等法據此科云分別四病令除即當答除
去何病之問詳其義意乃是答第二問此義如何疏
次自釋云標以妙法等釋意甚明問若爾者何故文
云應離四病答疏自釋云此法離於四病方可依故。

疏中二故字皆是釋此段合當答前依何法問之所
以也除病之問等者意明其答除去何病之問下自
有文彼一段文令怨親平等用心以去無始自他種
子結云即除諸病若將答所依法更不相當文亦不
次又問曰若爾如何判決問答相應之科段答曰問
雖次第列名佛答亦通亦別此有深意可細詳之文
似濫者以此段中分別四病令除似答除去何病之
問不似答依何法之問故云濫也由此相濫故云含
而科之。

▲二正釋經文。

經別釋行相疏二一二別下示文繩墨者契經有五
義此當一也謂楷定正邪意言者意中言也時俗人
語因責人非豈不亦云汝意裏道什麼語又云我意
直道汝如是如是亦即意言分別。

▲二別釋。

經生心造作疏二一釋標名辨相二一辨相下正辨
行相思惟揣度(入聲)等者此諸行相是多種人心意不
定主一人或如此或如彼不可一一著爾許多或字
故但列之由是行多相反如宴坐施為止山遊世等

須善自分析隨執其一者但說同一類行於一類中
不妨亦有作兩般三般者如修造供養是一類或作
僧俗講或經呪或宴坐止山及觀空有等於諸類中
復有別類亦有一人總修者或有相違必不俱者如
講者不妨持念及遊世界勤衣食等持念者不妨止
山相違者止山遊世也勤衣食故飢寒也端坐施為
也施為通修造供養講說等愛身厭身也。

△疏此病
下二明病起因起行起用者文云即起諸幻以除幻
者又云變化世界種種作用又云照諸幻者便於是
中起菩薩行又云復現智力種種變化度諸眾生又
云復起菩薩清淨妙行度諸眾生又云復起作用變
化境界失彼文意者迷彼皆以悟淨覺心於觀行中
作如是等行今乃但見度生等言便務僧講俗講但
聞起行之言便欲修造供養持經呪等但聞起作之
言便欲種種施為遊世界等聞照幻之言便欲深山
宴坐觀空有等聞除幻言便欲厭身故受飢寒等也
但憑此行欲契圓覺故云成病。

▲疏指體下二釋指
體結名積土聚沙者即法華方便品偈會權歸實萬
善悉趣菩提之意也文云聲聞若菩薩聞我所說法
乃至於一偈皆成佛無疑(云云皆取意引)若以小乘化我即
墮慳貪此事為不可我本立誓願欲令一切眾如我
等無異化無量眾生令入於佛道若於曠野中積土
成佛廟乃至童子戲聚沙為佛塔如是諸人等皆巳
成佛道或有人禮拜或復但合掌乃至舉一手或復

小低頭乃至供養像一稱南無佛皆巳成佛道歇即
菩提者是佛頂文具云狂性自歇歇即菩提勝淨明
心不從人得其本末緣起前巳引說。

經任意浮沈疏二一釋標名辨相二一意云下正辨
行相無起滅念者以不厭故無滅生死之念以不欣
故無起涅槃之念疏差別性者明非實性熱濕等者
舉喻以明類例也意如莊子逍遙篇齊物篇等各隨
他性各得其志何用改張傷他自然愛僧者僧愛俗
者俗樂動者動樂止者止齋與不齋乃至禪律講說
一切如此作亦得不作亦得等。

△疏此病下二明病
起因言無修習等者次疏可引便云爾時便有二十
五輪三觀之初又云如城四門隨方來者非止一路
又云於諸修行實無有二失彼文意者迷彼無修之
言是乎以淨覺心之意意令悟此天真本具無修之
淨覺以對自巳心行不稱覺者對治令稱又常見覺
體無妄而妄故須無修而修妄既無妄而妄修亦即
修無修既迷此意乃自謂無妄何用更修不覺無身
心中現見身心無憎愛中現行憎愛但自云我本不
出覺城何用從門而入等故成此任病。

▲疏前則下
二釋指體結名無記性者不記別為善為惡也七賢
者謂伯夷叔齊虞仲夷逸朱張少連柳下惠也四皓
者即終南山四皓避秦歸漢綺里夏黃緣生周角。

經止息妄情疏二一釋標名辨相二一生心下正辨
行相生心恐非者故不作種種行隨情慮失者故不

縱任自在波息水即清明塵盡鏡即朗照未磨未澄
照之何益今妄念既未止息何用推察真性功用故
云何須別照疏息念等者相從念起息念故相不當
情覺此無諸起滅空靜之性故云得也非即覺性者
一則闕於靈照二是色滅之空故。

▲疏此病下二明
病起因從前靜觀等者倣前辨其迷錯之意即可知
也。

經云彼圓覺性非止合者破也疏覺本下二釋指體
結名二一破其無觀謂例其無止而止而不能無觀
而觀於中初四句以例立理夫無而見有有而見無
皆是顛倒今且念是無照是有今既迷背二理故總
為乖失後四句正例破也破其偏治無而見有不治
有而見無有而見無是隱義也。

▲疏又真下二破其
存止四句例破既起止皆違何存止而去起次故言
下結歸經文正拂存止也若將對前意者拂偏止也
所以者何以止若即觀止即非止今既一向是止即
知闕觀今拂一向之止故云非也後故前下引證不
應存止。

經滅除心境疏二一釋標名辨相二一前但下正辨
行相釋以身空者文具身心根塵巳頻標示故但舉
一以例之疏身等者亦等於煩惱身心根塵也。

△疏
此病下二明病起因皆云寂滅等者此文甚多此寂
觀中輪輪如此看經即見不得引也迷彼成此者彼
是絕待靈心之觀此是滅病由迷彼意故成此病又

寂滅斷惑等言是靈心中之絕待故經云無知覺明
不依諸礙今但空諸法絕於身心等相堅持空寂豈
得意邪故下破云非寂相故非寂者不言不寂但以
闕於照故若見寂即照故非寂照即寂故非照非照
非寂寂照雙彰即契圓覺餘意亦同上三迷前之意
也。

▲疏夫覺下二釋指體結名言似者寂滅之言斷
煩惱之語全同前觀也理疎者如上說之。

經結明中疏二一將前下釋離病清淨二一直銷文
疏然上下二通釋意二一總標徵起疏一者下二別
釋行相二一皆無觀慧然觀慧有二一稱體觀照起
信中真如三昧及前三觀中悟淨圓覺以淨覺心是
也今四病中全無此故二觀諸法空有等義今四中
唯滅病云身心畢竟空無所有乍看似法空義然亦
非觀慧但是作此解數謂是達空以不言了知等故
任病中云於生死涅槃無起滅念亦是說此人心無
此意念不言達之舉要而言四病皆云作如是言正
是起計之辭起計之心名為執見不名觀慧既一一
是生心作意而為非病云何三觀何曾有作如是言
之文諸經勸讚亦何曾有此文故知只由修時都無
觀慧故皆成病如荷澤大師教人云妄起即覺妄滅
覺滅豈不逈然異於四病邪疏二者下二偏行一行
二一明局故皆非疏若能下二明通故皆是作種種
行者初病中法也任運閑者二中也習起息滅者三
四也常冥覺體者有稱體觀慧也不得取四者一一

遣作如是言之計也休作等者通明離病也。

▲疏即
上下二釋結定邪正三一正銷經懼落四中等者有
人懼落初病不敢興起利益行懼落二病不敢泯絕
無寄修無住法懼落三病不敢修無念宗懼落四病
不敢觀空斷惑由此遲疑之故不敢決定發願剋志
誓心修菩提道既無決志大願即一切不成斯為大
大之病疏問為下二問答通疑二一問詳之可解疏
答二下二答若縱志別求者有人遇著良師審知有
道如前所揀真正又離四病然或因接引乖疎或因
其中別有情恨之人不願同住或自然性不相入便
不能師事修習方為縱志更有餘事故縱志別求如
何別求如次所引文也。

△疏故菩下三引證釋意。

經辨事師之心疏二一三辨下辨科段但令親近等
者下銷經文其間意旨以行因教教藉明師但逢離
過明師必示出塵之行故不別明也。

▲疏如善下二
正釋文三一釋總示普賢西遊者即法華經說普賢
菩薩在東方寶威德上王佛國遙聞此娑婆世界說
法華經與無量菩薩眾俱到娑婆世界亦是親近供
養之意涅槃經說者以彼經迦葉菩薩云善知識是
趣菩提者具足因緣是故名為半梵行者爾時佛告
迦葉菩薩言我說名為全梵行者法句經者文云善
知識者是汝父母養育汝等菩提身故善知識者是
汝眼目示導汝等菩提路故(初六字後一字喻喻全用今略可但具讀之)
脚足荷負汝等離生死梯凳扶持汝等至彼岸飲食

能使汝等增長法身寶衣覆蓋汝等功德身橋梁運
載汝等度有海財寶救攝汝等離貧苦日月照曜汝
等離黑暗身命護惜汝等無有時鎧仗降伏諸魔得
無畏絙繩挽拔汝等離地獄妙藥療治汝等煩惱病
利刀割斷汝等諸愛網時雨潤漬汝等菩提牙(下取意略
引)明燈照破五蓋善友教示正道薪火成熟涅槃食
弓箭能射煩惱賊勇將能破生死軍如來破煩惱至
涅槃(巳上所引踈文略列十喻文稍不次但簡而用恐人難記持但令取意說也䟽從此後亦取意引用
結勸之文今具錄之)善男子善知識者有如是無量功德是故
我今教汝親近(此經但令親近供事不說所以故引彼經說親近所以以釋之)於是
寶明菩薩與諸大眾聞佛說此妙法及善知識甚深
法要舉聲號哭淚下如雨悲啼懊惱不能自裁自念
我身從曠劫巳來為善知識之所守護是故今日值
於如來得聞深法如是遇者善知識力非我力能自
念我等從本巳來未曾報恩方便親近說是語巳重
復舉聲等。

△疏夫善下二釋別顯相親近者親之與
近有四句一親而不近同心意者各住一方二近而
不親或工商同行或官司同仕互相憎嫉爭權爭利
等三亦親亦近仁慈父母孝順男女恩愛夫婦道合
師資無離別之緣等四不親不近即陌路人等疏百
萬障者彼文云若諸菩薩於餘菩薩起一念瞋心者
當知是菩薩百萬障門皆悉開故所謂不欲趣菩提
障不欲化度眾生障乃至廣說也論語云者意勗事
師求法者當須虗心求解降志依人而不能勠力自

持容易同女子之志疏故勝鬘等者以菩薩化生審
知物性柔弱者可以將護以陵之必退剛強者可以
析伏縱之犯人文武之道也經云如虗空者虗空與
法同喻甚多餘處多以喻法無生滅周徧含攝或喻
佛無心等今但喻心無改易不喻無心謂常須恭敬
供養承順顏色記受言教豈得無心乎疏薩埵者此
云有情即眾生也。

△疏結因下三釋結益經云方入
圓覺者反明若不如是盡命事師即不得入圓覺也。

經所治中疏生心作意等者並是四病行相後云即
除諸病者亦四病不一故云諸也。

經觀人中疏七品行慈者瑜伽論說習學慈心之者
不可頓成須作方便漸引凡心令慈行成就方得怨
親平等既慈能與樂與樂亦須平等言七品者上中
下親三不怨不親下中上怨等也謂遇於上親令與
上樂灼然稱可其心謂竭力供事父母甘脆或與妻
子兄弟上妙之物其心皆能中親下親如次降殺所
奉之物不怨不親任運不能與物次中親與上樂雖
校一等亦可就之即下親中樂非怨非親下樂得此
心熟又令下親與上樂乃至下怨與下樂更一轉即
不怨不親與上樂如次下怨中樂中怨上樂如此漸
漸引至上怨與上樂即能為之便成怨親無二同佛
慈也。

△經科等心觀法者前標妙法結以正觀似答
所依之法其中又離四病此中標不解脫結以除病
似答除去何病其中又令觀法故不妨除病依法參

而用之。

經發心深廣疏二一五顯下會科段答第五者前四
皆前後挾帶參而答之令義勢相涉意思連續唯此
一向答發心也。

▲二正解文。

經總標發心中云作如是言者言亦意也疏因地等
者華嚴一部多明此相就中初發心功德品始末唯
顯此發心行相一一校量功德略如文殊章初菩提
心體相功德處引說若無心願者夫願是誓心剋志
情中願樂的欲作如是如是之事情發於中而形於
言表見今時淺識之流但以言辭及紙上文字而發
願都不反驗自意如何故言心願也䇿引者策勸引
導天台令憶本初發心者是願力也行不成者夫願
者主心行者是迹所作之行若無宗趣名為率爾之
心無記之性寧契菩提況無願力則心勇即進心倦
即退何能始終不易剋獲勝果乎。

經別明心相疏二一二別下釋科文同金剛者如次
下所引若約天親所判是答云何住問令住四心也
若約無著所判十八住中即當第一初發心住今此
還當發心之文彌勒頌者本因無著菩薩入日光定
上昇兜率請問彌勒菩薩金剛經義彌勒為說八十
行頌以釋一卷經文無著傳於天親天親造長行三
卷以釋此頌故疏引本頌半偈列四心矣後半云利
益深心住此乘功德滿利益心是普度證果義深心
是稱理無度無證無始終義住字正答所問故前大

科潛用此意云顯發心深廣廣是普益深字又同四
中一廣大心者三界普度故二第一心者令得最上
極果故三常心者眾生本寂常住不變無始終故四
不顛倒心者無能度我相無所度眾生相故若有我
人等相即非菩薩。

▲二正釋。

經廣大第一中疏四生者胎卵濕化也巳如彌勒章
釋九類者四上更加五也若有色(五也即是四禪)若無色(六也
即是四空)若有想(七也除無想天及無所有處餘皆有想)若無想(八也功德施論云就
四空中有想是空識二處無想是無所有處也)若非有想非無想(九也則有頂天)疏
無餘涅槃者非四涅槃中之第三彼同二乘故乃是
無住大般涅槃也不餘二乘菩薩變易生死及諸細
障故云無餘故法華云若得作佛時具三十二相爾
時乃可謂永盡滅無餘涅槃者秦譯為滅度故次經
云而滅度之若以新翻即云圓寂廣如前涅槃章說
虗空眾生等者通顯發心行相故華嚴十種行願一
一結云虗空界盡眾生界盡眾生業盡眾生煩惱盡
我禮乃盡(彼第一是禮佛行願也餘稱讚供養乃至第十迴向一一同此)以虗空界
乃至煩惱無有盡故我此禮敬無有窮盡念念相續
無有間斷身語意業無有疲厭故此云虗空眾生無
有邊際等眾生之言含於業煩惱也悲願亦復如然
者正同彼云我此等也由發此願等者若以即時之
心猶是宿習之性豈肯忘巳濟他但心心䇿發以此
願境而為觀智熏習日久自然成性乃至得證菩提
無心而化其化大焉。


經常不顛倒中疏我入覺者必不別有覺為可入也
如前四相章初所說亦如前湯銷冰喻我既如此眾
生亦然故天親論具云菩薩取一切眾生猶如我身
自身滅度無異眾生滅度如是取眾生如我身常不
捨離是名常心利益據此即知自他平等方是常心
常心者無始巳來本無我及眾生等相但是圓覺無
增減無始終無生可度無真可證本來如此方為常
心經云除彼等者然自及他約虗妄之想者各具我
人眾生壽者等四今就文勢語便且以我為能度以
眾生配當所度不妨所度眾生亦自有我能度之我
亦有眾生詳之可見矣疏故天親等者遠離是智依
止巳下是所離障於中依止是總餘則是別謂身見
是我相即能度也眾生是他即所度也故結云等相
無著云者巳斷我見等是離我想故信解下是離眾
生想總是彼經下指配彼此文同其不顛倒心彼經
反明此經順顯詳文可知。

經偈諷中疏長行達巳同凡者文云了知身心畢竟
平等與諸眾生同體無異如是修行方入圓覺敬師
如佛者前約達理此約起行又達巳同凡喪其我慢
仰師如佛增其恭敬敵體相對以成至行若普觀眾
生而恭敬及一切普化自他相對應有四句一約理
觀他是佛約情觀巳是凡以成恭敬之行二約情計
觀他是凡愚苦身約悟解知我同佛智可救以成大
悲之行三俱約事相觀佛勝巳以增自利之行觀眾

生劣我以增利他之行四俱約理性以成無我平等
究竟解行疏但諷能治者長行即先敘所治由有無
始憎愛種子故未解脫也犯戒因者前彌勒章中敘
惡業云境背愛心而生憎嫉造種種業生鬼獄故四
相文初亦從憎愛展轉乃至業流轉等不能繁引違
戒德者戒是波羅提木叉此云別解脫故遺教經云
戒是順解脫故能治敵體相反故成治義上來依師
離病文竟。

圓覺經略疏之鈔卷第十一
