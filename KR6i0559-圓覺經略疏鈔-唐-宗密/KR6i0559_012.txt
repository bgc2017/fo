











圓覺經略疏之鈔卷第十二


經道場加行疏三一後一下釋科文得道之處名曰
道場者此含理事事者如佛於摩竭提國界大樹之
下坐禪而得菩提其樹亦號菩提樹理如淨名經說
萬行皆是道場謂直心等又華嚴讚佛身恒徧坐一
切道場言一切者謂智身徧坐法性道場法身非坐
而坐道場色相報身安萬行道場化身安水月道場
障重者釋加行也心浮者釋道場也。

▲疏問此下二
問答料揀文相可知。

▲三開章釋經進問中疏義如
前釋者前問法菩薩名皆不再指今此指者意令再

釋令再釋者正宗經終結歸宗本最須常要知故因
此總敘一經血脉連帶故此菩薩名是經題故前釋
者即序分中疏云然此正宗中諸菩薩等與佛問答
本意欲顯圓覺但緣節節過患未盡義意未圓收機
未普故表法菩薩未標圓覺之名今有三意得名圓
覺一前雖病盡理圓仍恐下根難入此又曲開方便
三期道場即上中下機普歸圓覺二由前節級行解
巳圓至此名為證極證極之境更無別體唯是圓覺
三最初標圓覺為陀羅尼者從本起末今顯義巳周
還至圓覺者攝末歸本表此三意故圓覺菩薩當此
門問。

經請後中疏躡慶前者敘大智疏舉所為者敘大悲
如世慈父得樂即思其子菩薩心行悲智常行。

經結前中疏正法像法者年數前巳敘之此二俱從
佛滅後方說住世年載若佛在日即是法主更不在
言之緣文中但言末法故以佛滅後當其正像矣疏
永揀餘性者彼說五皆定性皆是本有本有二乘外
道性者則永揀之唯收大乘性者故敘五位之初文
云謂具大乘二性者略於五位漸次悟入一本性住
種性謂無始來依附本識法爾所得無漏法因二習
所成種性謂聞法界等流法巳聞所成等熏習所成
要具大乘此二種性方能漸次悟入唯識彼五性宗
有本不具大乘性者故云要具慈恩釋云但言大乘
者揀彼定性二乘及無種性即知餘二乘無性及不

定中一半是不具者永無具義據此即如今學唯識
論人五性之中必皆是具者應合有多分人枉功修
學必無解行悟入之義故若此宗中盡合習之未曾
熏習無種之者熏成種故來生乃至幾生再遇緣必
發生故故然今剋志道場且被巳有種者故云具大
乘性以未有宿種者終不肯入道場故疏聞慧開者
當三重因中第一重也疏菩提心者第二重因義如
文殊章初巳釋。

經期限中疏如法華中官事者文云譬如有人至親
友家醉酒而臥是時親友官事當行以無價寶珠繫
其衣裏與之而去等菩薩以度生為公家之事以自
利行為私巳之事如同國家賢良大臣以利濟蒼生
為公事以自巳家產為私事疏王賊命者三種皆有
難字謂王難賊難命難三者總名梵行難也水火等
緣亦屬命也不同律中一一別開或國王不信佛教
禁斷法緣或賊徒草擾難為安住或種種障礙涉於
憂性命之緣皆為他事他者總自不由巳之義也故
知雖有此等礙緣尚須隨分思察若無此等便合加
行全功今有人都無此等障礙又無度生之緣尚未
能思察況更道場加行邪仍安然不驚悠悠而過大
奇大奇量剋三期無別義者有人胷臆說三期日數
之義大是僻局必不得爾天台曾立志加功百日誓
求證悟便得旋陀羅尼及乎習法華禮懺道場唯製
三七般舟道場復製百日方等經中道場法式又云

當以七日為期多則無妨少不可減諸教之中說道
場之文甚多不可備引皆日數不同儀式亦異豈可
一一別有義邪長期下根者障重難盡故中下如次
可知反於此者長期上根謂能精進堪任勤苦多時
不退故下期下根謂性懈怠不能久受艱勞易即能
行難即便退聞道日久即不肯修故佛俯就接引八
十日亦許中期中根進怠處中量力而製也若約利
鈍而配即兩勢俱通且就利根者謂聰利懈怠者下
期怠故不肯久利故障易盡利而精進者上期鈍而
怠者下期義意例上可知其中期者一切皆取處中
性也佛意多含且就大綱而製然眾生根性欲樂種
種不同臨時製宜不可判定但量自他之力或上中
下疏事理稱可者有人但言心淨即得何必嚴淨外
相道場心不攀緣即得何必局居一處猶如囚繫此
乃但約道理而言不細察自心難淨易淨難安易安
且染心生起必假染緣如何淨心成就不假淨緣邪
問其中忽有上上利根一悟之後常與道俱易淨易
安何妨他有此言邪答若是上上利根人必悲智具
足能護眾生心行方便勸製的不作此言作此言者
終非此類問何妨他還遇上上根人作此言邪答此
則屬前通別觀行誰抑他入此道場邪然亦須安處
徒眾宴坐靜室若通若局終須令緣起心行與所悟
理相應故云事理稱可謂內外俱淨身心總安矣。

經隨相用心中疏三一對當下釋想其勝緣當知唯

心等者此兩句全是論文彼標云正念者當知唯心
等正思正念義同故以彼釋此又唯心之義與此意
同為佛滅後設像而觀即是帶境佛在世時根緣俱
勝不假外境直觀心佛故言唯心言根緣勝者論云
如來在世(時勝)眾生利根(根勝)能說之人色心業勝(緣勝)圓
音一演(顯緣勝相)異類等解(顯根勝相)疏不覩真儀等者且佛
在日暫因昇忉利天為母摩耶三月說法優填王憶
戀情切猶使刻旃檀木為世尊像禮拜供養況佛滅
後不覩金容而不能施設形像而觀瞻邪豈道心不
如丁蘭之孝心邪況假之引心入法乎引心者因見
丹青形像便想得世尊化現生身之像眼目精靈身
手動轉慈顏喜色言語靜默處大眾中巍巍堂堂猶
如目前雖目覩丹青而心注佛相次因此相的知化
現如鏡中像像者必依於淨明佛相者必依於寂照
喻中既目覩影像心全見於淨明法中即目覩化相
心全見於法報法報既爾我心亦然心同佛心融心
為佛從此修於三觀是何魔等敢惑亂邪何空華之
煩惱能障蔽於心邪故次云相即無相即見如來金
剛結示其在茲矣亦可下重釋還同如來二句也前
釋者以心注化現生身之相昭昭如在目前為同在
世之日則以在日一期之化為常住也今解者則直
以世尊理智真身為常住也故云亦可就中意在報
身報身眼耳等一一廓周法界有身可說不滅故可
仰慕故經云懸諸幡華等者明助緣也本意敬佛設

像因此莊嚴道場誓期日數也如方等者至下事懺
中當略引說也。

疏去其下二釋禮懺儀式三釋經三七日去其久近
等者此意如上三期之說。

▲疏次下下二釋稽首諸
佛名字二一懸敘三一備列八種禮佛法經者說禮
佛方法也經既顯標禮佛禮佛即是所宗餘七皆是
禮佛由緣謂供讚是禮佛流類懺勸喜是禮佛之意
由欲懺等故禮敬以申懇志七是都迴禮等功德向
於三處八申陳意所希望彼既顯以禮佛餘是方法
今經次云稽首十方諸佛名字即正舉所宗懺者總
舉所申禮敬之意理合具諸方法矣然此八種通說
其益則俱能遠離垢障速證佛果若別說者供養除
慳貪障感大財富讚佛除惡口障得無礙辯禮佛除
我慢障得尊貴身懺悔除三四障得依正具足勸請
除謗法障得多聞智慧隨喜除嫉妬障得大眷屬迴
向除狹劣障成廣大善發願除退屈障總持諸行初
供養者尋常文云嚴持香華如法供養等然供養有
三謂財法及觀行等具如大疏所明二讚佛者即尋
常梵音文也是勝鬘夫人歎佛之文又上座別讚云
佛真法身猶若虗空等諸經讚辭甚多不可繁引三
禮佛者則七佛十方佛三十五佛五十三佛賢劫千
佛乃至佛名經隨意廣略一一有經讚其功能四五
巳下皆如尋常依時禮懺所唱亦或廣或略唯晨朝
禮最備四懺悔者偈云十方無量佛所知無不盡等

五勸請者凡小自度但懺而巳菩薩愍眾故須勸請
此有二種一請轉法輪偈云十方諸如來現身成道
者我請轉法輪等二請佛住世偈云十方一切佛若
欲捨壽命我今頭面禮勸請令久住等六隨喜者偈
云所有布施福等隨所見他善事而生歡喜又隨順
歡喜由昔不喜故今隨喜心而慶悅彼以除之也七
迴向者偈云我所作福業一切皆和合等謂迴巳修
善向於三處謂實際菩提眾生(展局成廣如迴聲入角)所以要
此三者其必相資一即具三方成一故八發願者偈
云願諸眾生等速發菩提心等謂䇿勵運意為發希
求樂欲為願即四弘誓或五願也彌綸諸行直至菩
提落菩提心戒以之為體然上八種生起有緒謂發
心香華供養口讚身禮次洗滌法器欣求法雨攝他
同巳迴向三處願皆成佛然行願雖云十種但於勸
請迴向中開為別義也。

△疏今略下二配指此經可
知疏論中下三引文例證論即起信華嚴即普賢行
願經引此二文例證皆亦有此八種之意也。

疏禮佛下二正釋三一略釋禮名可知。

▲疏準勒下
二引文廣釋二一總釋七禮言勒那三藏者華嚴纂
靈記云三藏是天竺人也既至此土華音又通講華
嚴經道俗雲集講次忽有一人執笏形如大官云天
帝令請和尚講華嚴經都講維那梵唄法事所須咸
須備具講席眾僧皆悉同見言訖便隱三藏及都講
維那當時奄然卒於法座優劣有七者然於中兼含

是非非中有二即第一二也此一向劣仍是過患餘
五則前前劣後後優也我慢禮者身依次立心無恭
敬高尊自得耻於下問如碓上下唱和禮者徒肅形
儀心無淨想高聲喧雜辭句渾亂此二非儀也問既
知非儀何必敘列同作觀門答舉過以訶說非令止
以就觀行也敬從心發等者情發於中而形於言讚
詠之不足故懇到而禮拜之也運身禮拜運口稱名
五輪者手足及頭著地者經中令一一發願云我今
五輪於佛作禮為斷五道離五蓋令眾生常安住五
通具足五眼願我右膝著地之時令諸眾生得正覺
道(右是順義故成正覺)願我左膝著地之時令諸眾生於外道
法不起邪見(左是違逆故表邪見)願我右手著地之時猶如世
尊坐金剛座右手指地震動現瑞證大菩提願我左
手著地之時於諸外道以四攝法而攝取之令入正
道(左右表邪正如上)願我頭頂著地之時令諸眾生離憍慢
心悉得成就無見頂相(皆發等流願也)無相禮者自此巳下
皆述身口恭敬禮時作此觀智非謂身口都不禮敬
但將無相等以當禮佛善須思之若以觀智便名禮
佛不須身禮即第三中亦應但以恭敬便為禮拜不
合運於身口義例如此豈不誤焉問大乘宗於意地
意起名犯即名破戒何妨例此心禮即成功德答彼
起意作念的擬運身口行殺盜等心念成就竟無悔
意故今但的擬運身業禮口業讚等心志決定竟無
猶豫縱未遂嚴淨道場作禮之間灼然巳生功德若

無意擬運身口元無功德如本無意擬殺等亦無罪
也然觀智既成觀境常現行住坐臥禮不間斷但觀
心不退自然流注如受惡律儀之人(屠獵劫賊等業之類)殺等
之心念念流注不必正殺正盜也深入等者能所俱
寂也蕩蕩無礙是離能所合法性之相也起用禮者
問能所皆如影像如何得禮敬義成答謂先觀巳身
心是無明勢分從染緣起今以正智觀之無性即是
一真法界然後觀此法界不守自性常能隨緣而起
遂禮拜恭敬一心歸投托諸佛淨緣引起身心隨此
淨緣而起名淨緣起如影從鏡現不妨運行歷位漸
漸增進行位而行位皆然無有一法不依法界託緣
而起故皆如影既身心無性合於法界法界無所不
徧故我身心隨所依法界亦無所不徧無所不禮也
故云徧禮一切身內佛者如塵中大千經卷如弊布
囊真金如焦模中佛像如器中之鍠音等不緣他佛
者不取相也若外有可觀邪人行徑若能反照解脫
有期見佛可禮者雙遮外境佛及身內佛身內佛者
同中論說如來在五陰中破云如來應小五陰應大
故偈云此彼不相在亦邪見者中論宗正破二乘邪
也亦可即金剛是人行邪道此雙遮內外佛故觀身
下二句淨名經也名平等禮者結歸所標實相也文
殊云者入佛境界經中文也問古德集此名無相禮
何不於第四門引之答古德揀取著事相通名無相
無相之言通此四門或古人唯知有法相無相二宗

不開此等權實今既開之則此偈當此門以無相正
是所觀之理不得無所觀故等者餘九偈一一皆云
敬禮無所觀也然上七種禮三通人天二乘及六度
菩薩宗教中禮四即始教中空宗禮空是大乘初門
故五即終教中從體起用六即終教中顯實宗也不
計空色直見本覺真性七即頓教禮也並如文思之。

△疏然後下二別釋後四疏文約三觀三諦配釋義
相可知。

△疏今經下三結配此經。

疏具云下三釋求衰懺悔四一釋懺悔名此云悔過
者此釋則翻懺為悔但是一義也別說者即懺悔兩
字各是一義懺名陳露者義翻懺字如佛名經云懺
是懺謝之名悔以悔責為義西塔律疏云興善伐惡
為懺追變往愆為悔意亦大同餘如別卷。

▲疏其所
下二明所懺障惑業報者惑即煩惱謂貪瞋癡等根
隨煩惱業即善惡不動等報即果報謂苦果也三障
者如佛名經說然其罪相雖復無量大而為論不出
其三一者煩惱二者是業三者果報此三種法能障
聖道及以人天勝妙好事是故經中目之為障所以
諸佛菩薩教作懺悔此三滅者八萬塵勞皆悉清淨。

▲疏今欲下三明障起所由不覺者根本迷也故佛
名經云獨頭無明為煩惱種今雖巳覺倒習猶行亦
長須悔恨起貪瞋癡者然煩惱雖有其十猛利發起
是此三也故此三為業之因發身口意者能發是身
業所發是身具所造是善惡不動業也受諸苦報者

受有順現順生順後等三報也佛名經又云此三障
者更相由藉由煩惱故以起惡業惡業因緣故得苦
果此中有三重展轉以三障之名配屬文相可知更
不繁敘。

▲疏懺有下四正明懺法二一總云責心者
悔恨無始巳來不早親近善友發菩提心而乃執認
身心我相縱恣貪瞋嫉妬分別見慢造種種業如蠶
作繭自纏自縛苦苦壞苦行苦無有出期三障俱懺
者準佛名經先懺煩惱云是故今日先懺煩惱諸佛
菩薩入理聖人種種訶責名此煩惱以為怨家何以
故能斷眾生慧命根故亦名此煩惱以為怨賊能劫
眾生諸善法故亦名此煩惱以為瀑河能漂眾生入
生死海故亦名此煩惱以為羇鎻能繫眾生於生死
獄故所以六道牽連四生不絕當知皆是煩惱過患
次懺業障由業巧作六道令各不同懺有三種一伏
二轉三滅也然小乘唯時定報不定者方除大乘則
一切皆滅也後懺報障佛名經云非空非海中非入
山石間無有地方所脫之不受報唯有懺悔力乃能
得除滅等。

△疏若就下二別善惡不動三種業中唯
別懺惡業也善及不動但以迷心取相求有故成過
患若離其病不除其法故此不懺若惡業背理招苦
一向須斷故此懺令滅也遮罪者因佛遮制違制成
罪性罪者法爾犯之有罪則十惡是也準小乘宗四
重八重不通懺悔僧殘巳下四篇方許餘如別卷作
法者小乘懺要請大比丘為證對大僧具五法一袒

右肩二右膝著地三合掌四說罪名種(罪名謂僧殘波逸提種是
種類如於僧殘中自弄媒嫁等十三)五禮足若對小夏闕無禮足但行
四法若僧殘罪須請二十清淨僧令六夜行摩那埵
供給承事也七日滿僧為羯磨除罪還成令淨如本
所受尼則集當眾四十清淨大德若輕罪則一日承
事不必集也大乘亦有作法次下引方等經中是疏
即須起行等者於作法懺中兼即起行也事如方等
者明事懺也謂彼經令先嚴淨道場香泥塗地及室
內作圓壇彩畫懸五色幡燒海岸香然燈敷高座請
二十四尊像多亦無妨設餚饍盡心力新淨衣服鞋
履無新洗故出入著脫令無參雜七日長齋日三時
洗浴初日供養僧起意多少別請一明了內外律者
為師受二十四戒及陀羅尼對師說罪要月八日十
五日當以七日為期此不可減若能更進隨意堪任
十人巳還不得出此俗人亦得須辦單縫三衣備佛
法式旋繞一百二十帀却坐思惟等廣如經說佛名
經者方等多明作法兼起行佛名多明起行少說作
法又兼理也文云夫欲懺悔必須先敬三寶所以然
者三寶即是眾生良友福田若能歸敬滅無量罪長
無量福能令行者離生死苦得解脫樂先當興七種
心以為方便一者慚愧二者恐怖三者厭離四者發
菩提心五者怨親平等六者念佛報恩七者觀罪性
空生如是七種心巳緣想十方諸佛賢聖擎拳合掌
披陳至到慚愧改革等理行如淨名下明理懺也即

優波離為二犯律比丘懺悔維摩詰訶云無重增此
二比丘罪當直除滅勿擾其心所以者何彼罪性不
在內不在外不在中間如佛所說心垢故眾生垢心
淨故眾生淨心亦不在內(云云)如其心然罪垢亦然
諸法亦然不出於如如優波離以心相得解脫時寧
有垢不我言不也維摩詰言一切眾生心相無垢亦
復如是唯優波離妄想是垢無妄想是淨(顛倒取我例知)諸
法皆妄見如夢如𦦨如水中月如鏡中像以妄想生
其知此者是名奉律乃至時二比丘疑悔即除發阿
耨菩提心餘如別卷具引釋也難曰觀罪性空罪即
滅者觀福性空福亦應滅答曰不也以罪違性福順
性故真性望罪是能治能治顯時所治之罪即滅望
福是能生能生顯時所生之福無盡故金剛經云無
住相布施福德如虗空等又普賢觀經及華嚴隨好
品亦具二種懺觀經明晝夜精勤禮佛即是事懺觀
心無心從顛倒起若欲懺悔者端坐念實相即是理
懺隨好品中等眾生界善身語意業悔除諸障即是
事懺觀諸業性非十方來止住於心從顛倒生無有
住處等即是理懺事懺除末理懺除根又事懺除罪
理懺除疑餘義具如大疏。

疏感應下三釋感應獲益或見等者所見無準或佛
摩頂或種種華光說法等故言或也見者或於定中
心忘身處之想而忽見之或於觀中見真性隨緣成
如此相據義雖成一切不唯此相然且當正與此相

相應或眠夢中見如是等總名遇善境也不作聖心
者佛頂經中說諸勝相皆結云不作聖心等今用此
語若天台等者即彼止觀第九門中明善根發相有
其真偽偽者隨因所修數息等禪(彼先說五停心觀發相後始明此真
偽故)所發之法身手紛動或重或輕或寒或熱或念散
善或起惡覺乃至憂喜驚樂此名邪定若人念著多
好失心或鬼神知之則加勢力令發諸定智辯神通
感動世人謂得道果乃至命終墮鬼神道若因此行
惡即墮地獄若能知之正心不著即當謝滅真者無
有如上之法一一禪發即與信等相應(與信進念定慧五根相應
等者等餘四故)分明清淨內心悅樂智鑒分明身意柔輭微
妙虗寂厭患世間唯欣出離若見此善根發時應隨
所宜或止或觀修令增長今經云遇善境界即信等
相應。

經離相用心中疏二一亦名下正釋可知疏然論下
二會通除惑等者惑業在心如塵泥在水今懺除之
如水去泥滓攝動者謂雖除惑業不貯心中掉舉浮
散任運流動或種種思慮修習何成如四病云作如
是言豈是貪瞋豈便結業又前云虗妄浮心多諸巧
見皆同此說故須攝念澄心如水清而澄淳也空者
由除惑業故寂者由攝馳散故方能等者如水現像。

經標異中疏毗尼經等者今取意撮略引之證二戒
不同非證道場之事彼經云聲聞乘人雖淨持戒於
菩薩乘不名淨戒菩薩乘人雖淨持戒於聲聞人不

名淨戒優波離聲聞人不應乃至起於一念欲更受
身則名淨戒於菩薩乘最大破戒菩薩乘人於無量
劫堪忍受身不生厭患名清淨戒於聲聞乘最大破
戒又菩薩不盡護戒聲聞盡護菩薩持開通戒聲聞
持不開通戒更有要文別卷具引疏六和者梵語僧
伽正翻云眾義兼和合若但言眾何異[廓-享+(里/八/土)]肆多人聚
集或軍營羣吏皆長同一處互相侵謀爭名競利若
唯云和合何殊二人同心或共謀惡或夫妻之類故
須具云眾和合也和合有六謂身口意戒見利身和
共住口和無諍意和無違戒和同修見和同解利和
同均。

經正陳中疏怖魔者初出家時魔宮振動比丘是能
怖魔是所怖非謂怕魔謂令魔驚怖名怖魔如云驚
軍動眾乃是軍眾驚動也乞士者上從善知識乞法
以鍊神下從檀越乞衣食以資身淨戒者有表而受
無表而持緣具心真故名淨也有人加淨命破惡以
為五義今以乞士是乞衣乞食正命離邪如法而活
即是淨命也淨戒不犯即破惡也故不別列經云優
婆塞夷者優婆此云近事塞夷則是男及女聲四分
律又云婆私皆梵音小異耳經云修寂滅行者理實
而言既修三觀即有至靜起幻寂滅等三行今通言
寂滅者正是中道圓覺逈異二乘兼含揀權教菩薩
故疏八識等者本章巳釋四智者菩提章中巳釋其
銷經義意可見但逐難略指疏五識取塵等者率爾

眼識同時意識等也疏小大安居等者料揀大小也
八對皆上小下大務其文略不能一一指之然所對
小乘之行皆約結大界內眾和合安居依法之行其
中或有難緣或別事故獨居者或二三人居者此不
對之以事希故非佛教本意故是別行法故言所依
者若據嚴淨道場亦是所依緣經云以大圓覺為我
伽藍故取圓覺也又道場日滿夏日未滿不妨東西
故不取道場又修觀之時忘於身及處所之相故也
大中示現安居及實相住持自稱名等皆是經文示
現者陳辭句及標心也其中小乘定實事相對首如
常可悉然心不起念念起背本不間斷覺無上菩提
等設不安居道場觀門本亦如此今取以為安居相
者有二意一明言示現安居二因說安居便形對小
乘說故問大小二藍何寬何狹答若以成相即大寬
小狹界內及圓覺故若以破相即小寬大狹身出界
及當處念起故。

經誡取中疏二一總標下定所證境是加行中之所
證也故云總標等謂加行剋修三觀雖在後段說之
此是道場中修證儀式故總標舉誡修三觀之人若
證現境界非先所聞不得取著也。

▲疏謂信下二正
解釋然斯文甚要餘處所無至於天台辨禪門修證
最備亦無此誡若得此意天台覺魔事一門及邪禪
善根發相一段都無所用若失此意則縱全用彼二
處之文亦說邪魔之相未盡矣別異境相有何窮盡

故唯除實相餘皆魔事故有證有得皆名邪故願諸
學者諦思念之元來不異者明證與信始終不異也
謂信若不信圓覺餘信皆邪如三聖圓融觀說由此
儀故經云發心畢竟二不別及初發心時即成阿耨
菩提又云因該果海古今傳云初發心時與佛齊功
皆斯意也若不解此義如何會如上等文文中易見
隨難釋耳。

經答加行中疏二一二答下科分二隨釋經正觀中。

疏前威德段中圓說者具二利也餘文詳之可見。

經觀成中疏二一此有下釋標釋二一釋標文治諸
覺觀者據五停心觀對治之中藥病如此不取餘四
者悟淨覺人全無愚癡亦不著我貪瞋麤重巳能覺
之伏之故不作餘四觀唯思覺微細非所執法任運
而起最難制止正障禪觀故此先取數門以治之也
入妙境者寂滅中道是此觀中所觀境故然修下釋
修息也修出入息者非唯繫心不散抑亦易悟無常
以喘息出入是壽命生死之所依故又萬物皆因此
息而有今覺此氣息都無根源雖云氣海何有深廣
之實由此觀之易悟諸法空故今此標列但依出入
息道有六門方便修之此是內行根源三乘要道故
瑞應經說世尊初詣道樹加趺坐草欲習佛法內思
安那般那(梵語此云出息入息)一數二隨乃至六淨萬行開發
降魔成道佛為物軌示迹若斯三乘正士豈不遵稟
又提婆菩薩破外道巳亦勸修此門然此六中準大

疏釋各有二相一修二證數中修者調和氣息不澁
不滑安詳徐數從一至十想心在數不令馳散證者
覺心任運住於息緣即捨數修隨(下皆說捨前修後之意)隨中
修者隨息出入想心緣息無分散意證者覺息長短
徧身入出心息任運相依綿綿若存恬然凝靜止中
修者不念前二凝寂其心證者覺身心泯然不見內
外觀中修者定中觀於微細出入息相身心不實剎
那不住定何所依證者覺出入息徧諸毛孔心眼開
明徹見三十六物得四念處破四顛倒還中修者反
觀觀心無所從生何有觀境境智雙亡道源之要證
者心眼開發不加功力任運破折返本還源淨中修
者知五蘊空故不起妄想心本淨故證者如是修時
豁然開發三昧正受心無依倚或證五方便或無漏
慧發等或依次下明修之儀式然天台總列十門今
此略用兩門之意謂一次第相生二隨便宜也言依
次者即次第修此六門如上引釋或隨便宜者謂於
六中調試其心各經數日即知便宜隨便而用心若
安隱必有所證證者謂種種禪定廣如疏釋者大疏
具用五門初二如上三對治四旋轉五觀心一一列
釋故云廣也。

△疏由前下二釋釋文二一正釋由前
至心淨者釋經先取數門一句躡前因息數而入心
數或不由息但入心數故了知心中等言故了知者
總含兩般之意但修成皆能知也問經云心中了知
何得此云了知心中豈不倒邪答二義皆具謂只是

我自巳心中了知非別有能知之慧又還只了知我
心中生滅等念非了知心外實有定法故應如此釋
之豈是倒邪麤細者約論中生住異滅開為三細五
麤(除業果故唯五)以辨麤細如次下疏中自配麤者五麤細
者三細又麤中之麤異滅二相細中之細唯是生相
細中之麤住相中前二麤中之細住相中之後二妄
念者總指也本者三細末者五麤又住等三相皆末
生相為本又生等四相皆末根本無明為本分齊者
生相及住相中前二在本識中餘皆在事識中又前
麤細各有本末各有部分限齊故論云生滅相有二
種一者麤與心相應故(心所與心王相應或境與心相應)二者細與
心不相應故(以無心王心所之相而可相應)又麤中之麤凡夫境界
麤中之細細中之麤菩薩境界細中之細是佛境界
界即分齊之義也頭緒數量者總結上也謂四相猶
如首領一一相中各有眾多生滅等法展轉因依生
起皆有綸緒不相雜亂乃至八萬四千不離四相故
云頭緒數量也生中一者業相也滅中一者起業相
也住四者轉相現相智相相續相異二者執取相計
名字相皆如前文頻有引釋訖。

△疏據論下二證同
二一正指同三一敘義凡夫覺滅等者前淨慧章中
巳具辨訖疏故論下二引文言乃至者次云以無念
等故而實無有始覺之異以四相俱時而有皆無自
立本來平等同一覺故前文巳引故此略之疏釋曰
下三釋意正釋成論意與此同矣疏問文下二通妨

難應具問云此觀文首便云先取數門都無無念之
言何得云正當此門具應答云人難解經良在於此
且三觀體用法義分齊在威德菩薩所問章中至二
十五輪再說者猶且明修三種時或單或複或具不
具相兼定慧修之分齊謂至靜動用寂滅等各別今
此門中直明趣入方便且令數門調心息於攀緣覺
觀諸念自寂即入妙境但是修習彼之三觀元無兩
種三觀故辯音問云此諸方便有幾修習此段菩薩
問云三種淨觀以何為首皆舉前法以問修之儀式
今云論中無念同此者此觀根本文云不取幻化及
諸靜相等三種絕於對待之念結成寂滅之行至諸
輪中一一皆云寂滅具如彼中巳釋夫寂滅者生滅
滅巳方名寂滅故科云絕待靈心觀絕待者無念也
靈心者一覺也以此云同何所疑邪今云寂觀但取
文少非謂捨於前名故次云正當絕待意在此矣縱
就數門而論亦本為對思覺等念念巳止息方見生
住等念故前云由澄諸念覺識煩動夫有念者必不
見無念之理前巳頻有徵釋善思念之然疏中云文
在前章者有二意一若約法義體用即唯前威德一
章若兼諸輪一一標顯至靜寂滅等各有分齊即總
指二章也今此但明巳下皆巳釋了。

▲疏初則下二
釋結成相。

經功用中疏淨心是圓覺等者淨者心本空寂為淨
故是體也心本能知為覺即當用也心通二言矣萬

物皆然者若云不知萬物是何因緣偏知雨滴一色
邪定不如此但此經宗貴文句簡略故但舉雨滴問
從前既云眾生本具圓覺淨心如何不得知一切邪
故次答云凡夫之類等。

經徧修中疏三一如來下略銷文二一約所感勝緣
佛出釋萬行巳圓者說修行文云方便隨順其數無
量圓攝所歸當有三種據此即三觀便攝萬行故就
此觀成之人便是親見如來應身也以見佛之益亦
只是意在行圓故。

△疏又即下二約自心本覺佛出
釋離念者靜觀成離麤重攀緣之念幻觀成離沈空
滯寂及執著定相之念中觀成離對待分別之念唯
除本覺真佛更無餘念而可隱翳故云出現於世。

▲
疏然前下二廣釋義三一指經總標般涅槃者般者
入也涅槃者寂滅也(翻文釋義巳在本章)。

▲疏實義下二正釋
義二一約實義言實義者成佛及入涅槃各有實義
成佛者大經云應知如來成等正覺於一切義無所
觀察又云譬如虗空一切世界若成若壞常無增減
諸佛菩提亦復如是若成正覺不成正覺亦無增減
涅槃者大經又云欲知如來大涅槃者當須了知根
本自性如真如涅槃如來涅槃亦如是(實際法界虗空一一例真
如說)又云如來不為菩薩說諸如來究竟涅槃亦不為
彼示現其事何以故欲令見一切如來常住其前於
一念中見過去未來一切諸佛色相圓滿皆如現在
亦不起二不二想釋真俗二諦皆以緣起之言標指

者為揀權教中一向凝寂空無之真一向生滅動作
之俗謂此真是法性緣起之真此俗是法性緣起之
俗也言大經者華嚴也前後皆然無有少許處空無
佛者非唯諸法中下至極微塵皆全有佛而十方虗
空一一可容一塵之處亦皆全有圓滿具足之身相
也即生即滅者楞伽云初生即有滅不為愚者說四
相同時即是論文前巳引釋常住世常涅槃者此與
前異前云念念是剎那生滅義但以相續不斷故云
常有佛成正覺涅槃今是凝然常住永離生滅之相
故全異也言住世者此常住覺照不離生滅法中也
常涅槃者不同諸法滅也。

△疏對機下二約對機戀
慕故等者文云譬如日出普照世間於一切淨水器
中影無不現普徧眾處而無來往或一器破便不現
影如前引釋。

△疏對今下三結會此經三觀成就離
三種麤細之念故見佛現如水離渾濁波騰等相故
見日現。

▲疏然此下三釋成圓意各有證相者並如
經所明徧修方契者反顯不徧修即不契證也故前
云此三皆是圓覺親近若得圓證即成圓覺如前文
者諸輪末文云若諸菩薩以圓覺慧圓合一切於諸
性相無離覺性名為圓修三種自性自性者稱體本
來具也。

經隨便互修中疏文有四句一藉假入空二藉空入
假三藉空假以成中四藉中以成空假此有二對其
中義意扶持相成直見心源者空觀前對云諸法即

性故空後對云無別所現故空既無別法所現方知
即性既云即性當知無別故扶成也假觀前對云不
壞相故假後對云但從性現故假此亦相成可知。

經偈諷中二初諷道場中初一偈期限次三句行相
後二句誡邪後諷加行中初一偈別修次二句徧修
後五句互修並如文可知。

第三流通分。

疏二一大文下總明來意於中從謂正宗下至有此
分是躡前起後從都無人傳至不擁不塞是解科名
相文顯。

▲疏文五下二科釋經文二一科分此章既
無偈諷但長科五段耳。

△二隨釋。

經問能詮中疏事須持教者故律中世尊說過去六
代如來中有四佛結集經教故佛法久住於世二佛
不結集經教故佛法速滅貫穿者以經教貫穿法義
義則不遺巳如懸談引佛地論釋訖疏先須識名者
如論語云名不正則言不順言不順則事不成事不
成則禮樂不興禮樂不興則刑罸不中疏十法行者
具如大疏道場禮懺門中法供養處釋今此疏文略
義具謂寫是書寫施是轉施等也(餘謂聽聞受持披讀諷誦思惟修習
其說釋即是前云開示也)此十法行皆流布之相故結云如是分
布等。

經標說護中疏一說即是多說者如說華嚴時具十
種緣謂一依時從無始際盡未來際念念常說無間
斷故二依處徧法界中所有世界彼無量世界一一

塵中皆有毗盧遮那說華嚴故三依主如前十方一
一世界一切諸佛皆同說故故彼諸會每說巳皆結
通十方一切世界故十方佛來證皆云我等亦如是
說餘七不能具述然雖一一徧一切時一切處佛佛
同說皆徧法界為門不同亦無雜亂廣如別卷疏諸
佛護持者只如諸部般若多是天帝守護法華是菩
薩守護華嚴及此經是諸佛自護良由根本法是佛
師故疏諸教煥然者諸教所說一切染淨諸法皆是
圓覺妙心之中派流生起故達此法則諸法皆通若
不了下即取意用大經之文文云不能了自心云何
知正道也故云眼目者都結上義以歸經文。

經答名字中疏非器不聞者非揀之不爾自是彼堅
執不悟不悟則但聞聲音語言不聞法也如日月不
隔於盲人雷霆不隔於聾者等疏極證之處者如懸
談初泯絕果相成圓門中廣說此義疏隨緣起妄者
既是在纏淨隱染顯故唯云妄也空不空等亦如前
說此但列之以釋經中差別之言耳慤疏總科五名
云初圓照總持二契經宗決三三昧根本四寂滅真
常(佛常以寂滅為所依境界)五真妄含分疏依此名而持者如云
大方廣便須心冥體性普觀德相善幻起用餘例此
知又華嚴祖師藏和尚所製受持大乘經教儀式有
五門每門五義在別卷中若以義求等者觀彼處疏
文即明。

經標行中疏前云等者皆是難辭謂既亦是眾生覺

地何唯佛境無明等法豈是佛境界今云下牒起難
辭也次下釋此意云雖說無明眾生等法一一皆空
空故徹其覺地不同法相宗教說為定有有則與佛
永殊故此名為顯如來境也華嚴信位等者即第二
會十信法門中問明品說所信之境有十門甚深第
一緣起甚深問答心性是一云何見有種種差別等
乃至第十佛境甚深問答佛境界智佛境界知等十
義謂智是諸佛智用知即眾生心體故此云智與知
殊皆佛境界前巳具釋既於信位明之即知緣起十
門之法本來甚深皆是佛之境界況此經所說染淨
之法皆依圓覺現起豈非唯顯如來境界邪。

經依修中疏十法行者謂修行之言通於總別別者
是十中修習一行總者書寫讀誦等總是修行故此
當總也疏必至佛地者至所顯之處也。

經法中疏宗是頓者始終依圓覺故具漸門者二執
二空五道五性四位三觀四相四病三期三七禮懺
安居等也遲速皆益者謂巳悟者文性離而持法未
悟者無離文而持義是奉持之相也分上中下者上
謂通明觀行中則別明三觀諸輪下則道場加行故
云頓漸俱收。

經喻中疏漸教乖頓者就彼宗中若云初心即是佛
者以為驚異初十信人尚不得錯呼為十住況云佛
邪諸皆類此故云乖也頓門必具漸者雖云輪迴等
非作故無本性元無而乃說貪愛是輪迴根本備述

過患勸令除斷雖云眾生本來成佛而乃廣說發心
發願勤修觀行等故云必具大經亦云初發心時便
成正覺然後具說十住十行次第修習乃至妙覺。

經答功德疏二一四答下科分敘意聞經配福度人
配智者疏各隨科便自釋訖然二中從又聞者下重
釋兩段前福後智之義也後宿因中雙明福智者經
自明言種諸福慧慧即智也。

▲二依科隨釋。

經顯勝中疏如金剛者彼云若人滿三千大千世界
七寶以用布施乃至若復有人於此經中受持乃至
四句偈等為他人說其福勝彼然文例雖同優劣又
異彼須受持方勝此但聞名巳勝又彼兼為人說方
勝此自信巳勝問約彼經初校量之文即如上所說
然彼向後復以多恒河中沙以計三千世界滿爾許
世界七寶布施尚不及持說又以河沙身命布施亦
不如持說豈不超過此一世界七寶所校量邪答彼
經次第斷二十七疑故義理境界轉轉增勝上所引
難之文是巳斷至第七重受得報身有取之疑巳悟
報身無取故功德超過多界七寶及身命之施今此
但校量聞名及一句義都未校量證悟深妙之境以
深妙境無有世法可校量故故知所問全非類也盈
剎者滿世界也為漏果之資者與有漏六道報應之
果而作資緣致令三界生死不絕仍招第三生之重
苦故云爾也慤本文云能招漏果之資文意不切謂
世珍是能招漏果是所招句巳圓矣今更云之資乃

成資是所招義勢渾倒今謂資是資緣資助資助貪
愛施心招於漏果即知資是能招改云能為漏果之
資義意極相順也。

經度人校量疏二一二以下顯意二釋文。

經舉劣中疏積德者且如勸得一人斷酒肉或持五
戒福德尚多況八戒十戒乃至出家受具足戒其功
巳難可說況一百箇恒河一一河中所有沙沙細如
麵以一沙計一人令爾許人皆得阿羅漢此之功德
唯佛能算誰測邊際故云可知可知至極之多非謂
知其數量。

經顯勝中疏空體不空者靈鑒不昧此則以空如來
藏為半偈二種皆具為全偈也或無常真常者悟一
切法皆悉苦空無常為半偈於空無常處見常住真
樂本覺法身方為全也故涅槃經羅剎說半偈云諸
行無常是生滅法後更說云生滅滅巳寂滅為樂方
為全也又能觀身不淨等四念處為半法身常樂為
全若約當經則幻身滅故幻心亦滅幻心滅故幻塵
亦滅幻塵滅故幻滅亦滅總為半偈也幻滅滅故非
幻不滅譬如磨鏡垢盡明現為全偈也問若爾則此
云分別半偈同於小乘或同大乘權教如何功德如
是難量答由先標圓覺為宗巳破無明為夢中人於
此性淨圓覺之中方說無常等法故先悟如來圓覺
無垢然後說無始無明種種幻化皆生如來圓覺妙
心顯性之宗例皆如此論中亦云依覺故迷故雖半

偈巳逈超諸教之全由斯功德難可算計。

經宿因返驗中疏二一三以下顯意二釋文經順明
中疏亦如金剛文勢者彼經云如來滅後後五百歲
有持戒修福者於此章句能生信心以此為實當知
是人不於一佛二佛三四五佛而種善根(反顯)巳於無
量千萬佛所種諸善根(順明)。

經答護持中疏故經說者淨名經也樂生死耽著富
樂自恃強盛常樂順他是生死業也著諸見者是邪
智也故引為證瓔珞經云樂行勝負天魔行樂見是
非外道行。

經天王眾中疏為請主者如懸談初門引法華說。

經鬼王眾中疏一由旬者舊譯云四十里新譯云十
六里。

疏自惟下大文第三慶讚迴向三一慶二一傷昔言
迷者無明也心海者心是法海是喻對下句中生死
波生死是法波是喻謂風吹海而成波無明迷心而
成生死故論云如大海水因風波動水相風相不相
捨離而水非動性若風止滅動相則滅濕性不壞如
是眾生自性清淨心因無明風動心與無明俱無形
相不相捨離而心非動性若無明滅相續則滅智性
不壞故若約楞伽經即以風喻境界文云藏識海常
住境界風所動洪波皷壑溟無有斷絕期論云無明
約因也經云境界約緣也因緣具足故令淨心動成
生死波浪也漂沉者人天為漂三塗為沉如人墮落

漩渦水中一沒至底暫時漂至水面而出水不得又
却沉下一一配合可知塵沙佛出者從無始來諸佛
慈悲傷愍眾生迷倒墮落出現人間相計其數如抹世
界為塵之數亦如恒河中所有沙有如是等恒河一
一恒河所有細沙之數恨我與佛無緣佛出此世界
我生彼世界佛出諸世界我則生此世界或佛出時
我在三塗或北洲等一切難處我暫得人身則佛及
教法巳滅設法未滅亦不聞不信不能發心猶如盲
龜墮在海中求出不得海有浮木木中有孔可容龜
身龜若得入其中漂至海岸即得出海然百千箇盲
龜浮木無由相遇我如盲龜佛如浮木孔以不相遇
于今凡夫法華涅槃皆有此喻所言佛出人中者病
重之處則偏憂也六道之報多從閻浮人身造得發
心修習三乘無漏之業亦在人身由人中分別強盛
多思議故六天苦少八難緣隔堪受化者唯是人中。

疏何幸下二慶今若據所逢了教華嚴及諸圓頓顯
性經論數部然今且正慶此經也千重疑者余先於
大小乘法相教中發心習學數年無量疑情求決不
得後遇南宗禪門真善知識於始終根本迷悟昇沉
之道巳絕其疑至於諸差別門心境本末修證行位
無量義門及權實教猶未通決每因思惟觀照或因
披尋諸經律論至相違之文屈曲之意迷疑之處智
則結滯如水流之吹風凍結冰則不能通流心情鬱
快亦如此也自習此教一一泮釋如冰在日中亦如

湯沃霜雪故云類氷消也尋思等者反驗宿因若非
累世遇諸善知識聞了義教熏習藏識豈得如今覩
此妙典便能悟解邪豈一生二生三四五生聞信便
能悟入如此性相無礙真妄融通凡聖交徹本末自
在無雜無亂千門萬義一一成就無疑滯邪當知巳
於累世積集聞熏巳於多生遇善知識方能通達如
此甚深至教文乖意通等義門也實曾頻頻尋思此
意或靜夜通宵或宴居終日或獨行盡於一程想像
于懷感荷多生諸善知識開誘勸示而至於此又委
細想得數生巳前初遇善友之時必難信向種種堅
執作種種非理之語騁能騁辯務在抵拒賴善友慈
念覺悟恐涉毀教恐轉墜墮乃盡心竭力方便救濟
如此數生方肯信受雖能信順又未悟解復煩善友
種種方便譬喻教令通會又經數生如此然雖隨言
即解過後依前因循而巳仍未解生難遭之想念念
求學常只是費善友心力長時勸策方能漸進又經
數生空好習學言教道理不能對境撿心不能覺察
妄想折伏情念每聞善友說甚深義即歡喜聽受亦
聞指著用心乖道處即不歡喜反疑善友或不憐念
信任人言或有餘意如此種種障道門戶從初發心
乃至今委世曲思惟想其流類種數千千萬萬事須
一一蒙善友悲憐不捨百計千校漸漸誘引方得今
生能超過爾許多障道關節數曾閑暇之時幽靜之
處因反思多生之事淚流至項心咽至胷往往微聲

啼泣恨不便見多生善知識一一記得懇到禮謝種
種報効因此便念念發願願來生一一却得相逢兼
得宿命智一一醒得一一竭盡身心供養報恩懇情
如此不知所為因略書示同流令知我前車巳翻諸
人後車當改轍耳。

疏上士下二讚哀末世者十二菩薩一一問中皆云
願為菩薩及末世眾生也始終者始謂文殊問本起
因地終謂圓覺菩薩問三觀修證若對一類上根初
一周說則淨慧章說凡聖因果之人隨順覺性之相
便為終也次第者謂於了教發心直趣大乘之人且
合問最初依何法發心以何為本因故文殊依此而
問故佛為說圓覺淨心本有總持染淨諸法是一切
法之源由無明故妄認此身心為我故有輪轉又無
明本無亦無達悟之者歸如來藏究竟圓滿次既悟
此境法爾合知依悟處修行之理然淨覺本具無憎
無減無明本無無可除斷即不合修若不修行又常
居幻化修不修義言反意合固宜了之故普賢依此
而問佛說身心及修行智雖皆如幻不妨以幻智修
幻身心身心盡時幻智亦滅覺性圓滿無生無滅次
既悟此理法爾須知修之方便如何創意如何運心
而得觀行成就故普眼承此而問佛說以正念離幻
為前方便止息諸緣(奢摩他此云止)堅持禁戒安處徒眾宴
坐靜室恒常思惟一一推斥四大根識塵境於中我
執法執皆無所有即達二空所顯真性又泯修悟之

相影像亦滅覺心清淨一切皆然無自無他平等不
動徧滿法界於諸二境無愛無憎乃至眾生本成佛
道次聞此說巳根稍劣者法爾合疑本來成道何得
現與佛殊優劣天隔故金剛藏菩薩知機依此而問
佛說良由眾生輪迴之心而觀圓覺似有流轉其實
覺元不動如舟行故見兩岸移其實岸本不移既通
此疑方知由輪迴之心故見圓覺流轉法爾合斷此
心次然此輪迴心及輪迴相任運流注蓋不由巳不
知何法是輪迴根本得如此不斷不絕故彌勒依此
而問佛說貪愛為本故造業受報相續無窮設使依
三乘教熏若不除根本無明終難入覺次即知斷除
貪愛起增上心發清淨願住佛圓覺求善知識即不
墮邪見則修真止妄理意周圓法爾要知依此而修
既從初心至於佛果常依圓覺所作所為常須相應
隨順圓覺既無別異凡聖復有階差如何差別位地
皆順無差之覺故淨慧依此而問佛說十信三賢十
地佛果隨順覺性各有行相是則一期法義終始周
圓但眾生根性種種不同或上中下或起動止息或
宜任運而合道或宜拘繫專注而證理如一城四門
隨方各入如何方便徧被諸機故威德菩薩依此而
問佛說於諸修行實無有二隨順方便其數無量圓
攝所歸循性差別當有三種謂奢摩他等也次既聞
三觀是別對根宜趣入之門法爾要知為一人總修
三種或三人各修一般或二或三或單或複故辯音

起問佛為說二十五輪一切皆許次既知所修觀行
門戶法爾有人自覺依法修之心念不息觀行不成
自疑覺性本淨此由迷倒故不相應今巳頓悟又依
趣入門戶修之如何不能證入故淨業起問佛說由
無始我人眾生壽命等執習氣相續故不入覺非覺
違拒諸能入者次既知我相潛伏難辨難除須依善
友積習妙門發心勤斷法爾要知何等人是真正善
友堪可依止又法爾合有一類人以發心勤修勤斷
故或便種種造作務圖早證或怕生心為失一向任
運或但止息妄念或欲滅除根境故普覺菩薩知之
起問佛說依於明師除微細病之方法也次中根之
類法門巳周更有一類至下根人復有大志決欲求
證之者須有事法拘制方能尅志成功故圓覺菩薩
依此意問佛說三期道場加功用行之法及於三觀
或別修或徧修或更互試修修之不得又教禮懺等
也次正宗三類一切圓足法爾須知護持修習此言
教之方法令此教流通不絕故賢善首起問佛答經
名及說經護經之佛校量持教功德乃至諸天神擁
衛大眾奉行故云次第也諮詢者即佛讚文殊云乃
能為諸菩薩諮詢如來因地法行等也能仁者梵語
釋迦此云能仁也應感者菩薩眾請問是能感佛是
所感佛是能應諸菩薩是所應稱心源者圓覺妙心
是諸法之源也心即是源名為心源亦可心是能斷
所斷染淨之心源即覺性真心此則是心之源名為

心源前持業釋後依主釋二意皆通此經從首至末
所說一切種種差別法義一一依於圓覺淨心而辨
故云稱也本末無遮者諸大乘或唯一向說空寂之
理真如寂滅無修無證無能無所不可智知識識言
語道斷心行處滅是唯說本而遮末也或一向說一
切眾生無始巳來皆依八識展轉熏習變起染淨一
切諸法有情無情無明故起惑造業受報無窮若不
遇佛定是凡夫無由成等正覺若遇佛教發心生信
修六度萬行或二乘行展轉趣入各依自乘經三生
六十劫等或三祇劫方始成佛此唯說末而遮本也
今經具足明了顯示本末無上法王有大圓覺又無
明本無又知無者亦如空華如來藏中無起滅知見
乃至妙圓覺心本無菩提及與涅槃亦無成佛及不
成佛無妄輪迴及非輪迴如是類例不可具陳皆是
本也又種種迷倒行相種種修行行相位地階級觀
行差別道場法則如是類例亦難具引皆是末也所
說末皆是即本之末未曾遮本說本皆是即末之本
未曾遮末故云本末無遮無遮之言是金剛藏請云
惟願不捨無遮大慈為諸菩薩開祕密藏如設大齊
遠近僧尼來即供養更無遮障乃至行者童子貧病
之人一切不障名無遮齋今經亦爾諸大菩薩地上
地前乃至末世或初心門戶或修之意旨深淺皆被
如大海水不讓小流修羅蚊蝱飲皆充滿故曰無遮
也頓者是化儀之頓也謂若且說泯迹離相亦不名

頓故法鼓經云一切空經是有餘說說理未盡故又
中論云空是大乘之初門故若且說事相行位亦非
為頓未窮真源故今經本末俱說相即無礙故云頓
演說也。

疏巳採下三迴向羣詮者諸經律諸論疏諸雜要妙
祕訣等也扣真寂者反自觀心照理依於悟處見處
而述此疏此中有二意一以採群詮故不同一類禪
宗但約心述理不勘契聖教為定量二以扣寂故不
同一類聽學文疏之人但博附舊語抄集疏論改頭
易尾便稱我製造章疏今乃以聖教為明鏡照見自
心以自心為智燈照經幽旨故云採詮扣寂等也扣
寂之言即子書云扣寂寞以求意也隨應聖旨者雖
徧覽羣教而不盡用亦不揀自巳熟處即用但以聖
人說此經時意旨相應即用故云隨應聖旨也斯文
者此經也迴功德向眾生者然所迴向處具有其三
謂眾生菩提實際今以經意門門皆在末世眾生故
順經標生也又修大乘人有大悲增者有大智增者
余以情性鈍弱多愍下流故迴功德向眾生同入光
藏光藏即實際也唯闕菩提之言含在入字中能入
是智故當菩提矣。

圓覺經略疏之鈔卷第十二(終)

No. 248-B

覺性圓明隨緣妙應而萬殊惑業空寂繁興轉變
而一體變中有不變動靜寔虗玄所以云因緣
聚散實理恒然非悟非迷本來具足者乃法界聖
凡之妙覺清淨真體也夫入聖道之流先須識此
消息然後縱橫自在任運隨時普賢行海無邊毗
盧體性非異矣何窠臼一揆之有哉職此之由不
能巳巳敢不輙將圭峯定慧禪師圓覺經略疏之
鈔募緣鋟木永用流通所謂上同諸佛慈心下合
眾生悲仰者豈不此歟幸逢耆宿上流伏蒙垂慈
矜恕則非惟佛種不斷似續流芳亦可使定慧大
師遙伸舞手大展咲顏矣若其禪講宗人勿強自
瞞它却貽誚則非惟三障體空自性清淨亦可使
法界眾生便於父母遺體圓覺普照寂滅無二頓
見諸佛世界亂起亂滅不即不離依正平等本來
成佛政是逈脫根塵靈光獨耀而巳矣。
旹
永樂十七年歲在巳亥仲秋節次無定軒處士范必
用拜手謹識