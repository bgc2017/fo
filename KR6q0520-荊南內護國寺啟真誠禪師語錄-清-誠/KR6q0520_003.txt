










護國啟真誠和尚語錄卷之三
書記振聞編錄

佛祖真讚

悉達太子讚


「　指天指地獨稱尊不動干戈也太平任是雲門手段辣知他雪屈是酬恩」



觀音


「　古佛宮裝垂妙像聞思修入證圓通應心水月隨類現百億分身處處同」



彌勒


「　終朝兀坐歡笑自若冷觀世人來往如梭拮據經營自苦奔波噫幾時得脫者凡籠怡怡快快也相我」



達磨


「　涉水登山泛渺茫擬將佛法付梁王孰知不識安心術一葦凄凄暗渡航」



拈頌

世尊初生


「　由來原自可憐生豐儉隨家樂太平遍野田荒耘未得倏然耕動有人爭」



世尊在靈山會上


「　目視青蓮顯露機破顏微笑在須臾尋常繡出鴛鴦看今日和鍼度與渠」



世尊因五通仙人問


「　掬水月在手弄花香滿衣蜂蝶紛紛過牆去眨眼明人莫自欺」



迦葉尊者因阿難問世尊傳金襴袈裟外


「　密密春雷起臥龍東君從不浪施功尋常一樣窗前月纔有梅花便不同」



女子出定


「　事緩則圓著甚急如何若何總不必桃花無計避春




岟崛持缽


「　野馬陽燄不暫停莊嚴色色淨殊因漁翁慣入驚人浪入水那沾涓滴痕」



僧問馬祖如何是佛


「　顯大機來明大用曲談名相無繁重從教地裂與天崩堅若磐石穩若峰」



僧問馬祖離四句


「　曲彌高和彌寡字經三寫烏焉馬有耳如聾有口如啞等閑一鏃破三關不知誰是其人者」



僧問雲門如何是諸佛出身處


「　當機劈面似雷奔拶得東山水上行行到水窮山盡處別闡一路出雲門」



雪峰禪師因玄沙馳書至乃陞堂開拆見白紙


「　愛重忘姑息文章教爾曹國清才子貴家富小兒嬌」



與琳書記


「　個事人人本具貴在直下承當不須思量擬議覿體現前靈光」



示新庫司


「　居常休莽鹵臨事莫匆匆平懷家和計照顧眉睫中」



示先副寺


「　遜謙真道本逆順境和頻悟透浮名事受用無價珍」



示齡大德


「　悟得浮生面先觀自已空妨身兼律物應用在其中」



示善悅眾


「　和眾不隨流任他呼馬牛不被色聲轉自有出人頭」



示孫印素


「　正法續滹沱西江一口吞門庭光赫奕分付與兒孫」



示元監院


「　箇事覿相呈拈來一度新耳聾三日後消息許誰親」




恩母傳

某幼實愚頑不省所怙厄值兵燹顛沛流離無所不
至不幸父值早歿家室瓦鮮母子相依擇木無方六
親無盻顧之休戚族勢乏憐恤之垂照世籍荊門里
閈許氏之子父諱本璉母李氏零丁難支是以奔南
走比母氏旋繼相亡愧恩罔極之莫報深追恃怙以
曷酬惟憶大雄氏之洪慈遂披緇以報二親正謂菽
水未進涓滴想像莫報萬一者也適閱天童潤禪師
語錄內載恩母傳文且有勸請同志有莫報二親者
勉作報恩之文以曉將來緇素庶我瞿曇之種姓慎
勿以楊墨同日而語也某不解作文止敘從前險釁
顛末以告諸同類耳倘或有能思報二親者概然踵
效成文貽世俾某得思慕二親之鬱衷誠格稍報生
身之纖毫也且吾教典云一子出家九族生天噫諸
佛之明言自不爽于錙銖也乃值母誕之辰偈曰吾
母誕辰日為兒報答時禮拜求佛恩生天在須臾述
古尊宿值母誕偈曰今朝乃吾娘生日揚起佛前長
命燈自作自炊還自喫替娘齋了一員僧。

護國啟真誠和尚語錄卷之三(終)


