










護國啟真誠和尚語錄卷之四
書記洪信編錄

贊

董居士真


「　皤然一叟鳩杖隨身彷彿似習池蘊公語續傳燈原來是復寰居士諸方見聞有女遣嫁無男當婚相聚口團圞大家話無生」



董二居士唪金剛不輟


「　這女善人具丈夫相不去戴笠參俱胝終朝鳴魚唪金剛果修淨居善因庶免臨時周彰咦若要勘破來往師僧問取趙州和尚」



自贊


「　者個阿師頂圩頭顱人前倔疆肘後懸符與世恬然受靈山怤三主護國重新寺圖接續東山成滯貨授售自由任所孚殃及叢林數十秋至今光被滿甸都」



偈

募鐘


「　果海祗因累劫專佈金檀度任隨緣一椎驚惺利名客好向精藍造勝前」



造佛


「　福筵勝會廣無邊佛面光輝巳面圓金像嚴裝無漏果螽斯祿筭水綿綿」



燈


「　點塔何妨燈一然光明朗朗照三千佛光遠被清光徹濟世心香萬古傳」



米


「　未轉法輪食轉先金牛飯桶至今然千家一缽鐵丸子古佛肚中萬萬年」



齋


「　靈山自古選佛場五百高僧日日忙為報信檀傾積




茶


「　盧仝七碗非奇特趙老三盃豈是狂會得無多佛法子客來無語令人忙」



柴


「　運水搬柴皆妙用迎賓送客乃家祥拔山舉鼎雖意水足柴方菜更香」



衣


「　然燈播種於當年心印惟憑一縷傳大庾嶺頭千萬重始終一念戒珠圓」



佛事

本寺耆宿聞一老師火

鳳凰臺畔起暮煙鵝池一滴水連天天王祖庭巋然
屹西來大意又重宣四大原假合五蘊若浮漚世緣
滄海變去來鹿夢囮惟我護國聞翁來自鼎山氣宇
如王有擔鈔之風恨未遇婆子點化迄到護國親見
忍祖雖無疏鈔可焚末後句子巳當面分付了也即
未撩起便行且喜未到臘月三十日可謂唧溜漢子
具衲僧手眼舉枕公案不被侍僧勘破即今功圓果
滿絕後光先一句又作麼生喝一喝云皮膚脫落盡
惟有一真實噫一任浮雲變今古牟尼徑寸滿空春。

瑞白禪人舉火

師云幾回生幾回死生死悠悠無定止證入無餘大
涅槃常寂光中無異此今日撥轉舊家風翩翩隻履
西歸逝五十六年成底事者回方脫娘生褲且道娘
未生時著個甚麼顧左右云汝等諸人道道看若無
山僧未免借手行拳去也所以道亡僧面前觸目菩
提活人路上死人無數上人會麼喝一喝執火炬云
大千沙界現全身獅子獨行無伴侶。

舉火


金不博金生死海中無向背楔能出楔眾生諸佛正
相當所以道無明實性即佛性幻化空身即法身如
是則山河大地同轉根本法輪鱗甲羽毛共證真常
實際法爾如然不假穿鑿今日山僧為汝覿面舉揚
上人還承當麼若能如是便可超佛越祖出死入生
其或未然為汝更指一路以火炬打圓相云有水皆
含月無山不帶雲。

舉火

歷劫不曾迷云何方始覺生死及涅槃個中無處著
所以全體恁麼來則來無所從全體恁麼去則去無
所至來無所從則生本不曾生去無所至則死本不
曾死既無生死則當處湛然覿體現前不真何待以
火炬云上人珍重去無明山上起雲雷生死海中為
雨露。

入塔

生亦非成死亦非壞直下會得頓超十界不勞彈指
塔門開達者同遊涅槃海。

弔不礙大師

昔日同參今朝覿面兩個五百原是一貫不須拍手
哭蒼天拈出秦時𨍏轢鑽展坐具云且道阿誰證盟
一任諸方剖判。

天童老人諱千花叢裡現優曇水出高源青出藍誤
賺不知多少眾前三三與後三三茲屇十一月十六
日乃我天童老人初度之辰若乃仁義道中世諦流
布則且置只如不涉程途還假相見也無乍收宿雨
孤雲斷明月一天方夜寒。

磬山老人忌砧杵千家夜星河一雁秋突出殊難辯
明珠暗裡投是以大人具大見大智得大用展鶤鵬
之翼奮獅子之威蓋色其身超今越古拈起栗棘蓬
放出金剛圈整齊佛祖號令人天掃出三玄三要滅

卻正法眼藏殺人刀活人劍斬釘截鐵騎虎頭據虎
尾絕後光前直得三賢十聖膽顫魂驚盡大地人亡
鋒結舌使德山臨濟再生也討頭惱不著此是我老
人一生受用不盡底閒家具今日因齋慶贊不妨為
眾拈出雖然如是以此見他老人譬如掉棒打月何
啻萬里崖州亦大遠在乃召眾云還見老人麼一堂
風冷淡千古意分明。

挂鐘板

馬祖建叢林百丈立規矩原為雲水趨投老病無依
不是自居自食東邊蕩來西邊嬉今日重整舊家風
祖佛龍天生歡喜噫板鳴要齊集舉止須威儀。

挂火牌

趙老茶三甌金牛漆桶快要開者個鋪成人不自在
飯熟任開柳僧集須鳴牌供養無心人千佛從茲來。

監齋

監齋大士菩薩化現文殊文喜打成一片香積調和
一味任他凡聖交參國清護國無兩樣休言饒舌老
豐干。

伽藍

信施祗園財廣金佈續智者燈均為慈護佛法當茲
秋晚全仗金湯密固勿使寒拾檢點方為伽藍淨土。

齋榜

先炊無米飯僧多須問金牛造若何選佛場開憑妙
手傾囊出廩在檀那。








詩

禮開山師祖遍老和尚


「　掬水從來香有源卓飛燈續是師恩遙思面壁傳心淨始得開筵法侶尊寶地不隨風物改慈雲常共雨花存宗乘竊恐輸門外聊為搬柴衍後昆」



九日龍山奉陪諸公作


「　散步高原外人煙入杪秋烏檣過虎渡鴈字帶龍洲秀色三峰出嵐光八嶺幽參軍落帽地風韻有名流」



章臺


「　春日城隅迥無邊野色來楚宮何處是梅影自徘徊堤遠人煙曲碑殘字跡灰昭王猶有祭歎息此章臺」



天皇山有感


「　天皇傳法地勝跡自依稀世遠銘鐘古時移堂柏非僧繇不可見開子亦難幾(開子明時詩僧也)惟有青青艸春來是處歸」



黃鶴樓


「　危檻層巒壓萬家漢陽江夏對芳華漁舟遠浦歸人晚小院殘詩落照斜一枕黃梁真大夢數聲仙笛在梅花縱觀千古東流外倍覺浮生是井蛙」



小姑山


「　崔嵬屹立似天關推卻篷窗見一班洗缽方逢江日霽掛帆正逐海潮還人天誰辨空中相流峙常存大界間自念非因經卷往堪將蹤跡負名山」



午泊采石


「　古柏蒼松裡危橋水逕通苔青全覆石蘿綠似嵌空江海風帆上乾坤午夢中琴聰非我事自笑入詩筒」



金陵


「　日夜江聲過石頭金陵王氣自千秋人間多少欷歔事莫只空空厭比丘」



舟次金山



「　矗翠超人境乘流到上方江聲疑地盡海氣與雲翔坱圠蛟龍護洪紛鴒雀藏笠瓶何處著開士正陞堂」



虎丘


「　寰宇傳名勝今來見虎丘生公能說法風俗尚同遊山色籠香積鐘聲帶棹流偨虎諸幻影安用敝衲愁」



嘉禾煙雨樓(相傳買臣墓在此)


「　憑欄一望海潮東萬樹千村煙雨中雅趣詩間尋杜老輞川畫裏見王公塔邊古墓歸憑弔世上浮名互色空為報仕途留滯客牛衣何必泣時窮」



靈隱寺


「　鷲峰何代自飛來古剎巋然冷石臺滄海東阬日月杳直從高望一徘徊」



五百羅漢堂


「　西天東土竟何如海藏龍宮任所居深淺由來憑象兔三乘誰與破空虛」



西湖


「　湖光蕩漾錦攢天亭榭花間照客船惟有緇衣隨白鷺浮沉不計到誰邊」



禮天竺大士


「　無邊無象也無塵合掌虔登又一新十二觀中千處現不須一喝始驚人」



送月師入京


「　三載琳宮一日成從茲報國又垂名王家功德真悠久鄭重吾師持缽行」



奉和胡念蒿先生夜坐韻(時修志寺中)


「　著述到禪林掩關自苦吟黃花經雨暮紅樹綻秋深文獻山川色圓通聖佛心紫茸趺坐下鐘罄一沉沉」



元夕


「　豐登最喜宜春晴萬彙千葩入眼生花月光輝人共賞火燈交處是雙城」




新年


「　一樣梅花又改年起看風雨卜蠶天竹爐瓦灶無新火榾柮猶然昨夜煙」



明和尚歸萬壽菴


「　數載祗園法席開匡徒領眾意徘徊眉山俊秀荊芳遍雙桂枝條任剪裁」



哭徒惟中


「　息慈早歲便相隨坐穩蒲團垢欲離逝水於今悲弟子孤雲自昔愧人師榮枯朔晦誠難問往返東南亦可思最是歸家先瘞母空門不負背倫疑」



挽揮印禪師


「　虛空雖世界不謂遂無生雅志尚高遠參鋒喜縱橫相知成一夢客邸化浮名嗟彼荊門路能忘太上情」



與爻人話別


「　問訊何暌隔全然鴻踏泥靈山同記別濟水共分溪千里真如夢萬機不可齊相逢參飯罷一任又東西」



淨土


「　曾無藥石偏生病雖有蒲團不坐禪水月願王松樹案數枝香透瓦瓶遵」



其二


「　祈假逞生淨土身落紅偏苦妒余春燈前燒卻長生術剩買黃金鑄二親」



閱玉泉志


「　響往名山巳數秋幾番策杖欲經遊會心若晤堆藍狀入耳方知四絕留鐵塔鑏金光影燦珠泉跳玉掌趺求南燈永續曹溪派北秀誰宗一線頭」



閱藏


「　萬古鴻濛外三生智慧中妄真空相迴仙佛聖賢通寶鼎占雲氣珠龕映日瞳僧寮繙貝葉盛代祝年豐」



奉和彝鎮嚴護法貪佛閣詩



「　佛日中天無盡蘊大千累億見恒沙四門巳辨人天界五衍何岐南北家寶閣麟章開願力祗園龍樹有光華從今鈴鐸聲聲裡喚醒塵衣與亂紗」



呈修志諸先生


「　天地有大文靈秀有奧宅不朽在立言古今傳載籍所藉為國華文獻增舄奕吾荊劫灰後什一鮮千百聖朝今光被右文無遺策先生奉徵聘乃作十笏客直筆發潛德軒軒振風格玉韞山自暉幽蘭揚芳澤與其有諛美不如有己責即茲荒陋寺亦得傋前蹟昭昭人耳目原非私所適竊窺兩月中討論窮晨夕如此著書心信足垂金石」



夢先師若老和尚


「　不知大夢是何人夢醒猶疑見是真應為迷途煩指點香焚一瓣到清晨」



夏晚同陸吉芳淑二監院納涼


「　共坐古柏下涼在風生裏時方苦炎熱眾心各懽喜有似當渴飲不必廉泉水相彼風中旛搖搖孰為此以此觀一切無定者何巳蝙蝠穴層閣旦夕反相視至人寢不夢夢覺有妙理坐起散步行誰行亦誰止」



蘭


「　綺石黃甕便是家幽香原不逐繁華瓶邊澆水籬邊蓋相看年年自作花」



牧牛頌引

牧牛之譬其年久矣自南泉拈掇頭角轉露普明
添足繫之以頌宗教能詩之士雜然賡之然自有
者片田地便有者個畜生為甚麼有等一時討鼻
孔不著動著犯人苗稼且利害在甚麼處請向葛
藤窠裡摸索。

未牧


「　意氣昂昂頭角高牧童鞭執趁途遙深山曠野艸漫




初調


「　牢拴鼻孔乘時穿緊把繩頭漫著鞭畜養多年愚拙性始知今日費心牽」



受制


「　出門或可自相隨放去收回暫少馳旦暮小心頭腳穩水邊林下莫教疲」



迴首


「　綠楊堪繫始回頭僵屈援收漸漸柔休怪山童性未怠頃然失卻漫相留」



馴伏


「　山南山北水溪邊穩伏傾誠犁祖田不帶繩頭飲水艸晚歸搖尾不須牽」



無礙


「　牛人兩兩俱如如聲色相忘各不拘松石安閒穩坐睡笛腔無韻樂餘餘」



任運


「　紅紫三春野色中溪南溪北艸茸茸本分水艸隨分納快活山童午睡濃」



相忘


「　束手相忘還未中此心期與岫雲同雪牛既到白裡獨朗桂輪照碧空」



獨照


「　威音那畔本相安叵耐有生始戀纏今日方知娘鐵面者回參透祖師關」



雙泯


「　人牛屏跡事難明者裡斷然向孰陳鐵餒咬來當面剝祖師無處去藏身」






啟

上提學胡先生啟

恭惟　老先生護法才雄八座彩映三湘志同范文
正輕肥溫飽俱忘學似陸宣公曠達浮華盡脫一登
其門則聲價垂珠前　諸當事以董修郡乘請
駕臨山寺毫乏供陳慚愧殊甚深荷垂青詩箑普及
儼若天風下頒擲地金聲謹供常住真乃學士王帶
以誌銘德面謝不宣。

上江南徽州郡伯亢護法啟

睽違三月倏焉如昨恭惟　大護法關西名家隴右
一人朝野欣瞻廟廊生色前此按至不遑應迓叨承
香供至今銘切恨不獲時親左右為悵特簡候安佇
擬高擢司馬勿忘記莂靈山政事之暇休言饒舌豐
干聚晤譚心自有期在臨穎曷勝企仰。

復陰護法請藏啟

轉眼簇新日月雖爾恭惟　護法荊南佛護法海金
湯寇借晉西汾黎戴化育之恩膏謁　天飛鳥楚國
飄香風于梓里四野歡騰萬彙增麗寺叨護法奇緣
喜出望外法寶功德名垂千古途遙未遑致賀正慕
間忽從事公馳翰至開函宛見芝眉恨無縮地可親
猶垂盼殷殷曷敢當耶詢其福禧駢臻德政浩渺不
勝欣忭且言待以國士主賓會合不偶實三生幸也
耑啟候安延冀駟馬題橋策杖侯門以話無生錫帶
之施永奠祇園也肅此荒函不勝主臣。





　　　　　　　　　　　　(嘉興楞嚴經坊夏繼寧)
護國啟真誠和尚語錄卷之四(終)