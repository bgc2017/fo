











宗統編年卷之十九


臨濟第五世祖

諱省念。萊州狄氏子。受業於本郡南禪寺。纔具
尸羅。徧遊叢席。常密誦法華經。眾稱為念法華。
晚於風穴嗣法。歷住首山廣教寶應。

宋太祖甲戌開寶七年。

臨濟第五世首山祖嗣宗統(二十年)。


祖住汝州首山。

示眾曰。諸上座不得盲喝亂喝。尋常向你道。賓則
始終賓。主則始終主。賓無二賓。主無二主。若有二
賓二主。即是兩個瞎漢。所以我若立時你須坐。我
若坐時你須立。坐則共你坐。立則共你立。雖然如
是。到這裏急著眼始得。若是眼目定動。即千里萬
里。何故如此。如隔窗看馬騎相似。擬議即沒交涉。

祥符蔭曰。若能作賓。方能作主。若能作得賓中賓。
方能作得主中主。今之一等知識。只知在賓全正
令。而忘立主要須圓。所以只知步步登高。不解從
空放下。只知坐斷千佛頂𩕳。不解隨一切眾生脚
跟轉。只成主中主。不成賓中賓。若槩以賓主歷然
混之。此中正自儱侗不少。一喝分賓主是也。全在
照用一時行。眼目定動。即沒交涉。師子象王。半身
全體。豈容擬議於其間哉。

禪師法眼下第三世杭州報恩永安寂。

安韶國師嗣。住報恩。告眾問答。跏趺而逝。茶毗。舌
根不壞。柔軟如紅蓮花。

乙亥八年。

禪師法眼下第三世永明智覺延壽寂。

壽乘願為震旦法施主。居永明十五載。度弟子一
千五百人。入天台山度戒萬餘人。常與七眾授菩
薩戒。夜施鬼神食。朝放諸生類。六時散花。日夕修
持百八事。寒暑無替。聲被異國。高麗遣僧航海問

道。受師印記者三十六人。其國王投師敘門弟子
之禮。是年十二月示疾。二十六日辰時。焚香告眾
跏趺而化。塔全身於大慈山。壽以賢首慈恩天台
三宗。互相氷炭。不達大全。館其徒之精法義者。於
兩閣。博閱羣籍。更相質難。壽以心宗之衡準平之。
又集大乘經論六十部。西天此土聖賢之言三百
家。證成惟心之旨。為書一百卷。目曰宗鏡錄。吳越
王錢俶序而行之。

祥符蔭曰。沙門行道。須是福慧二嚴。若永明壽。方
無愧忝。真震旦法檀。大乘龍象也。

丙子九年(十二月太平興國元年)。

太宗(名匡義太祖之弟在位二十二年)。

太宗丁丑太平興國二年。

禪師雲門下第二世韶州雙峯竟欽寂。

欽雲門嗣。住雙峯。三月謂門人曰。吾不久去矣。可
砌個卵塔。五月二十三日工畢。欽曰。後日子時行
矣。及期。適雲門爽溫門舜諸老夜話。侍者報三更。
欽索香焚之。合掌而化。

禪師清溪下廬山圓通道濟緣德寂。

德嗣清溪進。住圓通。宋齊邱至。僧眾趨迎。德閱經
自若。邱問看甚麼經。德舉經以示。邱異之。曹翰統
兵入寺。德宴坐如平日。翰至不起。翰怒曰。汝不聞
殺人不眨眼將軍乎。德熟視曰。汝安知有不懼生
死和尚耶。翰警悚欽歎。問曰。禪者何為而散。德曰。

擊鼓自集。翰遣裨校擊之。無至者。德曰。公有殺心
故爾。因自起擊之。禪者乃集。翰拜問決勝之䇿。德
曰。非禪者所知。德住持無所事事。惟頹然默坐。而
學者自成規矩。平生著一衲裙。夜申其裙以當被。
十月七日。陞堂告眾而化。諡道濟。

戊寅三年。

詔改曹溪為南華寺。

知禮從法師寶雲義通傳天台教觀。

禮字約言。四明金氏子。父母艱嗣。禱於佛。夢僧携
童子授之曰。此佛子羅睺羅也。出家具戒。學於寶
雲通。傳天台教旨。

己卯四年。

庚辰五年。

辛巳六年。

壬午七年。

詔立譯經傳法院於東京如唐故事。

沙門贊甯奉勅修撰高僧傳。

靈隱禮曰。臣僧之稱。始於贊甯。清規一書。多受更
竄。自後臣僧之稱。遵行勿失。雖英邁俊傑如妙喜。
亦無能挽回風運。其氣象亦止似與兩宋名臣碩
儒相頡頏。欲如南陽忠。國一欽。懶殘黃檗一輩尊
宿。確乎以師道自守。相去遠矣。信乎唐宋一代人
文。逈不相及。雖出世大士。亦不能不受域也。與時
偕行。又何疑乎。

祥符蔭曰。雲門大師遺表有云。伏念臣跡本寒微。
生從草莽之語。是稱臣不始於贊甯也。伹更竄大

智清規。為蔑裂從上法式耳。然雲門法中特起之
王。南漢乃偏霸之主。似不應稱臣。存之以稽疑云。

癸未八年。

禪師善昭來參於祖言下大悟。

昭器識沉䆳。少緣飾。有大智。歷參諸方知識七十
一員。皆妙得其機用。最後至首山。一日祖陞座。昭
出問曰。百丈捲席。意旨如何。祖曰。龍袖拂開全體
見。昭曰。師意如何。祖曰。象王行處絕狐踪。昭於言
下大悟。拜起曰。萬古碧潭空界月。再三撈摝始應
知。服勤久之。遂付正法。

甲申雍熈元年。

乙酉二年。

祖住寶安山廣教禪院。

入院上堂。有僧問曹溪一句。天下人聞。廣教一句。
什麼人聞。祖曰。不出三門外。僧曰。為什麼不出三
門外。祖曰。舉似天下人。

元璉來參領悟。

璉參舉。一日問學人親到寶山。空手回時如何。曰
家家門前火把子。璉當下大悟。曰某甲不疑天下
老和尚舌頭也。曰汝會處作麼生。與我說來看。璉
曰。祇是地上水碙砂也。曰汝會也。璉便禮拜。

禪師法眼下第三世杭州五雲山華嚴志逢寂。

逢得法於韶國師。一日宴坐。有神人跪膝於前。逢
問。汝其誰乎。曰護戒神也。師有一小過。凡折鉢水。

每傾棄之。非所宜也。逢自此洗鉢水盡飲之。(凡遇退飲
食。及涕唾便利等。並宜鳴指默念呪。發施心。而傾捨之)大將凌超於五雲山
創院奉供。逢每出。携大扇。乞錢買肉飼虎。虎每迎
之。載以還山。

丙戌三年。

歸省參祖領悟言下。

省參祖。祖一日舉竹篦問曰。喚作竹篦即觸。不喚
作竹篦即背。喚作甚麼。省掣得擲地上曰。是甚麼。
祖曰瞎。省於言下大悟。

丁亥四年。

楚圓生於全州李氏。

禪師雲門下益州香林澄遠寂。

遠綿竹上官氏。依雲門十八年為侍者。門不許學
者記持語言。遠以紙為衣。凡有言句。皆密書之。初
住西川迎祥寺。復住青城香林。大振雲門法道。將
寂。辭知府宋璫曰。老僧行脚去。通判曰。這僧風狂。
八十歲行脚去那裏。宋曰。大善知識。去住自由。歸
謂眾曰。老僧四十年。方打成一片。言訖而逝。

法師中興天台教觀螺溪羲寂寂(初荊溪五傳至清竦。竦傳羲寂。志因。
自後分為兩宗。寂傳羲通。通傳知禮。遵式。志因傳晤恩。恩傳洪敏。源清。清傳智圓。慶昭。昭傳繼齊咸潤。各
師其說。知禮闢為山外宗云)。

戊子端拱元年。

詔撰三教聖賢事跡。

贊甯撰集宋高僧傳成。


傳凡三十卷。分為十科。一譯經。二義解。三習禪。四
明律。五護法。六感通。七遺身。八讀誦。九興福。十雜
科。本傳五十三人。附見一百三十人。表上。詔褒答
之。賜絹三千疋。令編入大藏。

祥符蔭曰。甯既未達禪宗。文筆亦復冗雜。詮次闒
茸。備覧而巳。

性宗法師寶雲義通寂。

通受學螺溪。住寶雲。精研教觀。茶毗得舍利五色。
建塔。

沙門遵式苦學感疾入台疾愈　發明(書之以為力行延壽者勸)。

式四明人。母夢吞明珠而生。受學於寶雲通。苦學
感疾幾殆。乃入天台自誓曰。若教興在我。則疾有
瘳。否則畢命。持呪滿七七日。聞空中聲曰。十方諸
佛。增汝福壽。是夕見巨人持金剛杵擬其口。觀音
大士垂手於其口。引出數蟲。復注甘露。疾頓愈。

己丑二年。

祖住寶應。

祖徇眾請入寶應禪院。(為南院第三世)三處法席。海眾雲
臻。

智嵩來參有省。

嵩參祖。問如何是佛法的的大意。祖曰。梵王城畔。
汝水東流。嵩有省。

庚寅淳化元年。

禪師雲門下洞山宗慧寂。


僧問如何是佛。答曰。麻三斤。七月。無疾跏趺而化。

禪師鏡清下衢州烏巨山開明儀宴寂。

宴禪定深入。太宗加禮詔延。不赴。錢忠懿王錫號
開明。壽一百十五。闍維白光燭天。舍利五色。

僧師善昭遨遊湘沔。

長沙守張茂宗。以四名剎請擇居。昭一笑而去。襄
陽守劉昌言。恨見之晚。時洞山谷急諸名剎皆虗
席。前後八請。堅臥不答。

禪師雲門下洞山守初寂。

初嗣雲門。住洞山四十年。道及天下。秋無疾而化。

禪師洪諲隱迹南嶽。

諲襄水扈氏子。遊方禮祖。言下大悟。乃入南嶽山。
隱於三生藏。

辛卯二年。

禪師雲門下第四世南安巖尊者自嚴寂。

嚴契心法於西峯雲豁。頗著異跡。有沙彌無慧而
事嚴謹愿。嚴愍之作偈。使誦。偈曰。大智發於心。於
心何處尋。成就一切義。無古亦無今。久之。世間章
句。吾伊上口。正月六日集眾曰。吾此日生。今正是
時。右脇而化。

壬辰三年。

祖上堂示眾。

十二月四日。上堂示眾曰。今年六十七。老病隨緣
且遣日。今年記却來年事。來年記却今朝日。


祖示綱宗偈(汾州昭注)。

偈曰。咄哉拙郎君(昭注曰。素潔條然)。巧妙無人識(運機非耳目)。
打破鳳林關(蕩盡玲瓏性)。著靴水上立(塵泥自異)。咄哉巧女
兒(妙智理圓融)。攛梭不解織(無間功不立)。看他鬬雞人(旁觀審騰
距。貪功不自傷)。水牛也不識(全力能負。不露頭角)。背陰山子向陽多
(葉縣省曰。逈無背面)。南來北住意如何(不墮有無邊)。若人問我西
來意(從來無間斷)。東海東面有新羅(大地不奈何)。

安隱忍曰。汾州葉縣注綱宗三偈。徹法源底。惟雪
竇得其體裁。後世未有繼之者。或曰。達摩不立文
字。豈有禪宗加註釋乎。譬如愚人傲慢王憲。曰我
欲法羲皇耳。

蘊聰來參領悟。

聰參祖。問學人親到寶山。空手回時如何。祖曰。家
家門前火把子。聰言下大悟。

禪師智嵩住并州承天。

癸巳四年。

臨濟第五世汝州首山祖示寂。

十二月四日。上堂示眾曰。白銀世界金色身。情與
無情共一真。明暗盡時俱不照。日輪午後是全身。
言訖安坐。日將昳而逝。闍維。舍利五色。

臨濟第六世祖

諱善昭。太原俞氏子。

甲午淳化五年。

臨濟第六世汾州祖嗣宗統(三十年)。


祖至汾州沙門契聰排闥請之　發明(削牘者。道俗千人。排闥而
起之者。聰也。故書法如此)。

首山祖寂。西河道俗千餘人。協心削牘。遣沙門契
聰。迎請住持汾州太平寺太子院。祖閉關高枕。聰
排闥而入。讓之曰。佛法大事。靜退小節。風穴懼應
讖。憂宗旨墜滅。幸而有先師。先師巳棄世。汝有力
荷擔如來大法者。今何時而欲安眠哉。祖矍起握
聰手曰。非公不聞此語。促辦嚴。吾行矣。既至。宴坐
一榻。足不越閫者三十年。天下道俗。仰慕不敢名。
同曰汾州。

安隱忍曰。生死之大事不了。不容不遍參。生死之
大事覷破。不容不休去。惟師匠。而後我之生死根
株頓斷。不容不起荷法之心。此昭祖八辭住持。而
末上欣然肯來也。祖接人下刃處。有大方便。故得
慈明等大士出其門。皆氣宇如王。至楊岐白雲五
祖。而濟上宗風益振。今而知汾陽為中興也。

祖示十智同真。

上堂示眾曰。夫說法者。須具十智同真。若不具十
智同真。邪正不辨。緇素不分。不能與人天為眼目。
決斷是非。如鳥飛空而折翼。如箭射的而斷絃。絃
斷故射的不中。翼折故空不可飛。絃壯翼牢。空的
俱徹。作麼生是十智同真。與諸上座一一點出。一
同一質。二同大事。三總同參。四同真志。五同徧普。
六同具足。七同得失。八同生殺。九同音吼。十同得

入。又曰。與甚麼人同得入。與阿誰同音吼。作麼生
是同生殺。甚麼物同得失。阿那個同具足。是甚麼
同徧普。何人同真志。孰能總同參。那個同大事。何
物同一質。有點得出的麼。點得出者。不吝慈悲。點
不出來。未有參學眼在。切須辨取。要識是非。面目
見在。

徑山杲曰。汾陽老子末後若無個面目見在。一場
敗闕。雖然如是。未免喪我見孫。喝一喝。頌曰。兔角
龜毛眼裏栽。鐵山當面勢崔嵬。東西南北無門入。
曠劫無明當下灰。

祥符蔭曰。臨濟六傳而至汾州。百二十餘年。大綱
要旨。流播彰彰。在人耳目。若非汾州祖密提樞紐。
括剔玄微。主賓玄要。蚤同土籠瓦鼓。供人描邈矣。
是以祖嘗有頌曰。三玄三要事難分。得意忘言道
易親。一句明明該萬象。重陽九日菊花新。故善提
挈變化臨濟氏之道者。莫如我汾州祖也。

乙未至道元年。

禪師警玄至梁山領旨。

玄江夏張氏子。十九為大僧。聽圓覺了義。問何名
圓覺。曰圓以圓融有漏為義。覺以覺盡無餘為義。
玄笑曰。空諸有無。何名圓覺。講者嘆曰。是兒齒少。
識卓如此。我所有何足以益之。政如以穢食置寶
器。其可哉。遊方謁梁山。問如何是無相道場。祖指
觀音曰。這個是吳處士畫。玄擬進語。祖急索曰。這

個是有相底。那個是無相底。玄遂有省。便禮拜。祖
曰。何不道取一句。玄曰。道即不辭。恐上紙筆。祖笑
曰。此語上碑去在。玄呈偈曰。我昔初機學道迷。萬
水千山覓見知。明今辨古終難會。直說無心轉更
疑。蒙師點出秦時鏡。照見父母未生時。如今覺了
何所得。夜放烏雞帶雪飛。祖稱謂可興洞上之宗。

禪師法眼下第三世溫州瑞鹿寺遇安寂。

安嗣天台韶。破句讀楞嚴經悟道。將寂。辭眾澡身
易衣安坐。令舁棺至。良久自入棺。經三日。門人啟
棺覩安。右脇吉祥而臥。四眾哀慟。安乃再起陞堂。
說法誡眾。復入棺而寂。

丙申二年。

丁酉三年　分天下州軍為十五路(京東。京西。河北。河南。陜西。江東。
江西。浙東。浙西。淮南。京湖。福建。劒南東。劒南西。廣南)。

禪師澄湜住棲賢。

湜嗣百丈恒。住棲賢。性高簡。律身精嚴。動不違法。
三終藏經。以坐閱為未敬。立誦行披之。

禪師清涼下雲居道齊寂。

齊嗣清涼欽。擊鐘集眾。笑敘出家本末。揖謝輔佐
叢席者而化。

真宗(名恒在位二十五年)。

真宗戊戌咸平元年。

己亥二年。

曹洞宗第五世朗州梁山祖示寂。


曹洞宗第六世祖

諱警玄。祥符中避國諱。易為警延。江夏張氏子。
嗣梁山。山寂。辭塔出山至太陽。

庚子三年。

曹洞宗第六世郢州太陽祖嗣宗統(二十八年)。

祖住太陽明安。

祖辭梁山祖塔。出山至郢州太陽。主席堅禪師。欣
然讓法席請主之。退處偏室。祖受其請。上堂曰。諸
禪德。須明平常無生句。妙玄無私句。體明無盡句。
第一句通一路。第二句無賓主。第三句兼帶去。一
句道得。師子嚬呻。二句道得。師子返擲。三句道得。
師子踞地。縱也周徧十方。擒也一時坐斷。正當恁
麼時。作麼生通得個消息。若不通得個消息。來朝
更獻楚王看。

辛丑四年。

禪師蘊聰住谷穩。

壬寅五年。

癸卯六年。

甲辰景德元年。

禪師元璉住汝州廣慧。

楊億字大年。建甯人。幼舉神童。及壯負才名。而未
知有佛。一日過同僚。見讀金剛經。笑且罪之。彼讀
自若。億疑之曰。是豈出孔孟之右乎。何侫甚。因閱
數葉。茫然。始少敬信。後會翰林李維勉令參問。及
由秘書監。出守汝州。首謁璉。於言下脫然無疑。作

偈曰。八角磨盤空裏走。金毛師子變作狗。擬欲將
身北斗藏。應須合掌南辰後。

乙巳二年。

丙午三年。

清剖顯如參太陽俱悟旨。

剖參太陽祖得悟。作園頭。有僧問剖。妙竭出海乾
坤震。覿面相呈事若何。曰金翅鳥王當宇宙。箇中
誰是出頭人。曰忽遇出頭時又作麼生。曰似鶻捉
鳩君不信。髑髏前驗始知真。曰恁麼則叉手當胸
退身三步也。曰須彌座下烏龜子。莫待重遭點額
回。羅浮山顯如參祖。祖問。汝是甚處人。曰益州。曰
此去幾里。曰五千里。曰你與麼來。還曾踏著麼。曰
不曾踏著。曰汝解騰空耶。曰不解騰空。曰爭得到
這裏。曰步步不迷方。通身無辨處。曰汝得超方三
昧耶。曰聖心不可得。三昧豈彰名。曰如是如是。汝
應信此。即本體全彰。理事不二。善自護持。

丁未四年。

沙門道原纂傳燈錄成曰景德傳燈錄。

起自七佛。終於咸平三年庚子。濟宗止於汾州。洞
宗止於太陽。共諸方廣語。凡三十卷。

祥符蔭曰。宗門師匠。絕迹忘言。向上全提。與人相
見。而禁記持言句。所以傳燈一書。久無人纂。道原
因寶林傳。聖胄集。纂成傳燈錄。翰林楊億。員外李
淮等。共為校定。真宗撰序頒入大藏。可謂法門文

獻足徵之典。但以一人而定五宗世系。容有擇而
不精。語而不詳者。史之闕文。孔子以吾猶見為幸。
則甚矣立言之難也。寶林傳文字鄙俗。序致繁亂。
明教嵩嘗言之矣。又豈無舛漏之失乎。

戊申大中祥符元年。

楚圓出家。

圓少為書生。連眉秀目。頎然豐碩。年二十二。依湘
山靜隱寺出家。其母有賢行。使之遊方。所至忽繩
墨。為老宿所訶。圓崖柴而笑曰。龍象蹴蹋。非驢所
堪。嘗󳶔骨董箱。以竹杖荷之。遊襄沔間。

禪師法眼下第三世溫州瑞鹿寺本先寂。

先韶國師嗣。住瑞鹿。足不歷城邑。手不度財帛。不
設臥具。卯齋終日。宴坐申旦。三十年如一日。二月
謂上首如晝曰。可造石龕。中秋望日。吾將順化。及
期。遠近趨仰。先參問如常。至午坐方丈。手結寶印。
與如晝問答罷。奄一目微視而逝。

己酉二年。

禪師洞山道詮移住棲賢以曉聰繼席。

聰曲江杜氏子。少出家。頭角嶢然。一帔閱寒暑。周
遊荊楚。飫厭保社。由雲居至洞山。依詮座下。詮移
棲賢。以聰繼其席。示眾。一大藏教。是個之字。祖師
西來是右字。作麼生是正義。良久曰。天晴葢却屋。
趂閑打却禾。輸納王租了。鼓腹自高歌。聰凡見僧
來有所問。輒嗔目視之曰。我擊虎術。汝不會去。


衡嶽諲住神鼎。

諲隱衡嶽二十年。有湘陰豪貴。來遊福嚴。見諲氣
貌閑靜。一鉢挂壁。餘無長物。傾愛之。遂拜跪請曰。
師甯甘長客於人。亦欲住山乎。神鼎乃我家植福
之地。久乏宗匠。願師俱往。諲笑曰諾。乃以已馬迎
諲還。諲至神鼎。設魚鼓粥飯如諸方。一年成叢席。
十年有眾三十輩。

禪師歸省住葉縣。

省住持嚴冷枯淡。法遠義懷往參。時方寒雪。省訶
罵驅逐。至以水潑地。僧皆怒而去。惟遠懷整濕衣
安坐。省曰。你更不去。我打你。遠曰。某二人數千里
來參和尚。豈以一杓水潑便去。即打殺也不去。省
乃令掛搭。續命遠充典座。眾苦枯淡。遠乘省出。竊
取油麵。為眾僧造五味粥。省知。算所值罰遠。估衣
鉢還訖。打趁出。因寄居廊房。省出見。復索租錢。遠
持鉢於市化錢還之。省乃曰。遠真有意參禪。乃呼
之歸。

祥符蔭曰。神鼎葉縣。皆當時明眼尊宿。其高風冷
韻乃如此。後世喜行平易狥門庭者。或未之思夫。

庚戌三年。

楚圓至汾州。

圓與守芝谷泉俱結伴入洛中。聞汾州祖望。為天
下第一。決志親依。時朝廷方問罪河東。潞澤皆屯
重兵。多勸其無行。圓不顧。渡大河。登太行。易衣類

廝養。竄名火隊中。露眠草宿。至隴州。遂造汾陽。祖
壯之。先是祖預告首座。非久有異僧至。傳持吾道。
一日忽率首座出山曰。接侍者去。果逢圓至。

祥符蔭曰。寒梅雪冷。翠竹霜清。其與芳草繁花。低
徊於和風甘雨之下者。風韻自異矣。求師者如圓
芝之造汾州。煅鍊來學如葉縣之待懷遠。方有少
分衲子風規。校他煖室商量。淨几安排者。相去夫
何如哉。

辛亥四年。

異僧至汾州請法。

并汾苦寒。祖暫罷夜參。有異比邱振錫而至。謂祖
曰。會中有大士六人。奈何不說法。言訖騰空而去。
祖密記以偈曰。胡僧金錫光。請法到汾陽。六人成
大器。勸請為敷揚(時楚圓。守芝。慧覺智圓。谷泉。齊舉等。在座下)。

禪師楚圓悟道。

圓每詣祖。祖揣其志。必詬罵。使令者。或毀詆諸方。
及有所訓。皆流俗鄙事。一夕訴曰。自至法席。巳再
夏。不蒙指示。但增世俗塵勞。念歲月飄忽。己事不
明。失出家之利。語未卒。祖熟視罵曰。是惡知識。敢
裨販我。怒舉杖逐之。圓擬伸救。祖掩其口。圓大悟。
曰。乃知臨濟道出常情。

祥符蔭曰。真師成就學者。如天地陶冶萬物。造化
無痕。和風甘雨。亦且不得巳而用之。況迅雷掣電
乎。觀祖之於圓。可見今之打七坐香。扭抳人家鼻

孔者。皆第二三等接人者也。謂之門庭施設則可。
若云。行此出情之道。則未也。然學者豈盡能如圓
哉。則今之門庭施設。正自不可少也。金將火試。玉
將石攻。宗師垂手接人。不出常情之外。學者不離
常情之中。會歸出情之道。方不負參學邊事也。

居士李遵勗謁谷隱(參悟了截。居士中無如勗者。故書之)。

都尉李遵勗謁谷隱聰。問山家事。聰舉徑山欽答
崔趙公話。出家乃大丈夫事。非將相之所能為。勗
於言下大悟。說偈曰。學道須是鐵漢。著手心頭便
判。直趨無上菩提。一切是非莫管。

壬子五年。

癸丑六年。

重顯參北塔祚得其道。

顯遂甯李氏子。浮沉荊渚間。橫經講席。無有抗其
鋒者。嘗典客太陽。與客論趙州宗旨。時有苦行名
韓大伯者。貌寒寢。侍其旁。輒匿笑而去。客退。顯數
曰。我偶客語。汝笑何事。曰笑知客智眼未正。擇法
不明。顯曰。豈有說乎。對以偈曰。一兔橫身當古路。
蒼鷹才見便生擒。後來獵犬無靈性。空向枯樁舊
處尋。顯陰異之。結以為友。北遊至復州北塔參光
祚。即伸問曰。不起一念。云何有過。祚召顯近前。顯
纔近前。祚以拂子驀口打。顯擬開口。祚又打。顯豁
然開悟。留止五年。盡得其道。

甲寅七年。

乙卯八年。

丙辰九年。


丁巳天禧元年。

禪師楚圓受祖記囑造洞山為第一座。

圓服役七年。同守芝輩辭祖。祖曰。此行不可以戒
臘推。聽吾偈曰。天無頭。吉州城外起戈矛。將軍匹
馬林下過。員州城裏閙啾啾。圓遽出班曰。楚圓何
人敢。受和尚如此記莂。祖囑之曰。吾在先師處親
證三昧。汝今巳得。宜往南方大興吾道。先是祖謂
圓曰。我徧參雲門兒孫。特以未見聰為恨。圓以母
老。乃辭祖歸筠州。於路訪唐明嵩。與楊億李遵勗
機語投契。尋造洞山。聰陞堂請居第一座。

安隱忍曰。汾州參善知識者七十一人。猶以不見
聰老為恨。慈明巳悟出情之道。又依聰三年。可謂
朝宗百川。故為當世仰重如此。

戊午二年。

禪師守芝住大愚。

芝自受汾陽心印。辭遊南方。住高安大愚。僧問如
何是佛。芝曰。鋸解稱錘。

禪師重顯出世翠峯。

顯自得法智門。乃復徧參洞山大龍南嶽大愚諸
宗匠。初學士曾會。與顯厚善。相值淮上。問顯何之。
顯曰。將遊錢塘。絕西興。登天台雁蕩。會曰。靈隱天
下勝處。珊禪師吾故人。以書薦顯。顯至靈隱三年。
陸沉眾中。俄會奉使浙西。訪顯於靈隱。無識之者。
時堂中僧千餘。使吏檢牀歷物色乃至。會問向所

附書。顯袖納之曰。公意勤。然行脚人於世無求。敢
希薦達哉。會大笑。珊奇之。吳江翠峯虗席。舉顯出
世。燒香法嗣北塔。

神鼎諲說法智度。

諲住神鼎。枯淡無比。一朽木牀。夜則諲坐其上。三
十輩環聽其誨。智度寺沙門本延謁諲夜語。還謂
郡守曰。諲公所謂本色老宿。惜陸沉山中。郡以禮
請開法。諲辭不得。乃陞座說法。道俗歡呼。得未曾
有。於是諲名聲普聞。

己未三年。

庚申四年。

禪師楚圓開法南源。

圓在洞山首眾三年。辭去遊仰山。楊億以書抵宜
春守黃宗旦。請開法南源。

禪師法遠至太陽受祖付託(遠來太陽。關係洞宗法脉。故書至。喜之之詞也)。

遠初謁三交嵩。次謁汾州。次謁葉縣省受記莂。天
禧中遊襄漢。至郢州太陽。與祖機語相契。祖會下
有承剖兩衲子。皆先卒。祖歎無可繼洞宗者。欲囑
累遠以大法。遠以業有師承辭。祖曰。吾老矣。洞上
一宗。遂竟無人耶。以平生所著直裰皮履示之。遠
曰。當為持此衣履。求人付之。如何。祖囑記曰。他日
果得人。出吾偈為證。偈曰。楊廣山前草。憑君待價
烹。異苗翻茂處。深密固靈根。書其尾云。得法者。潛
眾十年。方可闡揚。遠拜受辭去。


鶴林門曰。太陽嚴以清佛祖之源。遠公厚以護佛
祖之統。余嘗歎二老。當失常處變之際。各有精微
深遠之意。存乎其間。以匡法門。非太陽不啟遠公
之篤義。非遠公不副太陽之重託。故其高風峻德。
至今存焉。嗚呼。古人之心。誠難及也。代之一字。古
人以之絕濫。今人以之開濫。相去不天淵哉。

祥符蔭曰。古今人不相及。時為之也。古人灼見法
運汙隆之際。不妨嚴以杜其濫。今人誠有見於接
續之重。故不得不代以存其脉。總之從法道起見。
而無庸心於其間也。

辛酉五年。

台宗法師省常往生淨土。

常字造微。湻化中住昭慶。慕廬山之風。易蓮社以
淨行。與士大夫結淨行社。丞相王旦為之首。一時
公卿牧伯。百二十人。比邱千人。皆稱淨行社弟子。
正月日端坐念佛。有頃。厲聲曰。佛來也。泊然而化。
眾見地皆金色。移時方沒。

壬戌乾興元年。

台宗法師孤山法惠智圓寂。

圓字無外。號中庸子。又稱潛夫。傳台宗於奉先清。
居西湖孤山。與處士林和靖為友。王欽若出撫錢
塘。慈雲遣使邀圓同迓之。圓笑謂使者曰。錢塘境
上。且駐却一僧。蚤嬰瘵疾。又號病夫。講道吟詠未
嘗倦。預誡門人曰。吾歿後。毋厚葬我。毋建塔以誣

我。毋謁有位求銘。以虗美我。宜以陶器二合而瘞
之。立石志名字年月而巳。二月十七日寂。壽四十
七。門人如所誡。後十五年。積雨山頹。門人啟視陶
器。肉身不壞。爪髮俱長。乃更襲新衣。而重瘞之。撰
著甚富。諡法惠大師。

仁宗(名禎在位四十一年)。

仁宗癸亥天聖元年。

南源圓訪神鼎。

圓居南源三年棄去。訪神鼎諲。諲望尊一時。衲子
非人類精奇。無敢登其門者。住山三十年。門弟子
氣吞諸方。圓髮長不剪。獘衣楚音。通謁稱法侄。一
眾大笑。諲遣童子問。長老誰之嗣。圓仰視屋曰。親
見汾陽來。諲杖而出。顧見頎然。問曰。汾州有西河
師子是否。圓指其後絕呌曰。屋倒矣。童子返走。諲
回顧相矍鑠。圓地坐脫隻履而視之。諲忘所問。又
失圓所在。圓徐起整衣。且行且語曰。見面不如聞
名。遂去。諲遣人追之不可。歎曰。汾州乃有此兒耶。
自是名重叢林。

翠峯顯移住雪竇。

曾會守四明。延顯住雪竇。既至。宗風大振。天下龍
蟠鳳逸衲子。爭集座下。號雲門中興。

臨濟第六世汾州祖示寂。

龍德府尹李侯請主承天。使三反不赴。使者受罰。
復至曰。必欲俱往。不然。有死而巳。祖笑曰。老病業

巳不出山。借往。當先後之。何必俱耶。使曰。師諾則
先後惟所擇。祖乃令設饌。且俶裝告眾曰。老僧去
也。誰人隨得。一僧出曰。某甲隨得。祖曰。汝日行幾
里。僧曰。五十里。祖曰。汝隨我不得。又一僧出曰。某
甲隨得。祖曰。汝日行幾里。僧曰。七十里。祖曰。汝也
隨我不得。侍者出曰。某甲隨得。但和尚到處。某甲
即到。祖曰。汝却隨得老僧。言訖。謂侍者曰。吾先行
矣。停箸而逝。侍者即立化。闍維。收舍利起塔。

宗統編年卷之十九
