











宗統編年卷之九


第二世祖

諱慧可。造少林。安心得法。逮初祖西。歸乃闡化。

武帝丁巳大同三年(魏大統三年東魏天平四年)。

第二世鄴都祖嗣宗統(五十一年)。

戊午四年。
發明(西天邈隔。故書祖住世傳法。明宗統有在也。東土止書某年實事。關
宗統者。而不書住世傳法。明遠近昭然。文獻足徵也)。


己未五年(東魏興和元年)。

詔取初祖遺履少林寺供養。

宋雲奉使西域回。遇初祖於葱嶺。見手携隻履。翩
翩而逝。雲問祖何往。曰。西天去。雲歸具奏其事。帝
令啟壙。唯空棺。一隻革履存焉。舉朝為之驚歎。奉
詔取遺履於少林寺供養。

梁主撰初祖道行碑。

初帝遇初祖。因緣未契。及聞化行魏邦。遂欲自撰
祖碑。而未暇也。及聞宋雲事。乃成之。刻石鍾山。

庚申六年。

辛酉七年。

壬戌八年。

癸亥九年。

甲子十年。

乙丑十一年。

丙寅中大同元年。

丁卯太清元年。

湘東王記室虞孝敬撰內典博要三十卷。

戊辰二年。

己巳三年(或問梁武事佛。而困殍臺城。佛法之驗安
在也。答曰。業報各有因緣。佛法一切平等。梁武奉佛。誕登道岸。將來决證菩提。臺城之報。乃徃昔已定之
業。于今會值。亦復何尤。具正信者。自可無此疑也)。

文帝(諱綱在位二年)。

文帝庚午大寶元年(北齊天保元年)。

法師慧聞遙稟能樹祖。

聞。北齊高氏。因閱龍樹祖大智度論。發明中道。遂
遙稟承(是為台宗二祖)。

辛未二年(北齊天保二年)。

祖度僧璨(作北齊天平二年者誤)。


有一居士。年踰四十。不言名氏。聿來設禮。而問祖
曰。弟子身纏風恙。請和尚懺罪。祖曰。將罪來與汝
懺。士良久曰。覓罪了不可得。祖曰。與汝懺罪竟。宜
依佛法僧住。士曰。今見和尚。己知是僧。未審何名
佛法。祖曰。是心是佛。是心是法。佛法無二。僧寶亦
然。士曰。今日始知罪性不在內外。不在中間。如其
心然。佛法無二也。祖深器之。即為剃髮。曰。是吾寶
也。宜名僧璨。其年三月十八日。於光福寺受具。自
茲疾漸愈。

祖回示向居士書偈。

向居士幽棲林野。木食㵎飲。北齊天保初。聞祖盛
化。乃致書曰。影由形起。響逐聲來。弄影勞形。不識
形為影本。揚聲止響。不知聲是響根。除煩惱而趣
涅槃。喻去形而覓影。離眾生而求佛果。喻默聲而
求響。故知迷悟一途。愚智非別。無名作名。因其名。
則是非生矣。無理作理。因其理則爭論起矣。幻化
非真。誰是誰非。虗妄無實。何空何有。將知得無所
得。失無所失。未及造謁。聊申此意。伏望答之。祖回
示曰。備觀來意皆如實。真幽之理竟不殊。本迷摩
尼謂瓦礫。豁然自覺是真珠。無明智慧等無異。當
知萬法即皆如。愍此二見之徒輩。申辭措筆作斯
書。觀身與佛不差別。何須更覓彼無餘。居士捧披
祖偈。乃申禮覲。密承印記。

佛滅後一千五百年。


元帝(名繹在位三年)。

元帝壬申承聖元年。

癸酉二年。

祖付僧璨衣法。

僧璨執侍經二載。祖遂囑累。付以衣法。偈曰。本來
緣有地。因地種花生。本來無有種。花亦不曾生。又
曰。汝受吾教。宜處深山。未可行化。當有國難。般若
多羅懸記。所謂心中雖吉外頭凶者。是也。吾亦有
宿累。今往酬之。汝諦思聖記。勿罹世難。俟時傳化。

祖度僧那。

那馬氏子。少而神雋。年二十一。講禮易於東海。聽
者如市。投祖出家。自是手不執筆。盡棄世典。惟一
衣一鉢。一坐一食。奉頭陀行。後謂門人慧滿曰。祖
師心印。非專苦行。但助道耳。若契本心。發隨意真
光之用。則苦行如握土成金。若惟務苦行。而不明
本心。為愛憎所縛。則苦行如黑月夜。履於險道。汝
欲明本心者。當審諦推察。遇色遇聲。未起覺觀時。
心何所之。是無耶。是有耶。既不墮有無處所。則心
珠獨朗。常照世間。而無一塵許間隔。未甞有一剎
那頃斷續之相。

甲戌三年。

祖往鄴都化導。

詔國內一切禪師入臺供養(應供。不書。此書。以其普也)。

慧思謁法師慧聞。


思武津李氏子。頂有肉髻。牛行象視。辭親入道。及
稟具。常習坐。日唯一食。晝夜攝心。乃往受學聞大
師。經三七日。獲宿智通。悟法華三昧。

敬帝(名方智在位三年)。

敬帝乙亥紹泰元年。

丙子太平元年(酉魏禪周)。

丁丑二年(梁禪陳又陳永定元年)。

陳(姓陳氏)。

武帝(名霸先代梁在位三年)。

武帝戊寅永定二年。

法師慧思造金字經。

思甞示眾曰。道源不遠。性海非遙。但向巳求。莫從
他覓。覓即不得。得亦不真。以末法多難。發大誓願
修行度世。造金字摩訶般若波羅蜜。及法華經二
部。函以七寶琉璃。發願普見色身。盡未來際。為眾
講說。令眾生信不退惡法消除。善緣成就。至彌勒
佛出世。說般若時。金經出見。光明震耀。見聞證道。
於十方佛界。亦復如是。

己卯三年。

文帝(名蒨在位七年改元者二)。

文帝庚辰天嘉元年(齊乾明元年)。

智顗謁大蘇山。

顗字德安。荊州華容人。七歲聞僧誦法華經。忽自
記憶。十五禮佛。誓志出家。十八依果願寺僧法緒
剃度。二十進具。謁光州大蘇山慧思大師。思示以

普賢道場。說四安樂行。顗入觀三日。悟法華三昧。
獲旋陀羅尼。見靈山一會。儼然未散。

辛巳二年(周保定元年齊太甯元年)。

壬午三年(齊河清元年)。

癸未四年。

甲申五年。

乙酉六年(彗星見)。

栴檀佛像至淮南。

丙戌天康元年。

臨海王丁亥光大元年。

戊子二年。

大師慧思自大蘇山往南嶽。

思嘗以般若。法華二經。為眾發解。命門人智顗代
講。至一心具萬行。有疑。請決。思曰。汝所疑。乃大品
次第意耳。未是法華圓頓旨也。吾昔於夏中。一念
頓發。諸法見前。吾既身證。不必致疑。遂以是年至
南嶽。謂眾曰。吾寄此山。止期十載。吾身前曾歷此
處。指示宿蹟。宛然猶在。又指一林泉勝異處曰。此
古寺也。吾昔曾居。俾掘之。基址猶存。自此化道彌
盛。陳主屢致供訊。目為大禪。

宣帝(名頊在位十四年)。

宣帝己丑大建元年(齊武平元年)。

智顗辭南嶽往金陵闡化。

顗辭思往金陵宣化。凡說法。辯才無倦。以五時(華嚴
阿含。方等。般若。法華涅槃)判如來一代教相。以四教(頓漸秘密不定)判
化儀。以四教(藏通別圓)判化法。謂法華為一乘妙典。出

五重玄義(釋名。辯體。明宗論用。判教相)以釋之。依一心三諦示
三止觀。(空假中)一一觀心。念念不可得。復示六即。(一理
即佛。即本體。以化執名相者。二名字即佛。令未除妄想者。聞名信解。三觀行即佛。令因解修觀。返源達本。
四相似即佛。觀行功深。發相似用五分真即佛。得真如用。一念成佛。六究竟即佛。無明永盡。證無所證故)
通具三身。(法報化)隨居四土(一常寂光土。法身居之。二實報無障礙土。登地
菩薩所居。三方便有餘土。四淨穢同居土。並為應化上。二乘凡夫所居)身土互融權
實無礙。晝夜宣演。生四種益。具四悉檀。門人灌頂
編記之。為天台教(顗傳章安頂。頂傳縉雲威。威傳東陽威。威傳左溪朗。朗傳荊溪
然。皆以教觀輔翼禪宗。後因安史。之亂。會昌之廢。五代兵火之變。幾至失傳。螺溪尋訪舊。聞天台一宗復
弘江浙。傳至四明荊溪。中興教觀。至明雲棲宏復闡明之。迄今曲水蓮居。臯亭龍溪之間。傳持未泯。諸方
講席。目為性宗)。

大士傳善慧寂。

慧示跡雙林。廣弘法化。如傳所載。甞有偈曰。空手
把鋤頭。步行騎水牛。人從橋上過。橋流水不流。四
月二十四日示眾曰。此身甚可厭惡。眾苦所集。須
慎三業。精勤六度。若墮地獄。卒難得脫。當須懺悔。
弟子問。師之發跡。可得聞乎。曰。我從第四天來。為
度汝等。次補釋迦。故大品云。有菩薩從兜率天來。
諸根猛利疾。與般若相應。即吾是也。言訖。趺坐而
逝。七日後有沙門法猛。持繡彌勒像。及九乳鐘來。
鎮其龕。

庚寅二年。

辛卯三年。

壬辰四年。

癸巳五年。

甲午六年。
五月周主宇文邕毀像法　發明(大道無形。

不可毀也。邕所毀者。乃像法耳。故書法如此)。

沙門惠遠道琳抗論廷辯法師靜藹咼身狥法。

發明　(遠排眾出對。琳抗論酧酢。雖不能迥邕之妄然衛法救世之心盡矣。至藹痛切捐生。捧心
而逝。其悲愍血誠。不可泯也。故並書之)。

毀法詔下。沙門惠遠排眾出對。與邕反復論辯。邕
皆屈無對。道琳與邕議論二十餘日。酧酢七十番。
邕亦不能屈。然邕決欲行。法師靜藹聞詔下。慨然
詣闕。上表引見。極陳禍福。指證明白。邕為改容。顧
己行之詔不可返。謝遣。欲官之。藹退而泣曰。何忍
見之。遂入終南山。號泣七日夜。撰三寶錄二十卷。
坐磐石。自條其肉。并腸胃掛松枝上捧心而逝。

乙未七年。

丙申八年。

法師智顗謝遣徒眾隱天台山佛隴峯。

丁酉九年(周主邕感癘疾殂。邕入地獄。受大極苦。求隋文帝救之。見冥報記)。

性宗第三世南嶽大師慧思寂。

思習慈忍行。奉持三聚戒。將順世。囑門人常修法
華。般舟。念佛三昧。方等懺悔。期於見證。是年六月
二十二日。屏眾泯然而逝。

戊戌十年。

己亥十一年。

庚子十二年。

辛丑十三年(是年隋代周又為隋開皇元年)。

隋(姓楊氏都長安天下為一)。

壬寅(陳大建十四年隋開皇二年)。

長城公(名叔寶立七年)。


癸卯(陳後主叔寶至德元年隋開皇三年)。

甲辰(至德二開皇四)年。

乙巳(三五)年。

丙午(四六)年。

丁未(陳禎明元隋開皇七)年。

祖韜光晦跡。

祖於鄴都化導。四眾皈依。凡三十四年。遂韜光混
迹。變易儀相。人莫之測　發明(祖雖償業。尚有六年。然既混迹韜光。
宗統之紀。當止於是年)。

第三世祖

諱僧璨。不言姓氏邑里。以白衣謁二祖。得度傳
法。後隱舒之皖山。往來太湖縣司空山。後周毀
法時。祖深自韜晦居無常處。積十餘載。人無知
者。至是二祖韜光。祖乃紹化。

戊申(陳禎明二隋開皇八)年。

第三世羅浮祖嗣宗統(十九年)。

隋文帝(名堅代周在位二十四年改元者二)。

文帝己酉開皇九年(是年陳亡天下為一)。

庚戌十年。

辛亥十一年。

壬子十二年。

祖示沙彌道信解脫法門。

有沙彌(梵語沙彌此云勤息)道信者。年十四。來禮祖曰。願和
尚(梵語和尚。此云力生。謂一切道法。由此師之力而生也)慈悲。乞與解脫法
門。祖曰。誰縛汝。曰無人縛。祖曰。何更求解脫乎。信
於言下大悟。

癸丑十三年。


第二世鄴都大祖祖示寂。

祖韜光六載。以宿業故。因至莞城縣。匡救寺。說法。
有憤嫉之者。興謗於邑宰。祖怡然委順而化。時年
一百七歲。

安隱忍曰。永明壽禪師垂誡云。學道之門。別無奇
特。只要洗滌根塵下無量却來業識種子。汝等但
能消除情念。斷絕妄緣。對世間一切愛欲境界。心
如木石相似。直饒未明道眼。自然成就淨身。又云。
深嗟末世。只學虗頭。全無實解。步步行有。口口談
空。自不責業力所牽。更教人撥無因果。便說飲酒
食肉。不礙菩提。行盜行婬。無妨般若。生遭王法。死
陷阿鼻。諸佛出來。也無救你處。若割心肝。如木石
相似。便可食肉。若喫酒。如喫屎尿相似。便可飲酒。
若見端正男女。如死屍相似。便可行婬。若見己財
他財。如糞土相似。便可侵盜。饒你鍊得到此田地。
亦未可順汝意在。直待證無量聖身。始可行世間
逆順事。古聖施設。豈有他心。只為末世僧尼。少持
禁戒。恐賺他向善俗子。多退道心。所以廣行遮護。
千經所說。萬論所陳。若不去婬。斷一切清淨種。乃
至若不去酒。斷一切智慧種。如何後學。略不聽從。
自毀正因。反行魔說。夫永明無量壽之應身。觀其
垂誡。與楞嚴三決定義。同一慨切。後代魔子。或借
二祖調心之言為口實。如刻糞作檀佛。說名為可
憐憫者。昔玉泉皓禪師製犢鼻裩。書歷代祖師名

字。有狂僧效之。皓見而詬曰。汝具何道理。敢以為
戲事耶。嘔血無及矣。僧尋於鹿門。如所言而逝。夫
酒仙蜆子。皆散聖中人。應時而出。以救一期之病。
非傳佛心宗者所宜效顰也。至於末後一段光明。
輔疑為信。今之大言不慚者。能如是乎。

或謂之祖住世一百七歲。韜光混迹。皆為償債而
然。祥符曰。似則似也。然祖之方便。有非一切所能
測識者。唯證乃知。毋庸擬議也。

甲寅十四年。

乙卯十五年。

丙辰十六年。

丁巳十七年。

性宗天台第一世智者大師智顗寂於剡東石城寺。

十一月十七日。帝遣使至天台。詔迎顗將行。告門
人曰。吾今往而不返。汝等當成就佛隴南寺。一依
我圖。門人曰。若非師力。豈能成辦。顗曰。乃是王家
所辦汝等見之。吾不見也。二十一日。到剡東石城
寺。百尺石像前。不進。二十四日。顧侍者曰。不久應
去。大士來迎吾其西矣。門人智朗請曰。不審何位
何生。顗曰。吾不領眾。必淨六根。損己利他。獲預五
品耳。命筆作觀心偈。示諸法門綱要訖。趺坐而逝。
壽六十。臘四十。

祥符蔭曰。止觀玄義。皆圓極一心。妙該萬法。當禪
宗初來。未大舉揚之時。而師能表裏導引之。至其
玉立精嚴。淨業成就。則又師之緒餘也。

戊午十八年。

己未十九年。

庚申二十年。


辛酉仁壽元年。

詔天下建舍利塔(書何著普也)。

帝龍潛時。遇梵僧授舍利一裹曰。檀越他日為普
天慈父。此大覺遺靈。留與供養帝作七寶箱貯之
是年六月十三日。詔岐州等三十州。各建塔。帝親
以七寶箱。奉三十舍利。置於御座。燒香禮拜曰。願
弟子常以正法護持三寶。救度一切眾生。乃取金
瓶。瑠璃瓶。各三十。以瑠璃瓶盛金瓶。置舍利於其
內。薰陸為泥。塗葢而印之。諸沙門各奉而行。初入
州境。總管剌史。夾道步引。四部大眾。威儀齋肅共
以寶葢旛幢。華臺珠幔。種種音樂。盡來供養圍繞
限十月十五日。午時同下石函。帝於是時。執珪降
階。率文武百僚。燒香。及舍利入塔。處處表聞。皆有
感應。

壬戌二年。

祖付道信衣法。

信服勞九載。後於吉州受戒。侍奉尤謹祖屢試以
玄微。知其緣熟。乃付衣法偈曰。華種雖因地。從地
種華生。若無人下種。華地盡無生。

癸亥三年。

祖適羅浮山。

祖告道信曰。昔可大師付吾法後。往鄴都行化。三
十餘年。今吾得汝。何滯此乎。乃適羅浮山。

甲子四年。


煬帝(名廣在位十三年按諡法好內遠禮日煬)。

煬帝乙丑大業元年。

祖自羅浮山還著信心銘。

信心銘曰。至道無難。惟嫌揀擇。但莫憎愛。洞然明
白。毫釐有差。天地懸隔。欲得見前。莫存順逆。違順
相爭。是為心病。不識玄旨。徒勞念靜。圓同太虗。無
欠無餘。良由取舍。所以不如。莫逐有緣。勿住空忍。
一種平懷。泯然自盡。止動歸止。止更彌動。惟滯兩
邊。甯知一種。一種不通。兩處失功。遣有沒有。從空
背空。多言多慮。轉不相應。絕言絕慮。無處不通。歸
根得旨。隨照失宗。須臾返照。勝却前空。前空轉變。
皆由妄見。不用求真。惟須息見。二見不住。慎莫追
尋。纔有是非。紛然失心。二由一有。一亦莫守。一心
不生。萬法無咎。無咎無法。不生不心。能由境滅。境
逐能沉。境由能境。能由境能。欲知兩段。原是一空。
一空同兩。齊含萬象。不見精麤。甯有偏黨。大道體
寬。無易無難。小見狐疑。轉急轉遲。執之失度。必入
邪路。放之自然。體無去住。任性合道。逍遙絕惱。繫
念乖真。昏沉不好。不好勞神。何用疎親。欲取一乘。
勿惡六塵。六塵不惡。還同正覺。智者無為。愚人自
縛。法無異法。妄自愛著。將心用心。豈非大錯。迷生
寂亂。悟無好惡。一切兩邊。良由斟酌。夢幻空花。何
勞把捉。得失是非。一時放却。眼若不寐。諸夢自除。
心若不異。萬法一如。一如體玄。兀爾忘緣。萬法齊

觀。歸復自然。泯其所以。不可方比。止動無動。動止
無止。兩既不成。一何有爾。究竟窮極。不存軌則。契
心平等。所作俱息。狐疑盡淨。正信調直。一切不留。
無可記憶。虗明自照。不勞心力。非思量處。識情難
測。真如法界。無他無自。要急相應。惟言不二。不二
皆同。無不包容。十方智者。皆入此宗。宗非延促。一
念萬年。無在不在。十方目前。極小同大。忘絕境界。
極大同小。不見邊表。有即是無。無即是有。若不如
是。必不須守。一即一切。一切即一。但能如是。何慮
不畢。信心不二。不二信心。言語道斷。非去來今。

丙寅二年。

第三世羅浮鑑智祖示寂　發明(禪宗初來。祖師弘道傳法。居無定止。
二祖稱鄴都。三祖稱羅浮者。以曾過化存神。故從稱之也)。

祖還山逾時。士民奔禮。大設檀供。祖為四眾。廣宣
心要訖。於法會大樹下。合掌立化。時十月十五日
也。四眾建塔供養。塔曰覺寂。

祥符蔭曰。祖信心銘。如取香水海中乳。注之七寶
瓶。以灌一切凡聖頂。蒙其一滴者。無不透體清凉。
當下受用。後來法海波瀾。盡從這裏流出。千古而
下。其尚知所朝宗乎。毋為飲水區河之見也。

第四世祖

諱道信。姓司馬氏。世居河內。後徙於蘄州廣濟
縣。生而超異。幼慕空宗。諸解脫門。宛如宿習。既
嗣祖法。攝心無寐。脇不至席者六十年。


丁卯大業三年。

第四世蘄春祖嗣宗統(四十五年)。

沙門靜琬創刻石藏經。

幽州智泉寺沙門靜琬。慮三災壞劫時。大法湮沒。
乃創刻石藏經板封於𣵠州之西。白帶山(山有七洞。洞洞
皆滿。由大業至唐貞觀十二年。願未終而化。門人導暹法儀等相繼五世。而經亦未完。歷唐。及宋。代不乏
人。元至正間。有高麗沙門慧月。纘其緒。尚未卒業。明無聞焉。其事顛末。具載雲居各碑記)。

祥符蔭曰。末劫眾生。非佛法。何以拯濟。但其福盡
障深。難逢佛法。南嶽思大師。誓以願力住世。奉持
佛法。俟見慈氏。琬公創刻石經。為三災苦海。作大
津梁。二師之大行弘慈。真塵剎身心。護持法脉者
矣。

戊辰四年。

己巳五年。

庚午六年。

辛未七年。

壬申八年。

癸酉九年。

甲戌十年。

乙亥十一年。

丙子十二年。

丁丑十三年。

祖抵吉州解賊難。

時隋季兵起。羣盜圍吉州。七旬不解。萬眾惶怖。祖
愍之。教令念摩訶般若。時賊眾。望雉堞間。若有神
兵。乃相謂曰。城內必有異人。稍稍引去。圍遂解。

隋文帝寫經四十六藏。十三萬卷。修治故經。四百
部。造金錮檀像。六千餘萬尊。修治故像。一百五十
萬九千尊。宮內造剌繡織成像。畫像。五彩珠幔。以
億計。崇葺寺宇。五千餘所。番譯經論。垂五百卷。煬

帝置翻經館。四時供養無乏。

祥符蔭曰。世俗之見。每以作福費財為言。試觀隋
朝莊嚴佛事。如是其盛。而當時海宇之大。戶財之
富冠絕古今。未曾少損。是知福報從心。供養三寶。
則其量無盡。若貪吝自封。轉瞬泡幻。終歸於空譬
如有嘉種良田。而不善加種穫。付之碩鼠荒茨也。
亦可悲夫。

唐(姓李氏都長安)。

高祖(名淵受隋禪而有天下在位九年)。

高祖戊寅武德元年。

己卯二年。

庚辰三年。

辛巳四年。

壬午五年。

癸未六年。

甲申七年。

祖返蘄春破頭山。

乙酉八年　夏沙汰僧道　太白經天　帝傳位。

傅奕上疏請除佛法。上詔百官議其事。唯太僕卿
張道源。是奕言。蕭瑀曰。佛。聖人也。而奕非之。非聖
人者無法。當治其罪。又曰。地獄之設。正為是人。典
儀李師政上內德論三篇。愷切詳明。上悟奕等挾
私。不獲巳。乃詔沙汰天下僧道。

祥符蔭曰。沙汰治世之教。是也。而實有功於佛門。
傅奕之所以言沙汰者。非也。而原未知夫佛法。佛
法之波靡。由於僧眾之汎濫。汰其不如法者。而佛
法自嚴。此正佛之所以付囑國王大臣者。其意有

在也。而凡世之為國王大臣者。當體世尊付囑之
意。顯密護持。申明大道。毋狥私見。共正人心。斯得
之矣。李君之論。可謂精識讜議者也。

丙戌九年。

太宗(名世民在位二十三年)。

太宗丁亥貞觀元年　分天下為十道(關內。河南。河東。河北。山南。
隴右。淮南。江南。劒南。嶺南)。

戊子二年。

己丑三年。

庚寅四年。

辛卯五年。

祖度栽松道者。

祖住破頭山。學侶雲臻。有栽松道者。年已耋。禮祖
而請曰。法道可得聞乎。祖曰。汝已老。脫有聞。其能
廣化耶。儻若再來。吾尚可遲汝。道者禮拜而去。

壬辰六年。

性宗天台第二世法師章安灌頂寂。

頂住天台。甞著涅槃玄義疏。安洲溪流湍急。歲常
溺人。頂誓曰。若此溪平。當於此演法。俄白沙漲漫。
平如玉鏡。乃講光明法華以答靈惠。頂每宴坐。有
天花飄墜其側。八月日。室有異香。合掌稱佛。及二
大士名。而化。

癸巳七年。

甲午八年。

乙未九年。

丙申十年。

丁酉十一年。

戊戌十二年。

祖度弘忍。


祖一日往黃梅縣。路逢一小兒。骨相奇秀。異乎常
童。問曰。子何姓。答曰。姓即有。不是常姓。祖曰。是何
姓。答曰。是佛性。祖曰。汝無姓耶。答曰。性空故無。祖
默識其法器。俾侍者至其母所。乞令出家。母以宿
緣故。殊無難色。遂捨為弟子。名弘忍。

己亥十三年。

庚子十四年。

相宗法師華嚴帝心法順寂。

順降迹雍州萬年杜氏。如晦族長也。神異炳著。帝
甞苦勞熱。詔問。何以蠲除。順曰。但頒大赦。聖躬自
安。帝從之。疾頓瘳。因錫號曰帝心。大弘華嚴圓頓
之旨。作法界觀。甞作法身頌曰。懷州牛喫禾。益州
馬腹脹。天下覓醫人。灸猪左膊上。五月寂。門人智
儼傳其教。

二祖支下第三世禪師慧滿寂。

滿滎陽張氏子。嗣法僧那。後奉頭陀行。唯蓄二鍼。
冬則乞補。夏則捨之。所至伽藍。破柴製履。住無再
宿。持鉢周行聚落。隨得隨散。索爾虗閑。有請宿齋
者。曰。待天下無僧。滿方受請。嘗示人曰。諸佛說心
令知心相虗妄。今乃重加心相。深違佛意。又增論
議。殊乖大理。於陶冶中坐化。

辛丑十五年。

壬寅十六年。

祖入牛頭山度懶融。


祖遙觀牛頭山氣象。知彼有異人。乃躬自尋訪。問
寺僧。此間有道人否。曰。出家兒。那個不是道人。祖
曰。阿那個是道人。僧無對。別僧曰。此去山中十里
許。有一懶融。見人不起。亦不合掌。莫是道人麼。祖
遂入山。見融端坐自若。曾無所顧。祖問曰。在此作
甚麼。融曰。觀心。祖曰。觀是何人。心是何物。融無對。
便起作禮曰。大德高棲何所。祖曰。貧道不決所止。
或東或西。融曰。還識道信禪師否。祖曰。何以問他。
融曰嚮德滋久。冀一禮謁。祖曰。道信禪師。貧道是
也。融曰。因何降此。祖曰。特來相訪。莫更是宴息之
處否。融指後面曰。別有小菴。遂引祖至菴所。繞菴
惟見虎狼之類。祖乃舉兩手作怖勢。融曰。猶有這
個在。祖曰。這個是甚麼。融無語少選。祖却於融宴
坐石上。書一佛字。融覩之竦然。祖曰。猶有這個在。
融未曉。乃稽首請說真要。祖曰。夫百千法門。同歸
方寸。河沙妙德。總在心源。一切戒門。定門。慧門。神
通變化。悉自具足。不離汝心。一切煩惱業障。本來
空寂。一切因果。皆如夢幻。無三界可出。無菩提可
求。人與非人。性相平等。大道虗曠絕思絕慮。如是
之法。汝今巳得。更無闕少。與佛何殊。更無別法。汝
但任心自在。莫作觀行。亦莫澄心。莫起貪嗔。莫懷
愁慮。蕩蕩無礙。任意縱橫。不作諸善。不作諸惡。行
住坐臥。觸目遇緣。總是佛之妙用。融曰。心既具足。
何者是佛。何者是心。祖曰。非心不問佛。問佛非不

心。融曰。既不許作觀行。於境起時。心如何對治。祖
曰。境緣無好醜。好醜起於心。心若不強名。妄情從
何起。妄情既不起。真心任徧知。汝但隨心自在。無
復對治。即名常住法身。無有變異。吾受璨大師頓
教法門。今付於汝。汝今諦受吾言。只住此山。向後
當有正人達者。紹汝玄化(先是融幽棲石室。有百鳥銜花之異。至是絕迹
後法席之盛。擬黃梅)。

癸卯十七年。

祖四紹不起。

帝嚮祖道味。欲瞻風釆。遣使詔祖赴京。祖上表遜
謝。前後三返。堅以疾辭。第四度命使曰。如果不起。
取首來。使至山。諭旨。祖引頸就刃。神色儼然。使異
之。回以狀聞。帝彌加欽歎。就賜珍繒。以遂其志。

甲辰十八年。

乙巳十九年。

三藏法師玄奘西域回至西京詔百官具儀仗迎經
像　發明(教法東來。譯經請法者不可勝紀。別有載籍。皆不具書。此書何。嘉法師之願力。
超于人也)。

奘以貞觀二年。離唐西逝。求佛大乘經論。以決羣
疑。經涉寒暑。一十七年。備歷艱難險阻。誓志不回。
奉身前邁。周覽大小百三十國。佛之遺蹟。一一躬
瞻致敬。所獲二乘三藏梵冊。總六百五十七部。將
抵西京。具表奏聞。時帝在洛陽。見表大悅。勅西京
留守左僕射房玄齡。使有司迎待。奘聞帝欲問罪

遼濵。恐稽緩不及。乃倍途而進。於貞觀十九年。正
月二十七日至都亭驛。明日二十八已丑。左僕射
梁國公房玄齡。承勅遣右武侯。大將軍侯莫陳實。
雍州司馬李叔慎。長安縣令李乾祐。並普勅四眾
嚴設迎供之具。齊集朱雀街。其從如雲。儀仗周列。
金花散彩。珠珮流音。旌幢導前。爐薰殿後。奉迎新
至經像。於弘福寺。數十里內。都人士子。內外官僚。
瞻仰歌詠。闐噎道旁。有司恐相騰踐。各令當處燒
香散花。無得移動。時眾同見。天見五色綺雲。周圍
紛郁。至寺而合。奘所得舍利一百五十粒。金銀栴
檀寶像七尊。並經論等。具供弘福寺。奘以二月己
亥。見帝於儀鸞殿。帝迎慰甚厚。廣問山川風俗。欲
奘借征高麗。奘謝辭。願就少林譯經。帝令即就弘
福寺翻譯。勅玄齡供給所須(詳見本傳)。

丙午二十年。

帝撰大唐三藏聖教序(書何。嘉信法也)。

奘等譯經。上表以聞。帝親揮翰製序御慶福殿。詔
奘坐。百官侍。今弘文舘學士。上官儀宣讀序文。凡
七百八十一字。奘表謝。帝復報手書。

丁未二十一年。

戊申二十二年。

祖付弘忍衣法。

偈曰。華種有生性。因地華生生。大緣與性合。常生
生不生。付法巳。遂以學徒委之。祖一日告眾曰。吾

昔武德中。遊廬岳登絕頂。望破頭山。見紫雲如葢。
下有白氣。橫分五道。汝等會否。眾皆默然。忍曰。莫
是他後。佛法分枝否。祖曰。善。

己酉二十三年。

高宗(名治在位三十四年)。

高宗庚戌永徽元年。

辛亥二年。

第四世蘄春大醫祖示寂。

閏九月四日。祖忽垂誡門人曰。一切諸法。悉皆解
脫。汝等各自護念。流化未來。言訖。安坐而逝。壽七
十有二。塔於本山曰圓寂。

安隱忍曰。汾陽無業禪師曰。古德道人。得意之後。
茅茨石室。向折脚鐺中煑飯喫。過三二十年。大忘
人世。隱跡巖叢。君王命而不來。諸侯請而不赴。豈
同我輩貪名愛利。如短販人。又僧問大珠。如何是
大涅槃。珠云。不造生死業。是大涅槃。曰。如何是生
死業。珠曰。求大涅槃是生死業。圓覺經云。生死涅
槃。猶如昨夢。夫涅槃且不可求。況餘事耶。

佛滅後一千六百年。

宗統編年卷之九

