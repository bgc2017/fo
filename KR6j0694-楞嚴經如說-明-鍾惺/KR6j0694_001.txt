











No. 286 楞嚴經如說

「大佛頂如來密因修證了義諸菩薩萬行首楞嚴經

天竺沙門般剌密諦譯」

【天竺。西域國之總名。沙門。此云勤息。勤行善法。止
息惡行。般剌密諦。此云極量。譯師名也。譯者。翻梵
字而成華字。五天世主最寶此經。祕而不傳。般剌
密諦欲傳震旦。密藏而來。竟被獲回。後以微妙細
㲲書之。破臂藏於皮中。航海而達廣州。時唐中宗
神龍元年。宰相房融在廣。請就制止寺譯出。】

「烏萇國沙門彌伽釋迦譯語」

【烏萇。此云苑。古大國之苑囿。在北天竺。彌伽釋迦。
此云能降伏。譯語。即度語。謂裁度兩方正理。翻梵
語而成華言。】

「唐菩薩戒弟子同中書門下平章事房融筆受」

【菩薩戒者。宰官而受菩薩戒者也。弟子者。以三寶
為大師也。同者。兼也。中書門下。二俱內省。即左右
相府也。平章事者。平和章明國家之政。筆受者。譯
語或拙。則秉筆而潤色之。房相在譯場中。亦兼此
職。故與二師互顯其功。】

No. 286-A
 楞嚴經敘

首楞嚴經者。諸佛之慧命。眾生之達道。教網之宏綱。
禪門之要關也。世尊成道以來。五時設化。無非為一
大事因緣。求其總攝化機。直指心體。發宣真勝義性。
簡定真實圓通。使人轉物同如來。彈指超無學者。無
尚楞嚴矣。釋其名。則一切事。究竟堅固。所謂徹法底
源。無動無壞。而如來密因。菩薩萬行。靡不資始乎此。
歸極乎此。考其所詮。則談圓理以明真性。開圓行以
示真修。其性也。體用雙彰。其修也。果因一契。原始要
終。了義之說也。良由諸修行人。背真向妄。不成無上
菩提。或愛念小乘。得少為足。或欲漏不除。畜聞成過。
故阿難以多聞邪染為緣。浚發大教。世尊首告之曰。
一切眾生。生死相續。皆由不知常住真心。性淨明體。
用諸妄想。此想不真。故有輪轉。又曰有三摩提。名大
佛頂。首楞嚴王。具足萬行。十方如來。一門超出。妙莊
嚴路。斯一經理行之大本歟。由是破七處攀緣。別二
種根本。因見顯心。因心顯見。雖心見互顯。而正顯在
心。如以盲人矚暗。喻見非眼。屈指飛光。驗見不動。印

觀河之非變。比垂手之無遺。辨於八還。擇於諸物。非
舒非縮。無是無非。使悟淨圓真心。妄為色空及聞見
耳。既悟妄為。尚疑混濫。故又破自然因緣。示見見之
非見。合別業同分。指見妄之所生。且以一人例多人。
一國例諸國。總顯器界根身。同一妄耳。自淺而深。自
狹而廣。雖多方顯妄。而所顯唯真。故又舉陰入處界。
廣及七大。會入如來藏性。使悟物我同根。是非一體。
妄無自性。全體即真。凡十界依正之相。皆循業發現
而巳。既悟即真。尚迷循發。故又答山河大地之難。深
窮生起之由。譬虗空不拒諸相發揮。顯真妙覺明圓
照法界。一多互應。小大相容。即體即用。非俗非真。至
於離即離非。是即非即。則藏心妙性。不涉名言矣。復
引照鏡狂走。喻妄無因。結責多聞。勸修無漏。通而言
之。皆圓理也。理解雖圓。非行莫證。故又明二決定義。
初審因地發心。伏斷無明。為修行之要。次審煩惱根
本。意擇圓根。為發行之由。於是定六根優劣。令一門
深入。擊鐘驗常。綰巾示結。陳二十五聖所證法門。敕
選耳根為初心方便。而又教以攝心軌則。安立道場。
遂聞四種律儀。頂光神呪。通而言之。皆圓行也。乃至
由三增進。成就五十五位真菩提路。雖談證位。未盡
行因。下而戒業習於七趣情想。防禪定於五陰魔邪。
無非行門之事。必期於圓滿菩提。歸無所得。始名究
竟堅固之證也。然則依究竟堅固之理。立究竟堅固
之行。修究竟堅固之行。證究竟堅固之理。楞嚴教旨。

大抵如是。科經者。合理行為正宗。離正宗為五分。一
見道。二修道。三證果。四結經。五助道。謂見道而後修
道。修道而後證果。此常途之序耳。究論上根修證。如
發明藏性之後。謂不歷僧祇獲法身。請入華屋之前。
謂疑惑銷除。心悟實相之類。豈局於常哉。夫欲發真
歸元。明心見性者。於此宜盡心焉。故集諸師隹註。而
成會解。

元至正壬午廬陵沙門惟則天如述

  
  * 興福法師惟慤
  * 資中法師弘沇
  * 吳興法師仁岳
  * 真際法師崇節
  * 擕李法師洪敏
  * 泐潭禪師曉月
  * 長水法師子璿
  * 孤山法師智圓
  * 溫陵禪師戒環
No. 286-B
 楞嚴經如說原序

妙性真如。是謂大佛頂。大定堅固。斯名首楞嚴。始中
終所不得異。過現未所不能殊。顧圓通止趣一途。修
證必資萬行。所以用果為因。因曰密因。乘因得果。義
曰了義。行此乃能成佛。昧此無由結經。然舍利得祕
記涅槃。兼緣覺聲聞而畢舉。阿難請最初方便。雖內

祕外現而俱遺。葢法華功成而位巳極。追談中路所
經。楞嚴就學而志無前。豫斷化城之想。結集明眼利
根。棄小舉要。陳義不待其終。開經巳示其極。括五十
五位中。約佛子善超之數語。而圓通之法。巳見前矣。
就二十五聖內。舉目連拘絺之六尊。而圓通之人。豈
外此乎。古今名宿。分曹竪義。殫力參微。然意義幽深。
會者未易。即文辭巧妙。晦者亦多。近三懷法師。辯才
無礙。而不註一經。人問其故。曰不優文辭。安敢註經。
若不得巳。以文士之筆。代僧家之舌。庶幾相濟。旨哉
斯言。幾於無我。夫行文之妙經難解。巳如斯矣。況析
理之深心要渺。當何似焉。要其大槩。亦略可言。生死
之根本有二。緣心最粗。業識為細。豈容一往無分。菩
提之途路無多。真心獨露。見性自除。焉得兩存不廢。
旋妄而得法忍。所旋者。豈七番所破之心。舍湛而至
不搖。所舍者。正八識所邊之際。見見何時。乃如來照
生相無明之候。聞聞何法。斯菩薩入見前寂滅之門。
從破自。破他。破共。破無因。悟生滅之本無。故曰聞。曰
思。曰修。曰如幻。證圓通之不隔。第現業唯行可消。宿
愆非呪不敵。既從頂出。即是佛身。立見邪逃。豈關魔
號。言思巳斷。證悟斯存。等妙前之頓漸。境自分明。乾
慧後之淺深。人多混濫。諸天因地不真。何以寄迴心
之聖。二乘取途非錯。何以墮邪見之流。即數處之覺
迷。關全經之明晦。不揣頑冥。妄希信解。研討五年。棲
尋眾典。賀居士中男。慧性辯才。深心閎覽。昔聚白門。

演說數過。中來閩署。披剝四旬。辨因果於茲經。析異
同於諸教。較如觀果。快若拈華。自謂厥衷所蘊。非緣
余筆不宣。亦恐遺亡。勉為疏緝。幾回易稿。始得成書。
居士來楚。重事推詳。猥蒙證可。取經中如所如說之
語。爰名如說。

明天啟甲子佛弟子竟陵鍾　惺伯敬撰
No. 286-C
 如說新序

佛之說法。非於法外有說也。如法說之而巳。後人之
說經。亦不宜於經外有說也。如經說之而巳。有求多
於說者。或摘經之一二字。以為脈絡之通。或割經之
前後章。以為科分之晣。其說也。病在支離。夫支離於
經中。巳非如矣。或以巳學之所得。師門之所傳。不問
經旨之果然。而必以其意妄合之。其說也。病在附會。
附會於經外。非如益甚焉。善哉周子訥公之說楞嚴。
一本於如也。夫楞嚴一經。始自徵心。極於見見觀觀。
宗門參究之指備矣。由儀律道場。歷五十五位。絕諸
七趣。證與修畢舉。因與果並彰。其所說之法。比他經
為最全。終辨入邪諸魔。功尤最盡。使後之學者。但如

經之文。說經之意。巳莫可殫究。支離附會之說。又何
容增益其間哉。舊之說楞嚴者數十家。說無全是非。
以如不如辨之。其區別何可爽。往者伯敬鍾公廣搜
而約衷之。唯擇其精。不摘其謬。但取其義。不名其人。
題之曰如說。周子深契是經。無以易是說。特梓而新
之以行世。蓋非周之說。而鍾之說也。又非鍾之說。而
諸家之說。亦非諸家之說。而佛之說。并非佛他經之
說。而楞嚴之說。說於經。如於法。如至矣。蔑以加矣。於
此如。於彼如。求異同於其間不可得。操是說也。推之
以說他經。亦猶是矣。

賜進士出身山西布政使司布政使擕李佛弟子王
庭康熈十八年菊月重陽後十日敬題No. 286
大佛頂如來密因修證了義諸菩薩
萬行首楞嚴經如說第一卷

如來果體。其體本然。何假密因。菩薩道用。其用無
作。孰為萬行。無因無行。無修無證。無了不了。大小
名相。一切不立。此真首楞嚴。畢竟堅固者也。特以

眾生如來。隱於藏心。非密因不顯。眾生菩薩。淪於
七趣。非萬行不修。覺皇於是示之以大法。使不迷
於小道。而默得乎無外之體。喻之以佛頂。使不滯
於相見。而妙極乎無上之致。指如來密因。使明本
妙心。知三世諸佛。皆依此為初因。明修證了義。使
悟究竟法。知一切聖人。皆依此而證果。乃至具足
菩薩。清淨萬行。一切事法。無不究竟。至於實相堅
固不壞。故名大佛頂。如來密因。修證了義。諸菩薩
萬行。首楞嚴經。○此經始於無見頂相。放光說呪。
如來首標有三摩提。名大佛頂。是指菩提涅槃元
清淨體如來藏心言也。由此心體含吐十虗。彌綸
萬有。五目不能覩其形。四辯莫能談其狀。唯我大
覺。覩明星時。開佛知見。直覰其頂。故名此法為最
尊之頂法也。如來密因。修證了義者。顯此法所以
為大佛頂也。不變名如。隨緣為來。小乘如而不來。
凡夫來而不如。唯我大覺亦如亦來。故名如來。獨
知獨見之謂密。出生聖果之謂因。謂大覺依此頂
法為因。而興萬行也。練磨治習之謂修。忘心默契
之謂證。謂大覺依此頂法。而斷惑證真也。無不究
盡之謂了。不落言思之謂義。謂大覺為此第一義
諦。大事因緣。出現於世。今巳究盡無餘。故曰了義
也。良以眾生業識茫茫。全無知覺。流轉生死。無有
了期。小乘坐守化城。耽寂滅樂。自止中途。亦未能
了。即使菩薩至等覺位。前程有路。未至圓極。終是

不了。唯是大覺。障盡惑空。因窮果滿。能事巳畢。更
無餘事。一義皆了。更無餘義。方始得了。成無上覺。
諸菩薩萬行。首楞嚴者。謂從乾慧以至等覺。皆以
此頂法為因。而修六度。分斷無明。分證真理。上歷
菩薩聖位。故能步步踏佛階梯。事事得成堅固。

「如是我聞。一時佛在室羅筏城。祇桓精舍。與大比丘
眾。千二百五十人俱。皆是無漏大阿羅漢。佛子住持。
善超諸有。能於國土。成就威儀。從佛轉輪。妙堪遺囑。
嚴淨毗尼。弘範三界。應身無量。度脫眾生。拔濟未來。
越諸塵累。其名曰。大智舍利弗。摩訶目犍連。摩訶拘
絺羅。富樓那彌多羅尼子。須菩提。優波尼沙陀等。而
為上首。」

【如是經教。我從佛聞。一時。猶云彼時。佛在某處。與
某等俱。云何問答。乃至信受奉行。結集通例也。比
丘曰大簡小。千二百五十人。常隨之眾。漏有三。謂
欲漏。有漏。無明漏。無此三種滲漏。曰無漏。阿羅漢。
聲聞極果。諸菩薩內祕大行。外示聲聞。故以大名
之。而具列其行。堪紹佛法。曰佛子。住法王家。護持
法輪。曰住持。超者。不為所縛。不離三界而能超。曰
善超。諸有。謂欲有。色有。無色有。總指三界受生處。
威儀。軌則也。具足威儀。能自成就。亦成就人。有戒
行意在內。轉輪。佛法能摧破惑障。運出生死之喻。
雖受遺囑。實忘彼我能所之相。說法如幻。度生同
空。故稱妙堪。毗尼。戒律也。在身曰嚴。在心曰淨。六

卷之四清淨明誨。七卷之安立道場。總攝於此。見
善超諸有。及弘範三界數句。皆以此為根本。此經
以戒為重也。舍利。此云鶖鳥。母名。弗即子也。連母
為名。智慧第一。目犍連。姓也。名拘律陀。神通第一。
拘絺羅。即長爪梵志。博學第一。富樓那。此云滿。父
名。彌多羅尼。此云慈。母名。連父母名。故云滿慈子。
說法第一。須菩提。此云空生。亦名善現。解空第一。
優波尼沙陀。此云塵性空。于六塵中。悟色性故○
法華言授記成佛。却從二乘說來。而卒歸於一乘。
故開經嘆德。先言聲聞。而後及於菩薩。楞嚴言最
初方便。揀却二乘聲聞緣覺。直斥之為錯亂修習。
列於十種邪見之末。葢楞嚴終始止談上乘。不及
其餘。故嘆德處。直從無漏大阿羅漢說起。巳是極
頂之談。舍利弗等六人。俱列圓通二十五聖之中。
開卷明揭圓通作一榜樣。】

「復有無量辟支無學。并其初心。同來佛所。屬諸比丘
休夏自恣。十方菩薩。咨決心疑。欽奉慈嚴。將求密義。
即時如來敷座宴安。為諸會中宣示深奧。法筵清眾。
得未曾有。迦陵仙音。徧十方界。恆沙菩薩。來聚道場。
文殊師利。而為上首。」

【辟支。此云獨覺。亦云緣覺。其根比聲聞稍利。以能
侵斷習氣故。無學。即真窮惑盡者。初心。即研真斷
惑者。比丘當初夏時。即結制禁足。安居不令乞食。
名休夏。自恣。期滿解制之日。七月十四十五十六

日也。自知有過。恣其自陳。自不知過。恣任僧舉。正
是嚴淨毗尼之義。益顯戒為重矣。將求密義。言所
以欽承者。不獨求決通疑滯。且欲求密修密證之
了義。即時下。順機說法也。迦陵。仙禽也。其音微妙。
佛音如之。徧界之音。如目犍連逞其神通。極西方
恆沙世界。聽佛音聲。猶如對面。】

「時波斯匿王。為其父王諱日營齋。請佛宮掖。自迎如
來。廣設珍羞無上妙味。兼復親延諸大菩薩。城中復
有長者居士。同時飯僧。佇佛來應。佛敕文殊。分領菩
薩。及阿羅漢。應諸齋主。」

【佛敕四句。明是方行等慈。開闡無遮。念頭行徑。】

「唯有阿難先受別請。遠遊未還。不遑僧次。既無上座。
及阿闍黎。途中獨歸。其日無供。即時阿難執持應器。
於所遊城。次第循乞。心中初求最後檀越。以為齋主。
無問淨穢。剎利尊姓。及旃陀羅。方行等慈。不擇微賤。
發意圓成一切眾生無量功德。阿難巳知如來世尊。
訶須菩提。及大迦葉。為阿羅漢。心不均平。欽仰如來。
開闡無遮。度諸疑謗。經彼城隍。徐步郭門。嚴整威儀。
肅恭齋法。爾時阿難。因乞食次。經歷婬室。遭大幻術。
摩登伽女。以娑毗迦羅。先梵天呪。攝入婬席。婬躬撫
摩。將毀戒體。」

【此誤墮之由也。阿難不隨如來。應王者之供。則不
及上座倫次。不與大眾。應諸齋主之家。則不及阿
闍黎倫次。阿闍黎。此云軌範師。能糾正弟子者。剎

利。王族。旃陀羅。婬酒屠殺之類。心中初求。至無量
功德。是阿難發心最好處。後云五濁惡世誓先入。
與心中初求一段同一念頭。但此時在緣心中。茫
無主持。後悟真心。巳具資糧。前後見地力量不能
強同。須菩提舍貧從富。為其易施。大迦葉舍富從
貧。為彼植因。二人地步儘高。阿難以佛訶其心不
均平。欲求無遮。此大願力也。竟緣此遭摩登伽之
難。以求無遮故。誤墮。以誤墮故。卒得大定。畢竟是
願力所至。而機緣亦妙○心未融化。不能事事無
礙者。可入淨而不可入穢。可入佛而不可入魔。】

「如來知彼婬術所加。齋畢旋歸。王及大臣。長者居士。
俱來隨佛。願聞法要。於時世尊。頂放百寶無畏光明。
光中出生千葉寶蓮。有佛化身。結跏趺坐。宣說神呪。
敕文殊師利。將呪往護。惡呪消滅。提獎阿難。及摩登
伽。歸來佛所。」

【無善不具。故曰百寶。無惡不摧。故曰無畏。本佛示
默。而化佛說者。意表佛法本然。無說無示。以無相
現相。無說示說。一真湛寂。萬化冥通。提獎阿難。及
摩登伽。一見世尊慈力普度。一見眾生皆有佛性。】

「阿難見佛。頂禮悲泣。恨無始來。一向多聞。未全道力。
殷勤啟請十方如來。得成菩提。妙奢摩他。三摩禪那。
最初方便。於時復有恆沙菩薩。及諸十方大阿羅漢。
辟支佛等。俱願樂聞。退坐默然。承受聖旨。」

【上文將毀戒體。乃登伽欲毀之。若阿難自有本領。

見佛之時。非以戒體將毀。而後頂禮悲泣。正以行
人到此。猶不能免惡境相惱。即是道方未全。故怨
艾悲悔。而求大定。阿難自恨多聞。不免誤墮。不知
多聞之病。從耳根起。下即選耳根。為最初方便。葢
以循聲流轉。而成其病。則使倒聞旋機。以復其湛。
藥病相因。自是妙手。菩提。是果海之終。妙奢摩他。
三摩禪那。是因。乃菩提路之中間。最初方便。是因
中先務。即發菩提之始。下文應以終始地位。中間
永無委曲相者。明皆常住真心。無生法忍。為因地
心也。後文單說三摩者。直以三摩為大定也。單舉
奢摩他者。例亦如是。葢奢摩他等三。在此經為定
之總名。殊勝之定也。冠以妙字。乃妙奢摩他。妙三
摩。妙禪那也。妙則舉一即三矣。】

「佛告阿難。汝我同氣。情均天倫。當初發心。於我法中。
見何勝相。頓捨世間深重恩愛。阿難白佛。我見如來
三十二相。勝妙殊絕。形體映徹。猶如瑠璃。常自思惟。
此相非是欲愛所生。何以故。欲氣麤濁。腥臊交遘。膿
血雜亂。不能發生勝淨妙明。紫金光聚。是以渴仰。從
佛剃落。佛言善哉。」

【見何勝相見字。便含下文指點見性之意。不然。只
當云。以何因緣。頓捨世間云云矣。見相發心。亦無
大過。佛曰善哉。尚未深求。阿難差處。不在此段。世
尊此處。不過借一問頭。徵彼心之所在而巳。】

「阿難。汝等當知。一切眾生。從無始來。生死相續。皆由

不知常住真心。性淨明體。用諸妄想。此想不真。故有
輪轉。」

【初發常住真心妄想二種。全經大旨。揭于此矣。阿
難慕佛妙定。而此妙定。非識心所修。必令先悟此
識非心。別尋真心。故下文由淺入深。漸次開示。自
此至三卷末。總是破妄顯真。然有畢竟破。如說鍮
石非金。破盡不用也。有不畢竟破。如說鑛中有沙。
欲其銷出真金。因顯而破也。經中於識全破其妄。
於根多顯其真。少破其妄。於陰入處界。一一破妄
顯真。於七大全顯其真。妄想有三種非真。眾生因
之。以成三重迷執。一者本非是心。而似是心。故迷
執以為是心。二者本非有體。而似有體。故迷執以
為有體。三者本非有處。而似有處。故迷執以為有
處。今不直破非心無體。先奪其所執心處。令其一
一審察。顯其了無住處。欲彼自覺其妄。必待七處
情盡。終不自悟。然後訶其非心。明其無體。】

「汝今欲研無上菩提。真發明性。應當直心酬我所問。
十方如來。同一道故。出離生死。皆以直心。心言直故。
如是乃至終始地位。中間永無諸委曲相。」

【自始至終。中間永無諸委曲相者。言由不生滅因。
取不生滅果。直證菩提。不歷外道小乘諸境也。】

「阿難。我今問汝。當汝發心。緣於如來三十二相。將何
所見。誰為愛樂。阿難白佛言。世尊。如是愛樂。用我心
目。由目觀見如來勝相。心生愛樂。故我發心。願捨生

死。」

【此承見相發心。出心目二字。以為談經之柄。阿難
直云由目觀見。全是眾生知見。下文重重開示。不
過翻眾生知見為佛知見耳。】

「佛告阿難。如汝所說真所愛樂。因於心目。若不識知
心目所在。則不能得降伏塵勞。譬如國王為賊所侵。
發兵討除。是兵要當知賊所在。使汝流轉。心目為咎。
吾今問汝。唯心與目。今何所在。」

【唯心與目。今何所在。所謂徵心也。下更無如是徵
辭。何云七徵。若云七番破處則可耳。國王為賊所
侵。發兵討除。要當知賊所在之譬。莫輕看過。下文
七處破心所在。正窮追之。使賊無所容也。明言使
汝輪轉。心目為咎。故問唯心與目。今何所在。則如
來所徵之心乃賊也。非心也。妄心也。非真心也。阿
難若知妄心為賊。自然答以不知所在。而直請真
心矣。唯其受用妄心。極力護庇。見如來指之為賊。
口雖不言。心却不信。歷指七處所在。若云既有所
在。豈可遽謂之賊乎。觀後阿難云。行諸一切難行
法事。皆用此心。又云。我悟佛所說法者。現以緣心。
𠃔所瞻仰。則曲護妄心。認賊為子之本情。乃始招
出。佛歷言無有是處。而後直斥云。此非汝心。言此
心之為賊而非子。不必求其所在也。若常住真心。
則在七處可。不在七處亦可。無在無不在亦可。】

「阿難白佛言。世尊。一切世間十種異生。同將識心。居

在身內。縱觀如來青蓮華眼。亦在佛面。我今觀此浮
根四塵。祇在我面。如是識心。實居身內。」

【心在身內。乃一切眾生尋常所執。所謂昏擾擾相。
以為心性。一迷為心。決定惑為色身之內是也。餘
六。因佛一時破奪。逼成轉計耳。】

「佛告阿難。汝今現坐如來講堂。觀祇陀林。今何所在。
世尊。此大重閣。清淨講堂。在給孤園。今祇陀林。實在
堂外。阿難。汝今堂中。先何所見。世尊。我在堂中。先見
如來。次觀大眾。如是外望。方矚林園。」

【就眼前景。定內外境。先後見。伏下案○世尊七處。
多以見發難端。亦含見性是心非眼意。】

「阿難。汝矚林園。因何有見。世尊。此大講堂。戶牖開豁。
故我在堂。得遠瞻見。爾時世尊。在大眾中。舒金色臂。
摩阿難頂。告示阿難。及諸大眾。有三摩提。名大佛頂。
首楞嚴王。具足萬行。十方如來。一門超出。妙莊嚴路。
汝今諦聽。阿難頂禮。伏受慈旨。」

【阿難啟請大定。佛先破其緣心。首次破心。問答未
竟。急示以有三摩提云云。葢以鎮定其乍復之魂。
安慰其初問之意。如窮子見父。先告以家寶。使預
知衣食有地。驚定氣平。徐徐推問。以終七破之文。
後詳大定。一門超出。妙莊嚴路。與後一門深入相
應。一門深入。因也。即最初方便。一門超出。即真菩
提。妙莊嚴海。佛之極果也。由大定趨入。故謂路。】

「佛告阿難。如汝所言。身在講堂。戶牖開豁。遠矚林園。

亦有眾生。在此堂中。不見如來。見堂外者。阿難答言。
世尊。在堂不見如來。能見林泉。無有是處。阿難。汝亦
如是。汝之心靈。一切明了。若汝現前所明了心。實在
身內。爾時先合了知內身。頗有眾生。先見身中。後觀
外物。縱不能見心肝脾胃。爪生髮長。筋轉脈搖。誠合
明了。如何不知。必不內知。云何知外。是故應知。汝言
覺了能知之心。住在身內。無有是處。」

【頗猶可。問以決其不能也。心肝脾胃。深處也。爪生
髮長。筋轉脈搖。較淺。亦膚中生處。總屬在內。一破
心不在內也。只此一破。聞者即當驚悟絕倒。試檢
世典。有說心不在內者乎。真獅子吼也。】

「阿難稽首而白佛言。我聞如來如是法音。悟知我心
實居身外。所以者何。譬如燈光然於室中。是燈必能
先照室內。從其室門。後及庭際。一切眾生。不見身中。
獨見身外。亦如燈光居在室外。不能照室。是義必明。
將無所惑。同佛了義。得無妄耶。」

【奪內執外。常情皆然。燈光之喻。躡前心在身內。必
知內身。譬燈光在室。乃能照室。今在室外。喻心在
身外。不能見內。】

「佛告阿難。是諸比丘。適來從我室羅筏城。循乞摶食。
歸祇陀林。我巳宿齋。汝觀比丘。一人食時。諸人飽不。
阿難答言。不也。世尊。何以故。是諸比丘。雖阿羅漢。軀
命不同。云何一人能令眾飽。佛告阿難。若汝覺了知
見之心。實在身外。身心相外。自不相干。則心所知。身

不能覺。覺在身際。心不能知。我今示汝兜羅綿手。汝
眼見時。心分別不。阿難答言。如是。世尊。佛告阿難。若
相知者。云何在外。是故應知汝言覺了能知之心。住
在身外。無有是處。」

【彼食不能飽此。外心焉能知身。二破心不在外也。
汝眼見時。心分別不。亦含是心非眼意。】

「阿難白佛言。世尊。如佛所言。不見內故。不居身內。身
心相知。不相離故。不在身外。我今思惟。知在一處。佛
言。處今何在。阿難言。此了知心。既不知內。而能見外。
如我思忖。潛伏根裏。猶如有人。取琉璃椀。合其兩眼。
雖有物合。而不留礙。彼根隨見。隨即分別。然我覺了
能知之心。不見內者。為在根故。分明矚外。無障礙者。
潛根內故。」

【因不見內而能見外。思忖此心。伏在眼根。眼根不
礙心見。猶瑠璃不礙眼見也。】

「佛告阿難。如汝所言。潛根內者。猶如琉璃。彼人當以
琉璃籠眼。當見山河。見琉璃不。如是。世尊。是人當以
琉璃籠眼。實見琉璃。佛告阿難。汝心若同琉璃合者。
當見山河。何不見眼。若見眼者。眼即同境。不得成隨。
若不能見。云何說言此了知心。潛在根內。如琉璃合。
是故應知汝言覺了能知之心。潛伏根裏。如琉璃合。
無有是處。」

【琉璃籠眼。眼見琉璃。眼根籠心。心不見眼。設許見
眼。眼乃成境。夫境豈復能見境乎。汝言彼根隨見。

隨即分別。義不成也。三破心不在根也。】

「阿難白佛言。世尊。我今又作如是思惟。是眾生身。腑
臟在中。竅穴居外。有藏則暗。有竅則明。今我對佛。開
眼見明。名為見外。閉眼見暗。名為見內。是義云何。」

【由有竅則明。故開眼見明。由有藏則暗。故合眼見
暗。見明即名見外。不必責其身心相外。見暗即名
見內。不必見心肝脾胃等。雖內外並列。乃借見外
形見內。仍歸最初在內之執。故佛唯破在內。】

「佛告阿難。汝當閉眼見暗之時。此暗境界。為與眼對。
為不對眼。若與眼對。暗在眼前。云何成內。若成內者。
居暗室中。無日月燈。此室暗中。皆汝焦腑。若不對者。
云何成見。」

【焦腑。三焦臟腑也。暗在眼前。前豈成內。若即暗為
內。則眼前暗室。可稱焦腑。豈理也哉。若此暗相。不
與眼對。則應此眼。不與暗合。云何眼前又見黑暗。
如是。則眼與暗。對與不對。皆不成內。】

「若離外見。內對所成。合眼見暗。名為身中。開眼見明。
何不見面。若不見面。內對不成。見面若成。此了知心。
及與眼根。乃在虗空。何成在內。若在虗空。自非汝體。
即應如來今見汝面。亦是汝身。汝眼巳知。身合非覺。
必汝執言身眼兩覺。應有二知。即汝一身。應成兩佛。
是故應知。汝言見暗名見內者。無有是處。」

【眼前之境名外。身內之境名內。前以對眼為外。不
得成內。今縱離外而成內對。是眼能返觀矣。合能

返觀身中。則開應返觀巳面。若不爾者。義不成也。
見面若成。則能見者。乃在虗空。在空則離體矣。若
復執為自體。則如來亦離汝體。而見汝面。將亦是
汝身乎。不許佛身是汝。汝之心眼。亦非是汝。汝眼
在空。空中巳知。身合非覺。若執兩皆有知。則汝一
身。應有二知。一在虗空。一在汝身。今日為兩阿難。
他日應成兩佛矣。展轉辨明。無返觀理。見暗不得
為見內也。四破心不在內也。】

「阿難言。我常聞佛開示四眾。由心生故。種種法生。由
法生故。種種心生。我今思惟。即思惟體。實我心性。隨
所合處。心則隨有。亦非內外中間三處。」

【由心生故。種種法生。法不自生也。由法生故。種種
心生。心不自生也。謂互倚妄現。俱無生體。心法皆
空也。阿難引之。以證心隨合隨有者。隨其攀緣何
法。即心在之處也。中間。即前根裏。阿難非謂心必
有體。正謂心無體而能合。合即心之所在。下辨有
合必有體。無體則不能合。無合則無所在。】

「佛告阿難。汝今說言。由法生故。種種心生。隨所合處。
心隨有者。是心無體。則無所合。若無有體而能合者。
則十九界。因七塵合。是義不然。若有體者。如汝以手
自挃其體。汝所知心。為復內出。為從外入。若復內出。
還見身中。若從外來。先合見面。」

【合者。如葢合函。必彼此有體。然後可合。今汝思惟
之心。元是浮想。實無自體。則無合處。世間祇有十

八界六塵。十九與七。特空名耳。空不可合。故曰是
義不然。唯其心必有體方能合也。心若有體。當何
所在。令挃身而騐。不見身中。不從內出也。不先見
面。不從外入也。是心畢竟無體。豈隨合隨有乎。隨
合隨有。奔逸昏擾。乃猶認作真心。曲盡世人迷態。】

「阿難言。見是其眼。心知非眼。為見非義。佛言。若眼能
見。汝在室中。門能見不。則諸巳死。尚有眼存。應皆見
物。若見物者。云何名死。」

【上並以心不見處。說心不在。故辯云見是眼。知非
眼。責之以見。非義也。豈知能見在心。徒眼不見。不
但能知者非眼。即能見者亦非眼。若眼能見。即如
門有竅穴。亦應有見。何故不能。且觀諸巳死。可驗
徒眼不能見。見必屬於心矣。亦含是心非眼意。】

「阿難。又汝覺了能知之心。若必有體。為復一體。為有
多體。今在汝身。為復徧體。為不徧體。若一體者。則汝
以手。挃一支時。四支應覺。若咸覺者。挃應無在。若挃
有所。則汝一體。自不能成。若多體者。則成多人。何體
為汝。若徧體者。同前所挃。若不徧者。當汝觸頭。亦觸
其足。頭有所覺。足應無知。今汝不然。是故應知隨所
合處。心則隨有。無有是處。」

【當知心體非一非多。非徧不徧。則知心無定體。安
得有合。五破心不隨合也。】

「阿難白佛言。世尊。我亦聞佛與文殊等。諸法王子。談
實相時。世尊亦言。心不在內。亦不在外。如我思惟。內

無所見外不相知。內無知故。在內不成。身心相知。在
外非義。今相知故。復內無見。當在中間。」

【世尊所言不在內外。正言心無定在。非謂心在中
間也。阿難復執為中。不知纔喚作中。即有定在。故
下審其在身在境也○以為在內。則不見腑臟。以
為在外。則身不相知。二義不成。當在根境之中。】

「佛言。汝言中間。中必不迷。非無所在。今汝推中。中何
為在。為復在處。為當在身。若在身者。在邊非中。在中
同內。若在處者。為有所表。為無所表。無表同無。表則
無定。何以故。如人以表。表為中時。東看則西。南觀成
北。表體既混。心應雜亂。」

【先審定中間在身在境。而後兩破其中俱無定在。
若在身下。謂在身有中邊二義。在邊不得為中。在
中同前在內。應當見內。若在處下。謂在處有表不
表二義。標物以顯中曰表。謂無表則無中。表則中
無定在。今表體尚無定。則心寧有一定之中。】

「阿難言。我所說中。非此二種。如世尊言。眼色為緣。生
於眼識。眼有分別。色塵無知。識生其中。則為心在。佛
言。汝心若在根塵之中。此之心體。為復兼二。為不兼
二。若兼二者。物體雜亂。物非體知。成敵兩立。云何為
中。兼二不成。非知不知。即無體性。中何為相。是故應
知當在中間。無有見處。」

【阿難所引。是佛隨順世諦之談。求奢摩他。而仍執
之。是多聞人。循名昧義之狀。眼有分別。有知屬內。

色塵無知屬外。內外相對。識在中間。指心在之處。
兼二者。雙挾根塵。而生其中也。不兼二者。兩離根
塵。而孤然中立也。物指色塵。體指眼根。若言兼二。
物與體雜亂矣。何也。物非若體之有知。云何得半
有知。半無知。兼根塵而生其中耶。是兼二不成也。
不兼根。非知矣。不兼塵。非不知矣。非知非不知。心
尚無有。將何所指而為在中之相耶。阿難執言眼
有分別。故從其所執破之。六破心不在中間也。】

「阿難白佛言。世尊。我昔見佛。與大目連。須菩提。富樓
那。舍利弗。四大弟子。共轉法輪。常言覺知分別心性。
既不在內。亦不在外。不在中間。俱無所在。一切無著。
名之為心。則我無著。名為心不。」

【一切無著。名之為心。阿難自釋。非佛本旨。葢三不
在。即無著。而以無著名心。又著於無著矣。佛之徵
處。固顯無處。佛顯無處。令悟無體。今以無著為心。
是雖無處。而執有體。故尚煩破。】

「佛告阿難。汝言覺知分別心性。俱無在者。世間虗空。
水陸飛行。諸所物象。名為一切。汝不著者。為在為無。
無則同於龜毛兔角。云何不著。有不著者。不可名無。
無相則無。非無則相。相有則在。云何無著。是故應知
一切無著。名覺知心。無有是處。」

【為在為無。徵心體也。無相則無。非無則相。相字即
體字。相有則在。在即著也。一切物象。心不著者。有
而不著耶。無而不著耶。無則以何者為不著。有不

著。則非無矣。非無則有。有則必著。云何無著。七破
心之無著也○七番確定成處者四。一內。二外。三
根裏。六根塵之中。四亦內。五無定處。七併處亦無。
夫此緣心。因緣而生。本自無體。故謂之妄。無體。則
無處矣。七破顯其了無住處。下方明其無體。是妄
非真。七徵之處。堅銳難攻者。在乎首尾。葢在內久
為世人所守。無著又為學佛初機所宗也。】

「爾時阿難。在大眾中。即從座起。偏袒右肩。右膝著地。
合掌恭敬。而白佛言。我是如來。最小之弟。蒙佛慈愛。
雖今出家。猶恃憍憐。所以多聞未得無漏。不能折伏
娑毗羅呪。為彼所轉。溺於婬舍。當由不知真際所詣。
唯願世尊大慈哀愍。開示我等奢摩他路。令諸闡提
隳彌戾車。作是語巳。五體投地。及諸大眾。傾渴翹佇。
欽聞示誨。」

【阿難初咎多聞。此明其咎不在多聞。而在不知真
際所詣。詣字。與路字相應。闡提。云信不具。彌戾車。
云惡見。不信自巳有大佛頂。首楞嚴王。而向外馳
求。皆惡見也。得此路。詣此際。方能生信壞惡見。】

「爾時世尊。從其面門。放種種光。其光晃耀。如百千日。
普佛世界。六種震動。如是十方微塵國土。一時開現。
佛之威神。令諸世界。合成一界。其世界中。所有一切
諸大菩薩。皆住本國。合掌承聽。」

【佛光全是心量所放。其光晃耀至末。明明將一為
無量。無量為一。大中現小。小中現大。不動道場。徧

十方界。身含十方無盡虗空。於一毛端。見寶王剎。
和盤托出。不與他說。且與他看。從其面門。示六根
聞見。即菩提路也。遇宗門明眼人。便直下領當矣。】

「佛告阿難。一切眾生。從無始來。種種顛倒。業種自然。
如惡叉聚。諸修行人。不能得成無上菩提。乃至別成
聲聞緣覺。及成外道。諸天魔王。及魔眷屬。皆由不知
二種根本。錯亂修習。猶如煑沙。欲成嘉饌。縱經塵劫。
終不能得。云何二種。阿難。一者無始生死根本。則汝
今者。與諸眾生。用攀緣心。為自性者。二者無始菩提
涅槃。元清淨體。則汝今者。識精元明。能生諸緣。緣所
遺者。由諸眾生。遺此本明。雖終日行。而不自覺。枉入
諸趣。」

【此下將前性淨明體。用諸妄想。復開二種根本。為
一經之宗也。心知眼見。是顛倒本。下文若干顛倒。
皆由此中發出。迷此覺心。忽起無明。轉成業識。造
種種業。熏成種子。名為業種。種必有果。子子相生。
則輪轉生死。無有斷絕。故惑業苦。生必同條。如惡
叉果。惡叉毒樹。生子必三。同一蒂。下文別業同業。
循業發業。皆從業種流出。此為廣明七趣之張本。
聲聞緣覺。背大心而證小果者。外道。外正道而趣
邪道者。諸天。修十善而欣樂果者。魔羅。耽欲境而
亂正修者。此等皆由不識真妄二途。認沙為米。盲
修瞎鍊。故至如此。此為詳辯魔境之張本。生死根
本。即根本無明也。此生死本。即汝現今用東攀西

緣。以為自性者。即是別成聲聞緣覺。天魔外道。七
趣之根本也。菩提涅槃。覺果也。元清淨體。因心也。
此清淨體。即汝現前第八微細精想。名為識精。本
來具足元明。根身器界。一切緣法。依此而生。而人
認緣失真。故曰緣所遺者。由遺此故。無明不覺。枉
入諸趣。用攀緣心。遺此本明。一用一遺即顛倒之
實○識精元明。取識精內。本來妙明之體。非即以
識精為元清淨體也。專言識精。便是阿黎耶識。專
言精明。猶是識陰邊際。故加一元字。見非因明立
所之明○阿難初請大定。佛說皆由不知常住真
心。性淨明體。用諸妄想。此想不真。故有輪轉。開出
兩條生滅不生滅大路。夫常住真心。即如來藏妙
真如性。及七處破心。妄想巳伏。緣心欲逃。何不直
指真心。使歸如來藏性。而以識精元明。為不生滅
心耶。非唯阿難緣心未捨。真心卒難舉似。亦謂識
精屬第八。真中帶妄。為生死根。故拈出以教初學
修習。旋妄伏真。得元明覺。為因地心張本。葢曰精。
曰元明。與如來藏性無異。唯一落識中。故不直曰
精。而曰識精。識去精存。則全體如來藏性矣。下手
功夫。全在四卷以後。旋妄伏真。入流亡所等處。】

「阿難。汝今欲知奢摩他路。願出生死。今復問汝。即時
如來舉金色臂。屈五輪指。語阿難言。汝今見不。阿難
言見。佛言。汝何所見。阿難言。我見如來舉臂屈指。為
光明拳。耀我心目。佛言。汝將誰見。阿難言。我與大眾。

同將眼見。佛告阿難。汝今答我。如來屈指。為光明拳。
耀汝心目。汝目可見。以何為心。當我拳耀。阿難言。如
來現今徵心所在。而我以心推窮尋逐。即能推者。我
將為心。佛言。咄。阿難。此非汝心。阿難矍然。避座合掌。
起立白佛。此非我心。當名何等。佛告阿難。此是前塵
虗妄相想。惑汝真性。由汝無始至於今生。認賊為子。
失汝元常。故受輪轉。」

【奢摩他路。問答意別。阿難以求知心處為路。如來
則以了此妄識。無體無處。別覓真心為路也。能推
之心。所謂攀緣心也。前七破。破處。此非汝心。直破
心矣。阿難既聞非心。索要本名。前塵虗妄相想。指
本名以答也。前塵者。現前所對六塵。虗妄相想者。
此想必帶塵相。乃虗妄暫現耳。豈有實體哉。認賊
為子者。非心而錯認為心也。失元常者。不認取真
心也。既認賊為子。更不覓真子矣。】

「阿難白佛言。世尊。我佛寵弟。心愛佛故。令我出家。我
心何獨供養如來。乃至徧歷恆沙國土。承事諸猛。及
善知識。發大勇猛。行諸一切難行法事。皆用此心。縱
令謗法。永退善根。亦因此心。若此發明。不是心者。我
乃無心。同諸土木。離此覺知。更無所有。云何如來說
此非心。我實驚怖。兼此大眾。無大疑惑。惟垂大悲。開
示未悟。」

【此戀妄不捨而驚疑也。歷敘平生作善作惡。許多
功能。皆用此心。除此心外。更無有心。即成斷滅。而

同土木無知之物。殊不知作善作惡。是屬發業無
明。名曰妄想。不思善。不思惡。是本來面目也。】

「爾時世尊。開示阿難。及諸大眾。欲令心入無生法忍。
於師子座。摩阿難頂。而告之言。如來常說諸法所生。
唯心所現。一切因果。世界微塵。因心成體。阿難。若諸
世界一切所有。其中乃至草葉縷結。詰其根元。咸有
體性。縱令虗空。亦有名貌。何況清淨妙淨明心。性一
切心。而自無體。若汝執恡分別覺觀所了知性。必為
心者。此心即應離諸一切色香味觸。諸塵事業。別有
全性。如汝今者。承聽我法。此則因聲而有分別。縱滅
一切見聞覺知。內守幽閒。猶為法塵分別影事。我非
敕汝執為非心。但汝於心。微細揣摩。若離前塵。有分
別性。即真汝心。若分別性。離塵無體。斯則前塵分別
影事。塵非常住。若變滅時。此心則同龜毛兔角。則汝
法身。同於斷滅。其誰修證無生法忍。即時阿難。與諸
大眾。默然自失。佛告阿難。世間一切諸修學人。現前
雖成九次第定。不得漏盡成阿羅漢。皆由執此生死
妄想。誤為真實。是故汝今雖得多聞。不成聖果。」

【首示真心有體以釋無心土木之疑。心入無生法
忍。悟實相不生滅心也。華嚴等覺後。方名無生忍。
此經未入十信。即獲無生忍。所謂理須頓悟也。忍
非著力之謂。是如如不動矣。三界唯心。萬法唯識。
故曰諸所法生。唯心所現。一切三句。申諸法二句。
縷結。絲麻之類。舉小況大。虗空二字即名。豁虗無

礙為貌。舉無體。況有體。性一切心者。即常住真心
也。所現之物。尚皆有體。豈能現之心。反無體乎。若
汝下。令阿難揣摩能推是妄去其戀妄之心。執而
不捨曰執恡。汝執分別覺了為心。即應離塵有體
則可。因聲分別。則托塵始有耳。不但汝有六識現
行分別。不得為真。縱汝將六識現行種子。一切滅
盡。若使內守幽閒。耽寂滅樂。不肯放捨。即此守幽
閒者。尚屬意根。猶為影事。亦不為真。我非四句。暫
縱之辭。非顯真也。六塵如形。分別如影。影由形有。
故無自體。心因塵有。豈有體耶。默然自失。平日恃
為心者。一旦奪破。又未審何者為心。如人失其所
寶。四禪四空。及滅受想。名九定。此內守幽閒之極
功。猶為法塵影事。故不成聖果。執妄想為真實。非
但指外道六識攀緣者言。并二乘認識精為元明。
而業識未破。亦在其中。破妄巳竟。自此至三科七
大。乃顯示所遺真性。令見如來藏體。】

「阿難聞巳。重復悲淚。五體投地。長跪合掌。而白佛言。
自我從佛。發心出家。恃佛威神。常自思惟。無勞我修。
將謂如來惠我三昧。不知身心本不相代。失我本心。
雖身出家。心不入道。譬如窮子。捨父逃逝。今日乃知
雖有多聞。若不修行。與不聞等。如人說食。終不能飽。
世尊。我等今者。二障所纏。良由不知寂常心性。唯願
如來哀愍窮露。發妙明心。開我道眼。」

【重復悲淚。悟深而後發悲。二障。煩惱所知也。煩惱

障事。即我執也。所知障理。即法執也。發妙明心者。
言我雖有妙心。一向隱覆。誤認能推為真實。不知
別有涅槃妙心。願佛發其覆而出之。開我道眼者。
言我雖有道眼。一向蒙蔽。但認肉眼為能見。不知
別有正法眼藏。願佛刮其胸而開之。】

「即時如來從胸卍字。涌出寶光。其光晃昱。有百千色。
十方微塵。普佛世界。一時周徧。徧灌十方所有寶剎。
諸如來頂。旋至阿難。及諸大眾。告阿難言。吾今為汝
建大法幢。亦令十方一切眾生。獲妙微密性淨明心。
得清淨眼。」

【前度放光。表破妄之相。此處放光。表顯真之相。卍
音漫。如來胸前萬德吉祥紋。從卍字放光者。表由
寶明妙心。發正知見也。光徧佛界者。示清淨本然
也。徧灌佛頂者。表極果所同也。旋及大眾者。示群
靈共有也。此即妙心道眼之真光。在聖不增。在凡
不減。但隨量應現耳。建法幢者。有摧邪樹正之義。
心眼二字。應阿難所乞心眼。獲字。應上發字。得字。
應上開字。妙微密性淨明心。承上妙明心三字。而
加詳耳。猶云至妙。至妙。至密。本來淨明之心也。】

「阿難。汝先答我。見光明拳。此拳光明。因何所有。云何
成拳。汝將誰見。阿難言。由佛全體。閻浮檀金。赩如寶
山。清淨所生。故有光明。我實眼觀。五輪指端。屈握示
人。故有拳相。佛告阿難。如來今日。實言告汝。諸有智
者。要以譬喻而得開悟。阿難。譬如我拳。若無我手。不

成我拳。若無汝眼。不成汝見。以汝眼根。例我拳理。其
義均不。阿難言。唯然。世尊。既無我眼。不成我見。以我
眼根。例如來拳。事義相類。佛告阿難。汝言相類。是義
不然。何以故。如無手人。拳畢竟滅。彼無眼者。非見全
無。所以者何。汝試於途。詢問盲人。汝何所見。彼諸盲
人。必來答汝。我今眼前。唯見黑暗。更無他矚。以是義
觀。前塵自暗。見何虧損。」

【須彌山南有檀樹。汁流入水成金。此金一粒。置常
金中。悉皆無色。佛身金色如之。絕音逸赤𦦨也。手
外無拳。故手無拳滅。眼見各體。故眼滅見存。汝將
誰見四字。世尊三問矣。初云將何所見。阿難答言
由目觀見。次云汝將誰見。阿難答以同將眼見。可
謂孤負婆心矣。世尊不即破者。因阿難妄執方堅。
未可驟語。故初番且窮其妄心所在。二番且破其
妄心無體。至此阿難悲悔。捨妄求真。然後重理前
語以汝將誰見喚醒之。阿難不悟。仍執眼觀。於是
詳辯。點出是心非眼。從前公案。一語了結。】

「阿難言。諸盲眼前。唯覩黑暗。云何成見。佛告阿難。諸
盲無眼。唯觀黑暗。與有眼人。處於暗室。二黑有別。為
無有別。如是。世尊。此暗中人。與彼群盲。二黑較量。曾
無有異。阿難。若無眼人。全見前黑。忽得眼光。還於前
塵。見種種色。名眼見者。彼暗中人。全見前黑。忽獲燈
光。亦於前塵。見種種色。應名燈見。若燈見者。燈能有
見。自不名燈。又則燈觀。何關汝事。是故當知燈能顯

色。如是見者。是眼非燈。眼能顯色。如是見性。是心非
眼。阿難雖復得聞是言。與諸大眾。口巳默然。心未開
悟。猶冀如來慈音宣示。合掌清心。佇佛悲誨。」

【盲人得眼而見。若名眼見。暗人得燈而見。應名燈
見。知燈不名見。則知見不屬眼矣。前呵眼識非心。
此指見性是心。見性與眼識何別。照色之時。一如
鏡中。無別分析。即是見性。起念分別。即屬於識。是
言者。是心非眼之言也。向但知見唯是眼。不名為
心。今觀無眼得。眼有眼得燈。皆但顯色。始知見乃
是心。而此見精。離彼肉眼。別有自體。異於前心離
塵無體矣。心未開悟者。雖知能見在心。不悟此心
是真是妄。若曰是真。有似潛根。前巳被破。若曰是
妄。佛巳許獲妙微密性。淨明心。得清淨眼。】

「爾時世尊。舒兜羅綿網相光手。開五輪指。誨敕阿難。
及諸大眾。我初成道。於鹿園中。為阿若多五比丘等。
及汝四眾言。一切眾生。不成菩提。及阿羅漢。皆由客
塵煩惱所誤。汝等當時因何開悟。今成聖果。時憍陳
那起立白佛。我今長老。於大眾中。獨得解名。因悟客
塵二字成果。世尊。譬如行客。投寄旅亭。或宿或食。宿
食事畢。俶裝前途。不遑安住。若實主人。自無攸往。如
是思惟。不住名客。住名主人。以不住者。名為客義。又
如新霽。清晹升天。光入隙中。發明空中諸有塵相。塵
質搖動。虗空寂然。如是思惟。澄寂名空。搖動名塵。以
搖動者。名為塵義。佛言如是。」


【佛手細軟如綿。交光相羅如網。指有千輻輪文。阿
若多。此云巳知。即憍陳那之名。客塵。喻見思生滅。
主空。喻真心寂然。見聞中有動靜者。屬客塵。所以
為妄。即前生死根本是也。見聞中無動靜者。是主
空。所以為真。即前菩提涅槃元清淨體是也。】

「即時如來。於大眾中。屈五輪指。屈巳復開。開巳又屈。
謂阿難言。汝今何見。阿難言。我見如來百寶輪掌。眾
中開合。佛告阿難。汝見我手眾中開合。為是我手有
開有合。為復汝見有開有合。阿難言。世尊。寶手眾中
開合。我見如來手自開合。非我見性有開有合。佛言。
誰動誰靜。阿難言。佛手不住。而我見性尚無有靜。誰
為無住。佛言如是。」

【不住無住。即動也。尚無有靜者。靜必因動而顯。原
不曾動。今亦無靜。動靜雙離。乃自性之本定。非由
攝伏而得。既知佛手開合。與見性無干。則一切萬
相。任其昏亂動止。皆與見性無干矣。若人於萬相
中。悟此不動之性。常恆不昧。何至為境所轉。】

「如來於是從輪掌中。飛一寶光。在阿難右。即時阿難
迴首右盼。又放一光在阿難左。阿難又則迴首左盼。
佛告阿難。汝頭今日因何搖動。阿難言。我見如來。出
妙寶光。來我左右。故左右觀。頭自搖動。阿難。汝盼佛
光。左右動頭。為汝頭動。為復見動。世尊。我頭自動。而
我見性。尚無有止。誰為搖動。佛言如是。」

【外境動。而見性不動。人猶易知。自頭動。而見性不

動。人實難辨。阿難因上說見不屬眼。巳覺此見離
眼獨立。湛然滿前。自試頭之動搖。何干於見。是以
直答頭動而見不動也。既知頭動而見不動。凡此
身行住坐臥。往來世界。及死此生彼。此性常如虗
空。無所動矣。世尊欲阿難知真心所在。阿難重重
迷悶。若在世典中。憤悱之極。當代為啟發。世尊雖
反覆開引。却不全為舉似。待其自為托出。而以佛
言如是證之。所謂衣珠自覓也。】

「於是如來普告大眾。若復眾生。以搖動者。名之為塵。
以不住者。名之為客。汝觀阿難頭自動搖。見無所動。
又汝觀我手自開合。見無舒卷。云何汝今以動為身。
以動為境。從始洎終。念念生滅。遺失真性。顛倒行事。
性心失真。認物為巳。輪迴是中。自取流轉。」

【動搖開合。客也。塵也。見無動也。汝今既知動為身。
動為境。便合了悟身境全是客塵。不應隨逐而失
主空也。始終者。遠則無始為始。今生為終。近則生
為始。死為終。顛倒。非惟世間事業。種種修行。皆名
顛倒。以其動執身境。靜依法塵。依法塵者還同身
境。不知本有不動之真性。是中者。身境之中也○
此卷阿難多聞。示墮婬室。啟請菩提道果修因。最
初方便。佛首揭眾生不知常住真心。用諸妄想。故
有輪轉。大旨具矣。次就見相發心一事。詰其愛樂
由於心目。徵心目所在。而反覆破之。至七處都無
所在。見阿難所認之心。緣境暫有。無處無體。謂之

影事。謂之妄想。不當隨逐之也。心緣目。故帶之。唯
破心不破目。緣心六根俱有。舉一例餘。因聲分別。
亦就耳根說矣。阿難既知妄想不真。遂求寂常心
性。佛舉拳為喻。謂手無拳滅。眼滅見存。其義不同。
葢於眼根中指出見性。使認常性真心也。阿難尚
疑盲眼觀暗。云何成見。猶以見專屬眼。豈知眼特
能顯色耳。見性是心非眼乎。猶未開悟。乃舉鹿園
問答。表客塵之義。觀佛手開合。阿難見性無開合。
阿難頭自動搖。見性不動搖。開合動搖者。客塵耳。
不開合動搖者。非常住真心乎。何認妄遺真。自取
輪迴耶。通卷大意如此。】

大佛頂如來密因修證了義諸菩薩萬行首楞嚴經
如說第一卷
