










讀教記卷第九
天台沙門　法照

文句(二)

結益

「文句(一)今藥王本事是佛唱玅音觀音等是經家譯
人未聞。

記(一)(三)如藥王品云佛告宿王華若有人聞是藥王菩
薩本事品能隨喜讚善者等又云宿王華以此藥王
菩薩本事品囑累於汝乃至云若有女人持是品者
盡是女身後不復受玅音品末集經家云說是玅音
來往品時四萬二千天子得無生法忍普門品末經
家亦云佛說是普門品時八萬四千眾生皆發無等
等阿耨菩提乃至陀羅尼嚴王勸發品末皆然故云
等譯人未聞者今經所無若無集家之言及無佛自
唱語似屬譯人以梵文中諸品先足當知竝是集者
所置信無譯人明矣故今經自餘諸品多是結集者
所置以無聞品益故故品後無結耳。

文句(十)(十九)藥王以苦行乘乘玅音觀音以三昧乘乘
陀羅尼以總持乘乘玅莊嚴以誓願乘乘普賢以神
通乘乘作此解者於化他流通義便也。

記(十)(三十一)藥王至流通義便者佛囑累巳大事功畢
隨物偏好故乘乘不同真如實相是所乘之體一乘
因果是所乘之事苦行等是乘乘之緣隨物機宜故
使弘者隨緣不等故所乘體皆玅法也以依一實立

因果故乘於所乘以利物故故曰乘乘。」

【北峯師曰按經二十八品通有十二處結益經益
者六品益者亦六經益者三周與夫分別囑累勸
發也故玅記(十)(二十六)囑累歡喜文云三周之末
各有歡喜說壽量竟分別功德品中聞佛壽無量
一切皆歡喜今本迹俱畢豈得不喜又文句(十)(末)二
聞經益大眾歡喜是也品益者藥王而下六品也
句記如向引蓋所聞之法不同故總別之益有異
何者三周既所說不同故作三番總結文涉八品
涌出壽量遠本事異故於分別功德品中又作一
番總結文涉三品法師等五迹門流通豈全無益
以由先聞正宗今聞流通方乃得悟隨喜等四亦
非無益復由先聞本迹正宗至今流通方乃得悟
皆功非當品所以竝入下囑累中總結也別序節
節益異表下正宗亦功非當品故不別結最後歡
喜事理俱圓故通一經更總結也此六竝從大段
謂之經益藥王以下弘經之人隨物偏好乘乘不
同所聞各異當品益殊故須別結謂之品益若然
二十二品非無本迹大段結益但功非當品故云
無聞品益耳精微云橫來者結品益艸庵云偏好
者結品益虎溪云逐段結隨品結總相結外有未
結者勸發品結之皆未也問提婆達多品云未來
世中若有男子女人聞玅法華經提婆達多品淨
心信敬等又云無量眾生聞法解悟何謂無聞品

益耶曰經自言未來世中與聞龍女南方說法得
益非聞當品得益也看科經一昔日提婆達多通
經釋迦成佛二今日文殊通經龍女成佛。】

三分

【補註(四)(二)道安法師常山扶柳人姓衛家世英儒于
時秦主命僧講楞伽經講者平讀其文都無分節
秦主曰朕聞佛法玄微經文奧賾賓主起復師資
答問必有次序如何直解略無科判乎諸僧無對
由是聲流四方安公其時在於襄陽聞而嘆曰何
以吾徒同受斯耻遂將佛經文無豐約皆判為三
分安公雖作三分判經大眾尚或未之信也及夫
西域親光菩薩造佛地論彼論釋經果分為三(云
云)此與序正流通而無異也。】

「佛地論(唐玄奘譯卷聲字函)一起教因緣分二聖教所說分
三依教奉行分。

玅樂(一)(四)古來講者多無分節至安公來經無大小始
分三段。

文句(一)(二)天台智者分文為三初品為序方便品訖分
別功德十九行偈凡十五品半名正從偈後盡經凡
十一品半名流通又一時分為二從序至安樂行十
四品約迹開權顯實從涌出訖經十四品約本開權
顯實本迹各序正流通初品為序方便訖授學無學
人記品為正法師訖安樂行為流通涌出訖彌勒巳
問斯事佛今答之半品名序從佛告阿逸多下訖分

別功德品偈名為正此後盡經為流通今記從前三
段消文也問一經云何二序答華嚴處處集眾阿含
篇篇如是大品前後付囑皆不乖一部兩序何妨今
不安五義者本門非次首故也迹門但單流通者說
法未竟也。

記(一)(七)今記等者雖復兩存且用初意故云從前問一
經云何等者問意既存兩釋問後何妨所以二釋之
中不專後釋者以本正前立流通故且一往耳答中
云華嚴處處集眾等者處會具如釋籤所引每一會
處皆先序次正(云云)迹門但單流通者以迹望本以
本例迹本門非首但安別序迹門非後但單流通故
但有勸持無囑累也故從法師至安樂行凡有五品
明弘經福深以勸流通若本門中先以滅後五品去
三品半為勸持流通從神力去凡有八品明囑累流
通迹門之後經既未竟非流通次未須付囑。

句(一)(三)且約三段示因緣相。

記(一)(十一)示相者唯約今經示四種相雖始自如是終
乎而去皆用四意但文勢起盡用與不同如釋通序
則句句須四通貫正宗及流通故若釋正宗則本迹
各三義通四種若釋流通還須具四通收正宗又正
宗中迹門既闕久遠本迹所以借用體用本迹則四
名不關又序中約教須觀文勢或須以五時分別則
教在其中或須以諸教分別則將時以判正中約教
則一向明開本中約教則不從教判但點遠本遠玅

自彰若解斯文則一部經心如觀指掌四意消息無
勞再思故今且寄三段大文通示其相既了通巳還
將此意委悉別消。

記(一)(十三)此且通作一種三段讓下本迹是故未分二
種三段。

句(三)(七)記(三)(十八)問至此尚破太早何以通序本迹釋耶
答通序通於本迹別序唯在迹門故釋通序泛用本
門非通序中廣開壽量乃至別序雖有本迹之言或
時且用體用本迹(云云)然通序冠首乍可從容別由
藉異無涉遠本。

句(三)(二十四)從此品下訖分別功德品十九行偈或至
偈後現在四信弟子文盡名為正說分若作兩正說
從此下訖授學無學人記品是迹門正說今且逐近
就迹門正說更為兩(云云)。

句(八)(七)前三周是迹門正說領解授記竟此下五品是
迹門流通。

句(九)(十)此下是大段第二開師門之近迹顯佛地之遠
本其文為三一從此下至汝等自當因是得聞序段
也二從爾時釋迦告彌勒下至分別功德品彌勒說
十九行偈正說段也三從偈後下十一品半流通段
句(十)(五)今且依南方從偈後凡十一品半分為二一從
此下至不輕品明弘經功德深勸流通二從神力品
下八品付囑流通。」

【夫三分者一經之大節也非總分則不見始終一

貫非別分則不見本迹兩門須總別互用之可也
講者既明總別以分節目纔入序品宜先用總分
開科講序品竟即收科云此是序分其次講方便
品可捨總分而用別分開科迹門序分却指總序
講正宗流通竟即收科云此是迹門其次本門講
至正宗竟即收科云此是正宗其次流通乃懸指
總流通也講分別功德品偈後可捨別分復用總
分開科當流通也如此則本迹二門一經起盡總
別分節皎然在目諸師雖說總別相須莫不盡於
正宗中開出本迹各三分云爾則迹門序分與本
門流通竝說正宗中開出是皆不能捨總用別捨
別用總之過也。】

所聞法體

「句(一)(四末)如是者舉所聞之法體。

記(一)(十五)初云所聞之法體者下文四釋雖通指一部
別在正宗流通亦可兼於別序則懷疑問答及無量
義通名聞故雨華動地從所表說通皆表聞故始末
一經為所聞體(云云)次第相生者且約一往若聞如
是等及化主居初亦可通用。」

【逸堂曰教行理三為當體體佛世以如來黃金口
業為所依體滅後未結集時以阿難想行為所依
體結集之後彼土貝多此土黃卷為所依體今問
所聞法體與教體經體乘體車體行體觀體同異
云何曰所聞法體是總諸體是別何者所聞法體

既該教行理三則為一切體也以一切體不出教
行理故又復所聞法體既是教行理則該能詮所
詮教體但是能詮經體但為所詮乘體既是三軌
行體無非四行車體正是真性觀體不出三諦皆
所詮也或云如來金口聲教為當體體中道實理
為所依體評曰若但以教為當體體何故玅樂云
所傳所詮皆所聞體或云教經以教為當體體理
為所依體理經以理為當體體教為所依體評曰
但得所聞法體中當體體意則不見所依體或云
教行理三經俱為當體體阿難想行為所依體評
曰當體可爾所依太局或云阿難想行為當體體
教行理三為所依體評曰但得能聞不見所聞何
顛倒也。】

三疑

「大論(聖字函第二卷)爾時長老阿尼盧豆語阿難汝守佛法
藏人不應如凡人自沒憂海一切有為法是無常相
汝莫愁憂又佛手付汝法汝今愁悶失所愛事汝當
問佛佛涅槃後我曹云何行道誰當作佛惡口車匿
云何共住佛經初首作何等語(云云)佛告阿難若今
現前若我過去得自依止法依止不餘依止(云云)從
今日解脫戒經即是大師(云云)車匿比丘我涅槃後
如梵法治(云云)我三阿僧祇劫所集法寶藏是藏初
應作是說如是我聞(云云)。

撰集三藏經(獸字函)諸王皆集群臣兵眾阿難儀容眾

覩咸歡大眾次坐方十由延阿難在中如月滿明帝
釋在右梵天在左侍於阿難如佛在時(云云)阿難長
笑獅子振動四顧眾座說聞如是說一時巳地為震
動一億天人還得法眼。

大論(二)中夏安居三月初十五日說戒時集和合僧
大迦葉入禪定以天眼觀今是眾中誰有煩惱未盡
應逐出者唯有阿難一人不盡餘九百九十九人諸
漏巳盡清淨無垢大迦葉從禪定起眾中手牽阿難
出言今清淨眾中結集經藏汝結未盡不應住此。

付法藏因緣經(飛字函第二)摩訶迦葉與諸羅漢於王舍
城欲集世眼阿難爾時猶在學地以漏未盡不預聖
眾時有比丘名婆闍弗即以偈頌而覺悟之(云云)阿
難聞巳竟夜經行雖加勤苦不得羅漢身體疲懈便
欲眠息頭未至枕得無著果三明無礙六通清徹即
便飛往賓鉢羅窟在門外立而說偈言多聞辨才給
侍正覺瞿曇阿難今在門外爾時迦葉說偈答曰汝
若盡眾苦棄捨煩惱檐宜應現神力令眾咸證知於
是阿難即以神通從石壁入禮眾僧足隨次而坐受
迦葉命演集勝眼。

文句(一)(六)阿難登高稱我聞遣眾疑阿難身與佛相似
短佛三指眾疑釋尊重出或他方佛來或阿難成佛
若唱我聞三疑即遣(云云)。

止觀(十)(三)結集法藏時選取千人悉用無疑解脫徧解
內外經書擬降外敵。」


【阿難問佛一切經首作何等語粵有如是我聞之
對於是結集守之而弗違也夫大雄氏立言之意
將結集時苟於經首不作如是我聞之語豈免眾
疑三佛故阿難初登高座一唱如是我聞則三疑
頓遣矣或問千人既經開顯如何尚受無疑羅漢
之稱曰佛法住持且依小教始從降生終至入滅
舉皆順小云爾又問千人既是無疑解脫何得有
疑曰大論云羅漢雖無四諦中疑於一切法處處
有疑又問小乘身灰智斷畢竟不生何疑釋尊重
出又小無他佛之談何疑他方佛來又小無作佛
之期何疑阿難成佛曰由身灰智斷故疑釋尊重
出由無他佛之談故疑他方佛來由無作佛之期
故疑阿難成佛草庵云有三疑之義無三疑之事
有云權疑有云人天疑皆未也。】

結集法藏

「報恩經(器字函第六卷)又云阿難從佛請願願佛莫與我故
衣莫令人請我食我為求法恭敬佛故侍佛所須不
為衣食諸比丘晨暮二時得見世尊莫令我爾欲見
便見又佛二十年中所說法盡為我說。

大論(聖字函第二卷)爾時諸天禮摩訶迦葉足說偈言耆年
欲恚慢巳除其形譬如紫金柱上下端嚴玅無比目
明清淨如蓮華如是讚巳白大迦葉言大德迦葉仁
者知不佛法船欲破法城欲頹法海欲竭法幢欲倒
法燈欲滅說法人欲去行道人漸少惡人力轉盛當

以大慈建立佛法(云云)爾時大迦葉作是語竟住須
彌山頂撾銅楗椎(云云)是楗椎音大迦葉語聲徧至
三千大千世界皆悉聞知(云云)爾時大迦葉選得千
人除去阿難盡皆阿羅漢得六神通(云云)問曰爾時
有如是等無數阿羅漢何以止選取千人不多取耶
答曰頻浮婆羅王得道八萬四千官屬亦各得道爾
時王教勅宮中常設飯食供養千人阿闍世王不斷
是法爾時大迦葉思惟言若我等常乞食者當有外
道強來難問廢闕法事今王舍城常設飯食供給千
人是中可住結集經藏以是故選取千人不得多取。

爾時大迦葉與千人俱到王舍城耆闍崛山中告語
阿闍世王給我等食日日送來今我等結集經藏不
得他行。

玅玄(十)(三十二)諸集經者以為菩薩所說為菩薩藏以
為聲聞所說為聲聞藏龍樹於大智論中亦云大迦
葉與阿難在香山撰集三藏為聲聞藏文殊與阿難
集摩訶衍經為菩薩藏(云云)然此二藏隨所為隨所
說聲聞藏中有菩薩為影響然非所為不可從菩薩
名作大乘經菩薩藏中亦有聲聞人非正所為宗不
說聲聞法故不可名為小乘法然擬人定法各自不
同是以要而攝之略唯二也。

文句(一)(七)大論云阿難集法時自云佛初轉法輪我爾
時不見如是展轉聞當知不悉聞也舊解云阿難得
佛覺三昧力自能聞。


玅樂(七)(二十一)然結集之言通有三處謂一千七百五
百一千正當最初結集七百即是滅後百年因於䟦
闍擅行十事舍那迦那白於七百七百乃往毗舍離
國重結毗尼舉䟦闍過言五百者四百年後因迦昵
吒王請僧供養論道不同因此五百往王舍城更集
三藏今此從初廣如諸文展轉從他自他別故聞不
聞異(云云)言佛覺者秪是佛加覺力如佛。

文句(一)(二十二)若別論集者阿難誦出修多羅優波離
誦出毗尼迦葉誦出阿毗曇故言結集大也。

淨名疏(一)(十六)展轉聞者舍利弗問經云阿難修不忘
禪得佛覺三昧以三昧力自能聞也(云云)復次大論
明結集法藏優波離等各登高座皆稱如是我聞未
必竝是阿難也問阿難但結集小乘亦結集大乘耶
答解者不同有言但結集小乘諸大乘經是文殊彌
勒等所共結集又言阿難亦結集共二乘說大乘經
故大品付囑阿難此經亦爾其不共者大菩薩結集
也又云阿難亦結集不共二乘人說如正法念(云云)
豈不備持一佛之教。

付法藏經(飛子函一卷)時諸比丘問大迦葉先集何法迦
葉答言先修多羅又問使誰集修多羅大迦葉言阿
難比丘(云云)爾時迦葉問諸比丘阿難所言不錯謬
耶皆曰不異世尊所說於是迦葉命優波離集毗尼
藏迦葉自集阿毗曇藏。」

【華嚴合論依菩薩處胎經及四分律如來初入涅

槃始經七日大迦葉共五百羅漢結集三藏又南
山戒壇經中自佛滅後至於正像結集之相乃有
多途初五百人次一千人次七百人然佗宗所引
雖以五百在初不同當以荊溪之說為正。】

心王境觀

「文句(一)(十一)王即心王舍即五陰舍心王造此舍若析
五陰舍空空為涅槃城此觀既淺如見土木若體五
陰舍即空空為涅槃城即通教也若觀五陰舍因滅
是色獲得常色受想行識亦復如是此之四德常為
諸佛之所游處若觀五陰即法性法性無受想行識
一切眾生即是涅槃不可復滅畢竟空寂舍如是涅
槃即是真如實體。

記(一)(二十七)初立觀境言心王造舍者識陰為王造業
諸心必有心所今欲消王且以善惡心王以對無記
之舍故云王造若析下四觀此示觀解異於他經應
如止觀十乘十境下去皆爾。

句(二)(十)十善數者謂信進念定慧喜猗捨覺戒(云云)又
取通大地十數與心王俱起入善入惡徧通一切謂
想欲觸慧念思解脫憶定受也。

記(二)(十八)以二十心所共輔心王而緣善境如初起觀
不離王數通數猶通通至善所。

句(五)(二十一)心王心數緣境速疾名競共馳走徧歷一
切陰入界等。

記(六)(十七)心王等者創心修觀莫不以第六王數為發

觀之始縱使觀境圓融不二其如麤惑尚未先落故
皆仍屬第六王數乃至未淨六根巳來未離王數此
是見思家之王數故也。

光明記(一)(十二)此之山城是托事觀也如今王舍借覆
蓋義表於五陰託自在義表善惡王故玅樂云以善
惡王對無記舍應知無記徧該八識善惡王唯第六
識以此第六通三性故謂善性惡性無記性也此無
記性同餘四陰為所觀境取善惡性為能觀觀初心
修觀莫不用此第六心也以由此心能起欣厭分別
名義作善惡因故所言善者對惡得名非究竟善以
此王數本由見愛熏習所成圓名字人全未能伏縱
起善念不離見愛故十境心皆名魔障不思議觀方
曰善淨若直以此心觀實相理如用藕絲懸須彌也
徒增分別絕念無由若體此心是性惡者性惡融通
無法不趣自然攝得七八九識同為玅觀故得名為
境即是觀能所既泯思議乃忘圓玅之觀初心可修
故玅樂云忽都未聞性惡之名安能信有性德之行
須聞性惡者以知性惡故則修惡本虗三觀十乘無
惑可破無理可顯修得功寂是無作行故以性德召
此行也此意若昧徒說心王為能觀觀終非圓觀豈
前三教非善惡王為能觀耶。

教行錄(消伏三用)若圓頓教既詮性惡則見思王數乃即
性之毒毒既即性故只以此毒為能消伏既以毒為
能消則當處絕待誰云能破所破有何能緣所緣毒

害即中諸法趣毒遮照相即言慮莫窮故荊溪云非
但所觀無明法性體性不二能觀觀智即無明是若
非理毒焉即能觀故一心三觀圓頓十乘更非別修
皆理消伏也。」

【四明取善惡性為能觀觀蓋指修即性也此乃帖
釋經文不可以定境為妨。】

讀教記卷第九
