










科註妙法蓮華經卷第四
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△三釋信解品二初明品目。】

「玅法蓮華經信解品第四」

【此品明中根人得解夫根有利鈍惑有厚薄說有
法譬悟有前後法華座前猶如豌豆記云如生豌
豆鑽刺不入也文云如來說法既久我時在座身
體疲懈但念空無相願於菩薩法都無一念好樂
之心初聞略說動執生疑廣聞五佛開顯朦朧未
曉今聞譬喻歡喜踊躍信發解生疑去理明復次
歡喜是世界信生是為人疑去是對治理明是第
一義以是因緣故名信解品復次稟小大教初革
凡成聖各有次位但小乘信行從聞生解苦忍明
發信則稱行法行則歷法觀察苦忍明發法則稱
行若信行人轉入修道轉名信解若法行人轉入
修道轉名見得準小望大亦應如此故中根人聞
說譬喻初破疑惑入大乘見道故名為信進入大
乘修道故名為解文云無上寶聚不求自得我等
今日真是聲聞以佛道聲令一切聞聞圓教入圓
位故名信解品約本迹者四大弟子久入大乘成
就佛法迹引中根示初信解故名信解品。
△二釋
經文二初經家敘歡喜二初敘內心。】


「爾時慧命須菩提摩訶迦旃延摩訶迦葉摩訶目犍
連從佛所聞未曾有法世尊授舍利弗阿耨多羅三
藐三菩提記發希有心歡喜踊躍。」

【慧命須菩提者昔日諸智慧人中而佛慧第一佛
於般若命其轉教其為慧人所命故云慧命餘三
弟子巳如前釋發希有心等者得喜之由遠聞方
便五段法說經家但敘聞希有法與授記二種或
可聞希有法是敘四段見授記是第五段如此聞
見昔所未有即歡喜之由發希有心者敘近聞譬
喻四番之說希有心發以心發故名之為信以信
故入入歡喜位即信解品意也。
△二敘外敬。】

「即從座起整衣服偏袒右肩右膝著地一心合掌曲
躬恭敬瞻仰尊顏。」

【從座起者敘外敬也例上身子應有三業領解準
前可解。
△二白佛自陳二初正陳得解二歎佛恩
深初文又二初長行二偈頌初文又二初略法說
二廣譬說初文又二初正法說二略舉喻初文又
二初明昔稟三故不求二初標三初居僧首故。】

「而白佛言我等居僧之首。」

【初居僧首者然我法臘既高晚學以我為軌忽改
途易轍棄小求大為後來所嫌自固護彼所以不
求記云述居僧首等三不求者述昔失也初失者
執小臘則大法全闕不棄小由未識開三自固則
執小未移護彼乃迷於大軌。
△二俗年邁故。】


「年並朽邁。」

【二俗年巳邁若作菩薩當專任大道廣度眾生今
既年朽老無所堪任是故不求記云第二失者一
生斷證是故自鄙年高敗種未祛不任之見仍在。

△三巳證得故。】

「自謂巳得涅槃無所堪任不復進求阿耨多羅三藐
三菩提世尊往昔說法既久我時在座身體疲懈但
念空無相無作於菩薩法遊戲神通淨佛國土成就
眾生心不喜樂。」

【三者巳得涅槃無為正位不能發大心譬之高原
陸地不生蓮華盡無生智其既巳立則無所依求
記云第三失者昔迷義旨徒計正位之功由斯固
情大心難發。
△二釋二初釋證得。】

「所以者何世尊令我等出於三界得涅槃證。」

【所以者何釋三不求但文不次第先釋得涅槃不
求。
△二釋年邁。】

「又今我等年巳朽邁於佛教化菩薩阿耨多羅三藐
三菩提不生一念好樂之心。」

【次釋年邁不求即兼僧首或指昔說法既久心不
喜樂是釋居僧首不求既言在座復道年朽知釋
僧首。
△二明今會一故自得。】

「我等今於佛前聞授聲聞阿耨多羅三藐三菩提記
心甚歡喜得未曾有不謂於今忽然得聞希有之法
深自慶幸獲大善利。」


【此陳得解之由由遠聞五章略廣開三顯一是故
慶幸獲大善利者正陳得解則是近聞四番譬喻
希有之法而獲開悟開悟即善利也。
△二略舉喻。】

「無量珍寶不求自得。」

【此略舉譬譬昔不求而今自得希有法寶在昔般
若領教謂為菩薩之法豈圖於今全蒙等賜。
△二
廣譬說二初開譬二合譬初文又二初諮發。】

「世尊我等今者樂說譬喻以明斯義。」

【言諮發者諮即懇也亦陳稟告白之謂應如世禮
欲有所決須先諮發。
△二開譬四初父子相失譬
二父子相見譬三追誘譬四領付譬初文又四初
子背父去二初背父而去。】

「譬若有人年既幼稚捨父逃逝久住他國或十二十
至五十歲。」

【此明父子相失譬近則領火宅之總譬遠則領方
便之略頌於此文中自有四意四謂初子背父去
乃至第四其父憂念而此四段各有兩意今兩意
者初謂背父而去譬若有人者此領二十子譬二
乘人菩薩位行難知且齊巳領耳年既幼穉者今
以無明厚重覆障解心解心無力故言幼穉捨父
逃逝者退大為捨父無明自覆曰逃趣向生死曰
逝問佛捨應後眾生起惑是父離子非是子捨父
答由眾生無感佛則去世還成子捨父義久住他
國者涅槃法界是佛自國生死五欲是為他國本

求出離而退墮不返故云久住或十是天道二十
是人道五十是五道約於一人備輪諸道故云或
十等。
△二向本而還。】

「年既長大加復窮困馳騁四方以求衣食漸漸遊行
遇向本國。」

【次從年既長大去向國而還然幼有二義一癡小
故二未遭苦故則不知還譬結緣巳後大解未濃
如癡不反尚有殘福躭迷不反今習業冥熏微知
向道遭苦失樂思求出要此二為機扣佛名為漸
向父國上文云若人遭苦為說涅槃若以人天二
善非感佛緣年既長大者善根熏被稍稍欲著名
為長大加復窮困者在三界中不見佛父為窮不
得出要之術又為窮八苦所燒故為困馳騁四方
以求衣食者舊云人天五戒十善各有因果以為
四方用自資給又於四生營生以求衣食故下文
云一百三十劫今乃得一見然彼諸劫中非無人
天因果而不能感佛故知此善非見佛機今佛未
出時諸凡夫人身受心法起四倒見於中求正道
如求食求助道如求衣以厭苦而求理此為可化
之緣佛初出時諸外道等皆先得度即此意也大
經云諦觀四方喻於四諦準此可知漸漸遊行遇
向本國者明其厭苦希脫邪求涅槃雖非本意亦
蒙值佛故云遇向也本國如上說下文明城舍云
何分別當知一切佛法為國此義則寬城語小密

則以斷德涅槃防非禦惡為城舍語又親則以同
體大悲為舍。
△二求子中止二初父求子不得。】

「其父先來求子不得。」

【此文亦有二意初從退大後佛常求機而機不會
故名不得。
△二中止一城。】

「中止一城其家大富財寶無量金銀瑠璃珊瑚琥珀
玻瓈珠等其諸倉庫悉皆盈溢多有僮僕臣佐吏民
象馬車乘牛羊無數出入息利乃徧他國商估賈客
亦甚眾多。」

【次中止一城者不為一子而廢家業譬佛不以一
處無機而廢餘方施化舊云二萬佛後釋迦佛前
兩楹之間為中止今謂中義則可然止國為家皆
不可用今取方便有餘土為國在同居實報兩間
為中有餘涅槃為城住此涅槃名止處此為家起
勝劣兩應劣應應聲聞勝應應菩薩五人斷通惑
者同生其上皆為菩薩佛以勝應應之純以大乘
家業訓令修學中止於此伺覓同居子機非但中
義得合而國城家業皆悉分明其家大富者實相
境為家具足萬德名富五度福德名財般若智慧
名寶以其般若導一切悉摩訶衍名無量金銀珠
等是大乘三十七道品也此即領上長者大富義
也倉庫盈溢者在內為盈在外為溢盛米曰倉盛
物名庫倉譬禪定能生百八三昧庫譬實相能發
十八空智慧故自資為盈化他為溢此領上多有

田宅義也僮僕者方便知見波羅蜜皆悉具足屈
曲隨機稱事稱理此領上又多諸僕從若就位為
語則二乘及通菩薩別教三十心悉如僮僕別圓
兩教十地如臣十向如佐十行如吏十住如民初
入佛境界率土之濵無非王民雖得為民比吏佐
等猶為疎遠十行歷別脩習諸法種種驅馳如吏
十迴向事理稍深職近王邊如佐十地輔佛行化
降魔制敵故如臣也象馬車乘牛羊無數者當知
一心三觀如象運圓教大乘次第三觀如馬運別
教大乘即空析空觀如牛運通教等大乘析法觀
自行如鹿羊等運二乘之法無數者權實諸法皆
名車乘權實觀智名象馬牛羊非但教法甚多觀
智亦復無數出入者二而不二是入不二而二是
出又不二而二是入二而不二是出又無量還一
是入一中無量是出又化他用為出自行用為入
息利者出法益眾生為息化功歸巳為利乃徧他
國者徧於三土行於非道通達佛道即其義也唯
法性是巳國商估賈客亦甚眾多者諸菩薩是商
人又徧入三土以求法利故云眾多此土菩薩往
他方聽法他方大士來此聞經往還釆利也又應
化二身如賈客將此實法徧入三土化益眾生而
歸法身故云甚多如世間人令他捉財興生亦自
興生也。
△三子遇到本二初求衣食。】

「時貧窮子遊諸聚落經歷國邑。」


【無大乘功德法財故名窮子此等合退大乘巳來
備遭諸苦深起厭患欲求出離取理不中致成邪
僻因邪慧歷心易可入正以求出世為感佛由也
邪觀五陰為聚落十二入為邑十八界為國歷此
求理故名求衣食。
△二遂到父城。】

「遂到其父所止之城。」

【遂到其父所止下此是正向其父所止之城者以
苦境為機感佛大悲名為到城城即涅槃涅槃通
半滿眾生習解可有得涅槃之義故言到城。
△四
其父憂念二初念失子苦。】

「父每念子與子離別五十餘年而未曾向人說如此
事但自思惟心懷悔恨自念老朽多有財物金銀珍
寶倉庫盈溢無有子息一旦終歿財物散失無所委
付是以慇懃每憶其子。」

【此文亦二意一念失子為苦二念得子為樂且初
意者如來自昔至今恒思子之大機故言每念五
十餘年者即五道也餘者開鬼出修羅故云餘未
曾說者未曾向方便有餘土中臣佐吏民說有此
子機緣也又應世巳來自昔華嚴方等般若諸座
未曾向諸大士說此聲聞本是大乘之子既非佛
子不解　法或如聾瘂或華著拜座或棄鉢茫然
種種不逮而遭訶責心懷悔恨悔昔不懃教詔致
令無訓逃逝恨子不惟恩義疎我親他內合如來
悔不殷勤令入內凡遂使退失本解恨其無心不

能精進固志逃逝不返故言悔恨也自念老朽者
化期將畢無傳大法之人如老朽而無子也問法
身所化諸菩薩等悉堪補處何遽此憂答法身所
化本無興廢誰談老朽此非所論今明化身眷屬
則有二種一法身大士共相影響迹雖弟子本或
是師亦不約此自念老朽也二者同居凡夫始從
化佛初發道心者名此為子子繼父業令胤族不
斷若身子受決作華光佛則一方佛種相續不斷
大乘家業遞相傳付若身子無可化之機則大乘
法財現無付囑後來眾生佛種安寄老朽興歎正
謂此也。
△二念得子樂。】

「復作是念我若得子委付財物坦然快樂無復憂慮。」

【復作是念我若得子下即第二念得子為樂有可
度之機名為得子與授佛記名付法財稱於本心
復言快樂。
△二父子相見譬二初子見父四初見
父之由。】

「世尊爾時窮子傭賃展轉遇到父舍。」

【此明父子相見譬近領火宅中見火遠領方便中
五濁意今取文便但為二段一子見父二父見子
此兩段中各復為四初子見父四者一見父之由
由厭苦欣樂推求理味漸漸積習遂成出世善根
故言傭賃展轉以此善根能扣佛慈悲故言遇到
父舍父喻道後法身舍喻無緣慈悲大小二機雙
扣此舍有大機故故言遙見其父有小機故故云

住立門側若惟小無大則不應見尊特之身父不
應言我財物庫藏今有所付若唯大無小不應住
立門側子不應言非我傭力得物之處也。
△二見
父之處。】

「住立門側遙見其父。」

【見父之處即是門側以二觀為方便即門二邊圓
中之機當門正見二乘偏真故言門側但空三昧
偏真慧眼旁窺法身耳遙見其父正見有二種一
近見二遠見今言大機始發扣召事遠是故言遙
又機既微非堪應赴名之為遙。
△三見父之相。】

「踞師子床寶几承足諸婆羅門剎利居士皆恭敬圍
繞以真珠瓔珞價直千萬莊嚴其身吏民僮僕手執
白拂侍立左右覆以寶帳垂諸華旛香水灑地散眾
名華羅列寶物出內取與有如是等種種嚴飾威德
特尊。」

【踞師子床者圓報法身安處空理無復通別二惑
八魔等畏故云踞師子床也華嚴說第一義空四
無所畏為床寶几承足者定慧為足實諦為几即
無生定慧依真如境也婆羅門名淨行貴族高潔
即等覺離垢地菩薩也剎利即是王種九地巳下初
地巳上居士富而不貴即三十心也真珠瓔珞者
即戒定慧陀羅尼三昧四瓔珞也價直千萬者即
四十地功德以嚴法身也吏民僮僕者異門明義
即是稟藏通教斷通惑者名為民稟別教斷通惑

者名為吏若同門明義者還是方便波羅蜜內與
實智同外與機緣同喻如吏吏有內奉外役之義
白拂者即是權智之用左右者右即人空智用拂
四住之塵左即入假智用拂無知之塵此二為中
道方便故言侍立覆以寶張即真實慈悲也垂諸
華旛者華即四攝旛即神通香水灑地降澍法水
灑諸菩薩心地以淹惑塵亦是定水灑諸散心地
耳散眾名華者布以七淨華謂戒定慧斷疑道非
道知見淨斷知淨也戒者攝律儀等三種戒也定
者首楞嚴等也慧者實智慧也斷疑者巳度二諦
之疑也道非道淨者行於非道通達佛道也知見
淨者智德圓滿了了見佛性也斷知者斷德成就
無明永盡也羅列寶物者羅列諸地真實功德也
出內如前釋威德特尊者光明無邊色像無邊相
海無邊巍巍堂堂此義須作舍那之佛豈得作餘
釋耶。
△四生畏避心。】

「窮子見父有大力勢即懷恐怖悔來至此竊作是念
此或是王或是王等非我傭力得物之處不如往至
貧里肆力有地衣食易得若久住此或見逼迫強使
我作作是念巳疾走而去。」

【此明見父畏避大力勢者智大名大力神通大名
大勢如上身手有力義也恐怖者小機劣弱怯懼
大道也悔來至此者佛本欲以大法擬之應不稱
機但有退大之意故言悔來至此竊作是念者機

中潛密冥有此事非是顯對見勝應身也或是王
王等者波旬是王徒輩為等小機灰斷無言說道
絕於色像既見勝應之像非天人所及所說法相
逈異二乘小智薄德未曾見聞便謂是魔是魔所
說略開三顯一身子狐疑將非魔作佛惱亂我心
耶若初用大逗小疑佛為魔有過今日也復次勝
應譬長者長者即表報身佛故是王等法身是報
師師即如王諸經多名是經王智契於法即是智
與法等故名報佛為等此乃大乘法報非是小乘
得益之處故或是王王等非我傭力得物之處者
小機不能受大化也不如往至貧里乃至衣食易
得者淨名云能以貧所樂法度斯下劣但空之理
不含萬德非如來藏故言貧里偏空稱於小智故
言肆力有地及肆力者肆即伸陳之謂謂於伸張
陳物之處傭賃役力者也衣食易得者能得有餘
涅槃無漏衣食即行行衣慧行食也若久住此或
見逼迫強使我作者行大乘道經無量劫故言久
住我本厭怖生死若修大乘必入生死廣學萬行
故言逼迫我本樂小而今令我發大菩提心是為
強使捨大取小故言疾走也。
△二父見子四初父
見子處。】

「時富長者於師子座。」

【於師子座即見子之處如來法身居第一義空無
畏之境明照機宜也。
△二見子便識。】


「見子便識。」

【見子便識者知是昔日結緣眾生也。
△三見子勸
喜。】

「心大歡喜。」

【心大歡喜者惟佛恒伺子機今者機來稱慈是故
歡喜即是領上法說而起大悲火宅即大驚怖彼
明拔苦故言驚怖此明與樂故言歡喜。
△四見子
適願。】

「即作是念我財物庫藏今有所付我常思念此子無
由見之而忽自來甚適我願我雖年朽猶故貪惜。」

【即作是念庫藏今有所付者此是見子適願昔見
眾生退大取小貧里求食資生艱難常欲與財無
機不得今日機來稱大慈心故言庫藏今有所付
我常思念者明其非但貧無大財又流轉生死眾
苦所逼為大悲所痛故云常思念之雖欲救拔無
機叵濟故云無由見之今有可度機生故云而忽
自來稱大悲心故云甚適我願我雖年朽猶故貪
惜者釋於適願之由由一期化訖故云年朽未見
大機法無委付將來之徒從誰得脫為可度者故
言貪惜今機自來無此憂念故我願得適。
△三追
誘譬二初遣旁人追三初領上勸門擬宜無機二
初擬宜。】

「即遣傍人急追將還爾時使者疾走往捉。」

【此明追誘譬近領火宅捨几用車遠領法說寢大

施小此文為二初遣傍人追次遣二人誘初文自
有三意照科可見今且明初意即遣傍人者初勸
門擬宜也智是能遣教是所遣理義為正教義為
傍此從佛出大乘十二部因循擬宜而眾生無機
不受於其如乳故言遣傍人又傍人者傍即臣佐
等也即是遣法身菩薩為說大乘如華嚴中令四
菩薩說四十地即是遣傍人也疾走往捉者大乘
之義顯露正直用此赴機疾趣菩提故大車中云
其疾如風若以菩薩為傍人者菩薩自有神力又
被佛加亦能令彼疾入菩提耳。
△二無機。】

「窮子驚愕稱怨大喚我不相犯何為見捉。」

【窮子驚愕即勸門無機既現無機縱昔曾發大心
廢久不憶卒聞大教乖心故驚不識故愕稱怨大
喚者小乘以煩惱為怨生死為苦若勸煩惱即菩
提即大喚而稱怨枉若聞生死即涅槃即大喚而
稱苦痛以故無機不受勸門也我不相犯者我不
干求何意用大化我此領勸門二意未領息化。
△
二領上誡門擬宜無機二初擬宜。】

「使者執之逾急強牽將還。」

【執之逾急者此領擬宜誡門也前明勸善猶是容
與我當為說怖畏之事即是急切強牽將還者誡
以苦言令其遠惡內既無機外逼大化即是強牽
將還也。
△二無機。】

「于時窮子自念無罪而被囚執此必定死轉更惶怖

悶絕躃地。」

【自念無罪者此領不受誡門也罪者慈悲也眾生
罪故入生死獄菩薩亦同罪入獄則二乘人無大
悲名為無罪令入生死即是被其囚執也無大方
便而入生死必當永失三乘慧命故言必死思此
等事故言轉更惶怖若強以大教而小智不解故
言悶絕即起誹謗必墮三塗故言躃地亦是迷悶
溺無明之地。
△三併領勸誡息大乘化四初思惟
息化二初知大志弱。】

「父遙見之而語使言不須此人勿強將來。」

【此明放捨勸誡息大乘化就此為四初有兩意父
遙見者小去大遠故名為遙是結緣子故言為見
而語使言者約教為使者智本說教既智知無機
則由智息教亦息若約人為使者語諸菩薩不須
現汝尊妙之身令二乘見故淨名中攝汝身香無
令彼諸眾生而起惑著普賢入此娑婆促身令小
皆是其義勿強將來者既無大機恐傷其善根故
言勿強章安云不須此人者思惟息勸門擬宜勿
強將來者思惟息誡門擬宜所謂知其大志弱也。

△二知小志強。】

「以冷水灑面令得醒悟莫復與語。」

【以冷水灑面者第二知有小志宜以灰斷理水除
見思之熱面者厭生死名背向涅槃如面也得醒
悟者則聞小逗機令得離煩悶悟四真諦也莫復

與語者決定應息大乘教也。
△二釋息化意。】

「所以者何父知其子志意下劣自知豪貴為子所難
審知是子而以方便不語他人云是我子。」

【所以者何下第二息化之意以其正厭苦欣空親
狎下劣無慈悲心即畏難大法且任小智抑佛本
懷所以息化審知二萬億佛所曾發大心非都無
大機且息大化佛意未巳更竢後期不語他人者
於昔小乘教中隨他意語方便覆獲稱是聲門不
說隨自意語云是菩薩也。
△三正明息化。】

「使者語之我今放汝隨意所趣。」

【使者語之我今放汝者即是知其大機弱隨意所
趣即是知其小善強以此二緣故息大化也。
△四
息化得宜。】

「窮子歡喜得未曾有從地而起往至貧里以求衣食。」

【窮子歡喜下第四即是息化稱機不為大教所逼
是故歡喜無謗大之罪得免三途故言從地有小
善生故言而起又前擬宜大法迷悶不解臥無明
地今逗以小可得醒悟故言從地而起於四諦中
欲求道法故言往至貧里以求衣食或於四見之
中求道故言貧里又里者周禮以五家為鄰五鄰
為里。
△二遣二人誘二初齊教領四初領上擬宜
三車。】

「爾時長者將欲誘引其子而設方便密遣二人形色
憔悴無威德者汝可詣彼徐語窮子此有作處倍與

汝直窮子若許將來使作若言欲何所作便可語之
雇汝除糞我等二人亦共汝作。」

【此齊教領也近領三車救子遠領波羅奈施權今
初且釋齊教領者譬喻品文有四一用方便擬宜
二知先心三歎三車四適其所願方便品亦四今
領亦四從將欲誘引下是領上擬宜時二使人即
求窮子既巳得之領上知子先心有機具陳上事
領上歎三車希有窮子先取其價下領上適願爭
出火宅也初將欲誘引者既息大化不容孤棄欲
設方便故言將欲密遣二人者四大弟子齊巳分
領不涉菩薩故言二人若約法是因緣四諦約理
是有作真俗約人是聲聞緣覺初擬大乘云即遣
傍人表一實諦一大乘教一菩薩人今明方便隱
實為密指偏真為遣約教隱滿字為密指半字則
言遣約人則內秘菩薩行故言密外現是聲聞故
言遣形色憔悴者二乘教中不修相好但說苦無
常不淨即是形色憔悴也約人則諸菩薩隱其本
色示以迹形非了義說無有十力四無所畏故名
無威德汝可詣彼者即以小教而擬小機大教明
理直實故言疾走往捉小教明理迂隱故云徐語
此有作處者見修兩道是斷惑作處倍與汝直者
五戒十善止出三途今四諦十二因緣能出三界
是為一倍又外道六行但能伏惑今修四諦則能
斷惑得至涅槃是為二倍也窮子若許者當知有

機是許即設教無機是不許亦不設教欲何所作
者二乘唯欲除惑取證不論淨佛國土成就眾生
所以言雇汝除糞我等二人亦共汝作者二乘鈍
根憑教行行方能修業約理即是智諦相資也約
人即權人共實人修行也。
△二領知諸子先心。】

「時二使人即求窮子既巳得之。」

【時二使人即求窮子者第二審知有機故言巳得
領上知子先心也。
△三領歎三車。】

「具陳上事。」

【具陳上事下第三陳說雇作領上歎三車也。
△四
領適子所願。】

「爾時窮子先取其價尋與除糞其父見子愍而恠之。」

【爾時窮子先取其價尋與除糞下第四尋即為作
領上適願爭出火宅也二乘慕果行因所以先問
價直故云先取取道滅之價除苦集之糞也其父
見子愍而恠之者愍其取阿羅漢果恠其不求佛
道所失者大所得者寡故言恠也。
△二取意領四
初先以權智擬宜。】

「又以他日於牕牖中遙見子身。」

【此取意領惟靈智先照久設權謀則崎嶇隨逐非
止道樹始見因緣巳如上說然此一科文有四意
一又以他日者是取意領先以權智久欲擬宜二
見子憔悴者是久知方便是其玩好三脫妙著麤
者則領久知須歎三車四親教子作者則領久知

適願受行也今初又者鄭重辭也將欲取意領法
身之地久知大小之機一三施化重述佛意故標
章稱又也他日者二乘自謂方便為巳非二乘為
他即擬法身也日者時也亦智也依法身之時
用智照機故言他日若從此義實智照實為自權
智照方便為他齊教則領化身用事為巳日非化
身用事為他日也若就如來自行權實之智皆名
為巳如來化他權實之照皆名為他此之探領法
身之時用化他之權智照於權機若有若無照用
權事若可若否皆是權智所照故言他日若從此
義齊教領化他之權事故二乘稱巳事探領則領
自他之權此權非二乘事故稱為他雖有兩意他
日俱成今依二乘所領又逐他日之文以探領領
法身中照機也牕牖者偏見則小此表權智照彼
偏機也遙者小去大遠故名為遙見子者昔曾種
大稱之為子以大擬之故名為見牕牖偏狹未宜
大化故息大施小也。
△二領先知有小。】

「羸瘦憔悴糞土塵坌污穢不淨。」

【次從羸瘦下第二是領先知有小玩好也修因智
力少為羸修因福力少為瘦內怖無常為憔外遭
八苦為悴四住為糞土無知為塵坌。
△三領久知
須歎三車。】

「即脫瓔珞細軟上服嚴飾之具更著麤弊垢膩之衣
塵土坌身右手執持除糞之器狀有所畏。」


【三從即脫瓔珞下第三是領先知須歎三車希有
也脫妙服譬隱報身無量功德四十二地戒定慧
陀羅尼等瓔珞寂滅忍即細輭上服也大小相海
嚴飾之具耳容服若盛子則驚畏二乘不宜見此
相好是故脫之更著麤弊者現丈六形是麤生法
二忍是弊塵土坌身者現有煩惱有為有漏也執
除糞下但治見思有漏之法不論諸地清淨智慧
也左手喻實智右手喻權智權用便易自以此法
斷結成佛又用此化人狀有所畏者示同怖生死
又有寒風馬麥之報。
△四領知適願受行七初譬
四念處。】

「語諸作人。」

【此第四教子作譬即是道品中七科法門以顯除
糞之相一者語作人譬譬四念處是外凡位二令
勤作勿得懈息譬譬四正勤三咄男子勿復餘去
譬譬四如意足四從好自安意下名安慰譬譬五
根五從所以者何下名無五過譬譬五力也前四
句是第二內凡位六即時長者字之為子譬譬八
正也七從雖欣此遇下名教常令除糞譬譬七覺
也此二句是第三聖位所言語諸作人者即是說
三藏示四念處是除糞之器斷結之境故遺教云
常依念處行道能破四倒此領火宅中適願勇銳
即是聞慧也。
△二譬四正勤。】

「汝等勤作勿得懈息以方便故得近其子。」


【第二勿得懈息者即是令彼勤修四念處也若起
懈息則不能滅二惡生二善以二勤故能發煖火
對火宅互相推排入修慧煖位也以方便故得近
其子者念處未得理火溫心猶為疎外不可附近
以初得煖方便則可附近。
△三譬四如意足。】

「後復告言咄男子汝常此作勿復餘去當加汝價諸
有所須盆器米麵鹽醋之屬莫自疑難亦有老弊使
人須者相給。」

【第三咄男子者咄是驚覺亦是責數字書云咄者
叱也上正勤中紛動即是智法如男子是陽性如
意足是定法如女人是陰性良以正勤䇿動不得
與真相應故驚覺責數令捨散入靜故云咄男子
汝常此作勿復餘去者當知念處正勤動不專一
不名為常四如意中定不異緣思惟則定思惟則
斷定斷專一故常不紛動故云勿復餘去此猶在
互相推排中即是頂法之位當加汝價者由正勤
觀中不能發真如意觀中能發無漏故言加價諸
有所須者漏無漏善助道正道皆從如意觀求欲
須即得四禪體含支林如盆器生空麤如米法空
細如麵此即正道四諦下十六諦觀無常如鹽苦
如醋此即助道如米麵難食須鹽醋和之正道難
顯須助道扶之莫自疑難者結上正助審在如意
觀中故令勿疑決定可辨如巳物想故言勿難亦
有老弊使人者若欲直取神通以代手足如使人

驅役者如意觀中亦有此通但通劣弱事同老弊
雖不丁壯亦堪運役又正道求理以正道弱未能
發真欲須助道九想十想八背捨等助道使人者
如意觀中亦有此法若得助助正即成共解脫人
也。
△四譬五根。】

「好自安意我如汝父勿復憂慮。」

【第四好自安意者得五根安固難壞也我如汝父
者以由忍解鄰真似像未實故言如父亦是如子
勿復憂慮者令其安意破壞見思也。
△五譬五力。】

「所以者何我年老大而汝少壯汝常作時無有欺怠
瞋恨怨言都不見汝有此諸惡如餘作人自今以後
如所生子。」

【第五我老汝少者佛居道終巳具智斷故言老大
汝居道始未有智斷故名少壯此即忍法位也無
五過者得五力離五惡法得信力故不欺也得精
進力故不怠也得念力故不瞋也得定力故不恨
也得慧力故不怨也餘作人者遠指外道諸見求
理名餘作人近指煖等四位未免五過亦名餘作
人此文無五過即五力也自今巳後如所生子者
下忍十六剎那時節猶長中忍雖復縮觀亦未是
一剎那若上忍世間最後一剎那心鄰真逼聖故
名此位為如所生子即世第一法位。
△六譬八正。】

「即時長者更與作字名之為兒。」

【第六即時長者更與作字名之為兒者得八正入

見道中競共馳走故言名之為兒世第一法與真
不久故言即時阿含說五種佛子謂四果及辟支
佛名佛真子菩薩不斷結子義未成。
△七譬七覺。】

「爾時窮子雖欣此遇猶故自謂客作賤人由是之故
於二十年中常令除糞。」

【第七常令傭作譬譬雖為子思惑未盡猶居學位
未得無難故二十年常令除糞亦復自知不任紹大
正須依教修行盡苦耳故云猶故自謂客作賤人
若得初果厭小樂大若大機發者即應授以大乘
更不須進斷其餘殘結正由不捨小志大機不發
以是且令依教盡漏故言由是之故二十年中常
令除糞二十年者見諦一無礙一解脫思惟九無
礙九解脫故言二十年又云見思二道中斷結名
二十年又云五下分五上分為二十年又云猶於
二乘法中斷思惑故名二十年又云依二使人共
斷餘結名二十年從有二乘之機而來感佛故云
自見子來巳二十年若住二乘位轉大乘教名為
於二十年中執作家事也二十語同各有所以指
此一句即是爭出三界火宅位也。
△四領付譬二
初領家業二初心相體信二初明體信。】

「過是巳後心相體信入出無難。」

【此領付家業譬謂近領火宅等賜大車遠領法說
中無上道就此為二初領後付又各為二謂共領
火宅等賜車中四意亦是方便品顯實四意初章

二者一心相體信即領上免難二委以家業漸以
通泰成就大志即領上索車後章二者一付家業
即領等賜大車二得付欣悅即領上得車歡喜也
由心相體信故得委以家業家業既諳悉備知見
則成就大志由意志通泰故得付與家業得家業
故是則歡喜由有遠近若不先教傭作與一日之
價豈得相體委業付財內合由三藏斷結堪並聞
大集受折淨名轉教般若而致付財當知傭作取
價即是遠由體信委業即是近由又前誘引譬中
有齊教領始自道樹終訖出宅又有探領始自法
身終訖思盡今領亦二始探領慈悲四味調熟終
領付財究竟一味遠近始終合論五味何者即遣
傍人傍人所說乃譬華嚴圓頓由此教最初故傍
人譬牛所說譬乳同合從佛出十二部經即初味
也如來以此擬二乘人無機不受所以迷悶躃地
以其全生如乳也次明密遣二人說除糞法此譬
息大之後鹿苑施三於小即信革凡成聖如轉乳
為酪內合從十二部出九部修多羅即第二味也
次明心相體信入出無難譬三藏之後說方等淨
名揚大折小二乘聞大不謗折小不退良以三藏
取一日價故得恣其褒貶若未斷結不堪聞其揚
大如前不受勸門亦不堪聞折小如前不受誡門
而今不謗不退者以相體信故也親既證小則信
大不虗得涅槃價故體折不嗔雖非巳事而不疑

謗此心淳熟如從酪出生酥內合從修多羅出方
等經即第三味也次明長者自知將死不久下此
譬方等心相體信入出無難巳後委以家業使其
領教為大菩薩說摩訶般若既領知眾物貫統法
門融通色心心明口辯彌益慕樂但恨住小非是
巳分脫更開許豈不樂哉於是心漸通泰成就大
志如似生酥出於熟酥是從方等出摩訶般若即
第四味也次臨欲終時而命其子者此譬般若之
後判天性定父子會三歸一付財與記說法華之
教開佛知見示真實相菩薩疑除聲聞作佛悉以
如來滅度而滅度之如從熟酥出於醍醐是從摩
訶般若出大涅槃即第五味也四大弟子深得佛
意探領一化五味之教始終次第其文出此所言
心相體信者是父子互相信也謂於三藏中得涅
槃價此既不虗今為菩薩說此大乘亦復非虗此
即子信父也佛知此等見思巳斷聞必不謗無漏
根利聞必生信此即父信子也由此見尊特身聞
大乘教名此為入復被訶斥猶見丈六說小乘法
名此為出大小出入而無疑難。
△二猶居本位。】

「然其所止猶在本處。」

【然其所止猶在本處者雖復入出無難得聞大乘
謂是菩薩之事非巳智分不肯迴心向大猶居羅
漢不言未來當得作佛此領大集淨名生酥之教
也。
△二命領業二初命知家事四初明時節。】


「世尊爾時長者有疾自知將死不久。」

【委以家業此領大品佛命轉教般若將死不久者
有機則應為生機盡應謝為死今化機將畢所以
應謝非久。
△二正明領家業。】

「語窮子言我今多有金銀珍寶倉庫盈溢其中多少
所應取與汝悉知之。」

【語窮子言我今多有下第二命知家事金銀等者
金即別教理銀即通教理大品所明真諦不出此
二而云多有者理則非多約種種門亦得言多例
如空非十八約破十八法名十八空也勸學品明
一切法門皆是珍寶倉是定門即百八三昧庫是
慧門即十八空境通別兩教定慧倉庫包藏一切
禪定智慧無所缺少內充外溢故云盈溢其中多
少者由說般若則有廣略二門若菩薩行般若者
應知廣略相略則為少廣則為多自行名取化他
為與大品云汝當為菩薩說故云汝悉知之。
△三
誡令當體我心。】

「我心如是當體此意所以者何今我與汝便為不異。」

【我心如是下第三誡體我心者佛以般若為心汝
今傳燈當隨佛意說也又二乘人本解是折法空
命當體此意者命轉教用誡令同我體法空也又
昔時被命謂傳燈與他今乃知佛令我識體之門
故云當體此意今我與汝便為不異者釋此有三
一被加令說與佛不異二就理以諸法皆如故得

不異當知善吉如如來如一如無二如故言便為
不異三就今時始悟父子天性本來不異而二乘
人自謂被加異耳。
△四勅無令漏失。】

「宜加用心無令漏失。」

【宜加用心下是第四勅無令漏失者此有二意一
汝為菩薩說般若教無令漏失二就理此即汝法
後時當用是故無令漏失也。
△二受命領知四初
正受領知。】

「爾時窮子即受教勅領知眾物金銀珍寶及諸庫藏。」

【正受命領知如文可解。
△二心無希取。】

「而無希取一䬸之意。」

【而無希取一䬸之意然善吉雖說般若自謂是菩
薩法我無其分也。
△三猶居本處。】

「然其所止故在本處下劣之心亦未能捨。」

【又未捨劣心猶居本處者住羅漢位雖復慕大亦
未定言欲作菩薩又未捨下劣心者雖復恥小亦
未定言捨於小證也。
△四父知子意。】

「復經少時父知子意漸以通泰成就大志自鄙先心。」

【四復經少時父知子意下即是領上索車譬也既
鄙棄先心欲求大道即大機巳發問指何時名少
時耶答一云說般若竟於異處遊觀尋思所領大
乘法門生心貪樂為失為不失如此等尋思即是
大乘機發時也此時去法華不遠故言少時又當
說無量義時大乘機發何以知然無量義中明七

種方便無量漸頓從一法生既聞此說即便思惟
昔之三藏三乘悉從一法而生如是三乘亦應入
一如是思時漸以通泰大心即發故言成就大志
也。
△二正付家業二初付家業四初付家業時。】

「臨欲終時。」

【臨欲終者是明時節則如來化緣將訖靈山八載
說法華經唱入涅槃時也菩提流支法界論云佛
成道後四十二年始說法華如云四十餘年秘而
不談即其事也。
△二命聚眾證。】

「而命其子并會親族國王大臣剎利居士皆悉巳集。」

【而命其子下第二聚眾即是二萬億佛所受化之
徒名之為子大機熟人十方雲集也上四眾圍繞
者是也并會親族者十方法身菩薩影響為親族
其影響之眾多是釋迦昔日同業並共如來於二
萬億佛所共開化之於其悉是伯叔之行故用此
為親族國王者一切漸頓諸經無不稱所詮之處
為經王當機益物興廢有時部部不同名之為國
皆言第一即是王又此經會通諸教豈非聚集國
王耶故無量義中先巳收集故彼文云初說四諦
十二緣生次說方等十二部經次說摩訶般若華
嚴海空此則普集諸經融通漸頓會入此典故名
聚會國王也彌勒等諸大菩薩皆是等覺名為大
臣初地至九地為剎利法王種性中生三十心為
居士此等皆從釋迦受化。
△三結會父子。】


「即自宣言諸君當知此是我子我之所生於某城中
捨吾逃走竛竮辛苦五十餘年其本字某我名某甲
昔在本城懷憂推覓忽於此間遇會得之此實我子
我實其父。」

【第三結會父子者謂實從我受學實是我子從我
起解是我所生我實曾於二萬億佛所常教大法
故我實是父於某城中者當知此經西國文多至
此土甚少或可說昔名字國土如大通智勝因緣
今簡略名字但直言某甲是諸眾生背此大乘起
無明暗遁入生死故言捨吾逃走備經六趣故云
五十餘年昔在本城懷憂推覓自昔法身地中常
以二智觀覓可化之機始於今日感應道交故云
忽於此間遇會見之。
△四正令家業。】

「今我所有一切財物皆是子有先所出內是子所知。」

【今我所有下第四正付家業當知一切大乘萬行
萬德故云一切所有也先所出內是子所知者追
指昔日大品領教所委有廣略般若共不共法是
汝所知則是汝有故于法華但明佛之知見不更
廣說一切行相。
△二明歡喜。】

「世尊是時窮子聞父此言即大歡喜得未曾有而作
是念我本無心有所希求今此寶藏自然而至。」

【此即領上各乘大車得未曾有自顧無心希望佛
道而今忽聞得記作佛故云不求自得當知在昔
三藏本心不求方等中恥小望絕故不求般若中

雖領非巳分故不求如此不求而今自得所以歡
喜。
△二合譬四初合父子相失譬。】

「世尊大富長者則是如來我等皆似佛子。」

【大富長者合父子相失譬上譬文有四今但合父
子總得餘意如來合父似則合子當知似有二義
一取大機為子由昔未逃逝既非真位猶居外凡
故云似也二取小機為子以彼小機似像大乘根
性然子既背父貶之言似問初釋品云巳得入真
此那言似答此合子逃父時是故言似品初明子
開悟時汝問非也。
△二合父子相見譬。】

「如來常說我等為子。」

【如來常說我等為子下此合父子相見譬於中但
合長者見子便識意。
△三合追誘譬二初合遣傍
人追二初合兩門無機。】

「世尊我等以三苦故於生死中受諸熱惱迷惑無知。」

【此合追誘譬上有傍追二誘今合亦二上文初遣
傍人追次再追次放捨今合兩門無機何為見捉
自念無罪此合無大機也。
△二合息化小志強。】

「樂著小法。」

【樂著小法者此合上有小志而不合放捨。
△二合
遣二人誘二初合齊教領二初合具陳上事。】

「今日世尊令我等思惟蠲除諸法戲論之糞。」

【△二合適子所願。】

「我等於中勤加精進得至涅槃一日之價既得此巳

心大歡喜自以為足便自謂言於佛法中勤精進故
所得弘多。」

【我等於中勤加精進合上尋與除糞得至涅槃下
合上先取其價也。
△二合探領三初合先欲擬宜。】

「然世尊先知我等。」

【此合上探領上譬有四今但合三而不合正教作
也指上勤加除糞巳即兼之則不更合也上言遙
見今言先知。
△二合先知有小。】

「心著弊欲樂於小法。」

【上言羸瘦憔悴今言心著弊欲。
△三合先知歎三
車。】

「便見縱捨不為分別汝等當有如來知見寶藏之分。」

【上言即脫瓔珞更著麤弊今言便見縱捨不為分
別寶藏之分。
△四合領付譬二初合領家業二初
合心相體信二初合體信。】

「世尊以方便力說如來智慧。」

【此合付家業譬上有由有付今合亦二由為兩一
相信二委業今合亦二一相信有二以方便力說
如來智慧者舊云如來智慧之因持作二乘之果
今明帶三乘方便說大乘實相故言以方便力於
我等前說大乘法亦是合出入無難以方便力出
辨二乘以佛智力入明實相若不體信豈於我前
明佛慧耶。
△二合猶居本處。】

「我等從佛得涅槃一日之價以為大得於此大乘無

有志求。」

【我等從佛得涅槃一日之價下此合猶在本處也。

△二合命領家業二初合受命領業。】

「我等又因如來智慧為諸菩薩開示演說。」

【此合領家業上有命有受今但合受受有四一受
命領業二無希取三不捨下劣四心漸通泰今但
合二初合受命領業。
△二合無希取二初正合。】

「而自於此無有志願。」

【而自於此下此合無希取而兼得其諸矣無有志
願者謂明佛加威力令如佛心而說也故我不志
願。
△二釋意。】

「所以者何佛知我等心樂小法以方便力隨我等說
而我等不知真是佛子。」

【所以者何下釋無希取意以方便力隨小乘心說
言無分由此不知真是佛子所以不取佛以方便
力隨我等說者當知佛帶方便力以實相法共二
乘說我等不識不共之意所以不知真是佛子也。

△二合付家業二初合付業二初明佛於大法無
吝。】

「今我等方知世尊於佛智慧無所悋惜。」

【此合付家業上有二謂有付有喜今合亦二然上
付業有四今則總合付與於中先付有二一明佛
本於大無悋。
△二釋無吝。】

「所以者何我等昔來真是佛子而但樂小法若我等

有樂大之心佛則為我說大乘法於此經中唯說一
乘而昔於菩薩前毀訾聲聞樂小法者然佛實以大
乘教化。」

【二釋無吝正由樂小不早付大此經中下舉今證
昔今理唯一故知昔三非實但為未堪故於大前
毀訾小心欲令捨偽取真定知非悋故云然佛實
以大乘而教化之。
△二合歡喜。】

「是故我等說本無心有所希求今法王大寶自然而
至如佛子所應得者皆巳得之。」

【此合歡喜亦是上文於三不求之意。】

「爾時摩訶迦葉欲重宣此義而說偈言。」

【△二偈頌二初頌上法喻二歎佛恩深初文又二
初頌法說。】

「我等今日聞佛音教歡喜踊躍得未曾有佛說聲聞
當得作佛無上寶聚不求自得。」

【此兩行頌法說也其間而不頌不求但頌自得。
△
二譬說二初頌開譬二頌合譬初文又四初頌父
子相失四初頌子背父去。】

「譬如童子幼稚無識捨父逃逝遠到他土周流諸國
五十餘年。」

【此一行半但頌子背父去略不頌向國而還然上
文火宅譬中明長者所王國邑聚落其語則寬此
中明窮子輪迴三界名諸國六道名五十餘年周
流諸國者即是諸聲聞人周遭流浪輪迴五道出

生入死狀似漂萍斷梗無所不至之謂。
△二頌父
求子中止二初頌求子不得。】

「其父憂念四方推求。」

【此七行是頌父求子不得上文有二今頌亦二初
半行是頌覓子不得次從求之既疲下有六行半
頌上不以失一子而廢家業事也四方推求者則
不同於上上四方是約四諦推理今四方是觀四
生中覓可度之機也。
△二頌中止。】

「求之既疲頓止一城造立舍宅五欲自娛其家巨富
多諸金銀硨磲瑪瑙真珠瑠璃象馬牛羊輦輿車乘
田業僮僕人民眾多出入息利乃徧他國商估賈人
無處不有千萬億眾圍繞恭敬常為王者之所愛念
羣臣豪族皆共宗重以諸緣故往來者眾豪富如是
有大力勢。」

【造立舍宅者即有餘國中有餘涅槃也起慈悲舍
依性空之宅也往來者眾者即諸土菩薩來往聽
法也記云頓止一城者頓謂頓乏乃示迹之相義
同於乏又頓止即不行也祇於此中求覓子機今
謂亦可頓即安也止即住也安住於彼而伺覓子
機耳造立舍宅當知有餘之土非寂光自然現勝
應身非法身本有於彼更運依空慈悲故云造立。

△三超頌憂念轉深。】

「而年朽邁益憂念子夙夜惟念死時將至癡子捨我
五十餘年庫藏諸物當如之何。」


【此兩行超頌憂念轉深也益憂者謂憂念彌深愈
甚之義然上文有二意今但頌先失子苦無所委
付所以憂耳記云但頌子背父去即是失子之苦
而無得子之樂失苦得樂俱在父懷是故失時巳
懷於樂必知後時還來故也遠鑑機緣未若於佛
夙夜惟念者有人云自行為夜利他為夙此不應
爾當知夙即是早謂晨起也夜即是暮謂黃昏也
夙即起化之初夜即埀化之末大化始末準說可
知若丈六佛常說無常化欲終時節節唱滅若言
自行為夜豈可自行亦云死時將至耶。
△四追頌
子遇到本二初頌求衣食。】

「爾時窮子求索衣食從邑至邑從國至國或有所得
或無所得飢餓羸瘦體生瘡癬。」

【此兩行半頌上第三漸還向父也上文有二今頌
亦二初二行頌近父之由由求衣食也從邑至邑
者根塵相涉如邑十八界如國修有漏善如有所
得修無漏善如無所得不得大乘法食為饑餓無
力用為羸無大功德為瘦有無善上起見思則如
瘡癬。
△二頌到本城。】

「漸次經歷到父住城。」

【次漸次經歷下半行頌正近父城。
△二頌父子相
見譬二初頌子見父三初頌見父之由。】

「傭賃展轉遂至父舍。」

【此六行半頌子見父上文有四今頌但三初半行

頌見父之由由傭賃所以遂至父舍耳。
△二頌見
父之相。】

「爾時長者於其門內施大寶帳處師子座眷屬圍繞
諸人侍衛或有計算金銀寶物出內財產注記劵疏。」

【次從爾時長者下第二二行半頌上第三見父之
相然上明見父之處則處是門側今言長者於其
門內者則兼得處矣施大寶帳等是正見父相之
處處師子座也謂是國王法身是師是王也報應
是長者註記劵疏即是授記明修行也章安云以
廣顯略為註授決為記四弘誓為券修行為疏通
俗文云記物曰註文心雕龍云券者束也謂明白
約束以備情偽所以字形從半從分故周稱判書
劵亦契也古有鐵劵以堅信誓又云小券短書號
為疏也。
△三頌生畏避心。】

「窮子見父豪貴尊嚴謂是國王若國王等驚怖自恠
何故至此覆自念言我若久住或見逼迫強驅使作
思惟是巳馳走而去借問貧里欲往傭作。」

【三從窮子見父下有三行半是頌上第四生畏避
之心。
△二頌父見子二初頌見子之處。】

「長者是時在師子座。」

【此一行頌父見子上文有四一見處二見即識三
見歡喜四者適願今但頌二當知上半行是頌見
子之處。
△二頌見子便識。】

「遙見其子默而識之。」


【遙見下第二半行頌上見子即識之意。
△三頌追
誘譬二初頌遣傍人追三初頌勸門無機。】

「即勑使者追捉將來窮子驚喚。」

【△二頌誡門無機。】

「迷悶躃地。」

【△三頌息化。】

「是人執我必當見殺何用衣食使我至此長者知子
愚癡狹劣不信我言不信是父。」

【△二頌遣二人誘二初頌雇人是齊教領二初頌
擬宜方便。】

「即以方便更遣餘人眇目矬陋無威德者汝可語之
云當相雇除諸糞穢倍與汝價。」

【此三行頌雇作譬上文有四意一設方便二求之
即得三陳雇作四取價除糞今但頌二意初二行
是頌上第一設方便眇目矬陋者眇目譬二乘偏
空之智說文云眇謂一目小也矬者竪短謂不窮
實相之源也陋者橫狹謂無摩訶衍眾善莊嚴也
言無威德者非四無畏名無威也異常樂我淨名
無德耳。
△二頌適願。】

「窮子聞之歡喜隨來為除糞穢淨諸房舍。」

【窮子聞之下一行頌第四取價也淨諸房舍者房
即六根之房舍謂五陰之舍。
△二頌教作是探領
四初頌先欲擬宜。】

「長者於牖常見其子。」


【此四行半頌上教作上文有四今頌亦四初半行
頌上於牕牖中也。
△二頌先知有小。】

「念子愚劣樂為鄙事。」

【念子愚劣下第二半行頌上見子羸瘦也。
△三頌
脫妙著麤。】

「於是長者著弊垢衣執除糞器往到子所。」

【於是長者著下第三一行頌脫妙著麤也。
△四頌
教子作。】

「方便附近語令勤作既益汝價并塗足油飲食充足
薦席厚煖如是苦言汝當勤作又以軟語若如我子。」

【第四頌正教子作上有七科法門語者即四念處
令勤作者即四正勤次從既益汝價下一行頌四
如意足或云油塗足能履深水譬之神通又油能
除風譬之定也飲食充足者即頌上米麵也薦席
厚煖即是觀練熏修四種禪定修此定故能除散
動也如是苦言汝當勤作者半行總頌上第四安
慰第五無五過也根力既成乃堪苦言又以輭語
半行總頌上第六作字即八正道第七令常作即
七覺支並是子位此三十七道品常途論之七覺
在八正前今對位次故八正在七覺前也。
△四頌
領付譬二初頌領家業二初頌心相體信。】

「長者有智漸令入出。」

【此三行半頌領家業中有兩意初長者有智下半
行即總頌心相體信即入出也。
△二頌命領業三

初頌受命領知。】

「經二十年執作家事示其金銀真珠玻瓈諸物出入
皆使令知。」

【經二十年下第二三行是頌委領家業上文委業
有命有受今但頌受命上受命有四今但頌三初
一行半頌受命二十年不得同上謂上除見思名
二十年今明執作家事或言轉大乘教教諸菩薩
斷大乘別惑見思名二十年或言說般若時長凡
二十年仁王般若云二十八年說摩訶般若。
△二
頌猶在本位。】

「猶處門外止宿艸庵自念貧事我無此物。」

【猶處門下第二一行頌上猶在本位未捨劣心也。

△三頌父知子意。】

「父知子心漸巳廣大。」

【父知下第三半行頌上通泰大志大乘機動也。
△
二頌付家業二初頌正付業三初頌命子聚眾。】

「欲與財物即聚親族國王大臣剎利居士。」

【此四行半頌正付家業上文有四今唯頌三但無
時節初欲與下一行頌上第二集會親族。
△二領
結會父子。】

「於此大眾說是我子捨我他行經五十歲自見子來
巳二十年昔於某城而失是子周行求索遂來至此。」

【於此下第二有二行半頌上第三定父子天性。
△
三頌正付家業。】


「凡我所有舍宅人民悉以付之恣其所用。」

【凡我所有下第三一行頌上第四正付家業也。
△
二頌歡喜。】

「子念昔貧志意下劣今於父所大獲珍寶并及舍宅
一切財物甚大歡喜得未曾有。」

【此兩行頌上得付歡喜。
△二頌合譬四初頌合父
子相失。】

「佛亦如是。」

【佛亦如是合第一父子相失也。
△二頌合父子相
見。】

「知我樂小。」

【知我樂小一句此合父子相見譬也記云若單以
佛亦如是一句合父子相失意仍未顯次知我樂
小一句合父子相見意亦未顯何者上句借下句
成知樂小故義當相失次下句借上句成佛知樂
小故得相見樂小由退大所以相失退大由樂小
所以相見。
△三頌合追誘譬二初頌合傍人追。】

「未曾說言汝等作佛。」

【此一行半合追誘譬初兩句合上追喚譬初頌再
喚不來次頌放捨今總頌其意。
△二頌合二人誘。】

「而說我等得諸無漏成就小乘聲聞弟子。」

【而說我等下一行頌上合密遣二人誘引譬上合
齊教探教二章今此一行但總頌其意。
△四頌合
領付二初頌合領家業二初長頌命領知。】


「佛勑我等說最上道修習此者當得成佛。」

【此一行是長出頌命領知上領所無說最上道即
是空般若更無過其上也。
△二正頌受命無希取
二初合正受命。】

「我承佛教為大菩薩以諸因緣種種譬喻若干言辭
說無上道諸佛子等從我聞法日夜思惟精勤修習
是時諸佛即授其記汝於來世當得作佛一切諸佛
秘藏之法但為菩薩演其實事而不為我說斯真要。」

【此五行頌正受命也佛子聞法得記者明轉教益
他也爾時謂轉教教化菩薩不言為我也。
△二頌
合無希取二初疊譬帖合。】

「如彼窮子得近其父雖知諸物心不希取。」

【疊前譬帖合也疊即重累之義再舉前譬來帖今
文重明其喻耳。
△二正合無希取三初正頌無希
取之意。】

「我等雖說佛法寶藏自無志願亦復如是。」

【此一行正頌無希取之意。
△二明具智斷故無希
取三初標二初標斷德。】

「我等內滅自謂為足唯了此事更無餘事。」

【此兩行目為二意初一行是標斷德具故無希取
記云初一行標斷德者由文中既云內滅內即惑
體三界惑盡故云內滅屬斷德也。
△二標智德。】

「我等若聞淨佛國土教化眾生都無欣樂。」

【次我等若聞下第二一行標智德具故無希取記

云次標智德者由文中既云我等若聞者當知聞
教屬智故云智德也以彼小智具故不欣大智。
△
二釋。】

「所以者何一切諸法皆悉空寂無生無滅無大無小
無漏無為如是思惟不生喜樂我等長夜於佛智慧
無貪無著無復志願而自於法謂是究竟我等長夜
修習空法得脫三界苦惱之患住最後身有餘涅槃
佛所教化得道不虗則為巳得報佛之恩。」

【此六行雙釋智斷二章初所以者何止不生喜樂
者此兩行釋斷也次我等長夜止謂是究竟者釋
智也三次我等長夜止有餘涅槃者是重釋斷四
佛所教化下一行是重釋智故知初二行明自住
小斷次一行半是明失大智其次一行半重釋小
斷後一行是釋失大智言諸法空寂等者理性本
空常住平等清淨無作也最後身者阿羅漢也有
餘涅槃者子縛巳盡果縛猶在也佛所教化等者
以得顯失也以失大智故無志樂若有大智則生
志樂修之得道則為報佛恩也。
△三結。】

「我等雖為諸佛子等說菩薩法以求佛道而於是法
永無願樂。」

【此一行半是結釋自無希取意。
△三明佛見捨合
無希取。】

「導師見捨觀我心故初不勸進說有實利。」

【此一行明佛見捨合無希取。
△二頌合付家業二

初頌合正付二初疊譬帖合。】

「如富長者知子志劣以方便力柔伏其心然後乃付
一切財物。」

【此三行正頌付家業然上文總合正付今亦總頌
但初一行半疊譬帖合。
△二正頌付業。】

「佛亦如是現希有事知樂小者以方便力調伏其心
乃教大智。」

【知樂小者以方便力調伏其心則明施五時教說
三乘法彈偏斥小歎大褒圓俾小慕大使轉教以
融通機既純熟方堪開顯於是四大聲聞領昔調
伏之意云。
△二頌合歡喜。】

「我等今日得未曾有非先所望而今自得如彼窮子
得無量寶世尊我今得道得果於無漏法得清淨眼
我等長夜持佛淨戒始於今日得其果報法王法中
久修梵行今得無漏無上大果我等今者真是聲聞
以佛道聲令一切聞我等今者真阿羅漢於諸世間
天人魔梵普於其中應受供養。」

【此七行頌上第二得付歡喜言得道者得實相道
也得果者分得大乘習果也此二句明開佛知於
無漏法得清淨眼者此二句明開佛見見實相理
也昔日見無漏不落凡夫今日見無漏不落二乘
昔日慧眼見空今淨眼見中持戒報者昔持戒梵
行共顯無漏灰身滅智無人受此果報今日梵行
能得無漏即了因取果義持戒即緣因義得清淨

眼所見理即正因義我等真是聲聞者即大乘真
位也十信能以一音徧滿三千界似道未真入十
住即是真也真阿羅漢有三義此中但舉應供一
義若不生變易殺通別惑是不生殺賊義堪為十
界福田即應供義。
△二歎佛恩深。】

「世尊大恩以希有事憐愍教化利益我等無量億劫
誰能報者手足供給頭頂禮敬一切供養皆不能報
若以頂戴兩肩荷負於恒沙劫盡心恭敬又以美饍
無量寶衣及諸臥具種種湯藥牛頭栴檀及諸珍寶
以起塔廟寶衣布地如斯等事以用供養於恒沙劫
亦不能報諸佛希有無量無邊不可思議大神通力
無漏無為諸法之王能為下劣忍于斯事取相凡夫
隨宜為說諸佛於法得最自在知諸眾生種種欲樂
及其志力隨所堪任以無量喻而為說法隨諸眾生
宿世善根又知成熟未成熟者種種籌量分別知巳
於一乘道隨宜說三。」

【此十三行歎佛恩深難報世尊大恩者章安云一
者如來始建慈悲拔六道苦與四聖樂普十法界
入四弘中此即如來室之恩也二者如來行菩薩
道示教利喜曾教大乘雖復中忘智願不失葢如
來室清涼溫煖大慈與樂之恩也三者眾生遭苦
視父而巳佛伺其宜如犢逐母備行六度以利眾
生葢如來室遮寒障熱即大悲拔苦之恩也四者
佛成道巳應受無為寂滅之樂而隱其神德用貧

所樂法五戒十善冷水灑面令得醒悟葢是佛衣
即遮貪欲熱之恩也五者示老比丘像方便附近
與一日價葢亦是佛衣即除見寒愛熱之恩也六
者過是巳後心相體信彈訶貶斥恥小慕大葢是
佛衣即遮其醜陋之恩也七者命領家業金銀庫
藏皆悉令知葢是佛衣即與我莊嚴之恩也八者
會親族定父子付以家業無上寶聚不求自得此
葢如來座之恩也其次九之與十既坐座巳身意
泰然快得安隱以佛道聲令一切聞一切天人普
於其中應受供養葢如來座令我具足即自行化
他之恩也世尊大恩兩肩荷負所不能報者葢謂
此也牛頭栴檀者華嚴云出離垢山若用塗身火
不能燒又正法念經云北洲有山名曰高山高山
之峰多有牛頭栴檀以此山峰狀如牛頭所以栴
檀從茲得名巳上釋信解品竟總上第二卷文畢。】

科註妙法蓮華經卷第四
