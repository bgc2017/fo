











No. 605-A
 刻註法華經序

夫法華一經。獨冠羣經之首。直授羣機。成佛而後巳。
經云開示悟入佛之知見。至矣哉。所謂一大事因緣
者也。智者大師讀經。至是名真精進是名真法供養。
悟靈山一會儼然未散。質之南嶽思師。師曰。非汝不
悟。非我不識。文字法師無及汝者。於是闡揚玄義解
題。復說文句解經。章安尊者筆記成帙。嗣後諸師註
解。煩略不同。宗趣不一。若分河飲水。不出大海。趙宋
柯山棲雲沙門諱守倫者。篤志養親。托跡林泉。註釋
此經。年逾二紀。方得就緒。俱本台宗分科分段。約二
十卷。入台宗者。一見瞭然。不難深入。先師漚生曾獲
古本。如獲至寶。藏之篋中。萬曆戊子。至桐邑順慶寺
大悲閣下。與眾敷演。其本偶脫一紙。先師發願默禱
普賢願王。會有一僧。持此經來。亦落一紙。遞相補足。
成就勝因。此其驗也。先師辭世。不慧欲再一參訂重
刻流通。因緣未偶。天啟丁卯佛生日。吾徒法濟忽對
余曰。師嘗以守倫經註。為訓字太繁。欲再刪證。此願
未完。今代師成。云可乎。余贊許之。適顧正循居士至。

齒及此事。欣然曰。弟子有願刻法華。今師此刻。願作
一領袖。蘭盆齋日。赴吳興開昭予先生施食之招。復
及之。先生亦踊躍歡喜。即許刻十卷。其餘復勸施贊
成。所謂佛法因緣不可強也。非靈山一會人。何以有
此。後之披閱此註者。幸不昧倫法師一段苦心。使羣
機當下即得開示悟入佛之知見。燈燈相接。功德可
思議也哉。

崇禎元年戊辰佛成道日玉溪菩提菴聖行撰
No. 605-B
 註妙法蓮華經序
宋　柯山金谿棲雲沙門釋守倫撰

蓮經至教葢如來極唱之談玅法雄詮乃含生復性
之本功高一化德冠五時巳今當說之羣經咸推其
最過現未來之諸佛悉為此緣譬魁寶之精金喻都
河之鉅海大哉玄誥微妙冲虗廣矣真乘深固幽遠
有緣斯遇如曇華間放於千齡無法不收似大地均
霑於一雨敗種聲聞而獲記槁木仍春畜生龍女以
超登寒灰再焰髻珠等賜王饍普資統法界之封疆
領富豪之家業開示悟入而一道清淨人理教行而

四法圓融大事終窮本懷舒暢然其理雖一貫夫何
經有三翻此不備陳如彼元序矧以文辭浩博旨趣
淵微苟非大智大辯之才孰通難信難解之法曰有
智者誕迹台衡悟自今經印于南嶽得總持之三昧
證清淨之六根釋題以玄義五重解經則科分三段
不留名相恣辯宣揚時有其徒灌頂尊者俯為末世
集以成書言約義豐事融理煥斯文雖作人或猶迷
有唐荊溪仍增記鈔細微詳審與疏偕行若孟氏之
輔仲尼類雲門而資少室用是文辭鼎盛僅逼藏乘
所在宣傳唯偏教肆世俗無由披究祖道莫得申明
傷夫惜哉誠可嗟矣美玉韞乎幽石良材秀彼遙岑
人將無聞孰當釆用竊惟經開四眾葢佛祖以徧施
為心教局一隅顧信士而無從入道愚雖不敏輒事
指陳式遵祖禰之清規用廣後昆之白業特加註解
志在流流庶展卷以除疑覬臨文而不壅將使義天
澄霽心月孤明爍破塵勞頓覺黃梁之夢豁開玄路
穩騎白壯之牛向微塵剎土之中普現色身三昧入
異類旁生之內徧行同事四門彼我冤親悉到無所
還地自他凡聖俱成不外圓因聚以和融恭申上祝
當今　皇帝陛下金輪統御繞百億之須彌叡算修
延邁諸天之仙劫俾佛法而有賴致宗教以無魔處
處而勸讚流通德侔釋梵歲歲之兵刑不試化繼唐
虞次顗文武賢僚咸臻百福六軍萬姓保合大和者
矣。


法華經科註目次


  
  * 卷第一
  
  * 序文
  * 釋弘傳序
  * 序品第一
  * 卷第二
  
  * 方便品第二
  * 卷第三
  
  * 譬喻品第三
  * 卷第四
  
  * 信解品第四
  * 卷第五
  
  * 藥艸喻品第五
  * 授記品第六
  * 化城喻品第七
  * 卷第六
  
  * 五百弟子授記品第八
  * 授學無學人記品第九
  * 法師品第十
  * 見寶塔品第十一
  * 卷第七
  
  * 提婆達多品第十二
  * 勸持品第十三
  * 安樂行品第十四
  * 從地涌出品第十五
  * 卷第八

  
  * 如來壽量品第十六
  * 分別功德品第十七
  * 隨喜功德品第十八
  * 法師功德品第十九
  * 卷第九
  
  * 常不輕菩薩品第二十
  * 如來神力品第二十一
  * 囑累品第二十二
  * 藥王菩薩本事品第二十三
  * 妙音菩薩品第二十四
  * 卷第十
  
  * 觀世音菩薩普門品第二十五
  * 陀羅尼品第二十六
  * 妙莊嚴王本事品第二十七
  * 普賢菩薩勸發品第二十八


法華經科註目次(終)

科註妙法蓮華經卷第一
宋　柯山金谿棲雲沙門　守倫　註
明　玉溪菩提菴沙門　法濟　參訂
　　吳興瓶城居士　閔夢得　較刻

【△序三初序分八初序題。】

「玅法蓮華經弘傳序」

【妙法等義略如下文此所未辨弘傳者即宣通闡
揚也使此之道流演普熏無所壅塞人能弘道道
假人弘此其謂矣序者爾雅云東西牆曰序郭璞
云序別內外也今謂既陟牆序必登堂奧序之由
興其在茲焉。
△二製述人號。】

「終南山釋道宣述」

【終南山者在長安城南數十里南接漢中關內之
鎮山也序主平時行道棲息于此葢標其所依之
處耳釋者姓也具云釋迦此云直林或云能仁以
如來之遠祖號懿摩王擯斥四子令遠出宮至于
雪山住直林中頓駕數年歸德如市鬱為強國父
思往召辭過不還父王三歎我子有能從是巳來
以直林為姓或姓能仁今南山既依佛為師遂以
稱釋長阿含云四河入海無復本名四姓出家同
稱釋氏斯其證矣道宣名也字法徧姓錢氏湖之

長城人父申事陳朝為吏部尚書師即申之長子
母姚氏夢白月貫懷遂孕在胎彌年隋開皇十六
年四月八日誕生至九歲博通書史十二善屬文
人皆敬服十五厭俗依日嚴寺頵法師出家凡釋
門事業皆不習而成十七薙髮二十進具業履冰
霜志堅金石麻衣春冬日唯一食續依智首律師
習毗尼部窮幽洞微藹然有出藍之譽道德既敷
緇素歸美居終南豐德寺修般舟三昧瑞異尤夥
有龍變人形扣師請法副以天人奉香華獻甘露
等率以為常師輕生重法不顧形軀浸成世疾感
北方天王授以補心良方其藥神驗有還童續命
之功師一夕行道足跌遽有神人扶之師顧曰汝
何人也答曰是南天王座下捷疾使者仍問左右
何人答曰乃北方那吒太子稟父王之命常來侍
衛於後時有天人來告師曰清宮村淨業寺古昔
靈蹤宜於此處建立法幢師可其請在乾封二年
建戒壇一所落成之初感長眉羅漢暨賓頭盧尊
者臨降從欵彌日廣談律相師行業既著每感天
人翊衛偶一日戶外躡足出聲師問何處檀越答
曰弟子姓張名瓊即南天王第十五子王有九十
子並英武神略各禦邦都匡持正教問師同來者
誰答曰是弟子第三兄名璵信重釋門自撰祇園
寺圖經一百卷師附口鈔得上下兩卷又有天人
姓韋名琨即韋將軍耳葢南天王八大將之一也

四天大王共有三十二將韋魁其首因彼是童真
身餘諸天眾舉皆敬服居常衛護於師師有律中
制度軌儀處量重輕有所未諭從而咨決因述此
士靈蹤暨西方聖跡凡三千八百餘條釐為十卷
目曰感通記續至乾封二年春遽有天人來告曰
師今歲報齡盡矣當生率陀內院言訖遂留香一
裹曰此棘林真產諸天所有者也復經旬日師告
門人曰吾將逝矣可遷吾於壇谷石室中斯須眾
見旌幢寶葢雲布星陳來迎於師歸知足天矣師
世齡七十二慧壽五十二是歲丁卯十月三日也
巳上略采大師今生示跡瑞異芳猷之大槩師以
夙誓彌隆凡三生間出為人天眼初生齊朝名僧
護住越州剡谿石城山隱岳寺發誓鐫彌勒石像
一百尺今新昌是也次生梁期號僧祐住金陵鍾
山定林寺著弘明集十卷暨師資等傳並行於世
今觀大師道德隆盛天人仰歸遵先聖之軌儀闡
毗尼之宗旨德邁龍象道濟幽冥繼出三生慈臨
羣彚非登地之大士即波離之應身若夫苦海舟
航義天日月嶮徑良導病者神醫非師而誰耶則
其懿行美業仰聖垂訓備載僧史此不繁引述者
鄭康成云訓其義也樂記云作者曰聖述者曰明
語曰述而不作皆謙抑之辭。
△三標示由致。】

「妙法蓮華經者統諸佛降靈之本致也。」

【標今經之總題作此序之張本統之為言該括也

該含十方括攝三世經不云乎十方三世諸佛如
來唯為一大事因緣故出現於世經稱現世者其
降靈之謂也本致者意願也當知一切調御十方
如來並二死以俱超悉三德而究顯處寂光之理
土證法性之妙身清淨無為湛然常住由悲心之
未泯顧願力以彌隆設方便之嘉謀布善巧之良
䇿誘愚癡之穉子而車本無車導迷忘之庸流而
說豈有說所以出興五濁權演三乘令彼羣迷咸
臻一極然而幽玄祕語非開顯而莫陳妙法雄詮
在會歸而可舉本懷斯暢大事克彰匪一佛而獨
然葢三世而咸爾。
△四明經傳兩土。】

「蘊結大廈出彼千齡東傳震旦三百餘載。」

【蘊結者積集也如來滅後梵響無聞此之大教附
于阿難由聞故蘊所以任持於法藏由蘊故結所
以徧書於貝多大廈者西國之美號廈即夏也亦
如此方都邑華廈之謂也白虎通云夏曰夏邑殷
曰商邑周曰京師又夏者大也華者盛也輔行云
鐵關之左並是胡鄉葱嶺巳西皆其梵種戒疏云
胡本雜戒之地梵唯真聖之都雪山巳南三方距
海周輪九萬厥名大夏開皇三寶錄云竊觀前代
有經之來賢德筆授無不皆云譯胡為漢且九州
之地稱西方為天竺者即彼國之總名或身毒印
土等彼方呼九州為脂那者葢此土之通稱或震
旦真丹等今謂胡是西方之邊俗梵乃印土之中

州豈得以佛經為胡語哉不本源流貶之極矣寄
語後賢或有以經為胡語者或有稱佛為老胡者
覬以梵而革之夫如是則非唯不墮明識之嗤誚
抑亦庶免誣謗之愆尤也安公自號彌天尚云譯
胡為漢況泛泛者耶斯猶美玉一瑕所言梵者爰
從劫初梵天下降人倫乃生今茲諸裔葢仍本為
名也出彼者佛生姬周昭王之代經來後漢孝明
之朝則千齡可知矣東傳者佛出竺土教被神州
自西流東所以云也震旦者或云真丹旃丹旨難
等並翻為漢地也三百餘載者指漢及晉也所以
下文六百餘載則云自漢至唐也遠近相望文意
彌著。
○然此一節理應自釐為兩段先按科次釋
義始符文旨今不爾者大慮叢脞不美觀瞻其文
似混意則不濫觀者宜以意得下去諸文準此可
知。
△五指譯有三翻。】

「西晉惠帝永康年中長安青門燉煌菩薩竺法護者
初翻此經名正法華東晉安帝隆安年中後秦弘始
丘慈沙門鳩摩羅什次翻此經名妙法蓮華隋氏仁
壽大興善寺北天竺沙門闍那笈多後所翻者同名
妙法。」

【西晉都於洛陽惠帝即孝惠皇帝諱衷姓司馬氏
晉武之次子也以太熈元年庚戌四月即位改元
永熈永熈二年改永平永平九年歲次庚申改永
康耳然惠安二帝既所都異處遂以東西為區別

如漢號東西齊稱南北之類也長安者漢書云長
安本名咸陽漢祖初定天下欲都洛邑因婁敬之
諫帝乃歎曰朕當於此長安子孫從是為名青門
者論衡云即長安城之東南有門名覇城俗以其
色青因斯立號燉煌者郡名也九域志云古之沙
州耳菩薩者梵文之略具云菩提薩埵摩訶薩埵
此云大道心成眾生闡四弘而益物遵六度以行
慈故名為大道心成眾生也竺法護者傳云本是
月氏國人號曇摩羅剎此云法護元姓支解三十
六國語次居燉煌乃稱竺氏續還長安青門外立
寺行道精勤異常初翻者此經前後既有三譯而
法護剏始為之所以云也經有十卷題無妙蓮但
云正法華東晉都于建業安帝諱德宗簡文之孫
孝武之子以太元二十一年丙申九月即位改元
隆安也後秦者秦凡有四一云秦二前秦三後秦
四西秦亦名乞伏秦什公之來正在後秦弘始三
年也秦主諱興字子略姓姚氏然此一文頗如不
貫但以秦晉之世兵刃交攻僣偽割據偏覇不常
遂致爾耳丘慈者外國之號什公生於此字本作
龜茲葢音丘茲耳亦如萬矦墨祈閼氏音燕支之
類也沙門者梵語沙門那此翻勤息所謂勤修善
業息諸惡行也大方廣寶篋經云離諸纏聚故名
沙門正法念經云心無染著一切不希望能脫一
切貪是名為沙門大莊嚴論云超過一切染著名

沙門華首經云如空無所礙煙塵無所汙我說沙
門法無染亦如是本行集經云三界兮擾擾六趣
分昏昏息心達本源故號為沙門今為沙門之號
豈易得哉見賢思齊無沗名實鳩摩羅者具云鳩
摩羅耆婆以由什父名鳩摩羅琰母名耆婆是丘
慈王妹什從父母而立號此云童壽什者以此法
師深善此方文字章句之什華梵共舉故稱羅什
其茂德芳猷於後當見次翻者譯在西晉之後仍
加妙蓮所以云也隋氏者都於長安也隋主文皇
帝諱堅姓楊氏漢關西太尉震八世孫也以大定
元年庚子二月受周禪即位改元開皇開皇二十
年改仁壽仁壽四年煬帝即位遂改大業也大興
善者在都城也于時佛法熾盛伽藍接武名字相
參故以小大別之亦如莊嚴招提等皆有小大於
今亦然寺者釋名曰嗣也謂治事者相嗣續於其
間故故天子有九寺焉後漢明帝永平十年丁卯
歲佛法初至有印土二僧摩騰法蘭以白馬負經
像屆洛陽勅就鴻臚寺安置至十一年戊辰歲又
勅於壅門外別建寺宇仍以白馬為名故今梵剎
皆稱寺者本於此也北天竺者西域記云梵語天
竺此云月謂佛日既沒賢聖繼興教法如月也又
云五天竺國總名印土周九萬里三垂大海北背
雪山南狹北廣形如半月畫野區分七十餘國或
有文云印土者此云日月良以日月有千名此其

一也以彼賢聖出興開導羣萌如月照臨下土也
或云身毒賢豆等並梵音之異耳闍那笈多者一
句含兩人開皇三寶錄云一者闍那掘多此云至
德又云佛德也北天竺人二者達摩笈多此云法
密又云法藏南天竺人也內典錄云達摩笈多闍
那掘多二法師於仁壽元年辛酉歲至大興善寺
譯添品法華是也後所翻者望秦前譯故稱後翻
此二法師所譯之經總目與秦無異但於別文添
削移改有所不同耳故世稱為添品法華也內典
音疏云此部雖添徒煩雜糅智者須知其所添者
謂於秦晉二經添合移改其文有六一於秦晉經
本添普門品後偈頌二於秦譯經中補日光喻全
文即藥草品後者是三合達多品歸寶塔品內四
移囑累品於經終五廻陀羅尼品向神力品後六
改還著於本人云彼即迴轉去然其囑累一品不
合移在經終當依羅什翻宣深符經意矣。
△六示
文旨各異。】

「三經重沓文旨互陳。」

【三經重沓者初後三譯稠疊可知更互指陳不同
如此。
△七顯秦本獨善。】

「時所宗尚皆弘秦本。」

【時所宗尚者人其共仰世之所宗雅契時機咸高
羅什。
△八結略指廣。】

「自餘支品別偈不無其流具如序曆故所非述。」


【自餘支品者章句分派其類實繁此固難陳備于
序曆。
△二正宗分十四初明出興開導。】

「夫以靈嶽降靈非大聖無由開化。」

【夫以語辭也靈嶽鷲峰也然佛生迦維衛今言靈
嶽者何耶此取今經開顯如來出世本懷通暢之
意也不然將非山嶽鍾秀誕生聖賢順俗而為語
耶詩曰維嶽降神生甫及申擬其類也降靈乃垂
迹之謂矣詳夫如來之降靈者按古今論衡云姬
周昭王二十四年甲寅歲四月八日江河泉井泛
溢山川宮殿震動常星不現有五色光貫太微宮
王問羣臣有太史蘇由奏曰此乃西方有大聖人
生焉却後千年教法當流此土王令鐫石埋諸南
郊志之瑞應經云摩耶夫人胎月將滿思遊嵐毗
尼園到巳即舉右手攀無憂樹枝從右脇而誕生
太子于時天帝釋以天妙衣裹手而盛接之天人
持金柄傘以葢之諸天散香華龍神鼓音樂十方
大地皆悉震動經有三十二瑞應文多不錄或有
文云姬周之世乃以建子之月為正所言四月即
今之二月也然如來誕應其來既久至若前代賢
哲例皆承用於今難議改革也若據至人本非生
滅其於降應又何妨二四耶應知如來久離生死
今於大悲心中現斯影事耳何則無相經云若言
如來實生王宮乃至八相成道則為謗佛以是而
知可能彰灼耶非大聖者矧以羣盲長寢幼穉無

知不有聖慈誰當開導。
△二指化被藉緣。】

「適化所及非昔緣無以導心。」

【適化所及者當知應由機感教藉緣興自非今昔
之因何成父子之義適者悅也所謂乘適機情敷
此教化耳。
△三顯機差。】

「所以仙苑告成機分小大之別。」

【仙苑告成者仙苑亦名鹿苑仙苑者上古有仙人
居此鹿苑如來因中於茲為鹿王當知此是轉法
輪處即非告成之場也且告成者成道也何則準
西域記云在摩竭提國尼連河西南十里有樹名
菩提下有金剛寶臺如來於此而成道也所以俱
舍論云此座下連金輪故以名焉三世如來皆於
此上而成正覺又本行集經云菩薩將至彼處色
界諸天先以天繒旛葢懸於樹上以為標識將今
諸文照知益見告成之明也機分小大者然小大
之異非適今也一從如來自知足天降神母胎便
有大見乘栴檀樓閣小覩貫白日精及乘白象者
矣問向來既不許仙苑為告成之場於今若為異
哉答且如來成道既在菩提樹下梵語菩提此云
道應言道樹告成為嘉耳夫如是則非唯雅契化
儀抑亦深符文旨也當知我佛十九踰城五載遊
歷六年苦行至于三十以二月八日明星出時於
菩提樹下而成正覺。
△四云教異。】

「金河顧命道殊半滿之科。」


【金河者梵云㕧(許梨)剌拏代底或訛略云䟦提此云
有金河是產閻浮檀金處水之淨者莫此若也故
佛於此入滅梁朝宗法師云如來於此入滅者不
無其意且河流奔注喻生死之遄速金沙不動譬
佛性之常存又如來因中於此六捨轉輪王身命
故今來此報地恩也顧命者如來末後於一日夜
演大涅槃說三種權扶一圓實以贖眾生慧命可
謂如來以此教法顧命弟子使之傳宣將益後世
令不斷絕耳道殊者良由機分小大遂致道殊半
滿也涅槃經云半字是煩惱言說之本不了義也
滿字是善法言說之本即了義也天台云半字即
小乘九部滿字大乘十二部也當知法體常一機
自參差妍醜自形鑑非美惡。
△五推過在機。】

「豈非教被乘時無足覈其高會。」

【豈非者猶言豈不是也教被者如來乘機而演法
乘時者眾生隨類而得解無足未堪也覈謂研窮
開闡也高會葢指今經之座席也超八教外越四
時表豈不高哉矧高會之未闡者由機宜之未堪
也杲日麗天如盲者何文雖不顯意實該含推過
在機信不誣矣。
△六言退席當益。】

「是知五千退席為進增慢之儔。」

【然退席之流益在涅槃之會恐謗法而墮苦故佛
力以冥驅免墜大坑使聞略說矧一真而未證僣
四果以虗階我慢自矜高諂曲心不實住唯損矣

退則佳焉為進猶言䇿發也顯益在當彌須密進
儔者斑輩之謂也。
△七語記本宿緣。】

「五百授記俱崇密化之跡。」

【五百授記者然五百聲聞得下周記莂如來昔為
王子覆講時在大通演佛慧之真乘作諸子之圓
種中間棄本每用小以提持今日得聞故挹流而
源遠可謂隱崇高之本示卑近之迹巳益物也。
△
八陳今經由藉。】

「所以放光現瑞開發請之教源。」

【所以現瑞者當知眉光普照東土八千四華動而
香風飄六瑞彰而羣機駭彌勒因茲而疑念文殊
由是以疏通引昔燈明如來證今釋迦調御彼定
起而宣明妙法此現瑞而必闡蓮經且陳請而本
於決疑况問答而由於現瑞開發請者良在茲也。

△九述如來開顯。】

「出定揚德暢佛慧之宏略。」

【出定揚德者如來從三昧安詳而起歎二智權實
之門唯佛能知餘乘莫測鶖子殷勤而弗巳能仁
詶請以宣揚開示悟入之玄談於茲頓顯教行人
理之妙義向此克彰譬夫杲日行空無幽不燭喻
彼曇華挺秀有覩咸欣三世如來十方調御所以
出興於五濁莫不為此大因緣。
△十舉四喻以證
一乘。】

「朽宅通入大之文軌化城引昔緣之不墜繫珠明理

性之常在鑿井顯示悟之多方詞義宛然喻陳唯遠。」

【三界無安猶如火宅又一真非實以為實故云朽
宅化城珠留衣內喻宿種以常存鑿井求泉譬因
經而獲悟猶藉指而見月若動樹以訓風厥意在
茲所以云也葢大聖善權之力亦羣機宿植之功
然彼繫珠一喻乃是下周五百聲聞得記領解述
昔大通甞聞覆講納種在性由迷不覺如衣內珠
今蒙指陳獲珠貿易以至大富也而此喻者若以
台宗性類言之當乎類種也問既是修德類種今
序那將繫珠而譬理性耶答恐未然也何則應云
繫珠明宿種之常在乃始為工且理性之為語者
凡聖同源生佛體等何所不至又豈煩喻於繫珠
耶師於吾門實為龍象闡毗尼之宗旨架定慧之
津梁葢先佛之蓍龜乃後昆之模範此序之興自
唐及宋凡數百年歷代宗匠初無訓解不敢移易
者葢師嚴道尊也愚媿不才輙形潤注科解多見
不知量也然在理或當其佛法不附人情尚覬無
以彼我二其心也。
△十一歎二心而益四眾。】

「自非大哀嚝濟拔滯溺之沈流一極悲心拯昏迷之
失性。」

【自非大哀等者視勞生如巳子故號大哀觀法界
以為機方稱一極迷疑失性顛倒庸昏向外馳求
漂流諸國至人方便託宿鉅慈大士哀矜假道悲
愍不拔而拔拔三惑之深愆非提而提提二死之

淪溺哀即慈耳此葢如來四等之心隨舉其二也
當知諸佛菩薩以大悲故不住涅槃以大智故不
宿生死於是從本垂迹隱實揚權。
△十二明此經
弘盛。】

「自漢至唐六百餘載總歷羣籍四千餘軸受持盛者
無出此經。」

【自漢至唐者古今論衡云後漢孝明皇帝永平二
年夜夢金人身長丈餘飛至殿庭周旋往返光明
炳耀帝問羣臣有傅毅奏曰臣聞西方有大聖人
號曰佛陛下所夢將非是也博土王遵復奏臣覽
周書異記云昔太史蘇由奏昭王曰西方有聖人
出千年之後教法當來今陛下所夢即其事也時
明帝納王遵奏尋遣中郎蔡歆博士王遵等並一
十八人同往西域將迎教法至月氏國遇摩騰法
蘭二梵僧齎白氎𦘕釋迦像並四十二章經以白
馬負至洛陽葢此土有三寶之始即後漢永平十
年丁卯歲也文所云者本於此也自漢及唐相望
彌遠其六百載信不疑矣總歷羣籍者徧覽眾典
也四千餘軸者南山據現在而為語南山滅後梵
僧迭至貝多益增故今藏乘則曰五千餘卷也受
持盛者然眾典雖多其於受持讀誦解說書寫則
此經彌為盛矣。
△十三顯機教冥符。】

「將非機教相扣竝智勝之遺塵。」

【將非機教相扣者應知三周得記之徒悉是大通

結緣之眾義猶父子天性相關機教冥符事同啐
喙遺塵即餘芳也。
△十四示持者敬信。】

「聞而深敬俱威王之餘勣。」

【聞而深敬者聞妙不怖聞法不疑諦信如來第一
之說威音出世亦說此經而我釋迦昔在於彼修
菩薩行號常不輕與眾結緣世世逢值時時調熟
今經本門增道損生法身大士皆其裔也故云餘
勣勣耳者功勳也。
△三流通二初述製序元由。】

「輙於經首序而綜之。」

【輙擅也遜辭序而綜之者譬夫一機之材經緯森
列苟非其綜則莫能貫攝其頭緒又綜之為言總
也總七軸之大旨為此序之一文。
△次建願弘
通。】

「庶得早淨六根仰慈尊之嘉會速成四德趣樂土之
玄猷弘贊莫窮永貽諸後示爾。」

【庶得早淨六根者願六根而潔白覬四德以圓明
聞經親仰於靈峰證聖躳期於樂國向塵塵之內
剎剎之中均與含生同成佛慧。】


【△次釋經文三初解總題。】

「妙法蓮華經」

【今經分文與夫昔教大旨僉異也何則皆由法華
部當開顯明乎本迹兩門化緣之殊所以有總別
兩種三段也然彼三段既有兩種之異遂致今古

諸師用捨不一或有棄別而從總或有非總而存
別者其故何哉誠由疏記分文之旨淵奧演說之
流矛盾今此分文則雙存總別夫如是則妙契五
時一化之源深符本迹二門之異若其根源考本
會異融非委在別文非此可述惟吾祖天台凡釋
一經則先以五重玄義申解首題明乎大旨次用
三段分文節經起盡使總別不濫俾文旨煥然言
五重玄義者謂名體宗用教相等也良以因名詮
體由體會宗依宗有用仍須教相區以別之令小
大有歸致麤妙無爽斯經也則以法喻為名實相
為體一乘因果為宗斷疑生信為用(迹門斷權疑生實信本門
斷近疑生遠信)醍醐為教相耳。
○夫題標妙法寇絕五時
奇喻蓮華超過一代葢如來出世之本乃含生復
性之源若也考本提宗尚非思慮可及豈應言辨
能宣但羣生盲冥昧斯祕藏於是聖人因物以啟
性假喻以明真不獲巳而強言故曰妙法蓮華也
然其妙法云何乃是三千界如權實之法也應知
圓詮無礙言像莫窮至賾以體神至微以盡性語
其遠則溢乎太虗而不可挹言其近則在眉睫而
不可窺迷之則散入天人修羅地獄鬼畜之都怒
淫方熾悟之則復彼明靜無為真空圓覺之智定
慧彌增周流十虗統括三際所以天台向九旬而
敷演南嶽約三法以披明無得而尚者其唯妙法
歟蓮華者葢聖人不得巳而與物作譬也況意雖

多不出本迹兩門施開廢三於是舉實事以示祕
要設大車以破餘乘提宿種以示衣珠假塵點以
明極壽餘不足喻唯蓮可方如斯等義具玄文而
廣演備籤記以詳明今此略述大猷不暇曲折論
辨麤申經旨匪涉教章經者梵語修多羅義翻契
經契謂表詮義理符合物機佛地論云能貫能攝
故名為經良由以佛聖教貫穿所應說義攝持所
化生故。】
【△二明譯人。】

「姚秦三藏法師鳩摩羅什奉詔譯」

【姚秦者即後秦姚氏也三藏者經律論也法師者
傳譯弘通人也鳩摩羅什者翻名釋義委如前序
什祖名達多本天竺人家世相國穎邁不羣什父
號鳩摩羅琰明敏英特不嗣相位棄榮出家於是
東涉葱嶺時龜茲王聞甚敬之彼王有妹年整二
十文才逸瞻因以妻之遂生什與弗沙提婆什自
七歲出家日誦三萬二千言九歲同母至罽賓國
彼有法師號磐頭達多者三藏九部悉皆洞曉從
旦至中手寫千偈從中至暮口誦千偈什遂依師
之至年十二又同母至月氏北山彼有羅漢一見
乃云當勤守護此小沙彌風韻不凡伊厥後能守
禁戒將大弘佛法或若破毀秪是才明法師耳什
公之母體道悟明位證三果尋往天竺臨行且語
什曰方等深經汝必大闡震旦化行自惟少益耳
什言若使大化流傳雖泥犁苦將亦何憾於是還

彼龜茲悟大乘法要其磐頭達多者反師於什于
時前秦符堅僭號關中以建元十三年正月太史
奏曰有異星現于外國分野當有大德智人入輔
中原矣堅曰朕聞西域有羅什將非是耶尋遣驍
騎將軍呂光等統兵七萬西征龜茲臨進發日餞
光於建章宮謂光曰夫帝王者應天而治子育蒼
生為本也豈貪土地而興征代哉正以懷其道德
之人耳朕聞有羅什深解佛乘矧賢哲者國之大
寶也若尅龜茲當馳驛送之俾速副朕懷爾後果
尅因得羅什及呂光還至涼州而符堅巳為姚萇
所害光遂僣號關外光死其子襲位至于呂隆前
後巳經一十八年後萇卒其子興立弘始三年春
有連理枝生于廟庭逍遙園中有葱數畦悉變為
茞瑞異既作秦主遂西伐呂隆方迎什師入關以
其年十二月至長安譯諸經論秦主敕僧[(丰*力)/石]等八
百沙門咨受什旨續於偽秦弘始十一年八月二
十日入寂垂終之際且誓曰若平時翻宣無誤俾
火後舌不焦黑至闍維竟其舌果作紅蓮華色存
于灰中然什公證位居于三賢譯經首從七佛其
來尚矣至若秦女別室之事大似如幻法門其泛
泛者安可以脞脞而議之哉奉詔者上命也譯者
易也謂變易梵音用成華言也周禮有象胥傳言
東方曰寄南方曰象西方曰狄鞮北方曰譯。】

【△三消別文三初序分二正宗分三流通分初文

又二初品目。】

「妙法蓮華經序品第一」

【序者庠序也又序者次序也以如是等五事次第
冠於經首也又序者由序也此如下文放光現瑞
以作發起之端耳又序者敘述也此如下文問答
釋疑述古證今以作正宗弄引也由茲多義故稱
序耳品者中阿含云䟦渠翻為品謂義類相從聚
在一段所以云也。
△二經文二初通序二別序初
文又五初所聞法體。】

「如是。」

【如是者舉所聞法體也亦是指法之辭當知三世
佛經其初皆安如是所以諸佛道同不與世諍亦
是對破外道阿歐二字不如不是亦是信順之辭
如云信則所聞之理會順則師資之道成應知今
經如是與昔教不同何則記云若非超八之如是
安為今經之所聞此其謂也竊惟吾祖天台凡釋
一文莫不皆用因緣約教本迹觀心之四意且觀
心釋者葢佛祖慈悲之至也意令行人於句句之
內文文之中反照自心免數他寶此意最切賢者
須知儻能諦了自信不疑是則言言見諦字字明
宗下不屈於巳靈上無辜於佛祖今則闡彼機要
之義以通幽邃之文用助思修共期佛慧推功先
聖豈愚敢私自下諸文準此可知。
△二能持之人。】

「我聞。」


【我聞者即阿難自稱也或云聞如是者葢經本不
同前後互舉大論云耳根不壞聲在可聞處作意
欲聞即聞問應言耳聞那云我聞答我是耳主舉
我攝眾緣然我有三種謂見慢名字也阿難於結
集時巳是無學則見慢俱盡隨世流布而稱我也。

△三聞持和合。】

「一時。」

【一時者肇法師云法王啟運嘉會之時也天台云
機應合一之時也應云如是妙法一乘之教我於
某年日月與某大眾從佛所聞今不言者以諸國
王制時節不同如彼土明於三際此方有於四時
兩土尚爾四夷可知既難準定但言一時。
△四聞
持之所。】

「佛住王舍城耆闍崛山中。」

【佛者梵語佛陀華言覺者謂究竟覺了諸法唯只
是心如此覺了之人乃名為佛又覺有三義謂自
他圓滿所以異彼外道二乘菩薩等也天台云佛
名覺者知者於道場樹下知覺世間出世間總相
別相覺世即苦集覺出世即道滅亦能覺他身長
丈六壽八十老比丘像菩提樹下三十四心正習
俱盡者即三藏佛自覺覺他帶比丘像現尊特身
樹下一念相應斷餘殘習者即通佛自覺覺他單
現尊特相坐蓮華臺受佛職者即別佛自覺覺他
隱前三相唯示不可思議如虗空相者即圓佛自

覺覺他故經云我見如來丈六之身或見小身大
身或見坐蓮華臺為百千釋迦說心地法門或見
身同虗空徧於法界無有差別即此義也愚竊思
之今經教主與昔藏通別佛不可類同問且天台
既釋今經教主只應單論最後圓佛自覺覺他於
義即足何用備舉四教果佛將非太繁乎答須知
今經部當開顯故須對昔判今顯其尊勝也應知
非下無以顯其高非劣無以辨其勝若據至人之
體本無勝劣之殊應彼羣機尚示小大之狀譬夫
寶鑑當臺妍醜自彰非鑑之過須知佛身本一赴
緣故二所以在昔離三於今即一不可棄三而覓
一須知即一而是三昔之三者若展拳而為指今
之一者似歛指以為拳體用雖殊其實一也應知
一處恒三三處常一非一非三即三即一所以記
云法華巳前三佛離明隔偏小故來至此經從劣
辨勝即三而一此其證也須知天台所云隱前三
相唯示不可思議如虗空相者此明教主既是圓
佛良以圓融自在譬彼虗空初無障礙而周遍一
切葢從所表稱虗空相當知如空包納無所不含
相相炳然無所不在葢隨機現應耳不可謂之空
然無有而為佛也何則記云若隱前三相從勝而
說非謂太虗名為圓佛此明據也當知今經既曰
微妙一乘之法若今教主定是尊崇最勝之身住
者佛為能住王城為所住王舍城者梵語羅閱祇

伽羅羅閱祇此云王舍也伽羅此云城又云彼土
百姓在五山中七過作舍七度被燒百姓議云由
我福薄數致煨燼王有福力其舍不燒自今巳後
皆排我屋為王舍從是免燒故稱王舍西域記云
其王舍城崇山四周以為外郭東西長南北狹廣
一百五十里子城三十里宮城北門是調達放醉
象處東北是身子逢馬勝得初果處又東北十四
五里至鷲峰山是說法華經處記云如來本住王
三昧三德之城迹居忍土之王城耳耆闍崛山者
此翻靈鷲亦云鷲頭又云狼迹言靈鷲者其義有
三一者山峰之形似其鷲鳥二者山南有屍陀林
鷲食屍竟棲止其上故時人呼為鷲山三者前佛
後佛皆居此山若佛滅後羅漢住羅漢滅後支佛
住無支佛則鬼神住既是聖靈所居總有三事因
呼為靈鷲山增一阿含三十一云佛在鷲峰告諸
比丘此山久遠同名靈鷲更有別名汝等知否亦
名廣普山負重山仙人窟山恒有羅漢菩薩得道
及神通諸仙所居又有五百辟支佛住如來欲下
先令淨居天人來此告敕令此土淨却後二年佛
現此間支佛聞巳燒身入滅何則世無二佛國無
二王一佛境界無二尊號天台問云劫火洞然天
地廓清云何前佛今佛皆居此山答後劫既立本
相還現得神通人知其昔名以名今耳然觀天台
之意葢是順世因緣俯同俗事之謂以理而言未

必一向何則像法決疑經云一切大眾所見不同
或是婆羅林悉是土沙草木石壁或見此林純是
七寶清淨莊嚴或見此林是三世諸佛所遊行處
或見此林即是不可思議諸佛境界真實法體又
下文云眾生見燒盡我此土安穩此之謂也中者
以靈鷲居五山之中餘四山者一天主穴二七葉
穴三蛇神穴四獨力山然前佛後佛皆居五山之
中者何耶天台云佛好中道所以昇中天中日降
中國中夜滅皆表中道今處山中說中道也。
△五
聞持之伴二初列眾二總結初文又三初聲聞眾
二初比丘眾二初多知識六初舉類。】

「與大比丘眾。」

【與即共也皆是大比丘氣類譬群方貴賤各有班
輩今諸比丘皆眾所知識高譽大德耳大者釋論
明大者大亦言多亦言勝以其器量尊重為諸天
王等大人之所敬故言大升出九十五種外道故
言勝徧知內外經書故言多又數至一萬二千人
故言多疏云有大道大用大知故言大道勝用勝
知勝故言勝道多用多知多故言多又大者為諸
大菩薩所敬故也多者法界不可量法悉能知也
勝者勝諸菩薩也此約圓教釋耳比丘者肇師云
秦言淨命乞食破煩惱淨持戒怖魔等乃天竺之
一名而含此四義秦無以翻故存本稱什師云始
出妻子家應以乞食自資清淨活命終出三界家

必須破煩惱持戒自守具此二義故天魔怖其出
境也釋論云怖魔破惡乞士者良以魔樂生死其
既出家復化餘人俱離三界乖於魔意魔用力制
翻被五繫但愁忌而巳故名怖魔又出家人必破
身口七支之惡故言破惡然在家四種如法一仕
二農三工四商用養身命其出家人佛不許此唯
乞自資身安道存福利檀越三義相成故名比丘
義眾者梵語僧伽此翻和合眾一人不名和合眾
四人巳上乃名和合事和無別眾法和無別理也。

△次示數。】

「萬二千人俱。」

【萬二千人者本是一萬二千菩薩迹為萬二千聲
聞也記問云凡諸列眾及得道者何故其數必全
無缺耶答大論釋大數五千分中云若過若減皆
存大數所以今文萬二千者亦是存其大數也。
△
三顯位。】

「皆是阿羅漢。」

【皆是阿羅漢者阿[颱-台+犮]經云應真瑞應經云真人悉
是約無生義釋也或言無翻名含三義一者無明
糠脫後世田中不受生死果報故名不生也二者
九十八使煩惱惑盡名殺賊也三者具智斷兩德
堪為人天福田名應供也此藏通意耳若別圓釋
者義則不然非但殺賊亦殺不賊非但無生無生
亦無非但應供亦能供應此歎別圓地住功德也

又觀解者從假入空觀亦有三義乃至中道觀殺
無明賊不生二乘心能供養此人如供養世尊也
方等云供養及文殊不如施行方等者一食充軀
下文云毀讚佛之罪福輕毀讚持經之罪福重也
良以佛無食想久離八風不為損益施持經者全
肉身續報命生法身增慧命故有益也若毀之則
憂惱退悔乖其勝利必招大損也。
△四歎德。】

「諸漏巳盡無復煩惱逮得巳利盡諸有結心得自在。」

【諸漏巳盡無復煩惱者歎上殺賊也漏者三漏也
成論云失道故名漏律云癡人造業開諸漏門毗
曇云漏落生死然論律語異而同明漏義良由賊
誑失於理寶貧窮孤露造諸惡業致生死苦亡法
身失慧命喪重寶皆是賊義煩惱者即九十八使
流扼纏葢等偪惱行人耳然其煩惱是能潤漏業
是所潤能所既盡正是殺賊逮得巳利者歎應供
也然三界因果皆名為他智斷功德皆名巳利巳
利具足故成應供盡諸有結者此是歎不生也諸
有即二十五有生處也結即二十五有生因也因
盡果亡此歎不生明矣心得自在者定具足故名
心自在慧具足名慧自在慧自在未必心自在心
自在必慧自在也。
△五列名。】

「其名曰阿若憍陳如摩訶迦葉優樓頻螺迦葉伽耶
迦葉那提迦葉。」

【其名曰者指證之辭也然諸尊者皆備眾行而隱

其圓能各從一德標名者引物偏好也增一阿含
云憍陳如比丘皆共上座有德大人相隨舍利弗
共智慧深利者相隨目犍連共神通大力者相隨
皆掌一法引諸偏好天台云若欲消名須識其行
從德立號無往不通憍陳如姓也此云火器本是
婆羅門種其先事火從此名族火有燒照二義照
則闇不生燒則物不生此以不生為姓也阿若名
也此翻巳知或言無知者非謂無所知乃是知無
耳若依二諦即是知真以無生智為名也增一云
我佛法中寬仁博識初受法味者拘鄰如比丘第
一故以阿若為名因果經云昔於饑世佛為赤目
大魚閉氣不喘示為死相時有木工五人先用斧
斫取肉食之佛即誓言於當來世先度此等與其
無生又迦葉佛時九人學道五人未得誓於釋迦
法中最先開悟本願所牽前得無生故名阿若夫
巨夜長寢無人能覺日光未出明星前現陳如得
道譬彼明星在眾明之始一切人之智明無前陳
如昔者如來初轉法輪先度陳如佛凡三問汝知
法否陳如三答俱云巳知於是地神唱空神傳乃
至梵世咸稱巳知陳如比丘初見佛道初聞法皷
初服道香初嘗甘露初入法流初證真諦於閻浮
提最初得道當知一切人天支佛羅漢無能前者
十二遊經云佛成道第一年度五人第二年度三
迦葉第五年度身子目連故知阿若在初明矣摩

訶迦葉者此翻大龜氏以其祖感靈龜負仙圖而
應從德名族故言龜氏真諦三藏翻光波或飲光
以其祖學仙身光照耀又迦葉身光亦能映物也
其家大富增一云羅閱祇大富長者名迦毗羅婦
名檀那子名畢鉢羅婦名婆陀其家勝缾沙王千
倍十六大國無以為鄰付法藏云毗婆尸佛滅後
彼有塔像金色缺壞時有貧女丐得金珠倩匠為
薄金師歡喜治瑩佛畢立誓願為夫婦從是巳來
九十一劫人中天上身恒金色心恒受樂最後託
摩竭提國尼拘律陀婆羅門家其家大富有六十
庫金粟一庫容三百四十斛庫即倉也復次迦葉
有三十相光明照耀滿一由旬缺二相者應是無
白毫肉髻也故諸天請結集時讚言耆年欲恚慢
巳除其形譬若紫金柱上下端嚴妙無比目明清
淨如蓮華然佛弟子中名迦葉者既多故標大以
別之餘如十力三迦葉也又云於䟦耆聚落初從
佛聞增上戒定慧即得無漏受乞食法行十二頭
陀逾老不捨頭陀既久鬚髮長衣服敝來詣佛所
諸比丘起慢佛分座命迦葉同坐迦葉不肯佛言
吾有四禪禪定息心靜慮從始至終無有耗損迦
葉亦然吾有大慈仁覆一切汝亦如此體性亦慈
吾有大悲濟度眾生汝亦如是吾有四神三昧謂
一無形二無量意三清淨積四不退轉汝亦如是
吾有六通汝亦如是吾有四定一禪二智三慧四

戒汝亦如是所以如來滅後法付迦葉能為一切
而作依止猶如如來何則若有頭陀苦行人佛法
則存脫無其人佛法則滅迦葉能荷負佛法令得
久住至未來時付法授衣竟然後入滅增一云我
佛法中行十頭陀苦行者大迦葉第一優樓等三
尊者同名迦葉迦葉之義巳如前釋優樓頻螺者
亦云優樓毗此翻木瓜林那提此云河亦云江伽
耶亦云竭夷亦云象此翻城家在王舍城南七由
旬昔於毗婆尸佛時共樹剎柱緣是為兄弟兄為
缾沙王師而有五百弟子兩弟各有二百五十人
以行兄法木瓜林者眾經音義云在此林下修道
因得其名次二翻江城者父母禱此神而得子即
事火外道耳昔者佛欲化之乃往彼所寓宿迦葉
辭無舘舍佛指龍堂可就此處彼遽答言龍性暴
惡恐害仁者佛言無畏即攝衣入坐至夜龍歸見
佛遂怒放火燒佛佛入火光三昧境宇洞然龍竄
無所唯見鉢清淨乃躍入其中迦葉是夕見火熾
然謂其徒曰彼沙門者必被害矣至旦佛擎鉢出
示彼迦葉迦葉見巳心亦稍伏佛仍作種種神變
然其邪執尚猶未愈乃云瞿曇雖神不如我道真
佛即語云汝非羅漢亦不得道於是開悟師徒皆
伏尋與其徒依佛請法俱時出家所有祭火器悉
擲于水中伽耶那提居鄰其下忽覩祭器浮於中
流乃往審省見兄巳作沙門詢其所以兄為說法

因與其徒同歸於佛增一云優留毗者能將護四
眾供給四事令無所乏最為第一那提比丘心意
寂然降伏諸結其於精進最為第一伽耶比丘觀
了諸法都無所著善能教化最為第一。】

「舍利弗大目犍連摩訶迦旃延阿㝹樓駄劫賓那。」

【舍利弗具云舍利弗羅此翻珠子又云身子珠子
者以其母於女人中最為明敏其聰慧之相在於
目珠今舍利是珠之所生又身子者亦由彼母形
貌姝媚故時人以子顯母為作此號姓拘栗陀婆
羅門種其父名優波提舍學通外典頭戴火冠鐵
鍱其腹獨步王城擊皷論議人無敵者彼之舅氏
名拘絺羅亦善論議每與身子之母勍敵口辯以
決勝負居常所論姊恒不如及懷身子日遂增勝
拘絺羅者默自念言此非姊之力也其所懷者必
是智人寄辨母口在胎尚爾況出胎耶於是委喻
家業更廣遊學不暇翦爪時人呼為長爪梵志增
一云我佛法中智慧無窮決了諸疑者舍利弗第
一昔者王舍年豐王與臣庶設大會置三高座王
太子論師廣集論議身子爾時年始八歲至彼會
所問所設座人具答之身子即越眾登座群儒皆
恥不𠃔論議且與同輩曰勝比小兒無足顯譽脫
或不如屈辱大矣皆遣侍者傳語問之身子一一
答辨無敢當者王及臣民稱慶無極各相謂言國
將太平智人出現暨年十六究盡典籍無事不閑

博覽古今演暢幽奧十六大國論議無雙五天竺
土最為第一於後一時偶在道上見馬勝比丘威
儀庠序遂問之曰汝師誰耶答言瞿曇又問師說
何法答云諸法從緣生是故說因緣是法緣及盡
我師如是說身子一聞即得初果來至佛所七日
之間徧達佛法佛說一句身子以此一句於七日
夜作師子吼更能出異句味使無窮盡況佛多說
身子智辨若為可盡大目犍連姓也翻讚誦文殊
問經翻萊茯根真諦云勿伽羅此翻胡豆古有仙
人嗜此二物因以名族釋論云吉占師子父也名
拘律陀拘律陀樹名耳父母禱樹神得子因以名
焉因果經呼為大目連羅夜那同名者多故舉大
以別之釋論云舍利弗為才明者見貴目連為豪
爽者取重智藝相比德行互同又稱為左面弟子
昔者外道師徒五百用呪移山經一月日其山巳
動目連念言此山若移多所損害即於山頂虗空
之中結加趺坐山還不動外道相謂我呪山動計
日必移云何安固還若於初必是沙門使之然耳
自知力弱歸心佛道令無量人正法出家又難陀
䟦難陀二龍居須彌邊海佛常飛空上忉利天為
母說法彼龍瞋恨作是念言云何禿人從我上過
後時佛欲上天其龍吐黑雲闇霧隱翳三光諸比
丘咸欲降之佛不聽許目連云我能降之佛言汝
當云何目連答言先以大身恐怖次用小身鑽齧

然後以常身降之佛言善哉如汝堪任彼龍以身
遶須彌山七匝尾挑海水頭枕山頂目連於是倍
現其身繞山十四帀尾出海外頭枕梵宮是龍瞋
盛雨金剛沙目連變沙為寶華輕輭可愛龍瞋不
巳目連化為細身入龍身內眼入耳出耳入鼻出
鑽齧其身即受苦痛其心乃伏目連攝巨細身示
沙門像將是二龍來至佛所又帝釋與修羅戰勝
造得勝堂七寶樓觀莊嚴奇特梁柱支節皆容一
綖不令相著而能相持天福之妙力能如此目連
飛往帝釋將彼看堂而諸天女羞見目連悉隱不
出目連念帝釋著樂不修道本即變神通燒得勝
堂赫然崩壞仍為帝釋廣說無常帝釋歡喜堂復
依然無煙灰色增一云我弟子中神通輕舉飛到
十方者大目犍連第一摩訶迦旃延此云扇繩亦
名柯羅柯羅此翻思勝言扇繩者尊者以其生時
父巳去世此兒礙母不得再嫁如扇繫繩不得相
離言思勝者思是慧數論議功強得思勝名長阿
含云有外道執其斷見謂無他世凡有十番問答
彼外道言無有他世答言今之日月為天為人為
此世為他世若無他世則無明日又問我見人死
不還云何說其受苦故知無他世答如罪人被駐
寧得歸否又問若生天何故不歸故知無他世答
如人墮廁得出肯更入廁否又天上一日當此百
年生彼三五日未遑歸心設有歸者而汝巳化寧

得知之又問我鑊煑罪人密葢其上伺之不見神
出故知無他世答汝晝眠時傍人在邊見汝神出
不又問我剝死人皮臠肉碎骨求神不得故知無
他世答如小兒折薪寸寸分裂求火寧得不又問
我秤死人最重若彼神去應輕若無神去則無他
世答如火與鐵合鐵則輕鐵失火則重人生有神
人則輕死失神則重又問我見臨死人反轉求神
不得故知無他世答如人反轉求於貝聲寧得聲
耶又云汝雖種種破我我執此甚久而不能捨答
如人采穭初見麻取麻次捨麻取麻皮次捨麻皮
取縷次捨縷取布次捨布取絹次捨絹取銀次捨
銀取金捨劣取勝云何不能捨如是番番析破廣
演諸義外道便伏而讚歎言前說日月而我巳解
欲聞智辨故番番執難善哉妙說難可思議增一
云善分別義敷演道教者迦旃延最為第一阿㝹
樓䭾亦云阿那律亦阿泥盧豆皆梵音賖切耳此
翻無貧亦如意亦無獦名也言無貧者昔於饑世
因施辟支佛稗飲獲九十一劫果報充足故名無
貧賢愚經云弗沙佛末法時世饑饉有支佛名利
吒行乞空鉢無獲有一貧人見而悲悼白言勝士
能受稗不即以所噉奉之食巳作十八變後更釆
稗有兔跳抱其背變為死人無伴與脫待闇還家
委地即成金人拔指隨生用脚更出取之無盡惡
人惡王欲來奪之但見死屍而其所覩純是金寶

九十一劫果報充足故號無貧言如意者其生巳
後家業豐溢日夜增益而其門下日日當有一萬
二千人六千取債六千還直出家巳後隨所至處
人見歡喜欲有所須如巳家無異應知阿那律者
是淨飯王之姪兒斛飯王之次子世尊之堂弟阿
難之從兄羅云之叔非聊爾人也政若周公嘆曰
我是文王之子武王之弟成王之叔其於天下非
賤人也而沐三握䬸三吐禮賢尚爾況餘人乎增
一云我佛法中天眼徹視者阿那律比丘第一劫
賓那此翻房宿父母禱房星感子因是為名又云
房宿是比丘與佛共房宿獲覲法身從茲立號中
阿含四十二云佛遊摩竭提詣王舍城爾時世尊
至陶師家語陶師曰我欲寄宿汝見聽否陶師答
云我無所違然而先來巳有比丘若彼聽者欲住
隨宜時彼比丘弗伽羅婆先巳在彼陶師屋中世
尊語曰我欲寄宿汝見聽否比丘答云君可隨意
我何敢違此陶師屋草座巳敷君欲住者自可隨
意于時世尊於草座上敷尼師壇結加趺坐竟夜
寂然比丘亦爾於是世尊默自念言是比丘者甚
為奇特乃問之曰汝師誰耶對曰瞿曇無上覺者
是我之師又問之曰曾見師否答曰未曾復更問
曰若見師者為識否耶答曰設見不識我但聞彼
十號具足乃依出家世尊告曰我今為汝略說法
要汝當諦聽比丘答言願樂欲聞佛告比丘人有

六界聚六觸處十八意行四住處六界聚者地水
火風空識等也因此六故有六觸處謂眼觸見色
乃至意觸知法因此六故有十八意行謂眼見色
觀色喜住觀色憂住觀色捨住乃至耳鼻舌身意
亦復如是以因此故有四住處謂真諦住處慧住
處施住處息住處以因此故說不放逸慧若有比
丘分別身界今我此身有內地界而受於生所謂
髮毛爪齒及外地界皆非我有我非彼有亦非神
也如是觀慧是名比丘不放逸慧如是乃至地水
火風空識內外一一觀察說此法巳是比丘遠塵
離垢即獲聖果天台云是比丘善占星宿明識圖
像從解得名增一云我佛法中善知星宿者劫賓
那第一。】

「憍梵波提離婆多畢陵伽婆蹉薄拘羅摩訶拘絺羅
難陀。」

【憍梵波提此云牛呞無量壽稱牛王增一云牛跡
昔五百世曾常為牛王牛若食後恒事虗哨餘報
未盡唼唼常嚼時人稱為牛呞昔為比丘因摘一
莖禾而數粒墜地後五百世作牛償他今雖證聖
尚有餘習天台云人但觀形不知有德若笑羅漢
即得罪也避人笑故常居天上天知有德所以不
笑又云佛昔在世嘗一夏受阿耆達王請與五百
比丘皆噉馬麥而憍梵波提獨在天上尸利沙園
受天王供養此由過去有五百鴈其中一鴈常以

華果供養鴈王其福所致今受天樂增一云樂居
天上不樂人間者牛跡比丘第一離婆多亦云離
越此翻星宿或室宿或假和合文殊問經稱為常
作聲父母從星辰乞子既其感獲因星作名雖得
出家猶存本字假和合者有人引釋論空亭中宿
見二鬼爭屍之緣而為據也大論第十三云若人
遠行獨宿空亭夜中有鬼擔一死屍來著其前復
有一鬼從後而來瞋罵前鬼云是我屍何以擔來
前鬼復言本是我物二鬼各爭前鬼語言可問此
人後鬼即問是誰屍耶誰擔來此其人思惟此之
二鬼皆有大力實語虗語俱不免害我當實語答
之即便答言前鬼擔來後鬼大瞋拔其手足出于
地上前鬼愧之取屍補之便著手臂及以足等舉
身皆易於是二鬼共食所易活人之身各各拭口
分首而去其人思惟父母生身眼見食盡我今此
身盡是他肉為有身耶為無身耶天既明矣尋路
而去乃值眾僧即便問云今我此身為有無耶眾
僧答言汝身本來恒自無有四大和合而成之耳
因茲悟道獲羅漢果又雜寶藏經云昔罽賓國有
離越羅漢在山坐禪有人失牛乃尋其跡至彼所
居爾時離越煑草欲染其草忽然變為牛肉所持
鉢器變為牛頭牛主見巳執詣王所王付獄中經
十二年恒為獄監飲馬除糞離越弟子得羅漢者
尋師不見業緣將畢於後乃見在罽賓獄尋詣王

所具陳上事王即宣令赦彼出獄躍身在空作十
八變彼王見巳求哀悔過王復問云以何因緣而
有此事離越答言我於往昔亦曾失牛尋跡到山
見辟支佛獨處坐禪即便誣謗經一日夜以是因
緣墮落三途餘業未消今成羅漢猶被誣謗增一
云坐禪入定心不倒亂離越第一畢陵迦婆蹉此
云餘習昔五百世為婆羅門習氣猶高其恒河佛
昔為彼婢因過恒河水急難度乃咄曰小婢駐流
恒神為之兩派神往訴佛佛令懺謝即便合手小
婢莫瞋大眾笑之懺而更罵佛言本習如此實無
高心增一云樹下苦坐不避風雨婆蹉第一薄拘
羅此翻善容或翻偉形以其色貌端正故言善容
壽年一百六十歲無病無夭有五不死報賢愚經
云昔舍衛國有長者子生一男兒時因眾會詣大
江邊母不堅固失兒落水兒有福德是故不死時
水有魚吞此小兒兒在魚腹又復不死時有一人
捕得此魚剖魚腹中見此小兒歡喜無量時二父
母聞此事巳遂往索之紛拏不巳詣於王所具陳
上事王告之曰卿二長者所認此兒不應偏也時
二長者各為娶婦安置田宅兒後厭俗即求出家
佛呼善來便成羅漢阿難白佛此何因緣佛言過
去毗婆佛時有一長者聞佛說法受三自歸持不
殺戒以是因緣今受此報又付法藏經云薄拘羅
年幼見繼母作餅從母索之其母恚故即便捉擲

又置鏊上鏊雖焦熱不能燒害又擲釜中亦復不
害仍棄水裏值魚吞之而亦不死時人捕魚刀劈
魚腹亦乃無傷故薄拘羅有五不死分別功德論
云昔毗婆佛時有一長者稟性良謙請佛及僧九
十日中四時供養有一比丘來求乞藥長者問云
何所苦患答言頭痛長者思惟此必膈上有水仰
攻其頭尋以訶梨勒果令彼服之病即除愈爾時
長者今薄拘羅是增一云壽命極長終不中夭常
樂閒居不處眾中薄拘羅第一摩訶拘絺羅此云
大膝善於論議舍利弗舅氏居常論議每勝於姊
及姊懷胎論則不如知所懷者必是智人寄辯母
口在胎尚爾況出胎耶於是棄家學業往南天竺
讀十八經時人笑之累世難通一生非覬彼則喟
然嘆曰在家為姊所勝出路為他所輕誓讀不休
無暇翦爪時人呼為長爪梵志學訖還家問甥何
在人云為佛弟子即大憍慢我甥八歲聲震五天
彼沙門者有何道術誘我姊兒逕往佛所思惟良
久不得一法入心即語佛言一切法不忍忍即安
義此言一切法我皆能破使不得安故言一切法
不忍佛問汝見是忍否此墮兩負處也若我見忍
前巳一切不忍若我見不忍無以勝佛即便低頭
得法眼淨增一云得四辯才觸難能答者拘絺羅
第一難陀此是放牛難陀也翻善歡喜亦云欣樂
大論云頻婆娑羅王請佛及僧三月安居語放牛

人令近處住俾日日送乳酪終竟三月王甚感之
令其見佛彼與諸同輩議云我聞一切智人即淨
飯王子彼生王宮頗知放牛事否乃入竹林端坐
問佛佛為說十一事因發心出家成無學果從本
為名故云放牛善歡喜者記云從初慕道為名欣
樂是善喜之別名。】

「孫陀羅難陀富樓那彌多羅尼子須菩提阿難羅睺
羅。」

【孫陀羅難陀孫陀羅此云好愛亦云端正難陀種
姓如那律中說此因婦得名四月九日生短佛四
指(佛一指濶四寸)容儀挺特與世殊異若入眾中有不識
者謂言佛來何則以難陀是佛親弟當知如來之
祖名師子頰王王有四子一淨飯王二白飯王三
斛飯王四甘露飯王初淨飯有二子一悉達二難
陀二白飯有二子一調達二阿難三斛飯有二子
一摩訶男二阿那律四甘露飯有二子一娑婆二
䟦提佛本行經云調達四月七日生佛四月八日
生難陀四月九日生阿難四月十日生婦即孫陀
利貌極端正食息不相離佛與阿難途行乞食到
其門伊正共婦在高樓上飲食難陀即起迎佛婦
言須君還乃可共食難陀白佛轉輪王種何得自
辱尋持佛鉢取飯佛即還尼俱類園語阿難言令
難陀送食阿難宣旨彼即送來佛令剃頭遂握拳
語剃者曰汝勿持刀臨閻浮王頂佛逼莫止悉與

剃之明日佛與五百比丘應請求住守寺意欲逃
去佛令關房掃地關南北開掃此彼汙復懼佛歸
即逃走歸去於路值佛屏身隱樹樹逈昇空佛見
即喚將還問何故去即答昨與婦別待還乃食以
憶婦去耳佛令執衣角將遊三十三天至歡喜園
中見諸釆女而有一處但見天女而無其夫彼乃
問佛佛令自問天女答云佛弟難陀堅持禁戒當
生此天為我夫也佛問難陀此處天女與孫陀利
若為優劣答云若以天女挍之其孫陀利大似瞎
彌猴耳佛即共還逝多林中難陀心慕生天彌加
精進常修善行佛告大眾汝諸比丘不得與彼難
陀共住以至坐起語言等也彼自念言阿難是弟
必不相嫌即往共坐阿難遽起乃問之曰弟何棄
兄阿難告云仁者行別所以相違何則仁樂生天
我欲寂滅難陀聞巳心生憂惱佛又問云汝見捺
落迦否答曰未見復令執衣角將遊地獄見諸獄
中俱有治人唯一獄空彼乃問佛佛令自問獄卒
答云佛弟難陀為生天故所以修行暫生天上當
墮此間受諸苦惱難陀憂懼涕淚交流佛為說法
因得開悟獲證聖果富樓那彌多羅尼子富樓那
翻滿願彌多羅翻慈尼女也父於滿江禱梵天求
子正值江滿又夢以七寶器盛滿中寶入於母懷
母既懷子父願獲滿故得此名彌多羅尼此云慈
行亦云知識外典四韋陀中有此一品其母誦之

以此為名尼是出家女通稱那是西竺男總名既
是慈之所生故云慈子增一云我父名滿我母名
慈諸梵行人呼我為滿慈子又云善能廣說分別
義理滿願子最為第一於後一時欲還本國利益
有情佛言彼國弊惡汝云何化答言我當修忍若
毀辱我我當自幸不得拳毆若拳毆時自幸不得
木杖若木杖時自幸不得刀刃若刀刃時自幸得
離五陰毒器佛言善哉汝可化度七車喻經云為
大智舍利弗之所稱歎諸梵行人皆當縈衣頂戴
於汝若見汝者得大利益須菩提此云空生生時
家中庫藏器皿一切皆空占者云吉因空而生名
曰空生也從依報瑞空以名正報依正俱吉故曰
空生常樂遊止閒林石窟寂靜之處所修行業以
空為本常入空定住無諍三昧喜說空法有所宣
辯皆分別空將護眾生不令起礙嫌行即住嫌住
即行又云常行空行故云善也供養得報故云吉
也諸文之中稱善吉者即此意也阿難此云歡喜
亦云無染昔淨飯王冀太子為金輪覇其宗社忽
棄國捐榮憂惱殆絕魔來誑云汝子巳死王言阿
夷語既虗瑞相亦無騐復有天來告云汝子成佛
王疑未決斯須信報昨夜天地大動太子成佛王
大歡喜白飯王復奏誕生太子舉國欣欣因立嘉
名中阿含第七云阿難侍佛二十五年所聞八萬
犍度(此云法聚)皆誦無遺亦不重問佛滅度後在師子

牀迦葉與大眾而讚歎曰面如淨滿月眼若青蓮
華佛法大海水流入阿難心增一云知時明物所
至無疑所憶不忘多聞廣遠堪任奉持阿難第一
羅睺羅此云覆障佛之嫡子昔太子求出家父王
不許既殷勤不巳王言若汝有子聽汝出家太子
舉手指其妃腹却後六年汝當生男在胎六年故
言覆障真諦三藏云羅睺本名修羅能手障日月
應云障月佛言我法如月此兒障我不即出家世
世障我我世世能捨故言覆障佛出家巳耶輸有
娠諸釋咸瞋何因有此欲治欲殺惡聲盈路寶女
劬毗羅證之其謗少息因梵火坑發大誓願若我
為非子母俱滅若真遺體天當為證遂抱子投坑
坑變為池蓮華捧體王及國人始復不疑後佛還
國耶輸令奉歡喜九年雖幼穉於大眾中逕持上
佛耶輸以此息謗於是淨飯歡喜雖失其父而獲
其子孫為金輪吾亦何恨想其長大冀神寶至而
佛索出家父王不許耶輸後時將上高樓目連飛
空而來取之佛度出家與舍利弗為弟子。
△六總
結。】

「如是眾所知識大阿羅漢等。」

【眾所知識或言知秪是識或言聞名為知見形為
識亦可見形為知見心為識肇法師云大士處世
猶日月昇天有目之徒孰不知識今謂解佛正見
曰知止人邪徑曰識。
△二列少知識。】


「復有學無學二千人。」

【言少知識此但舉位明數而不歎德呼此為少耳
矧聖與凡絕交亦不分多少特以希高慕遠偕以
多識而引之晦德隱名即以少識而導之隨順眾
生故有多少不可覩迹而忘本也若三藏中十八
種學人九種無學通教五地皆名學六地名無學
又九地皆名學佛地為無學若別圓別約有功用
無功用具足未具足以明學無學也文具二意今
作一節釋之。
△二比丘尼眾二初波闍波提次耶
輸陀羅(羅睺)。】

「摩訶波闍波提比丘尼與眷屬六千人俱羅睺羅母
耶輸陀羅比丘尼亦與眷屬俱。」

【波闍波提此翻大愛道也亦云憍曇彌此翻眾生
尼者是西國出家女之通名良以本住智度法門
迹為千佛之母衛養導師者也大愛道者中觀廣
博名大無緣慈力為愛中理虗通名道六千者數
也若表對觀門觀六根清淨各具一千功德雖眼
有八百耳有千二百以多足少數滿六千表本法
門亦是觀行之意耳耶輸陀者此云華色或云名
聞以子標母故云羅睺羅母也然而溫良恭儉德
齊太子在家為菩薩之妻作天人之知識出家為
尼眾之主而位居于無學豈是無名聞眾耶十二
遊經出三夫人一瞿夷二耶輸三鹿野未曾有及
瑞應皆云羅睺是瞿夷之子涅槃與法華皆云是

耶輸子於意云何此或彼經舉大母此處舉所生
釋論明瞿毗陀是寶女不孕即是瞿夷此翻明女
故知定是耶輸子也悲華云寶華佛所誓願為妻
豈有博地為太子妻故知本住寂定微妙法喜迹
為佛妻。
△二菩薩眾六初明類。】

「菩薩摩訶薩。」

【若具存應言菩提薩埵摩訶薩埵什師嫌繁略去
提埵二字菩提此云道薩埵此云心摩訶云大此
諸人等皆求廣博大道又能成熟眾生即是大道
心之氣類也。
△二示數。】

「八萬人。」

【八萬人者數也然餘經集眾甚多此經何少或是
語其大數耳或譬王論密事豈可率土同謀若約
觀心釋者觀一善心具十法界十界交互具百法
界千性相等十善即萬法約八正道即八萬法門
也。
△三顯位。】

「皆於阿耨多羅三藐三菩提不退轉。」

【阿耨多羅此云無上三藐云正又三云等菩提云
覺不退轉者約位行念以論不退也若詳而釋之
應歷四教各各有三一一不同今釋此經但論圓
教位行念也此如華嚴明初住得如來一身無量
身具三不退此是一實事即圓教之不退也然不
退轉者意兼兩向今為調文且從上釋應以此句
貫通下文。
△四歎德。】


「皆得陀羅尼樂說辨才轉不退轉法輪供養無量百
千諸佛於諸佛所植眾德本常為諸佛之所稱歎以
慈修身善入佛慧通達大智到於彼岸名稱普聞無
量世界能度無數百千眾生。」

【此十三句作橫豎二意消文一豎約十地義便二
橫約初住義便也不退轉者成前即是明位起後
即是歎德以對初地初地名歡喜喜其不退墮二
邊入于中道獲三不退故知歎初歡喜地也皆得
陀羅尼者歎第二離垢地也此地名離達謂離遮
諸惡達持眾善即是陀羅尼義也樂說辯才者歎
第三明地也良以內智既明外說則辯謂欲知智
在說則說有種種樂說最勝也轉不退轉法輪者
歎第四𦦨地也由燄能破闇又能焦炷轉法輪者
則自害巳惑如焦炷也破他迷妄如除闇也供養
無數百千諸佛者此歎第五難勝地也此地得深
禪定用神通力難勝難及於一念頃徧至十方供
養諸佛於諸佛所植眾德本者此歎第六現前地
也由得深禪定故能供養諸佛福德所資種智種
智現前智是德本如植種於地耳常為諸佛之所
稱歎者此歎第七遠行地也此地二智方便出過
一切廣修利益稱會佛心也以慈修身者歎第八
不動地也正智不動不出三界以慈薰身應入五
道熏口為說法熏心為設方便正法華云具熏三
業即其意也善入佛慧者此歎第九善慧地也良

由深入實際妙徹本源故云佛慧通達大智者此
歎第十法雲地也然其法身如虗空禪定如大雲
智慧如大雨善入佛法名慧巧用佛法名智此葢
互舉耳到於彼岸者歎十地內德也到三諦之彼
岸此是因中說果又到在不久名稱普聞者歎十
地外德也由內德深廣致令聲名普聞內外相稱
之意若開等覺位者以此二句擬之能度百千
眾生者餘地度人或一界至九界不名能度十地
勝前故稱能度然此諸地一一各具如上眾多功
德今作出沒釋者為人情好異又豎義易解故也
次約橫義歎者此直就初住一位說之餘位例然
所謂初發心住一發一切發出過二邊革凡超聖
入于中道其心寂滅念念流入薩婆若海故言得
不退轉也又初住遮離取相無知無明等障持達
般若解脫法身等德故言得陀羅尼也且十信似
解尚能以一妙音徧三千界何況初住真解口密
功德耶故言樂說辯才也初住能分身百世界作
佛論其實處無量無邊以能作佛說法教化故言
能轉不退法輪又初住得不思議神力徧能承事
法界諸佛故言供養百千諸佛也初住得實相本
所以能植眾德也又初住開佛知見知見巳法與
諸佛同故言常為諸佛之所稱歎又初住以無緣
慈普現色身徧應法界故言以慈修身又初住入
秘密藏故言善入佛慧又初住一心三智無能障

礙故云通達大智又初住事理分究竟故言到於
彼岸又初住圓德真實與名相稱故言名稱普聞
無量世界又初住能為十法界而作依止安立救
護故言能度百千眾生又初住更有無量無邊不
可思議種種功德略言十三句耳二住巳去乃至
等覺亦復如是故大品云初阿字門具四十一字
功德後荼亦具諸字功德中間亦爾字等語等功
德亦等。
△五列名。】

「其名曰文殊師利菩薩觀世音菩薩得大勢菩薩常
精進菩薩不休息菩薩寶掌菩薩藥王菩薩勇施菩
薩寶月菩薩月光菩薩滿月菩薩大力菩薩無量力
菩薩越三界菩薩䟦陀婆羅菩薩彌勒菩薩寶積菩
薩導師菩薩。」

【大士大名或從法門或從行德本願等雖是一名
備無量義今依經依觀消十八菩薩之名文殊師
利此云妙德大經云了了見佛性猶如妙德等無
行云滿殊師利普超云濡首思益云雖說諸法而
不起法相不起非法相故名妙德悲華云願我行
菩薩道所化眾生皆於十方先成正覺令我天眼
悉皆見之我之國土皆一生菩薩悉令從我勸發
道心我行菩薩道無有齊限寶藏佛言汝作功德
甚深甚深願取妙土今故字汝名文殊師利在北
方歡喜世界作佛號歡喜藏摩尼寶積佛今猶現
在聞名滅四重罪為菩薩像影響釋迦耳新譯云

曼殊師利此翻妙吉祥西域記云是菩薩生時有
十種吉祥一光明滿室二甘露盈庭三池涌七珍
四神開伏藏五雞生鳳子六豬㝃龍豚七馬產麒
麟八牛生白澤九倉變金粟十象具六牙由斯異
瑞故名吉祥觀世音天竺云婆婁吉低稅思益云
若眾生見者即時必定得於菩提稱名者得脫眾
苦故名觀音悲華云若有眾生受苦稱名念我者
為我天眼天耳所見所聞不得免苦不取正覺寶
藏佛云汝觀一切眾生生大悲心今當字汝為觀
世音得大勢思益云我投足之處震動三千大千
世界及魔宮殿故名大勢至悲華云願我世界如
觀世音等無有異寶藏佛言由汝願取大千世界
故今字汝為大勢至常精進大寶積云是菩薩為
一眾生經無量劫隨逐不捨猶不受化無一念棄
捨故名常精進也不休息思益云恒河沙劫為一
日夜是三十日為月十二月為歲過百千萬億劫
得值一佛如是值恒河沙佛行諸梵行修習功德
然後受記心不休息故名不休息記云不休息與
常精進義意略同欲辯別者無間趣入名為精進
長時無廢名不休息今謂亦是自行化他之異耳
寶掌者普超云被上德鎧乃至於佛無能沮敗令
釋大乘若於夢中不志二乘常以實心諸通慧心
為人講宣於諸珍寶心無貪惜故名寶掌藥王者
悲華云願賢劫一千四佛初成道時我皆供養諸

佛入滅我皆起塔劫盡苦惱我皆救護刀兵疾
疫作大醫王然後作佛寶藏佛言今當字汝為火
淨藥王在後作佛即樓至如來是記云火淨從燒
身立名今文勇施至越三界此七菩薩疏稱欠釋
記云未檢愚則輙規祖訓粗釋芳猷至若事跡未
詳更竢後賢追補勇施者世間內財外財及出世
無上法財悉能徧施勇敢無怯亦無吝惜寶月者
三德分證尊貴如寶種智圓明清涼如月月光者
月有虧盈破暗之義以喻菩薩本盈迹虧耳或云
菩薩分證中道智光能破十界煩惱昏暗使之頓
明滿月者由斯菩薩百福嚴備妙相圓明如月滿
也大力者境智冥合拔苦與樂勝諸偏小也無量
力者本高迹下力大用深普救徧提也越三界者
妙悟千如洞遣百非超世出世故得此名䟦陀婆
羅此云善守亦云賢守思益云若眾生聞名者畢
定得三菩提故名善守記云此菩薩名出般舟亦
名賢護賢即善也善巧將護令其不退彌勒者此
云慈氏思益云若眾生見者即得慈心三昧故名
以慈氏是菩薩現居知足內院當來出興于堪忍
補釋迦之處號彌勒世尊於華林園內龍華樹下
而成正覺智論三十四云龍華初會度九十九億
聲聞第二會度九十六億聲聞第三會度九十三
億聲聞然此菩薩瑞異芳猷委如別釋又悲華云
願於刀火劫中擁護眾生寶積者分證三德尊貴

如寶三德圓融微妙名積導師者思益云於墮邪
道眾生生大悲心令入正道不求恩報故名導師。

△六結。】

「如是菩薩摩訶薩八萬人俱。」

【如是等者即總結之辭記云一代教中諸大菩薩
宿緣獲記多在悲華第二卷中故彼經云有菩薩
名曰寂意而白佛言諸佛皆有淨土如來何故取
此穢土佛言本願故取我於過去恒河沙阿僧祇
劫有世界名刪提嵐劫名善持時有輪王名無諍
念主四天下王有千子有一大臣名曰寶海梵志
唯有一子三十二相八十種好常有諸天而來供
養因為作號名曰寶藏出家成道亦名寶藏說法
度人其數無量其王千子各各供養過三月巳欲
為授記先入三昧現十方佛土集諸菩薩先授寶
海十方世界眾生寶海教化者一時成佛次授輪
王千子記記第一子云汝觀六道起大悲心斷諸
煩惱令住安樂今當字汝為觀世音阿彌陀佛般
涅槃後二恒河沙阿僧祇劫於夜初分正法滅時
於夜後分其土轉名一切珍寶之所成就所有莊
嚴勝安樂界於一念頃便成正覺號一切功德山
王壽九十六億那由他百千萬億劫第二太子名
大勢至(如上文釋)第三名文殊師利(亦如上文)第四名普賢
在東方十恒河沙世界微塵世界名不瞬乃至第
九名阿閦如是次第記千太子中有願取五濁成

佛者以大悲故其土名娑婆何以故是諸眾生忍
於三毒及諸煩惱能忍斯惡故名忍土是千人中
唯除一人餘並於賢劫而得成佛。
△三雜眾八初
欲界天。】

「爾時釋提桓因與其眷屬二萬天子俱復有名月天
子普香天子寶光天子四大天王與其眷屬萬天子
俱自在天子大自在天子與其眷屬三萬天子俱。」

【雜眾者舊云凡夫眾而此中有聖舊云俗眾而此
中有道舊云天人眾而此中有龍鬼義皆不便今
稱雜眾意則兼矣謂五道二界等也今觀此文有
於八番先標帝釋次列四王前龍後鳥鬼神重出
為此義故呼名為雜此中有得道未得道者雜果
報與形服雜又有得二乘道者無漏智與煩惱無
明雜有得菩薩道者漚和與眾機雜有得佛道者
一法具一切法故言雜雜義如是豈可以凡夫形
俗判之復不可以五道人天判之故言雜也爾時
者葢言當此之時也釋提桓因者或云因陀羅或
云旃提羅此翻能作或云能天帝所謂能作忉利
天主者也忉利此翻三十三良以須彌有四面每
面有八城就喜見城合為三十三天而共居須彌
山頂須彌此云安明或云妙高此山四寶所成高
廣三百三十六萬里俱舍云妙高層有四相去各
十千旁出十六千八四二千量堅首及持鬘恒憍
大王眾如次居四級亦住餘七山妙高頂八萬三

十三天居四角有四峰金剛首所住中宮名善現
周萬逾繕那外四苑莊嚴眾車麤雜喜疏云此是
欲天之主故前列之雜阿含四十云有比丘問佛
何故名釋提桓因答本為人時行於頓施堪能作
主故名釋提桓因般若云過賢劫二千二十四劫
作佛號無著世尊名月普香寶光三天子者此是
帝釋之內臣如世卿相也或云三光天子耳四大
天王是帝釋之外臣如武將也居四寶山高半須
彌樓炭經云廣二十四萬里東提頭賴吒此云持
國亦言安民居黃金山領二鬼一犍闥婆二富單
那南毗留勒叉此云增長亦云免離居瑠璃山領
二鬼一薜茘多二鳩槃茶西毗留博叉此云非好
報又云惡眼亦云雜語居白銀山領二鬼一毒龍
二毗舍闍北毗沙門此云種種聞亦云多聞居水
晶山領二鬼一羅剎二夜叉此四天王各領二鬼
不令惱人故稱護世次忉利上有𦦨摩此翻善持
大論云妙善去忉利三百三十六萬里善持上有
兜率陀此翻妙足又云知足亦云喜足去燄摩如
地遠今不列者略耳自在者即第五化樂也大自
在者即第六他化自在也。
△二色界天。】

「娑婆世界主梵天王尸棄大梵光明大梵等與其眷
屬萬二千天子俱。」

【娑婆此云忍由此土眾生安於十惡不肯出離從
人名土故稱為忍悲華云云何名娑婆是諸眾生

忍受三毒及諸煩惱故名忍土亦名為雜雜九道
共居故也梵者此云離欲亦稱高淨尸棄者此云
頂髻良以外國稱火為樹提尸棄其王本修火光
定破欲界惑從德立名然經標梵王復舉尸棄似
如兩人若依釋論正以尸棄為王今經舉位顯名
恐目一人耳住禪中間內有覺觀外有言說得主
領為王單修禪為梵民加四無量心為王也初禪
有梵眾梵輔大梵今舉王以攝諸光明者二禪也
此有少光無量光光音三禪有少淨無量淨徧淨
四禪有密身亦云無挂礙無量密亦云受福密果
亦云廣果無想密亦云無想又有五那含不煩不
熱善現色究竟亦云大自在即摩醯首羅經文存
略不具出之但云等等此諸天也。
△三龍王。】

「有八龍王難陀龍王䟦難陀龍王娑伽羅龍王和修
吉龍王德叉迦龍王阿那婆達多龍王摩那斯龍王
優鉢羅龍王等各與若干百千眷屬俱。」

【難陀名歡喜䟦難陀名善兄弟常護摩竭提雨澤
以時國無饑年缾沙王年為一會百姓聞皆歡喜
從此得名此龍即目連所降者也居海中本迹解
者本住歡喜地迹居大海中娑伽羅者從居海受
名此如華嚴所稱也舊曰因國得名本住智度大
海迹處滄溟和修吉者此云多頭亦云寶稱居于
水中本住普現色身三昧迹示多頭德义迦者此
云現毒亦云多舌或云兩舌本住樂說無礙辯法

門迹示多舌阿那婆達多者從池得名此云無熱
無熱池者長阿含十八云雪山頂上有池名阿耨
達其中有五柱堂從池為名龍王常處其中然閻
浮諸龍有三患一熱風熱沙著身燒皮肉及骨髓
以為苦惱二惡風暴起吹其宮殿失寶飾衣等龍
身自現以為苦惱三諸龍娛樂之時金翅鳥王入
宮搏撮始生龍子食之怖懼熱惱今此池者無彼
三患若鳥起心欲往即便命終故名無熱惱池也
本住清涼常樂我淨迹處涼池摩那斯此云大身
或大意大力等修羅排海淹喜見城此龍縈身以
遏海水本住無邊身法門迹為大體耳優鉢羅者
此云黛色蓮華池龍依此住從池得名本住法華
三昧迹居此池正法念經云龍為諸天保境修羅
興兵先與龍鬪故知為天所管。
△四緊那羅。】

「有四緊那羅王法緊那羅王妙法緊那羅王大法緊
那羅王持法緊那羅王各與若干百千眷屬俱。」

【緊那羅亦云真陀羅此云疑神似人而有一角故
號人非人天帝法樂神也居十寶山身有異相即
上奏樂佛時說法諸天絃歌般遮于瑟而頌法門
本迹者本住不可思議不起滅定安禪合掌以千
萬偈讚諸法王迹寄絃管歌詠十力觀解者觀音
聲即空假中隨順三諦即是讚佛也。
△五乾闥婆。】

「有四乾闥婆王樂乾闥婆王樂音乾闥婆王美乾闥
婆王美音乾闥婆王各與若干百千眷屬俱。」


【乾闥婆此云嗅香以香為食亦云香陰其身出香
此是天帝釋俗樂神也樂者幢倒伎也樂音者皷
節絃管也美者幢倒中勝者也美音者絃管中勝
者也記云幢謂緣橦即竿木也倒謂擲倒阿含音
義云緣幢以手緣物上也即戲場中輭竿也。
△六
阿修羅。】

「有四阿修羅王婆稚阿修羅王佉羅騫駄阿修羅王
毗摩質多羅阿修羅王羅睺阿修羅王各與若干百
千眷屬俱。」

【阿修羅此云無酒昔於四天下釆華醞于大海以
魚龍業力其味不變瞋妬誓斷故言無酒亦云不
端正以其形疎貌醜心行諂曲楞嚴云阿修羅者
有於四種一於鬼道以護法力成通入空此阿修
羅從卵而生鬼趣所攝二於天上降德貶墜其所
卜居鄰於日月此阿修羅從胎而生人趣所攝三
者持世力洞無畏能與梵王帝釋爭權此阿修羅
從變化生天界所攝四者別有一分下劣修羅生
大海心朝游穴口暮歸水宿此修羅從溼氣生畜
生界攝疏云婆穉者此云被縛或云五惡物繫頸
不得解脫故云被縛亦云有縛為帝釋所縛本能
五繫繫魔迹為此像耳正法華云最勝觀者以三
觀智縛五住惑入實際中佉羅騫駄此云廣肩胛
亦云惡陰涌海水者正法華云寶錦本住權實二
智慈荷眾生故迹為廣肩胛耳毗摩質多羅者此

云淨心亦云種種疑波海水出聲名毗摩質多即
舍脂父也羅睺羅此云障持謂障持日月者也是
畜生種身長八萬四千由旬口廣千由旬寶珠嚴
身又日放光其眼不能得見故舉手障日世咸
言日蝕掩月亦如是或作大聲世言天獸吼皆是
邪說大論十一云羅睺欲噉月時月天子驚怖疾
走訴佛而說偈言大智精進佛世尊我今歸命稽
首禮是羅睺羅惱亂我願佛憐愍見救護佛為羅
睺而說偈言月能照暗而清涼是虗空中大燈明
其色白淨有千光汝莫吞月疾放去長阿含云南
洲有金剛山中有修羅宮所治廣六千由旬有欄
楯行樹等然一日一夜三時受苦苦具自來入其
宮中屬四惡趣良有以也於中有權有實須究其
本或本是高位菩薩示現護法耳。
△七迦樓羅。】

「有四迦樓羅王大威德迦樓羅王大身迦樓羅王大
滿迦樓羅王如意迦樓羅王各與若干百千眷屬俱。」

【迦樓羅此云金翅翅翮金色居四天下大樹之上
兩翅相去三百三十六萬里有人呼為鵬大威德
者威勝羣輩震懾諸龍正法華云具足大身者大
羣輩也大滿者因噉龍充滿巳意也如意者頸有
此珠故得名也正法華云不可動觀佛三昧經云
正音迦樓一日山東噉一龍王五百小龍三方亦
爾周而復始壽八千年臨終失勢欲噉龍子龍母
嗷嘇不得食即便生瞋從金剛山透海穿地輪風

輪彈之欲過不能復從故孔至金剛山如是七返
還山頂命終肉裂火起將燒寶山難陀龍雨雨滅
之肉爛心衝風輪亦七返墮於山頂成如意珠龍
得之即為王人王亦有感此珠者長阿含十八云
大海北面而有大樹名究羅睒摩羅圍七由旬高
百由旬枝葉四布五十由旬樹東有卵生龍宮又
有卵生金翅鳥宮南胎西溼北化生各有龍鳥之
宮並有七重行樹眾鳥和鳴取龍之時翅搏海水
卵生搏二百由旬胎生四百溼生八百化生一千
六百胎卵溼化次第噉一二三四龍也。
△八阿闍
世。】

「韋提希子阿闍世王與若干百千眷屬俱。」

【韋提希翻思惟即阿闍世王之母阿闍世翻未生
怨或呼為婆留支此云無指內人將護呼為善見
善見之名是其本也無指之稱表其迹也大經云
阿闍名不生世名為怨以不生佛性故則煩惱怨
生煩惱怨生故不見佛性不生煩惱即見佛性又
阿闍者名不生世名世法以世八法所不汙故故
名阿闍世此是本義普超云阿闍世從文殊懺悔
得柔順忍命終入賓吒羅地獄即入即出生上方
佛土得無生忍彌勒出時復來此界名不動菩薩
後當作佛號淨界如來其迹既爾本豈可量說法
華時預清淨眾至涅槃時引逆罪者當知不可迷
迹而惑其本也與若干者若如干數所以若千若

萬不能徧列但存大數而巳。
△二總結。】

「各禮佛足退坐一面。」

【退坐一面總結眾集作禮退坐而聽法也疏問云
佛在人中說法今列人眾何少答文略不載人實
不少如下文云及諸小王轉輪聖王等又無量義
中列四輪王國王國臣國民士女其眾則廣又問
天人龍鬼皆見佛聞經地獄一道無色一界何意
不列答此意今當辨夫諸道有昇沈由戒有持毀
見佛不見佛由乘有緩急然持戒有麤細故感報
有優劣持乘有小大故見佛有權實。
△次別序五
初眾集二現瑞三疑念四發問五答問今初。】

「爾時世尊四眾圍繞供養恭敬尊重讚歎。」

【別序者望通得名爾時者欲現六瑞之時凡云爾
時皆指前事之末後事之始餘皆準知此則指其
現六瑞之前欲說無量義經大眾初圍繞時也世
尊者福慧具足萬行克備世出世間尊無過上四
眾者舊云出家在家各二合為四眾名局意不周
今約一眾更開為四謂發起當機影響結緣也言
發起者權謀智鑑知機知時擊揚發動成辨利益
如大象躃樹使象子得飽所謂發起令集發起瑞
相乃至發起問答等皆名發起眾也當機者宿植
德本緣合時熟如癰欲潰不起于座聞所得道此
名當機也影響者往古諸佛法身菩薩隱其圓極
匡輔法王如眾星繞月雖無作為而有巨益此名

影響眾也結緣者力無引道擊動之能德非伏物
鎮嚴之用而過去根淺覆漏汙雜三慧不生現世
雖見佛聞法而無四悉益但作未來得度因緣此
名結緣眾也比丘眾既爾餘三眾亦然則合為一
十六眾耳圍繞者佛初出世人未知法淨居天下
化為人像到巳右旋旋巳敬禮禮巳欲坐聽法因
於天敬人以為楷此因緣解也又圍繞者行旋威
儀也表四門機動俱見圓理以圓對偏例有四義
即約教解也又佛身周匝相好莊嚴四旋瞻仰增
念佛定即觀心解也若觀佛色身得見法身即本
迹解也供養者通語三業皆是供養若別論則卑
謹虔禮名恭敬至念專注名尊重發言稱美名讚
歎施其依報名供養此文略具如無量義經廣說
天厨天香天鉢器等即供養也大莊嚴菩薩及八
萬大士合掌叉手即恭敬也一心瞻仰尊重也說
七言偈即讚歎也今論眾集指彼文者彼經眾集
說法竟儼然不散即彼座席仍說法華故知三業
供養不得有異因用彼廣而釋此略。
△二現瑞二
初此土六瑞六初說法。】

「為諸菩薩說大乘經名無量義教菩薩法佛所護
念。」

【為諸菩薩說大乘經者善戒經有七大一法大謂
十二部毗佛略也二心大謂求於菩提也三解大
謂解菩薩藏也四淨大謂見道淨心也五莊嚴大

謂福德智慧也六時大謂三僧祇行行也七具足
大謂以相好自嚴得菩提也六是因大七是果大
以大因大果合為大乘經也名無量義者如彼經
云從一法生其一法者所謂無相無相不相名為
實相從此實相生無量法所謂二法三道四果今
按彼經而釋此義言無相者謂無生死相也不相
者不涅槃相也涅槃亦無故言不相無相即指中
道實相也二法者即頓漸也頓謂華嚴頓中一切
法也漸謂三藏方等般若一切法也三道即三乘
也四果即羅漢支佛菩薩佛也此等諸法名為無
量即指實相為義處耳從一義處出無量法得為
無量法入一處義作序譬如算師從一算下諸算
除諸算歸一算由下故除下為除序從一派諸收
諸歸一開為合序亦復如是故名無量義也教菩
薩法者無量義處用教菩薩也義處即諦理也下
文普令一切眾亦同得此道又若我遇眾生盡教
以佛道即此意也佛所護念者由無量義處是佛
自所證得是故如來之所護念下文佛自住大乘
是也雖欲開示眾生根鈍久默斯要不務速說故
言護念。
△二入定。】

「佛說此經巳結跏趺座入於無量義處三昧身心不
動。」

【佛說經巳入無量義處三昧慧定相成故知非禪
不智須先入定非智不禪故先說法即智而定即

定而智先後出入無有隔礙疑者云若未說無量
義可入斯定說此經巳何故入定耶釋言先入此
定後說此經其意可解說此經巳更入定者是為
法華作序耳何者若不先開則後無所合所以先
入開定為合定作序稱為瑞相即此義焉若次第
說者先入無量義處三昧便應入法華三昧若明
言彰顯時眾則知何竢彌勒殷勤文殊靳固故知
作序其義轉明身心不動者與所緣之處相應也
然其身之本源湛若虗空心之理性畢竟常寂大
通智勝佛身體及手足靜然安不動其心常憺怕
未曾有散亂身如金剛不可動轉心若大虗無有
分別由無量義處三昧之法持於身心故不動也
今稱為無量者此定寂而常照能知世間從此一
法出無量法也若作序義者身法體動運今令不
動運心法體分別今令不分別問瑞相本論奇異
說法入定佛之恒儀何得為瑞答說法雖竟時眾
不散肅有所待故知前之說法舉眾來集待於後
聞此事奇特與常說異何意非瑞雖入開定意在
合定所以與常入定有異何意非瑞耶又文殊引
古佛六瑞皆有此事若昔非瑞相何以證今今古
同然豈得以凡情非之耶。
△三雨華。】

「是時天雨曼陀羅華摩訶曼陀羅華曼殊沙華摩訶
曼殊沙華而散佛上及諸大眾。」

【天雨四華舊云小大白小大赤正法華云意華大

意華浦嚮華大浦嚮華釋論九十九云天華妙者
名曼陀羅又七十九云八百比丘成佛國土常雨
五色曼陀羅華舊云小大白表在家二眾小大赤
表出家二眾表其昔來因而未果今謂此解狹而
不當若直論四眾收三藏中十六眾尚自不盡況
復四十八眾是故為狹今言雨華明其昔因非佛
因三藏中因是二乘因通中因是共因別中是菩
薩因皆非佛因今天雨華報其當獲佛因佛因者
即四輪因也所以小白表銅輪習種性十住開佛
知見也大白表銀輪性種性十行示佛知見也小
赤表金輪道種性十迴向悟佛知見也大赤表瑠
璃輪聖種性十地入佛知見也然此四輪皆同是
因由中而生故從天而雨由是因位故以華表之
但因有趣果之義故散佛上也如此因果誰當感
尅秪是此會之時眾耳故言及諸大眾也。
△四地
動。】

「普佛世界六種震動。」

【今釋地六種動此表圓家六番破無明因無明磐
礴未曾侵毀方將破壞故動地以表之無明若轉
即變為明故普佛世界六種震動也六種表住行
向地等妙六番也優婆塞清淨行經云菩薩生時
動地者示此生巳盡無復煩惱一切眾生應得道
者煩惱將滅故動即此義也言六動者謂動起涌
震吼覺於一一中又有三謂動徧動等徧動若直

動為動四天下動為徧動大千動為等徧動餘五
亦如是則合為十八種動即表淨十八界也記云
此之六事新舊兩釋各自不同新云動踊震擊吼
爆今且用舊謂搖颺不安名動自下昇高名起[嶙-山+土]
壟凹凸名踊隱隱有聲名震砰磕發響名吼令物
覺悟名覺新云擊如打榑爆若火聲等也。
△五眾
喜。】

「爾時會中比丘比丘尼優塞婆優婆夷天龍夜叉乾
闥婆阿修羅迦樓羅緊那羅摩睺羅伽人非人及諸
小王轉輪聖王是諸大眾得未曾有歡喜合掌一心
觀佛。」

【眾見雨華地動知甘露將降故欣躍內充表大機
當發感於勝應者也問喜怒人之常情何得為瑞
答天華悅眼地動震心大經云動時能令眾心動
應知雨華地動是外瑞大眾心喜是內瑞此葢非
常之喜昔雖曾有而不為喜所動今能一心觀佛
安得非瑞哉若喜動於陰心者此人天義也若喜
動真諦無漏心者藏通義也若喜動即假心者別
義也若喜動實相心者圓義也比丘此云除饉男
比丘尼此云除饉女優婆塞此云清信男優婆夷
此云清信女摩睺羅伽此云大腹行即是蟒神也
人非人或云是總結上之八部或恐是四緊那羅
王外別出其所將也何則皆由彼類厥狀似人而
有一角所以云也若其然者則主伴之異耳其餘

名義如上巳釋今不再出準例可知。
△六放光。】

「爾時佛放眉間白毫相光照東方萬八千世界靡不
周徧下至阿鼻地獄上至阿迦尼吒天。」

【佛放光瑞表應機設教破惑除疑然彼白毫具種
種功德如觀佛三昧經云佛初生時毫長五尺至
苦行時長一丈四尺至得佛時長一丈五尺其毫
中表俱空狀如白瑠璃筒內外清淨從初發心中
間行行種種相貌乃至入涅槃一切功德皆現毫
中毫在二眉之間即表中道之常也其相柔輭表
樂也卷舒自在表我也白表淨也放光破暗表中
道生智慧光也照此土他土表自覺覺他也復次
二乘雖達二諦不知中道如有二眉而無白毫別
教雖知三諦不能毫中具一切法當知從初至後
法界中事悉現毫內者即表圓教之意又云若丈
六佛放光者三藏義也若尊特佛與丈六佛共放
光者通義也若尊特佛獨放光者別義也若丈六
佛即毗盧遮那法身而放光者圓義也照東方者
東是方之始表十住是位之始是以迹門說法生
身菩薩朗然見理入於十住開佛知見舉初即知
中後故云靡不周徧者當知諸方亦然諸位亦然
若就本門說法四方佛集即表本門說法法身菩
薩增道損生四位增長也下至阿鼻地獄或言阿
毗此云無間在地之下故云地獄阿迦尼吒天此
云質礙究竟即是色究竟天也從阿鼻地獄上至

有頂即六法界也又見諸佛菩薩比丘等則十界
具足故文云靡不周徧即此意也。
△二他土六瑞
六初見六趣。】

「於此世界盡見彼土六趣眾生。」

【次明光照他土六瑞略說者一見六趣二見諸佛
即是上聖下凡為一雙三聞佛說法四見四眾得
道即是人法一雙五見菩薩行行六見佛涅槃即
是始終一雙既有可化眾生即有能化之佛有佛
即有說法說法即有弟子弟子即是行始行始必
致終也若此土六瑞總報眾生當獲自覺彼土六
瑞總報眾生當獲覺他又此彼六瑞表此彼諸佛
道同從盡見彼土六趣眾生下至行菩薩道者是
現彼土巳與此同從復見諸佛下至七寶塔者是
現此土當與彼同更廣說者從又見六趣眾生是
現彼佛為五濁故出現於世。
△二見諸佛。】

「又見彼土現在諸佛。」

【此佛亦然葢明彼此二土出世意同。
△三聞佛說
法。】

「及聞諸佛所說經法。」

【是現彼佛初從無相一法非頓而頓與此土初說
華嚴意同。
△四見四眾得道。】

「并見彼諸比丘比丘尼優婆塞優婆夷諸修行得道
者。」

【是現彼佛非漸而漸與此土佛次說三藏意同。
△

五見菩薩行行。】

「復見諸菩薩摩訶薩種種因緣種種信解種種相貌
行菩薩道。」

【是現彼佛三藏之後說方等般若眾經與此土佛
三藏之後意同也復次種種因緣者昔善為因今
教為緣又別說者正是三藏之後明共不共般若
為因助道戒定慧等為緣約三人即有種種因緣
又就共不共人種種因緣種種相貌者共不共各
四門一一門復有無量相貌如五百比丘各說身
因即其義也不共四門亦如是故知因緣相貌種
別無量皆是彼與此同彼明此相因緣相貌還入
一因一緣一相一貌當知此土亦與彼同。
△六見
佛涅槃。】

「復見諸佛般涅槃者復見諸佛般涅槃後以佛舍利
起七寶塔。」

【是現彼佛般若之後開權顯實收無量法還入一
法唱入涅槃息化起塔所以光照彼土始終究竟
炳然在目當知此土從一出無量非頓而頓非漸
而漸其事巳竟必當收無量法還入一法開權顯
實息化歸真與彼同也。
△三疑念二初彌勒疑念
三初正念六瑞。】

「爾時彌勒菩薩作是念今者世尊現神變相以何因
緣而有此瑞。」

【神變者神內也變外也神名天心即是天然內慧

變名變動即是六瑞外彰。
△二念問誰。】

「今佛世尊入于三昧是不可思議現希有事當以問
誰誰能答者。」

【首楞嚴云佛住不二法能作神通法王法力超葢
一切彌勒不測外變亦不知內慧故興念至此若
夫庸人不知術散人不知定凡人不知聖小聖不
知身子身子不知菩薩菩薩不知補處補處不知
尊極此就極處亦不知也然彌勒值佛植善既多
何容不髣髴知耶應須隱明示闇權言不知也。
△
三念文殊。】

「復作此念是文殊師利法王之子巳曾親近供養過
去無量諸佛必應見此希有之相我今當問。」

【問經稱文殊是法王子此諸菩薩何人不是法王
之子答有二義故一者於王子中德推文殊二者
諸經之中文殊菩薩並為上首又大論三十二云
佛為法王菩薩入法正位乃至十地悉名法王子
皆任為佛況文殊師利乎。
△二大眾疑念二初正
念六瑞。】

「爾時比丘比丘尼優婆塞優婆夷及諸天龍鬼神等
咸作此念是佛光明神通之相。」

【△二念問誰。】

「今當問誰。」

【大眾有兩念一正念六瑞二念問誰若將下偈望
此亦得有三念偈云四眾欣仰瞻仁及我無第三

念何事瞻仁而此中無者欲推補處居先也問文
殊彌勒德位相亞何故一問一答答夫機有在無
位雖齊等賓主異宜聖人承機非問者不能答也
又法門有權實權者須問實者須答又迹有久近
近問而久答耳又名有便易彌勒名慈慈為眾生
應須問文殊名妙德德應須答此即四種消文意
耳記云此諸大眾共覩六瑞自入位來徧歷多會
久知文殊神用莫測故至彌勒興念之時眾亦精
誠專注妙德故使彌勒發問之際先觀大眾方宣
固疑審知文殊是決疑地。
△四發問二初長行二
初經家述二初述自疑。】

「爾時彌勒菩薩欲自決疑。」

【從爾時彌勒欲自決疑下訖偈即是發問序也文
為二初長行次偈頌長行中經家述自疑他疑如
文可見。
△二述他疑。】

「又觀四眾比丘比丘尼優婆塞優婆夷及諸天龍鬼
神等眾會之心。」

【△二發問二初問此土。】

「而問文殊師利言以何因緣而有此瑞神通之相放
大光明。」

【△二問他土。】

「照于東方萬八千土悉見彼佛國界莊嚴於是彌勒
菩薩欲重宣此義以偈問曰。」

【言偈者龍樹毗婆沙云一隨國土天竺有散華貫

華之說如此間序後銘也二隨樂欲不同有樂散
說或樂章句三隨生解不同或於散說得解或於
章句得解四隨利鈍利者一聞即悟鈍者再說方
悟又表佛殷勤重說又為集眾前後故有偈也。
△
二偈頌二初頌上問二初頌此土六瑞五初問說
法入定二問放光(眉間)三問雨華(雨曼)四問地動(而此)五
問眾喜(時四)。】

「文殊師利導師何故眉間白毫大光普照雨曼陀羅
曼殊沙華栴檀香風悅可眾心以是因緣地皆嚴淨
而此世界六種震動時四部眾咸皆歡喜身意快然
得未曾有。」

【此一偈有六十二行文為兩初五十四行頌上問
後八行請答就問為兩前四行問此土後五十行
問他土上長行總問此土六瑞偈中長有香風地
淨也而無說法入定者當知導師兩字是也良以
說法入定能導於人既稱導師即是問說法入定也
栴檀香風須知風本無香而香為奇特所以成瑞
然天華至妙豈有色而無香此表因運至果如華
有香風華既集地地則嚴淨因若趣果果則嚴淨
光明云聚集功德莊嚴佛身故以二事顯成四華
也栴檀或云此方無故所以不飜或云義翻與藥
能除諸病應知偈名重頌葢頌長行若更出者則
為繁芿下皆準此可以意得又偈文凡稱行者乃
以四句為式也。
△二問他土六瑞六初問六趣。】


「眉間光明照于東方萬八千土皆如金色從阿鼻獄
上至有頂諸世界中六道眾生生死所趣善惡業緣
受報好醜於此悉見。」

【此三行是問六趣以此騐之則知上文光照東方
是總照他土意也此頌頌上總問六趣眾生是能
趣之人生死是所趣之處善惡業緣是趣因好醜
是趣果也。
△二問見佛說法。】

「又覩諸佛聖主師子演說經典微妙第一其聲清淨
出柔軟音教諸菩薩無數億萬梵音深妙令人樂聞
各於世界講說正法種種因緣以無量喻照明佛法
開悟眾生。」

【此四行問見彼佛上直見佛說法今則廣明說法
之相謂說頓教逗大根性聖主師子如此土現盧
舍那像也演說經法微妙第一即如此土先照高
山演華嚴教也教諸菩薩如此土七處等會無聲
聞人也照明佛法開悟眾生如此土始見佛身入
如來慧也。
△三問四眾。】

「若人遭苦厭老病死為說涅槃盡諸苦際若人有福
曾供養佛志求勝法為說緣覺若有佛子修種種行
求無上慧為說淨道。」

【此三行問彼土四眾即是頓說之後次明三藏教
也若人遭苦者開聲聞乘也此頌具明四諦如若
人遭苦者當知苦含因果即是苦集二諦厭老病
死即是道諦為說涅槃即是滅諦若人遭苦而造

惡業若不得盡底下眾生是也若人遭苦而造善
業苦亦不盡厭下攀上如難陀為欲故持戒等是
也若人遭苦於外道法中求解脫增見長非者苦
亦不盡若人遭苦厭集復厭依果感佛說涅槃此
人則能盡諸苦際故他土亦開此乘也若人有福
下一行是開中乘也若供養佛少遭苦致惱若供
養佛多雖遭苦而致福故云聲聞三生種福支佛
百劫種福形彼聲聞故言有福志求勝法者聲聞
厭苦修行支佛求道修行深求緣起深妙之理即
是他土開中乘也若有佛子下是開六度大乘運
真慈悲能紹佛種故言佛子修於六度故言種種
行志求作佛故言無上慧六度中無六蔽如藥中
無病故言淨道非畢竟淨也又聲聞以苦諦為觀
門緣覺以集諦為門六度菩薩以道諦為門故言
淨道。
△四結前開後。】

「文殊師利我住於此見聞若斯及千億事如是眾多
今當略說。」

【此一行半偈中見聞若斯即是結前如是眾多即
是開後。
△五問菩薩修行三初總問。】

「我見彼土恒沙菩薩種種因緣而求佛道。」

【此一行總問可解。
△二次第問六初問檀三初問
捨財。】

「或有行施金銀珊瑚真珠摩尼硨磲碼碯金剛諸珍
奴婢車乘寶飾輦輿歡喜布施迴向佛道願得是乘

三界第一諸佛所歎或有菩薩駟馬寶車欄楯華葢
軒飾布施。」

【此六行問檀以珍寶奴婢為施則貴賤共能若其
駟馬寶車則在乎豪俠所施也金銀珊瑚者大論
云金出山沙石赤銅之中銀出燒石中又爾雅云
白金謂之銀鍾山之寶有銀燭謂有精光如燭耳
珊瑚者如石而林生說文云生海中其色赤廣雅
曰珊瑚者珠也真珠摩尼者大論云真珠出魚腹
中竹中蛇腦中摩尼亦云末尼此翻離垢即是如
意珠耳硨磲碼碯硨磲之色色青白碼碯之色有
赤或有白金剛諸珍金剛乃是金中最精百鍊不
銷所以切玉諸珍語其眾寶耳車乘此方乃夏后
氏奚仲所作即輿輪之都名也寶飾輦輿以諸珍
嚴之故云寶飾所以裝飾輦輿也輦者說文云輓
車也以人在前而引之古者卿大夫所乘自漢巳
來天子乘之天子所乘之車曰輦也輿　說文云
車輿也有輪曰車無輪曰輿欄楯者謂縱欄橫楯
華葢即此方寶葢之類如黃帝與蚩尤戰于涿鹿
之野有五色雲氣金枝玉葉止於帝上而有華葩
之象世因法之曰華葢焉即是以眾華雜寶盤結
而為葢耳軒飾者軒亦車也加以寶華而嚴飾之
以此行檀故云布施也。
△二問捨身。】

「復見菩薩身肉手足及妻子施求無上道。」

【妻子等是外身身肉等是內身。
△三問捨命。】


「又見菩薩頭目身體欣樂施與求佛智慧。」

【當知捨頭目即捨命也而不言法施者讓後般若
故也又約身命財與生死後際等得不壞常住即
是法施故不別說也。
△二問尸。】

「文殊師利我見諸王往詣佛所問無上道便捨樂土
宮殿臣妾剃除鬚髮而被法服。」

【此二行問戒約比丘論持戒者唯在家施易而戒
難出家施難而戒易記云往詣等者表往非餘故
指佛所所問尊極故云無上道所棄不輕故云樂
土身心俱離故云剃除如五王經云昔有五王鄰
國無競互為親友有一大王名曰普安習菩薩行
以餘四王邪見熾盛普安愍之呼來殿上七日七
夜娛樂受樂彼四王曰國事眾多請退還家王與
左右而隨送之到於半途而問之曰卿等今者各
何所樂一云願春陽之日遊戲原野一云願常作王
種種嚴飾人民侍從道路傾目一云願得好婦兒
端正無雙一云願父母常在多有兄弟美食音樂
共相娛樂各各說巳迴白大王王何所願答言我
先說卿所願不長若樂春遊冬先凋朽若樂為王
福盡相伐若樂婦兒一朝疾病受苦無量若樂父
母常在等一旦有事為他所執四王又問大王如
何所樂答言我所樂者不生不滅不苦不樂不饑
不渴不寒不熱存亡自在四王問曰如此之樂何
處有師王曰吾師號佛近在祇桓諸王歡喜各詣

佛所却坐一面白佛自責佛說八苦王及侍從百
千萬人得須陀洹捨國入道經云被法服者如瓔
珞經云若天龍八部鬪諍念此袈裟生慈悲心意
令比丘安可不忍亦令此俗眾生慕樂故龍得一
縷金翅不吞彼王所慕與此大同此中秪合明所
見意以序表正然諸度行相功德及袈裟等但是
寄此泛明之耳。
△三問忍。】

「或見菩薩而作比丘獨處閑靜樂誦經典。」

【此一行問忍忍有三種一閑林邃谷惡人惡獸忍
耐而無瞋即是生忍二自節守志即苦行忍三為
求佛道即第一義忍又而作比丘即苦行忍獨處
閑靜即生忍樂誦經典即第一義忍如阿含云佛
在舍衛有一梵志來至佛所種種罵佛種種惱佛
佛告梵志如汝以種種飲食上王及遺親族彼不
受者為復屬誰梵志曰此屬於我佛言此亦如是
我既不受還屬於汝故此不受亦是生忍意也。
△
四問進。】

「又見菩薩勇猛精進入於深山思惟佛道。」

【此一行問精進當知精故無雜進故不退故得名
也良以深山可畏非窳怯所居唯勇進者能安之
傍若無物思修實相念念不休進求佛道。
△五問
禪。】

「又見離欲常處空閑深修禪定得五神通又見菩薩
安禪合掌以千萬偈讚諸法王。」


【此二行總問禪定於中有兩意前一行問修根本
禪後一行問修出世上上禪通途皆得有根本之
修離欲者若離欲得五通此通教定也又修根本
離欲背捨亦修不淨等離欲別教兼離二乘欲中
道又離順道法愛欲深修禪定者發初禪一品此
定未深乃至九品傳傳為深又背捨九定八勝十
一切入等傳傳為深此定轉變自在能發諸通凡
夫但五通二乘具六別教菩薩讓佛分有無漏亦
但稱五通也圓教初後皆具六通言安禪偈讚者
此是別圓上上禪靜散不相妨所以不起滅定現
諸威儀如修羅琴不撫而韻無緣無念有感則形
故能安禪讚佛也。
△六問慧二初自行。】

「復見菩薩智深志固能問諸佛聞悉受持。」

【此三行問智慧有二意初一行是自行智深者慧
窮理本也志固者誓願廣大也此即二種莊嚴能
問能持之謂。
△二化他。】

「又見佛子定慧具足以無量喻為眾講法欣樂說法
化諸菩薩破魔兵眾而擊法鼓。」

【其次兩行是化他意未到慧多無色定多四禪等
又背捨慧多九定定多十一切中等又二乘定多
菩薩慧多佛則等破魔兵者空觀破四魔假觀次
第破八魔中觀圓破八魔十魔及一切魔擊皷者
初發心住便成正覺百佛世界作佛圓擊梵輪法
皷也。
△三不次第問七初問禪二初問捨禪。】


「又見菩薩寂然宴默天龍恭敬不以為喜。」

【如上次第問六度巳自收得萬行畢今何更問須
知次第問者葢是自漸一途非次第問者乃是不
定一途上文既云種種相貌豈止兩途也乎然次
不次兩番六度擬於他土開三藏後說方等十二
部經辯六度相貌具如此間不異今兩行自有二
意初一行問入捨禪即是自行記云捨禪者第四
禪也亦可別圓忘懷之捨忘彼禪故名之為捨。
△
二問悲禪。】

「又見菩薩處林放光濟地獄苦令入佛道。」

【次又見菩薩下問入悲禪即是化他然菩薩入定
放光種種利益具出華嚴思益舊譯華嚴又放光
明名無慳彼光覺悟除貪惜又放光明名清涼彼
光覺悟毀禁者又放光明忍莊嚴彼光覺悟瞋恚
者又放光明名轉勝彼光覺悟懈怠者又放光明
名寂靜彼光覺悟亂意者又放光明慧莊嚴彼光
覺悟愚癡者又思益第二卷初綱明菩薩放光徧
照十方阿僧祇國一切疾病一切煩惱遇光安樂
乃至佛自放六度光觸者蒙益悲禪者婆沙云初
禪修悲易二禪修喜易三禪修慈易四禪修捨易
所言修悲等者乃是慈悲喜捨之四法此四名為
四等心亦名四無量心此乃正是菩薩所修之行。

△二問進。】

「又見佛子未甞睡眠經行林中勤求佛道。」


【此一行問精進即是般舟念佛等法門此中在大
唯求佛道故引般舟以為行儀般舟翻佛立此舉
除睡中最以九十日常行故也睡眠者止觀云心
神昏昏為睡六識闇塞四大倚放為眠大論云眠
為大闇無所見日日欺誑奪人明亦如臨陣白刃
間如共毒蛇同室睡。
△三問戒。】

「又見具戒威儀無缺淨如寶珠以求佛道。」

【此一行問戒言威儀無缺即是初不缺戒淨如寶
珠即是第十究竟戒當知不缺究竟於十戒中舉
其初後耳此十戒名出大論及大經且大論十種
戒一不缺二不破三不穿四不雜五隨道六無著
七智所讚八自在九隨定十具足其不缺者此是
性重四波羅夷不破是十三僧殘不穿是波逸提
等不雜是定共戒隨道是順理見真無著是思惑
無染智讚自在約俗諦以辨也隨定具足就中道
以明也又大經中亦明十種戒所謂一禁二清淨
三善四不缺五不析六大乘七不退八隨順九畢
竟十具足諸波羅蜜然經與論所出名異其意則
同。
△四問忍。】

「又見佛子住忍辱力增上慢人惡罵捶打皆悉能忍
以求佛道。」

【此一行半問忍即生法二忍力如阿含云力有六
種一小兒啼為力二女人瞋為力三國王憍為力
四羅漢進為力五諸佛悲為力六比丘忍為力。
△

五問禪。】

「又見菩薩離諸戲笑及癡眷屬親近智者一心除亂
攝念山林億千萬歲以求佛道。」

【此兩行再問禪離戲笑是却掉悔葢離癡眷屬是
除瞋葢近智者是除疑葢一心除亂是除貪葢攝
念山林是除睡葢今文所言離癡戲笑者如寶積
經中迦葉云有四法故當須急走捨離百由旬外
何者為四法一者利養二者惡友三者惡眾四者
同住多戲笑或瞋鬬等又云若打截大千眾生其
罪尚輕若以惡心惱亂發菩提心人其罪過是百
千萬倍。
△六問檀二初問施。】

「或見菩薩肴膳飲食百種湯藥施佛及僧名衣上服
價直千萬或無價衣施佛及僧千萬億種旃檀寶舍
眾妙臥具施佛及僧清淨園林華果茂盛流泉浴池
施佛及僧。」

【此五行問檀施前四行明四事施四事者前三行
正具四事初行二事謂飲食湯藥等也次一行明
衣服其次臥具房舍諸教中或復橋梁美井園林
浴池今無橋梁等殽𦵔也膳美食也名衣等者或
如此土迦葉袈裟直十萬兩金光中所見或當有
此阿含云摩訶迦葉欲出家時選擇家中最下衣
裳得一弊衣其價猶值十萬兩金即便取之作僧
伽黎時彼王舍大地中間有羅羅犍陀羅羅犍陀
中間有多子塔迦葉於此值佛世尊而求出家即

以此衣而為其座持以奉佛佛即受之。
△二結。】

「如是等施種種微妙歡喜無厭求無上道。」

【後一行即是結成所施之意。
△七問般若。】

「或有菩薩說寂滅法種種教詔無數眾生或見菩薩
觀諸法性無有二相猶如虗空又見佛子心無所著
以此妙慧求無上道。」

【此三行問般若初一行不可說而說般若次一行
不可觀而觀般若三一行言語道斷心行處滅即
是說不可說觀不可觀而論般若也。
△六問佛涅
槃。】

「文殊師利又有菩薩佛滅度後供養舍利又見佛子
造諸塔廟無數恒沙嚴飾國界寶塔高妙五千由旬
縱廣正等二千由旬一一塔廟各千幢幡珠交露幔
寶鈴和鳴諸天龍神人及非人香華伎樂常以供養
文殊師利諸佛子等為供舍利嚴飾塔廟國界自然
殊特妙好如天樹王其華開敷。」

【此七行明佛滅後以舍利而起塔正頌上他土佛
出五濁從無相一法開漸頓教故有二法三道種
種行類相貌不同如上所見也今見他土佛般涅
槃佛子慕德為樹墳塔即表無量悉歸入一一出
無量前相巳表無量歸一正是入於涅槃也文有
六意初一行總標佛滅起塔次又見佛子造下第
二一行明其塔數次寶塔高妙下第三一行明其
塔量次一一塔下第四一行明其塔相次諸天龍

神下第五一行明其供養次文殊下第六兩行結
其意也塔婆此云方墳如此土塚墓大灌頂翻為
塚新云窣都波此云高顯又有云廟方墳者義立
謂安置身骨處也殿堂如此土靈宇崇臺峻階承
露干雲長表淨域歸心上聖樹王即波利質多諸
天龍神伎樂供養等者良以塔藏身界故供者福
大不同殿堂形貌安處長阿含云佛臨涅槃有梵
摩比丘在佛前立執扇扇佛佛乃却去不令前立
阿難思念此比丘常侍佛供給無厭今者末後須
其給使乃令遣却何因緣耶佛告阿難今俱尸城
十二由旬天神側塞嫌此比丘當我前立今者末
後諸天神等皆欲供養而此比丘有大威德光明
映蔽使不得近是故令却阿難問何因緣故有是
身光佛言毗婆尸佛時以歡喜心手執火炬照彼
佛塔由是福報光明乃爾上至諸天身光亦所不
及然其火照既爾餘可準知舍利亦名設利羅此
云骨身又塔者或云藪斗波或塔婆或兜婆或偷
婆或穌偷婆或脂帝浮都或浮圖或支提或大聚
或聚相今梵華種種異名雜出經論非無據也縱
廣正等謂長為橫南北曰縱東西曰廣珠交露幔
謂珠珍交結覆露其上幔者幕之類在傍曰幃在
上曰幕寶鈴和鳴音樂調和也詩云和鈴央央斯
之謂矣左傳云錫鸞和鈴昭其聲也。
△二請答二
初舉疑事述請三初舉見此土事。】


「佛放一光我及眾會見此國界種種殊妙。」

【初舉見此土事白毫為本故先舉及見諸事故言
種種。
△二舉見他土事。】

「諸佛神力智慧希有放一淨光照無量國。」

【次從諸佛神力下舉見他土事此以諸佛為本即
總攝餘五也。
△三請答。】

「我等見此得未曾有佛子文殊願決眾疑。」

【次我等下是請答之意。
△二釋伏難二初正釋伏
難。】

「四眾欣仰瞻仁及我世尊何故放斯光明佛子時答
決疑令喜何所饒益演斯光明佛坐道場所得妙法
為欲說此為當授記示諸佛土眾寶嚴淨及見諸佛
此非小緣。」

【此四行是釋伏難之文言伏難者文殊內心搆難
不肯時答其意有三一此瑞希奇不可倉卒率爾
有判二智眾如海謙光推高三靳固前却生眾渴
仰故以伏難潛而拒之(伏謂潛伏也其意冥然在於文下可以意求難將語
會故云伏也當知文殊冥密而伏彌勒彰灼而釋下文四伏疑其意例然)彌勒彰灼釋
難意亦有三一瑞大疑大若不為釋憂兕在懷妨
聞正說二眾海乃多機在仁者三闔眾瞻仁故知
注誠殷重所以彰言釋難請令時答當知伏難者
此因正請而生請云佛子文殊願決眾疑文殊仍
此起初伏難汝云眾疑眾未曾疑若疑應問今眾
既不疑我何所決彌勒即以第一偈釋云四眾欣

仰瞻仁及我及我欲令我問瞻仁欲得仁答文殊
因此又起第二難如眾同有疑不易可答待佛出
定然後決執彌勒即用第二偈釋云若有疑在懷
憂兕不泰應以時答復知如來何時起定故言佛
子時答決疑令喜文殊因此復起第三難云我與
仁者同居學地欲測佛意微共壽量獨令我答於
理不可彌勒即以第三偈釋云我亦微心下思踟
蹰兩楹為說妙法為當授記故言佛坐道場所得
妙法為欲說此為當授記文殊因此起第四難若
如汝說即是釋疑又何煩我答耶彌勒即以第四
偈釋云安得以我猶豫之心而判大事故言示諸
佛土此非小緣文殊於此伏難既窮謙光亦止謂
此四伏難昔光宅受於次師次師受於江北釗師
既是先賢文外巧思故今用之。
△二結請。】

「文殊當知四眾龍神瞻察仁者為說何等。」

【此結請如文可見。
△五答問二初長行二偈頌初
文又四初惟忖答。】

「爾時文殊師利語彌勒菩薩摩訶薩及諸大士善男
子等如我惟忖今佛世尊欲說大法雨大法雨吹大
法螺擊大法皷演大法義。」

【惟者思惟忖者忖量惟今如昔忖昔如今欲說大
法答說法瑞也雨大法雨答雨華瑞也吹大法螺
答大眾心喜瑞也擊大法皷答地動瑞也演大法
義答放光瑞也欲說大法者惟昔諸佛說無量義

後則開權顯實收無量而歸一忖於今佛既說法
巳開權顯實會無量以歸一一者即大法也雨大
法雨者惟昔諸佛天雨四華之後普入圓因住行
向地忖於今佛雨華之後皆成佛因住行向地故
言雨大法雨也吹大法蠡者惟昔四眾見瑞歡喜
得未曾有障除機動即改人教行理忖今眾喜亦
應障除機動改人教行理所改既深故言吹大法
螺也擊大法皷者惟昔地動巳後即有六番破無
明賊忖於今佛地動巳後亦應六番破無明惑聲
教極妙故言擊大法皷也演大法義者惟昔諸佛
放白毫光後說法華彼此道同忖於今佛放光巳
後廣明五佛道同既是佛道故言演大法義也如
是五句悉是惟昔判今忖今類昔會文附義唯少
入定一瑞其雨華動地放光等皆由入定故爾意
則兼具無勞疑也今更別解初一句是總後四句
是別總者大法是也別者雨吹擊演開示悟入是
也如天非小大非赤白而雨赤白之華如第一義
非開示悟入見此理時即證開示悟入譬如種子
得雨萌開今聞大法雨潤法性種破無明糠開於
十住佛知見也譬如吹螺知是改號今之與先巳
得十住今從十住聞法更改入十行示佛知見譬
如擊皷知是誡兵今之與先巳在十行今從十行
聞法誡入迴向悟佛知見也演之言布橫濶豎深
乃是演義今之與先巳在十向今從十迴向入於

十地入佛知見窮源盡邊深廣備足惟昔六瑞巳
後即開示悟入忖今瑞後亦應如是。
△二略曾見
答。】

「諸善男子我於過去諸佛曾見此瑞放斯光巳即說
大法是故當知今佛現光亦復如是欲令眾生咸得
聞知一切世間難信之法故現斯瑞。」

【初以巳智惟忖今以略曾則小分明於前矣舉此
答他土之問也此土五瑞不通他土唯放光一瑞
徧照東方故知略曾見答專答放光故知是答他
土之問也今見如昔昔秖如今欲令眾生咸得聞
知者即聞思兩慧亦信法兩行收無量歸一改三
乘教理六番破無明等諸佛道同開示悟入佛之
知見故言一切世間難信之法也。
△三廣曾見答
三初引一佛同三初明時節。】

「諸善男子如過去無量無邊不可思議阿僧祇劫。」

【廣曾見答更分明於略此廣答此土他土之問彌
勒因光橫見東方以為問文殊引昔豎見而為答
橫豎顯諸佛道同也般若經中須菩提白佛無量
無數無邊有何揀異佛言無數者名不墮數中若
有為性中若無為性中皆不墮也無量者量不可
測若過去若未來若現在皆不可測無邊者諸法
邊底皆不可得既云無量無邊是則不可思議無
所比擬難可形容矣梵語阿僧祇劫此翻無數時
分。
△二標名同。】


「爾時有佛號日月燈明如來應供正徧知明行足善
逝世間解無上士調御丈夫天人師佛世尊。」

【有佛號日月燈明是標名同問其通號可得是同
別名云何同耶答此當以名別義同為釋何則以
日是慧月是定定慧是自行德燈明是化他德由
能仁能定慧又能自他又日月燈是三智今佛亦
三智隨緣稱別義則不殊故言名同記云通號者
應身皆具十號故名為通法身望應亦得義立吾
今此身即是法身故知應號即法號也然釋法號
須從法立此如止觀第二記云乘無二智來契正
境故曰如來以無二理徧入諸法名應供了不二
智智體無偏名正徧知知無二法互通法界雖無
來往徧入三世名明行足無二之法性冥三德名
善逝理徧一切具三世間解此理故名世間解能
解此理無復過上名無上士解此理能調難調調
十法界名調御了法界法名為丈夫契此理故一
切宗仰過於三教人天之上名天人師覺此理故
名之為佛達此理故為三世之所宗敬名為世尊
智契法身具法界號故能垂示應身十號也當知
法應十號一體無二。
△三說法同三初明始說頓
同。】

「演說正法初善中善後善其義深遠其語巧妙純一
無雜具足清白梵行之相。」

【演說正法初中後善即是初開頓教七善其七善

之語通乎大小今尋文是大乘七善也初中後善
者即頓教序正通流名為時節善其義深遠者即
是頓教了義之理二乘不能測其邊底故言深遠
是名義善其語巧妙即頓教八音所吐會理直說
悅菩薩心即頓教之文名為語善純一無雜不與
二乘共即是頓教獨一善具足者具明界內外滿
字之法即是頓教圓滿善清白者無二邊之瑕穢
即是頓教調柔善南嶽云是行善耳梵行之相者
梵即頓教無緣慈善又初中後善解者不同今依
一途若小乘中以戒定慧為三善大乘以初中後
心為三善又金光明最勝王經第四云前心如來
不可思議中心如來種種莊嚴後心如來不可破
壞此亦三善之意文殊引古佛頓教七善與今佛
頓說七善同亦與他土初頓說同所以用此為答
者酬上彌勒據光橫問他土佛云聖王師子演說
經法微妙第一於是文殊豎引其昔舉此為答即
是初佛說頓法同也。
△二明開漸同。】

「為求聲聞者說應四諦法度生老病死究竟涅槃為
求辟支佛者說應十二因緣法為諸菩薩說應六波
羅蜜。」

【為求聲聞人說應四諦法者即是古佛次頓之後
開漸教法同也所以上問若人遭苦為說涅槃今
引古佛亦開此漸用答斯問為求辟支佛說應十
二因緣法答上若人有福志求勝法之問為諸菩

薩說應六波羅蜜答上佛子修種種行之問皆引
古佛開漸教同廣引曾見佛以答他土之問說應
者法與機相當機與法相稱之謂也。
△三明開頓
同。】

「令得阿耨多羅三藐三菩提成一切種智。」

【令得三菩提成一切種智此明古佛說頓漸之後
即顯實之說始終究竟此答彌勒見他土佛般涅
槃後起塔之問耳引古佛說法至六波羅蜜明今
佛巳與昔同從令得三菩提去明今佛當與昔同。

△二引二萬佛同。】

「次復有佛亦名日月燈明次復有佛亦名日月燈明
如是二萬佛皆同一字號日月燈明又同一姓姓頗
羅墮彌勒當知初佛後佛皆同一字名日月燈明十
號具足所可說法初中後善。」

【次引二萬佛名號說法皆同初引一佛備舉頓漸
說法同中舉二萬佛但舉說頓同故言初中後善
後引一佛但舉開漸同此是互舉耳指前可知而
不引二萬前佛者正為名字說法皆同據義為便
頗羅墮翻捷疾亦云利根亦云滿語又本行集翻
重幢即婆羅門十八姓中之一姓也。
△三引最後
一佛同三初曾見事與今巳同。】

「其最後佛未出家時有八王子一名有意二名善意
三名無量意四名寶意五名增意六名除疑意七名
響意八名法意是八王子威德自在各領四天下是

諸王子聞父出家得阿耨多羅三藐三菩提悉捨王
位亦隨出家發大乘意常修梵行皆為法師巳於千
萬佛所植諸善本。」

【其最後佛有八王子此是曾見事與今巳同然昔
佛八子今佛一子數雖不等並出同居之土夫土
有見思俱示有子有子事同一八赴緣別有所表
生一子表一道清淨生八子表八正道其數異義
同今取有子義同也又昔佛子出家發大乘意今
佛子住小乘果此云何同其昔佛化道巳竟顯本
事彰故言發大乘意今未發迹猶言羅漢至下文
發本即是菩薩其義則同矣。
△二曾見事與今今
同二初現相同二初明此土六瑞同。】

「是時日月燈明佛說大乘經名無量義教菩薩法佛
所護念說是經巳即於大眾中結跏趺坐入於無量
義處三昧身心不動是時天雨曼陀羅華摩訶曼陀
羅華曼殊沙華摩訶曼殊沙華而散佛上及諸大眾
普佛世界六種震動爾時會中比丘比丘尼優婆塞
優婆夷天龍夜叉乾闥婆阿修羅迦樓羅緊那羅摩
睺羅伽人非人及諸小王轉輪聖王等是諸大眾得
未曾有歡喜合掌一心觀佛爾時如來放眉間白毫
相光照東方萬八千佛土靡不周徧。」

【昔佛自土六瑞悉與今同次第如文。
△二明他土
六瑞同。】

「如今所見是諸佛土。」


【惟他土六瑞總云如今所見則知昔佛他土六瑞
亦與今同。
△二懷疑同。】

「彌勒當知爾時會中有二十億菩薩樂欲聽法是諸
菩薩見此光明普照佛土得未曾有欲知此光所為
因緣。」

【然昔明別序只有現相懷疑二序同而無集眾發
問答問三序者義推則有既言說法知必集眾既
道懷疑知應有問若問必答例二必兼得三序同
也又若述昔答則不俟文殊費辭既不言答亦不
出問其義可解然此一文而有三意今通作一節
釋之欲明次第請照前科。
△三曾見事與今當同
六初明因人同。】

「時有菩薩名曰妙光有八百弟子。」

【昔佛定起因妙光說經今佛定起因身子說經此
云何同當知昔因妙光今因身子正是所因人同
且昔佛八子師於妙光如來定起對告妙光又付
託妙光今佛子羅云亦師身子佛從定起亦對告
身子至迹門竟又付託身子今古孱齊更若為勝
此而近棄身子遠取藥王疑者言妙光是菩薩身
子是聲聞云何是同昔事巳彰譚為菩薩今事未
發道是聲聞比及發迹身子是大菩薩非同何謂
昔妙光垂迹何必不作聲聞特是文殊巧說方便
隱顯耳弟子者淨名疏云夫師有匠成之能學者
有資稟之德資則捨父從師敬師如父師之謙讓

處資如弟。
△二說法名同。】

「是時日月燈明佛從三昧起因妙光菩薩說大乘經
名妙法蓮華教菩薩法佛所護念。」

【說法名同如文可見然上彌勒見他土初頓頓後
見漸漸後見種種行行後無境於後見佛涅槃今
文殊答曾見佛初頓頓後漸漸後云種種行即見
法華此彼六瑞之後巳說法華法華之後即入涅
槃此則分明定答他土之問。
△三時節同。】

「六十小劫不起于座時會聽者亦坐一處六十小劫
身心不動聽佛所說謂如食頃是時眾中無有一人
若身若心而生懈倦。」

【時節同者如下文云五十小劫謂如半日即是同
也記云六十小劫如食頃者六十與五十食頃與
半日數似小異皆即長而短故云同也生公云豈
實然乎表重法心志故寄時云耳若云寄時應言
如六十小劫何得直云六十小劫謂如食頃故但
情謂非實短也。
△四唱滅同。】

「日月燈明佛於六十小劫說是經巳即於梵魔沙門
婆羅門及天人阿脩羅眾中而宣此言如來於今日
中夜當入無餘涅槃。」

【唱滅同者昔說法華即唱入滅亦如迦葉佛(云云)
今佛說寶塔品中明如來不久當入涅槃化道巳
足唱滅事齊記云梵魔等者梵即色主亦三界主
魔為欲主沙門此云勤息謂勤息惡故婆羅門此

云淨行於外道中出家云淨行種此中先舉色欲
二主四姓舉勝六道標善並且從勝略餘惡道者
皆取入佛法易耳古昔既爾今佛亦然如下經云
即時釋迦牟尼佛以神通力接諸大眾皆在虗空
以大音聲普告大眾誰能於此娑婆國土廣說此
經今正是時如來不久當般涅槃但今佛雖唱滅
而未即滅故云不久信解亦云將死不久以在穢
土須說贖命為捃拾故扶律談常令久住故兼權
明實助發實故帶實用權顯權力故過常未常始
末一故色身常身無生滅故雖此不同唱滅事等。

△五授記同。】

「時有菩薩名曰德藏日月燈明佛即授其記告諸比
丘是德藏菩薩次當作佛號曰淨身多陀阿伽度阿
羅訶三藐三佛陀。」

【授記者聖言說與曰授果與心期曰記昔佛授德
藏菩薩記今經授身子聲聞記豈得是同須知昔
事巳成故言授菩薩記正是會三歸一聲聞得記
也若說昔授聲聞記者佛從定起更何所論文殊
巧談故不發迹耳多陀阿伽度者此云如來阿羅
訶此云應供三藐三佛陀此云正徧知即十號中
舉其三耳淨名云若我分別此三句義窮劫不盡。

△六滅後通經同五初明時節。】

「佛授記巳便於中夜入無餘涅槃。」

【此文有三一時節者即佛滅度後也。
△二出其人。】


「佛滅度後妙光菩薩持妙法蓮華經。」

【二出其人即妙光也。
△三明久近。】

「滿八十小劫為人演說。」

【三久近即八十小劫也。
△四明所化眾二初明巳
成弟子。】

「日月燈明佛八子皆師妙光妙光教化令其堅固阿
耨多羅三藐三菩提是諸王子供養無量百千萬億
佛巳皆成佛道其最後成佛者名曰然燈。」

【巳成即八子行成久巳得佛。
△二明當成弟子。】

「八百弟子中有一人號曰求名貪著利養雖復讀誦
眾經而不通利多所忘失故號求名是人亦以種諸
善根因緣故得值無量百千萬億諸佛供養恭敬尊
重讚歎。」

【當成即八百弟子數中一人今方成住補處也又
八百者近則釋疑密開壽量釋疑者或謂彌勒是
補處為大文殊非補處為小小不應答大不應問
故舉八百宜應有問妙光昔親對佛先復為師故
釋疑非謬密開壽量者八子最小佛號然燈然燈
是定光妙光是釋迦九世祖師孫今成佛師祖為
弟子葢師弟無定將密顯生非生滅非滅之意問
彌勒昔見諸佛曾聞法華今何故疑問答時眾機
宜應須扣發記云釋疑意者彌勒雖在八百之數
因多遊棄習名曰求名雖藉宿因補釋迦處豈若
妙德諸教盛談況曾為師今則釋疑非謬言密開

壽量者此預激時眾密發疑端豈有伽耶適成而
巳師為弟子兩時弟子何者為尊二處之師誰為
實說既師弟無定本迹難憑終須克覈令理有歸
密生其端本門方審言九代祖師者若論八子皆
師妙光則八子皆以妙光而為父師既云八子展
轉授記雖同師妙光應先記長子餘則次第展轉
為師故得妙光居八代之首八子最後名曰然燈
然燈既為釋迦之師是故妙光為九代之祖生非
生等既師弟更互當知師弟之生實非生爾前曾
滅滅亦非滅必久曾證非生非滅常住之理故今
迹示生滅故云非等又迹難測故故生非生本理
妙故故滅非滅本迹雖殊不思議一是故須以非
生非滅之師弟預密表之然燈者大論云太子生
時一切身邊光如燈故故云然燈直至成佛亦號
然燈釋尊修行名儒童時二僧祇滿遇然燈佛得
授記莂。
△五結會古今。】

「彌勒當知爾時妙光菩薩豈異人乎我身是也求名
菩薩汝身是也。」

【△四分明判答。】

「今見此瑞與本無異是故惟忖今日如來當說大乘
經名妙法蓮華教菩薩法佛所護念。」

【分明判答者由今昔六瑞既同惟忖決定不謬略
曾廣曾皆決定也當說大乘決定前說法瑞也名
妙法蓮華決定前雨華瑞也教菩薩法決定前眾

喜瑞也佛所護念決定前地動瑞也兼總入定悉
在其中。】

「爾時文殊師利於大眾中欲重宣此義而說偈言。」

【△二偈頌二初頌廣曾見答二頌分明判答初文
又二初頌一佛同。】

「我念過去世無量無數劫有佛人中尊號日月燈明
世尊演說法度無量眾生無數億菩薩令入佛智慧。」

【此兩行頌上廣曾見中時節名號說法等同也。
△
二頌最後一佛同三初頌曾見事與今巳同。】

「佛未出家時所生八王子見大聖出家亦隨修梵行。」

【△二頌曾見事與今今同二初頌現相同二初頌
此土六瑞。】

「時佛說大乘經名無量義於諸大眾中而為廣分別
佛說此經巳即於法座上跏趺坐三昧名無量義處
天雨曼陀華天鼓自然鳴諸天龍鬼神供養人中尊
一切諸佛土即時大震動佛放眉間光現諸希有事。」

【此四行頌此土六瑞同而長出天皷自然鳴表無
問自說也現諸希有事者即總頌諸瑞也加趺字
書云大坐也即是箕踞之謂婆沙論云以兩足趺
加致兩䯗如龍蟠結又云重疊兩足左右交蟠故
云結加。
△二頌他土六瑞五初頌見六趣眾生同。】

「此光照東方萬八千佛土示一切眾生生死業報處
有見諸佛土以眾寶莊嚴瑠璃頗梨色斯由佛光照
及見諸天人龍神夜叉眾乾闥緊那羅各供養其佛。」


【此三行頌見六趣眾生同記云此三行為四初半
行重明總瑞次一句正舉六趣故云一切次一句
中總明生死因果及處生死兩字是總標業明生
死之因報明生死之果處即二十五有故亦與此
同次一行明所依土前長行之文及問答中皆不
云光色至此方云者前豈應無次一行明諸趣供
養雖云供養意表機成當知前亦非無也問既云
莊嚴則是淨土既云道同那列淨土答淨由光照
元具六道矧彼淨土則無惡道之名故知非但色
淨由光亦乃眾寶具足各供者則指萬八千土瑠
璃玻瓈色者瑠璃具云吠瑠璃此翻不遠山寶西
域有山去波羅奈城不遠彼山出此寶故以為名
玻瓈此云水玉其色多紅。
△二頌見佛同。】

「又見諸如來自然成佛道身色如金山端嚴甚微妙
如淨瑠璃中內現真金像。」

【自然成佛道者方便道則加心修習發得真道即
是自然任運與理合也問發真自然何須諸佛說
法答如船順流若更遇風加之以棹則疾有所至
風喻見佛聞法棹喻修行例如初果任運七生若
值佛加修或一生二生得至無學又自然成佛道
是報身瑠璃是法身本淨金像是應身應物現形
之義。
△三頌說頓同。】

「世尊在大眾敷演深法義。」

【前半偈頌說頓此則將法約人良由法既深玄當

知必運大機而開頓教葢頌上純一無雜七善之
文。
△四頌三乘漸同。】

「一一諸佛土聲聞眾無數因佛光所照悉見彼大眾
或有諸比丘在於山林中精進持淨戒猶如護明珠
又見諸菩薩行施忍辱等其數如恒沙斯由佛光照。」

【次從一一諸佛土去有三行頌明開漸教三教同
此即將人約法則人既二乘必知是開三藏即頌
上為求聲聞人說應四諦等也文中雖不頌出緣
覺義則兼攝在中行施忍辱等等於四度耳此一
行頌上六度大乘。
△五頌菩薩修行。】

「又見諸菩薩深入諸禪定身心寂不動以求無上道
又見諸菩薩知法寂滅相各於其國土說法求佛道。」

【此兩行頌上見他土菩薩種種因緣信解相貌略
不答上起塔者以上不見他土說法華相次則見
起塔今既答出法華相故起塔入滅之事在後答
也。
△二頌昔懷疑同。】

「爾時四部眾見日月燈佛現大神通力其心皆歡喜
各各自相問是事何因緣。」

【此一行半追頌昔佛四眾疑念如文可解。
△三頌
昔曾見事與今當同六初頌因人同。】

「天人所奉尊適從三昧起讚妙光菩薩汝為世間眼
一切所歸信能奉持法藏如我所說法唯汝能證知
世尊既讚歎令妙光歡喜。」

【世間眼者言菩薩為世間出世間之眼化導于人

也。
△二頌說法同。】

「說是法華經。」

【△三頌時節同。】

「滿六十小劫不起於此座所說上妙法是妙光法師
悉皆能受持。」

【此約不思議延促劫智論之妙光皆悉受持昔之
佛法亦如身子受佛付囑也。
△四頌唱滅同四初
唱滅二囑累(汝一)三悲泣(世尊)四安慰(聖主)。】

「佛說是法華令眾歡喜巳尋即於是日告於天人眾
諸法實相義巳為汝等說我今於中夜當入於涅槃
汝一心精進當離於放逸諸佛甚難值億劫時一遇
世尊諸子等聞佛入涅槃各各懷悲惱佛滅一何速
聖主法之王安慰無量眾我若滅度時汝等勿憂怖。」

【此文有唱滅囑累慰喻等囑累如遺教悲泣如涅
槃慰喻亦如遺教其得度者悉皆得度其未度者
皆作得度因緣例如今佛將付彌勒也囑累如遺
教者遺教云我滅度後汝等當珍敬波羅提木叉
如暗遇明如貧得寶當知是汝大師若我住世無
異此也悲泣如涅槃者涕泣盈目徧體血現如波
羅奢華此即恭法慕人之志也有慰喻亦如遺教
者彼經末云汝等比丘勿懷悲惱若我住世一劫
二劫會亦應滅會而不離終不可得自利利人法
皆具足若我久住更無所益例如今佛將付彌勒
如云一稱南無佛皆得值彌勒等後彌勒初成道

時而語之曰釋迦牟尼種種訶責無奈汝何教植
來緣今得值我此即彌勒受付囑之文。
△五頌授
記同。】

「是德藏菩薩於無漏實相心巳得通達其次當作佛
號曰為淨身亦度無量眾。」

【△六頌滅後通經同五初頌時節。】

「佛此夜滅度如薪盡火滅分布諸舍利而起無量塔
比丘比丘尼其數如恒沙倍復加精進以求無上道。」

【△二頌其人。】

「是妙光法師奉持佛法藏。」

【△三頌久近。】

「八十小劫中廣宣法華經。」

【△四頌所化眾二初頌巳成弟子。】

「是諸八王子妙光所開化堅固無上道當見無數佛
供養諸佛巳隨順行大道相繼得成佛轉次而授記
最後天中天號曰然燈佛諸仙之導師度脫無量眾。」

【△二頌當成弟子。】

「是妙光法師時有一弟子心常懷懈怠貪著於名利
求名利無厭多遊族姓家棄捨所習誦廢忘不通利
以是因緣故號之為求名亦行眾善業得見無數佛
供養於諸佛隨順行大道具六波羅蜜今見釋師子
其後當作佛號名曰彌勒廣度諸眾生其數無有量。」

【時有一弟子者以父兄之禮而事於師故曰弟子
又云生在師後名曰弟解從師生名為子故師召

資為弟子在於讓也資亦自稱為弟子在於敬也
是知弟子之義韞乎敬讓多遊族姓者尚書曰方
命𡉏族族類也周禮四閭為族族亦聚也。
△五結
會古今。】

「彼佛滅度後懈怠者汝是妙光法師者今則我身是。」

【△二頌分明判答三初頌說大乘經。】

「我見燈明佛本光瑞如此以是知今佛欲說法華經。」

【此四行頌上分明判答有三意照科可見又前彌
勒釋四伏難令文殊必定有答此中是文殊斷四
伏難使彌勒莫復更問初第一疑因文殊廣引先
佛曾說法華故彌勒潛疑欲問良以諸佛赴緣人
時各異古佛雖名法華今佛何必如此文殊即以
第一偈斷云我見燈明佛本光瑞如此以是知今
佛欲說法華經此斷其疑名之問。
△二頌教菩薩。】

「今相如本瑞是諸佛方便今佛放光明助發實相義
諸人今當知合掌一心待佛當雨法雨充足求道者。」

【彌勒因此又疑自有名同義同自有名同義異此
名何所顯召文殊即以第二偈斷云今相如本瑞
是諸佛方便今佛放光明助發實相義此是斷其
疑體之問彌勒因此又疑實相無相何人會之文
殊即以第三偈斷云諸人今當知合掌一心待佛
當雨法雨充足求道者此斷其疑宗之問。
△三頌
佛所護念。】

「諸求三乘人若有疑悔者佛當為除斷令盡無有餘。」


【彌勒因此又疑佛雨法雨止洽菩薩亦潤二乘文
殊即以第四偈斷云諸求三乘人若有疑悔者佛
當為除斷令盡無有餘此即斷其疑用之問彌勒
聯翩搆疑文殊頻繁為斷既事窮理盡即得之於
懷可謂善於問答具二莊嚴矣。】

科註妙法蓮華經卷第一
