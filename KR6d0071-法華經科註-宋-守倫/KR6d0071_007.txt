











科註玅法蓮華經卷第七
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△三釋提婆品二初申品目。】

「妙法蓮華經提婆達多品第十二」

【疏引寶唱經目云羅什法師於偽秦弘始間在草
堂寺譯此經二十八品命僧叡講之叡開為九轍
當時二十八品長安宮人請此品淹留在內江東
傳者止得二十七品梁有滿法師講經百徧於長
安燒身供養仍以此品安持品之前彼自私安未
聞天下陳有南嶽禪師以此品安寶塔之後續以
正法華勘之宛如符契故知二師深得經意提婆
達多者亦云達兜此翻天熱以其破僧出佛身血
教闍王縱醉象蹋佛拳華色尼死置毒十爪中傷
於佛其既行逆所以生時人天心熱從是得名此

約迹義若約本者以眾生煩惱故菩薩亦熱同其
病行而度脫之淨名云眾生病故我亦病斯之謂
也此品引古佛弘經得益證明宣化事跡不虗舉
往勸今使之流通。
△二釋經文二初明昔日達多
通經今釋迦成道二明今日文殊通經龍女成佛
初文又三初明往昔師弟持經之相二結會古今
三勸信初文又二初長行二偈頌初文又四初明
求法時節。】

「爾時佛告諸菩薩及天人四眾吾於過去無量劫中
求法華經無有懈倦。」

【△二正明求法二初明發願。】

「於多劫中常作國王發願求於無上菩提心不退轉。」

【△二明修行二初明欲滿檀那勤行布施。】

「為欲滿足六波羅蜜勤行布施心無悋惜象馬七珍
國城妻子奴婢僕從頭目髓腦身肉手足不惜軀命。」

【為欲滿足六波羅蜜者然菩薩之道願行相扶既
發大願必須修行言六波羅蜜者即是菩薩正行
之本故上文云為求菩薩者說應六波羅蜜勤行
布施即是檀那此翻布施者若內有信心外有福
田中有財物三者和合而運捨心能破慳貪是名
為檀然施有二種一財二法財施謂飲食衣服田
宅六畜奴婢珍寶一切巳之所有資身之具及以
妻子乃至身命皆屬財施故云捨身猶屬財施隨
有須者悉能施與皆名檀也法施者若從諸佛及

善知識聞說世出世間善法若從經論中自以觀
行力而能諦了以清淨心為人演說皆名法施若
菩薩以質直心行此二種皆名檀也波羅蜜者梵
語然諸經論所譯不同今略約三種一云事究竟
二名到彼岸三曰度無極謂菩薩修此六法能究
竟成就通別二種因果一切自行化他之事故云
事究竟也乘此六法能從二種生死此岸到二種
涅槃彼岸故名到彼岸又因此六法能度通別二
種事理諸法之曠遠故云度無極也菩薩於檀中
能具修五種心者是時布施名波羅蜜何等為五
一知施實相二起慈悲心三發願四迴向五具足
方便知施實相者謂能施所受中間財物三者皆
空也起大悲心者須知布施三法俱空名實相施
而常運慈悲心欲因此施拔一切苦與一切樂也
發願者冀因此施得成無上佛果不求人天二乘
果報也迴向者於所施時迴此功德向薩婆若海
普及一切羣生也具足方便者能於布施一法施
轉通達一切佛法徧修諸行也菩薩若能運此五
心隨有皆施因中說果亦名事究竟到彼岸而度
無極也。
△二明為滿般若推求妙法。】

「時世人民壽命無量為於法故捐捨國位委政太子
擊鼓宣令四方求法誰能為我說大乘者吾當終身
供給走使。」

【梵云般若此翻智慧謂照了一切諸法皆不可得

而能通達一切無礙也然智慧有三種一聲聞二
支佛三如來於聲聞中自有三種謂學及無學非
學非無學等乃至譬支佛智等如來智慧者菩薩
從初發心巳來行六波羅蜜破魔軍眾及諸煩惱
得一切智以成佛道乃至入無餘涅槃隨本願力
從是中間所有智慧總相別相一切盡知是名佛
智若菩薩以質直清淨心修此三種智慧者是名
般若波羅蜜仍於其中具五種心一者了智慧實
相非境非智心無所得而能徧學三乘智慧及一
切世間知見等餘者準上檀中記。
△三求得法師。】

「時有僊人來白王言我有大乘名妙法蓮華經若不
違我當為宣說。」

【△四受法奉行。】

「王聞仙言歡喜踊躍即隨仙人供給所須釆果汲水
拾薪設食乃至以身而作牀座身心無倦于時奉事
經於千歲為於法故精勤給侍令無所乏。」

【上文既云時世人民壽命無量此則如來往昔因
中修菩薩行動經無量微塵劫數至若投身飼虎
割肉濟鷹身為橋梁肉充魚米四攝同事靡所不
為作雪山童子以半偈而棄捨全身為世國君求
玅法而執勞千歲輕生重法報德酬恩棄高世至
貴之榮任下士極賤之職自非同高下齊聖凡一
賢愚泯彼此其孰能至於此故今道成覺滿彌歷
劫塵復露始因行難行之行規誘後進覩茲異跡

見賢思齊豈不慕效者哉。】

「爾時世尊欲重宣此義而說偈言。」

【△二偈頌五初頌求法時節。】

「我念過去劫為求大法故。」

【△二頌正明求法。】

「雖作世國王不貪五欲樂推鐘告四方誰有大法者
若為我解說身當為奴僕。」

【雖作世國王不貪五欲樂者不為色聲香味觸五
塵愛境之所籠絡也。
△三頌得說法師。】

「時有阿私仙來白於大王我有微妙法世間所希有
若能修行者吾當為汝說。」

【△四頌受法奉行。】

「時王聞仙言心生大喜悅即便隨仙人供給於所須
釆薪及果蓏隨時恭敬與情存妙法故身心無懈倦
普為諸眾生勤求於大法。」

【云菓蓏者木生有核名菓草生無核曰蓏。
△五頌
結證勸信。】

「亦不為巳身及以五欲樂故為大國王勤求獲此法
遂致得成佛今故為汝說。」

【△二結會古今二初正結會古今。】

「佛告諸比丘爾時王者則我身是時仙人者今提婆
達多是。」

【如文。
△二明師弟功德俱滿二初明弟子因報巳
滿三初明因滿。】


「由提婆達多善知識故令我具足六波羅蜜慈悲喜
捨。」

【善知識有三一外護二同行三教授止觀云夫外
護者不揀黑白但能營理所須如母養兒如虎𠾑
子調理得所是名外護善知識二同行者更相䇿
發不昏不散日有其新切磋琢磨同心齊志如乘
一船互相敬重如視世尊是名同行善知識三教
授者內外方便通塞妨障皆能決了善巧說法示
教利喜轉破人心是名教授善知識也具足六波
羅蜜者度義甚多如大論說捨依正名檀防止七
支名戒打罵不報名忍為事始終名精進四禪八
定名禪分地息諍名般若此就三藏明六度義又
引月藏經就第一義圓明六度其略云若行若坐
捨攀緣想是檀捨攀緣不息是尸於境界不生瘡
疣是羼不捨於離是精進於事心不放逸是禪於
諸法體性無生是般若等此舉初後大槩而巳又
於法界次第略引餘之四度陳之使披閱者知其
大綱二尸波羅蜜此云好善謂好行善道不自放
逸者也或受戒行善或不受戒行善皆名尸羅也
略說有二種一者在家二者出家在家尸羅謂三
歸五戒八戒是也出家尸羅謂沙彌沙彌尼十戒
式叉摩那尼六法戒比丘比丘尼具足戒乃至三
千威儀八萬律行也至若菩薩十重四十八輕則
通在家出家此名共戒也若菩薩以質直清淨心

住此二種尸羅中兼能具五種心而修習之此尸
羅名波羅蜜五者一知尸羅實相雖罪不可得而
好行善道不自放逸三羼提波羅蜜此云忍辱謂
內心能忍外所忍境故以名焉忍有二種一生忍
二法忍於生忍中仍有二種一於恭敬供養中能
忍受心不生著不起憍逸二於瞋罵陵害中不生
嫌恨怨惱故總名生忍也法忍亦二種一者非心
法謂寒熱風雨饑渴交煎老病死等二者生法謂
瞋恚憂愁疑悔淫欲驕慢諸邪見等菩薩於此二
法安然不動是名法忍四者毗梨耶此云精進謂
勤修善法不自放逸故得名也亦有二種一身二
心身者勤修善法行道禮誦講說勸導開蒙革頑
名身精進心者勤運善念心心相次令不斷絕名
心精進復次勤修施戒善法名身精進勤修忍辱
禪定智慧名心精進五者禪波羅蜜此云思惟修
謂一切攝心繫念學諸三昧皆名思惟修亦有二
種一世間二出世間一世禪謂根本四禪四無量
心四無色定等此是凡夫所行禪也二出世禪仍
有兩種一出世禪二出世上上禪出世者謂六妙
門十六特勝通明九想八念十想八背捨八勝處
十一切處練禪十四變化願智頂禪無諍三昧王
三昧師子奮迅超越三昧乃至三明六通如是等
類皆名出世禪亦名二乘共禪二出世上上禪者
謂自性等九種大禪首楞嚴等百八三昧諸佛不

動等一百二十三昧皆名出世上上禪亦名不共
禪謂不與凡夫二乘共也慈悲喜捨名四無量心
從境得名以所緣眾生無量故能緣之心亦隨境
無量故悉受無量心名一慈無量心者能與他樂
之心名之為慈心無瞋恨怨惱廣大無量徧滿十
方名慈無量心二悲無量心者能拔他苦之心名
之為悲心無瞋恨怨惱廣大無量徧滿十方名悲
無量心三喜無量心者慶他得樂生歡悅心名之
為喜心無瞋恨怨惱廣大無量徧滿十方名喜無
量心四捨無量心者若緣於他無憎無愛之心名
之為捨心無瞋恨怨惱廣大無量徧滿十方名捨
無量心此四亦名四無量定。
△二明果滿。】

「三十二相八十種好紫磨金色十力四無所畏四攝
法十八不共神通道力成等正覺廣度眾生。」

【三十二相者如來應化之身現此諸相以表法身
圓極眾德具備令見者愛敬知有勝德可崇所以
為天人中尊眾聖之王爾一足下安平如奩底二
足下千福輪相三手足指長勝餘人四手足柔輭
勝餘身分五手足指合縵網勝餘人六足跟滿好
七足趺高好與跟相稱八伊泥延鹿腨纖好九立
時手摩膝十陰藏如馬王十一身縱廣正等十二
一一毛孔青色柔輭十三毛向上青色右旋十四
金色光明其相微妙十五身光面各一丈十六皮
膚細滑不受塵垢不停蚊蚋十七手足肩項七處

豐滿十八兩腋下滿十九身上如師子二十身端
直二十一肩圓好二十二四十齒具足二十三齒
白齊蜜而根深二十四四牙最白而大二十五頰
車如師子王二十六咽中津液得味中上味二十
七舌大而薄覆面至髮際二十八梵音深遠如頻
伽聲二十九眼色如金精三十眼睫如牛王三十
一眉間毫相如兜羅綿三十二頂肉髻成八十種
好者在諸相間皆是色法同為莊嚴佛身顯發奇
妙但相總而好別也相若無好則不圓滿故輪王
釋梵皆亦有之以無好故相不微妙大聖以慈修
身感茲清淨奇妙相好也一無見頂相二鼻高孔
不現三眉如初月紺瑠璃色四耳輪輻相埵成五
身堅實如那羅延六骨際如鈎鎻七身一時迴如
象王八行時足離地四寸而印紋現九爪如赤銅
色薄而細澤十膝骨豎著圓好十一身清潔十二
身柔輭十三身不曲十四指纖圓十五指紋藏覆
十六脈不現十七踝不現十八身圓十九身自持
不逶迤二十身滿足二十一威儀備足二十二容
貌圓滿二十三住處安然無能動者二十四威振
一切二十五一切樂觀二十六面不長大二十七
正容貌不撓色二十八面圓滿足二十九脣如頻
婆果三十言音深遠三十一臍深圓好三十二毛
右旋三十三手足滿三十四手足如意三十五手
紋明直三十六手紋長三十七手紋不斷三十八

一切惡心眾生見者和悅三十九面廣姝好四十
面如淨滿月四十一隨眾生意和悅與語四十二
毛孔出香氣四十三口出無上香四十四儀容如
師子四十五進止如象王四十六行法如鵝王四
十七頭如摩那陀果四十八一切聲分具足四十
九四牙白利五十舌色赤五十一舌薄五十二色
紅色五十三毛柔輭淨五十四眼廣長五十五孔
門具足五十六手足赤白如蓮華色五十七臍不
出五十八腹不現五十九細腹六十身不傾動六
十一身持重六十二其身大六十三其身長六十
四手足輭淨滑澤六十五身光四圍各一丈六十
六光照身而行六十七等視眾生六十八不輕眾
生六十九隨眾生音聲不增不減七十說法不著
七十一隨眾生語言而說法七十二發音報眾聲
七十三次第有因緣說法七十四一切眾生不能
盡觀相七十五觀者無厭足七十六髮長好七十
七髮不亂七十八髮旋好七十九髮如青珠八十
手足有德相又坐禪三昧經云胷在德字手足有
吉字有經云胷有卍字推此相好者皆由因修六
度萬行而為本也紫磨者金之最良者也十力者
一是處非處力佛知一切羣生因緣果報定相如
華詶果必得不失故云善不失善報為惡自招殃
即其事也二業力佛知一切有情三世所造業因
三定力佛知一切諸禪解脫三昧垢淨分別等相

四根力佛知有情諸根利鈍上中下等五欲力佛
知有情種種樂欲不同六性力佛知世間種種性
如實徧知七至處道力佛知一切道之所趣八宿
命力佛知種種宿命共相因緣一世二世乃至百
千萬劫我在彼中姓名飲食苦樂升沈壽命修短
皆悉徧知九天眼力佛天眼清淨過於人眼見諸
有情生時死時上下好醜生善處惡處皆悉知之
十漏盡力佛諸漏盡故自知生盡不作後有是十
佛悉徧知無能壞無能勝故名為力也四無所畏
者以如來十力之智內充決定明了故外緣初無
恐懼此四通稱無畏者於八眾之中廣說自他智
斷決定無失故無纖微恐怖之相一者一切智無
所畏佛自誠言我是一切正智人若沙門婆羅門
若天魔梵及餘眾等如實言是法不知乃至不見
者是微有畏相以是義故我得安隱如牛王善哮
吼如師子王故名無畏二者漏盡無所畏佛自誠
言我一切漏巳盡三說障道無所畏佛自誠言我
說障法能障道果四說盡苦道無所畏佛自誠言
我說聖道能出世間依而行之能盡諸苦說此四
義皆悉決定無能過者故云無所畏也四攝者大
士善巧接引之要術隨羣情之嗜好因而誘之致
彼向往如水就下物既親附爾乃化之如云先以
欲鉤牽後令入佛道是也一者布施攝謂以財法
二施隨彼堪任皆給與之其既蒙恩則生親附二

愛語攝善言誘引安慰啟迪使彼有情心生愛樂
三利行攝菩薩隨起身口意行能令一切各霑其
利四同事攝觀根設化隨其樂欲分形散影和光
隨塵同彼事業先同後異革彼業因使進道果十
八不共法者此是諸佛極地之法不與凡夫二乘
諸大菩薩共有故得名也一者身無失如來無量
劫來以戒定慧慈悲熏修其身功德滿足煩惱永
盡所有身業隨智慧行故無失也二口無失義與
身同三念無失佛四念處長時善修諸深禪定心
不散亂四無異想佛等觀有情住一子地如雨均
霑如日普照五無不定心如云那伽常在定無有
不定時六無不知巳捨佛於一切法悉皆炤知窮
理盡性爾乃方捨七欲無減佛知善法恩故雖具
足眾善而欲心不休故云如來不棄穿針之福譬
彼輪王寶馬雖於一日歷四天下意猶未滿八精
進無減佛身心二種精進皆巳滿足而度生攝物
之心未嘗休止九念無減佛於三世諸佛智慧相
應故也十慧無減佛得一切智慧十力四無畏四
無礙智成就圓極故也十一解脫無減有二種一
有為謂無漏智慧相應解脫二無為謂一切煩惱
永盡無餘十二解脫知見無減佛於一切解脫中
知見了了分明所謂有為無為不思議無礙等諸
解脫道分別堅固靡所不知十三一切身業隨智
慧行佛先知巳然後起一切行故隨處現身無非

利物十四一切口業隨智慧行十五一切意業隨
智慧行此二種準身業說十六智慧知過去無礙
佛智照知盡過去際所有一切情與無情皆悉洞
了十七智慧知未來世無礙照知未來際若有情
暨無情皆悉無礙十八智慧知現在世無礙然三
十二相十八不共等今則欲曉初機故引而申之。

△三結證由通經者益。】

「皆因提婆達多善知識故。」

【△二明法師妙果當成三初正明果成。】

「告諸四眾提婆達多却後過無量劫當得成佛號曰
天王如來應供正徧知明行足善逝世間解無上士
調御丈夫天人師佛世尊世界名天道。」

【芬陀利經云調達作佛號提和羅耶漢言天王國
名提和越漢言天道。
△二明化度。】

「時天王佛住世二十中劫廣為眾生說於妙法恒河
沙眾生得阿羅漢果無量眾生發緣覺心恒河沙眾
生發無上道心得無生忍至不退轉。」

【△三滅後利益。】

「時天王佛般涅槃後正法住世二十中劫全身舍利
起七寶塔高六十由旬縱廣四十由旬諸天人民悉
以雜華末香燒香塗香衣服瓔珞幢幡寶葢伎樂歌
頌禮拜供養七寶妙塔無量眾生得阿羅漢果無量
眾生悟辟支佛不可思議眾生發菩提心至不退轉。」

【△三勸信。】


「佛告諸比丘未來世中若有善男子善女人聞妙法
華經提婆達多品淨心信敬不生疑惑者不墮地獄
餓鬼畜生生十方佛前所生之處常聞此經若生人
天中受勝妙樂若在佛前蓮華化生。」

【蓮華化生者胎經云蓮華生者非胎卵溼化之化
生非化而言化實不如四生中化生也請觀音云
蓮華化生為父母無量壽云處華臺久者為胎生
實非胎生也例蓮華生亦稱溼卵而非溼卵蓮華
化生非胎卵溼化之化者良以淨業圓成仍依願
力托識蓮胎既非無明妄業為因又非父母貪愛
為緣遂寄蓮胎而有此質義如化生也不同四生
中化者以彼化生雖不由胎卵亦是妄業交感彼
以自業為因順世五行為緣自空無中而有形質
此業力變化者也故與蓮華化生其理則遠處華
臺為胎生者此望上品即獲見佛初無逗遛今既
經久義如胎生既無世間胎獄之苦故云非也例
蓮華生亦稱溼卵而非等者此則華既依水義如
溼也其華經劫含而未敷義如卵也彼處華內樂
勝天宮顧其優劣日劫相倍豈得同耶又大寶積
云菩薩成就八法於諸佛前蓮華化生一者乃至
失命不說他過二者化人令歸三寶三者安置一
切於菩提心四者梵行不染五者造佛形像安華
座上六者能除眾生憂惱七者於貢高人常自謙
下八者不惱他人。
△二明今日文殊通經龍女成

佛二初明文殊通經五初明智積請退。】

「於時下方多寶世尊所從菩薩名曰智積白多寶佛
當還本土。」

【芬陀利經云下方佛所從菩薩名般若拘羅漢言
智積智積謂多寶為證經故出勸物流通既訖是
故請還。
△二釋尊止之。】

「釋迦牟尼佛告智積曰善男子且待須臾此有菩薩
名文殊師利可與相見論說妙法可還本土。」

【明釋尊止之令待通經利益之證釋尊止之者雖
迹門事訖本門未彰故託在文殊以留多寶佛之
密意非菩薩所知。
△三文殊尋來。】

「爾時文殊師利坐千葉蓮華大如車輪俱來菩薩亦
坐寶蓮華從於大海娑竭羅龍宮自然涌出住虗空
中詣靈鷲山從蓮華下至於佛所頭面敬禮二世尊
足修敬巳畢往智積所共相慰問却坐一面。」

【尋來者繼便之謂千葉蓮者大論云華有三品人
間者數十葉天華百葉菩薩千葉娑竭者亦云娑
伽此云鹹海龍依此住從海得名却坐者却即退
也。
△四智積問所化幾何。】

「智積菩薩問文殊師利仁往龍宮所化眾生其數幾
何。」

【△五文殊答七初答利益甚眾。】

「文殊師利言其數無量不可稱計非口所宣非心所
測且待須臾自當證知。」


【△二蒙益集證。】

「所言未竟無數菩薩坐寶蓮華從海涌出詣靈鷲山
住在虗空。」

【△三皆是文殊所化。】

「此諸菩薩皆是文殊師利之所化度具菩薩行皆共
論說六波羅蜜。」

【△四本聲聞人先稟權教。】

「本聲聞人在虗空中說聲聞行。」

【本聲聞人先稟權教住二乘道者芬陀利經云其
池即時涌華本發菩薩心其華在空中說摩訶衍
事本發聲聞心者華在空中但說斷生死事。
△五
今聞實教悉住大乘。】

「今皆修行大乘空義。」

【△六文殊結益。】

「文殊師利謂智積曰於海教化其事如此。

爾時智積菩薩以偈讚曰。」

【△七智積偈讚。】

「大智德勇健化度無量眾今此諸大會及我皆巳見
演暢實相義開闡一乘法廣導諸眾生令速成菩提。」

【△二明龍女利益九初明文殊自敘。】

「文殊師利言我於海中唯常宣說玅法華經。」

【△二智積問。】

「智積菩薩問文殊師利言此經甚深微妙諸經中寶
世所希有頗有眾生勤加精進修行此經速得佛不。」


【△三文殊答。】

「文殊師利言有娑竭羅龍王女年始八歲智慧利根
善知眾生諸根行業得陀羅尼諸佛所說甚深祕藏
悉能受持深入禪定了達諸法於剎那頃發菩提心
得不退轉辯才無礙慈念眾生猶如赤子功德具足
心念口演微妙廣大慈悲仁讓志意和雅能至菩提。」

【△四智積執別教為疑。】

「智積菩薩言我見釋迦如來於無量劫難行苦行積
功累德求菩提道未曾止息觀三千大千世界乃至
無有如芥子許非是菩薩捨身命處為眾生故然後
乃得成菩提道不信此女於須臾頃便成正覺。」

【△五龍女明以圓釋疑二初經家敘現申敬。】

「言論未訖時龍王女忽現於前頭面禮敬却住一面
以偈讚曰。」

【即慶喜尊者結集敘當時事也然偈有二種謂重
頌孤起今頌即孤起也謂孤然特起也。
△二偈頌
三初明持經得解。】

「深達罪福相徧照於十方。」

【深達者深達無罪福入一實相名為深達十方即
十法界也同以實慧朗之故言徧照。
△二明成就
二身。】

「微妙淨法身具相三十二以八十種好用莊嚴法身
天人所戴仰龍神咸恭敬一切眾生類無不宗奉者。」

【具相三十二者深得法身之理即備相好如大品

明欲得一切法當學般若如得如意珠也二乘但
得空空無相好也然引大品者以彼經平等大慧
即今經一實相理名異義同故引為證欲得一切
法者謂權巧應用相好等也令顯達實相平等大
慧之體即依體起用具三十二相也二乘即證偏
空空不具法故無相用既達理本則無施不可故
譬獲如意珠隨人願欲雨寶穰穰者也。
△三引佛
為證。】

「又聞成菩提唯佛當證知我闡大乘教度脫苦眾生。」

【△六身子挾三藏權難二初總難信。】

「時舍利弗語龍女言汝謂不久得無上道是事難信
所以者何女身垢穢非是法器云何能得無上菩提
佛道懸曠經無量劫勤苦積行具修諸度然後乃成。」

【此從時舍利弗語龍女言止是事難信者即標也
自所以者何下即釋出難信意。
△二釋出五礙。】

「又女人身猶有五障一者不得作梵天王二者帝釋
三者魔王四者轉輪聖王五者佛身云何女身速得
成佛。」

【五礙即五障女身由此致有留礙障難梵王即初
禪天主釋稱梵王道謂玉帝其實一人兩號各從
其教彼宗所譚止齊九天九天以外了無所聞葢
彼天有語言覺觀能施號令所以諸佛說法得梵
王前導天帝後隨帝釋即忉利天主住善見宮統
王三十二天者也魔王即無想天主或別有所化

徒黨為彼眾所君淨名云有力大魔皆地住菩薩
證不思議解脫法門示邪顯正匡持佛運輪王有
四不能盡舉且以金輪王王四天下為號耳佛身
則分果具該也。
△七龍女以一實除疑二初獻珠
表得圓解。】

「爾時龍女有一寶珠價直三千大千世界持以上佛
佛即受之龍女謂智積菩薩尊者舍利弗言我獻寶
珠世尊納受是事疾不答言甚疾女言以汝神力觀
我成佛復速於此。」

【此龍女現成明證亦云以一實除疑然二義相由
其理一均獻珠表正得圓解圓珠表修得圓因奉
佛是將因尅果佛受疾者表獲果速也此即一念
坐道場成佛不虗也。
△二正示因圓果滿。】

「當時眾會皆見龍女忽然之間變成男子具菩薩行
即往南方無垢世界坐寶蓮華成等正覺三十二相
八十種好普為十方一切眾生演說妙法。」

【胎經云魔梵釋女皆不捨身不受身悉於現身得
成佛故偈言法性如大海不說有是非凡夫賢聖
人平等無高下唯在心垢滅取證如反掌。
△八時
眾聞見得益二初正明見聞。】

「爾時娑婆世界菩薩聲聞天龍八部人與非人皆遙
見彼龍女成佛普為時會人天說法。」

【△二人天歡喜。】

「心大歡喜悉遙敬禮無量眾生聞法解悟得不退轉

無量眾生得受道記無垢世界六反震動娑婆世界
三千眾生住不退地三千眾生發菩提心而得受記。」

【彼此蒙益南方緣熟宜以八相成道此土緣薄秪
以龍女教化此是權巧之力得一身一切身普現
色身三昧者也。
△九智積身子默然信受。】

「智積菩薩及舍利弗一切眾會默然信受。」

【聞見既資於目擊信敬即獲於除疑喜兼天人益
均彼此。】

【△四釋持品二初申品目。】

「玅法蓮華經勸持品第十三」

【二萬菩薩奉命弘經故名持品重勸八十萬億那
由他弘經故名勸持品問何故爾答二萬是法師
品初別命之數故奉旨受持八十萬億那由他等
前無別命止是通覓今佛眼視令其發誓此土通
經然通經證驗深重佛意殷勤所以蒙勸而弘故
有二意。
△二釋經文二初明受持三初二萬菩薩
奉命此土弘經。】

「爾時藥王菩薩摩訶薩及大樂說菩薩摩訶薩與二
萬菩薩眷屬俱皆於佛前作是誓言惟願世尊不以
為慮我等於佛滅後當奉持讀誦說此經典後惡世
眾生善根轉少多增上慢貪利供養增不善根遠離
解脫雖難可教化我等當起大忍力讀誦此經持說
書寫種種供養不惜身命。」

【此明二萬菩薩奉命此土弘經也所以對佛發深

重願起大忍力竭誠弘傳刻志流通葢以惡世法
弱魔強自恃矜高障他勝業自非被忍辱鎧踞法
空牀則何以處之故涅槃經云過去之世佛日未
出我於爾時為婆羅門修菩薩行周徧求索大乘
經典住雪山中思惟坐禪時釋提桓因心大驚怪
要當往試即變其身作羅剎像去彼不遠其聲清
雅宣過去佛所說半偈諸行無常是生滅法聞是
半偈心生歡喜即從坐起四向顧望向所聞法誰
之所說乃見羅剎向前而言善哉大士汝於何處
得是過去離怖畏者所說半偈即便答言如我今
者不食之來巳經多日心亂䆿語耳尋便告言汝
所食者為是何物答言我所食者人之暖肉熱血
也汝但具足說是半偈我當以身奉施於汝復告
之曰誰當信汝為八字故而捨全身答如我說者
天當為證彼既說巳爾時童子尋便勇往樹木嵓
巒在在處處悉巳書之轉令流布既而復到其前
從高樹枝舉身投地爾時天雨寶華從空而下地
搖六動空聲讚言如汝今者是真修行菩薩行者
用是天樂鳴空咸共讚歎覩未曾有羅剎即時復
天帝形。
△二五百八千聲聞發誓化國流通。】

「爾時眾中五百阿羅漢得受記者白佛言世尊我等
亦自誓願於異國土廣說此經復有學無學八千人
得受記者從座而起合掌向佛作是誓言世尊我等
亦當於他國土廣說此經所以者何是娑婆國中人

多弊惡懷增上慢功德淺薄瞋濁諂曲心不實故。」

【問此諸聲聞巳成大士何故不能此土弘經答為
引初心始行菩薩未能惡世苦行通經復欲發起
如來開於安樂行品也。
△二諸尼請記四初摩訶
波闍波提請記二初請。】

「爾時佛姨母摩訶波闍波提比丘尼與學無學比丘
尼六千人俱從座而起一心合掌瞻仰尊顏目不暫
捨。」

【姨母者本行集云天臂城中有長者名曰善覺有
八女時淨飯昆季四人各納二女以為妃而淨飯
二妃即摩耶暨愛道也摩耶既誕太子纔七日巳
即便命終生忉利天愛道是姨故云姨母。
△二記。】

「於時世尊告憍曇彌何故憂色而視如來汝心將無
謂我不說汝名授阿耨多羅三藐三菩提記耶憍曇
彌我先總說一切聲聞皆巳授記今汝欲知記者將
來之世當於六萬八千億諸佛法中為大法師及六
千學無學比丘尼俱為法師汝如是漸漸具菩薩道
當得作佛號一切眾生喜見如來應供正徧知明行
足善逝世間解無上士調御丈夫天人師佛世尊憍
曇彌是一切眾生喜見佛及六千菩薩轉次授記得
阿耨多羅三藐三菩提。」

【△二耶輸陀羅比丘尼二初請。】

「爾時羅睺羅母耶輸陀羅比丘尼作是念世尊於授
記中獨不說我名。」


【△二記。】

「佛告耶輸陀羅汝於來世百千萬億諸佛法中修菩
薩行為大法師漸具佛道於善國中當得作佛號具
足千萬光相如來應供正徧知明行足善逝世間解
無上士調御丈夫天人師佛世尊佛壽無量阿僧祇劫。」

【△三諸尼領解。】

「爾時摩訶波闍波提比丘尼及耶輸陀羅比丘尼并
其眷屬皆大歡喜得未曾有即於佛前而說偈言。

世尊導師安隱天人我等聞記心安具足。」

【△四諸尼發願。】

「諸比丘尼說是偈巳白佛言世尊我等亦能於他方
國廣宣此經。」

【巳上總明受持。
△二明勸持二初長行五初明佛
眼視。】

「爾時世尊視八十萬億那由他諸菩薩摩訶薩。」

【眼視默勸而不告言者上來雖不別命諸菩薩而
如來巳舉持經功德深厚引證分明又多寶分身
遠來勸發此之殷勤事義巳足有欲應命宜即發
誓無煩復言又將護聲聞他方弘經之願故不稱
揚此土弘經之事也。
△二菩薩請告。】

「是諸菩薩皆是阿惟越致轉不退法輪得諸陀羅尼
即從座起至於佛前一心合掌而作是念若世尊告
敕我等持說此經者當如佛教廣宣斯法。」

【△三明佛默然。】


「復作是念佛今默然不見告勅我當云何。」

【△四菩薩知意。】

「時諸菩薩敬順佛意并欲自滿本願。」

【△五發誓通經。】

「便於佛前作師子吼而發誓言世尊我等於如來滅
後周旋往返十方世界能令眾生書寫此經受持讀
誦解說其義如法修行正憶念皆是佛之威力唯願
世尊在於他方遙見守護。

即時諸菩薩俱同發聲而說偈言。」

【△二偈頌四初明被忍衣弘經三初總論時節以
明著衣。】

「惟願不為慮於佛滅度後恐怖惡世中我等當廣說。」

【此一行總明時節。
△二別明所忍之境三初通明
邪見人。】

「有諸無智人惡口罵詈等及加刀杖者我等皆當忍。」

【此兩行初通明邪人即俗眾也。
△二明道門增上
慢者。】

「惡世中比丘邪智心諂曲未得謂為得我慢心充滿。」

【次一行明道門即增上慢未得謂得未證謂證也。

△三明僭聖增上慢者。】

「或有阿練若納衣在空閒自謂行真道輕賤人間者
貪著利養故與白衣說法為世所恭敬如六通羅漢
是人懷惡心常念世俗事假名阿練若好出我等過
而作如是言此諸比丘等為貪利養故說外道論議

自作此經典誑惑世間人為求名聞故分別於是經
常在大眾中欲毀我等故向國王大臣婆羅門居士
及餘比丘眾誹謗說我惡謂是邪見人說外道論議。」

【巳上七行明僣聖增上慢中阿含第六云阿蘭若
此翻無事頭陀此翻抖擻寶雲經云阿練兒處記
云阿無也蘭若名諍文中云事有事故諍經云住
阿蘭若者不與世諍不近不遠便於乞食有樹陰
多華果足淨水無難事不險阻易登陟獨無侶誦
所聞有王臣長者等來尋詣之應作是言善來善
來若至住處應喚令坐彼若不坐勿獨自坐若不
就鄙座應種種安慰為其說法若不樂廣說應為
略說等若不爾者非蘭若行凡居蘭若為調煩惱
或自舉蔑他非無諍行。
△三總示著衣意。】

「我等敬佛故悉忍是諸惡為斯所輕言汝等皆是佛
如此輕慢言皆當忍受之濁劫惡世中多有諸恐怖
惡鬼入其身罵詈毀辱我我等敬信佛當著忍辱鎧
為說是經故忍此諸難事我不愛身命但惜無上道
我等於來世護持佛所囑世尊自當知濁世惡比丘
不知佛方便隨宜所說法惡口而顰蹙數數見擯出
遠離於塔寺如是等眾惡念佛告勑故皆當忍是事。」

【此七行明著衣意如法師品中三軌弘經以柔和
忍辱而為衣者即其意也。
△二入室弘經。】

「諸聚落城邑其有求法者我皆到其所說佛所囑法。」

【此三行各一意初明入室即是慈悲為室隨緣赴

感故云我皆到其所也。
△三坐座弘經。】

「我是世尊使處眾無所畏我當善說法願佛安隱住。」

【次云處眾無所畏即是法空為座。
△四總結請知。】

「我於世尊前諸來十方佛發如是誓言佛自知我心。」

【三結請。】

【△五釋安樂行品二初由品目。】

「妙法蓮華經安樂行品第十四」

【釋此品為三謂依事附文法門三也事者身無危
險故安心無憂惱故樂既而身安心樂故能進行
也附文者著如來衣則法身安入如來室則解脫
心樂坐如來座則般若導行而進此附上品文釋
也住忍辱地故身安而不卒暴故心樂觀諸法實
相故行進此附當品文釋也法門者安名不動樂
名無受行名無行不動者六道生死二乘涅槃所
不能動既不緣二邊則身無動搖上文云身體及
手足靜然安不動其心常憺怕未曾有散亂則安
住不動如須彌頂常住不動法門也樂者不受三
昧廣大之用不受凡夫之五受乃至圓教中五受
生見亦皆不受有受則有苦無受則無苦無苦無
樂乃名大樂無行者若有所受即有所行無受則
無所行不行凡夫行不行賢聖行故言無行而行
中道是故多行即法門也。
△二釋經文二初問二
初歎前品深行菩薩能如此弘經。】

「爾時文殊師利法王子菩薩摩訶薩白佛言世尊是

諸菩薩甚為難有敬順佛故發大誓願於後惡世護
持讀說是法華經。」

【△二問淺行菩薩云何惡世宣說是經。】

「世尊菩薩摩訶薩於後惡世云何能說是經。」

【△二答三初標四行章門二解釋修行方法三總
明行成之相今初。】

「佛告文殊師利若菩薩摩訶薩於後惡世欲說是經
當安住四法。」

【△二解釋修行方法四初身安樂行二口安樂行
三意安樂行四誓願安樂行初文又二初長行二
初標行近。】

「一者安住菩薩行處親近處能為眾生演說是經。」

【△二釋行近二初釋行處。】

「文殊師利云何名菩薩摩訶薩行處若菩薩摩訶薩
住忍辱地柔和善順而不卒暴心亦不驚又復於法
無所行而觀諸法如實相亦不行不分別是名菩薩
摩訶薩行處。」

【今約三法明行處一直緣一諦一諦為一切所歸
為一切作本而徧無分別一切所歸者即忍辱地
也地即中道以諸法歸之故名為地眾行休息故
名忍辱此即行不行之行也為一切作本者如萬
物得地而生眾行得理而成若得理本則在剛能
柔在逆能順在暴能治在驚能安無量功德從中
道地生地無所生而生功德徧無分別者則不分

別不行與行差別之相故云又復不行不分別等
也即是非行非不行二約二法者即生法二忍三
約三法者即不思議三諦也住忍辱地者總論三
諦如有地可據方能忍辱柔和善順者善順真諦
能忍虗妄見愛寒熱等故言善順也而不卒暴心
不驚者安於俗諦忍眾根緣稱適機宜故云不卒
暴能體忍違從故心不驚也於法無所行等者即
安中諦能忍二邊故云無所行也正住中道故云
觀實相亦不得中實故云不分別此則據三諦之
地名處忍五住之辱名行行亦為三謂止行即行
不行觀行即非行非不行慈悲行即不行行合上
衣座室等是為約三法明行處以辨弘經方軌也。

△二釋近處三初即遠論近十初遠豪勢。】

「云何名菩薩摩訶薩親近處菩薩摩訶薩不親近國
王王子大臣官長。」

【此下釋近處明遠十惱亂乃即遠而論近亦是附
戒門助觀也但上直緣理住忍辱地今戒門廣出
眾辱之緣應修遠離不同凡夫刀杖自防亦非二
乘棄捨不觀但以正慧而遠離之此則即遠論近
故云親近處也且初遠豪勢者以不親國王等記
云恐人恃附為失正道故初似小益久則大損。
△
二遠邪人法。】

「不親近諸外道梵志犍子等及造世俗文筆讚詠外
書及路伽耶陀逆路伽耶陀者。」


【次第二遠邪人法者謂若人染邪法迷於正理但
正觀未成切須防斷也不稟內教故名外道梵志
即婆羅門此云淨行其在家以事梵天名為梵志
若出家外道則通名尼犍尼犍此云離繫文筆者
文謂歌詩之流筆謂銘賦之類讚詠者顯德謂之
讚寄情謂之詠路伽耶此云惡論亦云破論逆路
者逆君父之論又路伽耶名善論亦名師破弟子
逆路伽耶名惡論亦名弟子破師。
△三遠兇險戲。】

「亦不親近諸有兇戲相扠相撲及那羅等種種變現
之戲。」

【次第三遠兇戲者若相扠相撲即兇戲也那羅此
云力即是捔力戲亦是設筋力戲又疏云那羅延
者上伎戲亦云形𦘕其身作變異相又云緣橦擲
倒之類也記云近兇戲者恐散逸故扠(初佳切)打也
撲(音雹又普卜切)挨也小擊也。
△四遠旃陀羅。】

「又不親近旃陀羅及畜豬羊雞狗畋獵漁捕諸惡律
儀如是人等或時來者則為說法無所希望。」

【次第四遠旃陀羅者旃陀羅此云屠者又云嚴熾
謂以熾然惡業而自嚴飾也若親近之者令人無
慈畜養猪羊雞狗畋漁獵捕者此等皆有殺害之
心名惡律儀如是人來當為善巧說法回其殺害
之心不可有於希望之意畋獵者為田除害名畋
獵即捷之名白虎通云四時之畋總名為獵畋通
作佃易曰以佃以漁註云取獸曰畋取魚曰漁。
△

五遠二乘眾。】

「又不親近求聲聞比丘比丘尼優婆塞優婆夷亦不
問訊若於房中若經行處若在講堂中不共住止或
時來者隨宜說法無所希求。」

【次第五遠二乘眾者以彼二乘但專自利少能益
他不慕菩提勝業故須遠離也。
△六遠欲想。】

「文殊師利又菩薩摩訶薩不應於女人身取能生欲
想相而為說法亦不樂見若入他家不與小女處女
寡女等共語。」

【次第六遠欲想者欲想則能殺害菩提心故處女
者居處在家未嫁之女也寡女即無夫者。
△七遠
不男。】

「亦復不近五種不男之人以為親厚。」

【次第七遠不男記云不男壞亂菩提志故具有五
不男者謂生劇妬變半生者從生以來便無男根
劇者以刀去勢妬者因見他婬方有妬心婬欲即
起變者今生變作半者半月能男半月不能男也
亦有五種不女謂螺筋鼓角脈又不男者彼名般
吒此翻黃門黃門者有男女形不能男女事。
△八
遠危害。】

「不獨入他家若有因緣須獨入時但一心念佛。」

【次第八遠危害者記云危害難處不合入故。
△九
遠譏嫌。】

「若為女人說法不露齒笑不現胸臆乃至為法猶不

親厚況復餘事。」

【次第九遠譏嫌者若露齒笑現胸臆增他不善之
心為女說法當避譏嫌尚不宜親厚況復餘之事
乎。
△十遠畜養。】

「不樂畜年少弟子沙彌小兒亦不樂與同師。」

【次第十遠畜養者葢畜養小兒妨修正業故須遠
之從初遠豪勢至此遠畜養此十種惱亂分為二
邊九是生死一是涅槃二俱遠離即寂滅之異名
耳如是十法諸教皆然但不近二乘與諸教小異
葢今是圓教行者弘通大乘獨妙之經故須遠離
聲聞獨覺小乘之人也。
△二即近論近。】

「常好坐禪在於閑處修攝其心文殊師利是名初親
近處。」

【既能遠離向來十種過患則進道之策矣宜於閒
處攝心修定既閒居靜處遠諸喧煩塵既不生根
無所偶政可牧心內炤故云修攝其心也。
△三即
非近非近論近三初總標境智。】

「復次菩薩摩訶薩觀一切法空。」

【觀者中道觀智也一切法者十法界境也若單論
智則智無所觀故舉一切法以顯皆空也。
△二別
釋境智。】

「如實相不顛倒不動不退不轉如虗空無所有性一
切語言道斷不生不出不起無名無相實無所有無
量無邊無礙無障。」


【如實相者謂二邊三諦無一異名如非七方便名
實以實為相故名如實相不顛倒者無八倒也不
動者不為二死所動也不退者心心寂滅流入薩
婆若海也不轉者不如凡夫轉生死不如二乘轉
凡聖也如虗空者但有名字名字不可得中道觀
智亦但有名字亦求不可得無所有性者無自他
共無因等性也一切語言道斷者不可思議也不
生者惑智理皆不生也不出者如來所治畢竟不
復發也不起者諸方便皆寂滅也無名者名不能
名無相者相不能相無所有者無二邊之有無量
者非數法也無邊者無方所也無礙無障者徧一
切處也又觀一切法空如實相者標其觀體也從
不顛倒去九句釋觀相不為二邊八倒所動名不
倒不動也不墮二乘凡夫二地名不退不轉也此
二句明智用理非未來故不生非過去故不出非
現在故不起釋論五十一云如虗空無入無出無
住相等攝大乘亦爾無未來入處無過去出處無
現在住處第四十三云因邊不起名不出緣邊不
起名不生此其證也。
△三結成。】

「但以因緣有從顛倒生故說常樂觀如是法相是名
菩薩摩訶薩第二親近處。」

【上直明中道觀慧今明雙照二邊理性畢竟清淨
如上所說非解非惑而從惑因緣生生死從解因
緣生涅槃又因緣有者有於涅槃也從顛倒生者

生於生死也此則雙照意顯常樂觀如是法相者
即三諦等法也又但以因緣有從顛倒生者結不
思議三諦境也故說者不思議教也常樂觀者結
不思議三觀也。】

「爾時世尊欲重宣此義而說偈言。」

【△二偈頌三初頌標章。】

「若有菩薩於後惡世無怖畏心欲說是經。」

【頌上欲說是經當安住四法由住忍地心不驚怖
故云無怖畏心。
○然下偈頌長行行近別釋偈中
合頌開合互現也。
△二頌修行二初頌事遠近。】

「應入行處及親近處常離國王及國王子大臣官長
兇險戲者及旃陀羅外道梵志亦不親近增上慢人
貪著小乘三藏學者破戒比丘名字羅漢及比丘尼
好戲笑者深著五欲求現滅度諸優婆夷皆勿親近
若是人等以好心來到菩薩所為聞佛道菩薩則以
無所畏心不懷希望而為說法寡女處女及諸不男
皆勿親近以為親厚亦莫親近屠兒魁膾畋獵漁捕
為利殺害販肉自活衒賣女色如是之人皆勿親近
兇險相撲種種嬉戲諸淫女等盡勿親近莫獨屏處
為女說法若說法時無得戲笑入里乞食將一比丘
若無比丘一心念佛是則名為行處近處以此二處
能安樂說。」

【此十四行頌事遠近上長行中有十種遠離今頌
略不次第在文可見亦是頌人空行處取意兼頌

近處三意故偈云是則名為行處近處常離國王
者故佛云比丘親近國王有十非法一陰謀王命
二王誅大臣三典藏亡寶四宮人懷妊五王身中
毒六大臣諍競七二國交兵八王悋不施民九歛
民物十多疾疫謂比丘行呪有此十事一切臣民
謂是比丘所作作此謗比丘即謗法亦謗佛故佛
不令親近外道梵志得摩隥伽云初一人名梵天
造一韋陀次名白淨變一為四一名讚誦韋陀二
名祭祀三名歌詠四名禳災一一各有三十二萬
偈合成一百二十八萬偈有一千七百卷次名弗
沙有二十五弟子各於一韋陀能廣分別遂有二
十五韋陀次有人名鸚鵡變一韋陀為十八次有
人名善道有二十一弟子變為二十一韋陀如是
展轉變為千二百六韋陀也毗陀論此云智論婆
耶婆造凡四種一信力毗陀明事火滅罪二耶受
毗陀明供養婆羅門得福三婆摩毗陀明和合二
國四阿陀婆毗陀明鬬戰讀此四論自稱一切智
人毗伽羅此名記論婆尼尼造明種種經書并諸
雜語衛世師論優留佉造此翻最勝出世八百年
明六諦迦毗羅此翻黃頭亦名龜種造論名僧佉
僧佉此云無頂因人名論故言迦毗羅說二十五
諦貪著小乘三藏學者佛在波羅奈最初為五人
說契經修多羅藏佛在羅閱祇最初為須那提說
毗尼藏佛在毗舍離獼猴池最初為䟦耆子說阿

毗曇藏五百羅漢初夜集阿毗曇藏相續解脫經
以此為三藏學也深著五欲欲相者四天下人龍
須輪四天王皆根相到忉利天以風為事夜摩天
相近為事兜率相牽為事化樂天相視為事他化
自在天心念為事上天皆離欲寡女處女者阿難
問佛如來滅後見女人云何佛言勿與相見設見
勿共語設共語當專心念佛入里乞食者雜阿含
云有一羊往糞聚飽食還群貢高謂我得好食比
丘亦如是得四事巳起染著欲想不知出要設不
得恒生想設得向諸比丘貢高毀蔑他人我能得
彼不能得是為羊比丘乞食師子王遇大獸即噉
不味不著得小獸即噉不鄙不薄比丘亦爾得四
事供養不起染著無有欲想自知出要設不得利
養不起亂念無增減心是為師子王比丘乞食乞
食行役病四事前後八時明八精進八懈怠乞食
前作是念為修道補饑瘡乞雖未得不廢念行乞
食得巳為報恩念道不輟前後兩時倍加精進餘
三事前後亦爾反此名八懈怠寶雲經明乞食作
四分一分奉同梵行一分與匃人一分施鬼神一
分自食。
△二頌非遠非近。】

「又復不行上中下法有為無為實不實法亦不分別
是男是女不得諸法不知不見是則名為菩薩行處
一切諸法空無所有無有常住亦無起滅是名智者
所親近處顛倒分別諸法有無是實非實是生非生

在於閑處修攝其心安住不動如須彌山觀一切法
皆無所有猶如虗空無有堅固不生不出不動不退
常住一相是名近處。」

【△三頌明行成三初標。】

「若有比丘於我滅後入是行處及親近處說斯經時
無有怯弱。」

【此一行半標行成也事成則外儀無失理成則內
心無滯故云無有怯弱。
△二釋。】

「菩薩有時入於靜室以正憶念隨義觀法從禪定起
為諸國王王子臣民婆羅門等開化演暢說斯經典
其心安穩無有怯弱。」

【此三行釋安樂之因因修禪定止於過惡得人無
我外則不損因修智慧離諸取著得法無我內無
顛倒是則心不怯弱故云安樂。
△三結。】

「文殊師利是名菩薩安住初法能於後世說法華經。」

【此一行二句頌長行總結。
△二口安樂二初長行
二初標章。】

「又文殊師利如來滅後於末法中欲說是經應住安
樂行。」

【標章如文。
△二釋行法二初止行四初不說過。】

「若口宣說若讀經時不樂說人及經典過。」

【初不樂說人好惡及經典過者人聽有惡經有何
過須知七方便法是佛隨他意語名不了義若過
其法則惱其人非安樂行相。
△二不輕慢。】


「亦不輕慢諸餘法師。」

【亦不輕慢者謂不倚圓蔑偏重實輕權也。
△三不
歎毀。】

「不說他人好惡長短於聲聞人亦不稱名說其過惡
亦不稱名讚歎其美。」

【不說他人長短者初不說一切人次別舉聲聞人
然人皆惡聞其失故不譚短也面譽對毀故不稱
長亦不論張說趙長恐趙謂以他長而譏我短寄
彼諷此也亦不得向張說趙短恐彼謂爾既背毀
於彼必亦背毀於我以是義故善惡俱不可譚又
不說長短者日藏第一云初中後夜減省睡眠精
進坐禪誦經修道背捨生死向涅槃路不稱他短
不說巳長謙下卑遜不自憍高衣食知足頭陀精
進不放逸行係念思惟心不馳散於一切眾生起
慈悲心又如修多羅所說空行自讀誦教人讀誦
不謗他不說他過不稱巳長於聲聞人根性不定
若歎二乘或令彼退大取小若毀二乘或令其小
大俱失兩無所取也。
△四不怨嫌。】

「又亦不生怨嫌之心。」

【不生怨嫌心者若謂其人法妨害我道即是怨心
謂其鄙劣即是嫌心心機一動聲說即發杜說過
之源故不生怨嫌也。
△二觀行。】

「善修如是安樂心故諸有聽者不逆其意有所難問
不以小乘法答但以大乘而為解說令得一切種智。」


【善修如是等者即觀行門也觀諸法空無所取著
心不苟執不逆人意不違法相不以小乘法答但
以大乘答者若見無大機而說小者得方便益若
不見無大而說小妨其大緣等是不見但說大則
無咎矣。】

「爾時世尊欲重宣此義而說偈言。」

【△二偈頌三初頌標章。】

「菩薩常樂安穩說法於清淨地而施牀座以油塗身
澡浴塵穢著新淨衣內外俱淨。」

【此二行頌上住安樂行上總稱應住頌中別出行
相行相有三安隱說法半行欲令現前人得安穩
道及果即入室義清淨地等半行即坐座義以油
塗身等一行即著衣義三法導口業名安樂行也。

△二頌行法二初頌止行四初頌不輕慢。】

「安處法座隨問為說。」

【此下五行半頌止行初隨問為說半行頌不輕慢
慢則不隨也。
△二頌不說長短。】

「若有比丘及比丘尼諸優婆塞及優婆夷國王王子
羣臣士民以微妙義和顏為說若有難問隨義而答。」

【若有比丘至隨義而答此二行半頌不說長短但
依義不譚人好惡若有難問隨義答者有二意一
可答二不可答若問答相難詰勝負則自知是為
智者語若自放恣而問敢有違者誅之是為王者
語若長短是非皆不知唯求巳勝是為愚者語記

云知者語即可答王者愚者即不可答。
△三頌不
樂說人法過。】

「因緣譬喻敷演分別以是方便皆使發心漸漸增益
入於佛道。」

【從因緣譬喻止入於佛道一行半追頌不樂說人
法過若說人過生人毒念今不說過故使發心入
佛道佛道從喜生也。
△四頌無怨嫌。】

「除懶惰意及懈怠想離諸憂惱慈心說法。」

【除懶惰下一行頌無怨嫌怨嫌心起則懈懶憂惱
今以慈心說法頌無怨嫌精進無憂上長行皆約
止善說頌中皆約行善也。
△二頌觀行。】

「晝夜常說無上道教以諸因緣無量譬喻開示眾生
咸令歡喜衣服臥具飲食醫藥而於其中無所希望
但一心念說法因緣願成佛道令眾亦爾是則大利
安樂供養。」

【此四行頌上觀門上云但以大乘答頌云說無上
道上云令得一切種智頌云願成佛道。
△三頌行
成四初頌標行成。】

「我滅度後若有比丘能演說斯妙法華經。」

【此五行明口安樂行成也初一行是標行成。
△二
內無過則外難不生。】

「心無嫉恚諸惱障礙亦無憂愁及罵詈者又無怖畏
如刀杖等亦無擯出安住忍故。」

【次心無嫉恚下二行明內無過則外難不生如無

臭物蠅則不來。
△三內有善法所以行成。】

「智者如是善修其心能住安樂如我上說。」

【三智者如是下一行明內有善法所以行成如我
上說者若內無過如長行中說若內有善如偈中
說。
△四格量功德。】

「其人功德千萬億劫算數譬喻說不能盡。」

【次從其人下一行是格量功德如文。
△三明意安
樂二初長行三初標章。】

「又文殊師利菩薩摩訶薩於後末世法欲滅時受持
讀誦斯經典者。」

【△二釋行法二初止行四初不嫉諂。】

「無懷嫉妬諂誑之心。」

【夫二乘欲速出生死先除貪欲菩薩惟除瞋見嫉
是瞋垢諂是見垢嫉妬違慈悲之心非化他之法
諂誑乖智慧之道非自行之法智慧被障將何上
求慈悲有妨將何下化修安樂行菩薩切須棄之。

△二不輕罵。】

「亦勿輕罵學佛道者求其長短。」

【亦勿輕罵下不應以圓行呵別知機可責不知勿
罵容有退善根義。
△三不惱亂。】

「若比丘比丘尼優婆塞優婆夷求聲聞者求辟支佛
者求菩薩道者無得惱之令其疑悔語其人言汝等
去道甚遠終不能得一切種智所以者何汝是放逸
之人於道懈怠故。」


【若比丘下不應以圓呵通其本無大機強以圓訶
乖心成惱通既被訶圓復未解前疑後悔大小俱
失去道紆迴名為甚遠此惱別行人沈空取證名
不得此惱通人厭生死名懈怠悲華名小乘為懈
怠。
△四不諍競。】

「又亦不應戲論諸法有所諍競。」

【△二觀行四初於一切起大悲違於嫉諂。】

「當於一切眾生起大悲想。」

【此文四意初於一切起大悲者違於嫉諂。
△二於
如來起慈父心違於輕罵。】

「於諸如來起慈父想。」

【次於如來起慈父心違於輕罵凡求佛道即是學
人敬學如佛不得輕罵諸者通三世此即未來如
來也。
△三於菩薩起大師想違於惱亂。】

「於諸菩薩起大師想於十方諸大菩薩常應深心恭
敬禮拜。」

【三於菩薩起大師想者違於惱亂理論三乘皆是
菩薩有化訓德皆眾生師應起師想勿言其短。
△
四平等說法違於諍論。】

「於一切眾生平等說法以順法故不多不少乃至深
愛法者亦不為多說。」

【四平等說法違於諍論平等破偏執諍也不多不
少者量器之利鈍也。
△三結行成二初由止惡惡
不能加。】


「文殊師利是菩薩摩訶薩於後末世法欲滅時有成
就是第三安樂行者說是法時無能惱亂。」

【此結行成又二一由止惡惡不能加故云無能惱
亂。
△二由觀行故勝人來集。】

「得好同學共讀誦是經亦得大眾而來聽受聽巳能
持持巳能誦誦巳能說說巳能書若使人書供養經
卷恭敬尊重讚歎。」

【二由觀行故勝人來集故云得好同學。】

「爾時世尊欲重宣此義而說偈言。」

【△二偈頌二初頌行法二初頌止行四初頌不嫉諂。】

「若欲說是經當捨嫉恚慢諂誑邪偽心常修質直行。」

【△二頌不輕罵。】

「不輕蔑於人。」

【△三頌不諍競。】

「亦不戲論法。」

【△四頌不惱亂。】

「不令他疑悔云汝不得佛。」

【△二頌觀行四初頌於一切起大悲。】

「是佛子說法常柔和能忍慈悲於一切不生懈怠心。」

【△二頌於菩薩起大師想。】

「十方大菩薩愍眾故行道應生恭敬心是則我大師。」

【△三頌於如來起慈父想。】

「於諸佛世尊生無上父想。」

【△四頌平等說法。】


「破於憍慢心說法無障礙。」

【△二頌行成。】

「第三法如是智者應守護一心安樂行無量眾所敬。」

【△四誓願安樂行二初長行二偈頌初文又二初
明行法三初標章。】

「又文殊師利菩薩摩訶薩於後末世法欲滅時有持
是法華經者。」

【△二明行法三初標誓願境二初慈誓境。】

「於在家出家人中生大慈心。」

【此明慈悲二境初明慈誓境通取曾發方便心者
而未出三界名在家斷通惑盡名出家此攝得兩
教二乘三教菩薩此輩皆具無明亦應是大悲境
其曾發徧小心與慈誓相應須與其圓道圓果之
樂故言生大慈心耳。
△二悲誓境。】

「於非菩薩人中生大悲心。」

【悲境者非菩薩人通取未曾發方便心者名非菩
薩全不歸向方便況復真實此悲境攝得一切三
界內者此等亦須與樂但其流轉無際正與悲誓
相應宜拔其苦因苦果故言生大悲心耳。
△二起
誓之由二初起慈誓之由。】

「應作是念如是之人則為大失如來方便隨宜說法。」

【從應作是念止隨宜說法即是起慈誓之由由樂
小故執佛方便以為真實不會圓道故曰大失大
失是慈誓之由也。
△二起悲誓之由。】


「不聞不知不覺不問不信不解。」

【次不聞不知去是悲誓之由由未發偏圓心不聞
偏圓二道故以不聞偏為無聞慧不知者無思慧
不覺者無修慧又無圓三慧何者不問故不聞不
信故不知不解故不修偏圓三慧權實皆無甚可
憐愍起悲之由良在茲矣。
△三正立誓願。】

「其人雖不問不信不解是經我得阿耨多羅三藐三
菩提時隨在何地以神通力智慧力引之令得住是
法中。」

【此正明誓願彼雖不問不信偏圓二道菩薩不約
偏發誓但欲與其圓道三慧故言雖不問不信此
經我得三菩提引令得入也然誓願菩提智慧神
通皆由安樂行得之何者深觀如來座故得智慧
力四辨莊嚴能以慧拔也深觀如來室暨如來衣
故得大善寂力不起滅定現諸威儀神通福德莊
嚴先以定動也。
△三結成三初總結無過失。】

「文殊師利是菩薩摩訶薩於如來滅後有成就此第
四法者說是法時無有過失。」

【此總結無過失既無過失行成行云何成以其立
大誓願故入如來室行成以其知四眾失圓道故
即如來座行成以其誓制其心不懈怠故如來衣
行成三行具立故言行成無過失者慈悲成故無
瞋垢失如來衣成故無懈怠失如來座成故無諂
曲失。
△二別結慈悲行成。】


「常為比丘比丘尼優婆塞優婆夷國王王子大臣人
民婆羅門居士等供養恭敬尊重讚歎虗空諸天為
聽法故亦常隨侍若在聚落城邑空閑林中有人來
欲難問者諸天晝夜常為法故而衛護之能令聽者
皆得歡喜。」

【此別結慈悲行成以慈悲成故攝得四眾人天供
養聽法誓願成故感佛神通諸天作護以如來座
成故聽者歡喜。
△三釋誓願行成。】

「所以者何此經是一切過去未來現在諸佛神力所
護故。」

【此釋誓願行成三世諸佛尚皆守護況諸天耶。
△
二歎經難聞二初法說二初昔未顯說故昔不得。】

「文殊師利是法華經於無量國中乃至名字不可得
聞。」

【茲經葢如來出世之大猷諸佛之祕要所以四十
餘年祕而不譚譬彼蓮華合而未敷所以剎塵沙
界名字無從得聞。
△二今日乃得。】

「何況得見受持讀誦。」

【今既開顯故獲受持讀誦豈不作難遭想耶。
△二
譬說二初不與珠譬譬昔未顯說二初開譬六初
威伏諸國。】

「文殊師利譬如強力轉輪聖王欲以威勢降伏諸國。」

【文有六意照科可見初輪王譬如來化世降伏諸
國譬陰界入諸境。
△二小王不順。】


「而諸小王不順其命。」

【次小王譬煩惱等未得無漏調伏名不順其命。
△
三起兵往伐。】

「時轉輪王起種種兵而往討伐。」

【三起種種兵譬七賢中方法為前軍須陀斯陀中
方法為次軍阿那阿羅漢中方法為後軍所破者
是三毒等分八萬四千塵勞之冦盜能破者是八
萬四千法門之官兵。
△四有功歡喜。】

「王見兵眾戰有功者即大歡喜。」

【四從王見下即有功歡喜。
△五隨功賞賜。】

「隨功賞賜或與田宅聚落城邑或與衣服嚴身之具
或與種種珍寶金銀瑠璃硨磲瑪瑙珊瑚琥珀象馬
車乘奴婢人民。」

【五隨功賞賜者田即三昧宅即智慧聚落即初果
二果邑即三果城即涅槃衣服即慚忍善法嚴身
之具助道善法也種種七寶即七覺等象馬車乘
即二乘盡無生智奴婢即神通得有漏善法如人
民。
△六而不與珠。】

「唯髻中明珠不以與之所以者何獨王頂上有此一
珠若以與之王諸眷屬必大驚怪。」

【第六唯髻中等即不與珠譬有出分段機為小功
勳有出變易之機為大功勳驚怪者未有大勳忽
賜髻珠諸臣皆疑怪譬眾生大機未動忽說此經
二乘疑惑菩薩驚怪。
△二合譬六初合威伏諸國。】


「文殊師利如來亦復如是以禪定智慧力得法國土
王於三界。」

【此六合譬一一如文。
△二合小王不順。】

「而諸魔王不肯順伏。」

【△三合起兵往伐。】

「如來賢聖諸將與之共戰。」

【△四合有功歡喜。】

「其有功者心亦歡喜。」

【△五合隨功賞賜。】

「於四眾中為說諸經令其心悅賜以禪定解脫無漏
根力諸法之財又復賜與涅槃之城言得滅度引導
其心令皆歡喜。」

【△六合而不與珠。】

「而不為說是法華經。」

【△二與珠譬譬今日得聞二初開譬二初有大勳。】

「文殊師利如轉輪王見諸兵眾有大功者心甚歡喜。」

【文有二意初文殊下即有大勳。
△二與珠。】

「以此難信之珠久在髻中不妄與人而今與之。」

【次難信下即與珠也在頂者極果所宗髻中者實
為權所隱也解髻即開權也與珠即顯實也。
△二
合譬三初合有大勳。】

「如來亦復如是於三界中為大法王以法教化一切
眾生見賢聖軍與五陰魔煩惱魔死魔共戰有大功
勳滅三毒出三界破魔網爾時如來亦大歡喜。」


【△二合與珠。】

「此法華經能令眾生至一切智一切世間多怨難信
先所未說而今說之文殊師利此法華經是諸如來
第一之說於諸說中最為甚深末後賜與如彼強力
之王久護明珠今乃與之文殊師利此法華經諸佛
如來祕密之藏於諸經中最在其上長夜守護不妄
宣說始於今日乃與汝等而敷演之。」

【能令眾生至一切智智即果名是行一第一之說
是教一祕藏是理一兼得人一也。】

「爾時世尊欲重宣此義而說偈言。」

【△二偈頌二初頌行法二初超頌行成。】

「常行忍辱哀愍一切乃能演說佛所讚經。」

【此一行超頌行成然上總明行成今頌別顯常行
忍辱是頌著衣行成哀愍一切是頌入室行成乃
能演說是頌坐座行成。
△二追頌行法三初頌誓
願境。】

「後末世時持此經者於家出家及非菩薩應生慈悲。」

【△二頌誓願由。】

「斯等不聞不信是經則為大失。」

【△三正立誓願。】

「我得佛道以諸方便為說此法令住其中。」

【△二頌歎經二初頌開譬二初頌不與珠譬。】

「譬如強力轉輪之王兵戰有功賞賜諸物象馬車乘
嚴身之具及諸田宅聚落城邑或與衣服種種珍寶

奴婢財物歡喜賜與。」

【△二頌與珠譬。】

「如有勇健能為難事王解髻中明珠賜之。」

【△二頌合譬二初頌合不與珠譬。】

「如來亦爾為諸法王忍辱大力智慧寶藏以大慈悲
如法化世見一切人受諸苦惱欲求解脫與諸魔戰
為是眾生說種種法以大方便說此諸經。」

【△二頌合與珠譬。】

「既知眾生得其力巳末後乃為說是法華如王解髻
明珠與之此經為尊眾經中上我常守護不妄開示
今正是時為汝等說。」

【△三總結行成感徵之相以勸脩行三初結勸四
行。】

「我滅度後求佛道者欲得安隱演說斯經應當親近
如是四法。」

【△二舉三報以勸亦名三障清淨三初報障轉轉
現報。】

「讀是經者常無憂惱又無病痛顏色鮮白。」

【三障淨轉現生後世惡業盡即得現生後世勝報
初讀是經者此一行滅現世憂惱即除苦受之報
此轉現報心也無病痛等即轉現報色也。
△二業
障轉轉生報。】

「不生貧窮卑賤醜陋。」

【二從不生貧窮下半行轉惡業也然惡業因應感

惡果經力轉惡因得好果即轉生報也不生者即
無惡生業現在持經不作貧窮業來世不生卑賤
也。
△三煩惱障轉轉後報二初別明三煩惱障轉
三初別明貪障轉。】

「眾生樂見如慕賢聖天諸童子以為給使。」

【此三行別明三障轉初眾生樂見下一行別明貪
障轉多欲者則人忽慢又障生梵天欲障轉故人
所樂見天童給使也。
△二別明瞋障轉。】

「刀杖不加毒不能害若人惡罵口則閉塞遊行無畏
如師子王。」

【次刀杖不加下一行半別明瞋障轉捨瞋則除內
刀箭入陣則外刃不傷。
△三別明癡障轉。】

「智慧光明如日之照。」

【三智慧光明下半行別明愚癡障轉。
△二總明一
切煩惱障轉六初夢入十信。】

「若於夢中但見妙事見諸如來坐師子座諸比丘眾
圍繞說法又見龍神阿脩羅等數如恒沙恭敬合掌
自見其身而為說法。」

【總明一切煩惱障轉亦是後報轉然持經現感此
相當知過去久巳成就今藉緣而發耳又有成佛
因果等相並是後報故於夢中見未來後報之相
百千萬劫事在一念夢中用表妙法不可思議一
中無量無量中一是相前現後當尅果也然始自
信心終于妙覺八相成佛皆如來莊嚴而自莊嚴

即忍辱報又今三行夢入十信於中自為二意初
兩行半是慈悲報次半行明正見無癡報。
△二夢
入十住。】

「又見諸佛身相金色放無量光照於一切以梵音聲
演說諸法佛為四眾說無上法見身處中合掌讚佛
聞法歡喜而為供養得陀羅尼證不退智佛知其心
深入佛道即為授記成最正覺汝善男子當於來世
得無量智佛之大道國土嚴淨廣大無比亦有四眾
合掌聽法。」

【既云證不退智即為授記者當知得入初住無生
得記之位也。
△三夢修十行。】

「又見自身在山林中修習善法。」

【又見自身在山林中知是十行修習善法。
△四夢
悟十向。】

「證諸實相。」

【證諸實相知是十回向正觀中道位也。
△五夢入
十地。】

「深入禪定見十方佛。」

【深入禪定即第十地中無垢三昧入金剛定諸佛
皆現摩頂受職也。
△六夢入妙覺。】

「諸佛身金色百福相莊嚴聞法為人說常有是好夢
又夢作國王捨宮殿眷屬及上妙五欲行詣於道場
在菩提樹下而處師子座求道過七日得諸佛之智
成無上道巳起而轉法輪為四眾說法經千萬億劫

說無漏玅法度無量眾生後當入涅槃如煙盡燈滅。」

【夢八相佛則知妙覺此中或是初住能八相成佛
之相仍前次位寄譚極果耳復次信根者於三寶
中得堅固信一切不能沮壞精進根者得四正勤
也念根得四念處觀勤修方便調伏貪愛定根者
得四禪定慧根者是解四諦理如實知也又信根
於如來所發菩提心所得淨信心也精進根者於
如來所發心所起精進也念根者於如來所發心
所起念也定根者於如來所起三昧也慧根者於
如來所起智慧也八正是沙門道亦是沙門法至
若成就貪瞋一切煩惱盡是沙門義四果是沙門
果夢者從須陀洹至支佛悉有夢唯佛不夢以其
無疑無習氣故不夢從五事故有夢如偈說以疑
心分別學習因現事非人來相語因此五事夢又
是所更聞見及諸患為此七事故有夢問現在意識
尚不見色云何夢中意地見色答皆是曾見曾聞
故想之耳又是吉不吉相耳夢中無通無宿命智
云何能見未來世事答此非願智境界乃是比知
諸人曾有如是夢如是果故今以此比知耳問誰
眠答五道及中陰皆有眠在胎諸根具者亦是眠
乃至佛亦是眠問眠是愚是葢此云何通答佛亦
現前欲調身故眠非葢非愚眠也。
△三總結行成。】

「若後惡世中說是第一法是人得大利如上諸功德。」

【後惡世中今正其時此經獨尊號第一法弘者蒙

益如向備明。】

【△二約本門開近顯遠三初序分二正宗分三流
通分初文又二初申品目。】

「玅法蓮華經從地涌出品第十五」

【師嚴道尊鞠躳祇奉如來一命四方奔涌此約世
界悉檀釋也三世化道惠利無疆一月萬影孰能
思量召過去以示現在弘經以益當來此約為人
悉檀釋也虗空湛然無早無晚惑者執迹而暗其
本故召昔以示今破近而顯遠此約對治悉檀釋
也寂場少父寂光老兒示其藥力咸令得知此約
第一義悉檀釋也故文云是從何所來以何因緣
集今以諸義釋品用顯四悉檀因緣之解故言涌
出品。
○次釋經文者自此巳下廣明如來久成正
覺拂迹顯本披露如來始自不可說不可說微塵
劫前巳成佛竟非止今日王城始證道果也何則
久成本也今成迹也諸佛菩薩以大智故不宿生
死以大悲故不住涅槃用是從本垂迹設化利生
即其事也。
△二釋經文二初涌出二疑問初文又
二初他方菩薩請弘經。】

「爾時他方國土諸來菩薩摩訶薩過八恒河沙數於
大眾中起合掌作禮而白佛言世尊若聽我等於佛
滅後在此娑婆世界勤加精進護持讀誦書寫供養
是經典者當於此土而廣說之。」

【他方菩薩既聞迹門流通弘經福大咸欲發願住

此弘宣是故請也。
△二如來不許。】

「爾時佛告諸菩薩摩訶薩眾止善男子不須汝等護
持此經所以者何我娑婆世界自有六萬恒河沙等
菩薩摩訶薩一一菩薩各有六萬恒河沙眷屬是諸
人等能於我滅後護持讀誦廣說此經。」

【如來止之凡有三義一謂汝等各各自有巳任若
住此土廢彼利益二他方此土結緣事淺雖欲宣
授必無巨益三又若許之則不得召下下若不來
迹不得破遠不得顯是為三義如來止之召下方
來亦有三義一是我弟子應弘我法二以緣深廣
能徧此土益徧分身土益徧他方土益三又得開
近顯遠是故止彼而召下也。
△三下方涌出二初
經家敘相五初涌出。】

「佛說是時娑婆世界三千大千國土地皆振裂而於
其中有無量千萬億菩薩摩訶薩同時涌出。」

【△二身相。】

「是諸菩薩身皆金色三十二相無量光明。」

【△三住處。】

「先盡在此娑婆世界之下此界虗空中住。」

【住處者即常寂光土也常即常德寂即樂德光即
淨德我德是名四德祕密之藏是其住處以不住
法住祕密藏中下方者法性之淵底玄宗之極地
故言下方然在下不屬此空中不屬彼既非彼非
此即是中道出此不在上復不在此下既非上下

祇在空中亦是中道。
△四聞命。】

「是諸菩薩聞釋迦牟尼佛所說音聲從下發來。」

【從下發來者聞命故來弘法故來破執故來顯本
故來皆如上說。
△五眷屬。】

「一一菩薩皆是大眾唱導之首各將六萬恒河沙眷
屬況將五萬四萬三萬二萬一萬恒河沙等眷屬者
況復乃至一恒河沙半恒河沙四分之一乃至千萬
億那由他分之一況復千萬億那由他眷屬況復億
萬眷屬況復千萬百萬乃至一萬況復一千一百乃
至一十況復將五四三二一弟子者況復單巳樂遠
離行如是等比無量無邊算數譬喻所不能知。」

【所將眷屬者若人情往望謂領六萬五萬恒沙為
多領三二一為少單巳者隻獨也若依文往尋六
萬五萬為少單巳為多何也文云單巳獨處者其
數轉過上若依法門者一一皆是導師德能引眾人
至寶所當知一巳非獨六萬非多一即一道清淨
二即定慧三即戒定慧四即四諦五即五眼六即
六度一一度具十法界一一界各有十十即有百
百即具千十善即有萬一度具萬六度即六萬法
門多不為多一不為少非多非少而多而少。
△二
明問訊五初三業供養。】

「是諸菩薩從地出巳各詣虗空七寶玅塔多寶如來
釋迦牟尼佛所到巳向二世尊頭面禮足及至諸寶
樹下師子座上佛所亦皆作禮右繞三帀合掌恭敬

以諸菩薩種種讚法而以讚歎住在一面欣樂瞻仰
於二世尊是諸菩薩摩訶薩從地涌出以諸菩薩種
種讚法而讚於佛如是時間經五十小劫是時釋迦
牟尼佛默然而坐及諸四眾亦皆默然五十小劫佛
神力故令諸大眾謂如半日爾時四眾亦以佛神力
故見諸菩薩徧滿無量百千萬億國土虗空。」

【經五十小劫謂如半日四眾徧見此乃隱長而現
短借其神力令狹而見廣俱是不可思議也拜遶
是身業讚法是口業瞻仰是意業五十小劫與
半日此是時節不可思議如來所見不以二相下
方菩薩常面稱揚如來默然常受其讚解者即短
而長謂五十小劫惑者即長而短謂如半日斯為
本迹而作弄引何也如來未說則闇本而執迹佛
若開顯則悟近而達遠亦知不思議一也四眾徧
見菩薩亦是不思議夫肉眼天眼所見不遠而今
所覩充滿虗空見雨猛知龍大見華盛知池深見
應滿虗空則知真彌法界。
△二陳問訊之辭二初
標四導師。】

「是菩薩眾中有四導師一名上行二名無邊行三名
淨行四名安立行是四菩薩於其眾中最為上首唱
導之師。」

【導師但舉四人者欲擬開示悟入四十位也亦如
華嚴舉法慧德林金幢金藏說四十位意同。
△二
陳問詞二初長行二初問如來安樂。】


「在大眾前各共合掌觀釋迦牟尼佛而問訊言世尊
少病少惱安樂行不。」

【此問身口意願四者安樂。
△二問眾生易度。】

「所應度者受教易不不令世尊生疲勞耶爾時四大
菩薩而說偈言。」

【△二偈頌二初頌問如來安樂。】

「世尊安樂少病少惱教化眾生得無疲倦。」

【△二頌問眾生易度。】

「又諸眾生受化易不不令世尊生疲勞耶。」

【△三佛答安樂二初答安樂。】

「爾時世尊於菩薩大眾中而作是言如是如是諸善
男子如來安樂少病少惱。」

【此則如來具答安樂易度兩事相成易度則安樂
安樂則易度。
△二答易度二初明根利德厚。】

「諸眾生等易可化度無有疲勞所以者何是諸眾生
世世以來常受我化亦於過去諸佛恭敬尊重種諸
善根此諸眾生始見我身聞我所說即皆信受入如
來慧。」

【此佛答易度文有兩意一根利德厚世世巳來常
受大化始見我身者即稟華嚴入如來慧果熟易
零是眾生易度。
△二明根鈍德薄。】

「除先修習學小乘者如是之人我今亦令得聞是經
入於佛慧。」

【二根鈍德薄世世巳來不受大化為是人故須開

頓說漸三藏方等般若而調熟之亦令此人今聞
法華入於佛慧比前雖難於佛甚易佛識其宜方
便得所薄須塗熨慧悟是同今略舉十意釋之一
始見今見二開合不開合三豎廣橫略四本一迹多
迹共本獨五加說不加說六變土不變土七多處不
多處八斥奪不斥奪九直顯實開權顯實十利根
初熟鈍根後熟且始見今見者初成道時名始見
法華座席久後真實名今見日照高山即說於頓
不開不合為不入者開頓說漸五味調伏令漸歸
頓頓直豎入於法界故言豎廣不歷方便故言橫
略今歷五味即是橫廣得入佛慧亦是豎廣一臺
故本一千葉故迹多迹與眾經同故言共本與眾
經異故言獨加四菩薩說四十位自說開示悟入
不加於他華王世界故言不變三變土田故言變
土七處八會是為多處耆闍崛山遠處虗空故言
不多處滅化城改客作故言斥奪無如此事故不
斥奪行大直道名直顯實決了聲聞法名開權顯
實根利緣熟始入佛慧根鈍後熟今入佛慧緣宜
不同略為十異須知種智法界等無差別故文云
始見我身聞我所說即皆信受入如來慧除先修
習學小乘者今於此經入於佛慧明文在茲不須
疑也。】

「爾時諸大菩薩而說偈言。」

【△四偈頌隨喜。】


「善哉善哉大雄世尊諸眾生等易可化度能問諸佛
甚深智慧聞巳信行我等隨喜。」

【此則菩薩領解隨喜能問即是華嚴中四大士法
華中身子三請俱是能問所問即是問佛智慧。
△
五如來述歎。】

「於時世尊讚歎上首諸大菩薩善哉善哉善男子汝
等能於如來發隨喜心。」

【此即如來述歎與問碩異問家隨喜能問人皆是
菩薩及所化人聞巳信行我等隨喜如來述歎能
化人生隨喜者此義云何然能問者皆是古佛汝
能隨喜隨喜如來然菩薩隨喜其迹如來述歎其
本此亦密表壽量也。
△二疑問二初此土菩薩疑
二初長行疑念。】

「爾時彌勒菩薩及八千恒河沙諸菩薩眾皆作是念
我等從昔以來不見不聞如是大菩薩摩訶薩眾從
地涌出住世尊前合掌供養問訊如來時彌勒菩薩
摩訶薩知八千恒河沙諸菩薩等心之所念并欲自
決所疑。」

【此疑問序自寂場巳降今座巳往十方大士來會
不絕雖不可限我以補處智力悉見悉知而於此
眾不識一人然我遊化十方奉覲諸佛諸佛大眾
快所識知就履歷之處亦所不識若來若去若是
推之皆所不識又彼諸大士是前進先達彌勒是
後番末學後不知前故所不識又彼等大士本達

實相底應現十方別頭教化所有真應非彌勒境
界是故不識又佛託弘經召諸大士彼聞師命故
來集會密開壽量非時眾所知故言不識此約四
悉檀釋疑問序也。】

「合掌向佛以偈問曰。」

【△二偈頌正問五初問何處來。】

「無量千萬億大眾諸菩薩昔所未曾見願兩足尊說
是從何所來。」

【△二問何緣來。】

「以何因緣集巨身大神通智慧叵思議其志念堅固
有大忍辱力眾生所樂見為從何所來。」

【△三敘其數量。】

「一一諸菩薩所將諸眷屬其數無有量如恒河沙等
或有大菩薩將六萬恒沙如是諸大眾一心求佛道
是諸大師等六萬恒河沙俱來供養佛及護持是經
將五萬恒沙其數過於是四萬及三萬二萬至一萬
一千一百等乃至一恒沙半及三四分億萬分之一
千萬那由他萬億諸弟子乃至於半億其數復過上
百萬至一萬一千及一百五十與一十乃至三二一
單巳無眷屬樂於獨處者俱來至佛所其數轉過上
如是諸大眾若人行籌數過於恒沙劫猶不能盡知。」

【△四問其師誰。】

「是諸大威德精進菩薩眾誰為其說法教化而成就
從誰初發心稱揚何佛法受持行誰經修習何佛道。」


【△五彌勒結請五初結歎神力。】

「如是諸菩薩神通大智力。」

【△二請答來處。】

「四方地振裂皆從中涌出世尊我昔來未曾見是事
願說其所從國土之名號我常遊諸國未曾見是事。」

【△三請答來緣。】

「我於此眾中乃不識一人忽然從地出願說其因緣。」

【△四大會同請。】

「今此之大會無量百千億是諸菩薩等皆欲知此事
是諸菩薩眾本末之因緣。」

【△五請答師主。】

「無量德世尊唯願決眾疑。」

【△二他土菩薩疑。】

「爾時釋迦牟尼分身諸佛從無量千萬億他方國土
來者在於八方諸寶樹下師子座上結跏趺坐其佛
侍者各各見是菩薩大眾於三千大千世界四方從
地涌出住於虗空各白其佛言世尊此諸無量無邊
阿僧祇菩薩大眾從何所來爾時諸佛各告侍者諸
善男子且待須臾有菩薩摩訶薩名曰彌勒釋迦牟
尼佛之所授記次後作佛巳問斯事佛今答之汝等
自當因是得聞。」

【二他土菩薩疑者分身眷屬橫在十方與彌勒同
疑二土俱不知本地欲顯成道甚久各各陳疑于
巳佛佛皆抑待彌勒也。
△二正宗分二初誡許二

初長行二初誡二初述讚。】

「爾時釋迦牟尼佛告彌勒菩薩善哉善哉阿逸多乃
能問佛如是大事。」

【△二正誡。】

「汝等當共一心被精進鎧發堅固意。」

【誡勿亂勿怠勿退。
△二許二初標果智。】

「如來今欲顯發宣示諸佛智慧。」

【此許有二意初標果智即如來知見知見妙果也。

△二開化教。】

「諸佛自在神通之力諸佛師子奮迅之力諸佛威猛
大勢之力。」

【次開化教者即宣示也自在神力者過去益物也
師子奮迅者現在十方分身所被之處也或云奮
迅將前之狀此表未來常住益物之相也大勢威
猛者未來益物也或以此為現在震動十方隨人
意用耳幸依文次第者好又章安私謂如來自在
者我也神通者樂也師子奮迅奮迅除垢淨也大
勢威猛未來益物即常也此點四德意也。】

「爾時世尊欲重宣此義而說偈言。」

【△二偈頌二初頌誡。】

「當精進一心我欲說此事勿得有疑悔。」

【此三句頌誡勗彼一心精進聽佛宣演勗勝法門
無得疑悔也。
△二頌許二初頌標智慧果。】

「佛智叵思議。」


【△二頌三世化教。】

「汝今出信力住於忍善中昔所未聞法今皆當得聞
我今安慰汝勿得懷疑懼佛無不實語智慧不可量
所得第一法甚深叵分別如是今當說汝等一心聽。」

【次三行頌三世開化教導之意。
△二正說三初正
開近顯遠二總授法身記三彌勒總申領解初文
又二初略開近顯遠動執生疑二廣開近顯遠斷
疑生信初文又二初略開二初長行二初雙答二
初答師弟。】

「爾時世尊說此偈巳告彌勒菩薩我今於此大眾宣
告汝等阿逸多是諸大菩薩摩訶薩無量無數阿僧
祇從地涌出汝等昔所未見者我於是娑婆世界得
阿耨多羅三藐三菩提巳教化示導是諸菩薩調伏
其心令發道意。」

【△二答處所。】

「此諸菩薩皆於是娑婆世界之下此界虗空中住。」

【言下方空中住者如釋論所明有底散三昧應作
四說有者三有也底者非想非非想也以深勝故
為底又有者名相也底者空也以空寂故為底又
有者二邊俗也底者邊際智滿故為底今經以下
方空為底不是上下二界此表中道為底此是約
教分別。
△二雙釋二初釋師弟二初雙修智斷。】

「於諸經典讀誦通利思惟分別正憶念。」

【師知弟子修智斷兩德初是雙修智斷於經典分

別是修智正憶念是修斷。
△二雙證智斷。】

「阿逸多是諸善男子等不樂在眾多有所說常樂靜
處勤行精進未曾休息。」

【次雙證智斷不樂在眾是證斷勤行精進是證智。

△二釋處所。】

「亦不依止人天而住常樂深智無有障礙亦常樂於
諸佛之法一心精進求無上慧。」

【不依人天而住者人天是二邊不住不著也深智
無礙者依不思議智也樂於佛法者樂不思議境
也境智甚深微即非淺行菩薩也。】

「爾時世尊欲重宣此義而說偈言。」

【△二偈頌二初頌雙答二初答師弟。】

「阿逸汝當知是諸大菩薩從無數劫來修習佛智慧
悉是我所化令發大道心此等是我子依止是世界
常行頭陀事志樂於靜處捨大眾憒閙不樂多所說
如是諸子等學習我道法晝夜常精進為求佛道故。」

【△二答處所二初正答處所。】

「在娑婆世界下方空中住。」

【△二歎菩薩德。】

「志念力堅固常勤求智慧說種種玅法其心無所畏。」

【△二頌雙釋二初釋師弟。】

「我於伽耶城菩提樹下坐得成最正覺轉無上法輪
爾乃教化之令初發道心今皆住不退悉當得成佛
我今說實語汝等一心信。」


【△二釋處所。】

「我從久遠來教化是等眾。」

【△二因疑更請二初長行二偈頌初文又二初疑。】

「爾時彌勒菩薩摩訶薩及無數諸菩薩等心生疑惑
怪未曾有而作是念云何世尊於少時間教化如是
無量無邊阿僧祇詣大菩薩令住阿耨多羅三藐三
菩提。」

【此疑聞上菩提樹下爾乃教化之今皆住不退又
聞我從久遠來教化是等眾聞此二說動執生疑。

△二請二初法說三初疑成道近所化甚多執近
而疑遠。】

「即白佛言世尊如來為太子時出於釋宮去伽耶城
不遠坐於道場得成阿耨多羅三藐三菩提從是巳
來始過四十餘年世尊云何於此少時大作佛事以
佛勢力以佛功德教化如是無量大菩薩眾當成阿
耨多羅三藐三菩提。」

【△二所化既多行位深妙執遠而疑近。】

「世尊此大菩薩眾假使有人於千萬億劫數不能盡
不得其邊斯等久遠以來於無量無邊諸佛所植諸
善根成就菩薩道常修梵行。」

【△三結請。】

「世尊如此之事世所難信。」

【△二譬說二初開譬三初譬上成道近意。】

「譬如有人色美髮黑年二十五。」


【△二譬上所化甚多。】

「指百歲人言是我子其百歲人亦指年少言是我父
生育我等。」

【△三結譬意。】

「是事難信。」

【淮北諸師以譬釋譬父服還年藥貌同二十五子
不服藥形如百歲若知藥力則不疑子父不知者
怪之如來橫服垂迹之藥示伽耶始生諸菩薩直
論本地久發道心今住不退若佛及佛快知此事
自餘不達不得不疑故結云是事難信。
△二釋合
譬三初合近譬。】

「佛亦如是得道以來其實未久。」

【△二合遠譬。】

「而此大眾諸菩薩等巳於無量千萬億劫為佛道故
勤行精進善入出住無量百千萬億三昧得大神通
久修梵行善能次第習諸善法巧於問答人中之寶
一切世間甚為希有。」

【觀此菩薩久種善根非止伽耶發心也善入出住
者九次第定是善入師子奮迅是善出超越三昧
是善住此藏通意也從初地至十地名善入十地
入重玄門倒修凡夫事名善出玅覺徧滿名善住
此別意也畢法性三昧為善入證首楞嚴名善出
王三昧名善住此圓意也次第習諸善法據因為
善習就果為善入善答問難者具二莊嚴七方便

之尊故云寶也。
△三合請答三初舉佛語。】

「今日世尊方云得佛道時初令發心教化示導令向
阿耨多羅三藐三菩提世尊得佛未久乃能作此大
功德事。」

【△二明請意。】

「我等雖復信佛隨宜所說佛所出言未曾虗妄佛所
知者皆悉通達然諸新發意菩薩於佛滅後若聞是
語或不信受而起破法罪業因緣。」

【此文二意初為現在者我雖未達信而巳矣次然
諸菩薩下為未來淺行喜生誹謗新發意者謗墮
惡道不退者雖信不謗不能增道若為分別謗者
生信信者增道。
△三正請答二初除我等疑。】

「唯然世尊願為解說除我等疑。」

【△二除未來疑。】

「及未來世諸善男子聞此事巳亦不生疑爾時彌勒
菩薩欲重宣此義而說偈言。」

【△二偈頌二初頌法說三初頌執近。】

「佛昔從釋種出家近伽耶坐於菩提樹爾來尚未久。」

【△二頌疑遠。】

「此諸佛子等其數不可量久巳行佛道住於神通力
善學菩薩道不染世間法如蓮華在水從地而涌出
皆起恭敬心住於世尊前是事難思議。」

【△三頌結請。】

「云何而可信佛得道甚近所成就甚多願為除眾疑

如實分別說。」

【△二頌譬說二初頌開譬。】

「譬如少壯人年始二十五示人百歲子髮白而面皺
是等我所生子亦說是父父少而子老舉世所不信。」

【△二頌合譬三初頌合近。】

「世尊亦如是得道來甚近。」

【△二頌合遠。】

「是諸菩薩等志固無怯弱從無量劫來而行菩薩道
巧於難問答其心無所畏忍辱心決定端正有威德
十方佛所讚善能分別說不樂在人眾常好在禪定
為求佛道故於下空中住。」

【△三頌合請答。】

「我等從佛聞於此事無疑願佛為未來演說令開解
若有於此經生疑不信者即當墮惡道願今為解說
是無量菩薩云何於少時教化令發心而住不退地。」

科註玅法蓮華經卷第七
