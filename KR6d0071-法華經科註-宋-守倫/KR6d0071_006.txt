











科註妙法蓮華經卷第六
宋　柯山金谿棲雲沙門　守倫　註
明　玉谿菩提菴沙門　法濟　參訂
　　吳興瓶城居士　閔夢得　較刻

【△七釋五百弟子受記品二初申品目。】

「妙法蓮華經五百弟子受記品第八」


【此品是因緣說中第二段也此品具記千二百題
標五百者何也當知五百得記名同而又五百口
陳領解故以標品耳。
△二解經文二初授滿願記
二授千二百記初文又二初敘默領解二如來述
記初文又二初敘得解歡喜二初敘得解由四初
聞法譬二周開顯。】

「爾時富樓那彌多羅尼子從佛聞是智慧方便隨宜
說法。」

【從佛聞是智慧者即領方便火宅中兩處顯實也
方便隨宜者即領兩處開權也。
△二聞授五大弟
子記。】

「又聞授諸大弟子阿耨多羅三藐三菩提記。」

【聞諸大弟子者即領開權也授菩提記者即領顯
實也。
△三聞宿世事。】

「復聞宿世因緣之事。」

【聞宿世因緣者即領顯實也。
△四聞諸佛大神力。】

「復聞諸佛有大自在神通之力。」

【聞諸佛有大自在神力者以如來三達無礙觀彼
久遠猶若今日即是大自在神通之力斥異二乘
止齊八萬耳即領開權也。
△二敘得解歡喜二初
明內喜。】

「得未曾有心淨踊躍。」

【此敘得解歡喜先明內解歡喜由昔未聞開權顯
實而今得聞故言得未曾有除涅槃愛斷破別惑

故言心淨開佛知見是故踊躍。
△二明外敬。】

「即從座起到於佛前頭面禮足却住一面瞻仰尊顏
目不暫捨。」

【次明外形恭敬得解由佛故起恭敬。
△二敘默念
領解二初正明默念領解。】

「而作是念世尊甚奇特所為希有隨頓世間若干種
性以方便知見而為說法拔出眾生處處貪著我等
於佛功德言不能宣。」

【正明默念領解文有二意然上二周得悟皆發言
領解此何默念耶當知上為下根未悟事須彰言
勸動今下根巳悟無所勸動故默念不言又上來
但領解不求發迹言則不嫌今則亦解亦發亦解
故念避物譏嫌故默默念則𠃔宜也又默念領解
是大領解如淨名默然是真入不二法門又權實
不可思議非言非念而言而念非言而言故上來
口陳領解非念而念故今則默念領解上來何意
不求發迹為下根未悟是故不求發迹今下根巳
解權化事足也若下根發迹則知中上亦權若約
上中則於下不便故也世尊甚奇特所為希有者
領實智也隨順世間若干種性而為說法即領權
智也正是七種方便之根性耳此領方便品中開
權顯實意也拔出眾生處處貪著者即是領火宅
中開權顯實也我等於佛功德言不能宣者領上
藥草喻中如來有無量功德汝等所不能及也既

云言不能宣亦是念所不及也。
△二明默求發迹
請記。】

「唯佛世尊能知我等深心本願。」

【唯佛能知下即是默念求發迹請記也我等者通
念請發諸人迹也當知深心是本今現作是迹本
願者大慈誓願也。
△二如來述記二初長行二偈
頌初文又二初述本迹二與授記初文又三初就
釋迦世行因發迹三初舉示其人。】

「爾時佛告諸比丘汝等見是富樓那彌多羅尼子不。」

【汝等見不者有二意一見其迹為小不二見其本
功德不眾人但見迹為聲聞而不能知本是菩薩
故云見不。
△二總標本迹章二初迹。】

「我常稱其於說法人中最為第一。」

【此標其迹也迹於說法人中最為第一若非法身
妙本無以垂於第一勝迹昔來但言於迹中說法
第一今則不爾於無上法久得第一此舉迹以顯
本也。
△二本。】

「亦常歎其種種功德。」

【亦常歎其下此標其本地福慧萬行法門故云種
種然本地既有種種法門迹中何但為二乘耶此
舉本以明迹也。
△三別釋本迹二初別釋迹中助
宣半滿之法。】

「精勤護持助宣我法能於四眾示教利喜具足解釋
佛之正法而大饒益同梵行者。」


【此別釋也助宣我法者即是迹中助宣半漏法在
鹿苑迹為下根聲聞即是助宣酪法也乃至迹在
法華得悟即是護持助宣醍醐法也上總本云我
常歎其種種功德者即此意也本具足權實功德
而迹於五味助佛調熟實行眾生豈非精勤助宣
之意耶別釋本迹功德能於四眾示教利喜者分
別半字教也具足解釋者助宣滿字般若教也而
大饒益者助佛饒益半滿之眾生也同梵行者是
迹中所化半滿弟子也。
△二別述本地功德。】

「自捨如來無能盡其言論之辨。」

【自捨等者降佛巳還七方便人不能知其本地之
辨。
△二約過去佛世顯其本行。】

「汝等勿謂富樓那但能護持助宣我法亦於過去九
十億諸佛所護持助宣佛之正法於彼說法人中亦
最第一又於諸佛所說空法明了通達得四無礙智
常能審諦清淨說法無有疑惑具足菩薩神通之力
隨其壽命常修梵行彼佛世人咸皆謂之實是聲聞
而富樓那以斯方便饒益無量百千眾生又化無量
阿僧祇人令立阿耨多羅三藐三菩提為淨佛土故
常作佛事教化眾生。」

【此就過去佛世顯其本行也謂非止於我所助宣
半滿之法久遠佛所亦復助宣半滿之法取今日
助宣為發迹取過去助宣為顯本應知顯本有二
一遠本二近本遠本冥邈為信良難故略而不述

但舉九十億近本有宿命智能知近本故舉近以
證遠就九十億文具明助佛宣揚五味之教調熟
眾生護持助宣即擬助宣半字酪味法也佛之正
法即擬方等生酥味法又於空法明了者即擬助
宣熟酥味法亦如今佛轉教說般若明六波羅蜜
互相收攝旋轉無礙九十億佛所亦助宣揚如今
無異彼佛世人咸皆謂之實是聲聞于時既未發
迹但謂被加命轉般若不言是大菩薩化無量眾
生令立三菩提者即是助宣醍醐味法在文可解。

△三約三世佛所修因。】

「諸比丘富樓那亦於七佛說法人中而得第一今於
我所說法人中亦為第一於賢劫中當來諸佛說法
人中亦復第一而皆護持助宣佛法亦於未來護持
助宣無量無邊諸佛之法教化饒益無量眾生令立
阿耨多羅三藐三菩提為淨佛土故常勤精進教化
眾生。」

【此約三世佛所修因如文此亦例前助宣半滿五
味之法利益大小也。
△二與記七初明因圓。】

「漸漸具足菩薩之道。」

【△二明果滿。】

「過無量阿僧祇劫當於此土得阿耨多羅三藐三菩
提號曰法明如來應供正徧知明行足善逝世間解
無上士調御丈夫天人師佛世尊。」

【△三明國淨五初明國大嚴淨。】


「其佛以恒河沙等三千大千世界為一佛土七寶為
地地平如掌無有山陵谿澗溝壑七寶臺觀充滿其
中諸天宮殿近處虗空人天交接兩得相見。」

【地平如掌者經直言如掌不言手掌良以手掌不
平則非所引應知海底有石名掌此石無一微塵
許不平葢類如海掌爾又賢劫經正明如佛手掌
非引同人掌也。
△二明純是善道。】

「無諸惡道亦無女人一切眾生皆以化生無有婬欲。」

【△三明人天福慧具足。】

「得大神通身出光明飛行自在志念堅固精進智慧
普皆金色三十二相而自莊嚴其國眾生常以二食
一者法喜食二者禪悅食。」

【法喜禪悅食者月藏第九云法食喜食禪食經文
總言法喜禪悅別分應有三種差別也。
△四明菩
薩聲聞眾多。】

「有無量阿僧祇千萬億那由他諸菩薩眾得大神通
四無礙智善能教化眾生之類其聲聞眾筭數校計
所不能知皆得具足六通三明及八解脫。」

【△五總結。】

「其佛國土有如是等無量功德莊嚴成就。」

【如月藏第五云不殺得十種功德一於一切眾生
得無所畏乃至第十命終生於善道後作佛國無
害仗之具國人長壽不盜十功德一果報具足為
事決斷無有難礙乃至第十死生善道後作佛國

華寶莊嚴充滿不淫十功德一諸根律儀為事決
斷乃至死生善道後作佛時國無女人不妄十功
德一眾生信其言乃至死生善道後作佛時國無
臭穢常滿寶華不兩舌十功德一身不可壞乃至
死生善道後作佛國魔不能壞眷屬不惡口十功
德一柔軟語乃至死生善道後作佛國法聲充滿
不綺語十功德一天人愛敬乃至死生善道後作
佛國眾生強記不忘不貪十功德一身根不缺乃
至死生善道後作佛國無魔外道不瞋十功德一
離一切瞋乃至死生善道後作佛國人得三昧不
邪見十功德一心性柔善乃至死生善道後作佛
時國人正信是為無量功德莊嚴也。
△四劫國名號。】

「劫名寶明國名善淨。」

【△五明佛壽量。】

「其佛壽命無量阿僧祇劫。」

【△六明法住甚久。】

「法住甚久。」

【△七明滅後供養舍利。】

「佛滅度後起七寶塔徧滿其國。

爾時世尊徧重宣此義而說偈言。」

【△二偈頌二初頌上發迹二初總發諸聲聞迹五
初標難思之法。】

「諸比丘諦聽佛子所行道善學方便故不可得思議。」

【△二明垂迹之由。】


「知眾樂小法而畏於大智是故諸菩薩作聲聞緣覺。」

【△三明垂迹利益。】

「以無數方便化諸眾生類自說是聲聞去佛道甚遠
度脫無量眾皆悉得成就雖小欲懈怠漸當令作佛。」

【小欲者示求小乘也懈怠者示退大乘也以權行
引實行化諸眾生漸令作佛也。
△四明內懷大道。】

「內秘菩薩行外現是聲聞少欲厭生死實是淨佛土
示眾有三毒又現邪見相我弟子如是方便度眾生。」

【非但示為聲聞亦示作外道及三毒凡夫如身子
示瞋難陀示貪調達示癡皆其類也。
△五指略抑廣。】

「若我具足說種種現化事眾生聞是者心則懷疑惑。」

【△二別發滿願迹本二初頌顯過去本。】

「今此富樓那於昔千億佛勤修所行道宣護諸佛法
為求無上慧而於諸佛所現居弟子上多聞有智慧
所說無所畏能令眾歡喜未曾有疲倦而以助佛事
巳度大神通具四無礙智知諸根利鈍常說清淨法
演暢如是義教諸千億眾令住大乘法而自淨佛土。」

【具四無礙智者一義無礙智二法無礙智三辭無
礙智四樂說無礙智也祖師云若欲闡揚大道必
須無礙辯才此四通名無礙智者菩薩於此四法
智慧捷疾分別了了通達無滯故也。
△二頌三世
行因。】

「未來亦供養無量無數佛護助宣正法亦自淨佛土
常以諸方便說法無所畏度不可計眾成就一切智。」


【△二頌上授記四初頌因圓。】

「供養諸如來護持法寶藏。」

【此七行半頌授記上文有七今頌其四略不頌壽
命法住滅後起塔。
△二頌果滿。】

「其後得成佛號名曰法明。」

【△三超頌國劫名號。】

「其國名善淨七寶所合成劫名為寶明。」

【△四頌國土廣淨。】

「菩薩眾甚多其數無量億皆度大神通威德力具足
充滿其國土聲聞亦無數三明八解脫得四無礙智
以是等為僧其國諸眾生婬欲皆巳斷純一變化生
具相莊嚴身法喜禪悅食更無餘食想無有諸女人
亦無諸惡道富樓那比丘功德悉成滿當得斯淨土
賢聖眾甚多如是無量事我今但略說。」

【△二授千二百記三初念請。】

「爾時千二百阿羅漢心自在者作是念我等歡喜得
未曾有若世尊各見授記如餘大弟子者不亦快乎。」

【△二與記二初長行三初總記千二百。】

「佛知此等心之所念告摩訶迦葉是千二百阿羅漢
我今當現前次第與授阿耨多羅三藐三菩提記。」

【△二別授陳如。】

「於此眾中我大弟子憍陳如比丘當供養六萬二千
億佛然後得成為佛號曰普明如來應供正徧知明
行足善逝世間解無上士調御丈夫天人師佛世尊。」


【△陳如最初悟道居上座首故別授記。
△三別記
五百。】

「其五百阿羅漢優樓頻螺迦葉伽耶迦葉那提迦葉
迦留陀夷優陀夷阿㝹樓駄離婆多劫賓那薄拘羅
周陀沙伽陀等皆當得阿耨多羅三藐三菩提盡同
一號名曰普明。」

【五百名同須別與記問但見五百得記不見千二
百答此五百即千二百數頌中末後一行半總授
七百即是千二百也又持品云我先總說一切聲
聞皆巳授記即指今一行半非是止授七百聲聞
也優陀夷者此云出現以日出時生故得名也乃
阿難弟子又周陀莎伽陀等周陀此云大路邊生
佛本行經云其母是長者之女隨夫他國久而有
孕垂產思歸行至中途即誕其子如是兩度凡生
二子故以小大區別之大即周陀小即莎伽陀此
云小路邊生又云娑婆揭多此翻善來又周陀者
亦云周利槃陀伽亦云周利槃特或翻蛇奴性多
愚鈍昔為法師善於經論有五百弟子祕悋佛法
不肯教人所以今世感於愚蒙果報或云周利即
周陀槃陀伽即莎伽陀也。】

「爾時世尊欲重宣此義而說偈言。」

【△二偈頌二初記陳如及與五百。】

「憍陳如比丘當見無量佛過阿僧祗劫乃成等正覺
常放大光明具足諸神通名聞徧十方一切之所敬

常說無上道故號為普明其國土清淨菩薩皆勇猛
咸昇妙樓閣遊諸十方國以無上供具奉獻於諸佛
作是供養巳心懷大歡喜須臾還本國有如是神力
佛壽六萬劫正法住倍壽像法復倍是法滅天人憂
其五百比丘次第當作佛同號曰普明轉次而授記
我滅度之後某甲當作佛其所化世間亦如我今日
國土之嚴淨及諸神通力菩薩聲聞眾正法及像法
壽命劫多少皆如上所說。」

【△二總授一切聲聞記。】

「迦葉汝巳知五百自在者餘諸聲聞眾亦當復如是
其不在此會汝當為宣說。」

【△三領解二初長行二偈頌初文又二初經家敘
其歡喜二初慶今得解故歡喜二初明內心慶喜。】

「爾時五百阿羅漢於佛前得受記巳歡喜踊躍。」

【△二明外形恭敬。】

「即從座起到於佛前頭面禮足。」

【△二愧昔不解故自責。】

「悔過自責。」

【△二自陳領解二初法說二初悔得少為足。】

「世尊我等常作是念自謂巳得究竟滅度。」

【是悔責昔迷得小為足不知求大。
△二責鈍根難
悟。】

「今乃知之。」

【是責根鈍始悟不早知之今知小非究竟大為真

實也。
△二譬說二初略譬二初略舉譬況。】

「如無智者。」

【△二釋無智意。】

「所以者何我等應得如來智慧而便自以小智為足。」

【△二正舉譬二初開譬二初貧人醉酒譬三初親
友繫珠譬。】

「世尊譬如有人至親友家醉酒而臥是時親友官事
當行以無價寶珠繫其衣裏與之而去。」

【此醉酒譬者譬其法說自悔得少為足不知求大
領前法譬宿世中施權之意於中自有三意一者
繫珠譬領上王子結緣之意譬如有人者即二乘
人也親友者昔日第十六王子也家即大乘教為
家也醉酒而臥者當于爾時大機暫發無明暫伏
而得聞經內心微解以無明重故還復迷失醉有
二義一重醉都不覺知二輕醉微覺尋忘亦名不
覺雖有二義終成繫珠如毒皷耳官事當行者明
王子餘處機興逗緣往應故云當行弘法化他此
非私務故云官事無價珠者一乘實相真如智寶
也繫其衣裏者慚愧忍辱能遮瞋恚及防外惡即
是外衣信樂之心內褁善根即是內衣于時聞法
微信樂欲即了因智願種子也。
△二醉臥不覺譬。】

「其人醉臥都不覺知。」

【二者醉臥不覺譬無明心重尋復不憶此領中間
懈退不受大法也。
△三起巳遊行譬。】


「起巳遊行到於他國為衣食故勤力求索甚大艱難
若少有所得便以為足。」

【三者起巳遊行譬領上中間接之以小受三乘化
也善根欲發厭苦求樂故云起巳遊行無明覆解
不知向本求大乘衣食故言向他國求於小乘衣
食若魔佛相望生死魔界為他國佛法大小皆為
本國若就小大相望小乘未免變易生死猶是他
國大乘永免生死乃為本國究竟還源明背大乘
國往小乘土不知從珠取給而傭作自資獲一日
價得少為足也。
△二親友覺悟譬三初訶責。】

「於後親友會遇見之而作是言咄哉丈夫何為衣食
乃至如是。」

【此親友發覺譬領上以是本因緣今說法華等賜
大車意也其初訶責者即經云咄哉丈夫何為衣
食乃至如是譬上動執生疑也。
△二示珠。】

「我昔欲令汝得安樂五欲自恣於某年日月以無價
寶珠繫汝衣裏今故現在而汝不知勤苦憂惱以求
自活甚為癡也。」

【二我昔欲令汝得安樂等即示珠也譬上宿世因
緣某年日月者指大通佛所也。
△三勸貿。】

「汝今可以此寶貿易所須常可如意無所乏短。」

【三汝今可以此寶貿易等即勸貿也譬得記作佛
三周皆有此三意法說中我令脫苦縛即是訶責
五佛章中開示即是示珠身子得記即是勸貿譬

說中我先不言皆得菩提即是訶責三車一車即
是示珠中根得記即是勸貿下根宿世因緣汝等
善聽即是訶責覆講結緣還為說大即是示珠下
根得記即是勸貿至若繫珠中三意望三周者始
在佛樹以大擬之即是繫珠無機息化即是醉臥
尋施方便即是起行譬喻中二萬億佛所即是繫
珠遣旁人追悶絕不受即是醉臥三車引得即是
起行因緣中大通智勝佛所即是繫珠中路懈退
即是醉臥接之以小即是起行此等皆名領權也。

△二合譬二初合醉酒譬三初合繫珠。】

「佛亦如是為菩薩時教化我等令發一切智心。」

【此合譬也凡言合譬葢是以今法說合上譬喻令
彼此意義相符使羣機易曉所以云也諸有智者
以譬喻得解其是之謂乎上下諸文準此可知。
△
二合醉臥不覺知。】

「而尋廢忘不知不覺。」

【△三合起巳遊行。】

「既得阿羅漢道自謂滅度資生艱難得少為足。」

【△二合親友覺悟譬三初合訶責。】

「一切智願猶在不失今者世尊覺悟我等作如是言
諸比丘汝等所得非究竟滅。」

【△二合示珠。】

「我久令汝等種佛善根以方便故示涅槃相而汝謂
為實得滅度。」


【△三合勸貿。】

「世尊我今乃知實是菩薩得受阿耨多羅三藐三菩
提記以是因緣甚大歡喜得未曾有爾時阿若憍陳
如等欲重宣此義而說偈言。」

【二偈頌二初頌內心得解二初頌歡喜。】

「我等聞無上安穩授記聲歡喜未曾有禮無量智佛。」

【△二頌悔責。】

「今於世尊前自悔諸過咎。」

【△二頌自陳領解二初頌法說。】

「於無量佛寶得少涅槃分。」

【△二頌譬說二初頌略譬二初頌略舉譬。】

「如無智愚人。」

【△二頌釋無智意。】

「便自以為足。」

【△二頌正舉譬二初頌開譬二初頌捨寶不知。】

「譬如貧窮人往至親友家其家甚大富具設諸肴膳
以無價寶珠繫著內衣裏默與而捨去時臥不覺知
是人既巳起遊行詣他國求衣食自濟資生甚艱難
得少便為足更不願好者不覺內衣裏有無價寶珠。」

【△二頌親友覺悟。】

「與珠之親友後見此貧人苦切責之巳示以所繫珠
貧人見此珠其心大歡喜富有諸財物五欲而自恣。」

【△二頌合譬。】

「我等亦如是世尊於長夜常愍見教化令種無上願

我等無智故不覺亦不知得少涅槃分自足不求餘
今佛覺悟我言非實滅度得佛無上慧爾乃為真滅
我今從佛聞授記莊嚴事及轉次受決身心徧歡喜。」

【△八釋授學無學人記品二初申品目。】

「玅法蓮華經授學無學人記品第九」

【研真斷惑名為學真窮惑盡名無學研修真理募
求勝見名之為學學位在三果四向真無漏慧也
阿羅漢果研理巳窮勝見巳極無所復學故名無
學然此二千人或是學人或是無學人同是一流
一時受記同一名號故別為一品也此品是授記
中第二段耳。
△二釋經文二初請記二初二人請
二初默念得記。】

「爾時阿難羅睺羅而作是念我等每自思惟設得授
記不亦快乎。」

【默念者意有所欲未敢彰言但冥密在懷而巳設
得者若或也未敢剛果之辭。
△二發言請記二初
引例。】

「即從座起到於佛前頭面禮足俱白佛言世尊我等
於此亦應有分唯有如來我等所歸。」

【文有二意初引例者我等於此亦應有分是也。
△
二引望。】

「又我等為一切世間天人阿修羅所見知識阿難常
為侍者護持法藏羅睺羅是佛之子若佛見授阿耨
多羅三藐三菩提記者我願既滿眾望亦足。」


【次又我等為一切世間天人所見知識等即引望
也良以二人最親時眾所望羅云是佛之子俗中
親重阿難持佛法藏道中親勝勝重兩人不蒙別
記則眾望不足也問若重若勝應同上流何意在
此若如列眾二人在上數中今獲記何意居下答
總與千二百記二人巳同上流今更索別記耳又
阿難是學人羅云是弟子位故入學無學章耳。
△
二二千人請。】

「爾時學無學聲聞弟子二千人皆從座起偏袒右肩
到於佛前一心合掌瞻仰世尊如阿難羅睺羅所願
住立一面。」

【此二千聲聞請記但有默念引例二意同於二人
故言如阿難等耳無發言者無重無勝等事也。
△
二授記二初記二人二記二千人初文又二初記
阿難五初長行。】

「爾時佛告阿難汝於來世當得作佛號山海慧自在
通王如來應供正徧知明行足善逝世間解無上士
調御丈夫天人師佛世尊當供養六十二億諸佛護
持法藏然後得阿耨多羅三藐三菩提教化二十千
萬億恒河沙諸菩薩等令成阿耨多羅三藐三菩提
國名常立勝幡其土清淨瑠璃為地劫名妙音徧滿
其佛壽命無量千萬億阿僧祇劫若人於千萬億無
量阿僧祇劫中算數校計不能得知正法住世倍於
壽命像法住世復倍正法阿難是山海慧自在通王

佛為十方無量千萬億恒河沙等諸佛如來所共讚
歎稱其功德。」

【阿難王舍城人姓剎帝利父白飯王佛之從弟也
梵語阿難陀此云慶喜亦名歡喜如來成道夜生
因以名之名聞博達智慧無礙世尊常歎總持第
一加以宿世有大功德受持法藏如水傳器乃命
為侍者後阿闍世王白言仁者如來迦葉尊勝二
師皆巳涅槃而我多故悉不能覩仁者般涅槃時
願垂告別阿難許之後自念言我身危脆猶如聚
沫況復衰老豈堪長久又念阿闍世王與我有約
乃詣王宮告曰吾欲入滅來辭耳門者曰王寢不
可以聞阿難曰俟王覺時當為我說時阿闍世王
夢中見一寶葢七寶嚴飾千萬億眾圍繞瞻仰俄
而風雨暴至吹折其柄珍寶瓔珞悉墜於地心甚
驚異既寤門者具陳上事王聞語巳失聲號慟哀
感天地即至毗舍離城見阿難在恒河中流跏趺
而坐王乃作禮而說偈言稽首三界尊棄我而至
此暫憑悲願力而莫般涅槃時毗舍王亦在河側
復說偈言尊者一何速而歸寂滅場願住須臾間
而受我供養爾時阿難見二國王咸來勸請乃說
偈言二王善嚴住勿為苦悲戀涅槃當我靜而無
諸有故阿難復念我若偏向一國入滅諸國爭競
無有是處應以平等度諸有情遂於恒河中流趺
坐將入涅槃是時山河大地六種震動雪山中有

五百仙人覩茲瑞應飛空而至禮阿難足胡跪白
言我於長老當證佛法願垂大慈度脫我等阿難
默然受請即變恒河悉為金地為諸仙人而說法
要阿難默念先度弟子應當來集斯須五百羅漢
從空而下為諸仙人而授具戒其仙眾中有二羅
漢一名商那和修二名末田底迦阿難知是法器
而告之曰昔如來以正法眼藏付大迦葉迦葉入
定而付於我我今將滅用傳於汝汝受吾教當聽
偈曰本來付有法付了言無法各各須自悟悟了
無無法阿難付法竟踊身虗空作十八變入風迅
三昧分身四分一分奉忉利天一分奉娑竭龍宮
一分奉毗舍離王一分奉阿闍世王而供養之即
厲王十二年癸巳歲也。】

「爾時世尊欲重宣此義而說偈言。」

【△二偈頌。】

「我今僧中說阿難持法者當供養諸佛然後成正覺
號曰山海慧自在通王佛其國土清淨名常立勝旛
教化諸菩薩其數如恒沙佛有大威德名聞滿十方
壽命無有量以愍眾生故正法倍壽命像法復倍是
如恒河沙等無數諸眾生於此佛法中種佛道因緣。」

【我今僧中說者梵云僧伽耶此翻眾即是對稠人
廣眾而說法也名常立勝幡者什法師云外國破
敵得勝則豎勝幡道場降魔亦表其勝相也。
△三
八千菩薩生疑。】


「爾時會中新發意菩薩八千人咸作是念我等尚不
聞諸大菩薩得如是記有何因緣而諸聲聞得如是
決。」

【菩薩疑者通疑聲聞今日發心即蒙佛記國淨若
此昔方等中記諸菩薩無量劫中勤苦積行爾乃
得記其故何哉。
△四如來釋疑。】

「爾時世尊知諸菩薩心之所念而告之曰諸善男子
我與阿難等於空王佛所同時發阿耨多羅三藐三
菩提心阿難常樂多聞我常勤精進是故我巳得成
阿耨多羅三藐三菩提而阿難護持我法亦護將來
諸佛法藏教化成就諸菩薩眾其本願如是故獲斯
記。」

【如來發迹釋疑云彼阿難昔日與我同發大心即
是同學我由精進所以前超成佛彼由多聞猶故
持經迹為侍者本地如此故今與妙記何足疑焉。

△五阿難顯本述歎。】

「阿難面於佛前自聞授記及國土莊嚴所願具足心
大歡喜得未曾有即時憶念過去無量千萬億諸佛
法藏通達無礙如今所聞亦識本願爾時阿難而說
偈言。

世尊甚希有令我念過去無量諸佛法如今日所聞
我今無復疑安住於佛道方便為侍者護持諸佛法。」

【△二記羅睺羅二初長行。】

「爾時佛告羅睺羅汝於來世當得作佛號蹈七寶華

如來應供正徧知明行足善逝世間解無上士調御
丈夫天人師佛世尊當供養十世界微塵等數諸佛
如來常為諸佛而作長子猶如今也是蹈七寶華佛
國土莊嚴壽命劫數所化弟子正法像法亦如山海
慧自在通王如來無異亦為此佛而作長子過是巳
後當得阿耨多羅三藐三菩提。

爾時世尊欲重宣此義而說偈言。」

【△二偈頌。】

「我為太子時羅睺為長子我今成佛道受法為法子
於未來世中見無量億佛皆為其長子一心求佛道
羅睺羅密行唯我能知之現為我長子以示諸眾生
無量億千萬功德不可數安住於佛法以求無上道。」

【功德不可數謂不可籌量計算也。
△二記二千人
三初長行。】

「爾時世尊見學無學二千人其意柔軟寂然清淨一
心觀佛佛告阿難汝見是學無學二千人不唯然巳
見阿難是諸人等當供養五十世界微塵數諸佛如
來恭敬尊重護持法藏末後同時於十方國各得成
佛皆同一號名曰寶相如來應供正徧知明行足善
逝世間解無上士調御丈夫天人師佛世尊壽命一
劫國土莊嚴聲聞菩薩正法像法皆悉同等。

爾時世尊欲重宣此義而說偈言。」

【△二偈頌。】

「是二千聲聞今於我前住悉皆與授記未來當成佛

所供養諸佛如上說塵數護持其法藏後當成正覺
各於十方國悉同一名號俱時坐道場以證無上慧
皆名為寶相國土及弟子正法與像法悉等無有異
咸以諸神通度十方眾生名聞普周徧漸入於涅槃。」

【△三明得記歡喜。】

「爾時學無學二千人聞佛授記歡喜踊躍而說偈言
世尊慧燈明我聞授記音心歡喜充滿如甘露見灌。」

【△二流通分五初法師品二寶塔品三提婆品四
勸持品五安樂行品初文又二初申品目。】

「玅法蓮華經法師品第十」

【此品如來自說弘經功德命覓流通者也法師有
五種一受持二讀三誦四解說五書寫大論明六
種法師信力故受念力故持看文為讀不忘為誦
宣傳為說然聖人經書難解故須解釋六種法師
今經合受持為一合解說為一開讀誦為二足書
寫為五別論四人是自行一人是化他又法者軌
則也師者訓匠也法雖可軌體不自弘通之在人
故五種通經皆得稱師舉法成其自行皆以妙法
為師師於玅法自行成就故言法師又五種人能
以妙法訓匠於他故舉法目師若自軌法若法匠
他俱名法師故以法師名品目也。
△二釋經文二
初歎五種能持法人二歎所持之法示流通方軌
初文又二初稟道弟子門功深福重二初佛世弟
子二初揀出其人類。】


「爾時世尊因藥王菩薩告八萬大士藥王汝見是大
眾中無量諸天龍王夜叉乾闥婆阿修羅迦樓羅緊
那羅摩睺羅伽人與非人及比丘比丘尼優婆塞優
婆夷求聲聞者求辟支佛者求佛道者。」

【今所揀類者或是八部之類或是四眾三乘之類
絓法華座席因藥王告八萬者因者憑寄也欲以
妙法憑寄藥王使其領受告語八萬皆流通也汝
見是大眾等者的示持經得福之人也。
△二揀出
得記緣。】

「如是等類咸於佛前聞妙法華經一偈一句乃至一
念隨喜者我皆與授記當得阿耨多羅三藐三菩提。」

【咸於佛前者明其時節值佛在座也一句一偈者
聞法極少也乃至一念隨喜者明其時節最促也
皆與記當得菩提者明其聞法極少時節極促隨
喜之功遂得佛果何況具足得聞盡形受持五種
流通三業供養者耶。
△二滅後弟子二初出弟子
類。】

「佛告藥王又如來滅度之後若有人聞妙法華經乃
至一偈一句一念隨喜者。」

【出類舉人例上可知。
△二亦與授記。】

「我亦與授阿耨多羅三藐三菩提記。」

【我亦與記功報如前解也然則於今如來滅後其
有獲聞是經一偈一句乃至一念隨喜者佛慈普
廣咸蒙記莂則成佛何疑可謂人人有分者也。
△

二授道師門功深福重二初長行二偈頌初文又
二初別二初現世二初下品師二初明師相。】

「若復有人受持讀誦解說書寫妙法華經乃至一偈
於此經卷敬視如佛種種供養華香瓔珞末香塗香
燒香繒葢幢幡衣服技樂乃至合掌恭敬。」

【明師相者即五種法師十種供養也言十種者一
華二香三瓔珞四末香五塗香六燒香七幡葢八
衣服九技樂十合掌也。
△二明功報。】

「藥王當知是諸人等巳曾供養十萬億佛於諸佛所
成就大願愍眾生故生此人間藥王若有人問何等
眾生於未來世當得作佛應示是諸人等於未來世
必得作佛何以故若善男子善女人於法華經乃至
一句受持讀誦解說書寫種種供養經卷華香瓔珞
末香塗香燒香繒葢幢幡衣服技樂合掌恭敬是人
一切世間所應瞻奉應以如來供養而供養之當知
此人是大菩薩成就阿耨多羅三藐三菩提哀愍眾
生願生此間廣演分別妙法華經。」

【明下品功報曾供養者先因深也愍眾生故生此
人間者明現世功大若有人問下明未來報重也
何以故下釋出報重之相也哀愍眾生願生此間
者如玅玄眷屬中云眾生諸佛理性無二任運父
子理性眷屬說法教化巳曾結緣未得解脫牽生
分段值佛得度業生眷屬先世結緣雖未斷苦以
願生故聞法解脫願生眷屬先世值佛發真見諦

或在上界或在他方今以神力來生下界輔佛揚
化神通生眷屬若破無明得法身本而能起應入
于生死應生眷屬若神通生本受報處猶有報身
以身通力分形來此若願生者報處無身願力下
生者也。
△二明上品師二初況出上品師相。】

「何況盡能受持種種供養者。」

【此況出上品師相也。
△二明上品功報。】

「藥王當知是人自捨清淨業報於我滅度後愍眾生
故生於惡世廣演此經。」

【藥王當知是人自捨清淨業報此明上品功報也。

△二明來世二初明下品師二初明師相。】

「若是善男子善女人我滅度後能竊為一人說法華
經乃至一句。」

【能竊為一人說者有慧無聞止堪竊說未任處眾
故為下品之師竊為一人說一句者雖得一句之
解既不廣聞多學異義不可眾中而說一切問難
有所不通便令正理不得宣弘如釋論明有慧無
聞譬猶小雨無雷也若欲申此一句正言且宜竊
說耳。
△二明功報。】

「當知是人則如來使如來所遣行如來事。」

【當知是人即如來使者明功報也須知經是如智
所說說於如理今日行人秉此如教宣於如理即
是如來所使也行如來事者以如智照如理為事
今日行人依如教行如理即是行如來事也一如

智一如理化眾生為事今日行人能有大悲以此
經中真如之理為眾生說令得利益亦名行如來
事矣如來所遣者觀智從如中來也行如來事者
歷一切法無不真如真如即佛事也。
△二明上品
師。】

「何況於大眾中廣為人說。」

【此明上品略不格功報者以前下品望今上品此
意可知也然此四科稱別者良以人譚上下之殊
時有現未之異所以云也。
△二總二初明逆者得
罪。】

「藥王若有惡人以不善心於一劫中現於佛前常毀
罵佛其罪尚輕若人以一惡言毀訾在家出家讀誦
法華經者其罪甚重。」

【此總明五種法師逆者得罪順者得福然此中罪
福不論福田濃瘠但約初後之心明其輕重至若
初心學人既具煩惱或加障礙則所習事廢故獲
罪多佛則平等惡不干逼豈能障礙故言罪輕供
養亦爾此人有待若得供養所修事成故施之福
勝佛則無待眾事滿足雖復供獻於佛無益故言
報劣譬如王子在難供養所須其功甚大若辱王
種獲罪不輕故罪福俱重若獻大王衣食為要事
微汝欲侵陵不能致損故罪福俱薄。
△二明順者
獲福。】

「藥王其有讀誦法華經者當知是人以佛莊嚴而自

莊嚴則為如來肩所荷擔其所至方應隨向禮一心
合掌恭敬供養尊重讚歎華香瓔珞末香塗香燒香
繒葢幢幡衣服肴饌作諸伎樂人中上供而供養之
應持天寶而以散之天上寶聚應以奉獻所以者何
是人歡喜說法須臾聞之即得究竟阿耨多羅三藐
三菩提故。」

【以佛莊嚴者即是順之獲福佛用定慧莊嚴此人
能修定慧故也為如來肩荷者在背為荷在肩名
擔修非權非實法身之體即是為如來荷能權能
實二智之用即是為如來擔隨所至方應隨向禮
者上明以法為師今明堪為物師此人有所趣向
悉與實相相應皆可敬順順即是向敬即是禮敬
而順之及與供養等是則俱感勝福妙報者矣然
此一科名總者以不分人之上下世之現未通明
逆者罪生順者福報。】

「爾時世尊欲重宣此義而說偈言。」

【△二偈頌三初㢡勸自行化他。】

「若欲住佛道成就自然智常當勤供養受持法華者
其有欲疾得一切種智慧當受持是經并供養持者。」

【此兩行不頌長行但㢡勸自行化他功福果報。
△
二頌師門別總二初頌別二初頌現世二初頌下
品師二初明師相。】

「若有能受持玅法華經者。」

【△二明功報。】


「當知佛所使愍念諸眾生。」

【△二頌上品師二初明師相。】

「諸有能受持妙法華經者。」

【△二明功報。】

「捨於清淨土愍眾故生此當知如是人自在所欲生
能於此惡世廣說無上法應以天華香及天寶衣服
天上玅寶聚供養說法者。」

【△二頌來世二初超頌況出上品師二初頌師相。】

「吾滅後惡世能持是經者。」

【△二頌功報。】

「當合掌禮敬如供養世尊上饌眾甘美及種種衣服
供養是佛子冀得須臾聞。」

【長行中本缺功報今偈則有。
△二追頌下品師二
初頌出人。】

「若能於後世受持是經者。」

【△二明功報。】

「我遣在人中行於如來事。」

【△二頌總二初頌逆者獲罪。】

「若於一劫中常懷不善心作色而罵佛獲無量重罪
其有讀誦持是法華經者須臾加惡言其罪復過彼。」

【△二頌順者得福。】

「有人求佛道而於一劫中合掌在我前以無數偈讚
由是讚佛故得無量功德歎美持經者其福復過彼
於八千億劫以最妙色聲及與香味觸供養持經者

如是供養巳若得須臾聞則應自欣慶我今獲大利。」

【此四行明順之得福中有兩意初二行明經劫歎
佛功利雖多不及讚美持經福報最勝次二行明
極誠供養持者但彼略得聞經其功益勝況獲聞
佛乘第一之說耶。
△三頌歎經尊妙。】

「藥王今告汝我所說諸經而於此經中法華最第一。」

【△二歎所持之法示通經方軌二初長行二偈頌
初文又二初歎經法五初約法歎。】

「爾時佛復告藥王菩薩摩訶薩我所說經典無量千
萬億巳說今說當說而於其中此法華經最為難信
難解藥王此經是諸佛祕要之藏不可分布妄授與
人諸佛世尊之所守護從昔巳來未曾顯說而此經
者如來現在猶多怨嫉況滅度後。」

【此約法亦曰格量歎也將巳今當說諸經格量顯
今最勝也巳者大品巳上漸頓諸說也今者同一
座席謂無量義經也當者謂涅槃也大品等漸頓
諸說皆帶方便取信為易無量義一生無量無量
未還一是亦易信今法華論法則一切差別融通
歸一論人則師弟本迹俱皆久遠人法悉與昔異
故難信解當鋒難事法華巳說涅槃在後則可信
也祕要藏者隱而不說為祕總一切法為要真如
實相包蘊為藏不可分布者法妙難信深智可授
無智不信謗乃獲罪故不可妄說也從昔巳來等
者於三藏中不說二乘作佛亦不明師弟本迹方

等般若雖說實相之藏亦未說五乘作佛亦未發
迹顯本頓漸諸經皆未融會故名為祕此法華經
具說昔所祕法即是開祕密藏亦即是秘密藏如
此祕藏從昔守護今方顯說也猶多怨嫉者四十
餘年不得即說今雖欲說而五千尋退佛世尚爾
何況未來理在難化也。
△二約人歎。】

「藥王當知如來滅後其能書持讀誦供養為他人說
者如來則為以衣覆之又為他方現在諸佛之所護
念是人有大信力及志願力諸善根力當知是人與
如來共宿則為如來手摩其頭。」

【此法在人則人尊如來衣覆者即修學大忍是為
衣也如上文云如來莊嚴是矣佛護念者實相為
佛實智為子尊崇實相發生實智即為諸佛之所
護念是人有大信力等者四信為信力四弘為願
力大智為善根力信則信理理即法身志願是立
行行即解脫也善根根固難動此即般若當知三
力即三德祕密之藏初心棲此與佛不殊故名與
如來共宿也手摩頭者此人以願力善力自行權
實以為機感機感名頭如來以化他權實二智名
手開發前人自行權實之頭感應道交故言摩頭
摩頭即授記也。
△三約處歎。】

「藥王在在處處若說若讀若誦若書若經卷所住之
處皆應起七寶塔極令高廣嚴飾不須復安舍利所
以者何此中巳有如來全身此塔應以一切華香瓔

珞繒葢幢幡伎樂歌頌供養恭敬尊重讚歎若有人
得見此塔禮拜供養當知是等皆近阿耨多羅三藐
三菩提。」

【此經在處即處貴夫佛生處得道轉法輪入涅槃
等處凡法王所遊歷處皆應起塔然此經是法身
生處得道之場法輪正體大涅槃窟此經所在須
塔供養不須復安舍利者如釋論云碎骨是生身
舍利經卷是法身舍利此經既是法身舍利不須
更安生身舍利生法二身各有全碎記云生身全
碎如釋迦多寶法身二者諸方便教即法身碎也
今經一寶相即法身全也四教五時委簡可見故
知諸經全碎相半唯此法華法身全身更無餘法
皆入實故。
△四約因歎。】

「藥王多有人在家出家行菩薩道若不能得見聞讀
誦書持供養是法華經者當知是人未善行菩薩道
若有得聞是經典者乃能善行菩薩之道。」

【若未善行菩薩道者謂稟前三教是碎散法身舍
利未能巧度若入圓教即是全身舍利方能巧度
始名善行也。
△五約果歎五初明近果。】

「其有眾生求佛道者若見若聞是法華經聞巳信解
受持者當知是人得近阿耨多羅三藐三菩提。」

【得近三菩提者即同安樂行中名為近處此菩提
果以佛眼佛智知見處為體有二種一初心菩提
二後心菩提今言近者正近初住菩提又望圓果

而修圓因得似解者名之為近前約因歎若修通
別因即是未善行耳謂去圓果遠也若修圓因即
是善行去圓果近矣今以圓如實智為因還用為
果道前真如即是正因道中真如即為緣因亦名
了因道後真如即是圓果故普賢觀云大乘因者
即是實相大乘果者亦是實相釋論云初觀實相
名因觀竟名果就理而論真如實相無當因果亦
非前後若約眾生修行則有前後及因果也。
△二
開譬。】

「藥王譬如有人渴乏須水於彼高原穿鑿求之猶見
乾土知水尚遠施功不巳轉見濕土遂漸至泥其心
決定知水必近。」

【眾生之心具諸煩惱名高原修習觀智名穿鑿方
證理味如得清水若約圓觀中道非空非假而照
空假如漸至溼泥若入初住發真中解即破無明
如泥澄清得見中道如見清水故法華論云法性
水當知次第即其謂也若約教門釋者土譬經教
水喻中道教詮中道如土含水三藏教門未詮中
道猶如乾土方等般若帶於方便說中道義如見
溼土法華教正直顯露說無上道如見泥因法華
教生聞思修即悟中道真見佛性所發真慧不復
依文如獲清水無復土相故華嚴云十住菩薩所
有慧身不由他悟者即其謂矣。
△三合譬。】

「菩薩亦復如是若未聞未解未能修習是法華經當

知是人去阿耨多羅三藐三菩提尚遠若得聞解思
惟修習必知得近阿耨多羅三藐三菩提。」

【於法華中獲聞思修即是圓觀三慧方能近果非
三藏方等般若教中聞思修也言合譬者應以上
文穿鑿等三義對今聞思修三慧其義宛齊故言
合也。
△四釋近。】

「所以者何一切菩薩阿耨多羅三藐三菩提皆屬此
經此經開方便門示真實相是法華經藏深固幽遠
無人能到今佛教化成就菩薩而為開示。」

【此明得近意一切菩薩者明諸權因也三菩提者
明一切權果也此權因權果皆攝屬此經如乾溼
等土悉依於水故言攝屬也問方便當體是門為
通實相故為門答具二義為實相門可解當體是
門者如華嚴尋善知識得種種法門如算沙觀海
等此二法門各有開閉昔不言三是方便故其門
掩今說三是方便故其門開昔不說一是真實故
實門掩今說一是真實故實門開二者此方便復
通實相故三乘方便為一乘門實相亦二義一當
體虗通故名之為門如淨名不二門華嚴法界門
等二能通方便作門又作三慧釋一切皆屬此經
即圓聞慧也此經開方便即圓思慧也示真實相
者即圓修慧也此三幽遠佛今開示即得覩真。
△
五揀非。】

「藥王若有菩薩聞是法華經驚疑怖畏當知是為新

發意菩薩若聲聞人聞是經驚疑怖畏當知是為增
上慢者。」

【若菩薩聞此說而驚疑聲聞上慢此等悉是乾土
尚非溼土況見水耶。
△二示方軌二初示方法三
初標章。】

「藥王若有善男子善女人如來滅後欲為四眾說是
法華經者云何應說是善男子善女人入如來室著
如來衣坐如來座爾乃應為四眾廣說斯經。」

【標章者謂標衣座室三以作弘通之方軌問何故
須約三法而明答若一往就事論者凡說法時必
先升堂嚴整衣服然後就座敷演舉揚葢常儀耳。

△二解釋。】

「如來室者一切眾生中大慈悲心是如來衣者柔和
忍辱是如來座者一切法空是。」

【△三勸修。】

「安住是中然後以不懈怠心為諸菩薩及四眾廣說
是法華經。」

【五種法師用此三法自軌故云安住是中用此化
他故云然後以不懈怠心等此勸修也修如來室
即大慈悲是若就同體即法身也若被眾生即解
脫也能令眾生會於同體即是般若修如來衣若
就所覆即法身也若就能覆嚴身即寂滅忍是般
若也若就和光利物即解脫也修如來座若就能
坐即般若也若就所坐即法身也身座冥稱即解

脫也又大慈安樂即資成軌也柔和伏瞋斷惑即
觀照軌也坐座即法身真性軌也。
△二明利益五
初遣化人。】

「藥王我於餘國遣化人為其集聽法眾。」

【若初心未淳止可遣化人未可遣化四眾八部若
見天龍倚此自高妨損其道故不可令見況見佛。

△二遣化四眾。】

「亦遣化比丘比丘尼優婆塞優婆夷聽其說法是諸
化人聞法信受隨順不逆。」

【△三遣八部。】

「若說法者在空閑處我時廣遣天龍鬼神乾闥婆阿
修羅等聽其說法。」

【△四見佛身。】

「我雖在異國時時令說法者得見我身。」

【若心無倚著則堪見佛況復天龍況得總持自證
利益耶。
△五與總持。】

「若於此經忘失句逗我還為說令得具足。」

【忘失句逗者字本作讀葢音逗逗者止也三軍逗
留而不進即其事也。】

「爾時世尊欲重宣此義而說偈言。」

【△二偈頌三初總勸。】

「欲捨諸懈怠應當聽此經是經難得聞信受者亦難。」

【此一行總勸不頌長行勸者普告四眾精進受持
恒沙劫內罕遇傳弘無量國中難聞名字故當悉

力盡誠聽習斯經也。
△二頌長行二初頌歎經法
中約果歎二初頌開譬。】

「如人渴須水穿鑿於高原猶見乾燥土知去水尚遠
漸見濕土泥決定知近水。」

【△二頌合譬。】

「藥王汝當知如是諸人等不聞法華經去佛智甚遠
若聞是深經決了聲聞法是諸經之王聞巳諦思惟
當知此人等近於佛智慧。」

【頌合譬略不頌餘三近果釋近揀非等也。
△二頌
示方軌二初頌方軌三初頌標章。】

「若人說此經應入如來室著於如來衣而坐如來座
處眾無所畏廣為分別說。」

【△二頌解釋。】

「大慈悲為室柔和忍辱衣諸法空為座處此為說法。」

【△三頌勸修。】

「若說此經時有人惡口罵加刀杖瓦石念佛故應忍。」

【此三行半頌方軌方謂方法軌則末世弘演當修
此衣座室三而為大訓或遇惡魔逆境罵詈毀辱
副以刀杖瓦石等當思佛誡彌須安忍可也。
△二
頌利益六初總明五益意。】

「我千萬億土現淨堅固身於無量億劫為眾生說法。」

【總明如來以五事利益之意正由應身徧滿十方
能為五事守護行人。
△二頌遣四眾。】

「若我滅度後能說此經者我遣化四眾比丘比丘尼

及清信士女供養於法師。」

【△三頌遣化人。】

「引導諸眾生集之令聽法若人欲加惡刀杖及瓦石
則遣變化人為之作衛護。」

【△四頌與總持。】

「若說法之人獨在空閑處寂寞無人聲讀誦此經典
我爾時為現清淨光明身若忘失章句為說令通利。」

【△五頌見佛身。】

「若人具是德或為四眾說空處讀誦經皆得見我身。」

【△六頌遣八部眾。】

「若人在空閑我遣天龍王夜叉鬼神等為作聽法眾
是人樂說法分別無罣礙諸佛護念故能令大眾喜。」

【△六結勸。】

「若親近法師速得菩薩道隨順是師學得見恒沙佛。」

【△二釋見寶塔二初申品目。】

「玅法蓮華經見寶塔品第十一」

【梵言塔婆或偷婆此翻方墳或靈廟支提等謂無
骨身也此塔既有全身不散則不稱支提阿含明
四支徵(知倚切)謂生處得道轉法輪入滅四處起塔
今此寶塔是先佛入滅之支徵故經云佛三種身
從此經生諸佛於此而坐道場諸佛於此而轉法
輪諸佛於此而般涅槃秖此法華即是三世諸佛
之四支徵故先佛巳居今佛並坐當佛亦然此塔
涌出明現顯此事四眾皆覩故言見寶塔品。
△二

釋經文二初長行二偈頌初文又三初明多寶涌
現二明分身遠集三明釋迦唱募初文又六初塔
現之相。】

「爾時佛前有七寶塔高五百由旬縱廣二百五十由
旬從地涌出住在空中種種寶物而莊校之五千欄
楯龕室千萬無數幢幡以為嚴飾垂寶瓔珞寶鈴萬
億而懸其上四面皆出多摩羅䟦栴檀之香充徧世
界其諸幡葢以金銀瑠璃硨磲瑪碯真珠玫瑰七寶
合成高至四天王宮。」

【七寶為塔者明法身之地以性得七覺七聖之財
寶耳塔者實相之境法身所依處也高五百由旬
者是二萬里豎明因中萬行果上萬德也廣二百
五十由旬即是一萬里橫用萬善莊嚴也地者無
明心地也以無所破破於無明以無所住住第一
義空種種寶物者眾多定慧莊校也欄楯是總持
也龕室千萬者是無量慈悲之室亦是無量空舍
也幢幡是神通勝相也垂寶瓔珞者是四十地功
德上用莊嚴法身下被眾生也寶鈴萬億者謂八
音四辨也四面出香者四諦道風吹四德香也高
至四天王宮者窮四諦理也今文但約表對法門
就理釋之若欲窮諸事相上文備之。
△二諸天供
養。】

「三十三天雨天曼陀羅華供養寶塔餘諸天龍夜叉
乾闥婆阿修羅迦樓羅緊那羅摩睺羅伽人非人等

千萬億眾以一切華香瓔珞幡葢伎樂供養寶塔恭
敬尊重讚歎。」

【三十三天總名忉利葢欲界第二天也居須彌山
頂依地而住亦名地居天須彌高廣之相暨天華
四色龍鬼八部等者皆如上釋約理釋者三十心
為三十十地為一等覺為一妙覺為一合為三十
三同依實相境也雨天曼陀羅者初心亦具四十
二地功德後心亦爾皆以四十地所有因華歸向
法身也餘諸天龍下即是內凡外凡等亦依實相
向果行因也。
△三多寶稱歎。】

「爾時寶塔中出大音聲歎言善哉善哉釋迦牟尼世
尊能以平等大慧教菩薩法佛所護念妙法華經為
大眾說如是如是釋迦牟尼世尊如所說者皆是真
實。」

【此多寶稱歎釋迦正是證前開權顯實不虗也平
等大慧者即是諸佛智慧如前行步平正義也然
平等有二一法平等即大慧所觀中道理也二眾
生平等謂一切眾生皆用因理以至於果同得佛
慧也若所觀理與眾生異不名大慧大者如前高
廣之義若約觀心者空觀豎等假觀橫等中觀橫
豎平等平等雙照即是平等大慧也如是如是者
一如法相是歎佛所說稱於實故二如根性是歎
佛至第五時方說法華不差機故皆是真實者如
法相說故言真實也。
△四時眾驚疑二初得法喜。】


「爾時四眾見大寶塔住在空中又聞塔中所出音聲
皆得法喜。」

【聞法適意故歡喜也。
△二眾疑怪。】

「怪未曾有從座而起恭敬合掌却住一面。」

【怪未曾有故驚疑也將顯無窮之遠本故現高廣
之塔婆其四眾心眼既驚則二尊敷化有憑矣。
△
五大樂說問三初問何因有此塔。】

「爾時有菩薩摩訶薩名大樂說知一切世間天人阿
脩羅等心之所疑而白佛言世尊以何因緣有此寶
塔。」

【△二問何故塔從地出。】

「從地涌出。」

【△三問何故發是音聲。】

「又於其中發是音聲。」

【△六如來答三初答第二問。】

「爾時佛告大樂說菩薩此寶塔中有如來全身乃往
過去東方無量千萬億阿僧祗世界國名寶淨彼中
有佛號曰多寶其佛行菩薩道時作大誓願若我成
佛滅度之後於十方國土有說法華經處我之塔廟
為聽是經故涌現其前為作證明讚言善哉。」

【先答第二上問何故從地涌出佛今答云此佛有
願為證法華故從地涌出耳。
△二追答第一問。】

「彼佛成道巳臨滅度時於天人大眾中告諸比丘我
滅度後欲供養我全身者應起一大塔。」


【追答第一上問以何因緣有此寶塔今答云由彼
佛臨滅度時有命令造此塔也。
△三答第三問。】

「其佛以神通願力十方世界在在處處若有說法華
經者彼之寶塔皆涌出其前全身在於塔中讚言善
哉善哉大樂說今多寶如來塔聞說法華經故從地
涌出讚言善哉善哉。」

【上問何故發是音聲佛今答云彼佛為作證明故
發是音聲也釋論明多寶佛不得說法而取滅度
師解不爾彼佛告諸比丘比丘受化人何謂不說
當是多寶亦得開三但不得至法華顯實故釋論
云不得說法耳以是義故雖復滅度在在處處凡
有說法華經便隨喜作證也多寶以因中誓願果
上神通為作證明故發是音聲耳。
△二分身遠集
七初樂說請見多寶。】

「是時大樂說菩薩以如來神力故白佛言世尊我等
願欲見此佛身。」

【以如來神力者然欲開塔須集分身分身既集即
應付囑以付囑故須召下方下方既出即應開近
顯遠此是大事之由豈非佛神力令問也。
△二應
集分身。】

「佛告大樂說菩薩摩訶薩是多寶佛有深重願若我
寶塔為聽法華經故出於諸佛前時其有欲以我身
示四眾者彼佛分身諸佛在於十方世界說法盡還
集一處然後我身乃出現耳大樂說我分身諸佛在

於十方世界說法者今應當集。」

【△三樂說請集。】

「大樂說白佛言世尊我等亦願欲見世尊分身諸佛
禮拜供養。」

【△四放光遠召。】

「爾時佛放白毫一光即見東方五百萬億那由他恒
河沙等國土諸佛彼諸國土皆以玻[王*梨]為地寶樹寶
衣以為莊嚴無數千萬億菩薩充滿其中徧張寶幔
寶網羅上彼國諸佛以大妙音而說諸法及見無量
千萬億菩薩徧滿諸國為眾說法南西北方四維上
下白毫相光所照之處亦復如是。」

【所以白毫光照東方者葢東是方之首故先照之
耳其後四維上下十方俱照光所被處依正莊嚴
等無有異。
△五諸佛同來。】

「爾時十方諸佛各告眾菩薩言善男子我今應往娑
婆世界釋迦牟尼佛所并供養多寶如來寶塔。」

【既十方佛各告諸菩薩言我今應往娑婆其同來
之義明矣。
△六嚴淨國界三初變娑婆。】

「時娑婆世界即變清淨瑠璃為地寶樹莊嚴黃金為
繩以界八道無諸聚落村營城邑大海江河山川林
藪燒大寶香曼陀羅華徧布其地以寶網幔羅覆其
上懸諸寶鈴唯留此會眾移諸天人置於他土是時
諸佛各將一大菩薩以為侍者至娑婆世界各到寶
樹下一一寶樹高五百由旬枝葉華菓次第莊嚴諸

寶樹下皆有師子之座高五由旬亦以大寶而校飾
之爾時諸佛各於諸座結跏趺坐如是展轉徧滿三
千大千世界而於釋迦牟尼佛一方所分之身猶故
未盡。」

【初變娑婆者娑婆梵語新云索訶即釋迦統王之
一境其間有百億日月所照名大千界也。
△二變
八方。】

「時釋迦牟尼佛欲容受所分身諸佛故八方各更變
二百萬億那由他國皆令清淨無有地獄餓鬼畜生
及阿修羅又移諸天人置於他土所化之國亦以瑠
璃為地寶樹莊嚴樹高五百由旬枝葉華菓次第嚴
飾樹下皆有寶師子座高五由旬種種諸寶以為莊
校亦無大海江河及目真鄰陀山摩訶目真鄰陀山
鐵圍山大鐵圍山須彌山等諸山王通為一佛國土
寶地平正寶交露幔徧覆其上懸諸幡葢燒大寶香
諸天寶華徧布其地。」

【次變二百那由他者那由或云那術或那由多一
百洛叉為俱胝二俱胝為一阿庾多二阿庾多為
那由他此當萬億數也今云二百萬億那由他者
則增廣浩渺殆非凡情所能計也諸佛境界甚深
若此目真鄰陀此云石山摩訶云大山王者此如
華嚴中雪山香山等十山王也寶交露幔者謂以
眾寶交錯而為帳既依空陳設上無遮蔽故云露
耳。
△三重更變。】


「釋迦牟尼佛為諸佛當來坐故復於八方各更變二
百萬億那由他國皆令清淨無有地獄餓鬼畜生及
阿修羅又移諸天人置於他土所化之國亦以瑠璃
為地寶樹莊嚴樹高五百由旬枝葉華菓次第莊嚴
樹下皆有寶師子座高五由旬亦以大寶而校飾之
亦無大海江河及目真鄰陀山摩訶目真鄰陀山鐵
圍山大鐵圍山須彌山等諸山王通為一佛國土寶
地平正寶交露幔徧覆其上懸諸幡葢燒大寶香諸
天寶華徧布其地爾時東方釋迦牟尼佛所分之身
百千萬億那由他恒河沙等國土中諸佛各各說法
來集於此如是次第十方諸佛皆悉來集坐於八方
爾時一一方四百萬億那由他國土諸佛如來徧滿
其中。」

【此三變土淨者以放光遠召分身來集故須變穢
為淨以諸分身本居淨土故也疏云放光遠召三
變土淨者此正由三昧二昧有三初變娑婆是背
捨能變穢為淨次變二百那由他是勝處轉變自
在後變二百那由他是一切處於境無礙又初一
變淨表淨除四住也次一變淨表淨除塵沙也後
一變淨表淨除無明也今詳考斯文驗知初是就
同居變穢為淨也次變同居為方便三變方便為
實報固無疑矣何則文中自云變穢為淨則同居
明矣次云勝處方便明矣其次云於境無礙則實
報明矣所以仍將三惑敵對三變其義愈明所以

緣合時會機感相投佛力冥加依正相攝因果互
融故致爾耳次文云八背捨者一內有色相外觀
色多乃至滅受想是名八背捨也一內有色相外
觀色少若好若醜乃至白勝處此名八勝處也青
黃赤白地水火風空識等名十一切處也然世間
所有諸法此十種收盡故名一切處所謂普也徧
也一切之言何所不該今明三變土而及此者良
以欲明大聖威神諸佛境界身通自在小大相容
依正互攝所以於一毛端現寶王剎坐微塵裏轉
大法輪能擲大千置於他方無去來相能促一劫
以為七日能延七日以為一劫能以大海澍一毛
竅不撓龜魚如是神變推其本源至若法身大士
妙覺果人修因之時莫不從背捨勝處諸禪定門
觀練熏修自淺之深而得之也今之所明正謂因
該果海果徹因源故得依正互融因果交徹者也
今者欲顯如來劫塵壽量故須先現變化神通事
不孤起由緣乃興斯之謂矣。
△七與欲開塔五初
諸佛問訊說法。】

「是時諸佛各在寶樹下坐師子座皆遣侍者問訊釋
迦牟尼佛各賷寶華滿掬而告之言善男子汝往詣
耆闍崛山釋迦牟尼佛所如我辭曰少病少惱氣力
安樂及菩薩聲聞眾悉安隱不以此寶華散佛供養
而作是言彼某甲佛與欲開此寶塔諸佛遣使亦復
如是。」


【諸佛與欲同開塔者此如僧中作法與欲意也大
集明若干佛與欲華嚴亦說十方若干佛同說華
嚴大品亦云千佛同說般若皆不云是釋迦分身
準今經者應是分身彼帶方便故時中不顯說耳
今經非但數多亦直說是分身咸來與欲也此其
與欲之為義與者同共也欲者願樂也故欲以希
須為義葢分身畢集更無異意咸願開塔見佛聞
法。
△二釋迦開塔。】

「爾時釋迦牟尼佛見所分身佛悉巳來集各各坐於
師子之座皆聞諸佛與欲同開寶塔即從座起住虗
空中一切四眾起立合掌一心觀佛於是釋迦牟尼
佛以右指開七寶塔戶出大音聲如却關鑰開大城
門。」

【開塔表開權見佛表顯實亦是證前復將開後也
如却關鑰者却猶除也關是橫木持其門者鑰即
鏁也表執迹之障除顯本之機動也。
△三四眾皆
同見聞。】

「即時一切眾會皆見多寶如來於寶塔中坐師子座
全身不散如入禪定又聞其言善哉善哉釋迦牟尼
佛快說是法華經我為聽是經故而來至此爾時四
眾等見過去無量千萬億劫滅度佛說如是言歎未
曾有以天寶華聚散多寶佛及釋迦牟尼佛上。」

【四眾皆同見聞者謂見多寶全身仍聞彼佛讚釋
迦善說法華也。
△四二佛分座而坐。】


「爾時多寶佛於寶塔中分半座與釋迦牟尼佛而作
是言釋迦牟尼佛可就此座即時釋迦牟尼佛入其
塔中坐其半座結跏趺坐。」

【△五四眾請加。】

「爾時大眾見二如來在七寶塔中師子座上結跏趺
坐各作是念佛坐高遠惟願如來以神通力令我等
輩俱處虗空即時釋迦牟尼佛以神通力接諸大眾
皆在虗空。」

【四眾同志請佛威加如來大慈印可其請接諸大
眾俱處虗空。
△三釋迦唱募三初大聲唱募。】

「以大音聲普告四眾誰能於此娑婆國土廣說妙法
華經今正是時。」

【如來募覓流通人。
△二明付囑時至。】

「如來不久當入涅槃。」

【大事將畢則機薪既盡應火亦亡。
△三明付囑有
在。】

「佛欲以此妙法華經付囑有在。」

【有在者若佛在世隨機利物自說正法無待他人
今佛化緣既盡欲令此法利益無窮故須付囑流
通也付囑有在者此有二意一近令有在付八萬
二萬舊住菩薩此土弘宣二遠令有在付本弟子
下方千界微塵數菩薩令觸處流通又發起壽量
也。】

「爾時世尊欲重宣此義而說偈言。」


【△二偈頌三初頌多寶滅度。】

「聖主世尊雖久滅度在寶塔中尚為法來諸人云何
不勤為法此佛滅度無央數劫處處聽法以難遇故
彼佛本願我滅度後在在所往常為聽法。」

【中有二意前二行半葢是寄高訓下也勉旃誡勗
現在未來之機謂多寶尚爾況餘人乎後一行正
明多寶以願故來匡讚助化也。
△二頌分身遠集。】

「又我分身無量諸佛如恒沙等來欲聽法及見滅度
多寶如來各捨玅土及弟子眾天人龍神諸供養事
令法久住故來至此為坐諸佛以神通力移無量眾
令國清淨諸佛各各詣寶樹下如清涼池蓮華莊嚴
其寶樹下諸師子座佛坐其上光明嚴飾如夜闇中
然大炬火身出妙香徧十方國眾生蒙薰喜不自勝
譬如大風吹小樹枝以是方便令法久住。」

【此八行半頌分身佛集上文有七今文甚略仍不
次第初三行頌第二應集義兼大樂說欲見及以
請集為坐諸佛一行頌嚴淨國界也自餘通頌諸
佛同來各捨妙土眷屬弟子勝妙五塵為欲流通
廣被末劫作將來眼故云令法久住又說佛光明
身香徧十方國羣機蒙熏暢適故云喜不自勝。
△
三頌釋迦付囑二初舉三佛以勸流通三初募覔
其人。】

「告諸大眾我滅度後誰能護持讀誦斯經今於佛前
自說誓言。」


【自說誓言者良以自制其心名之曰誓若諸菩薩
憐愍有情其欲流通此經遐資末世必須大誓莊
嚴約心不退所以如來令彼自發誓言其在茲矣。

△二舉三佛以勸流通。】

「其多寶佛雖久滅度以大誓願而師子吼多寶如來
及與我身所集化佛當知此意諸佛子等誰能護法
當發大願令得久住。」

【△三釋勸意。】

「其有能護此經法者則為供養我及多寶此多寶佛
處於寶塔常遊十方為是經故亦復供養諸來化佛
莊嚴光飾諸世界者若說此經則為見我多寶如來
及諸化佛。」

【△二舉難持之法以勸流通二初正舉勸三初誡
勸發願。】

「諸善男子各諦思惟此為難事宜發大願。」

【各諦思惟即誡也宜發大願乃勸發願諦謂詳審
忖量宜謂當運深心戮力躳力廣宣流布令不斷
絕也。
△二正舉難持以勸流通。】

「諸餘經典數如恒沙雖說此等未足為難若接須彌
擲置他方無數佛土亦未為難若以足指動大千界
遠擲他國亦未為難若立有頂為眾演說無量餘經
亦未為難若佛滅後於惡世中能說此經是則為難
假使有人手把虗空而以遊行亦未為難於我滅後
若自書持若使人書是則為難若以大地置足甲上

昇於梵天亦未為難佛滅度後於惡世中暫讀此經
是則為難假使劫燒擔負乾艸入中不燒亦未為難
我滅度後若持此經為一人說是則為難若持八萬
四千法藏十二部經為人演說令諸聽者得六神通
雖能如是亦未為難於我滅後聽受此經問其義趣
是則為難若人說法令千萬億無量無數恒沙眾生
得阿羅漢具六神通雖有是益亦未為難於我滅後
若能奉持如斯經典是則為難。」

【所舉譬喻皆是絕世難能之事以喻出世無上最
尊之法意令群機驚心駭聽起難遭想至若所勸
之者不出受持讀誦解說書寫五種法師耳具六
神通者有報得修得之異報得者獲神通巳方能
變化修得者謂先修變化方得神通瓔珞經云神
名天心通名慧性天然之慧徹照無礙故名神通
修天眼通者於深禪定發得色界四大清淨造色
住眼根中即能見其六道眾生死此生彼及見一
切世間種種形色是名天眼通也天耳通者能聞
六道眾生語言及聞世間種種音聲也知他心通
者謂發得他心智能知六道眾生心及數法種種
所緣念慮也宿命通者謂發宿命智能知過去一
世二世乃至百千萬世及八萬大劫宿命所行之
事亦能知六趣眾生宿命及所行之事也身如意
者謂發得身通通有二種一者飛行速到山川不
能障礙二者能轉變自身及以他身并世間所有

隨心自在也漏盡通者謂發得真智三漏永盡也
三漏謂欲色無色三界之漏此之六通一一準初
天眼中說皆因修禪定中發明也。
△三釋難持意。】

「我為佛道於無量土從始至今廣說諸經而於其中
此經第一若有能持則持佛身。」

【釋難持意者即若有能持則持佛身此意豈易我
為佛道者此遠指如來本地得道初成之時也自
彼之始迄至于今於無量國歷微塵劫雖廣說諸
經而此經為最。
△二釋勸意三初重募持經人。】

「諸善男子於我滅後誰能受持讀誦此經今於佛前
自說誓言。」

【重募持經人也故經云假使頂戴經塵劫身為床
座徧三千若不傳法度眾生畢竟無能報恩者。
△
二明能持難持諸佛喜歎。】

「此經難持若暫持者我則歡喜諸佛亦然如是之人
諸佛所歎。」

【明能持難持諸佛喜歎者如云諸佛興出世懸遠
值遇難正使出于世說是法復難能聽是法者斯
人亦復難譬如優曇華一切皆愛樂天人所希有
時時乃一出然此經是生靈之大本諸佛之眼目
群經之王祕密之藏有暫持者釋尊歡喜諸佛稱
嘉譬猶世子能承家業則父豈不歡喜如云我若
得子委付財物坦然快樂無復憂慮即其事也諸
佛所以稱歎者以無緣大慈本昔誓願其志一也。


△三明能持難持即成勝行。】

「是則勇猛是則精進是名持戒行頭陀者則為疾得
無上佛道能於來世讀持此經是真佛子住淳善地
佛滅度後能解其義是諸天人世間之眼於恐畏世
能須臾說一切天人皆應供養。」

【明能持難持成其勝行既有信教之心遵行此道
利將兼人其功勝矣文中亦蘊六度之義是則勇
猛者檀也精進者毗梨也持戒尸也頭陀禪也住
淳善者忍也能解其義者般若也是真佛子即大
心眾生也經云為求菩薩者說應六波羅蜜即其
事也能於來世者方今之時也以佛世為現世爾
於今叔世能弘此經則自然成就六度勝行普賢
觀云其有眾生晝夜六時禮十方佛誦大乘經思
第一義甚深空法一彈指頃除却百萬億阿僧祇
劫生死之罪行此行者是真佛子從諸佛生十方
諸佛及諸菩薩為其和尚是名具足菩薩戒不須
羯磨自然成就應受一切人天供養於恐畏世者
何也天竺名沙悖又經論正云颰陀葢賢劫之異
名耳能須臾說者毗曇論明一剎那為一念百二
十剎那為一怛剎那此名一瞬六十瞬為一息一
息名一羅婆三十羅婆名一摩睺羅摩睺羅此翻
須臾三十須臾為一晝夜一晝夜中計有六百三
十八萬剎那佛言劫波是長時剎那是短時其短
也譬猶二壯士斷一髮毛頃故得名也又僧祇律

云二十念為一瞬二十瞬為一彈指二十彈指名
一羅豫二十羅豫名一須臾以三十須臾成一晝
夜巳上總第四卷文畢。】

科註妙法蓮華經卷第六
