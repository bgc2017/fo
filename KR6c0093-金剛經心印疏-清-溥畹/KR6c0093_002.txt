











金剛般若波羅蜜經心印疏卷下
大清欽賜雲南法界寺講經廣陵沙門溥畹述

【△次明菩提無法正顯般若本體三。一正明菩提
無法二。一當機躡問。】

「爾時須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。」

【此問初發菩提心也。良以欲發菩提心者。必先降
伏妄想執著。而安住般若無住真心。方為穩當。設
或不然。而此妄心。不能降伏。處處攀緣。頭頭染著。
則與無住之理。有相乖角矣。是以世尊先答降伏。
次明安住。意謂苟能安住無住。則妄想執著之心。

不待降伏而自降伏矣。若然。則安心巳竟。覺道可
成耳。故前種種勘驗。展轉發揮離相無住之旨。尚
未曾說菩提之心。是如何發。無上之道。是如何成。
當機至此。蒙佛指示離相度生。無住行施。是未降
者降矣。未住者住矣。然且不知阿耨菩提之心。果
有所發。無所發耶。無上正覺之道。為有所成。無所
成耶。是以興問。葢當機意謂向來請問善男子善
女人。發菩提心。云何應住。云何降伏。蒙佛慈悲。巳
為開示住降之義。我巳信解。但發心之義。尚未發
明。伏望如來。不悋教言。再求伸釋。庶令而今而後。
這般善信男女。於阿耨菩提之法。以便發心修證
也。
△二世尊直答三。一躡前住降無法。】

「佛告須菩提。善男子．善女人。發阿耨多羅三藐三菩
提心者。當生如是心。我應滅度一切眾生。滅度一切
眾生巳。而無有一眾生實滅度者。何以故。須菩提。若
菩薩有我相．人相．眾生相．壽者相。即非菩薩。」

【此躡前降住。為將答發心無法之端也。者之一字。
即指發心人也。當生之生。即生發之生。是心者。承
上指下。承上。則逆指前文無住行施。并應無所住
而生其心。亦即應生無所住心之心也。葢佛意云。
此理巳明。何須再問。況我巳說菩薩但應如所教
住。而發心者。應發如是無住之心。即是菩提之心。
是則住無所住。無住而住。方為真住。心既無住。法
豈有實。而無住之法。是為如是。指下則降心之法。

亦不過度生離相而巳。須知此中正明菩薩上求
下化之心也。若上之無住行施。乃上求也。此之離
相度生。即下化也。經云。我應滅度一切眾生等。正
下化之事也。
我應二字。乃教其度生為巳任也。何
則。菩薩之道。利物為先。自雖未度。先度人者。菩薩
發心。故云。我應滅度一切眾生。即前文當生如是
心。我應滅度一切眾生等。言滅度一切巳。巳即盡
也。正明菩薩度生時。必先了知生佛平等。一如無
二。故度盡一切。而實無眾生得滅度者。何以故下。
徵釋。以一切眾生俱涅槃相。不可更滅。一切眾生
俱菩提相。不可復得。佛乃巳證之眾生。生即在迷
之諸佛。所以真如界內。絕生佛之假名。平等性中。
無自他之形相。菩薩雖知平等實際。不受一塵。而
不妨佛事門頭。不捨一法。以是義故。做出空花佛
事。啟建水月道場。降退鏡裏魔軍。證得夢中佛果。
是以諸佛時時度心內眾生。眾生時時成自性諸
佛。故佛雖度盡眾生。而實無一生可度。不過示其
本有。令復本覺而巳。此如醫者之治目。但去其翳。
非別與光明也。
何以故下。乃徵出度生離相之義。
謂何所以故。說滅度一切眾。而實無一生滅度者
何故。以菩薩但萌一念能度之心。即有我相。彼為
所度。即是人相。能所不忘。乃眾生相。躭著是法。為
壽者相。若然。則與顛倒凡夫。有何異乎。故言即非
菩薩。此正反顯度生菩薩。必達心佛眾生。三無差

別。決離我等四相也。既能離相。則降心之法。亦不
過如是而巳矣。
△二正明發心無法。】

「所以者何。須菩提。實無有法。發阿耨多羅三藐三菩
提心者。」

【此方正答無法發心也。所以者何。乃釋上文一有
我等四相。即非菩薩之義。意謂菩薩之所以稱菩
薩者。乃覺有情也。所以上求覺道。下化有情。以能
發菩提心。能化有情而得名也。然雖如是。要忘能
所始得。須識平等真法界。佛不度眾生。設或不爾。
則四相宛然。觸途成滯。故凡要發菩提心者。應知
上無佛道可求。下無眾生可度。無佛可求。則不住
聖解。無生可度。則不落凡情。由是聖凡情盡。人法
雙忘。見到於此。名為發心。證到於此。名為證果。然
為菩薩者。初發心時。既實無有法為發心。而證果
覺時。則亦無有滅度眾生之法矣。故曰實無有法。
發菩提心者。
此中實無有法之無字。最為要緊。乃
一經之宗眼。不可忽過。不惟無其有。亦且無其無。
不但無有法。亦且無無法。若望前降心。則無心可
降。住心。則無心可住。於現前。則菩提無法可發。設
或望後。則得果無法。得記無法。轉釋無法。度生無
法。嚴土無法。達我無法。以此觀之。通前徹後。一卷
經文。結穴於此。唯一無字。消歸盡矣。所謂無凡無
聖。無染無淨。無高無下。無虗無實。故云實無有能
度所度。能施所施。能降所降。能住所住。苟能達此

無法之法。方是菩薩發菩提心也。
故後文云。通達
無我法者。如來說名真是菩薩。良有味焉。言發者。
謂顯發也。亦生發也。者之一字。乃指其人。即能發
心者。以此心體原無一法。不過以無我無人。修一
切善法。藉此以顯發耳。正謂無法而發。發而無法
也。故知菩薩最初發心時。尚無有法。而至度生時。
豈轉有法哉。嗟夫。善財若解如斯旨。焉向南詢五
十三。
△三分示因果無法二。一約果三。一得果無
法。】

「須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法。如來得阿耨多羅三藐三
菩提。」

【此佛引自為證。以實前說之不虗也。謂汝聞我說
實無有法。發菩提心。於汝意地之下。是為云何曉
解。還將謂有法發菩提耶。向下問辭。乃世尊用白
拈手段。所謂避實擊虗。打草驚蛇也。何則。欲明菩
薩無法發心之旨。遂將自巳無法得果為問。正是
勃鳩樹上鳴。意在麻園裏。既知如來昔於然燈時。
實無有法得果。則知菩薩今於釋迦處。亦無有法
發心。故云如來於然燈所。有法得菩提不。
此所重
者。正在法字。且與前問然燈之事。言雖彷彿。意不
雷同。彼曰於法有所得不。是知於法。義屬於他。是

心外見。此之有法。義屬於自。乃內心之障。下以不
之一字。而詰問者。正是要顯實無有法。發菩提心
也。不意當機。果是具眼衲僧。妙契佛心。即對之曰。
不也。此為問處分明答處親。雖然如是。須識當機
言中影響。句裏春秋。非同向者之不也。不可不辯。

葢空生意謂。發乃初心。其位屬因。得是後心。其位
屬果。初既實無有法發心。後豈有法得果。是故以
前解後。將後證前。決定其義。故曰不也。然如我解
者。此又尊者轉身句子。足見其活潑處也。意謂若
論如來現今成佛。由得菩提而來。似乎不可言無。
但我解無法發心之義。以是推之。則又似乎無法
得菩提矣。總之不肯硬作主張。故云如我解也。如
來見其徘徊觀望。因為印證。決定其旨。免有猶豫。
故曰如是。連言如是者。然之之辭。明其所解巳當。
不必躊蹰矣。何則。因聞無法以發心。而解無法得
菩提。則始終如是。因果如是。毫釐不爽。真所謂發
心究竟二不別矣。
向下世尊恐伊首鼠。語仍兩可。
故告之曰。須菩提。當知我如來得菩提時。實無有
法。只此實之一字。乃是千金不易。決定之辭。正是
山王可動。此字難更。實實在在無一法也。
△二得
記無法。】

「須菩提。若有法如來得阿耨多羅三藐三菩提者。然
燈佛則不與我授記。汝於來世。當得作佛。號釋迦牟
尼。以實無有法得阿耨多羅三藐三菩提。是故然燈

佛與我授記。作是言。汝於來世。當得作佛。號釋迦牟
尼。」

【此正反釋上文。以明得記所以。然我世尊。恐其眾
生不能深信發心無法之旨。是以再拈本因。展轉
伸示。故曰。若我有法得菩提者。則然燈佛必不與
我授無生記云。此摩那婆。當得作佛。號釋迦牟尼
矣。須知若有法得菩提。乃反說也。正顯此實無有
法。得菩提耳。
梵語釋迦。此云能仁。亦云能忍。設有
法見。何名能忍。見相發心。何名能仁。梵語牟尼。此
云寂默。若實有法。彼佛即傳。何記當來。然且彼與
我受。三業皆動。何得名寂。若有所付。必有所囑。云
何名默。是知能仁者。葢謂心性無邊。含容一切能
忍者。以不見有少法生。亦不見有少法滅。所謂深
契無生法忍者也。寂默者。乃是寂而常照。照而常
寂。寂照互融。正為說時默。默時說。故說而無說。默
亦非默。直至心行路絕。語言道斷。妙入無為。深達
無法無非法之旨。方獲斯記。而得斯嘉號。真所謂
名下無虗矣。以是義故。則知菩提非關發心而後
有。亦非解脫而後得。佛果尚爾。因心亦然。則實無
有法之義。斯可明矣。所謂金屑雖貴。落眼成塵。但
有一法。則非平等真如。實際理體矣。
△三轉釋無
法二。一法釋二。一正釋無法。】

「何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅

三藐三菩提。」

【此轉釋上文得記無法的所以。此何以故下。徵釋。
謂何所以故。定要實無有法。方纔得記。聻。葢然燈
記我名佛。是法身第九號。記我名如來。是法身第
一號。然法身之外。別無一法。名為如來。言如來者。
即諸法如義。此正老漢自稱而自釋。真所謂憐兒
不覺醜也。諸法如義者。即陰處界等。諸有為法之
真如義也。佛證此理。名曰如來。然此一名。通乎凡
聖。但眾生妄想執著。葢覆真如。名為如去。須知去
而未去也。諸佛以離相無住之智。徹證真如。名為
如來。應知來而無來也。故知其如本不來。來自如
矣。正謂開池不造月。池成月自來。良以一切眾生。
來而不如。出世小聖。如而不來。即權位菩薩。雖如
而未能盡如。縱來亦未能盡來。唯佛與佛。方能盡
如盡來耳。盡如。則盡真如際。盡來。則空有情界。由
是義故。方名如來。此從真如實際中來。即諸法之
如義也。
若有人言下。謂有世人。不知如來之名。是
諸法中真如之義。將謂別有一法。得菩提者。始名
如來。若是。則差之毫釐。失之千里。非知如來之義
者。以如來乃從諸法如義中來。則一切時。一切處
無不是如。無不是來。所謂如不住如。無往而弗如。
來亦無來。無來而不來。是則事事皆如。法法具來。
而然燈佛安得有法可與。然我亦焉能有法可得。
故曰。須菩提。實無有法。得菩提也。此中所重。正在

得字。所謂無上正等正覺者。即真如之異名也。乃
人人本具。設或了得平等真如則事事物物。無欠
無餘。無所缺少。無可加添。故曰無上。識取此理。因
地幻修。果中幻證。頭頭總是。物物全彰。稱之正等。
苟能了悟真如。頓空四相。徹證三空。似蓮花開。如
睡夢覺。即名正覺。非真如外。別有此無上正等正
覺之可得也。故佛決之曰。實無有法得菩提也。
△
二釋法非法。】

「須菩提。如來所得阿耨多羅三藐三菩提。於是中無
實無虗。是故如來說一切法。皆是佛法。須菩提。所言
一切法者。即非一切法。是故名一切法。」

【此雙釋上文以無實無虗釋無記莂中。而得記別
也。以一切法皆是佛法。釋諸法如義也。故云須菩
提。如來所得阿耨菩提之法。即心佛眾生。三無差
別之理。於是之中。無欠無餘。所謂在聖不增。處凡
不減。平等真如。實相妙法。不可以色相見。不可以
言說求。故曰無實。此上文所以言實無有法。以有
法不得記者此也。然亦不異色相外。別有平等真
如。不離語言外。別有實相妙理。故曰無虗。此上文
所以言是故然燈佛與我授記。作是言。汝於來世。
當得作佛。號釋迦牟尼。以無法而得記者。此也。
是
故二字。躡上如來說一切法者。即陰處界等。世間
之法。皆是佛法者。謂即如義故。此正釋如來者。即
諸法之如義也。即楞嚴云。如是五陰。六入。從十二

處。至十八界。皆如來藏。妙真如性。須菩提所言下。
結成無實無虗之義。
葢說一切法者。無非為一切
心。心即是法。法即是心。是故如來稱性而談。一切
世間山河大地。草木叢林。松直棘曲。鵠白烏玄。皆
真如心中。自性佛法。故法華云。資生業等。皆順正
法者是也。所謂無明實性即佛性。幻化空身即法
身。則無一法而非真如。正是世諦語言皆合道。誰
家絃管不傳心。故佛依俗諦而言一切法也。即非
者。正是不可執一切法皆是真如佛法也。若謂法
皆佛法。即爾目前一一指陳。法法之中何者為佛。
那是真如。以一切諸法。體性空寂。本來無有世界
眾生。故云即非一切法。此佛依真諦而說也。是故
等。正明一切法皆是佛法。所謂染淨聖凡。情與無
情。世出世間。一切諸法。無非佛法。正是青青翠竹。
鬱鬱黃花。高高之山。溶溶之水。無一法而非真如
佛法也。此依即俗即真。中道第一義諦而說也。固
知一切非一切。則無實矣。一切即一切。則無虗也
明矣。亦說佛於然燈佛所。無有法得。故曰無實。由
無所得。而今日得以成佛。名釋迦牟尼。此所以為
無虗也。
△二喻釋。】

「須菩提。譬如人身長大。須菩提言。世尊。如來說人身
長大。即為非大身。是名大身。」

【此以喻結法也。前文以須彌大身。喻結應無所住。
而生其心。此復以非身大身。喻即非一切法。是名

一切法。以結實無有法。發菩提心也。葢佛說譬如
人身長大。配上文所言一切法喻真如法身。徧在
俗諦。具無量功德名大。乃相大也。須菩提言。世尊。
如來說人身長大。即為非大身。配上文即非一切
法。喻真如法身。離一切障。獨居真諦名大。為用大
也。是名大身。配上文是名一切法。喻真如法身。即
俗即真。有相有用。名為妙大。是體大也。故論云。非
身者。無有諸相。是名大身者。有真如體。名妙大身。

問。經文纔舉譬如人身長大。佛言似尚未竟。當機
何得平空攔住言。世尊。如來說人身長大。即為非
大身。是名大身。若是。則當機豈不鹵莽乎。答。查餘
五譯。文勢皆然。審其所以。知非當機答辭。乃佛拈
前無住章中。當機巳解之文。為此中結證之辭。如
曰。我說一切法。即非一切法。是名一切法。以明真
如法身。非大為大。曾對汝說譬如人身長大。汝須
菩提言。如來說人身長大。即為非大身。是名大身。
汝既知前無住為大。應亦知此無法為大。更復何
疑。此正喻結實無有法也。
△二約因三。一明度生
無法。】

「須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法。名為菩薩。是
故佛諸一切法。無我．無人．無眾生．無壽者。」

【此示實無有法。名為菩薩。應前當生如是心也。由
上如來引巳於然燈佛時。實無有法發菩提心者。

為菩薩作則。故茲特示云。菩薩亦復如是。設作一
念。我能度生。則非菩薩。何則。以其有生可度。則能
所不忘。四相宛爾。何得名之為菩薩。故云即非菩
薩。然則如何方為菩薩。聻。須菩提。應當了知。若據
實而言。須破三執。證三空。了諸法如幻。全一平等
真如。實相妙體。除此之外。實無別有之法。方得名
之為菩薩也。以是義故。佛說一切法。既一切法皆
是佛法。則無復四相矣。故云是故一切法。無我人
等相。以我人等無故。則能所俱空。並其俱空亦空。
實無一法當情。則菩薩雖終日度。而無一生之可
度。雖終日說。而無一法之可說者此也。斯正菩薩
度而無度。無度而度也。
△二明嚴土無法。】

「須菩提。若菩薩作是言。我當莊嚴佛土。是不名菩薩。
何以故。如來說莊嚴佛土者。即非莊嚴。是名莊嚴。」

【此示真如自性。法身地上。亦無所嚴之土。故言須
菩提。若使上求下化菩薩。凡萌一念能所。謂我能
莊嚴佛土。是自誇其德。自伐其功。即為三輪不泯。
四相全具。何得謂之上求大覺。下化有情之菩薩
哉。故言即非菩薩也。何以故徵釋。謂既真如自性。
菩提法身。不可以言莊嚴。何所以故。如來尋常又
教菩薩修六度。化眾生。莊嚴佛土耶。以尋常教莊
嚴者。乃就俗諦明真如法身有莊嚴也。今日說即
非莊嚴者。是就真諦說真如法身。本來清淨。猶若
太虗。若欲莊嚴。即是為混沌以開竅。代虗空而畫

眉。可謂無事生事矣。須知心淨土淨。將甚莊嚴。故
說即非莊嚴。此明當體全空也。是名者。乃就勝義
第一義諦。明真如法身。不落有無。遠離凡聖。雖無
莊嚴。然亦不廢莊嚴。故云是名莊嚴。是於無莊嚴
中。而說莊嚴也。正教菩薩以遊戲神通。淨佛國土。
成就眾生耳。
△三明達我無法。】

「須菩提。若菩薩通達無我．法者。如來說名真是菩薩。」

【此結菩薩實無有法也。正謂度生莊嚴。展轉推窮。
實無有法。然則須菩提。凡言有生可度。有土可嚴。
即不名菩薩者何也。以能通達無我法者。方是菩
薩。設言有生能度。則不達眾生性空。若云有土可
嚴。是不達諸法性空。是則三執具而三空隱。安得
謂之菩薩。故云即不名也。今既於此通得眾生性
空。自無我執。達得諸法性空。自無法非法執。是三
執破而三空顯。故如來說真是菩薩。此中經文。應
云。通達無我無法。其義始足。以秦譯尚減。略一無
字耳。且經文有三番即非菩薩之語。初約能發心。
次約能度生。三約所嚴土。皆反顯不得人法俱空。
即非菩薩。至此文義皆極。故順結之曰。若果真是
菩薩。自必人法俱空。方名真是。
然真是二字。翻前
即非。此佛語照應之妙。如珠之走盤。獅之擲兒。一
點不放空也。言真是菩薩。則能通達此法。所謂通
則無物可壅。達則無法可礙。正是一竅虗通。八面
玲瓏。無象無私春入律。不留不礙月行空。若爾。方

是通達無我．法者。不入世間妄情。不落出世聖解。
此則為真實發菩提心之真菩薩也。設不達此。則
不得名菩薩矣。
△二直顯般若本體二。一審示三。
一約知見圓明三。一示佛見圓見。】

「須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。」

【此因前文說通達無我無法真是菩薩。恐其菩薩
未識真如不變。而妙能隨緣之義。或執之曰。無我
無法。只此就是真菩薩矣。將謂究竟要知雖無生
法二執。若一執定以此為是。則又坐在俱空境上。
正是雲門道的法身有兩般病。到得法身邊。為法
執不忘。巳見猶存。是一。直饒透得法身。放過即不
可。仔細檢點將來。有甚麼氣息。亦是病。故文殊暫
起法見。如來威神。攝入二鐵圍山者此也。此正為
只知寂然不動。以為了當。庶不解感而遂通的道
理。豈不向死水裏渰殺耶。故佛歷歷審問。以發明
耳。良由如來圓具五眼。故能徹見三心。以心非心。
則眾生性空。悟得此理。雖是終日度生。而實無眾
生可度。斯教菩薩雖無我法。不妨稱性起用。而熾
然度生也。故說如來五眼。不離眾生肉眼。正顯生

佛平等。以證上文。是故如來說一切法。皆是佛法
之義也。
此先問云。須菩提。於意云何。如來有肉眼
不。且道瞿曇老子。為甚麼發此一問。向下當機。意
謂縱觀如來青蓮花眼。亦在佛面。故云如來有肉
眼。這是甚麼意思。豈有三界大師。四生慈父。尚不
知平日具眼不具眼。轉向當機口角邊覔消息。討
下落耶。葢我世尊。良有深意。所以道如來還有肉
眼不。只此一問。將箇般若本體。平等真如。滿盤托
出矣。何則。以當機答有肉眼。既有肉眼。則我如來
不異凡夫。且凡夫亦有肉眼。則凡夫何嘗非佛。故
云有肉眼。是明生．佛平等之道也。
又問如來有天
眼不。葢當機意謂佛號天中天。豈無天眼。故云有
天眼。則我如來何異諸天。且諸天亦有天眼。何異
於佛。此明天．佛平等也。
次又問云。如來有慧眼不。
此慧眼即小乘聖人具者。故經云。我從昔來。所得
慧眼是也。而當機謂佛乃聖中聖。烏得無慧眼。故
答之曰。有慧眼。既有慧眼。則我如來何異小聖。然
且小聖亦具慧眼。則小聖與佛何殊。此正顯小大
平等也。
而更問云。如來有法眼不。當機意謂佛號
法中王。烏可無法眼。故云有法眼。既有法眼。則我
如來何異菩薩。然則菩薩亦具法眼。又且菩薩與
佛何別。此明因果平等也。如來至此。更復問曰。如
來有佛眼不。當機謂三覺圓明。稱之為佛。奚無佛
眼。故答之曰。有佛眼。既有佛眼。則我如來與諸佛

無異。且諸佛亦具佛眼。於我如來無別。此顯唯佛
與佛。乃能究盡諸法實相。佛佛道同也。不唯佛與
諸佛是同。亦且在凡同凡。在天同天。在聖同聖。在
菩薩同菩薩。在諸佛同諸佛。所謂溪山雖別。風月
是同。正明平等真如。實相本體。在聖不增。處凡不
減。是故如來說一切法。皆是佛法者。此也。然上五
眼。若局而論之。則各有揀別。所謂天眼通非礙。肉
眼礙非通。法眼唯觀俗。慧眼了真空。佛眼如千日。
照異體還同。以是義故。後後勝於前前。而前前劣
於後後。故凡夫唯一。天人通二。小聖具三。菩薩有
四。唯佛具五。所以徹見真如。生佛情空。一相平等
也。
△二示佛知圓知。】

「須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是寧為多不。甚多。世尊。佛告須菩提。爾所國土
中。所有眾生。若干種心。如來悉知。何以故。如來說諸
心。皆為非心。是名為心。所以者何。須菩提。過去心不
可得。現在心不可得。未來心不可得。」

【以上文明佛能見之眼。此明所見之生心也。須菩
提。於意云何。如恒河中沙。佛說是沙不。乃即事以
驗證也。如是世尊下。即當機證信。佛具肉眼。不異
凡夫。以凡夫說是沙。佛亦說是沙。然凡夫但知是
沙。不知一河之沙。數有多少。佛則知之。此佛所具

肉眼。雖然示同凡夫而凡夫不可及也。
須菩提。於
意云何下。如一恒河中所有沙等。此驗佛有天眼
也。一恒河長四十里。其中沙細如麵。有一沙。派一
河。派盡其沙。則恒河之多無量。無邊恒河沙。以派
世界。有一沙。計一世界。每一世界。各有三千大千
之數。則世界復成無量無邊。在諸天眼。縱能知一
河沙足矣。而況沙等恒河。復派沙等世界。而界復
各具三千大千之數。則諸天之眼。不能及矣。然佛
雖曰天眼。則能盡見。正謂山河天眼裏。世界法身
中。雖佛示同天眼。而諸天之所不能及也。
然佛告
須菩提下。明佛具慧眼之實。言國土者。即世界也。
謂無量無邊沙數世界。每一世界。有若干眾生。一
一眾生有若干心性。在二乘慧眼。縱有他心。亦不
及此。而佛雖示同慧眼。無分情器。一切悉見。此所
以超乎二乘。而二乘之慧眼。不可得而比也。何以
故下。徵明佛具法眼之實。謂何所以故。沙界生心。
佛悉盡知。聻。以眾生心行雖多。不過以顛倒妄識
為心。皆非真實常住之心。故曰如來說諸心為非
心也。是名為心者。正言妄識原無實體。徒有心名
而巳。在菩薩雖具法眼。尚未徹見生心皆妄。諸法
盡空。然佛雖名法眼。而能盡知盡見。故法華經云。
我是一切知者。一切見者。乃至汝等天人。皆應到
此。覲無上尊。以是而觀。則菩薩法眼。却又不可及
矣。
所以者何下。徵釋非心為心。以證佛具佛眼之

實。謂如是沙界無邊。眾生無量。心性若干。佛悉知
之者何也。良以一切眾生。三世遷流。妄想之心。原
無實體。皆不可得也。故云過去現在未來。皆不可
得。言過去巳滅。未來未至。現在不停故也。
古德有
云。三際求心心不有。心不有處妄緣無。妄緣無處
即菩提。生死涅槃本平等。應知佛眼乃五眼之最。
求其致極。不出覔三世心不可得處而見。所以前
章諄諄教菩薩發心度生。嚴土。皆不可得的。實無
有法而為心者。此也。故可禪師求達磨安心。磨云。
將心來為汝安。可云。覔心了不可得。磨云。為汝安
心竟。即德山向婆子買油糍點心。婆問三心不可
得。汝點那一心。德山無對。迨至龍潭。吹滅紙燈始
悟。雖然也只會得箇不可得心現前。諸人且道不
可得心。畢竟是箇甚麼。切莫作麻三斤。乾屎橛會。
若是恁麼見解。則早落可得心。直饒不恁麼。亦落
可得心也。
△三示實福非福二。一明有實非多。】

「須菩提。於意云何。若有人滿三千大千世界七寶。以
用布施。是人以是因緣。得福多不。如是。世尊。此人以
是因緣。得福甚多。」

【此承上文謂我言三心皆不可得。於汝須菩提意
下云何。設若有人。以不可得心為因。用滿三千大
千七寶為緣。布施與人。此人以是因緣。得福多不。
當機謂如是世尊。此如是者。正明以不可得心。如。
於真如性空之是。故應和同聲而答之曰。如是世

尊。此人既以不可得心為因。用七寶布施為緣。且
布施七寶。復不住相。則福感無漏。誠甚多矣。此言
甚多者。以七寶布施。縱雖住相。其福巳多。況不住
相。則所感福德。豈不甚多者哉。他譯此甚多下。皆
有佛言如是如是。秦譯略此。或問。心既不可得。則
修福亦不可得。如何能得甚多福德。此云何通。答。
豈不聞乎。犀因玩月紋生角。象被雷驚花入牙。葢
月非有意於犀。而犀玩之生紋。雷非有心於象。而
象驚之起花。以是類推。如雷長芭蕉。鐵轉磁石。皆
無有心而有是力。物既尚爾。理何不然。是知不可
得心。為不得之得。乃大得也。故言甚多。復何疑哉。

△二明無實乃多。】

「須菩提。若福德有實。如來不說得福德多。以福德無
故。如來說得福德多。」

【此如來就當機答福德多處。急轉一語。令其升堂
而入室也。須菩提。若福德有實。如來不說得福德
多。此正明大千寶施。若出有心。皆染污行。獲福有
限。且亦不實。如來必不肯說得福德多。以上反顯
有心非實。福亦不多。以福德無故。如來說得福德
多者。此順釋也。所言多者。以是不可得心而行於
檀度。深達福德。其性本空。毫無希望。要知雖不期
福德。而福德自成。正猶空谷風雲。然谷不與風雲
期。而風雲自至。亦如深山草木。而山不與草木約。
則草木自生。是知以不可得心。無住行施。其所得

福德。乃無漏無為無上之果。故云甚多。此中無字。
正是離相無住之無。故如來說福德多也。然此正
明佛具五眼。徹見三心。一切眾生事理二行。福德
淺深。悉知悉見也。以顯平等本體。不可以有心求。
亦不可著無心覔。乃教吾人一念不生。則全體皆
現。所謂不可得中恁麼得也。
△二約色相言說三。
一示即色非色。】

「須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。」

【此釋上文。若福德有實。則不說多。以福德無故。如
來說多也。須菩提於意云何下。謂世出世間福德
之多。莫過於佛。所謂萬德莊嚴。百福相好。可謂多
矣。故拈色身見審。欲令當機知此福德有實。則不
說多之所以也。故云可以具足色身見不。空生對
曰。不也。世尊。只此一答。是福德有實不說多之義。
則不待辯而自明矣。故決之曰。如來不應以具足
色身見。此正顯佛非色見。葢清淨法身。猶若虗空。
應物現形。如水中月。豈可以色見哉。此正顯福德
無實。如來說多耳。言具足者。即成就八十種隨形
好也。而言八十種者。名載法數。茲不繁述。需者查
之。此明無好不具。無相不足。言色身者。即如來應
身也。雖然無相不具。無好不足。亦不出乎色法。故
言色身也。以此觀之。則如來具足色身。尚屬有為。

猶非一塵不染般若本體。而況三乘六道之色身
乎。當知一落色身。即屬有為。而非無為之本體也。
故下徵釋。謂如來尋常說色身萬德莊嚴。百福相
好者。此何以故。以佛順俗諦。說具足色身。順真諦。
說即非具足色身。順中道第一義諦。說是名具足
色身。此中說不應以具足見者。乃就真諦而言之
也。
△二示即相離相。】

「須菩提。於意云何。如來可以具足諸相見不。不也。世
尊。如來不應以具足諸相見。何以故。如來說。諸相具
足。即非具足。是名諸相具足。」

【此承上文。不惟色身如此。即其色相亦然。所言相
者。即華嚴相海云。如來頂上有三十二眾寶莊嚴
相。其次眉間眼鼻。各一相。舌有四相。口有五相。齒
間唇頸各一相。右肩二相。左肩三相。胸臆一相吉
詳。左右邊共十相。左右手共十三相。陰藏一相。兩
臀兩䏶。左右伊尼。鹿王腨。共有六相。寶腨上毛一
相。兩足共十三相。以上共九十七種大人相也。若
廣而論之。則如來有十華藏世界海。微塵數大人
相。一一身分。眾寶妙相以為莊嚴。所謂相相無邊。
無一相而不具足。故云具足相也。此報身也。雖然
相好莊嚴。亦屬有為。非同法身。離相清淨。真如平
等。自性般若本體。如來之像。尚然乃爾。何況九法
界之相乎。要知一落有相。即非離相法身般若之
本體矣。故當機答曰。不也。世尊。不應以諸相見也。

然復徵云。如來尋常說具足相。並相海無邊者。此
何以故。以佛順俗說具足。順真說即非。順中道說
是名。此說不應者。亦就真而說也。須知佛相既非。
則一切俱非。不妨俱非亦非。正是行到水窮處矣。
到得這裏。則色色真如。相相實相。所謂坐看雲起
時也。若然。則不但佛身是名法身實相。即九界身
相。亦皆法身實相矣。寧非平等真如。般若本體者
哉。
△三示即說非說。】

「須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。」

【此復承前二章謂不但身相非身相。即說法亦非
說法也。恐當機意謂色身相好既不可得。然則現
在祇園會上說法的。這個黃面老漢却又是誰。聻。
以故世尊。乃呼名而告之曰。須菩提。汝勿謂如來
有所說法。勿者。禁止之辭。猶云不可也。謂者。乃私
竊而評議也。須知佛本無念。汝若謂如來作是念。
則不可耳。何則。佛所說法。無非應機而談。遂見如
來有所說法。若在法身地上。原無能說之者。葢法
不自說其法。如眼不自見其眼也。即雖應機說法。
實無能說之心。正由無念。方能說法。謂作是念可
乎。故佛誡之言。莫作是念。葢上之作念。乃是勿謂
佛作念。此之作念。係佛誡當機也。言作念者。所謂
起心動意曰作。明記不忘為念。正言汝等不可起

心動念。私竊品題。將謂如來有所說法。何所以故。
設若有人。私竊謂言道。我如來有所說法。若爾。不
唯不是讚佛。乃真謗佛也。以佛所說之法。無非對
症發藥。原無定在。不過去眾生執著之病耳。若眾
生病除。則藥亦棄。若謂如來有一定空有等法。豈
非謗佛而何。不唯謗佛。亦且不解如來所說之義
矣。以是義故。所以誡爾。須菩提。莫作是念也。
然在
如來現相說法。無非因機施設。皆是向無色相處
現色相。而於無言說中示言說。須知言說法者。此
如來順俗諦也。言無法可說者。如來順真諦也。言
是名說法者。乃如來即俗即真。即空即有。順中道
第一義諦也。是皆如來說而無說。無說而說耳。正
謂四十九年。不曾說著一字者。是也。
△三約眾生
非生二。一當機起疑問生。】

「爾時慧命須菩提。白佛言。世尊。頗有眾生。於未來世。
聞說是法。生信心不。」

【此當機示疑。以問深義也。因世尊據生佛平等。真
空實相。而明發心無法。得果無法。得記無法。乃至
菩薩度生無法。嚴土無法。達我無法。所以然者。皆
由三心不可得也。而況更明佛之色身非色身。相
好非相好。說法非說法。當機至此。未免躊蹰。是自
亦未了。兼為諸人。故興是問。此須菩提加慧命之
稱者。以前來深明般若。善達佛慧。妙悟無諍。以慧
為命。故云慧命。此自利邊說也。又且謹遵佛命。轉

教菩薩。是傳佛慧命。故曰慧命。此利他邊說也。葢
其意謂是法甚深。現在還可。若於末世。頗有眾生。
聞是上來種種之法。還能信得及不。須識尊者此
疑。所謂替人擔憂也。
△二如來決答非生。】

「佛言。須菩提。彼非眾生。非不眾生。何以故。須菩提。眾
生眾生者。如來說非眾生。是名眾生。」

【此正信心不無其人。但人之與人。稍不同耳。所以
佛言彼非眾生也。正謂末世眾生。能信此法。而此
眾生。即非眾生。乃聖人也。何則。以能信般若。即信
自心。自心是佛。自心作佛。非聖而何。但其惑業未
盡斷。相好未全具。雖是聖人之心。尚局凡夫之相。
故曰非不眾生。以其心雖逈出時流。其如形相。尚
滯生界故。五住未盡。二死未亡。縱達煩惱性空。猶
有所知為障耳。故徵釋云。葢我言彼信心之人。非
眾生非不眾生者。此何以故。聻。須菩提。要知眾生
眾生者。此重言之義。乃是釋上二句。言既非眾生。
又曰眾生者。何意。下二句正釋。謂如來說非眾生。
言非是凡夫眾生。說是名眾生。乃是說聖性眾生
也。然聖人亦稱眾生者。不過是名而巳。實非凡夫
之眾生也。若約三諦分釋者。以此信心眾生。巳是
聖人。尚名為眾生者。是順俗諦之名也。如來說非
眾生者。是順真諦聖人之名也。是名眾生者。乃聖
凡不二。順中道第一義諦之名也。既云不二。豈非
平等真如。般若本體者哉。
△二直顯三。一善吉呈

悟。】

「須菩提白佛言。世尊。佛得阿耨多羅三藐三菩提。為
無所得耶。」

【此當機呈悟也。因聞色身非色身。相好非相好。說
法無所說。眾生非眾生。是能度所度。能說所說。一
切皆空。始知實無有法矣。方解半觔原是八兩。故
此白言。然則佛得菩提。乃當真為無所得耶。而此
耶字。雖似疑辭。却是悟處。當知尊者悟處。也只悟
得個無所得耶。夫無所得。方是真得。正所謂無所
不得。為極妥極當矣。
△二如來印證。】

「佛言。如是。如是。」

【此如來因當機會無所有得之旨。且極妥當。故印
可之曰。如是如是。以言其極當也。
△三正顯本體
二。一自性平等三。一本無欠餘。】

「須菩提。我於阿耨多羅三藐三菩提。乃至無有少法
可得。是名阿耨多羅三藐三菩提。」

【此伸印證之意。葢我所以道如是如是者。以無上
正等正覺。乃佛自證之理。設有一法可加。則不得
謂之無上。有一法可減。則不得謂之正等。若有加
減。則不得謂之正覺。因其無欠無餘。故稱無上正
等正覺。須知不但無有多法。亦無少法可得也。即
阿耨菩提。亦無有法。故言是名等。既無一法可以
加減。非平等本體而何哉。
△二本無高下二。一直
示平等。】


「復次。須菩提。是法平等。無有高下。是名阿耨多羅三
藐三菩提。」

【此釋上無少法可得也。謂佛於阿耨菩提無上心
法。言無有少法可得者。以是真如自性。實相妙法。
上與十方三世諸佛平。下與九界眾生等。故曰是
法平等。由其平等。是以諸佛雖高。此菩提心法亦
無有高。眾生雖下。此菩提心法亦無有下。故言無
有高下。由其無高無下。所以在聖不增。處凡不減。
故曰平等。若然。豈非真如自性。般若本體者乎。此
正如來以平等本體。直示諸人也。須知此平等二
字。乃佛出世本懷。亦此經之教眼也。若夫序文著
衣持鉢。入舍衛城次第而乞。此明如來行平等之
事也。至於次第乞巳。還至本處。收衣而坐。此顯如
來證平等之理也。及乎正宗文中。問答發揮。皆如
來說平等之法也。即其降心離相。住心無住。乃彰
此平等之用也。而至菩提無法。展轉推詳。皆顯此
平等之體也。自此之後。雖有多文。無非顯此平等
之義也。即當機前來涕淚悲泣。乃信解此平等之
用也。今者復呈菩提無得。正悟入此平等之體也。
故知此是法平等一句經文。乃如來畫龍點睛。只
要諸人向破壁飛騰而去耳。讀是經者。亦不可不
著眼也。
△二轉釋平等。】

「以無我．無人．無眾生．無壽者。修一切善法。則得阿耨
多羅三藐三菩提。須菩提。所言善法者。如來說即非

善法。是名善法。」

【此轉釋平等所以。正恐當機意謂理既平等。何用
修習。故佛舉此而轉釋也。然雖平等。非謂不修。得
成正覺。但修有二。一隨相修。二離相修。若依隨相
之修。則不得菩提。設能達得心法平等。以無我等
四相。離相而修一切善法。則得菩提。言一切善法
者。即四攝六度。乃至十八不共等法是也。葢須菩
提所言下。是名善法亦空也。謂我所以說一切善
法者。此不過順俗諦斷眾生之執無也。我所以說
即非善法者。無非順真諦破眾生之執有也。我所
以說是名善法者。亦不過順中道第一義諦破眾
生之執亦有亦無。非有非無也。以是而觀。四句既
遣。百非斯盡。豈非實相真空。自性平等之體耶。
△
三引事顯勝。】

「須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦為他人說。於前福德。百分
不及一。百千萬億分。乃至算數譬喻。所不能及。」

【此因上明無修而修。無得而得。平等自性。實相本
體。以其經義甚深。故宜舉斯而較勝也。然以山王
寶聚。不及四句經文。以寶施屬有為善法。此四句
乃無為善法。正顯般若為最勝也。葢此四句所詮
之理。乃平等自性也。稍有相應。則妙覺圓明。因果
交徹。理事融通。即不持戒。而毗尼嚴淨。即不集福。

而萬德莊嚴。即不出家。而出家事畢。即不求佛。而
成佛有餘。然則也須絕去百非。離却四句始得。不
然。則好個阿師。又恁麼去也。此經凡較量以般若
為貴者。須知地力不及水。水不及火。火不及風。以
其質愈微。則其勢愈重。然風又不及心。以其心無
形相也。故其力更不可思議矣。正是千錐劄地。不
若鈍鍬一捺耳。
△二諸相平等五。一約生佛以顯
平等。】

「須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說有我者。即非有我。而凡夫之人。以為有我。
須菩提。凡夫者。如來說即非凡夫。是名凡夫。」

【自此至經終。皆展轉明上文平等之義也。正恐尊
者秪知向自性內覔平等。故我如來廓而充之。令
伊向法法頭頭識取此理。故自此而下五章經文。
以明無往而非真如自性。實相平等之本體也。正
明能度所度皆不可得。以成一相平等耳。前云我
於菩提無少可得。又云無我人四相。修一切善法。
然恐當機謂既修善法。必度眾生。既有能度。必有
所度。何謂平等。聻。故佛以金剛王寶劍而掃蕩之
曰。須菩提。并及現前一切眾等。慎勿妄議謂我作
念。當度眾生。又復云須菩提。莫作是念者。正如來
珍重之極。誡之至也。
向下徵釋。謂如來修善法。原

為度眾生。今教莫作是念。此何以故。良以菩提心
法。既曰平等。則生佛皆具。自無高下。然則豈有高
為能度之如來。下為所度之眾生。故曰實無有眾
生如來度者。所謂平等真法界。佛不度眾生。此順
釋佛具真如自性平等法界。所謂無我無人修善
法也。
若有下反釋也。謂佛與眾生原是一體。絕無
能所。若曰有眾生為如來度者。則能所歷然。話成
兩橛。則是如來亦有四相矣。既具四相。豈還得為
如來哉。且阿耨菩提之法。轉而為不平等矣。有是
理乎。此以眾生乃佛心之生。謂生即非生。故言實
無有生。所以終日度而無生可度也。以是而觀。則
所度空也。
然此如來說有我者。下明能度空也。葢
此中有我之我。乃承上我人之我而來。恐有人謂
我既無我等四相。如何又說我為法王。於法自在。
聻。葢不知此我。乃法身真我。非同四相之我。所謂
無我而我。我而無我之義也。而佛尋常說有我者。
是順俗流布而說我。然我即非我。奈世間凡夫之
人。逐塊尋香。認名取相。將以為實。執之有我。是皆
錯解耳。在如來分中。則非有我也。經文至此。則能
所皆空。生佛平等矣。
須菩提下三句。乃是如來恐
人不解凡夫性空。茲故順帶公文。一并掃去。言凡
夫者。乃泛爾之流。所謂凡愚無智之者。深著世法。
非我不言。於五蘊中。心心緣我。在六塵上。念念執
我。逢人起慢。遇物生貪。從迷積迷。因妄成妄。著衣

喫飯。那知溫飽饑寒。送客迎賓。豈解瞻前顧後。苟
延歲月。虗過光陰。乃是泛常之夫。以故名之曰凡
夫也。須知我平時說法。謂凡夫者。乃依俗諦也。說
非凡夫者。依真諦也。說是名凡夫者。乃依中道第
一義諦。發明是凡非凡。凡即非凡之是名凡夫耳。
此名凡夫空也。然則上無能度之佛。下無所度凡
夫。真所謂無高無下。寧非生佛平等者乎。
△二離
空有以顯平等三。一離有見。】

「須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王。即是如來。須菩提白
佛言。世尊。如我解佛所說義。不應以三十二相觀如
來。爾時。世尊而說偈言。若以色見我。以音聲求我。是
人行邪道。不能見如來。」

【此離常見以明不有也。葢佛恐世人不解如來無
我說我。執為實我。故此呼當機而問之曰。須菩提
於意云何。而凡夫之人。將謂我有我耶。既然有我。
是必有身。既有身形。必具相好。則是可以三十二
相觀如來矣。不之一字。正審問之意。謂可耶。不可
耶。前云三十二相見如來。茲言三十二相觀如來。
葢單目曰見。兼心曰觀。心目雖殊。而取相一也。
須
菩提下。正明凡夫之人。既不知佛無我說我。又豈
能識離相見佛。自然必以三十二相而觀佛矣。故
對之曰。如是如是。以三十二相觀如來。此一定之

理也。
佛言須菩提下。佛謂如來者。即諸法如義。所
謂真如法身也。然法身非相。豈可以三十二相而
觀之乎。若定要以三十二相觀如來者。而轉輪聖
王。亦有三十二相。則將就是如來矣。有是理乎。
而
轉輪王稱之為聖者。以其不行殺戮。十善導人之
故也。亦具三十二相。但較於佛。稍欠明顯。然佛之
三十二相。是依法身而現者。王之三十二相。乃依
業因而生也。其王有四。謂金．銀．銅．鐵也。而金輪王
四洲。銀輪王三洲。銅輪王二洲。鐵輪王一洲。然此
聖王生時。即具七寶。所謂一金輪寶。名勝自在。二
象寶。名青山。三紺馬寶。名勇疾風。四神珠寶。名光
藏雲。五主藏臣寶。名大財。六女寶。名淨妙德。七主
兵臣寶。名離垢眼。有此七寶。為轉輪王。欲東。則輪
寶東飛。欲西。則輪寶西往。設諸小國。有不順命。輪
寶先往。不待干戈。而自賓服。所以王四天下。具足
千子。其身金色。三十二相。與佛頗同。乃世間第一
福德人也。
須菩提白佛下。足見尊者舌頭無骨。眼
裏有珠。慣向順水推船。又會隨灣轉柁。故云如我
解佛上來所說法身非相之義。自然不應以三十
二相觀如來矣。當機意謂以相觀佛。輪王即是如
來。若然。是不應以相觀矣。雖然如是。也只道得一
半。何不向如來未說輪王之前。舉此二句。聻。所謂
隨人脚跟轉也。故向下如來也不印其是。亦不斥
其非。一總付之不理。而說偈言。葢佛意謂。我所說

不應以三十二相見佛。勿謂如來有所說法者。何
耶。恐其取相凡夫。妄生貪著故也。故言設若一切
眾生以三十二相之色。以為能見我者。以聞如來
四辯八音之聲。以是而求我者。故下斷云。是人行
邪道。以邪道者。不達自性平等。向外馳求。尋言取
相。非邪而何。故言不能見如來。自不能見離相法
身之如來矣。此明相即無相。乃除常見。令人不滯
於有也。
△二離空見。】

「須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。」

【此離斷見以明不空也。乃因前文實無有法。發菩
提心。乃至說法者。無法可說。實無眾生如來滅度。
且說無少法可得菩提。又云不應以三十二相見
佛。是則生佛因果等法。一切皆空矣。然在如來。此
說不過去人執有之心。以顯平等自性耳。但恐當
機不達此意。雖除於有。未免執空。將謂證菩提者。
必無具足相。設有具足相。便是輪王。即非證菩提
之者。何則。以證菩提人。不應以具足相故。若然。是
纔離有見。又入空見矣。須知有見可醫。空病難治。
所謂豁達空。無因果。茫茫蕩蕩招殃禍。正是寧起

有見如須彌山。莫起無見如芥子許者。此也。但人
一起此見。永為枯木死灰。成斷見纏空之種。
故我
如來。恐當機雖知具相非有。然恐又著斷空。以故
呼其名而問之曰。須菩提。汝因上來聞如是說。將
謂是諸法皆空耶。若作此念。且謂如來得菩提時。
不應以此具足之相乎。設爾。則是撥無身相。而成
斷滅見矣。故復呼名而誡之曰。莫作是念。此正諄
諄誡勉。切不可道如來不以具足相得菩提也。何
則。如來所得法。無實無虗。設人執有。為增益謗。執
無。為損減謗。是不惟道有不可。即是道無亦不可。
良以實相無相。無不相也。
故又重呼之曰。汝須菩
提。若不聽我之教。仍作不以具相見佛之念。堅執
不捨。且執實無有法等說。以為極則。若是。則凡有
發阿耨菩提心者。以為無因無果。而說諸法為斷
滅矣。諸法者。即陰處界等。并上菩提生佛因果之
法也。於果則損福德莊嚴。於因又減五度之行。則
墮損減之謗。而入斷滅坑矣。其過甚大。故我教汝
莫作是念。此何以故。說莫作是念。聻。
以不發心則
巳。但能發菩提心者。必行六度四攝。廣興佛事。饒
益眾生。於上諸法。必不肯說斷滅相也。葢如來之
空。非同外道消礙入空之空。亦不似二乘唯斷見
思。除分段。證偏空之空也。
須知自正宗至此。從前
一往如來皆談妙有。所謂妙有不有。以故即有而
說空也。
自此望後。直抵流通。皆是說真空。所謂真

空不空。是即空而明不空也。是知有不住有。方名
妙有。空不滯空。始曰真空。經文至此。既超空有。復
離斷常。豈非中道實相平等之義乎。
此章如來三
喚當機。耳提面命。正恐當人錯解佛意。妄說諸法
皆空。以故再三告誡耳。所以頻呼小玉原無事。秪
要檀郎認得聲。總之眼不逐色。何妨柳綠華紅。耳
不循聲。一任鶯啼燕語。
△三較福勝二。一較勝。】

「須菩提。若菩薩以滿恒河沙等世界七寶。持用布施。
若復有人。知一切法無我。得成於忍。此菩薩勝前菩
薩。所得福德。何以故。須菩提。以諸菩薩。不受福德故。」

【此因前云。通達無我法者真是菩薩。又云如來說
有我者。即非有我。然此我無我法。恐人難明。故佛
指現前有相之施。以顯無法之理也。而佛謂當機
曰。若有菩薩以恒河沙界寶。持用布施。其為功德。
可謂多矣。此引有相事也。若復又有一種人。他却
不能以滿沙界之寶。而行布施。但知世出世間染
淨聖凡以至五陰．六入．十二處．十八界等。一切諸
法。當體全空。而無有我。會得空不住空。我無我法。
二皆忍可。少則彈指之間。多則久經歲月。決定印
可。了了分明。亦不出之於口。唯自忍之於心。故言
得成於忍。乃為無生法忍也。而下較量云。此得忍
菩薩。勝前寶施菩薩所得之功德也。以寶施者。乃
有得心。是以為劣。而得忍菩薩。乃無為心。是以為
勝耳。何以故下。釋其勝之所以。謂沙界寶施。不及

得忍者。此何以故。以其此諸菩薩。既獲無生法忍。
則證無為。了得生而非生。法亦非法。生而非生。不
妨非生而生。法亦非法。何礙非法而法。若然。是誰
受福德。誰又不受福德耶。
△二論福二。一當機問
福。】

「須菩提白佛言。世尊。云何菩薩不受福德。」

【當機因聞不受福德。未達此理。持疑不決。而興此
問也。
△二如來答福。】

「須菩提。菩薩所作福德。不應貪著。是故說不受福德。」

【此佛因尊者未了不受福德之義。故告之曰。須菩
提。設或菩薩若受福德。是貪著福德也。故我所以
教菩薩所作福德。不應貪著。葢不應二字。乃誡辭
也。言其切不可貪著耳。何則。纔生貪著。即成有漏。
因既有漏。果亦有漏。縱具三十二相。但同輪王。不
名為佛。唯作福不生貪著。則因成無漏。因既無漏。
果亦無漏。所得三十二相。莊嚴法身。名之為佛。以
是不貪著之義。故所以我說菩薩不受福德也。然
此不受。非撥棄百福相好。萬德莊嚴為不受。乃是
不貪著。為不受耳。非絕無之不受也。所謂無貪無
著。不受之受。受而無受。應知上文言不應以三十
二相觀如來。是妙有不有。離常見也。今此莫作是
念。如來不以具足相得菩提。是真空不空。離斷見
也。觀佛說法。正似水上葫蘆。捺著便轉。日中寶石。
色無定形。若謂如來無相。而不知如來即相也。若

謂如來即相無相。而不知如來非即相非無相也。
若謂非相即相。即落常見。若謂即相無相。又成斷
見。須知非即俱非。方得斷常斯泯。既離斷常之見。
則非空有可拘。寧非真如平等之義哉。
△三無去
來以顯平等。】

「須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。」

【此明法身無去來。顯平等之義也。乃因上文若以
色見聲求。不能見佛之偈。恐有謂言。如來現今語
默動靜。四威儀中。有目皆覩。有耳皆聞。何云不見。
故佛喚當機而告之曰。設若有人作如是言。以為
見我。或入舍衛去。或歸祇園來。有時跏趺而坐。有
時吉祥而臥。若然者。是人皆不解我上來所說之
義矣。何則。我前來曾云如來者。即諸法如義。既是
如義。何有去來之相。坐臥之實哉。此不過示同人
法。應身邊事也。若在法身體上。尚不可形相而求。
所謂語言道斷。心行路絕。又何得有如是之事乎。

故下徵釋云。謂不可以語默動靜去來坐臥而見
者。此何以故。葢如來者。即諸法如義。體即實相。無
相無不相。縱有去來坐臥。無非因機而示耳。不惟
現在祇園來。說來而無來。即從兜率來。亦未嘗來
也。不但舍衛去。云去而無去。即後向雙林去。亦未
嘗去也。若以此論。在如來則不來相而來。乃真來

也。在眾生。則不見相而見。乃妄見也。須知如來若
來巳。更不來。若去巳。更不去。所謂來無所從。去無
所至。則所可見者。更不可見矣。故云無所從來。亦
無所去。由是無來無去。以故名之曰如來也。縱使
如來日用尋常。去來坐臥。不過雲駛月運。舟行岸
移。然月未嘗運。而岸未嘗移。蓋隨其機見耳。又如
月之印水。不知月不印水。而水自印也。此正結前
去舍衛。來祇園。乃至敷座而坐一段公案。即無來
去坐臥。以明平等之義也。
△四非一多以顯平等。】

「須菩提。若善男子．善女人。以三千大千世界。碎為微
塵。於意云何。是微塵眾。寧為多不。甚多。世尊。何以故。
若是微塵眾實有者。佛即不說是微塵眾。所以者何。
佛說微塵眾。即非微塵眾。是名微塵眾。世尊。如來所
說三千大千世界。即非世界。是名世界。何以故。若世
界實有者。即是一合相。如來說一合相。則非一合相。
是名一合相。須菩提。一合相者。即是不可說。但凡夫
之人。貪著其事。」

【此因上明如來法身。無去無來。恐有謂言。有去來
者是化身。無去來者為法身。在眾生則有去來。在
佛則無去來。若是。則三身相異。生佛相乖。何名平
等之義。故佛以目前三種世間。人所共知者。而例
明之也。然則此中當作三番會釋。於理方暢。所謂
一器世。二情世。三至直覺世。且初順文就器世之
聚散。以明非一非多。無去無來之事。
此中說須菩

提。設或世間有等善男善女。能修析色歸空觀者。
而以大千世界七分七分。碎而又碎。以至碎為極
微之塵。於意云何。這樣大的一個世界。被伊分碎
做了極細的微塵。設以數量而計。如是極微之塵
眾。寧還謂得多否。此正審其為多耶。不多耶。蓋當
機意謂。莫大之界。碎而為塵。即二乘天眼。難以盡
悉。奚可以數量計哉。故云甚多。世尊。然此甚多。乃
尊者就問而答也。
向下徵釋。正是尊者另行一路。
意謂。我之答多。無非就事而論事。因問多而答多
也。然則極微之塵雖似眾多。非有實體。可以言多
也。何以故。聻。若是極微之塵。如斯之眾。實有其體
者。佛則不說是微塵眾矣。此明無體。正顯塵性空
也。
所以下。又用體色明空觀。徵明微塵非色非空
之所以也。正以三諦收歸。故言我說微塵甚多者。
不過順俗而言也。設以真諦而論。則一塵不立。諸
法性空。何況微塵而不空耶。所謂一微空處眾微
空。眾微空處一微空。一微空中無眾微。眾微空中
無一微。由是而論。故曰即非微塵眾也。
設依中道
第一義諦而論。則三界唯心。萬法唯識。說甚塵與
非塵。原為一體。同是真如。何礙假名。故云是名微
塵眾也。至此。皆散世界而為微塵。
下文乃聚微塵
而為世界也。當機意謂。不特微塵如此。即其世界
亦然。故曰世尊。即前所說。可以碎為微塵的。那箇
大千世界。不過微塵聚合而成。豈有實體者哉。故

曰即非世界。此正明界性空也。然是唯心之界。故
亦不廢假名。故曰是名世界。且復徵釋云。既曰即
非。又道是名者。此何以故。以順俗諦。則說大千世
界。順真諦。則曰即非世界。順中道第一義諦。離即
離非。是即非即。則曰是名世界。
向下通前微塵。徹
後世界。一總徵曰。謂塵．界俱空。此何以故。謂微塵
世界。果若是實有體者。則是一合相矣。所謂一合
者。乃無二無異為一。不離不散名合。今則不然。蓋
世界既可以碎而為微塵。則全塵皆離皆散。非不
離不散也。微塵可以合而為世界。則全界皆二皆
異。非無二無異也。由是而觀。則塵界俱無自性。當
體皆空。并其一合之相。亦不可得矣。故曰如來說
一合相。即非一合相也。所以說一合者。乃依俗也。
說非一合者。乃順真也。說是名者。為順中道故也。
蓋方碎界為塵之時。但見塵多而不見界一。今合
塵為界之際。止見界一而不見塵多。須知碎世界
為微塵。是非多而多。以明多無從來。一無所去。合
微塵為世界。是非一而一。以明一無從來。多無所
去。以故多而非多。不妨順微塵而言多。一而非一。
何礙就世界而說一。此言世界微塵。非一非多。不
妨而多而一也。此則就器世間釋之巳竟。
向下第
二就情世間。真妄色心。以解釋之。蓋情世間真妄
色心者。則大千世界。例眾生心也。碎而為塵者。正
是從真起妄。迷心為識。所以種種諸識浪。騰躍而

轉生。由一心法。而生相見。因相見而生五蘊．六入．
十二處．十八界。乃至六百六十八萬四千法也。言
甚多者。正比塵沙無明也。言微塵性空者。例煩惱
性空。眾生性空也。約三諦而言。微塵之非一非多。
正例真如非一非異也。以上皆從真起妄。迷心為
識。以例眾生如去。雖去而未去。故言亦無所去。向
下合塵為界。正比眾生返妄歸真也。大千世界者。
乃真如心也。即非世界者。即真如本體。圓滿菩提。
歸無所得也。是名世界。例真如徧在一切處。有隨
緣之用也。而上之微塵非多而多。正是真如心中
本無色心五蘊等之名相。而成色心五蘊等之名
相也。此中非一而一。正是真如即色心五蘊等法
也。故楞嚴經云。如是乃至五蘊．六入．十二處．十八
界。本如來藏。妙真如性者。是也。蓋眾生雖悟此真
如。名為如來。雖來而未來。故云無所從來也。
三約
至真覺世。法應化釋。則大千世界。乃法身寂光真
境。碎而為微塵者。以從體起用。自真起化也。言甚
多者。乃隨類化身。無處不有也。言微塵空性者。例
應化非真也。約三諦而言。微塵非空非有。以例應
化皆法身而起。非實非虗也。此明從體起用。自真
起化。自真如實際中來。須知來而無來。則來無所
從。故云無所從來也。而合塵為界。則例攝用歸體。
攝化歸真也。大千世界者。乃一真法界。常寂光土。
法身真境也。即非世界者。乃法身離相也。是名世

界者。例法身徧在一切處。一切眾生及國土。無往
而非法身也。約三諦而論。世界非有非空。以例法
身之即相離相。非一非異也。此則攝應化而歸真
如。去矣。是去而未去。則去無所至。故云亦無所去
也。以上約三種世間釋竟。
下則總會三種。明一合
相。蓋此一合相。若在器世。則名寂光真境。若在情
世。名曰真如自性。佛性本體。若在真覺世。則名清
淨法身。所謂非實非虗。非如非異。以故如來說一
合相。則非一合相者。
正是此等名目。雖屬無為。乃
對有為而立。若在實際理地。一塵不立。何有如是
之名目哉。是名一合相者。正明心佛眾生。情與無
情。三種世間。皆具此理也。以故如來印云。一合相
者。即是不可說。正謂此理非如非異。非實非虗。所
謂開口成雙橛。揚眉落二三。故法華云。是法不可
示。言辭相寂滅者。此也。而今所以說一合相者。不
過因世間凡夫貪著其事。說一合相耳。此正如來
一生心事。從未向人吐露者。皆是向無說中而說
也。須知四十九年。無非為取相凡夫。貪著其事。所
以非三說三。非一說一。究竟如來本地分中。原無
三一之可得也。
△五即諸見以顯平等。】

「須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說我見．人見．眾生見．壽
者見。即非我見．人見．眾生見．壽者見。是名我見．人見．

眾生見．壽者見。」

【此總除諸執。以顯三空正智也。此因經首離相章
中云。若菩薩設謂有生可度。即著我人四相。又無
住章中言。若心取相。即著四相。若取法相。即著四
相。若取非法相。即著四相。以此觀之。如是四相。乃
通經能掃諸執之法也。故佛至此。問當機曰。若有
人言。如來開口便說四相。須菩提。於意云何。你道
是人還能解我如來所說之義否。正謂解耶。不解
耶。當機至此。深悟平等本體。善會佛心。故答之曰。
不也。言世人那裏解得此義。他將謂如來處處說
四相。必謂實有四相可得。又何能解此四相為非
有非空乎。故用何以故徵釋云。以世尊說我等四
見者。乃順俗諦也。說非我等四見者。乃順真諦也。
說是名我等四見者。乃順中道第一義諦也。若然。
則佛說我等四見。義含三諦。欲使一切眾生達得
我即非我。無我而我。了明自性。頓證真空妙有。而
彼凡夫外道之人。烏得而解之哉。
若依除執顯空
釋者。至如佛說我等四見。此就俗諦凡夫外道心
取相者。除我執也。說即非四見者。此就真諦出世
二乘取法相者。除法執也。說是名四見者。此就中
道權位菩薩取非法相者。除非法執也。是則三執
俱遣。□□□□□□□無實無虗。非空非有。中道
平等之義。□□□□□五章首明生佛者。乃聖凡
無二。次約空有見。不屬斷常。三無來去。則應化齊

遣。以上皆明正報不可得。以明平等也。四以一多
明塵界性空。一合非一合。則依報不可得矣。以其
萬法雖多。不出聖凡依正色心等法。一一發明。直
歸平等本體。今則並遣執之法。一并掃去。故有此
第五章也。蓋如來自開會以來。均用此等四見。除
人執情。發揮平等之理。今既平等體顯。而義復彰
明。以故并此一同掃去也。所謂病好不須醫。則前
佛說如筏喻者。法尚應捨。誠信然矣。
△三通結始
終心法。】

「須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。」

【此通收全經之義而結之也。正因經初。當機曾問
善男子善女人。發阿耨多羅三藐三菩提心。云何
應住。云何降伏其心。世尊一往巳為發明。至此結
曰。若有真正發菩提心的善男信女。應如是知。如
是見。如是信解。即此三句。正結一經問答也。
至如
前汝問我云何應住。我則教汝住心無住。不住六
塵等境界。汝應如是知也。汝前問我云何降伏。我
則教汝度脫一切眾生。度盡眾生不見有眾生可
度。汝應如是而見也。
汝前問我發阿耨菩提心法。
我則教汝無法發心。是真發心。汝應如是而信解
也。果能如是而知。是真知也。如是而見。是真見也。
如是信解。乃真信解也。
雖然如是。也要不生法相

始得。何則。若是執定無住離相。無法之說。是又執
藥而成病矣。故如來之所以說法相者。乃順諦理
而言也。故順俗則言法相。順真則曰非法。順中道
則曰是名也。乃我如來譚般若一境三諦。非縱非
橫。不並不別。非有非空之本旨也。故說是名法相
耳。所謂非有非空之真空妙有也。若爾。則華香牒
粉。咸歸的的真詮。水態山容。盡合如如妙諦。以是
推之。塵塵剎剎。法法頭頭。莫不是般若經焉。此明
正宗竟。

△三流通二。一示勸流通二。一示通經益。】

「須菩提。若有人以無量阿僧祇世界七寶。持用布施。
若有善男子．善女人。發菩提心者。持於此經。乃至四
句偈等。受持讀誦。為人演說。其福勝彼。」

【此明通經利益勝珍寶耳。文中言發菩提。自持。為
人。永為佛種故。為發大乘者說。為發最上乘者說
也。苟非發最上乘心。不能持說此經耳。謂其福勝
彼者。正謂能持此經。勝彼僧祇寶施。乃顯通經之
益也。
△二示通經法。】

「云何為人演說。不取於相。如如不動。何以故。一切有
為法。如夢幻泡影。如露亦如電。應作如是觀。」

【此明通經之法式也。正我如來悲心慮後。嘉惠將
來。故於法會告圓之際。特特徵起以言之也。不取
於相者。謂不取我法非法等之四相也。及不取言
說心緣名字之相也。如如不動者。如如者。如於真

如也。不動者。即真如本體也。此正教弘經之士。悟
如如之理。起如如之智。說如如之法。自利利人。同
證金剛不動之本體也。
須知取相則動。動則有為。
不取則不動。不動即無為。所以取相則不如如。而
如如則不取於相。其意正明三種般若。而結歸題
旨也。為人演說者。即文字般若也。不取於相。即觀
照般若也。如如不動。即實相般若也。此正如來示
末世眾生。發菩提心為人演說者。須不取相。安住
真如平等實際之中。自却決定無疑。然後始能豎
拂揚眉。皆第一義也。演說者。即文字而起觀照。因
觀照而悟實相也。若然。是真荷擔如來阿耨多羅
三藐三菩提。
是故徵釋云。定要不取於相。此何以
故。以其世間一切有為之法。即五陰．六入．十二處．
十八界。此等之法。乃三有眾生妄執而有。不過如
夢．如幻．如泡．如影．如露．如電而巳。原無真實。安可
取而為我人等相者也。故云應作如是觀。
問。此相
既皆不實。渾如夢幻泡影等法。則何處是如如不
動。答。非教伊撥去諸法。但於一切有為法上。不生
取著我人等相。則彼陰界處等。即是般若真心。如
如本體矣。古云。但離妄緣。即如如佛者。是矣。故楞
嚴云。五陰．六入．十二處．十八界。本如來藏。妙真如
性。又云。汝但不隨分別。世間業果眾生。三緣斷故。
三因不生。則汝心中。演若達多。狂性自歇。歇即菩
提。性淨明心。本周法界。不從人得。何藉劬勞。肯綮

修證。取於諸相乎。既能心不取相。則法法皆如。既
法法皆如。豈撥萬有。方如如不動乎。正龐居士道
的。但自無心於萬物。何妨萬物常圍繞。果然如是。
方堪隨緣應化。入廛垂手。拖泥帶水。而利益人天
矣。
△二正結流通。】

「佛說是經巳。長老須菩提。及諸比丘．比丘尼．優婆塞．
優婆夷．一切世間天人阿修羅。聞佛所說。皆大歡喜。
信受奉行。」

【此正信受流通也。長老下。乃四眾八部也。言歡喜
奉行者。據文殊所問經云。有三種義。一說者清淨。
不為利養。二所說清淨。如實知法。三得果清淨。故
當歡喜而奉行也。須知此乃阿難結集之辭。意謂。
凡聞法歡喜。必有妙契於心。所以契則信。信則受。
受必奉行也。】
爾時溥畹作是疏巳。合掌禮佛。而說
是言。


「　稽首金剛無上士
　甚深般若不思議
　祇園普會諸聖賢
　願賜慈悲垂加護
　我今以蠡測大海
　妄以凡心度佛智
　冀即四見契如如
　速證菩提平等道
　為利未來沉冥者
　非為自身希名譽
　普願發界諸眾生
　見聞隨喜皆成佛」

】

金剛般若波羅蜜經心印疏卷下(終)