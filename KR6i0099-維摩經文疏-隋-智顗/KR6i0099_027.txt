











維摩羅詰經文疏卷第二十七


香積品

【香是離穢之名而有宣芬散馥馨香之用故無量
義經道風德香熏一切理中無上戒定慧香芬芳
叵竭故名為香積是聚集為義積諸功德集成法
身無所積集乃名為藏若就佛題品稱為香積從
國以標目應號眾香今依正報勝人以標故稱香
積品此品來意正為室內明非真非有之中能道
觀雙流淨穢俱顯圓通不礙融會無妨入不二門
雙亡二邊正入中道此品雙照二諦淨穢俱融廣
上非真非假之文成於道觀雙流之義顯出圓通
自在之用今文異上雙照二諦之用上問疾品末
廣明雙用結成菩薩行具舉諸行雖知諸佛國土
永寂如空而現種種清淨佛土是菩薩行今文還
釋上二用明淨穢二土相涉文中處處釋淨土之

意故知此經始末竝皆釋成佛國因果其義宛然
此文明淨穢二土之行既爾諸行亦然舉此以例
諸也故有此品來。】

「於是舍利弗心念日時欲至此諸菩薩當於何食。」

【就此品大為二意一明身子念食二明大士譏呵
身子起教之人為兩事故須念食一者古佛道法
過中不飡此諸大人食時將到是故須起念二者
上文云應以何法起菩薩根上來室內敷說勝法
音聲佛事即是音聲起菩薩根次應用香味二法
起菩薩根時眾將用鼻舌兩根聞於大乘禪悅法
喜機在不久故身子扣此機端而致念也大士呵
者明其二乘八解久有禪悅不以自資而外念求
食是故譏之。】

「時維摩詰知其意而語言佛說八解脫仁者受行豈
雜欲食而聞法乎。」

【第二譏呵為五一譏二許食三遣化請四明二土
佛行化不同五時眾得益第一呵如文。】

「若欲食者且待須臾當令汝得未曾有食。」

【第二許食中云且待者機時不至故未曾有者明
身子八解之中無此法喜禪悅也。】

「時維摩詰即入三昧。」

【第三請食中為四一入三昧二遣請飯三到彼問
訊四受飯而還就入三昧為三一入三昧二現請
飯之國三大眾皆見。】


「以神通力示諸大眾上方界分過四十二恒河沙佛
土有國名眾香佛號香積今現在其國香氣比於十
方諸佛世界人天之香最為第一彼土無有聲聞辟
支佛名唯有清淨大菩薩眾佛為說法其界一切皆
以香作樓閣經行香地苑園皆香其食香氣周流十
方無量世界時彼佛與諸菩薩方共坐食有諸天子
皆號香嚴悉發阿耨多羅三藐三菩提心供養彼佛
及諸菩薩。」

【今言彼國以香為佛事用香證理鼻根受道無有
聲聞純諸菩薩者此語似如實報之國蓮華藏土
然同居之土亦有穢有淨亦有一乘之化無三差
別者未知彼土定判屬何文云天子皆號光嚴既
有天人之名復似隨緣淨土但天語是通何必如
此間之天人或可用菩薩為第一義天人以權者
名菩薩實者是天人或應如此然未敢定判。】

「此諸大眾莫不目見。

時維摩詰問眾菩薩諸仁者誰能致彼佛飯。」

【第二遣請飯為五初覓請飯之人二文殊神力眾
無言者三淨名呵四文殊引證為答五化作菩薩
設問訊請飯之辭。】

「以文殊師利威神力故咸皆默然。」

【第二文殊神力咸默然者為二一明賓主之儀設
食本是主人何容客為致飯第二為欲顯淨名勝
德故令默然。】


「維摩詰言仁此大眾無乃可恥。」

【三淨名呵如文。】

「文殊師利曰如佛所言勿輕未學。」

【第四文殊引佛語為答勿輕未學若有得不思議
解脫致飯不難其未得亦有得義故不可輕。】

「於是維摩詰不起于座居眾會前化作菩薩相好光
明威德殊勝蔽於眾會而告之曰汝往上方界分度
如四十二恒河沙佛土有國名眾香佛號香積與諸
菩薩方共坐食汝往到彼如我詞曰維摩詰稽首世
尊足下致敬無量問訊起居少病少惱氣力安不願
得世尊所食之餘當於娑婆世界施作佛事令此樂
小法者得弘大道亦使如來名聲普聞。」

【其餘如文。】

「時化菩薩即於會前昇于上方舉眾皆見其去到眾
香界禮彼佛足。」

【第三到彼問訊宣旨問訊為二一正宣旨問訊請
飯二彼菩薩嗟歎就宣旨中為二一禮敬。】

「又聞其言維摩詰稽首世尊足下致敬無量問訊起
居少病少惱氣力安不願得世尊所食之餘欲於娑
婆世界施作佛事使此樂小法者得弘大道亦使如
來名聲普聞。」

【二宣旨。】

「彼諸大士見化菩薩歎未曾有今此上人從何所來
娑婆世界為在何許云何名為樂小法者即以問佛。」


【就彼諸菩薩嗟歎中為四一歎未曾有二生疑三
問佛。】

「佛告之曰下方度如四十二恒河沙佛土有世界名
娑婆佛號釋迦牟尼今現在於五濁惡世為樂小法
眾生敷演道教彼有菩薩名維摩詰住不可思議解
脫為諸菩薩說法故遣化來稱揚我名并讚此土令
彼菩薩增益功德。」

【四佛答佛答中為三一正答國土近遠化主功德。】

「彼菩薩言其人何如乃作是化德力無畏神足若斯。」

【二重問大士之德。】

「佛言甚大一切十方皆遣化往施作佛事饒益眾生。」

【三佛答甚大。】

「於是香積如來以眾香鉢盛滿香飯與化菩薩。」

【第四蒙飯而還為四一佛遣飯二九百萬菩薩俱
發心欲來三奉授飯與大士四命大弟子共食。】

「時彼九百萬菩薩俱發聲言我欲詣娑婆世界供養
釋迦牟尼佛并欲見維摩詰等諸菩薩眾。」

【就九百萬菩薩來為三一陳其欲來二佛誡三與
化菩薩俱來。】

「佛言可往攝汝身香無令彼諸眾生起惑著心又當
捨汝本形勿使彼國求菩薩者而自鄙恥又汝於彼
莫懷輕賤而作礙想所以者何十方國土皆如虗空
又諸佛為欲化諸樂小法者不盡現其清淨土耳。」

【就佛誡中為三一攝香誡二攝形誡三勿輕心誡

心誡中又釋出居穢國之意明諸佛國土皆如虗
空有何定淨穢之可取故不應生輕心也如文。】

「時化菩薩既受鉢飯與彼九百萬菩薩俱承佛威神
及維摩詰力於彼世界忽然不現須臾之間至維摩
詰舍維摩詰即化作九百萬師子之座嚴好如前諸
菩薩皆坐其上。」

【俱來為三一俱承力來二淨名化座三菩薩皆坐。】

「化菩薩以滿鉢香飯與維摩詰飯香普熏毗耶離城
及三千大千世界。」

【第三就授飯中復為二一明飯香熏烈遍此大千。】

「時毗耶離婆羅門居士等聞是香氣身意快然歎未
曾有於是長者主月蓋從八萬四千人來入維摩詰
舍見其室中菩薩甚多諸師子座高廣嚴好皆大歡
喜禮眾菩薩及大弟子却住一面諸地神虗空神及
欲色界諸天聞此香氣亦皆來入維摩詰舍。」

【二明有緣應得此食者緣召自來自來中為三初
諸居士等來二月蓋來三諸神來。】

「時維摩詰語舍利弗等諸大聲聞仁者可食如來甘
露味飯大悲所熏。」

【第四命食中為四一命食二勸捨小心三異聲聞
竊念四化菩薩彈。】

「無以限意食之使不消也。」

【初勸莫以小意食者不消此今其若不發心慕大
此味勢終自不消如涅槃毒鼓雖無心欲聞遠近

皆死諸菩薩食者即悟無生此是近故死二乘雖
前未死到法華中皆死捨小發大名為死。】

「有異聲聞念是飯少而此大眾人人當食。

化菩薩曰勿以聲聞小德小智稱量如來無量福慧
四海有竭此飯無盡使一切人食搏若須彌乃至一
劫猶不能盡所以者何無盡戒定智慧解脫知見功
德具足者所食之餘終不可盡。」

【化菩薩呵中為二一歎飯功德。】

「於是鉢飯悉飽眾會猶故不賜其諸菩薩聲聞天人
食此飯者身安快樂譬如一切樂莊嚴國諸菩薩也
又諸毛孔皆出妙香亦如眾香國土諸樹之香。」

【二述飯功能。】

「爾時維摩詰問眾香菩薩香積如來以何說法。」

【第四二土菩薩問答明二佛行化不同此正是品
之來意為將此證成道觀雙流中道菩薩能淨穢
俱遊通達無礙然機悟不同所以諸佛方便隨其
根緣以之起教若是此方耳根利用聲詮理化剛
強之人名為穢土彼界鼻舌兩根利用香味為教
化於純一大乘無三差別名為淨土今但欲明淨
穢雙遊故此土屬穢彼土為淨若究尋其義未必
全爾何以故至如西方是淨土寶樹池流皆說無
生忍生聲又蓮華藏國別教之土純諸菩薩色像
無邊音聲無邊此中猶有音聲為佛事何得定判
聲屬穢土若耳根起道通淨穢二國鼻根起道亦

應如是何以故知若香在彼國純化大乘曲入娑
婆遂使三乘同稟香味既三乘蒙香味入道者豈
不是香味通於穢國耶例如釋迦寂滅道場聲色
無邊尊特之佛名為淨土為罪眾生作三乘化即
名垢國土彼淨國之杳來化娑婆亦復如是凡夫
食之正位乃消正位服之發心乃消發心服之無
生忍乃消即是分純一之香逗於三種豈不香通
垢淨今正辨淨穢俱遊據別為語而判淨穢也問
佛命菩薩令攝身香何不攝飯香答飯香亦被攝
何故爾飯在彼國周流十方得來娑婆止薰三千
之界減折一乘之飯逗彼三乘亦是攝義但菩薩
辭遊異土彼佛誡之飯是佛遣巳自裁量無容佛
自命佛令減飯香今以義往推三乘同服止薰大
千則知巳攝今言令菩薩攝香非是除永盡攝是
止節籌量為義契當根機不令過分呼此為攝耳
次料簡正傍但香積之上香為正教如菩薩在香
樹下即入德藏三昧便得悟道名為利根其有未
悟之者即與大眾方共坐食故知味為傍也此正
傍兩道逗鈍利兩根今娑婆國人鈍故香味相帶
來正助兩門化於鈍者例如此間病有重輕藥有
通別受身常病故言為輕四大增動外來內發故
名為重以身常飢苦故即用通藥來治食飲補養
得食病止不得必死此是通藥以治輕病若增劇
兼加諸病者今時此食非復其治不能愈病更加

餘味苦澁辛酸大黃巴豆助此食味共治重病病
得除愈故言別藥治重病今正助兩道亦復如是
若利根之人如快馬見鞭影即馳但用正不須於
傍鈍馬加之杖捶苦楚方去是故須正助相成同
是一杖而馬有利鈍同是一香而用有正助也此
間聲義亦爾利者一聞即悟鈍者假諸方便或眼
見神通心思諸境假助方悟也此中二土菩薩互
有問答淨名問者欲顯他方起根不同淨穢有異
故須問。】

「彼菩薩曰我土如來無文字說但以眾香令諸天人
得入律行菩薩各各坐香樹下聞斯妙香即獲一切
德藏三昧得是三昧者菩薩所有功德皆悉具足。」

【第二答律行者即大乘波羅提木叉如淨名為優
波離教二比丘其如是者真奉律無二邊之非得
中道之行名之為律。】

「彼諸菩薩問維摩詰今世尊釋迦牟尼以何說法。」

【第二彼菩薩問淨名為六一問二答三彼菩薩稱
歎四淨名述成五更問此土菩薩行六淨名答。】

「維摩詰言此土眾生剛強難化故佛為說剛強之語
以調伏之言是地獄是畜生是餓鬼是諸難處是愚
人生處是身邪行是身邪行報是口邪行是口邪行
報是意邪行是意邪行報是殺生是殺生報是不與
取是不與取報是邪婬是邪婬報是妄語是妄語報
是兩舌是兩舌報是惡口是惡口報是無義語是無

義語報是貪嫉是貪嫉報是瞋惱是瞋惱報是邪見
是邪見報是慳悋是慳悋報是毀戒是毀戒報是瞋
恚是瞋恚報是懈怠是懈怠報是亂意是亂意報是
愚癡是愚癡報是結戒是持戒是犯戒是應作是不
應作是障礙是不障礙是得罪是離罪是淨是垢是
有漏是無漏是正道是邪道是有為是無為是世間
是涅槃以難化之人心如猨猴故以若干種法制御
其心乃可調伏。」

【初答復為二一開五乘之教化剛強眾生二譬顯
今言六度乘但處中者明初開三藏之時菩薩未
斷結但有大心化物行行不在三應供之限非五
種佛子故次人天乘屬凡夫數也就人乘中者明
初開藏之菩先舉果苦即是說三惡道却論因令
知惡果過患即止其因也因者即是三業開為五
戒開身業為三戒口四五戒為一妄語即攝得三
口過意為一飲酒戒故邪命攝得意之惡是故意
口二業不開但身業為三合五戒制人乘也邪行
者邪僻之法招得三途邪惡果報愚人者行三惡
業智人者行三善業稟五戒人乘也次開五戒為
十善具明因果即是天乘從慳去是六蔽治此六
蔽明六度即是菩薩乘次從是結戒去是聲聞乘
三藏之教結戒者明如來初制此戒故云是結戒
順故名持違故為犯不動是毗尼故言是應作動
非毗尼故不應作波逸提名煑燒覆障故是障礙

或云是事遮為障礙不遮為不障礙犯七聚故是
得罪三種羯磨懺故是離罪又作法取相無生三
種懺故離罪結戒藏是淨是垢去是定藏言戒是
亂心雜法垢法定是寂靜名為淨法欲界中多濁
惡名垢四禪中離五蓋等名淨又味著諸禪名垢
不貪不味為淨從是有漏是無漏去是慧藏有漏
者如從凡夫至燸等也無漏者苦忍真明發即是
無漏從此無漏之法即分為二乘修此無漏行六
波羅蜜破除六蔽修行之時雖未斷結發無漏而
望無漏修行至樹王下發真入無漏道與二乘不
異故知同約無漏開菩薩乘破六蔽報者如菩薩
戒中說破慳蔽除餓鬼業破梵戒蔽除地獄業破
瞋恚蔽除畜生業破懈怠蔽除脩羅業破亂心蔽
除人業破愚癡蔽除天業破六道因謝六處苦除
名之為道六蔽斷除名滅證有餘無餘時究竟永
寂約此無漏開聲聞乘以無漏心修四諦觀知苦
斷集證滅修道約此無漏開辟支佛乘以無漏法
修十二因緣觀無明滅則老死滅為支佛乘雖約
此無漏開於三乘無漏不殊觀法有異故為三乘
也是正道是八正也有為者方便道中無為者發
真見諦所得斷名無為又從須陀洹至羅漢所得
智慧名有為所得斷名無為無為即是有餘涅槃
是涅槃者即是無餘涅槃問三乘各有觀法亦各
有戒不答戒是和眾若復別立支佛之戒即是二

戒二眾不名為和故戒不別立乘是觀法所習不
同故須分別菩薩在俗非僧數攝故別開戒二乘
若為白衣不入僧名為支佛一世無二佛不許別
眾同聲聞眾眾既同不開戒(云云)。】

「譬如象馬𢤱悷不調加諸楚毒乃至徹骨然後調伏
如是剛強難化眾生故以一切苦切之言乃可入律
彼諸菩薩聞說是巳皆曰未曾有也如世尊釋迦牟
尼佛隱其無量自在之力乃以貧所樂法度脫眾生。」

【第三彼菩薩稱歎為二一歎佛。】

「斯諸菩薩亦能勞謙以無量大悲生是佛土。」

【二歎菩薩。】

「維摩詰言此土菩薩於諸眾生大悲堅固誠如所言
然其一世饒益眾生多於彼國百千劫行所以者何
此娑婆世界有十事善法諸餘淨土之所無有何等
為十以布施攝貧窮以淨戒攝毀禁以忍辱攝瞋恚
以精進攝懈怠以禪定攝亂意以智慧攝愚癡說除
難法度八難者以大乘法度樂小乘者以諸善根濟
無德者常以四攝成就眾生是為十。」

【第四淨名述成其歎為二一總歎二歷別十事此
中不述歎佛者明如來任運自在故不可思議但
諸菩薩未同如來猶有緣累而能如是勞謙故述
此也言此國一世為行多淨國百千劫數者但淨
國眾生善根純熟易可開曉用功則易此間煩惱
稠密度脫為難如釋論中云菩薩成佛時欲令國

無三毒之名當學般若即難云佛是毉王出世為
治人病國無三毒出世化誰答雖無邪三毒而有
正三毒雖有正三毒易可化誨此間娑婆有邪三
毒塵勞尤重雖聞佛音不即得悟就此應作三譬
往釋如大猛將能退強敵其勳則重靜於小宼勳
績不多治難愈病是毉最勝治易差病小復為劣
今娑婆眾生煩惱怨賊最為堅靳而能方便使得
解脫比之淨土約此論勝此土見思最為尤重而
能逗藥設方便令法身慧命不斷故得饒益力多
復次如人微賤之時能曲相將接解衣推食損施
無幾濟之事深惟此厚恩常思報答比至位在方
伯或復高遷之日念其昔恩酬澤則厚若施富貴
人物恩報事微娑婆之國最是貧善法處而能施
以法財令離困苦遂得發真斷結富七法財是追
念昔恩實為重大為發真七財之人說法力用事
弱用此二義譬於此國菩薩能化為勝淨國比之
為劣若傳望淺深從凡至聖處處有怨賊處處有
貧義至如同居之土自有淨穢淨者貧病乃輕於
穢國比之方便有餘猶是貧病者方便有餘比別
教實報國復是重者實報圓教十信未及初住十
住未及十行十行未及十回向十回向未及十地
如是傳傳為重今取凡夫最初堅靳須好勇將用
妙毉藥是故言勝也用此二義約十法而明一一
法中作此二義如以布施攝貧窮者即是破其慳

賊治其貧病施其富貴之財如淨戒攝毀禁即是
破其犯戒之賊違律之病施其淨戒之財歷十法
乃至四教具作(云云)。】

「彼菩薩曰菩薩成就幾法於此世界行無瘡疣生于
淨土。」

【第五彼菩薩問成就幾法無疣之行得生淨土之
行者即是觀解大乘之心疣者起餘緣念累此正
行行雜故名疣如呵阿難中增謗損謗損謗名行
損若起諸妄見即是增謗義約此明乘急戒緩戒
急乘緩俱急俱緩明於行疣大乘之行觀解純熟
乘急者行淨戒無數犯不起身口之非此明無瘡
疣即是乘戒俱急得生於淨土也若是乘急戒緩
者大乘之觀乃當真正不能防禁身口毀損於戒
此是有行而戒汙故是有瘡疣以其有乘故生輙
見佛行有疣故生雜雜同居穢國也若伹戒急而
無乘是則聲聞緣覺俱緩故是凡夫。】

「維摩詰言菩薩成就八法於此世界行無瘡疣生于
淨土何等為八饒益眾生而不望報代一切眾生受
諸苦惱所作功德盡以施之等心眾生謙下無礙於
諸菩薩視之如佛所未聞經聞之不疑不與聲聞而
相違背不嫉彼供不高巳利而於其中調伏其心常
省巳過不訟彼短恒以一心求諸功德是為八法。」

【上來十行約權化大士以辨難思勝行此中無瘡
八法約實行之者行不雜穢剋生淨國也八法在

文(云云)。】

「維摩詰文殊師利於大眾中說是法時百千天人皆
發阿耨多羅三藐三菩提心十千菩薩得無生法忍。」

【第五時眾得益如文。】

菩薩行品

【正說中為三段佛國品是如來當宗演暢第二從
方便品去至香積品大士助揚聖化第三從此品
至阿閦品還歸佛所印定成經此二品來意有五
一大士助佛闡揚有緣之眾緣縛既盡化功巳畢
須還佛所二佛初明佛國因果大士助宣此義殊
辭異辨若不還歸印定物或疑網不除是故須歸
佛所復宗明義故師弟相對復宗敷演更明佛國
三室內既是別座當機之徒或生疑網為斷此疑
還佛所對揚四機宜應在佛所得悟不從餘人故
還佛所也五雖室內詮量至道不蒙佛印則不成
經為印定故須往佛所品之來意如此也菩薩行
品者此中香積來者分別菩薩法門明淨佛國土
垢穢之行菩薩依此而行故名菩薩行品。】

「是時佛說法於菴羅樹園其地忽然廣博嚴事一切
眾會皆作金色。」

【就此二品文為二第一從此品首至阿難歎未曾
有淨名為掌擎大眾同入菴園名為歸佛段第二
從佛述阿難如是如是去訖阿閦品名為復宗說
佛國因果彼有時發始開二品為二初品明佛國

之行是復宗明義次見阿閦佛品正明顯果一掌
擎大眾俱往菴園二阿難聞香即起疑問就第一
掌擎中為六一現相二阿難見相白佛三佛為說
四維摩唱欲往五文殊問六用神力擎往菴園同
金色者表淨名所化之者緣縛巳除皆入性淨常
寂之土同一金光。】

「阿難白佛言世尊以何因緣有此瑞應是處忽然廣
博嚴事一切眾會皆作金色佛告阿難是維摩詰文
殊師利與諸大眾恭敬圍遶發意欲來故先為此瑞
應於是維摩詰語文殊師利可共見佛與諸菩薩禮
事供養文殊師利言善哉行今正是時。

維摩詰即以神力持諸大眾并師子座置於右掌往
詣佛所到巳著地稽首佛足右遶七帀一心合掌在
一面立。」

【六擎大眾中為二一到佛申敬二佛慰問申敬為
三一大士申敬。】

「其諸菩薩即皆避座稽首佛足亦遶七帀於一面立。」

【二諸菩薩申敬。】

「諸大弟子釋梵四天王等亦皆避座稽首佛足在一
面立。」

【三釋梵申敬。】

「於是世尊如法慰問諸菩薩巳。」

【二慰問為三一慰問。】

「各令復坐。」


【二命復座。】

「即皆受教眾坐巳定。」

【三奉命復座。】

「佛語舍利弗汝見菩薩大士自在神力之所為乎。」

【第二阿難疑問中為二一佛問舍利二阿難疑香
就問舍利中為四一問汝見大士神力為乎二答
三更問何如四答是不思議之法不可以思議心
智圖度測量佛所以問者只為印成室內之事亦
為室內懷疑未了者若聞佛印即不復有疑無疑
故生信印故成經。】

「唯然巳見汝意云何世尊我覩其為不可思議非意
所圖非度所測。

爾時阿難白佛言世尊今所聞香自昔未有是為何
香。」

【從阿難問中為二一問香二問消問香中為五一
阿難問。】

「佛告阿難是彼菩薩毛孔之香。」

【二佛答。】

「於是舍利弗語阿難言我等毛孔亦出是香。」

【三身子云我身亦香。】

「阿難言此所從來。」

【四阿難問得香之緣。】

「曰是長者維摩詰從眾香國取佛餘飯於舍食者一
切毛孔皆香若此。」


【五身子答從淨名國得飯。】

「阿難問維摩詰是香氣住當久如。」

【就問消中為二一阿難問二淨名答三阿難稱歎。】

「維摩詰言至此飯消。」

【就答中為二初總答二別答總答云此香隨於飯
飯若消者香亦隨消。】

「曰此飯久如當消曰此飯勢力至于七日然後乃消。」

【更重問久如消即別答為二一事二理事者答七
日方消譬如世食持身止飢一日乃歇此食七日
乃消又譬如服一種藥藥持食七日可消藥勢薰
身至其疾愈此是事解。】

「又阿難若聲聞人未入正位食此飯者得入正位然
後乃消巳入正位食此飯者得心解脫然後乃消若
未發大乘意食此飯者至發意乃消巳發意食此飯
者得無生忍然後乃消巳得無生忍食此飯者至一
生補處然後乃消譬如有藥名曰上味其有服者身
諸毒滅然後乃消此飯如是滅除一切諸煩惱毒然
後乃消。」

【若理解不爾約聲說轉法輪中此土有半滿之教
若二乘名半字大乘名滿字若半字中三轉法輪
一示二勸三證示者示於四諦見諦故發真二勸
勸斷思惟惑三證無學道故名三轉今香來詮理
亦詮半字三轉法輪此中具其義用前七日為方
便五停心總別念處約煗頂四法今言凡夫位食

此香飯轉入七方便乃消七方便中食者轉入正
位乃消不入即不消要見諦發真乃可消也此名
示轉從正位食者不入思惟不消得入思惟乃消
此名勸轉若思惟食者不得無學不消得心解脫
成無學乃消此名證轉四處辨消即是三轉四諦
法輪示勸證義宛然也復次此香詮大乘滿字三
轉義者先責半字未入正位食飯入位乃消如身
子等巳斷三界證心解脫得盡智無生智此飯復
進何果若不進果飯則不消若進果即是大乘義
也當知羅漢雖證四果三界結斷若未發大乘之
心猶是大乘理外未是方便位中故法華云止宿
門外住立草菴若能發大乘心即名飯消是住方
便位也故云七日乃消從此方便位食者入正位
乃消即如身子於法華中入佛知見蒙記別名為
入正位約大乘中作三根未知欲知根知根知巳
根若入發心即是欲知根從發心食飯至無生忍
乃消名知根無生中食飯至補處乃消名知巳根
即是香教詮三無漏根故云轉滿字法輪逗於大
乘有緣之者譬如上藥去譬顯明身諸毒滅者何
但滅三界分段之毒上通教別教變易別毒實報
中無明分分之毒皆能消滅此應將毒鼓為譬釋
成此義莫論近遠聞之皆死具如前釋(云云)。】

「阿難白佛言未曾有也世尊如此香飯能作佛事。」

【第三阿難嗟未曾有昔但聞聲詮起半滿三轉而

今香中具足勸示證等故歎為未曾有。】

「佛言如是如是阿難或有佛土以佛光明而作佛事
有以諸菩薩而作佛事有以佛所化人而作佛事有
以菩提樹而作佛事有以佛衣服臥具而作佛事有
以飯食而作佛事有以園林臺觀而作佛事有以三
十二相八十隨形好而作佛事有以佛身而作佛事
有以虗空而作佛事眾生應以此緣得入律行有以
夢幻影響鏡中像水中月熱時𦦨如是等喻而作佛
事有以音聲語言文字而作佛事或有清淨佛土寂
寞無言無說無示無識無作無為而作佛事。」

【第二因阿難問即明復宗就此為二一從此去訖
此品末明佛土不同起根各異者此即是品之來
意五重中之兩意也若化功巳畢即是掌擎大眾
入菴羅園是其義也次室中疑情未決或復須印
即是佛告舍利弗汝見大士自在神力之所為乎
中意即是印定室內所說亦是有疑皆斷也若大
士稱揚雖復別論餘法皆為顯於淨國淨國既顯
復宗還歸佛所說即此中文意也又眾生機悟在
佛意亦今文中上開宗中長者前問果次問因佛
前答其果二答其因果中有二一明果二解釋因
中亦二一明因二解釋此中復宗亦具二意一復
宗說果即是佛國佛事不同二復宗明因即是諸
菩薩請菩薩行就果中為二一正明果二釋其意
因中亦二一正明菩薩行二釋前後相對義意孱

齊故知是復宗明義也上果門明義一者隨所教
化眾生而取佛土二調伏眾生取土三隨以何法
入佛慧取土四以何法起根取土今此果門亦備
四義成上當宗佛國之說宛然是同但不次第前
後為異耳良由言不疊出語不重安所以互說欲
令行者不定執前後類如法華三周說法名異義
同又如涅槃三十六問答中義相對當名字不同
義意若正名異非嫌此中雖前後不次而名義孱
齊今第一釋上第四雖復名殊其義是一第四釋
上第一具列在文此中釋起菩薩根有十三句明
諸佛國起根不同同用六塵之法來起六根也若
是毗曇明色是質礙不得通於餘塵眼但見色不
能兼用大乘明義則異於此根塵之中則能互用
圓通諸法如眼對紙墨之色此色能詮一切諸法
若空若假若中世間出世一切諸法無不具有只
是一墨而巳含容之德圓通無礙故大品云一切
法趣色是趣不過乃至一切法趣味是趣不過於
食等於法亦等當知根塵備一切法故用此根塵
起此菩薩根也今將一塵為語者此是從勝為名
如鼻根入道最利故用香塵起之如身根利故用
光明觸之此間耳根利故用聲塵起之未必但有
聲塵便無五塵如此間以聲為佛事亦放光明亦
香雲香蓋衣服等為佛事但從勝者為正其餘是
傍的判聲為佛事耳餘國若舉一塵者亦復例爾

光明為佛事者放光明觸身具詮諸法隨觸得解
何但他國以光為佛事此國亦以光明化人如諸
大乘經皆放光駭動一切但非此國入道正意佛
事正通意耳當知光明中具足一切法如思益所
辨又如大品放光眾生遇者即發菩提之心如華
嚴明光名無貪滅除諸貪欲蔽等皆是以光為正
皆具諸法也但小乘中或言光到觸大乘明不思
議而辨到觸化人為佛事者如須扇多佛留化佛
度眾生或有佛有所施作利益眾生用化人化菩
薩等起眾生根又如說般若化菩薩說般若即是
此間以化為佛事也菩薩為佛事者或有佛土純
用菩薩為眷屬利他導眾佛但為尊主而巳此間
亦有此義如說華嚴四大菩薩諸地功德佛但為
主當知亦用菩薩為佛事此菩薩語既通不可定
判支在化人故屬根塵也菩提樹為佛事佛在其
下得道莊嚴此樹放光說法成熟眾生若作覆陰
清涼為佛事即是起於身根別作觀樹亦經行即
是起眼根如此間亦坐菩提樹得道經中或應有
用菩提樹為佛事處即釋此意(云云)園林臺觀此亦
有覆陰觀覩兩義不可判定所屬相好者即是色
塵起眼根但見相好相好自有所詮能令物悟解
如此間說般若時或現尊特身巍巍或現常身斷
疑當知亦用相好為佛事虗空者但示空相空相
能詮諸法如不二門中云四種空種為二若達四

種空與空種不異即入不二法門若見此虗空為
空空則無見見則非空豁無障礙因悟諸法但用
此為佛事故如阿難欲見佛腹佛言授頭即見腹
中空無所有也如虗空藏來至此界一切法空此
間亦用空為佛事夢幻十喻作佛事常說此法此
法多有所詮或有悟夢幻空乃至悟夢幻非空非
有具如通教以十喻被大小乘小乘但取夢幻空
菩薩得有若地論師以十喻為誑相者此乃得小
乘之空永失大乘之有若言既是誑相般若以此
為佛母者母既是誑子亦不實故知夢幻義通不
可定執則失大乘之意也若言有佛土用夢幻為
佛事此之佛土則誑相不實音聲者如此國起耳
根也寂寞者示心輪雖無言說不妨有寂寞之樂
若非樂者何得言作佛事耶若佛不示心十地不
知若示心者蜫蟲能知當知是示心義此間亦用
無說無示為佛事如淨名杜口文殊稱述佛或時
默然身子又默然廣說則無量略示有十三種國
也齊此是復宗明佛國釋上第四起菩薩根義也。】

「如是阿難諸佛威儀進止諸所施為無非佛事阿難
有此四魔八萬四千諸煩惱門而諸眾生為之疲勞
諸佛即以此法而作佛事是名入一切諸佛法門。」

【第二次從如是阿難諸佛威儀施為是佛事去是
對上第三明入佛慧義此即為二一明善門二明
惡門從進止威儀去明善門即是淨國義明四魔

塵勞去是明惡門是垢國義上文明隨眾生用何
國入佛慧佛慧者法華名為佛知見此中明入佛
法門諸佛現國垢淨不同為令眾生得入佛慧若
眾生應見善法威儀進止安詳光相尊特入者即
為現之宜用惡入者現為四惡煩惱而令得入如
華嚴云女人示貪欲法門若凡夫之人為此墮落
善財一觸即悟無量百千法門此則是示欲魔入
佛慧如善財滿足王行如幻法門忿咤煞無量人
因是得悟即是因恚魔得入如見婆羅門投巖赴
火放身一去佛法現前即是用癡魔入佛慧從此
三毒起等分四分生八萬四千塵勞諸使眾生入
佛慧既善惡兩門入慧不同故諸佛現垢淨二國
雖復垢淨之殊入門一種此上第三入於佛慧義。】

「菩薩入此門者若見一切淨好佛土不以為喜不貪
不高若見一切不淨佛土不以為憂不礙不沒但於
諸佛生清淨心歡喜恭敬未曾有也。」

【第三若入此門見淨不喜見垢不憂此釋上第二
調伏眾生而取佛國但諸佛為柔伏一切剛強之
人示有垢淨那得見此淨穢而起高下憂喜之心
心若憂喜不名調伏無憂無喜是調伏相譬如良
毉為差病故授甘苦二藥藥雖有異差病無殊若
見此良毉處二種藥為愈病故不於毉所生憎愛
心佛亦如是但為調伏眾生不見淨垢為疑也。】

「諸佛如來功德平等為教化眾生故而現佛土不同。」


【第四從諸佛平等去是釋上第一諸佛為教化眾
生故而取佛土此中明十方如來功德平等一身
一智慧力無畏亦等既其等那忽一佛國淨一佛
國垢垢淨既殊何謂為等但為教化眾生於平等
中而起慈悲作等不等為化眾生致有垢淨不同
耳即釋成上為教化眾生也四種土義一無乖僻
證知復宗宣說結撮始終成就前後明淨佛國土
義。】

「阿難汝見諸佛國土地有若干而虗空無若干也。」

【第二從諸佛國土去即是釋成四種垢淨之意顯
出方便隨緣性淨寂光之土就此為四一就虗空
結釋二略明身智三廣明身智四約三號今就虗
空結釋對上佛國辨果意即用譬如有人欲於虗
空造立宮室終不能成依地即成雖復依地若無
虗空即亦不成此言菩薩直就法性真空之理則
無萬行功德諸波羅蜜莊嚴法身若依俗諦則有
成就眾生淨佛國土雖復萬行功德終是約法性
空有所成就若無法性空凡有所作則不能成今
此結釋與上立室同明隨緣之土為化眾生欲令
調伏使入佛慧起菩薩根雖砂石為地七寶為地
乃至方便有餘自性實報種種之國約於眾生而
有若干差別之異性淨之土為極智所栖無有垢
淨高下優劣之事也故引虗空無若干為譬雖虗
空無若干而遍若干之國若干之國不得離無若

干之空終不離若干之外別有一無若干空也今
四種隨緣之土雖復垢淨不等皆約常寂光土故
有隨緣化他常寂光土亦遍方便之國離方便國
無別常寂光土故經云其佛住處名常寂光遍一
切處無處不有極智所觀觀一切法無非法性故
知法性名為常寂經言無明明名畢竟空畢竟空
即是無明之性此性明故名為寂光常住不變名
之為常是故同虗空無若干釋成垢淨土也。】

「如是見諸佛色身有若干耳其無礙慧無若干也。」

【第二次略舉佛身智釋成二種之國如釋迦丈六
彌勒千尺至萬延量此即是應身差別化物大小
而有短長若是釋迦三藏之佛所得智斷獲五分
法身無礙之慧與彌勒所得無礙之慧正習俱除
復有何異十方諸佛一身一智慧力無畏復有何
異常寂法性此處無殊或但為應身隨現長短之
像隨緣優劣差降不同故有丈六千尺垢淨之異
耳故言以身智釋成垢淨之國也。】

「阿難諸佛色身威相種性戒定智慧解脫解脫知見
力無所畏不共之法大慈大悲威儀所行及其壽命
說法教化成就眾生淨佛國土具諸佛法悉皆同等。」

【第三廣明身智若作廣略明義此前屬略後屬廣
若作思議不思議明義略屬思議二諦三藏佛無
礙慧從廣明身智屬不思議二諦明無礙慧非但
不思議真諦有異於思議三藏中真不思之俗亦

異於三藏若干之俗身相差別亦復如是何以故
若三藏中取應生父母之身辨其若干取真諦五
分法身辨無若干極智栖託於法性常寂之境此
處無有若干若明色身門內長者尊特之身蓮華
藏中大相小相現此勝應為若干取極智所栖常
寂法身之境為無若干當知真俗永異也今十方
佛色等者一者應身之身垢國行化亦皆同等法
身妙色堪然安住此處亦等智慧等者應身三藏
佛十力無畏慈悲亦等乃至法身勝應十力無畏
亦復不殊姓等者應身剎利婆羅門貴姓中生其
事一等法身之姓習種性聖種性乃至妙覺法性
亦皆同等化眾生等應身是化眾生勝應亦是化
實報中眾生此諸處既等垢淨依報亦復是等何
但諸佛獨有淨國釋迦亦有淨國名為無勝而在
西方何但釋迦獨娑婆行化涅槃云一切諸佛亦
於此中現轉法輪故知諸佛皆有隨緣若干之國
等有常寂無礙之慧故言廣約身智釋成垢淨之
國也此之身智國土互得相釋若是為眾生故而
取國土致有淨穢之殊是則依報優劣不等依報
既不等為眾生所受正報身智亦復不等此是將
國土釋身智為此義故即是以身智釋國土約此
即是顯於淨穢(云云)。】

「是故名為三藐三佛陀名為多陀阿伽度名為佛陀。」

【第四約三號釋二國名者為二一正釋三號二辨

義廣難受一正釋者三藐三佛陀名正遍知若是
三藏明正遍知正者對六十二見偏邪得名觀真
不觀俗雖名遍知若望大乘終名為偏非究竟正
也知者窮真徧俗皆悉明了釋論明知知於數法
非數法若常若無常皆知遍知非數法即是真諦
其慧無若干也遍知數法即是俗諦深識根緣隨
緣方便隨有若干也約此故名遍知自覺者覺真
覺他者覺俗覺俗故即是隨緣方便若干不同覺
真即是性淨無礙慧無若干也不思議中正者三
諦普照名遍知三諦故名知但中道之中非數非
非數非常非無常深悟此理名無礙慧雙照二諦
俗中差別知病識藥隨緣方便垢淨不同調伏眾
生故有若干也真俗自覺覺他例前(云云)故名正遍
知也多陀阿伽度名如法相解如法相說若三藏
中明如法相解者即是契於真如之理亦稱俗理
而知亦名如法相解故是無礙慧無有若干應以
何法教化何法調伏何法入佛慧何法起根機感
差別而作若干說之雖復異說皆實不虗故言如
法相說故名如來釋成垢淨之義也不思議中如
是佛陀名覺亦名知例如前釋。】

「阿難若我廣說此三句義汝以劫壽不能盡受。」

【就二辨三句義中為五一明三句義廣阿難所不
能持。】

「正使三千大千世界滿中眾生皆如阿難多聞第一

得念總持此諸人等以劫之壽亦不能受如是阿難
諸佛阿耨多羅三藐三菩提無有限量智慧辯才不
可思議。」

【二明假使多阿難亦不能持。】

「阿難白佛言我從今巳往不敢自謂以為多聞。」

【三明阿難悔責。】

「佛告阿難勿起退意所以者何我說汝於聲聞中為
最多聞非謂菩薩。」

【四明佛慰喻。】

「且止阿難其有智者不應限度諸菩薩也一切海淵
尚可測量菩薩禪定智慧總持辯才一切功德不可
量也阿難汝等捨置菩薩所行是維摩詰一時所現
神通之力一切聲聞辟支佛於百千劫盡力變化所
不能作。」

【五釋不能持之義如文。】

「爾時眾香世界菩薩來者合掌白佛言世尊我等初
見此土生下劣想今自悔責捨離是心。」

【第二明彼菩薩請菩薩之行即是對上復宗明佛
國因即為三一請法二佛為說三稱歎還本請中
為三一悔責。】

「所以者何諸佛方便不可思議為度眾生故隨其所
應現佛國異。」

【二領解。】

「唯然世尊願賜少法還於彼土當念如來。」


【三請法請法者明香積之國以香味二法來此度
人今欲將此土之法還彼作佛事所以請法也彼
菩薩雖是大乘之機得悟中道而於雙照二諦猶
未深遠於小乘斷伏俗中未了是故如來為說雙
照之義令其於化導無壅譬如王國備有文武兩
種隨其靜亂用有興廢無賊之世器鈍人羸有寇
之時兵利將勇今明十方佛法具有三諦之義但
娑婆多難於權化為明諸菩薩等於雙照純熟彼
土善根深厚於中道實慧速得通達權道有疑菩
薩欲遊於十方須遍行三諦故須請也。】

「佛告諸菩薩有盡無盡解脫法門汝等當學。」

【佛上答因義有二一橫明二豎明此中亦有二總
釋別釋雖與上文名異義同也今就佛答中為三
一總標勸學二明釋三結。】

「何謂為盡謂有為法何謂無盡謂無為法如菩薩者
不盡有為不住無為。」

【釋又二一略釋二廣別釋。】

「何謂不盡有為。」

【別釋中為三一先明不盡有為二明不住無為三
疊釋二種就明不盡有為中為三一標二釋三結。】

「謂不離大慈不捨大悲深發一切智心而不忽忘教
化眾生終不厭惓於四攝法常念順行護持正法不
惜軀命種諸善根無有疲厭志常安住方便迴向求
法不懈說法無悋勤供諸佛故入生死而無所畏於

諸榮辱心無憂喜不輕未學敬學如佛墮煩惱者令
發正念於遠離樂不以為貴不著巳樂慶於彼樂在
諸禪定如地獄想於生死中如園觀想見來求者為
善師想捨諸所有具一切智想見毀戒人起救護想
諸波羅蜜為父母想道品之法為眷屬想發行善根
無有齊限以諸淨國嚴飾之事成巳佛土行無限施
具足相好除一切惡淨身口意生死無數劫意而有
勇聞佛無量德志而不倦以智慧劒破煩惱賊出陰
界入荷負眾生永使解脫以大精進摧伏魔軍常求
無念實相智慧行少欲知足而不捨世法不壞威儀
而能隨俗起神通慧引導眾生得念總持所聞不忘
善別諸根斷眾生疑以樂說辯演法無礙淨十善道
受人天福修四無量開梵天道勸請說法隨喜讚善
得佛音聲身口意善得佛威儀深修善法所行轉勝
以大乘教成菩薩僧心無放逸不失眾善。」

【釋中凡歷四十句以明不盡有為今言盡無盡者
不盡於俗而廣行萬行不住於無不同灰斷真俗
俱照道觀雙遊淨穢融通權實自在俗諦是生死
有為可盡之法故名為盡真諦是涅槃無為空法
名不可盡故盡無盡門眾生應以此門得度即以
此法起菩薩根入佛慧也亦是釋成室內所明如
是病者非真非有之意若入此門乃能淨穢雙遊
道觀自在則不為淨名所呵私問若香土菩薩方
請此法云何能遊此娑婆私答以權引實故有斯

問以實隨權故能遊娑婆(云云)文中禪定如獄生死
如園者此借子在難父在宅雖有五欲常如受苦
若得拔難其心乃悅(云云)。】

「行如此法是名菩薩不盡有為。

何謂菩薩不住無為。」

【第二從不住無為者亦為三一標二別釋三結。】

「謂修學空不以空為證修學無相無作不以無相無
作為證修學無起不以無起為證觀於無常而不厭
善本觀世間苦而不惡生死觀於無我而誨人不倦
觀於寂滅而不永寂滅觀於遠離而身心修善觀無
所歸而歸趣善法觀於無生而以生法荷負一切觀
於無漏而不斷諸漏觀無所行而以行法教化眾生
觀於空無而不捨大悲觀正法位而不隨小乘觀諸
法虗妄無牢無人無主無相本願未滿而不虗福德
禪定智慧。」

【就釋中歷十六句廣明不住無為也如文。】

「修如此法是名菩薩不住無為。

又具福德故不住無為具智慧故不盡有為大慈悲
故不住無為滿本願故不盡有為集法藥故不住無
為隨授藥故不盡有為知眾生病故不住無為滅眾
生病故不盡有為諸正士菩薩巳修此法不盡有為
不住無為。」

【第三就疊釋不盡不住即釋成上佛國之中橫豎
二意橫則十七句句句之中皆約三藏通別圓等

四教四門以明橫相豎則從直心徹至佛果有十
三句之淺深亦有結釋橫豎之義今此中先歷別
四十句廣辨不盡有為次十六句廣辨不住無為
對上橫豎明法相深廣之意次有四雙疊釋三種
權實二智自地豎深化他願滿釋成橫豎義前橫
豎說之中不盡在前不住在後疊釋中不住在前
不盡在後後前互辨者明無前無後前後雙融之
意今言不住無為則是於實諦無滯自行事成不
盡有為則是於俗諦遍知化他無壅權實雙照自
他兼達若三諦圓明自能深徹則是無礙慧無若
干若以化他無所壅礙故能垢淨雙遊方便若干
也就此疊釋中有四雙初福德智慧為一雙二慈
悲誓願為一雙三識藥授藥為一雙四知病識病
為一雙約此應明權實二智自有自行權實自行
化他權實化他權實自修中道之理為實雙照二
諦為權此是自行明權實若是自觀二諦之理為
實為他說二諦為權是名自行化他明權實若是
化他明權實者此則約緣無定或說權為實或說
實為權或於權中而辨權實或於實中而辨權實
逗機深淺逐物便宜不可復定約此判思議不思
議二種二諦若是自行權實一向判屬不思議二
思議若自行化他權實此中亦屬不思議亦屬思
議何故爾如通教所明二諦含中道在真諦中故
言三乘人同以無言說道斷煩惱入涅槃若是含

真入俗者如涅槃云我與彌勒共論世諦五百比
丘謂說真諦即是此義也雖不正中道之名而有
中道其義兩屬故名為通通者通於二乘見真諦
之空若通別教圓教則亦見於空亦見不空能通
見空即是思議見空見不空即是不思議見空智
慧如螢火見不空智慧如日月日月照用既廣治
惑亦大二乘人智慧既小所斷亦小若菩薩自行
則見空不空化他利物但見於空不見不空故知
自行化他權實亦屬思議亦屬不思議也若是化
他權實一向是思議二諦何以故思議二諦無中
道體故明真時則永寂如空明有時如石裏有金
有異於永寂之空真俗條別是則以永寂之意而
測真如石金之心以解俗故言是思議二諦但思
議之真有漸頓義譬如石金漸漸融冶銷磨鑛盡
金現思議之真亦復如是有三種如一切森羅對
目千種萬形原其同是四大名為下如四大雖復
遍成諸物俱是無常生滅之法名為中如生滅雖
復遷謝同是無生無滅入於真諦此豈非漸頓也
不思議則不如是為有中道之本體約體明二諦
名不可思議譬如意珠能雨種種七寶珠中畢竟
無所有求不可得只言畢竟空而能雨寶不思議
理亦如是非真非俗畢竟清淨而能真俗具足圓
備一切真俗俱不可圖度故稱不可思議若約此
珠以譬通教者如珠雨寶時則無有金銀相貌此

與凡珠何異即是於俗破之求寶畢竟空無此空
與真諦斷空何異約此明可思議相是三藏思議
二諦也若知其功能發願求寶能於空中即出種
種資生之物此空不同二乘之人真空也所出之
寶異於世間珍玩此不同凡夫俗有如菩薩深見
不思議二諦亦是開合真俗具出二種如前今將
三種權實釋於不盡權實雙遊之義也復次歷四
教明不盡不住今約三藏教明之若觀真斷結以
空為證則同二乘灰斷住於無為何由能得三阿
僧祇成就佛法故不得住於無為不盡有為者慈
悲六度本約有修行教化俗中眾生若入真則無
此事今若斷盡諸有之因因盡則果亡云何得處
三界廣行佛法今以不盡有為結漏而修佛法能
成道轉法輪以三藏化他權實具足也通教不盡
不住者若盡有為則同二乘若住無為乖菩薩道
是故方便從空出假利益眾生如空中種樹巧妙
方便故故不盡有為不取空證故故不住無為別
教不盡不住者若但用二觀為方便道得入中道
是為住無為盡有為今雖得入中道之理但塵沙
佛法悉未現前皆知皆學豈得保此中道應須照
俗是故從中反照二諦名不住無為若除二諦之
俗更無俗可觀今照此二諦遍行佛道故言不盡
有為不保中道故言不住無為圓教中還約別教
明義若但觀中即是盡二諦不照二諦即是住無

為今三諦同觀一時能了了真不住於真了俗不
盡於俗不住不盡一時雙照權實俱明(云云)若是此
間多惡故治兵講武多以化他二諦逗之於自行
二諦未了故香飯來此使三乘之人近遠皆如身
子之流食此飯者至發心乃消於法華中開佛知
見即是三種權實而得具足彼土無惡但制禮作
樂唯以自行權實於化他權實未了是故慇懃請
此方便還香積土施作佛事令彼實行之者三種
權實皆悉圓通自在無礙也問彼土菩薩在香樹
下得功德藏三昧一切佛法皆在其中云何言於
化他權實未了答有二義一者雖具有彼土不行
此化則於二乘小道知根知藥不得明了二者彼
土雖淨有權有實實者但稟一實之教未稟方便
是故請法也復次將福德誓願識藥知病四雙歷
四教一一作相分明成就(云云)今且約圓教作之福
德莊嚴是五度之法必須遍約有作無作兩種四
諦彼土中修行諸度具足塵沙佛法若於分段中
修福德滿能坐三藏道場作佛教化眾生故言不
盡有為也若方便有餘中行福德滿即其土坐道
場乃至別教滿圓教報土福德滿即坐道場作佛
今為遍滿此等福德莊嚴故不盡有作無作二種
有為為智慧故不盡有為者境能發智若却分段
有餘變易等何所觀察既不知分段塵沙境界相
貌是則智慧不滿智慧不滿不能得隨緣諸土而

坐道場故不盡有為為增智慧故此是用福慧二
嚴結成菩薩行也第二雙不盡有為者欲以大慈
悲拔苦與樂此之大慈何但拔思議二諦有作之
苦與其思議真諦之樂亦拔不思議無作四諦之
苦與其中道究竟之樂若分段苦盡即能道樹斷
結為三藏佛乃至變易苦盡即為別教之佛以此
大慈悲利益一切故言不盡有為也滿本願者則
是昔時起四弘誓願廣緣無作有作二種四諦起
此誓願願既未滿那得盡有為第三集法藥亦如
是塵沙佛法約有而論深淺根機大小性欲善惡
對治若色若香一切法悉須遍知未具佛法不應
滅受而取證是故不住無為無為之中無病無藥
無能授今欲作度老病死大毉王授與眾生治煩
惱藥豈得斷盡有為以不盡故作三藏佛知二乘
四諦因緣法藥治分段之病乃至能作別教盧舍
那佛授與中道法藥若盡有為無此等也第四眾
生是有為今住無為則不入有為巨海何得識知
其病貪欲瞋癡種種相貌既不識其病差機說法
是眾生怨妄授於藥非是明毉為知病故不住無
為為滅病故不盡有為所言滅者非是滅無之滅
諸佛菩薩隨所調伏眾生處名為解脫自於中無
縛能解他縛亦不縛不脫令眾生得不縛不脫名
之為滅為調伏故不盡有為得解脫故名為滅病。】

「是名盡無盡解脫法門汝等當學。」


【第三結如文。】

「爾時彼諸菩薩聞說是法皆大歡喜以眾妙華若干
種色若干種香散徧三千大千世界供養於佛及此
經法并諸菩薩巳稽首佛足歎未曾有言釋迦牟尼
佛乃能於此善行方便言巳忽然不現還到彼國。」

【第三彼菩薩聞此方便化他權實之法歡喜解悟
敬禮辭別還於本土上文初請法時慚愧悔過者
悔於化他權實未明故懺悔除蓋請於勝法即得
開解三種權實具足圓滿此是他土來此得益也
若是此土悔過得益者如身子等食香飯巳於法
華中慚愧尅責自悔過咎只是悔過未見行權實
既尅責覆蓋得除於法華中開佛知見入於佛慧
受記成道自行化他三種權實宛然圓滿即是此
土蒙他得益也二土雙遊垢淨不二成就圓滿雙
觀之義究竟在此(云云)。】

維摩羅詰經文疏卷第二十七
