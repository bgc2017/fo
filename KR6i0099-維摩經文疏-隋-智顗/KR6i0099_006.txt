











維摩羅詰經文疏卷第六(從長者子訖稽首如空無所依)


「長者子寶積即於佛前以偈頌曰。」

【此第二別序敘述序也大聖現相難測自非寶積
神智高明孰知所表寶積欲發起時眾令知現瑞
表說佛國信解分別故說三十六行偈歎述也。】

「目淨脩廣如青蓮。」

【就此三十六行偈述歎文有二別一前有十七行
述歎表發之由後次有十九行正述歎現瑞表發
就前表發之由又為二初九行述歎勝應法身為
發起近由後八行述歎劣應為發起遠由所言勝
應法身者若為諸菩薩說大乘所現色身相好光

明威德殊勝尋此勝應即得法身所言劣應者若
為聲聞說三藏教所現身相則劣尋此劣應不見
法身也故法華經云長者即脫瓔珞著弊垢衣塵
土坌身狀有所畏也問曰何故勝應為近由劣應
為遠由答曰勝應是即座說普集經由此現瑞故
是近由也劣應是昔說三藏教身遠藉為由故是
遠由也問曰說三藏劣應自是昔事何得為此經
作遠由也答曰法華經云於二十年常令除糞過
是巳後心相體信入出無難是故今時共諸聲聞
說大乘經現勝應身合葢現瑞表說佛國當知由
昔之劣應得顯今之勝應現瑞表發故得為遠由
就九行偈述歎現瑞近由為二初兩行略歎勝應
法身形聲兩益次七行偈廣歎勝應法身形聲兩
益今此略廣歎形聲兩益竝是述前佛在四眾說
普集經明中道正報因果何以得知下偈歎云說
法不有亦不無以因緣故諸法生就前兩行歎形
聲益為二初一行正歎形益次一行歎聲益也初
一句歎色功德次一句歎心功德故大涅槃經云
佛性者亦色非色云何名色金剛身故亦言三十
二相故云何非色十力四無所畏非色法故今初
句歎色功德約眼歎者即是金剛身三十二之一
相也但身分雖多所尊者首首分又多要用者目
歎勝攝劣舉目為歎也十力無畏等智慧功德雖
多歎心則罄無不攝故舉要雙歎色心也所言目

者是眼之異名眼主肝肝悲則眼流淚歎眼即是
歎大悲也大智論云般若是佛母大悲是般若母
故約此相以歎色功德也問曰法身亦有相耶答
曰此是勝應表法身尋此眼相得法身佛眼故歎
應即是歎法身佛眼餘相類此可知故法華云微
妙淨法身具相三十二但眼是總名從用分別則
有五眼一肉眼見麤事色二天眼見因果細色三
慧眼見麤細色心偏真之理四法眼見色心麤細
因緣假名俗諦諸法五佛眼見中道圓真佛性之
理又能雙照麤細因緣事理今約四教明有四種
佛不同分別五眼義亦有四種不同也金剛般若
經明須菩提如來有肉眼乃至有佛眼不須菩提
白佛言世尊如來有肉眼乃至有佛眼今寶積偈
歎言目淨者五眼皆離垢障故言目淨也修廣者
脩之言長廣之言闊五眼見境豎深窮源故名修
橫遍法界故言廣也如青蓮者事解云西國有青
蓮華葉形相脩廣青白可愛相似佛眼故以青蓮
譬佛眼也又解云非但青蓮形似佛眼青蓮雖處
汙泥而不為所染如來五眼亦爾非但見境豎深
橫廣甚可愛敬雖照世境而不為世境所染故歎
云目淨脩廣如青蓮也今略分別五眼帖釋目淨
脩廣如青蓮義不同肉眼脩廣如青蓮者功德果
熏肉眼故眼無惡業之障名目淨豎從地獄上至
有頂諸色悉見故名脩橫遍百億無色不見故言

廣雖見諸色不染不著故云如青蓮也天眼脩廣
青蓮者因禪定離貪瞋五葢發四大造色清淨眼
根名目淨豎見界外諸色故名脩橫見十法界諸
色故名廣雖見諸色不染不著如青蓮也慧眼脩
廣如青蓮者無有界內界外見思名目淨豎照界
內界外真諦之理究竟故言脩橫見界內界外真
諦之理故言廣雖能見真而不染真如青蓮也法
眼脩廣如青蓮者無恒沙無知名目淨豎見界內
界外四種四諦之法故名脩橫見界內界外十方
法界四種四諦之法故言廣不著諸法如青蓮也
佛眼脩廣如青蓮者無有法界無明名目淨豎見
界內界外中道法界窮源盡性故言脩橫見十方
法界眾生中道法界海一時圓照故名廣不為法
界無明一切煩惱生死之所染汙如青蓮也此但
略取別圓教意明五三藏通教皆約界內二諦明
五眼但約隨情因緣色心分別即是三藏教明五
眼若約幻化因緣色心分別即是通教明五眼也
問曰長者子說偈四教五眼定歎何眼答曰此經
既屬方等之教具四教之說隨眾生四教根緣常
所聞知歎無乖隔故下偈言佛以一音演說法眾
生隨類各得解今寶積偈歎豈非乖佛心而不能
一音令眾生隨類各得解也若觀心明五眼一心
三觀照心因緣麤細境名修肉眼天眼照因緣即
空名修慧眼照因緣法即假名修法眼照因緣即

中道法界名修佛眼故大涅槃經云聲聞之人雖
有慧眼名為肉眼學大乘者雖有肉眼名為佛眼
也。】

「心淨巳度諸禪定。」

【此約非色法以歎心功德者即是歎十力四無所
畏等一切功德皆是心也而言心淨者佛心一切
結漏生死眾惡以盡眾善普會故言心淨也巳度
諸禪定者若通論禪定禪定通因通果故大涅槃
經云大般涅槃名深禪定窟豈得歎言心淨巳度
大涅槃也若約別義禪定據因佛心據果果出因
外故言巳度諸禪定也問曰何以得知別義禪是
因名答曰如大智論云禪隋言思惟修佛心智鑑
圓明豈繁思惟究竟無學豈得言修也又翻云禪
名棄惡如來眾惡可棄故大涅槃經云有所斷者
名有上士無所斷者名無上士故知思惟修惡翻
禪皆是因也今約四教明佛心淨巳度不同若三
藏教明佛無正習故名心淨也於四禪四空八背
捨九次第定師子奮迅三昧超越三昧等一切諸
禪定永離法愛出入自在故名巳度諸禪定也但
十力無畏歷別照境不能一時等照若通教明心
淨巳度諸禪定者佛心照真諦極本淨之源界內
結習永盡於一切禪定無礙自在無出入相一念
十力無畏一時照境故名巳度諸禪定也若別教
明心淨者緣修正智顯自性清淨心非但界內正

習巳盡界外十二品無明究竟永滅故名心淨巳
度諸禪定地持論明菩薩有九種禪一自性禪二
一切禪三難禪四一切門禪五善人禪六一切行
禪七除惱禪八此世他世樂禪九清淨菩薩依清
淨禪得大菩提果大菩提果出過清淨故言心淨
巳度諸禪定也此約三十心修自性禪登地得一
切禪乃至等覺住清淨禪斷十一品無明入重玄
門名清淨禪也佛果出過此清淨禪故言心淨巳
度若約圓教明心淨巳度諸禪定者鐵輪位六根
清淨即是自性禪初發心住即是一切禪以究竟
離虗妄顯自性清淨心如是乃至清淨禪破四十
一品無明住無垢地如來心淨度此禪定登妙覺
果故言巳度諸禪定也是以金光明經云是時如
來遊於無量甚深法性過諸菩薩所行清淨即其
義也瓔珞經明昔在華嚴集八禪眾即是自性禪
至此世他世樂禪為八禪眾為說華嚴得入清淨
禪住金剛無垢地也常徒舊取四禪四空為八禪
眾說華嚴經聲聞在座尚如聾啞八禪外道何足
可集若約觀心一心三觀眾生心即如來心本性
清淨故言心淨能度修事相禪定故言度禪定也。】

「久積淨業稱無量導眾以寂故稽首。」

【此一行偈歎化他形聲兩益所以然者久積淨業
稱無量即是無量劫來修福德內成三十二相外
能神通變化稱會物情又無量劫來常修智慧內

能離結稱法相理故得心淨度諸禪定外能稱無
量眾生根緣故能於四不可說用四悉檀起四教
化導一切眾生證四番滅諦之理故云導眾以寂
既有形聲兩益荷利恩深是可敬重故須稽首也
又解云導眾者般若能導眾行若至佛果導義便
息故言巳寂是則久積淨業稱無量一句釋成目
淨脩廣導眾巳寂釋心淨巳度也。】

「既見大聖以神變普現十方無量土。」

【此下七行偈廣歎形聲兩益就此文有二別前五
行廣歎形益色用次二行廣歎聲益既見大聖以
神變者即是廣歎見佛色功德用也神變即是神
通約色為神變法身之色清淨無礙應化變現如
如意珠亦如明鏡故放光動地十方國土皆悉現
也是則一切法趣色是趣不過色為不思議藏色
為色入法界海是以任運能變能現廣大如空無
有涯際故歎色功德用也。】

「其中諸佛演說法於是一切悉見聞。」

【此一行還釋成色用神變也若非佛神力被此會
四眾何得見他方諸佛聞佛說法也如法華經明
踊出菩薩四眾以佛神力故得見百千萬億國土
虗空菩薩也問曰此即是現相表發何得是表發
近由也答曰亦有師謬取謂此是合葢現土今細
尋偈文不爾此是歎說普集經現相非是合葢現
瑞如下偈云今奉世尊此微葢於中現我三千界

此始是歎正表發也。】

「法王法力超羣生。」

【此兩行即是歎佛心用言法王者得三昧王三昧
故名法王也法力者於二諦三諦四種四諦諸法
得自在無礙也超羣生者佛心清淨智斷超過三
界逈出十法界眾生也。】

「常以法財施一切。」

【此即四教所論四種道諦七聖法財常施十法界
眾生也問曰法財為屬色用為屬心用答曰法財
施通色心如無盡意施瓔珞淨名施瓔珞皆名法
施但能施是心約色聲皆得是法財施也。】

「能善分別諸法相於第一義而不動。」

【此正約二智釋心用成法財施義也能善分別者
權智分別世諦法相也於第一義不動者實智照
第一義不動也問曰上多約三諦明義今此經何
得用二諦歎也答曰合真入中合真入俗通別二
諦具在玄義料簡也又釋若隨情辨真即是權智
所照分別法相若隨智之真是實智寂而常照是
故歎言於第一義而不動也。】

「巳於諸法得自在是故稽首此法王。」

【此一行結歎色心用巳於色諸法得自在故能神
通轉變普現佛土巳於心法得自在故二諦開合
隨機利物色心功用既備是可歸依故致敬稽首
也。】


「說法不有亦不無以因緣故諸法生。」

【此下兩行第二正廣歎聲益述歎上四眾圍繞而
為說法也上現尊勝之身表說大乘今猶現說法
將表當說不思議依報之土驗非異席所以為序
致有此歎也說法不有亦不無者即中道之法也
不有故非俗不無故非真然說法本約二諦既雙
非二邊說何等法當知正說大乘中道也所以者
何凡夫者有二乘者無菩薩正觀中道佛性是故
大乘方等為諸菩薩說法多說中道入不二法門
故言不有亦不無也問曰上用二諦歎佛智今明
說法何得約三諦也答曰無有為俗中道即是真
諦即是說二諦也問曰外道亦說非有非無如言
神及世間非常非無常即是非有非無也小乘聲
聞經亦說非有非無如為車匿說離有無經今何
得言但大乘說非有非無也答曰凡夫外道顛倒
妄計尚不見真諦之無何況見非無聲聞經雖說
非有非無只見真諦之無何曾見中道非無之理
也今約四教明非有非無不同若外人所計非但
計單非有非無計複非有非無計具足非有非無
乃至畢竟不可說皆是妄情橫計流轉生死不見
真空非有皆名為有不出二十五有也尚不得非
有何得說非無悉三藏教有門之所破若三藏教
破見入理凡有四門為車匿說離有無經即是三
藏教非有非無門若得方便從四門入理見真但

名非有不得名非無若不得方便即墮有無與外
道不異縱令入理亦非大乘不有不無也三藏教
雖無外道妄計諸見之有猶有滅色等見論愛論
說無是故還是有無非是不有不無通若通教明
觀色等皆如夢幻無有定性不可言有不可言無
通教有四門入道此即非有非無門也若向道之
人聞說即悟即得見理言語道斷若執即為愚癡
論邪見火燒縱令入理但見真諦之無善滅諸戲
論亦非真中道非有非無也又別教觀中道破二
邊明不有非俗諦之有不無非真諦之無若入中
道不二法門故言不有不無也此約別教就如來
藏佛性之門明不有不無門不同前兩教若別教
四門得入理故不須破非有非無若未悟者亦是
愚癡論非真中道不有不無也圓教雖立四門只
一門即是四門四門即是一門不定有故不有不
定無故不無無所依倚將此虗心豁然入不二法
門見中道佛性即是真名不有不無若於此生著
猶尚應破何況餘邪若其未悟徒百千說終成有
無非不有不無也今簡偽顯真點出圓教得意之
者為不有不無以歎勝應如來說法不有亦不無
也即是說於圓教真佛性中道不有不無也復次
前三教明不有不無竝是權若圓教明不有不無
即是實也若權若實皆說不有不無故言說法不
有亦不無也以因緣故諸法生者是歎說緣起用

也緣起有二種如前說今此歎文備含二種緣起
法體既不有不無豈得有生有因緣故亦得說生
者以界內無明見思惑因緣故即有滅苦集生無
生苦集生以因滅無明見思故則有生滅道諦生
無生道諦生以界外無明塵沙無知故故有無量
苦集生以因滅無明塵沙無知故故有無量道諦
生以法界無明故故有無作苦集生以因滅法界
無明故故有無作道諦生故言以因緣故諸法生
也有四種道諦生故即有四種滅諦名之為無是
明不有不無雙照有無也。】

「無我無造無受者。」

【自此一句及下一句結成不有不無也以無我無
受故不有善惡之業不敗亡故不無也今此一句
正明無我無受正結不有分別歷四教明三種無
我無受(云云)若有我可論造若無我誰造善惡也。】

「善惡之業亦不亡。」

【此一句結因緣故諸法生也通無明見思因緣故
則善惡業三界之集不敗亡隨有善惡不失能感
二十五有報也以因滅此通無明見思故則二乘
三菩提燈善業不敗亡以有無明不了染真法生
愛故則有無量集善惡之業不敗亡以有無量道
故則有菩提之善不敗亡以有無明順道法愛生
故則有無作集善惡之業不敗亡以因滅法界無
明故則有無上菩提燈善不敗亡此結因緣生善

惡不敗亡也問曰集能感苦可說不敗亡道何所
感答曰四種之道必得四種滅諦解脫果故不敗
必也。】

「始在佛樹力降魔得甘露滅覺道成。」

【此下有八行偈是第二歎劣應為遠由也就此文
有二別初兩行歎應體形益次六行歎劣應用聲
益今就歎體為二前歎應色二歎應心佛樹者佛
坐此樹成佛故名佛樹也有言元吉樹亦云菩提
樹菩薩成道時初詣此樹坐魔王恐菩薩道成化
其眷屬空其宮殿前遣三女三女不能惑亂即變
為三老姥還歸魔王增忿遂將欲界十八億鬼神
兵眾至菩薩所魔自敗散具在瑞應經明甘露滅
者魔王去後菩薩中夜入四禪三十四心見四諦
理名得甘露甘露是四諦理今言甘露是得四諦
理也滅者即是滅諦界內見思惑正習俱盡故名
滅也覺道成者只見四諦即發真智名覺道也又
解云因四諦發真見第一義時朗然大悟知一切
有常法無常法眾生數非眾生數等一切法了了
覺見足十力四無畏等一切諸佛法名為覺道成
也以神力降魔神通即是色法功德用也。】

「巳無心意無受行而悉摧伏諸外道。」

【無心意無受行者得甘露一切見受顛倒四陰滅
故名無心意也所以者何若有心意即有心顛倒
有顛倒即有三受三受即三苦是苦諦也行即行

陰行陰思數作業業招生死輪轉不息即集諦也
無心則無受無受則無行無行則無業無業故無
集無集則無三苦苦集滅即是得甘露滅覺道成
也大品經明五受五行行即是集諦集諦斷故佛
無心意無心意故無此五見受行故能破外道五
見受行也雖無五受五行為調伏外道用四悉檀
說三藏教五門調伏外道也如佛問破長爪云汝
見汝受不汝有不受之見即還成受受即是苦與
眾生與眾人何異而猗不受憍慢輕他起心口意
即是行行即成集招生感死何名得實相也長爪
信伏得法眼淨此五門伏諸外道例爾問長爪是
後時事此歎意明未轉法輪前巳伏外道是何等
外道答曰舊解云佛昔為凡夫時從阿羅邏仙受
八禪定菩薩實無心從其受學但為化之今謂此
解乖偈明佛未成道降魔成道後伏外道何得以
凡夫時受八禪為伏彼也恐是如來初成道竟未
轉法輪前為提謂長者說五戒符其本習對五戒
辨五行六甲陰陽曆數其既信伏令歸依佛法有
當來僧汝當歸依佛為提謂說五戒長者得須陀
洹果佛實無心受行五行六甲世事但為摧伏外
道故說也案結集法藏明從波羅奈至涅槃夜結
為修多羅藏故知伏提謂在法輪前從是以後皆
以不受之法破諸外道如向所引長爪之類。】

「三轉法輪於大千其輪本來常清淨。」


【此下有六行偈是第二歎轉法輪即歎劣應聲益
也文有三別初兩行歎轉法輪次兩行歎天人得
益次兩行結歎也今言三轉法輪者是即趣波羅
奈說生滅四諦也言輪者佛證四諦之法四諦之
法有可轉之義名之為輪又解能壞煩惱名之為
輪如王輪寶能壞怨歒佛法輪寶能壞煩惱故名
法輪也如來成道經三七日方趣波羅奈生生雖
不可說以悉檀方便赴天人小乘機而說四諦轉
入彼心壞彼煩惱故名轉法輪也而言三轉者一
示轉謂是苦是集是滅是道二勸轉謂苦應知集
應斷滅應證道應修三證轉謂苦我巳知集我巳
斷滅我巳證道我巳修初轉示見諦道勸轉示修
道證轉示無學道是為三轉十二行法輪初一轉
即生眼智明覺也若曇無德解三轉不同事如別
明所言大千者即娑婆三千世界是釋迦之土轉
法輪王所化之所也其輪本來常清淨者如三藥
中無三種病三種病中無三種藥四諦法轉無見
思惑垢故名本來清淨也又解生生不可說而說
四諦法輪不說即是真諦真諦無苦集故說本來
常清淨如大集經云甚深之理不可說第一實義
無聲字陳如比丘於諸法獲得真實之知見問曰
若陳如見真即如成論明見空得道不答曰陳如
有門見真成論空門見真見真雖一教門有異也
今用數解者三藏教起有門為初陳如得道正是

有門得道其次空門得道是須菩提也。】

「天人得道此為證三寶於是現世間。」

【天人得道天是八萬諸天人即拘隣五人五人聞
法初得見諦初果八萬諸天得法眼淨也有人解
云五人拘隣始得道餘四人至夏初方得恐是經
論異出不同此經親云天人得道三寶現世間若
四人不得見道即非見諦得戒但拘隣一人不成
僧寶也故知若用此釋非便也所言此為證者證
佛說法契理契緣不虗非如六師妄說不能令人
得道也三寶於是現世間者不用一體三寶為釋
初得甘露覺道成始有佛寶三轉法輪即是法寶
拘隣等見諦得戒即是僧寶也自迦葉佛滅度三
寶隱沒但有舊醫之化今佛興出三寶始具現出
世也。】

「以斯妙法濟羣生。」

【此歎妙法故能濟一切也以斯妙法者生滅四諦
為妙法也能令眾生發真見理畢故不造新謂之
妙法也。】

「一受不退常寂然。」

【即是初見聖諦得果永不退失常寂也若世智斷
結遇緣更起今無漏真智斷結諸見戲論滅畢竟
不起故言常寂然大涅槃經云世醫所療治差巳
還復發如來所療治差巳不復發故歎言常寂然
也案婆沙見有得道至盡智猶有退退至須陀洹

曇無德見空得道一向無退也修道教門不同見
道不退其義無別今偈歎意正歎見道發無漏永
不退為凡夫也。】

「度老病死大醫王當禮法海德無邊。」

【此歎醫王能除思惟惑也佛自度此三界思惟老
病死亦度眾生三界思惟老病死故名大醫王也
所以能度者眾生病無量佛法藥亦無量如大海
無邊是可歸敬也。】

「毀譽不動如須彌於善不善等以慈。」

【此總歎生身佛有八風不動大慈三念之德如栴
遮邏女謗而不戚諸天大梵讚而不欣八風不移
如須彌山八方風所不能動此山高廣三百三十
六萬里翻為安明又翻好高也是歎斷德也於善
不善等以慈者歎智德也雖復羅睺三摩調達三
呵呵令改惡摩令進善慈心也。】

「心行平等如虗空孰聞人寶不敬承。」

【平等三念處所謂一香塗左二刀割右三不塗不
割視之平等無有異想此據色法為三念處也順
我法不喜違我法不瞋不違不順常行捨心此約
心明三念處佛心於此善惡皆慈念平等也孰誰
也人寶者用智人為寶也智人能別真偽故聞者
敬承也。】

「今奉世尊此微葢於中現我三千界諸天龍神所居
宮乾闥婆等及夜叉悉見世間諸所有十力哀現此

化變。」

【此十九行是第二正述歎表發之事即為二初四
行總述歎現三瑞表發二有十五行別述歎佛三
密今就初為三初半行述歎五百奉葢次二行半
正述歎如來受葢合成一蓋現瑞表發次一行述
歎眾覩希有大眾歡喜也奉微蓋者微之言小因
小果大表不思議大果淨土無方莫測也現三千
界者是述上蓋內現土現佛現佛說法表說應土
應身之事也哀現者慈念欲為羣品說此佛國因
果是故先現瑞作由漸方得開闡故稱哀現也。】

「眾覩希有皆歎佛今我稽首三界尊。」

【此述上大眾歎未曾有也。】

「大聖法王眾所歸淨心觀佛靡不欣各見世尊在其
前斯則神力不共法。」

【此下十五行是別述歎佛現三密利物也即為三
前兩行歎身密次六行歎口密次七行歎意密此
三密即是三輪不思議化三無失三不護也大聖
法王眾所歸是歎法身勝應若法身三昧王三昧
三諦自在為四十一心菩薩聖眾所歸勝應現化
自在為四眾所歸即是上來所明佛安處眾寶師
子之座映蔽諸來大眾故為眾所歸也淨心者即
四眾大乘機發心無疑濁欲聞淨道亦是諸大菩
薩淨心入觀佛三昧故言淨心各見世尊在其前
者此明應身對十法界眾生眾生各見同巳所宜

譬如一月影現百盆方圓隨器然身非勝應劣應
而眾生機有大小根有利鈍種種不同各各見異
身或如老比丘像或光明相好或見尊特之身或
現小相大相坐寶蓮華或身如虗空像法決疑經
所明此則法身非勝非劣眾生感見種種勝劣之
身不同此是身密之德故前釋佛在毗耶離眾生
見不同意在此也不共者如此身密不與二乘及
下地共也。】

「佛以一音演說法眾生隨類各得解皆謂世尊同其
語斯則神力不共法。」

【此是歎佛口密六行偈歎四辯文有三別初兩行
即是辭辯法辯同其語即辭辯各得解即歎法辯
辭辯者一切眾生殊方異不類同言音各異如來
能同其類音故知是辭辯也法辯者是一切諸法
名字差別種種不一雖是一物而名字各異一切
名字不同各有所召得法辯者皆識異類語法以
同其語音故即辭辯同其語下之法令得解即法
辯也佛以一音而辭法異趣用二辯應物者是口
密也佛尚非是梵音況同眾生鳥獸音而令異類
得解者即是非辭而現辭非而說種種名字之法
口密之力也。】

「佛以一音演說法眾生各各隨所解普得受行獲其
利斯則神力不共法。」

【此兩行是二歎義辯一音說法受行獲利即是尋

言求旨得言下所以所以即是義也如來本無句
義豈有義辯而能為眾生分別一切句義者此口
密也。】

「佛以一音演說法或有恐怖或歡喜或生厭離或斷
疑斯則神力不共法。」

【此兩行偈是三歎樂說辯也或恐畏或歡喜者即
樂說辯也旋轉無窮眾皆樂聞約四諦逗機我當
為說怖畏之事三界皆苦苦故生怖苦諦也樂求
涅槃即歡喜滅諦也厭離者諸苦所因貪欲為本
即集諦也斷疑即道諦也又約悉檀者三界苦可
畏即世界悉檀也歡喜即為人令生善根故歡喜
厭離是厭煩惱即對治藥病相對也斷疑即見諦
道是第一義一音之演其力如是如來本非四諦
非四悉檀而能以四諦四悉檀善巧利益即是口
密也。】

「稽首十力大精進稽首巳得無所畏。」

【此下七行偈正歎心密佛心非權非實能現權實
化物即是心密也文為二別初四行約三種權實
二智以歎心密次三行約三種二諦結歎心密稽
首十力初一行約內外歎自行十力據內智圓滿
無畏據外用不怯弱此為一雙即是約自行權實
歎心密也。】

「稽首住於不共法稽首一切大導師。」

【此一行偈歎自行化他不共法是自證導師是化

他也。】

「稽首能斷眾結縛稽首巳到於彼岸。」

【此一行兩用若作歎自行即是歎佛自行智斷兩
德能斷是斷德到彼岸是智德若作歎化他此一
行約化他權實智斷以歎心密也能斷眾結縛者
即是化他權實明智斷也眾是眾人故為化他問
曰何得一偈兩用答曰佛智斷自既無縛能解他
縛故得兩用也。】

「稽首能度諸世間稽首永離生死道。」

【此即是總結上三種權實智斷也。】

「悉知眾生去來相善於諸法得解脫。」

【下三行是舉三種二諦以諦歎心密也初一行知
眾生去來者是隨情二諦也何以故俗諦百千心
亦無量或是求真或欲樂俗情有去取故言去來
去取無量佛亦赴情說無量二諦即是隨情二諦
也。】

「不著世間如蓮華常善入於空寂行。」

【此偈約隨情智二諦也隨情而無染隨智故言空
寂也。】

「達諸法相無罣礙稽首如空無所依。」

【一行是歎隨智二諦智心所照皆入一相而無所
礙如空無所依故名隨智二諦也。】

維摩羅詰經文疏卷第六

