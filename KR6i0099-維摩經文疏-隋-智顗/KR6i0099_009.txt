











維摩羅詰經文疏卷第九(釋方便品第二初)


【今明此品次佛國而來者即是初淨名正為破有
為緣集欲顯不思議法身符成如來淨佛國土之
教也大聖為意多途今略出三意以通釋此品文
義也第一明此品次佛來第二略釋方便義第三
入文解釋第一明此品次佛國者大聖前於普集
說真性解脫之體次於此經闡揚佛國因果之宗
但為未曉之徒必須菩薩勝人扶同開㢡今淨名
大士住不思議解脫之權謀故能輔助釋尊折伏
攝受有機之徒令離諸緣集各成不思議解脫道
若淨土行熟則隨業來生各於其土得聞正法因
入佛慧起菩薩根也問曰說普集經明真性解脫
者此是彼經之體何得用為此經體也答曰真性
解脫通為諸大乘經體豈不得近為此經體也但
說佛國品此文未顯至下處處顯說竝與前說之
理不異故得為此體也第二釋方便義即為四意
一略釋方便名二約教明方便不同三明方便所
用法四約觀心明方便第一略釋方便名者所言
方便者為成實慧故須方便也方是智所詣之偏

法便是善巧權用之能善巧權用諸法隨機利物
故云方便是以此經文云智度菩薩母善權方便
父也方便有三種此開三種二智三種二智者一
化佗二智二者自行化佗二智三者自行二智分
別三種二智具在玄義今不重述也第二明方便
不同者今約四教明四種二智不同即有四別一
明三藏教佛三種二智者毗曇有門明義若照事
無常苦等十六諦名為權智若照理無常苦等十
六諦名為實智若如成論空門明義若如毗曇有
門照無常苦等十六諦若事若理皆是權智照四
諦十六行空理方是實智如是約四門用四悉檀
赴緣化物種種明二智不同皆是三藏教明化佗
二智也二明三藏教自行化佗權實二智者三藏
佛用四悉檀說上有無四門種種權實二智皆是
隨佗意語皆是權智坐道場時所證二諦之理智
不可宣說即是自行實智也三明三藏佛自行權
實二智者坐道場時所證俗諦智究竟分明法障
皆盡名為自行權智證真諦真諦理究竟分明正
習俱斷名為實智故佛答摩揵提汝依邪見門我
知汝癡道若不見妄想爾時自當啞二明通教佛
三種二智一若用四悉檀上三藏教三種二智以
化眾生皆名權智又通教所明有門若照幻化分
別之事有名為權智幻分別之理有名為實智故
大品經云設使有法過於涅槃我亦說言如幻如

化若約通教空門明義照幻化事理之有皆名權
智若照幻化之理空即是實智如此約四門用四
悉檀種種明權實二智皆是通教明化佗權實二
智也二明通教自行化佗權實二智者總前三藏
教所明三種權實二智及通教四門所明種種權
實二智皆是隨佗意語竝屬化佗權智通教佛及
八地以上內心所證二諦之理不可宣說皆名實
智也三明通教佛自行權實二智佛及八地以上
內照不可說俗諦之理即是權智內照不可說真
諦之理即是實智也三約別教大乘明三種二智
一總前三藏通教各三種二智四悉檀赴緣而說
皆是權智又別教所明有門若照有門分別事相
名為權智若照有門佛性如來藏真理名為實智
若別教空門化佗權實二智為總前有門事理皆
名權智前有門權實畢竟空寂無有二相名為實
智如是約四門用四悉檀明權實二智皆是別教
明化佗二智也二約別教明自行化佗權實二智
者總上二教所明三種二智及別教四門種種化
佗二智皆是隨佗意語名為權智諸佛及十地菩
薩內證不可說二諦之理名如實智也三明別教
自行權實二智佛及十地菩薩內證不可說俗諦
之理名為權智內證見不可說真諦之理名為實
智也四明圓教大乘三種權實二智一總前三教
所明三種二智皆是權智又約圓教有門明二智

若不斷煩惱照界內外法界種種法門名為權智
若不斷煩惱照不思議妙有法性實相自性清淨
心即是實智又一明圓教空門明權實二智者若
不斷煩惱照不思議界內外事理之有名為權智
若不斷煩惱照不思議界內外事理皆空名為實
智是則空不異有有不妨空故名不思議也如是
等約圓教四門用四悉檀赴上上根說種種權實
二智義皆名化佗權實二智也二明圓教自行化
佗權實二智者總前三教所明三種二智及圓四
門種種二智是隨佗意語悉是權智及四十一心
菩薩所證不思議不可說二諦之理皆名自行實
智也三明圓教自行權實二智者佛及四十一心
菩薩內證照不思議不可說俗諦之理名為權智
照不思議不可說真諦之理名為實智也是故文
殊請淨名說入不二門淨名默然杜口文殊稱歎
意在此也第二約教明方便不同者至論諸法畢
竟無所有非權非實而言權實者此皆四悉檀利
物之善巧也此經既是方等大乘所攝一音演說
隨眾機各感四種方便不同又此品正明大士助
佛闡揚善巧權謀隨機利物令入佛慧起菩薩根
故名方便品但瓔珞經明方便有二種一者破諸
法方便二者教化眾生方便今約此經遠論室外
折伏即是破佗執諸法之方便室內攝受即是為
引佗立法之方便也以折攝受故令正法得久住

前二方便亦是化眾生之方便也若約此經近論
者此品呵諸人者即破法折伏勸求佛身即是立
法攝受以折伏攝受令正法得久住正法得久住
者令眾生住不思議真性解脫清淨佛土也是以
中論品品破義即是破法方便後四諦品明三寶
四諦沙門果即是立法方便又偈結云因緣所生
法我說即是空破法折伏義也亦名為假名立法
攝受義也亦名中道義教化眾生方便令正法久
住也正法得久住者見佛性住大涅槃法身常存
也故此經前品云隨其方便即能成就眾生隨成
就眾生即佛土淨當知歎淨名方便者正是為助
佛闡揚不思議解脫佛國之教也第三辨方便所
用法者正約三業法以明方便也所以然者諸佛
菩薩清淨三業性如虗空非一非異不可分別為
化眾生慈悲誓願神通感應十法界現不可說不
可說身種種事業十方利物是為身密方便示現
也又以慈悲誓願神通應化現同十法界音聲十
方佛土不可說不可說種種說法是為口密方便
利益一切眾生也又以慈悲誓願神通應化現十
法界心十方佛土現不可說不可說心識分別即
是心密方便利益一切眾生也不思議十法界三
業若三藏通教但明用神通變化三業名若別教
圓教明法身應現三業亦明神通變化三業故約
三業以明方便也此品明六度攝物即是約意業

心密以明方便雖為白衣奉持沙門律行等示種
種身即是約身業密以明方便一切見敬下及託
病興教說種種法即口業口密以明方便也此三
業方便無方利物莫測其本即是三密亦是三輪
不思議化亦名三無失亦名三業不護亦名三業
隨智慧行良以法身三業化物無失無謀無念寂
而常用能無方赴機應生四土示身口意折伏攝
受利益眾生是以居方丈之內無疾現疾因以開
悟眾生令超緣集之外同栖方丈之室從此標名
故言方便品也第四約觀心若別相三觀前二觀
為方便若入第三中道正觀即是實慧初從假入
空觀是破法方便即折伏義次從空入假觀是立
法方便即是攝受義受三中道正觀即是教化眾
生方便入實慧也入實慧者即是正法得久住正
法得久住者法身常存也若約一心三觀方便實
慧不一不異也三觀歷三業明方便功用可知問
曰此方便品定是誰說答曰此有多解有言是集
經者歎淨名德因疾為諸來問疾者說如是法有
言前歎德是集經歎說法是寶積向佛述淨名今
有疾不得來為問疾者說如是法有言是佛自歎
說淨名有此方便說法利物之事今言恐是如來
正說普集經及佛國品意在於淨名欲令助起發
宣揚淨名玄知佛意故方便託疾以來諸人參問
因得興教阿難本願所未聞經皆願聞佛為阿難

此一品至結集時次佛國品而誦出也正如入室
六品阿難在菴羅園佛邊不聞而下文皆付阿難
者亦是別重為說也或是阿難得佛覺三昧佛覺
三昧力皆得自聞而結集也。】

「爾時毗耶離大城中有大長者名維摩詰。」

【此下是第三入文解釋淨名助佛宣化凡九品經
文分為二別初半品歎德正是形益之方便也二
從現身有疾去正明聲益之方便也形益之中亦
有聲益聲益之亦有形益就其正傍為語故有兩
益之殊所以初現形益者此為聲益而作哢胤也
所以者何此土正以音聲為佛事故聲益為正也
今就初歎德形益文則為二一先歎德二明形益
一先歎德復為二一初標住處人名二正歎德一
初標住處人名者毗耶離城如前釋長者者有長
人之德也但標處及人意有所主正言淨名與寶
積同住此城二人本是法朋善友寶積獨來而淨
名不來者為有疾也因其有疾致諸人參問因問
說法即是承機之便也諸人既有參問如來大師
迹同世儀豈得不遣問但被命問疾之徒德有堪
不堪不堪者即五百聲聞八千菩薩各迹往昔被
呵即為顯淨名之德亦令往昔所說重益今之大
眾也堪即文殊奉命室對揚不思議解脫其同往
者方沾法利是則淨名赴緣興顯不思議大法佛
國因果之功成也維摩義前具翻釋長者義今當

略解原其本地舊云金粟如來即是法身長者故
法華經云大富長者即是如來語其迹也位居法
雲或云等覺望佛為菩薩即是長者子望下地菩
薩名等覺佛即是長者也今明長者義略為四意
一外具十德名世間大長者二內合法身具十德
即是世間長者三約觀心明具十德四帖經文第
一外具十德名世間大長者一姓貴二位高三大
富四威勢五智深六年耆七行無失八禮儀備足
九上人所歎十下人歸敬備此十德世間名大長
者也若不爾者非大長者所以者何國內勝人稱
為長者必是貴族也雖是貴族爵位卑微不稱姓
望雖高位貧無財世所不重雖富有充積無寵不
威物不敬畏雖有大勢神用闇短智人所輕神解
明鑒而年在幼童物情不揖雖年耆貌皓內行斯
惡人所鄙恠雖操行無瑕而外闕禮儀無可瞻愛
雖有進止容與若上人不自名不徹遠雖豪貴歌
詠無恩群下豈為物所崇十德若備乃名世間大
長者也第二十義內合法身十德者合淨名迹居
人世具世間十德故為毗耶所推稱大長者原其
本地眾德巍巍不可稱說略而言之內具十德即
是出世法身之長者也一從初發心巳來常值諸
佛稟教正觀中道佛性發生理慧即是從過去法
王種性中生即姓貴也二積功累德證無生忍即
位高也三萬善法財具足即大富也四十力無畏

降伏魔怨制諸外道即威勢也五權實二智無不
通達即智深也六久值諸佛觀行淳熟即年耆也
七三業隨智慧行得三無失即行無過也八具佛
威儀即禮儀備也十方佛皆稱名記別即上人歎
也十釋梵天人所敬仰下人歸崇也此十德具足
即是法身德滿名為法身長者故能為釋尊闡揚
不思議法顯成淨土因果之教也第三約正觀心
明十德具足者一供養佛者正觀隨順佛教即供
養佛契理生智即是發菩提心生在佛家種性真
正也二得無生忍者觀三諦理取相無知無明結
惑不起即是修無生忍雖未證上地無生法忍觀
行之心亦得為無生忍也故法華云若說是經當
著如來衣如來衣者柔和忍辱心是如來忍者即
寂滅忍豈不得稱為無生忍此即位高義高出七
種方便人位也三大富者正觀之心三業清淨包
含三諦三昧一心萬善具足富有諸財寶也四勢
力者正觀能降伏愛魔制見道也五智深者正觀
中道為實雙照二諦為權即是二智具足也六積
功累德者即久種善根人方能修此正觀久久研
習自然流入薩婆若海也七無過失者正觀心性
則三業無諸瑕過也八威儀具足者舉足下足無
非道場乃至著僧伽棃悉皆一心不失威儀也九
上人咨嗟者觀行之人常為十方諸佛之所讚歎
故法華經云能持是經者諸佛皆歡喜現無量神

力歎美持經者十下人所敬者法華明持經行人
天龍四部皆來恭敬供養歸依是人也當知觀行
之人即具淨名十德同於大士真是佛子故法華
經云佛子住是地即是佛受用常在於其中經行
及坐臥豈不得名長者子也。】

「巳曾供養無量諸佛深殖善本。」

【此下四入文歎德即分為十段正釋淨名十德不
多不少信如符契者也供養諸佛者此兩句正是
以第一歎種性真正如世長者姓貴也所以佛告
憍曇彌汝隨我語即供養佛今淨名值佛既多聞
法亦廣聞必如聞而行深觀實相若發生理慧是
為從法化生得佛法分三慧與理相應即與天性
相關名真佛子名法王子是則生在佛家種性真
正也深殖善本者此便成種性之義也殖之言種
觀畢竟空種大智大智是眾行之本也從解生行
德無不備故大品經云殖諸法雖空一心具萬行
即是法身初生具足眾德故華嚴經明習種性初
發心住即具一切法也。】

「得無生忍。」

【此一句是第二歎法身位高如世長者官位高也
所以然者若圓教明初住一地具足諸地功德此
義猶通今淨名或云是金粟如來巳得上寂滅忍
或云位居等覺得中品寂滅忍或云位在法雲得
下寂滅忍若中下無明巳斷但有微習不能牽生

名無生忍即高位也所以不受寂滅忍名者正為
讓佛但受無生法忍也。】

「辯才無礙遊戲神通逮諸總持。」

【此三句是第三歎三業功德法身萬法財無量即
是善善備如世長者之大富也所言辯才即是口
無礙辯攝一切口業功德法財遊戲神通即身業
攝一切身業功德逮諸總持即是諸陀羅尼總持
一切意業功德及餘一切功德法財也。】

「獲無所畏降魔勞怨。」

【此兩句是第四歎無所畏外用無怯如世長者有
威勢也所以者何十方無畏能降魔勞怨及制外
道也降魔即四魔即八魔十魔如上具說而言勞
怨者魔有塵勞之力能害菩薩智度母善根父諸
善法親故名勞怨也。】

「入深法門善於智度通達方便大願成就明了眾生
心之所趣又能分別諸根利鈍。」

【此八句是第五歎二智如長者深智也前四句正
歎後四句釋歎入深法門即歎實智門不二法門
也實相之理甚深唯佛與佛乃能究盡故名深法
門也善於智度正歎實智大智彼岸實相義故此
兩句是歎實智也通達方便即是歎權智權智善
巧能成大願大願成就者方便益物之用成也此
兩歎權智也明了眾生心之所趣此兩句釋歎實
智一切眾生皆有佛性凡有心者皆得菩提如泉

流必趣大海也又能分別諸根利鈍此兩句釋歎
權智眾生根有利鈍不同而能善巧逗機令得悟
解即是方便也。】

「久於佛道心巳純熟決定大乘。」

【此三句歎修行積久見理分明如世長者年耆見
事久故可信也法華經明文殊巳曾久值諸學來
久故言純熟也決定大乘者見理分明能師子吼
師子吼者說一切眾生悉有佛性佛性者大涅槃
經明即是大乘也。】

「諸有所作能善思量。」

【此兩句歎三業隨智慧行得三無失如長者內行
無邊過也所以者何一切所作皆是三業能善思
量即是以智分別若作前智後者巳失不可過也
今前智作後所作則無差機之失即是三業隨智
慧行得三無失也。】

「住佛威儀心大如海。」

【此兩句是第八歎形心二德形則進止得宜心則
含弘無隔如世長者禮儀備足有大人之懷也所
言具佛威儀者如十地菩薩學佛象王迴視等舉
足下足有所運為無非佛事有言具佛好也今言
能如佛不起滅定現諸威儀普利一切也心大如
海者如大涅槃經明大海有八不思議佛法亦爾
具出彼經今言菩薩無緣大慈含容一切心無取
相故不增般若雖觀諸法畢竟空而不捨眾生故

不減猶如大海泉流常入而不增沃焦常煎而不
減故言心大如海也。】

「諸佛咨嗟。」

【此一句是第九明諸佛之所稱歎如世長者為天
王上人之所歎美諸佛咨嗟者既具諸功德德無
不備故為諸佛之所歎嗟也。】

「弟子釋梵世主所敬。」

【此兩句是第十歎大士內德既充外堪師軌故為
物敬仰如長者下民之所尊崇也所以弟子釋梵
世主之所敬者弟子即是諸聲聞釋梵世主即是
欲色界主匠成恩重故皆信敬也主既歸敬臣民
有識之類誰不崇重者乎。】

「欲度人故以善方便居毗耶離。」

【此下正是第二明方便益物即為三一標益物之
處二正明方便益物三結一明益物之處者淨名
將欲助佛闡揚大道方便度脫眾生故居廣嚴之
國即是品之來意如文。】

「資財無量攝諸貧民。」

【此下第二明方便益物之事亦為三第一從貲財
無量下有六句明心密方便益物第二從雖為白
衣下有九句明身密方便益物第三從一切見敬
下二十句明口密方便益物所言資財無量下六
句約六度攝物此是從本以垂迹意也若言雖為
白衣者二十九事皆迹同凡俗因迹顯本也問何

意心密是從本垂迹身口兩密垂迹以顯本也答
六度真心理隱涉化方便隨機有事白衣礙事身
口一往同俗研求方知表本也今言從本垂迹益
物顯本皆約六度者即是六波羅蜜滿足之身具
足三身三德不縱不橫如世伊字也資財無量攝
諸貧民若常舊解多云資財只是世間財帛無量
貧民只是世間之人此與凡俗之人行施何殊何
足歎淨名垂迹方便善巧攝物來生四土也今言
資財無量有事有理事則可知理即法財故此經
上文云法王法力超群生常以法財施一切四教
法財施一切四教法財施一切者即是檀度具足
遍法界故言無量也攝諸貧民者非但世之貧民
因施衣食金帛攝來向巳以道教詔今言攝貧民
者七種稟方便教眾生皆是貧民也當知皆如來
密語貧有多種不同若是底下凡夫貧民以世財
帛以五戒十善之財而攝取之若二乘窮子幼稚
捨父逃走跰辛苦以求衣食者以三藏教鹽酢米
麵一日之價生滅四諦三十七品法財而攝取之
二乘自以為足巳是富也若比菩薩功德猶是貧
民故法華經云止宿草菴自念貧事我無此物三
藏菩薩三僧祇劫修諸功德雖復無量比聲聞為
富若竝通教菩薩猶是貧民通教菩薩無生四諦
道品諸波羅蜜法財無量巳為富比別教菩薩猶
是貧民別教菩薩歷劫修行種種功德無量四諦

諸波羅蜜法財無量自以為富比於圓教菩薩猶
是貧民圓教三諦三昧具足無作四諦諸波羅蜜
法財圓足金剛寶藏無有缺減乃名為富故純陀
自歎貧於無上法之財寶無作四諦即是無上法
之財寶也大士法身住此非慳施圓滿之檀能起
四教法施之財攝七種貧民乃至雖有圓教善根
善根未發只是貧民如純陀自述也以四教法財
取之令生四土此是從本垂迹引物還本又約頓
漸不定祕密四種法施攝取眾生成菩薩行令生
淨土若淨名成佛時布施所攝眾生來生其國故
知此言扶成前品佛自說布施是菩薩淨土菩薩
成佛時一切能捨眾生來生其國此復若為不用
佛國因果為宗也若約觀心明義今之四眾若貴
若賤其有能修別相三觀或一心三觀住此觀心
不見慳相施相而能慈悲利益眾生所有財物拯
濟貧乏興諸福業供養三尊修故造新隨喜獎成
若是長者一村施因施說法是則一村貧民四眾
受施之徒感恩慕德非但歸心受化慳之心漸漸
微薄亦復學是施主捨財修福也若在一縣令長
官司住正觀心所有資財能如是財施者則一縣
貧民四眾受施之徒皆亦歸心受化慳心自然休
息捨財修福利益興顯乃至一管一國人主官僚
天王帝住正觀心不見慳施所有資財慈愛貧民
恩惠分施因為善巧說四教法州管國內所有貧

民四眾荷恩慕德敬仰歸心承事親近受道因是
慳心漸薄皆能惠施修諸福業傳相教化行恩布
德正道居懷是則諸州諸管舉國人民有義有惠
有智有道譬如一燈燃百千燈本燈湛然餘燈遍
滿冥者皆明明終不絕是為四眾長者官司國君
住檀波羅蜜無盡燈法門攝一切眾生也是諸所
攝眾生未來在家出家還為眷屬或為親戚或為
臣民或為弟子同生淨土依報巍巍七珍無量值
佛聞經道心開發是諸施主若得無生法忍住不
思議解脫昔布施所攝眾生得道諸施主即於有
因緣之國示成正覺昔布施所攝眾生皆來其國
一切能捨修三乘道若聞法華開佛知見之說即
同入大乘此寶乘遊於四方嬉戲快樂此即是淨
名大士何處更往毗離別覓維摩詰耶。】

「奉戒清淨攝諸毀禁。」

【淨名法身住非持非犯滿足尸羅三德之身亦能
方便十種戒藏攝諸毀禁先以十善五戒攝諸天
人次律儀攝缺穿雜等四戒者次以有作無生三
正謂正語正業正命攝毀隨道戒無著者又以無
量三正攝聖所讚戒自在戒者又以無作三正攝
毀具足戒隨定戒者餘人未得究竟非持非犯戒
皆名為毀戒也故經云唯佛一人具淨戒餘人皆
名汙戒者此諸眾生既蒙戒攝巳不毀禁故各成
菩薩行隨其所行戒善來生佛土淨名成佛時戒

善所攝眾生來生其佛國也佛國品云持戒是菩
薩淨土菩薩成佛時持戒眾生來生其國是義具
足如前解佛國品之所說若約觀心明義今佛弟
子四眾若貴若賤能修別相三觀住此觀心不見
罪不見罪相而能慈悲為利眾生淨持三歸五戒
或八齋戒或十善戒或出家律儀戒菩薩十重四
十八輕戒若持戒有德世所尊重若為物之所歸
仰即可示以法門若是長者一村一鄉能持齋戒
則一村百民四眾皆息惡修善若是令長官司能
持齋戒則一縣人民四眾自然息惡修善若是使
君總管國君能持齋戒則諸州諸管一國官僚臣
民四眾自然息惡修善是則不言之化種輪王天
帝修淨土之因國內人民皆行十善修四教道也
此亦譬如一燈然百千燈是為四眾長官司人王
帝主尸波羅蜜無盡燈法門攝一切眾生是諸持
戒所攝眾生未來在家出家還為眷屬或為親戚
臣民弟子同生淨土值佛聞經道心開發是諸持
戒有德之者若得無生法忍住不思議解脫往昔
持所攝眾生得道時至是諸人王本能持戒攝物
之者於有緣國成佛之時往昔持所攝眾生皆來
生其國若能隨力持修三乘道若聞法華開佛知
見之說即同入大乘乘是寶乘遊於四方嬉戲快
樂。】

「以忍調行攝諸恚怒。」


【淨名住非恚忍羼提三德滿足之身能示住伏忍
順忍無生忍寂滅忍方便調於四種恚怒眾生各
離瞋恚成菩薩行來生佛土也淨名成佛時忍辱
所攝眾生來生其國此豈不符佛國所明也若約
觀心類前布施持戒義可解。】

「以大精進攝諸懈怠。」

【淨名法身住非進非怠毗棃耶三德滿足之身能
以四種道品各有八種精方便攝四種懈怠眾生
眾生若離懈怠隨所行精進成菩薩來生其國也
淨名成佛時精進所攝眾生來生其國土是則符
成佛國品義也若約觀心類前布施攝義冷然可
解也。】

「一心禪寂攝諸亂意。」

【淨名法身住非定非亂禪那三德滿足之身能善
方便用四種道品中各八種禪定及諸禪定攝四
種亂意眾生令各得八種禪定及諸禪定成菩薩
行來生淨土也淨名成佛時是諸禪定所攝各住
禪定來其國此如解佛國品具明若約觀心類前
布施攝義可解也。】

「以決定慧攝諸無智。」

【淨名法身住中道非愚非智究竟般若三德滿足
之身善能分別諸法相於第一義而不動故能以
四種道品中各八種以決定慧攝種無智眾生成
菩薩行來生佛土淨名成佛時決定智慧所眾生

其國具如前解佛國品明若約觀心類前布施義
可知是故住不思議菩薩從法身本地具六波羅
蜜起方便迹六波羅蜜攝眾生成菩薩道即成就
眾生淨佛國土令歸本地竝符成佛所說不思議
解脫淨土教也。】

「雖為白衣奉持沙門清淨律行。」

【自此凡有九事是身密方便利物也皆是身業行
於非道通達佛道方便利物也今言雖為白衣垂
迹而修沙門者名為無著亦名勤行大涅槃經云
如來是大沙門大婆羅門今約四教即是四種沙
門也律是詮量輕重四教各明輕重引諸眾生歸
於寂照之本地也無言化者口雖不說密譏出家
人勸喜在家也密譏者大經云雖復染衣心猶未
染者未染四教所明大乘之法也此則雖是沙門
名為白衣密勸者何須染服但令染心立於沙門
無著之行即入不思議生淨佛土之因也豈非無
言而化成不思議解脫淨土之教耶淨名菩薩後
成佛時隨方便所攝眾生來生其國皆有方便也
是則符同前品佛國之說其義宛然但佛國品明
方便是菩薩淨土菩薩成佛時具足方便眾生來
生其國上是標名而巳今淨名託疾興教此下經
家具出二十九事以開歎淨名方便之端如是等
方便無量佛國品明方便以為佛土之因見此品
方乃顯也若約觀心釋者只今時白衣佛弟子若

長者縣令官司剌史總管人君帝王雖是白衣而
能斷惡修善別相三觀一心三觀不染諸欲觀行
明淨即是雖為白衣奉持沙門清淨律行也。】

「雖處居家不著三界。」

【雖處居垂迹也不著三界引物歸本也天中之樂
尚不染著豈況毗耶離家宅居此者欲令四種眾
生不著三界得入不思議解脫來生四種佛土耳
三界有二種開合對四土細尋可知約觀心類前
可知自此巳下例須約觀心明不欲繁文但細心
類前一番作即得也。】

「示有妻子常修梵行。」

【示有妻子垂迹也常修梵行引歸本也內心修四
種梵行離四愛著密譏出家勸在家無言之益令
眾生入不思議成四土之因也。】

「現有眷屬常樂遠離。」

【現有眷屬垂迹常遠引歸本也方便行四種遠離
為令眾生遠離四種縛作入不思議因緣來生四
土也。】

「雖服寶飾而以相好嚴身。」

【雖服寶飾垂迹也而以相好嚴身引歸本也常用
四忍修相好莊嚴法身引四種眾生其信行者則
無言之益引入淨土也。】

「雖服飲食而以禪悅為味。」

【雖服飲食者垂迹也而以禪悅為味引歸本也四

種道品各有八種禪悅引眾生四土得生禪悅之
味也。】

「若至博奕戲處輒以度人。」

【至博奕者垂迹也博塞之博奕是圍碁之類名輙
以度人者引歸本也化物令不著無記掉散空喪
出世之功當各隨根性常求四種道品出世寶利
名為度人度人入不思議解脫置四土也而言輙
者機起即化不待有諮請也。】

「受諸異道不毀正信。」

【受諸異道者垂迹也不毀正信引歸本也異學雖
非佛道為欲伏物應須受學不毀正信者內心信
解無有增損即明即用正法而度脫之也大集經
明富樓那雖亦化外道而反被譏哢文殊作外道
往化也諸外道等現世遇邪因緣而過去經值佛
聞法內有佛法善根赴機引入不思議也則與生
四土之因也。】

「雖明世典常樂佛法。」

【雖明世典是垂迹也常樂佛法引物歸本也世典
即五經書史四韋陀十八大經仙方呪術等是也
常樂佛法者樂四教所明佛法方便引導令入不
思議解脫佛四土也齊此皆迹同凡下引物令尋
迹悟本是為行於非道通達佛道不言方便引物
入不思議法門也但法身本地三德祕密而能黃
葉置毒於乳同歸四土此慈悲之至也。】


「一切見敬為供養中最。」

【此下是第三有二十句是口密方便聲教饒益也
亦是垂迹引物歸本也今言一切見敬者釋有二
種一云淨名觀一切眾生即菩提相即大涅槃不
可復滅故見一切皆敬夫無學羅漢尚是應供何
況淨名於諸田中最為良勝而非供養中最也今
敬一切人者非是才力不逮謙卑也持是引彼矜
高眾生迹示謙下之心破物憍慢令入不思議四
淨土也二云大士為化主觸物沾恩凡厥之流無
不荷澤敬德知恩皆恭敬供養又是福田之上既
為物歸敬即可方便說法化歸本也此一句通下
十九句所以然者方便設教物若不敬重供養化
導豈弘也。】

「執持正法攝諸長幼。」

【執持正法者外國之有德為三老秉持國法此垂
迹攝諸長幼何但凡俗有長幼世間善根有大有
小是則長幼長幼雖殊論善根不出四種若用四
教起其四種善即是攝歸四土也復次何但人有
長幼三乘行人行有深淺深則為長淺則為幼四
教正法攝歸四土亦名攝諸長幼。】

「一切治生諧偶雖獲俗利不以喜悅。」

【一切治生諧偶者稱意為諧獲利為偶混迹同凡
俗須求稱利也不以喜悅者引物歸本也所以然
者一切凡夫愛著財物得利喜悅結惑覆其四種

善根大士心不愛悅即是示物情無所著眾生著
情若破四種善根即發攝歸四土也復次菩薩證
四種功德三權是俗修此三法發生定慧諸功德
名得俗利為人說四種法名治生眾生聞教得益
名諧偶菩薩常捨行故名不以為悅所以然者若
貪著生愛則為所燒自既不著令佗不著攝歸四
土。】

「遊於四衢饒益眾生。」

【遊於四衢迹同凡也遊十字路四達即表遊四諦
路也饒益眾生者用四教四門四諦饒益四種眾
生引入四土。】

「入治正法救護一切。」

【入治正法者迹同用禮用刑也救護一切者若凡
人正執多有狂滯菩薩雖知王法無親為護眾生
方便與奪因用四教救引入不思議解脫佛淨土
也非是捨道涉世謬參掌也。】

「入講論處導以大乘。」

【入講論處者迹示入凡夫二乘講論書二乘所應
行經之處以大乘方便說四教大乘引入不思議
解脫佛四土也。】

「入諸學堂誘開朣朦。」

【入諸學堂者迹示入誘開朣朦者幼小曰童情昧
曰朦世之學生未必盡皆幼昧朣朦也今言諸學
生各有四種善根善根微小而悉為無明惑鄣出

世信解未開未習謂之朣朦若因四教引攝破其
惑鄣開發四種善根增長成就即入不思議解脫
來生四土故言誘開朣朦也。】

「入諸婬舍示欲之過。」

【入諸婬舍者迹示入也示欲之過為說九孔常流
汙露不淨令知欲惡不善也欲心若息四種善根
發貪染四法亦名為婬若示知貪愛之過不著者
心淨得入不思議四土也故經云先以欲鈎牽却
以法御人也。】

「入諸酒肆能立其志。」

【入酒肆示迹也自其志者酒有三十六失凡人若
飲昏神亂道勝志皆頹大士能自立志亦令佗立
志志者四種菩提心志不壞即是不可思議解脫
四種淨土因不退也復次酒是煩惱肆是五陰凡
夫飲麵米酒亦飲煩惱酒二乘飲空無相酒二乘
不吐此酒故於佛性生無常想故經云持空三昧
瓶醉般若無相也通教同二乘別教未見中道亦
是醉無酒舉要言之一切煩惱昏醉悉名為酒菩
薩雖復入一切煩惱而用煩惱為佛事如飲千鍾
而不昏亂故云能立其志。】

「若在長者長者中尊為說勝法。」

【此下歎尊之德用口密方便益物也至論大士無
方尊卑皆現今偏舉尊勝者為成歎德義也大士
德為物軌故居群所之先今言若在長者長者中

尊者世間長者在鄉閭各懷勝德故名自以為貴
今大士迹為長者德過於彼故為彼所尊也為說
勝法者先為說世俗勝法令皆揖伏次赴四機為
說四教勝法既為所尊乘上化下無順從引入不
思議解脫淨土之哢胤也。】

「若在居士居士中尊斷其貪著。」

【居士中尊者外國居士居財一億稱下居士乃至
百億名上居士此土居家德素名居士今恐是居
多家財大富之士名為居士也常以財利為懷淨
名迹示勝德雖積財無量惠施不窮故為居士所
尊因隨彼四機不同為說四教行檀之法令離貪
著入不思議解脫淨土也。】

「若在剎利剎利中尊教以忍辱。」

【利此翻云王種大智度論翻云田主淨名迹示慈
忍勝德故為所尊教以忍辱者剎利自在多恣威
嚴故教忍辱也剎利根性亦有四種四教赴緣諸
慈忍令入不思議解脫淨土之哢胤。】

「若在婆羅門婆羅門中尊除其我慢。」

【婆羅門者此翻云外意世世相承外學高良也又
翻云淨行淨名垂迹示同學問超殊淨行莫之能
比故為彼尊敬也除其我慢者諸婆羅門自恃學
問淨行我心輕佗若覩淨名深學勝法我慢自摧
但根性不同不出四種四教如應為說各離我慢
入不思議解脫淨土之哢胤也。】


「若在大臣大臣中尊教以正法。」

【大臣中尊者國之大臣各有所掌若於所掌之不
明淨名迹示明達故皆為尊也教以正法者示諸
臣勝妙治道之正法也又臣之道必正道輔君其
姧諂者化令誠節但諸臣根性不出四種隨緣為
說四種四諦正法令入不思議解脫四土為說法
王之位也。】

「若在王子王子中尊示以忠孝。」

【王子中尊者淨名迹聽達孝敬勝德故為王子之
所尊也教以篤孝者王子為臣為子須孝為臣須
誠但王子根性不同隨其所宜四教為說佛法四
種誠孝之道為四種法王之子正順四教而行即
是孝不惜身命弘宣四教即是忠也四種誠孝是
入不思議解脫來生四土之哢胤。】

「若在內官內官中尊化政宮女。」

【內官中尊外國國法取七世真正不邪婬有德者
為內官委信入宮整理內事國君以為親要心祕
也淨名迹示不婬有德最上無過故為諸內官中
之所尊敬也化政宮女者宮女既外被禁制多內
生邪想若邪思不正覆宿四種善根大士四教赴
機說四種八正道法令得正見入不思議之哢胤
來生四土之因也。】

「若在庶民庶民中尊令興福力。」

【庶民尊者庶民少福報居下姓常鄙不逮敢慕上

流大士雖迹示姓德高尊而能汎愛群下庶民感
荷倍加尊重也令興福力者以庶民常鄙卑微隨
其根性不同為說四教修福檀施功德之力當生
淨土得尊勝之果報。】

「若在梵天梵天中尊誨以勝慧。」

【梵天中尊者十八梵天雖四禪四無量定多味著
所入不深淨名迹示此諸禪而觀練熏修深入無
際故為諸梵之所誨以勝慧者為說淨禪無垢禪
入住出方便之勝慧但諸梵根性不同四教赴緣
隨應為說四種四諦之勝慧引入不思議解脫佛
四土也。】

「若在帝釋帝釋中尊示現無常。」

【帝釋中尊者釋天著樂躭迷自知沈沒欲網淨名
離欲清高天主之所敬尚也為說無常者天主保
常著樂天大士為說無常十五觀門如大品經智
度明也但帝釋神根不同四教赴緣說無常相亦
不同若三藏教明無常生滅即有定相通教無常
皆如幻化別教金剛巳還皆是無常圓教一切法
趣無常是趣不過四種無常教門引入不思議解
脫佛四土也。】

「若在護世護世中尊護諸眾生。」

【護世中尊者四天王在須彌山半四埵住各主領
二部鬼神令不害四天下人民大士迹示慈悲護
物復過護世也故為護世所尊護諸眾生者四王

神根不同大士為說法令起四種四弘誓願護四
諦善根之眾生也四諦智所是四王一諦下皆有
見思即二部鬼神攝此二鬼不擾諸善心數即是
護諸眾生逗緣說四教令護四種四諦所生正法
若不衰損四種善根即是入不思議來生淨土之
哢胤也。】

「長者維摩詰以如是等無量方便饒益眾生。」

【此是第三結成方便居毗耶離但淨名三業方便
助顯不思議解脫及佛國乃遍十方十法界豈止
如上說三十五事也如是無量饒益問曰今言為
世尊者為以一身入諸身為尊為當託生於彼彼
以為尊答曰皆有此義類如普門現種種身今正
取疾興教以長者一身迹能巧用一切隨所示處
無不敬承機開化無不蒙益當知長者法身無此
業緣示物故爾將證長者身本無疾為眾生託疾
興教故須先述前諸方便為哢胤也齊此結成上
來從本垂迹顯本方便因緣現形聲益物也。】

維摩羅詰經文疏卷第九

