











大佛頂首楞嚴經正脉疏卷第五
京都西湖沙門　交光真鑑述

【△二證釋別有結元疑。證釋者。照現諸佛同證以
釋也。舊註謂。此牒前不見所結云何知解而重問。
若是則無味之甚。良以。上文明說。六為賊媒自劫
家寶。具詳示根結之由解根之法。又擊鐘驗過。何
阿難忽又不知六根是結。而又勞佛重答。甚無謂
也。當知。阿難巳領六根是結。而今更請之。結元即
下諸佛所說俱生無明生死結根也。不知六根當
體即是離此別無。故佛下答。汝欲識知俱生無明
生死結根。惟汝六根。更無他物。是也。分二。一阿難
別求結元。又三。一就喻索元。】

「阿難白佛言。世尊。如來雖說第二義門。今觀世間解
結之人。若不知其所結之元。我信是人終不能解。」

【所結之元。意謂。離此六根。向上別有深根。以為結
之本元也。此特阿難妄生擬意。必有此元。而謂不
知者。必不能解耳。
△二引人合喻。又為二。一先與

合定。】

「世尊。我及會中有學聲聞。亦復如是。」

【△二詳開合文。又三。一遠敘妄纏。】

「從無始際。與諸無明。俱滅俱生。雖得如是多聞善根
名為出家。猶隔日瘧。」

【此敘皆為不知結元。終不能解也。諸無明。即五住
地也。俱滅生者。常淪生死也。阿難正以此俱生無
明。方為生死結根。所謂結元也。豈知六根即是哉。
得善根名出家者。謂所得有學小果也。隔日瘧者。
謂得果時。暫似解脫。而入生死時。依舊被縛也。理
實不止有學。雖彼無學羅漢。不涉生死則巳。涉則
成縛。正由不達結處。不關識心。雖伏斷之。終不得
脫。
△二願佛愍示。】

「惟願大慈。哀愍淪溺。今日身心。云何是結。從何名解。」

【云何是結者。云何是結之本元也。從何名解者。言
作何法以解之也。經文語略故。人多未明耳。
△三
兼被未來。】

「亦令未來苦難眾生得免輪迴。不落三有。」

【△三哀求指示。】

「作是語巳。普及大眾。五體投地。雨淚翹誠。佇佛如來
無上開示。」

【翹者如鳥張翼而望哺也。阿難別求結元巳竟。
△
二如來證無他物。大約明六根外更無物為結元
也。分三。一諸佛同證。蓋不離六根。即是妙性。此為

難信難解之法。阿難自經初至此。重重蒙示。猶不
委信深解。而捨易求難。故佛恐自言。不能令其確
信。而照現諸佛。同以證信也。分四。一愍眾摩頂。又
為三。一愍念現在。】

「爾時世尊。憐愍阿難及諸會中諸有學者。」

【此或上示無學巳解。斯但有學所疑。故偏憐之。
△
二愍念未來。】

「亦為未來一切眾生。為出世因。作將來眼。」

【未來。去聖愈遠。信解愈難。故普愍念之。為出世因
者。修證有賴也。作將來眼者。信解不迷也。
△三摩
當機頂。】

「以閻浮檀紫金光手。摩阿難頂。」

【摩頂惟作哀憫攝受之意。愍眾摩頂巳竟。
△二動
十方界。】

「即時。十方普佛世界。六種震動。」

【表六根將必解除也。
△三感諸佛瑞。分二。一各放
頂光。】

「微塵如來。住世界者。各有寶光。從其頂出。」

【表此根中妙性。乃尊而無上。密而無見之法也。
△
二來灌佛頂。】

「其光同時。於彼世界來祇陀林。灌如來頂。」

【示同證此性無別性也。
△三大眾喜慶。】

「是諸大眾。得未曾有。」

【固是見瑞希有。然亦表眾生同具致感同喜也。
△

四聞諸佛言。分二。一標普聞同音。】

「於是阿難及諸大眾。俱聞十方微塵如來異口同音
告阿難言。」

【異口同音者。示諸佛同宣斯教。非一佛獨說之言。
足可深信。彌陀經云。汝等當信受我語及諸佛所
說。即此意也。亦即蓮經法說諸佛道同。此經光中
親令見聞。尤當信受。
△二述諸佛教言。又二。一告
結無他物。】

「善哉阿難。汝欲識知俱生無明。使汝輪轉。生死結根。
惟汝六根。更無他物。」

【俱生無明。即同體別惑。最為生死深源。而稱其為
結根者。結表固而不開。根表續而不斷。更無他物。
言此根性。即是俱生無明之元首。固結生死之深
根。離此六根。更無結元也。
△二告解無他物。】

「汝復欲知無上菩提。令汝速證安樂解脫寂靜妙常。
亦汝六根。更非他物。」

【此復言其不但只是妄元。仍是真元。葢罪之魁而
功之首也。無上菩提。屬智果。即能證如如智也。安
樂等。屬四德斷果。即所證如如理也。安樂即樂德。
解脫即我德。我以自在為義故也。寂靜即淨德。妙
常即常德。更非他物者。言離此根性。無別真元矣。
良以。根性本即菩提涅槃元清淨體。經初佛早判
為真本。彼處人多不識。我曾引此釋之。諸佛同證
巳竟。
△二如來解釋。分為二。一阿難未悟而述問。】


「阿難雖聞如是法音。心猶未明。稽首白佛。云何令我
生死輪迴安樂妙常。同是六根。更非他物。」

【意疑。如來常說法相。最要略者。亦有十八界等。今
何惟是六根。而六塵六識皆不與耶。
△二如來詳
釋以除疑。分為二。一長行。分三。一直以標檢。又分
為二。一標處一體。】

「佛告阿難。根塵同源。縛脫無二。」

【科言處者。謂經之根塵。攝十二處也。阿難意中疑
云。若惟六根。豈不遺乎六塵。故此首句。標告之云。
根之與塵。執相而觀。則根為內身。而屬有情。塵為
外器。而屬無情。似永異也。而不知本惟一心。妄分
情器。遡流窮源。仍惟一體。豈真有十二處之各體
耶。斯即唯識宗。相見皆依自證起矣。次承上言。由
此根塵同源之故。舉根而即以攝塵。是以縛為凡
流而受淪。固此六根。以為結縛之本。脫為聖侶而
自在。亦此六根。以為解脫之源。豈有二物哉。
△二
檢識虗妄。】

「識性虗妄。猶如空華。」

【阿難意中。當復疑云。根塵同源。故舉根即以攝塵。
而六識何以不言。故此復檢云。識乃前塵虗妄相
想。猶若空華。了無實體。既非縛結之本。又非解脫
之要。故結解惟根。而竝不係於識也。此處仍總結
云。六塵既無別體。六識又極虗無。故諸佛同言。結
解惟是六根也。理實只此標檢之科。所以釋諸佛

之言者。義盡無餘。下文重釋重頌。令其增明而巳。

△二重以釋成。理本玄微。而標文隱略。恐未徹了。
故重以釋明。然此中但釋所標。而不釋所檢者。以
既檢去不用故也。分二。一重釋根塵同源。】

「阿難。由塵發知因根有相。相見無性。同於交蘆。」

【由塵發知者。即由六塵而後發六根之知也。此句
見六根要須托六塵而後立。因根有相者。即因六
根而後有六塵之相也。此句見六塵要須托六根
而後有。相見無性者。言塵離根而固無獨立之自
性。根離塵而亦無獨立之自性也。交蘆。別是一種。
麤大過於常蘆。生必二莖。交抱而立。二根盤結而
連。單則撲地。不能自立。又其體外實內空。今言猶
如交蘆者。據長行。似惟取於交倚。不能自立。亦如
根塵。各無自性。同源一體。所以引下文縛脫惟根
而巳。據偈頌。則仍取外實內空。以喻根塵空有俱
非也。故今長行雖未顯章空有之義。亦應暗含雙
非之旨。庶見下文立知無見。甚有來歷矣。
△二重
釋縛脫無二。】

「是故。汝今知見立知即無明本。知見無見斯即涅槃
無漏真淨。」

【是故二字。雖顯承上言根塵既無兩體是以縛脫
但惟在根。然亦暗承空有俱非而來。更有意味。知
見即該六根之性。立知者。立空有二知也。凡夫迷
六根之性為有。二乘晦六根之性為空。俱不達空

有俱非之旨也。即無明本者。凡夫。即具足五住。而
長淪分段。皆迷有以為之本也。二乘。即尚餘第五。
而未出變易。皆晦空以為之本也。無見者。無空有
二見也。凡夫於根性除執有之見。二乘於根性除
偏空之見也。涅槃即番上二種生死。無漏真淨。即
離上五住無明。斯即云者。葢凡夫除前四住。先得
有餘涅槃。無漏真淨。所謂此根初解。先得人空也。
二乘除第五住。究竟無餘涅槃無漏真淨也。因此
經凡小當機。故作是說。若本來大根。不必分約二
人矣(舊註二解俱非。前解撥有取空。不顧偈中空有俱非之語。後解立真排妄。不顧偈中妄真同妄
之言。夫重頌不遠。居然抗違。猶云竝符佛旨。註疏豈易能哉。學者宜慎重之。問此之知見。與法華知見及
此經圓彰三藏之後所說知見。同耶異耶。答更無別法。但說示泛切不同耳。法華標名未及釋義。解家隨
情。於經無證泛之甚也。斯經金口自釋。圓彰三藏。即佛知見。亦取眾生藏心本具。非取修證所成。然於眾
生現前未曾指其具於何處。是猶未的切也。今此處於眾生現具六根中性。指出如來知見。方甚為的切。
而非泛也。蓋以知即內之意根。見即外之五根。而此根性既周徧常住。為菩提涅槃元清淨體。而三藏圓
具。非如來知見。而何單傳。直指。亦密指於此而巳。而顧謂之教外者。欲其離文字迴光親見耳。若即隨言。
作教外想。是痴人前不得說夢也。珍重之)重以釋成巳竟。
△三總以結
歸。】

「云何是中。更容他物。」

【此即結歸諸佛本語也。是中即結中與解中也。意
言。結中惟是根結。而更無他物能為結元。解中惟
是根解。而亦無他物能為解元。此諸佛所以同言
更無他物也。長行竟。
△二偈頌。分二。一標頌。】

「爾時世尊。欲重宣此意。而說偈言。」


【△二偈文。分二科。一祇夜頌前二。一頌直以標檢
二。一超頌檢識虗妄。法相宗。五位唯識。前四有為。
第五無為。今偈文顯然雙破。故知乃是超頌識性
虗妄猶如空華。葢佛頌長行。多變文顛倒。不次頌
之。天台解法華。以超頌追頌科之。是也。前人不達
超頌識性。強作根塵同源等釋之。文甚不類。義豈
得通。不能闕疑故也。今請別釋。智者辯之。又復分
二。一揀有為。】

「真性有為空。緣生故如幻。」

【掌珍論偈。義意全同(全破唯識。故與經同)文辭小異。上二句
云。真性有為空如幻緣生故。第一句與經全同。清
涼謂。其語倒。應云有為真性空。葢言有為之識(有為
無為經意別指前六有漏無漏)無真自性。故云空也。此說極是。至
於次句。若按比量。則論偈仍倒(謂因喻顛倒也)經偈乃正。
葢上句是所立決定之宗。下句緣生故三字。推上
立宗之因也。葢言因其皆托緣生所以決定空無
性也。如幻二字是同喻(彼鈔立量云。有為是有法。定空無性是宗法。因云從
緣生故。同喻云如幻。良以。幻法從緣生。幻法空無性。有為從緣生。有為空無性)。
△二揀無
為。】

「無為無起滅。不實如空華。」

【論偈云。無為無有實。不起如空華。此則經偈不順
比量(謂宗因顛倒也)論偈乃順。葢經之上句無為。合下句
不實。即論之無為無有實也。是所立決定之宗。經
之無起滅。即論之不起。是推上立宗之因也。葢言

因其對起滅而立無起滅。所以決定不實也(當知。即起
滅而本無起滅。則二義齊銷。圓實義也。對起滅而立無起滅。則二皆非實。權小義也。以小則相外取空。權
則真須離妄故耳。故彼鈔立量云。無為是有法。不實是宗法。因云不起故。同喻如空華。良以。空華無有起。
空華無有實無為無有起。無為亦無實。論又云。若有有為法。則有無為法。既無有有為。何得有無為耶)
末當結云。識之有為。與識之無為。二皆非實。我故
曰識性虗妄猶如空華也(問。佛破識心。何以知其竝無為而亦破耶答經
初佛破識心。破至深處。一則曰縱滅見聞覺知。猶為分別影事。二則曰。非色非空。昧為冥諦。離諸法緣。無
分別性。三則曰。現前雖成九次第定。不得漏盡。皆由執此妄想。誤為真實誰謂但破有為而不破無為乎)。

△二追頌標處一體。又二。一頌根塵同源。又曲分
二。一先以況顯。】

「言妄顯諸真。妄真同二妄。猶非真非真。云何見所見。」

【此以真妄尚無二體。況顯根塵豈有異源。言妄顯
諸真者。泛言凡對妄所顯諸真也。妄真同二妄者。
言二俱成妄。畢竟非真也。以妄居真外。則妄實有
體。反乃不成妄義。如影有實體影義不成也。真居
妄外。則理不攝事。反乃不成真義。如鏡不現影鏡
義不成也。二義不成故。二俱同妄矣。猶非真非真
者。以猶非二字。雙貫下真與非真。即雙非真與妄
也。葢非真非妄。正明真妄尚無二體矣。云何見所
見者。見即根也(舉眼根。以攝餘五也)所見即塵也(舉色塵。以攝餘五也)
正以況能見之根與所見之塵豈有異源乎。決定
非二體矣。由是下科遂結定之。
△二後以結定。】

「中間無實性。是故若交蘆。」

【是故二字。意當在中間上。承前況顯意。云所以根

塵相倚而立。中間無有各自實性。但如交蘆有二
相而無二體矣。
△二頌縛脫無二。】

「結解同所因。聖凡無二路。」

【結解約法。聖凡約人。結解即縛脫也。同所因者。同
因六根也。無二路者。離根性。更別無路也。此亦承
上而言。根塵既無二體。所以縛脫惟是六根。離六
根。豈復別有結元哉。頌直以標檢巳竟。
△二頌重
以釋成。又分二。一頌重釋根塵同源。】

「汝觀交中性。空有二俱非。」

【此須法喻雙釋。喻中交蘆。適言其有。其中元空。適
言其空。則其外元實。法中根塵。適言其有。則其體
空廓。自在無繫。適言其空。則其用圓融。周遍法界。
故曰空有二俱非也。此長行缺略。而偈頌詳具者
耳。
△二頌重釋縛脫無二。】

「迷晦即無明。發明便解脫。」

【首句。頌知見立知即無明本也。言凡夫迷六根為
有。則失其自在無繫之體。二乘晦六根為空。則失
其遍現互融之用。故俱墮無明生死。即五住二死
解現長行。次句頌知見無見等三句也。發謂番迷
發悟。不復著有也。明謂轉晦成明。不復沉空也。解
脫謂遠離五住二死。合前長行觀之義無不盡矣。
祇夜頌前巳竟。
△二伽陀開後。分二。一正以開後。】

「解結因次第。六解一亦亡。根選擇圓通。入流成正覺。」

【首二句。開後綰巾示倫科也。解結因次第者。如後

文云。此根初解乃至俱空不生。是也(此因解字在上。故作是說。
據後文。理實結之與解俱有次第。依彼即應結字在上矣。詳之)六解一亦亡者。如
後文云。若總解除。尚不名一。六云何成。是也。末二
句。開後冥授選根科也。根選擇圓通者。即後文徧
選諸聖偏擇耳根。是也。入流成正覺者。即入流亡
所。乃至寂滅現前等文。是也。
△二別彰五勝。此備
五種殊勝。即是五章。皆依根性發揮。意顯此經正
因其為根性法門以致五章俱勝。豈可不委信之
而別求結元乎。此以體宗名用教相為序。就分為
五。一體性精密。】

「陀那微細識。習氣成暴流。真非真恐迷。我常不開演。」

【首句。明其即妄而真。陀那此云執持。第八識受轉
之別名。佛前判二種根本時。即呼根性。為識精明
元。今復呼為陀那。則根性為八識無疑。然此經以
如來藏性為體。而八識即是藏性。所以舉此以彰
體勝也。又權小欽仰陀那。而忽慢六根。不知根性
即陀那體。故示之令信重根性也。深隱而非淺顯
曰微。精妙而非麤浮曰細。當知。經初十番所示。即
曲盡其微細矣。次句。明其即真而妄。習氣即陀那
所持種子也。深密經云。阿陀那識甚微細。一切種
子成暴流。以此習種。能引生諸趣根身器界。流轉
無停。故如瀑流。當知。經初所說二種顛倒見妄為
輪迴本者。即此習氣矣。末二句。雙承上二句而言。
由其即是陀那細識故真。由其帶持瀑流習氣故

非真。恐迷者言。我若說其為真。其奈帶持種子。妄
習不除。眾生將迷妄為真。未免瀑流漂轉也。我若
說其為非真。其奈體即細識。離此無真。眾生將棄
真為妄。未免向外馳求也。我常不開演者。言由此
真與非真二俱難言。是故非時非機。寧常密之而
不言。不令眾生墮彼二種之迷也。經又云。我於凡
愚不開演。恐彼分別執為我。謂恐其執為真我也。
此但偏恐迷真。而遺非真之迷。不如本經義全矣。
問時機若對。何以不迷。答自然知其即真。而不外
覓。又知其帶妄。而不廢修。何迷之有。是知此法祕
密。時乃說之。非輕易常說之法。珍重珍重。
△二宗
趣簡要。】

「自心取自心。非幻成幻法。不取無非幻。非幻尚不生。
幻法云何立。」

【承上科真與非真二俱易迷如此故。此科憫其迷
而示以出迷之要也。即是宗趣。首二句。言起妄本
無多法也。意言。迷雖易迷。悟亦甚要。原其最初。但
因不悟見相二分惟一自心。而乃誤以能見之心。
妄取所見之境。由是從無人無法非幻境中(即無明業
識中)攬塵結根(即見精映色結色成根等)幻生法相人相。所謂從
非幻而成幻法也。末三句。言苟能了此。則破妄亦
其簡要也。不取二字。便是最簡最要處。言前既妄
見攬塵。橫生幻法。今乃旋根脫塵。不復取著而巳。
當知。即是後圓通中。入流亡所等功夫也。無非幻

者。言此不取工夫極。則必至人法俱空。非幻之境。
亦逈然脫矣。末二句。以深況淺之詞。言人法俱空
之境(理實即是無明業識中也)尚亦不生。而法相人相。豈能存
立乎。若圖明白。當云。不取無俱空。俱空尚不生。人
法云何立。妙不可言。是則以不取為宗。以了幻為
趣。而簡要無以加矣。此皆具取佛意。非胸臆別說
也。
△三名稱尊勝。】

「是名妙蓮華。金剛王寶覺。」

【妙蓮華者。即妙法蓮華。法喻雙舉也。然妙法即指
根中藏性。眾生現具。如蓮之方華即果也。又根性
即佛知見。即實相體。故知此經為法華堂奧也。金
剛王寶覺。亦喻法雙舉也。金剛王即最堅最利之
至寶。寶覺雙含實相觀照二種般若。所謂如如智
如如理也。喻以金剛王。顯其照法無有不空也。故
知此經為甚深般若也。然前名詮顯一真本有。後
名詮顯萬妄本空。而此根性法門。亦即法華金剛
二經之體。是故名稱兼備二經之尊勝。為諸經王。

△四力用超越。】

「如幻三摩提。彈指超無學。」

【三摩提。此云等持。謂定慧平等任持。默指圓通中
入流即照理之慧忘所即息妄之定等也。而言如
幻者。圓人知真本有。達妄本空。無修而修。無斷而
斷。故云如幻。非如權小染實之修也。又巳悟本惟
一心。遠離能所。而方便建立能聞所聞。直至生滅

既滅寂滅現前。方將三重能所如幻之修。次第脫
盡。所謂諸幻既消。非幻不滅也。彈指明最速也。超
無學者。由其如幻故。一修一切修。一斷一切斷。而
此根初解。先得人空。巳與無學齊力。空性圓明成
法解脫。即超無學遠矣。何況俱空不生。乃至於無
上知覺乎。
△五教相究竟。】

「此阿毗達摩。十方薄伽梵。一路涅槃門。」

【阿毗達摩。此云無比法。即稱此根性教法。非他教
法可比。雖云十方。亦該三世。薄伽梵。於十號中。與
世尊互換出沒。具足六義。謂自在。熾盛。端嚴。名稱。
吉祥。尊貴。多義故不番也。一路者。三世十方諸佛
共由之達道也。涅槃獨取萬德周圓五住永寂為
義。所謂無餘大涅槃究竟極樂之果地也。然須以
根中圓湛不生滅性為因地門戶故。即以為入涅
槃之門也。夫既為無比教法。而又與涅槃為門戶。
足顯斯經以無上醍醐為教相。非酥酪之可及矣。
如來解釋巳竟。
△三大眾開悟。】

「於是。阿難及諸大眾。聞佛如來無上慈誨。祇夜伽陀。
雜糅精瑩。妙理清徹。心目開明。歎未曾有。」

【吳興曰。祇夜此云應頌。又云重頌。即頌上長行也。
伽陀。此云諷頌。亦略曰偈。不因長行。但諷美而頌
之。二頌合明。故云雜糅精瑩。此指能詮也。妙理清
徹。此謂所詮也。
○精者。其詞微妙。瑩者其語明透。
妙理。如說根性即是藏性。乃至菩提涅槃。喻以蓮

華金剛。可謂理竅妙極矣。絕無纖塵曰清。盡其底
源曰徹。心目開明者。謂心眼洞開。徹見根性。即如
來藏。頓息馳求。無復狐疑矣。阿難自此方以委信
根性為修證之門。不復致疑。向下但論倫次及擇
一門而巳。非是更疑也。驗證以釋二疑巳竟。
△三
綰巾以示倫次。前偈云。解結因次第。六解一亦亡。
正開此科。故此承彼而來。然佛以六結而喻六根。
前人見其結數偶同於根數。遂謂六結即喻眼耳
等六。以致喻中六結實有次第。法中六根本無次
第。宛有法喻不齊之過。却又不敢以過歸佛。而強
教後人。不可以喻難法。是何言歟。佛號一切智人。
而說法先以帶過。其何以折伏魔外。而垂範人天
哉。決不然也。蓋佛說六結。本非即喻眼等橫列之
六。元是竪推。其由真起妄。從細向麤。展轉六層。而
後根相備著。及其反妄歸真。從麤向細。亦展轉六
層。而後根相解除。且經文中。結之次第與解之次
第。皆叮嚀具載。俱不拘六層。而文辭含攝。不甚開
顯。至後觀音圓通。逆次解之。六結宛然。取彼釋此。
何有法喻不齊之過。智者詳之。分三。一阿難敘請。
又分三。一敘巳領。】

「阿難合掌頂禮白佛。我今聞佛無遮大悲性淨妙常
真實法句。」

【無遮有二。一人無遮。不擇下劣。同施上法。二法無
遮。不慳祕密。闡露無餘。皆以大悲愍念為本。故能

如此也。性即根性。此一字屬體。下三字皆體中所
具義相。在染無染曰淨。居縛不縛曰妙。隨流不變
曰常。此句屬所詮。了義曰真。無虗曰實。法句即前
偈頌。此句屬能詮。巳皆領悟。故敘謝之。
△二敘未
明。】

「心猶未達六解一亡舒結倫次。」

【此作兩節而問。故佛下亦作兩節答之。六解一亡
者。六結既解。一亦不存也。舒結倫次者。謂舒之與
結。皆有倫次也。
△三請垂示。】

「惟垂大慈。再愍斯會及與將來。施以法音。洗滌沉垢。」

【沉垢者。即二執與俱空諸細惑也。
△二如來巧示。
此中取喻。非是但憑言說而。綰巾示結。言相竝彰。
令人易省。誠至巧也。分二。一巧立喻本又二。一元
依一巾。】

「即時如來。於師子座。整涅槃僧。歛僧伽梨。攬七寶几。
引手於几。取劫波羅天所奉華巾。」

【溫陵曰。涅槃僧裏衣也。僧伽梨大衣也。劫波羅。此
云時分。即夜摩天。
△二綰成六結。又二。一歷問以
顯次第。】

「於大眾前。綰成一結。示阿難言。此名何等。阿難大眾
俱白佛言。此名為結。於是。如來綰疊華巾。又成一結。
重問阿難。此名何等。阿難大眾又白佛言。此亦名結。
如是倫次。綰疊華巾。總成六結。一一結成。皆取手中
所成之結。持問阿難。此名何等。阿難大眾。亦復如是

次第酬佛。此名為結。」

【疊華。西天之帛。價直無量。今天獻尤為貴重。可知。
一一問答而結。即示結時。元有倫次。顯然不是橫
喻眼耳等六。以彼根結元非先眼後耳等也。
△二
故問以示結同。】

「佛告阿難。我初綰巾。汝名為結。此疊華巾。先實一條。
第二第三。云何汝曹復名為結。阿難白佛言。世尊。此
寶疊華。緝績成巾。雖本一體。如我思惟。如來一綰。得
一結名。若百綰成。終名百結。何況此巾。秪有六結。終
不至七。亦不停五。云何如來只許初時。第二第三不
名為結。」

【首五句。經文稍以倒亂。此疊華巾。先實一條。當為
首二句。下接我初綰巾等。則文理不倒。而意不隔
矣。此譯寫之誤也。此科辯定文長。似乎淡無情謂。
細詳實有關要。按後圓通所解六重結相。一動二
靜三聞四覺五空六滅。由前而後。則疎親有異。由
後而前。則細麤不同。若不與之顯示結同。則初心
者。或忽於疎。而始無入門。中途者。或住於細。而終
無究竟。故示一六結同。正欲始終解盡矣。誠哉須
信佛語深也。然不直說。而乃故意反問。以激阿難
自說者。將使因喻以詳法矣。巧立喻本巳竟。
△二
分答二問。就分二。一答六解一亡。又二。一示從至
同而遂成至異。此即先示從一成六也。葢言未結
之先。一相不立。六相何有。所謂至同也。既結之後

六相定別。一相奚存。所謂至異也。又二。一就喻辯
定。又四。一按定同異。】

「佛告阿難。此寶華巾。汝知此巾元止一條。我六綰時。
名有六結。汝審觀察。巾體是同。因結有異。」

【△二強異為同。】

「於意云何。初綰結成。名為第一。如是乃至第六結生。
吾今欲將第六結名成第一不。」

【此亦故問反激。令其自辯可否也。前五句。猶是牒
成一定次第。吾今下。方是故問可否也。
△三阿難
不計。】

「不也世尊。六結若存。斯第六名。終非第一。縱我歷生
盡其明辯。如何令是六結亂名。」

【△四如來印定。】

「佛言如是。六結不同。循顧本因。一巾所造。令其雜亂。
終不得成。」

【意言。六雖本於一。成六在而序。尚不可少亂。一相
豈能復見哉。一相尚不可見。豈復望其忘一哉。就
喻辯定巳竟。
△二以法合喻。】

「則汝六根。亦復如是。畢竟同中。生畢竟異。」

【葢言真心本體。一相尚不可得。六結豈可得哉。所
謂畢竟同也。及其從真起妄。而六結巳成。則其序
尚不可亂。而其六豈能暫忘哉。所謂成畢竟異也。
示從至同而遂成至異一科巳竟。
△二示除至異
而仍成至同。此即正示六解一亡也。番轉上科其

意可省。分二。一就喻辯定。】

「佛告阿難。汝必嫌此六結不成。願樂一成。復云何得。
阿難言。此結若存。是非鋒起。於中自生此結非彼彼
結非此。如來今日。若總解除。結若不生。則無彼此。尚
不名一。六云何成。」

【嫌六不成者。嫌之而不欲其成六結也。願樂一成
者。惟願其還成一巾也。鋒起者。諍論紛然。如兵戈
競鬬也。尚不名一者。葢言既不對於六結。亦不起
乎一想也。六云何成者。言一想尚無。六相安在哉。

△二以法合喻。】

「佛言。六解一亡。亦復如是。」

【法中六固同名六結一。乃轉名一真。然一亡亦非。
竝其真體俱失。但是既不對乎六結自不立乎一
真而巳。答六解一亡竟。
△二答舒結倫次。分二。一
結之倫次。又三。一順次成結。】

「由汝無始心性狂亂。知見妄發。發妄不息。勞見發塵。」

【心性。即所依妙明本覺。依此橫起無明為狂本。經
以演若狂性。喻於無明故也。無明所生三細為亂
本。經以如是擾亂指於三細故也。此即第一結成。
圓通中當於滅結。知見妄發。即見法實有。乃法執
位。即二三結成。圓通中。當於空覺二結。二乘涅槃。
彷彿在茲。勞見發塵。即見我及我所。乃人執位。餘
三結成。圓通中。勞見即當根結。發塵即當靜動二
結。三界生死寧能外此。此固從真起妄。自細向麤。

結之倫次。歷然可見矣。
△二更以喻明。】

「如勞目精。則有狂華。於湛精明。無因亂起。」

【湛精明即淨眼界也。目睛與湛精明。皆喻上之心
性。勞喻無明業識。狂華喻法我二執境界。即涅槃
與生死也。於湛精明無因亂起者。喻於無法無人
淨心中橫生諸結也。三逆次合喻。】

「一切世間山河大地。生死涅槃。皆即狂勞顛倒華相。」

【上之法喻。當從細漸麤。以成諸結。故名順次。今此
合文。從麤向細。故為逆次。首二句。即六塵境界。正
當動靜二結。生死須依根身。正當根之一結。以上
攝於人執。涅槃全是法執。正當覺空二結。末二句。
攝歸無明業識。而指同前喻也。狂勞顛倒。即無明
業識。正當滅結也。華相雖合前喻。然亦非說眼中
空華。乃言無明業識。所發華相。即指生死涅槃之
妄境耳。同前所謂菩提瞪發勞相。但前顯依真。此
顯依妄。張拙謂涅槃生死等空華者此也。此雖逆
於生起倫次。而實順於。解結倫次。到下舒之倫次。
其義自明。
△二舒之倫次。分二。一阿難求解倫次。】

「阿難言。此勞同結。云何解除。」

【夫勞兼山河大地生死涅槃。阿難乃謂此勞同結。
足知六結不即指於眼耳等六。明矣。此則不惟顯
舊註分明錯誤。亦可驗我所分析之六結非鑿也。

△二如來因問發明。分二。一先授舒之方法。又分
四。一就喻巧示。又三。一引悟二邊不解。】


「如來以手。將所結巾。偏掣其左。問阿難言。如是解不。
不也世尊。旋復以手。偏牽右邊。又問阿難。如是解不。
不也世尊。」

【左掣。譬觀六根為有。則同凡夫之滯有而長淪生
死。豈能解根乎。右牽。譬觀六根為空。則同二乘之
斷空而永晦涅槃。安得圓通乎。所謂空有二俱非
也。當知。上科生死涅槃。正為此空有二非張本矣。

△二引悟中道方解。】

「佛告阿難。吾今以手。左右各牽。竟不能解。汝設方便。
云何解成。阿難白佛言。世尊。當於結心解即分散。」

【△三印定必用中道。】

「佛告阿難。如是如是。若欲除結。當於結心。」

【結心雖譬中道。然非兼彼空有合成中道。亦非離
彼空有別立中道。乃是悟此根性體自在而無繫。
本不屬有。不迷為有而巳。更不勞於觀空破有也。
達此根性用徧現而互融。本不屬空。不晦為空而
巳。更不勞於觀有破空也。如後耳根圓通。既不執
有。亦不觀空。惟一反聞。忘塵頓入。由是而二空漸
證。妙體現而有自破也。俱空不生。大用起而空自
離也。是則反聞自性。即是結心。雙超空有之中道
也。前人不達。強以別安三觀。其說支離。真為蛇添
足也。又二邊不解。合前知見立知即無明本。中道
方解。合前知見無見斯即涅槃。以此雙非空有之
中道故。即無見之謂也。問雙非而不雙即恐非極

中。答佛既但言空有俱非。固當惟奉佛語。且體既
非有。何甞不即空。用既非空。何甞不即有乎。就喻
巧示巳竟。
△二明法精微。】

「阿難。我說佛法從因緣生。非取世間和合麤相。」

【佛說入道因緣。隨機淺深麤細。不出二種。一者頓
見本心。但離妄緣。迴光性地。不假識心緣慮。諸境
自然雙融。體用逈超有空。由此而登妙覺。所謂微
細因緣也。二者未獲本心。依托意識。生心立境。互
破有空。假三昧力。取證非真。終無實果。皆所謂世
間心境和合麤因緣也。以權小權許出世。而圓乘
律之。仍屬世間故也。今此解根法門正教。不托識
心。而旋根即是迴光忘塵。即是離緣。由是乃至寂
滅現前。濬發大用。真微細因緣也。
△三示說不謬。
此科所以勸莫疑也。分為二。一統知染淨因緣。】

「如來發明世出世法。知其本因。隨所緣出。」

【孤山曰。世謂六凡。出世謂四聖。
○六凡為染。四聖
番染俱淨。然六凡以善惡不動業為因。以趣生時
各所見憎愛境界為緣。四聖以多生積薰諸乘教
理為因。以新遇善知識聞法觸境為緣。但權小比
現二量多惟得其總相知之。未盡如來現量一一
別知其詳也。
△二懸知極遠極細。】

「如是乃至恒沙界外一滴之雨。亦知頭數。現前種種
松直棘曲鵠白烏玄。皆了元由。」

【懸知有二。一地遠懸知。如界外雨滴。二時遠懸知。

如松等元由。元由指多劫遠由。問無情何有多劫
感招。答無情勝劣。皆有情共業罪福所感。如佛對
松棘。必知此方眾生從無始來為有何等業感生
此直松曲棘也。餘可類知。
△四勸修必證。】

「是故。阿難。隨汝心中。選擇六根。根結若除。塵相自滅。
諸妄銷亡。不真何待。」

【是故。承上言。佛智如此。則所說解法。決無差謬。所
許證取。決不賺誤。是故。汝當確信選根也。諸妄銷
亡者。即想相為塵。識情為垢。二俱遠離也。先授舒
結方法巳竟。
△二後示舒之倫次。舒法既得。則結
必將舒。不明示以舒之倫次。則何以驗其淺深。而
抵於成功耶。故此方示以倫次矣。分三。一如來反
問引悟。】

「阿難。吾今問汝。此劫波羅巾。六結現前。同時解縈。得
同除不。」

【此以無次第故。問令自辯也。
△二阿難悟喻次第。】

「不也世尊。是結本以次第綰生。今日當須次第而解。
六結同體。結不同時。則結解時。云何同除。」

【六結同體者。如云雖同一巾所造也。觀此問答。則
似如來惟恐眾生迷誤成無次第。故激其朗然陳
說。令知決有次第。後人何得仍以一根返源六根
解脫之證而抗其決無次第耶。大抵秪因錯謂六
結橫喻六根。而不達竪推之義。故差謬亦至於此
耳。
△三如來乘悟合明。分三。一總與合定。】


「佛言。六根解除。亦復如是。」

【△二別開合文。又三。一先除我執。】

「此根初解。先得人空。」

【按後圓通逆斷之次。則此層中含攝三結。謂一動
二靜三聞也。入流忘所。是初忘動塵。為除第一結。
動靜不生。是次忘靜塵。除第二結。此當須陀還果。
斷於我執分別。即見惑也。次盡聞根。除第三結。此
當後三果。斷於我執俱生。即思惑也。所謂此根初
解先得人空也。以圓教菩薩常途。則當七信。此即
解前勞見發塵。盡世間山河生死也。
△二次除法
執。】

「空性圓明。成法解脫。」

【按後圓通。則此層中。含攝二結。覺所覺空。先捨智
愛。即斷法執分別。為除第四結。空所空滅。次捨理
愛。即斷法執俱生。為除第五結。所謂空性圓明成
法解脫位也。葢空人而不空法。但得空性之少分。
而非圓明。故法解脫位。方得圓明。且法執麤細有
異。執諸法心外實有。麤法執也。愛所修證勝法。不
能捨離。細法執也。今菩薩任運雙斷。於忘所時。麤
執巳盡。而此二位。盡其細執而巳。以圓教菩薩常
途。則當八九信。此即解前知見妄發。盡出世間涅
槃也。
△三後除空執。】

「解脫法巳。俱空不生。」

【按圓通。此惟當於一結。謂生滅既滅。寂滅現前。即

脫俱空之境。為除第六結也。葢解脫法巳。即生滅
既滅。俱空不生。即寂滅現前。夫寂滅不是空境。乃
本有一真心體。即理法界。真如實相。所謂山河大
地。應念化為無上知覺時也。此若現前。萬用齊發。
豈尚滯於空耶。良以。生滅既滅。雖離前空相。而滅
相猶存。若真寂滅不現前時。則住俱空境。永為滅
相所覆。名頂墮位。故知寂滅現前。方得俱空不生。
俱空不生。方得寂滅現前。更互資發如此。此即解
前心性狂亂。盡狂勞顛倒過。菩薩乾慧境也(問前言空
有俱非。又言當用中道。今何人法二空以破有。俱空不生以破空耶。答此藥病不分。混濫之問難也。譬如
有人。本因元氣受傷。標現寒熱二病。愚者或服熱藥。或服寒藥。皆不能愈。智者不用熱藥。亦不用寒藥。但
用直扶元氣之藥。則此病初愈。先退熱病。熱病平復。寒病亦除。寒熱除巳。調理亦忘。法中根性被縛。如元
氣受傷也。有空二執俱結。如標現寒熱二病也。凡小用空有二邊皆不能解。如愚人服寒熱二藥皆不能
愈也。今經令不著空有。如不用寒熱二藥也。惟令旋根。脫塵。如惟用直扶元氣之藥也。此根初解。先得人
空。如此病初愈先除熱症也。空性圓明。成法解脫。如熱病平復寒病亦除也。解脫法巳。俱空不生。如寒熱
除巳調理亦忘也。是喻中雖得寒熱二病俱除。而智者初未嘗用寒熱二藥。而所用者。惟直扶元氣之藥
也。法中雖得有空俱破。而行者初未嘗用有空之觀。而所用者惟旋根脫塵之法也。今乃因其所破之執。
而錯責所用之法。誣其著於空有。何異因其所愈之病而錯怪所用之藥。誣其用於寒熱乎。且人法二執。
圓教獨不當空乎。豈可見圓人之證二空而遂責其偏空乎。此固因果未別。藥病不分之濫。而舊註紛紛
之辯。皆此過矣)別開合文巳竟。
△三出名顯證。】

「是名菩薩從三摩地得無生忍。」

【三摩地。即如幻三摩提。此屬妙因。無生忍者。華嚴
第三忍。言菩薩住此忍中。不見有少法生。不見有
少法滅。今經示見不分。文云。菩薩於其自住三摩

地中。見與見緣。并所想相。如虗空華。本無所有。此
見及緣。元是菩提妙淨明體。此雖正示因地。實與
無生果地。一如此屬妙果。攝位雖寬。今且目於初
住位中。如來巧示巳竟。
△三大眾悟明。】

「阿難及諸大眾。蒙佛開示。慧覺圓通。得無疑惑。」

【慧即始覺。乃照根性了倫次之妙智。所謂道眼也。
覺即本覺。乃根中圓湛之性。所謂妙明心也。圓通
即六根互用。周徧圓融之果。初住向去分真之位
也。今雖未依次而解。豁然而證。實亦決定分明。了
無疑惑矣。綰巾以示倫次竟。
△四冥授以選本根。
前三大科。皆惟教其決定從根解結。且示以根結
之由解根之法。亦言當從一門而入。但未分明指
示何根可入。故阿難至此。方以求佛指明也。分三。

△一阿難請示本根。又三。一領前拜謝。】

「一時合掌頂禮雙足。而白佛言。我等今日。身心皎然。
快得無礙。」

【身心皎然者。即心目開明也。快得無礙者。即暢達
而無所障隔也。
△二正請開示。分為四。一自述迷
悟以請。】

「雖復悟知一六亡義。然猶未達圓通本根。」

【一六亡義。即六解一亡之義。是其所巳悟也。未達
者。即尚迷而未悟者也。本根。即此方對機之根也。
唯此科末二句。是請中要語。以後但是哀懇之辭。

△二慶幸遭遇如來。】


「世尊。我輩飄零。積劫孤露。何心何慮。預佛天倫。如失
乳兒忽遇慈母。」

【飄零。即諸趣流轉。出無聖眷之濟拔曰孤。入無涅
槃之退藏曰露。何心何慮。葢當孤露之時。慶其出
於望外也。預在也。父子兄弟以天合者曰天倫。君
臣朋友以義合者曰人倫。今為佛堂弟。故在佛天
倫中也。於流轉時。久無霑於法乳。故如失乳兒。蒙
佛法乳無量。故如忽遇慈母也。
△三反言不可無
進。】

「若復因此際會道成。所得密言。還同本悟。則與未聞
無有差別。」

【際會道成。即師資道合也。所得密言。即前開示也。
還同本悟者。反言惟守知解不加行證也。末二句
言徒聞無益也。正表須加行證也。
△四正求垂示
祕嚴。】

「惟垂大悲。惠我祕嚴。成就如來最後開示。」

【惠祕嚴者。求其恩施行證從入之妙門也。最後開
示者。究竟全分之慈誨也。
△三請後拜懇。】

「作是語巳。五體投地。退藏密機。冀佛冥授。」

【末二句。以阿難大權備曉。諸聖各具妙門。却不顯
然請。佛敕眾各說。但求佛禮畢。即起默聽。故曰退
藏密機。然意中望佛。不勞自說。但敕諸聖各說。則
當機自可因言默契。故曰冀佛冥授。葢上句不欲
言請。而下句乃以意請。是則大權施設之宜。師資

簧鼓之意。於茲備見之矣。
△二佛敕諸聖各說。此
固順前意請。然必令各說者。一顯二十五門。徧該
諸法。頭頭可入。但取一門。當此方機非謂聖性惟
通一門也。二取諸聖各皆親修現證。非空談無驗
之法也。分三科。一佛問諸聖。為二。一標所告之眾。】

「爾時世尊。普告眾中諸大菩薩及諸漏盡大阿羅漢。」

【惟憑後文。佛言彼等修行無優劣差別。則此諸聖
名位大小法門偏圓。皆同一味圓實。更不須疑。何
勞多辯。若仍有大小偏圓。則佛之後言。乃成誑妄。
安有此理。當知。此經實在法華之後。故經中直許
二事修於菩提。而曾無驚怪。若在法華之前。則此
經巳談實相及佛知見。而聽眾各各自知心徧十
方。乃至獲心常住。是其二執蕩然。成佛無疑。法華
更何開顯。縱令重說。又何驚怪之甚哉。且孤山謂
教巳開顯。又云。既經發迹。皆指法華佛所顯發。而
吳興謬辯其非。似謂孤山說諸聖各自開顯冤哉
斯言孤山之屈何所伸乎。且吳興執拗。強引不了
義經。橫分大小。而優劣差別。宛然不混。是巳公抗
佛旨。末却又引佛言并偈。乃謂開權顯實之正文。
殊不知汝分優劣差別。若是佛言則非。佛言若是。
則汝分優劣差別則非。豈得二俱成是乎。是始而
橫說人非。終亦自無決定。其言類多如此。智者當
察。孤山之言。元順佛旨。本無過差也。
△二述告敕
之言。又分二。一先按所成之果。】


「汝等菩薩及阿羅漢。生我法中。得成無學。」

【菩薩羅漢。并稱無學者。正以地上既通羅漢之名。
菩薩豈避無學之號。何況達真了妄。修即無修。永
嘉云。絕學無為閑道人。不除妄想不求真。誌公云。
不起絲毫修學心。無相光中常自在。是菩薩無學
之明證也。
△二後問入圓方便。】

「吾今問汝。最初發心。悟十八界。誰為圓通。從何方便。
入三摩地。」

【顯然不問現今深果。但問最初方便。不言七大攝
入十八界中。六塵攝前五大。根識攝後二大。
△二
眾說本因二。一眾聖略說。以其均是入圓方便。故
須徧說。可以擴人圓融見解。又以其不當此方根
性。故但略說。不欲行人亂修也。分四。一六塵圓通。
相宗謂塵是賴耶相分。斯經謂是如來藏心。行人
能於一塵發悟。則藏性現前故。即六塵圓通。問此
與宗門見色聞聲入道者。同耶異耶。答不盡同。而
亦不盡異也。宗門人。據現生悟處。未必是彼修習
法門。如靈雲。豈以桃華為修門耶。但是參究疑情。
逼拶功極。忽於見色處。瞥的透露而巳。今四諦不
淨甞藥觀法。多是所修法門。功久證入。若此則未
敢言同也。然宗門人。亦有差別因緣。具眼師家。能
預知之。如緣在聲處。決不於色處悟。乃至於人於
經棒喝言句等。皆各一定。不得錯亂。推其過去。未
必不是彼熟習使然也。不然則師家何預知之。若

此則與諸聖。亦未敢言異也。惟香嚴䟦陀等。聞香
覺觸等。似一時忽然之事。則與宗門現生之悟相
似耳。智者審之。就分六。一陳那聲塵。分三科。一作
禮陳白。】

「憍陳那五比丘。即從座起。頂禮佛足。而白佛言。」

【五比丘解現初卷。
△二陳白之言。分三。一敘悟聲
教。】

「我在鹿苑及於雞園。觀見如來最初成道。於佛音聲。
悟明四諦。」

【鹿苑雞園。皆古帝王養畜之地。五人棄佛。於此自
修。佛成道日。先尋度之。故曰觀見如來最初成道
也。佛為五人。三轉四諦。而陳那先悟。成阿羅漢。故
曰於佛音聲悟明四諦也。
△二蒙印命名。】

「佛問比丘。我初稱解。如來印我名阿若多。」

【初稱解者。最先解悟也。阿若多。此云解。名實相孚。
解悟第一者也。然最先得度。亦前因也。
△三音圓
得證。】

「妙音密圓。我於音聲。得阿羅漢。」

【妙音密圓者。葢佛以一音演說法。眾生隨類各得
解。當說四諦時。實行聲聞。但領生滅之旨。而妙音
密圓。徹於無作四諦。達於如來藏心。陳那密發深
解。證圓實理。若大齊小。借小果名。位當七信以上。
葢大證相似。永不稱於信名。借所齊小果為名。諸
經皆然。若名實全取。則他經以十地為羅漢。而圓

人住位。全與別地齊平。故圓通位。亦即是大乘羅
漢。此說尤妙。後皆放此。
△三結答圓通。】

「佛問圓通。如我所證。音聲為上。」

【音聲為上者。此方真教體清淨在音聞。是音聞二
字。皆為教體。聞根乃觀音所證。今聲塵是陳那所
證。葢於聲教。得力發悟者也。領佛四諦圓旨。尋於
名句開悟藏心者也。葢法華開顯之後。人天大眾
誰不知佛諸大弟子內祕外現皆大菩薩。且楞嚴
會上。無數大人。論量圓通。豈有實行聲聞。不自忖
量。妄以偏劣淺悟。敢自濫齊於大乘圓通乎。縱彼
狂妄。而如來何緣妄許其無有優劣差別乎。由是
觀之。竝依大乘圓悟無疑。而諸不了經。皆不必泥
也。陳那聲塵巳竟。
△二優波色塵。分三。一作禮陳
白。】

「優波尼沙陀。即從座起。頂禮佛足。而白佛言。」

【△二陳白之言。又分為三科。一敘悟色性。】

「我亦觀佛最初成道。觀不淨相。生大厭離。悟諸色性。
以從不淨白骨微塵。歸於虗空。空色二無。成無學道。」

【觀不淨相生大厭離等者。因多貪欲。佛令作九想
觀。以對治之。即五停心之一也。葢佛所設觀門。有
共不共。此大小乘共用之法。且根之利鈍。與煩惱
輕重。錯落四句。此屬根利。而煩惱重者。由以圓根
而多貪色慾。故觀不淨。以對治時。仍發圓悟。即長
水所謂。因觀色塵本如來藏也。以從下超略九想

觀耳。空色二無者。病愈藥除。相無不盡也。無學準
前。
△二蒙印命名。】

「如來印我。名尼沙陀。」

【溫陵曰。優波尼沙陀。此翻近少。亦云塵性。謂微塵
是色之少分也。
△三色圓得果。】

「塵色既盡。妙色密圓。我從色相。得阿羅漢。」

【前言空色二無。但是相盡。此言塵色既盡妙色密
圓。相盡性現也。然仍稱妙色者。則色仍不壞。而普
觀諸色。皆即如來藏心。周徧法界也。羅漢準前可
知。
△三結答圓通。】

「佛問圓通。如我所證。色因為上。」

【以觀色為入圓之因也。優波色塵巳竟。
△三香嚴
香塵。分三。一作禮陳白。】

「香嚴童子。即從座起。頂禮佛足。而白佛言。」

【△二陳白之言。分三。一敘悟香塵。又三。一因觀有
為。】

「我聞如來教我諦觀諸有為相。」

【諦觀者。審實而觀也。諸有為相。解現前偈。謂根塵
識等也。
△二靜處聞香。】

「我時辭佛。宴晦清齋。見諸比丘燒沉水香。香氣寂然。
來入鼻中。」

【擕李曰。晏安息也。晦冥寂也。清淨之室。謂之清齋。

○香乃有為中一法。寂然者無相也。
△三即香發
明。】


「我觀此氣。非木非空。非烟非火。去無所著。來無所從。
由是意銷。發明無漏。」

【吳興曰。凡言性空。必推四性。今當以木為自。烟火
為他。和合為共。空為無因。此似衍門觀幻有即空
之相。
○此觀四性。達香塵生體。了不可得。而香之
相盡。其義頗通。準佛破法。如云。徒木無火不香故
曰非木。香氣不同空性故曰非空。燒於別物不香
故曰非煙非火也。香體既不可得故。去無所著。而
來無所從。由是意銷者。入無分別也。發明無漏者。
達熾然香體。即如來藏心也。
△二蒙印命名。】

「如來印我。得香嚴號。」

【△三香圓得果。】

「塵氣倐滅。妙香密圓。我從香嚴。得阿羅漢。」

【香嚴以妙香莊嚴法身也。塵氣二句。亦相盡性現
也。羅漢準上。
△三結答圓通。】

「佛問圓通。如我所證。香嚴為上。」

【此與䟦陀。雖酷似宗門悟處。而尚多假於分別。以
為入處。宗家未必若是多。惟功夫極。則觸處洞然
而巳。然彼於悟後。見諦雖同。而證之淺深。隨於宿
根。實不可定。而此之諸聖。洞見藏心。亦無不同。而
初心證位。定在七信以上。通於初住。是證亦同也。
不然則不可同語圓通位矣。後皆放此。香嚴香塵
巳竟。
△四藥王味塵。分三。一作禮陳白。】

「藥王藥上二法王子。并在會中五百梵天。即從座起。

頂禮佛足。而白佛言。」

【五百梵天。同行眷屬也。
△二陳白之言。又分三。一
敘悟味塵。分三。一宿因甞藥。】

「我無始劫。為世良醫。口中甞此娑婆世界草木金石。
名數凡有十萬八千。」

【△二備達藥性。】

「如是悉知苦酢鹹淡甘辛等味。并諸和合俱生變異。
是冷是熱。有毒無毒。悉能徧知。」

【孤山曰。眾味共成名和合。直爾采用名俱生。修鍊
炮炙名變異。
△三即味開悟。】

「承事如來。了知味性。非空非有。非即身心。非離身心。
分別味因。從是開悟。」

【舌與藥觸。熾然味現。故非空。雖觸舌現。實無形相。
故非有。又味是不可見有對色。以有對故非空。以
不見故非有也。身即舌也。心即舌識也。諸藥不來。
則舌與識不自現於苦等。故非即身心。舌識不甞
諸藥。豈能自現苦等。故非離身心。分別味因。一一
追究。味因何有。從是開悟者。忽爾悟得。熾然諸味。
元不從於諸藥及與身心。本如來藏真如性也。
△
二蒙印命名。】

「蒙佛如來印我昆季藥王藥上二菩薩名。今於會中。
為法王子。」

【蒙佛無別號者。即指釋迦塵劫為其導師也。約初
發悟時所證菩薩。應亦七信以上。通於初住也。末

二句。明其今雖高證深位不改初名。
△三覺味得
果。】

「因味覺明。位登菩薩。」

【覺明。即藏心開悟也。此仍結其最初方便因味得
果而巳。
△三結答圓通。】

「佛問圓通。如我所證。味因為上。」

【藥王味塵巳竟。
△五䟦陀觸塵。分三。一作禮陳白。】

「䟦陀婆羅。并其同伴十六開士。即從座起。頂禮佛足。
而白佛言。」

【孤山曰。䟦陀婆羅。此云賢守。亦云賢護。自守護賢
德。亦守護眾生。
○開士菩薩別名。自開悟而復能
開悟眾生者之號也。
△二陳白之言。又三。一敘悟
觸塵。又三。一宿因入室。】

「我等先於威音王佛。聞法出家。於浴僧時。隨例入室。」

【此即與常不輕。同時增上慢之流也。
△二即觸發
悟。】

「忽悟水因。既不洗塵。亦不洗體。中間安然。得無所有。」

【水因者。即水為導悟之因也。此科當勿迷於論觸。
葢觸之為塵。以身根而合色塵。中間熾然。覺其冷
煖澁滑者。是其相也。今因沐浴時。以身觸水。以水
合身。中間熾然。冷煖觸現。由是追究此觸。因何而
有。若言因洗塵垢而有耶。則塵本無情。何能現觸。
故經云。既不洗塵者。言既不因洗塵而現觸也。若
言因洗勝義根之覺體而有耶。則覺知之體。非洗

可著。故經云。亦不洗體者。言亦不因洗體而現觸
也。中間者。推塵推體。兩楹中間。安然者。即徹悟自
在之相也。得無所有者。達此觸塵。杳無來處。相盡
性現。本如來藏妙真如性也。
△三習留今證。】

「宿習無忘。乃至今時。從佛出家。令得無學。」

【威音見諦。是為初心。今從釋迦。證於深位。
△二蒙
印命名。】

「彼佛名我䟦陀婆羅。」

【△三觸明得果。】

「妙觸宣明。成佛子住。」

【即觸塵而悟入藏性。所謂妙觸宣明也。佛子住。即
是證於初住也。
△三結答圓通。】

「佛問圓通。如我所證。觸因為上。」

【䟦陀觸塵巳竟。
△六迦葉法塵。又分為三。一作禮
陳白。】

「摩訶迦葉。及紫金光比丘尼等。即從座起。頂禮佛足。
而白佛言。」

【摩訶迦葉。云大飲光。檢三迦葉。尼等自明。
△二陳
白之言。分三。一敘悟法塵。又三。一宿因感報。】

「我於往劫。於此界中。有佛出世。名日月燈。我得親近
聞法修學。佛滅度後。供養舍利。然燈續明。以紫光金。
塗佛形像。自爾以來。世世生生。身常圓滿紫金光聚。」

【以然燈塗佛二種勝因故。感歷劫紫金身光。袒衣
吞日。
△二兼同眷屬。】


「此紫金光比丘尼等。即我眷屬。同時發心。」

【尼兼身同。餘惟果同。
△三觀法得果。】

「我觀世間。六塵變壞。惟以空寂。修於滅盡。身心乃能
度百千劫。猶如彈指。我以空法。成阿羅漢。」

【觀六塵者。正觀法塵為總。前五為別。葢觀前五塵
謝落影子兼總別而稱六也。變壞者。葢法塵托意
識。暫現即過。剎那剎那。念念生滅。厭此變壞。加修
空觀。入滅盡定。此定能滅意根。空法塵也。定深故
能度劫甚久同暫。溫陵謂今在雞足山。待彌勒入
此定也。我以空法者。觀破法塵。相盡性現。悟入藏
心矣。羅漢準前。
△二蒙佛印可。】

「世尊說我。頭陀為最。」

【溫陵曰。頭陀。新云杜多。此翻抖擻。以能抖擻法塵
為號也。
△三法明滅漏。】

「妙法開明。銷滅諸漏。」

【法融藏心。故妙開明。藏心既入。永無漏落。故言銷
滅果之實也。
△三結答圓通。】

「佛問圓通。如我所證。法因為上。」

【六塵圓通巳竟。
△二五根圓通。六根缺一者。留耳
根為殿後。所以當此方之機也。參詳五根。四中俱
有旋反字面。以根性法門均是旋根脫塵之旨。塵
識不然。細玩可見。就分為五科。一那律眼根。分三。
一作禮陳白。】

「阿那律陀。即從座起。頂禮佛足。而白佛言。」


【長水曰。那律即阿㝹樓䭾。此云無貧。亦云如意。乃
白飯王子也。過去世。以一食施辟支。感九十一劫
受如意樂。
△二陳白之言。分四。一因訶失目。】

「我初出家。常樂睡眠。如來訶我為畜生類。我聞佛訶。
啼泣自責。七日不眠。失其雙目。」

【孤山曰。增一阿含云。佛在給孤園。為眾說法。那律
於中眼睡。佛說偈訶云。咄咄何為睡。螺螄蚌蛤類。
一睡一千年。不聞佛名字。那律於是達曉不眠。眼
根便失。
△二承示三昧。】

「世尊。示我樂見照明金剛三昧。」

【樂見。即旋見忘塵。照明即發本明耀也。準耳根圓
通。乃是反見見自性之功夫也。謂之金剛三昧者。
表心眼現前。如金剛堅固。不可破壞。非如肉眼易
破壞也。
△三遂得心眼。】

「我不因眼。觀見十方。精真洞然。如觀掌果。」

【不因眼者。不因肉眼也。精真洞然者。即如來藏心。
發本明耀。心眼洞開也。準耳門應云。初於見中。入
流忘所。所入既寂。明暗二相了然不生。此則位齊
初果。即應心光漸發。如是漸增。見所見盡。此則位
齊七信四果。即應大發本明。徹見十方也。然既同
於圓證。則盡見不住。乃至寂滅現前。亦應齊等也。
舊註較量阿含。諍分大小。皆不必然。以佛既開本。
均屬內祕。凡所修證。何法不圓。
△四蒙佛印證。】

「如來印我。成阿羅漢。」


【準前。
△三結答圓通。】

「佛問圓通。如我所證。旋見循元。斯為第一。」

【旋見。即反見見自性。循元。即證入圓通也。那律眼
根巳竟。
△二周利鼻根。分三。一作禮陳白。】

「周利槃特迦。即從座起。頂禮佛足。而白佛言。」

【溫陵曰。槃特此云繼道。長水曰。特迦亦云蛇奴。於
路所生。
△二陳白之言。分四。一因闕誦持。】

「我闕誦持。無多聞性。最初值佛。聞法出家。憶持如來
一句伽陀。於一百日。得前遺後。得後遺前。」

【長水曰。過去為大法師。祕吝佛法。不常教人。後感
愚鈍。以宿善故遇佛出家。五百比丘。同教一偈。經
九十日不成。
○別經有言。教誦條帚。則得條忘帚。
得帚忘條。
△二奉教調息。】

「佛愍我愚。教我安居。調出入息。我時觀息。微細窮盡
生住異滅諸行剎那。」

【長水曰。佛令數息攝心。因而了悟。
○經雖云調。即
兼數意調者。按天台止觀。當離風氣喘等。而幽綿
自在也。數則從一至十。或至百而後。逆數至一。良
以。暗鈍遠因。雖本愚痴。近緣亦由雜亂。故令數息
攝住。不雜餘緣。然數出不數入。雙數則病。我時下
觀息盡詳也。得定則微細定深。則窮盡四相。出息
入息皆具。初起曰生。不斷曰住。漸微曰異。巳斷曰
滅。諸行即生等遷流。剎那最短一念。即具九十剎
那。言至微細也。調息似六妙門數隨止。餘似觀。還

淨在下科。
△三開悟得果。】

「其心豁然。得大無礙。乃至漏盡。成阿羅漢。」

【豁然無礙者。即就鼻息窮盡處豁悟。鼻根通於藏
性。所謂聖性無不通也。然藏性澄清。萬法朗鑑。無
復障隔。豈有憶忘乎。故曰得大無礙。漏盡羅漢。竝
以準前。
△四蒙佛印證。】

「住佛座下。印成無學。」

【準前。
△三結答圓通。】

「佛問圓通。如我所證。反息循空。斯為第一。」

【反息循空者。只是觀息反歸空滅。即悟入藏性。以
成圓通果也。問鼻以嗅為用。今於旋根。而不取反
嗅。乃取反息。何也。答嗅性正托於息。所謂出息取
香。入息聞香也。但此攝心。何須反嗅。及其發悟。終
因息盡。故屬鼻根圓通。周利鼻根巳竟。
△三憍梵
舌根。分三。一作禮陳白。】

「憍梵鉢提。即從座起。頂禮佛足。而白佛言。」

【溫陵曰。憍梵鉢提。此云牛呞。牛凡不食。亦事虗哨。
此人口如牛之哨。乃輕弄報也。
△二陳白之言。又
分四。一口業招報。】

「我有口業。於過去劫。輕弄沙門。世世生生。有牛呞病。」

【見老僧無齒而食。笑之說其似牛。故世世感生牛
舌。常如牛呞。口業可畏如此。
△二奉教止觀。】

「如來示我一味清淨心地法門。我得滅心。入三摩地。
觀味之知。非體非物。」


【此佛本欲教以舌根圓通。乃先令其止散入寂。後
教其從寂起照。觀察甞性也。故此首三句。即先賜
以數珠。令其念佛也。而謂之一味清淨心地法門
者。葢念佛時。止諸雜緣。純一淨念故也。次二句。即
止散入寂。先成念佛三昧也。末二句。即後教其從
寂起照。觀寂甞味。知性非從根體。亦非從物味也。
良以。外味不來。根不自甞。故非體。舌不觸知。物不
自味。故非物也。當知。念佛非但遮謗。而遮謗乃餘
益耳。
△二超離得果。】

「應念得超世間諸漏。內脫身心。外遺世界。遠雖三有。
如鳥出籠。離垢銷塵。法眼清淨。成阿羅漢。」

【了達甞性。既不從根。又不從味。豁然悟其本是藏
性。然性現如日出。漏盡如霜消。故諸漏頓盡。內脫
身心。即解根脫縛也。外遺世界。即超越器界也。達
三有本空。方為遠離。更無依正纏縛。故如鳥出籠。
此即齊於四果七信。方同四卷末文所謂根塵識
心應念銷落也。今言離垢銷塵法眼清淨者。即彼
文所謂想相為塵。識情為垢。二俱遠離。則汝法眼
應時清明也。文全相似。請詳彼解。自知此證。非是
小乘之果。宛然信滿入住矣。
△四蒙佛印證。】

「如來親印。登無學道。」

【準前。
△三結答圓通。】

「佛問圓通。如我所證。還味旋知。斯為第一。」

【還味旋知者。即反觀甞味知性悟入藏心也。矯梵

舌根巳竟。
△四畢陵身根。又分為三。一作禮陳白。】

「畢陵伽婆蹉。即從座起。頂禮佛足。而白佛言。」

【孤山曰。名番餘習。昔為婆羅門故。餘習多慢。如罵
河神為婢。非彼實心。蓋習氣也。
△二陳白之言。分
五。一聞談苦諦。】

「我初發心。從佛入道。數聞如來說諸世間不可樂事。」

【發心即出家也。世間不可樂事。即四諦中苦諦也。
如三苦四苦八苦等也。
△二注思傷足。】

「乞食城中。心思法門。不覺路中毒刺傷足。舉身疼痛。」

【法門即苦諦也。奉教思苦。而適遇苦事。實發悟之
機也。
△三研窮身覺。又二。一敘述二覺。】

「我念有知。知此深痛。雖覺覺痛。覺清淨心。無痛痛覺。」

【首二句。敘知痛之妄覺。即身識也。次三句。敘無痛
之真覺。即身根。覺性與見聞同等者也。雖覺覺痛
者。言據上雖有能覺之心與所覺之痛。而身根中
無分別。清淨覺心。本無所覺之痛與能覺之痛覺
也。
△二研窮無二。】

「我又思惟。如是一身。寧有雙覺。」

【雙覺。謂知痛之覺與覺清淨心也。此起智轉思。身
既是一。覺豈有二。所謂一則真。二則妄也。
△四入
空得果。】

「攝念未久。身心忽空。三七日中。諸漏虗盡。成阿羅漢。」

【攝念者。即惟隨順無痛清淨之真覺。而不復隨順
知痛之妄覺也。未久之間。身心忽空者。蓋攝心之

極。真純妄絕。身心豁然。同虗空矣。諸漏虗盡者。真
覺藏性現前。而欲有無明。了不可得焉。羅漢同前。

△五蒙佛印證。】

「得親印記。發明無學。」

【無學準前。
△三結答圓通。】

「佛問圓通。如我所證。純覺遺身。斯為第一。」

【純覺。純一真覺也。遺身。身心忽空也。一遺一純。亦
含旋意矣。畢陵身根巳竟。
△五空生意根。分三。一
作禮陳白。】

「須菩提。即從座起。頂禮佛足。而白佛言。」

【△二陳白之言。分三。一宿命知空。又二。一遠通宿
命不忘。】

「我曠劫來。心得無礙。自憶受生。如恒河沙。」

【心得無礙者。即無隔陰之昏出胎之昧也。
△二依
正自他皆空。】

「初在母胎。即知空寂。如是乃至十方成空。亦令眾生
證得空性。」

【首二句。正報空也。在胎則能隨相受生。知空則能
達理。不昧空寂者。五蘊皆空。生體了不可得也。次
二句。依報空也。自母身外。洎山河大地。悉同空寂
也。此即深心菩薩。人法雙空。境界以上。總屬於自
空。末二句。即出胎。廣化眾生。同悟空理。空性且作
人法二空真如。未是顯了藏性。以下文方顯了故。
夫處胎不昧。人法雙空。自是二乘。及初心菩薩。皆

所不能。何況具足二利大乘深位。復何疑乎。約談
初心方便。且在十信滿心。
△二承教證入。又為二。
一悟證自果。】

「蒙如來發性覺真空空性圓明。得阿羅漢。」

【發者。與之發明也。性覺真空。影性空真覺。即如來
藏心。清淨本然。周徧法界。空性圓明。即色空無礙。
所謂全體圓融。大用無限。若此而阿羅漢之證。於
十地大人。復何所歉。科言自果。對下佛知見言。非
對眾生也。
△二同佛知見。】

「頓入如來寶明空海。同佛知見。」

【此似超入後心。故言頓入。寶明空海。即所謂一真
法界。第一義空。又曰畢竟空也。此則寂同於佛矣。
佛知見。即前圓彰三藏。所謂大智慧光明義也。此
則照同於佛矣。別經明。須菩提。乃過去青龍如來。
觀此則上句似同涅槃。下句似同菩提。此葢良由
巳經如來開顯。故自說深心。無復隱祕耳。顯文明
證如此。而舊云皆作小宗分別無咎。殊不知解深
為淺。抗佛誣聖。烏得無罪。幸戒之。
△三蒙佛印許。】

「印成無學。解脫性空。我為無上。」

【小乘。證空空縛非真解脫。又是三昧非本性空。斯
則人法及與俱空。一切解脫所證空理。乃一真本
有。真空不空之性體也。我為無上者。窮盡空理。更
無加尚也。陳白之言竟。
△三結答圓通。】

「佛問圓通。如我所證。諸相入非。非所非盡。旋法歸無。

斯為第一。」

【諸相。所謂我相人相眾生相壽者相及與法相也。
非空也。諸相入非。即人法雙空也。非所非盡者。即
能非與所非俱盡也。所非即上諸相。能非即上諸
非。所謂非法相也。是即空所空滅藥病雙除之意
也。旋法之法。指一心法。即意根中知性。非謂法塵
也。旋法歸無者。即旋知性歸於畢竟空也。永嘉云。
有無俱遣不空空。又云諸行無常一切空。即是如
來大圓覺。此之謂也。與耳根圓通較之。此多顯體。
彼多顯用。而宗家悟處。雖於諸門徧有。而主於此
門者。為尤多。良以。或明或暗。多惟取於知之一字
故也。五根圓通巳竟。
△三六識圓通(夫經初。徵破識心。呵為生
死根本。眾生誤認枉入輪迴權小依修竟無實果。何今復可入圓通乎。蓋前於識大徧周中。巳申斯辯。今
請重申。夫識雖塵影虗妄之極。而離一真見分。無別自體。譬影之於水雖極虗妄。而離水無別自體。但迷
執者。認識忘真。而橫成流轉。譬痴人認影。忘水。而誤遭淪溺。利害非細。不得不呵也。倘悟者。即識見真。而
識非真外。圓通何疑。如智者觀影知水。而影非水外。尚可得水之用。豈遭其淪溺乎。故此六聖。并後彌勒。
皆能即識見真。故皆證於圓通而無礙也。宗門云。起滅紛紛是何物。此之謂也。問如來何不直令人即識
見真。何必呵之。而必教人依根入乎。答偈云。聖性無不通。順逆皆方便。初心入正定。遲速不同倫。正以塵
識皆遲。而惟根最速故也。譬呵二乘。豈是終不成佛。但劫經塵點。遲純之極。故呵初學勿發是心也)就
分為六科。一鶖子眼識。前五識有二種難辯。一者
與前五根。混以其難分別。而隨念麤略。頗似無分
別之根性。愚法聲聞。罔不迷之。故規矩云。愚者難
分識與根是也。二者與五俱意識混。以其雖麤略。
而隨念分別。頗似意識之計度。故小教不知前五

非意識而心法惟一也。吳興說。識率多混濫。亦是
此迷。然則性宗學者。當勿忽於法相。可也。今請略
明眼識之相。餘四準知。如眼照境時。一念不動。但
如鏡中無別分析。此眼根之見性也。於中用目。循
歷黑白大小多少善惡等相。歷然不混。此不帶名
言隨念麤略分別。即眼識也。由是次第標指追究
分析無量差別。此徧執名言計度詳細分別。即眼
家俱意識也。又名明了意識。今但取於第二眼識。
而根性與俱意。但不得混濫之。分三。一作禮陳白。】

「舍利弗。即從座起。頂禮佛足。而白佛言。」

【△二陳白之言。又分為三科。一眼識夙利。】

「我曠劫來。心見清淨。如是受生。如恒河沙。世出世間。
種種變化。一見則通。獲無障礙。」

【此亦敘多生眼識久利也。心見即眼識。清淨即無
障礙。世出世間即一切凡聖境界。種種變化。即差
別幻妄。如事業法門因果等相。一見二句。謂不勞
多力。惟眼識隨念麤略分別。即表裏洞徹。此正顯
其是眼識利也。
△二逢教增悟。】

「我於路中。逢迦葉波兄弟相逐。宣說因緣。悟心無際。」

【此迦葉即兄弟三人者。名現目連通中。別經謂逢
馬勝者。但取則師所云。宣非一人彼此互出。是也。
因緣當依上乘圓義。而解如佛偈云。因緣所生法。
我說即是空。亦名為假名。亦名中道義。此四句依
次。即藏通別圓四教。或每教俱該四句。而鶖子所

解。決徹圓理。故悟藏心周徧法界也。
△三從佛高
證。】

「從佛出家。見覺明圓。得大無畏。成阿羅漢。為佛長子。
從佛口生。從法化生。」

【見覺即眼識。明圓即證極。得大無畏。即說法具四
無所畏。以見之徹故。說之無歉耳。羅漢準前。身子
智慧第一。聲德居長。故稱長子。從是而知。身子智
慧。皆眼識利也。次二句。即釋成長子。亦檢別於羅
候聞佛說而悟法身。故云從佛口生。在教法中。長
養聖胎。由是法身從微而著。故曰從法化生。別經
言。身子乃過去金龍如來。則知七日達法半月證
果。皆示現而巳。總非真實。何必諍其從人聞法之
殊。
△三結答圓通。】

「佛問圓通。如我所證。心見發光。光極知見。斯為第一。」

【心見發光。即眼識證徹也。同於靜極光通達。光極
知見。同於寂照含虗空。其朗鑑萬法之勝用。可以
知其源矣。鶖子眼識巳竟。
△二普賢耳識。分三。一
作禮陳白。】

「普賢菩薩。即從座起。頂禮佛足。而白佛言。」

【擕李曰。行彌法界曰普。位隣極聖曰賢。此非地前。
乃金剛喻定。居眾伏頂。名之為賢。
○與文殊皆古
佛影響。大鈔中名位義多。今但從要。
△二陳白之
言。分三。一輔化埀範。】

「我巳曾與恒沙如來。為法王子。十方如來。教其弟子

菩薩根者。修普賢行。從我立名。」

【紹佛家業故。為法王之子。菩薩根者。圓頓根也。普
賢行。即十願王。舉一色一香俱周法界者也。沙界
十方。凡修普賢行者。皆從立名。可謂垂範之極矣。

△二耳識鑒機。】

「世尊。我用心聞。分別眾生所有知見。」

【溫陵曰。心聞耳識也。分別眾生知見者。擇普賢行。
而成就之。
△三普護行人。】

「若於他方恒沙界外。有一眾生心中發明普賢行者。
我於爾時。乘六牙象。分身百千。皆至其處。縱彼障深。
未得見我。我於其人暗中摩頂。擁護安慰。令其成就。」

【有一眾生者。極言其不遺一人。非謂止論一眾生
也。界以沙記。則界中眾生益無量無數。分身百千。
極言其多非局數也。先於障輕者。顯然加被。次於
縱彼下。并言障重者冥中加被也。末二句。雙承冥
顯二加。言擁護令無魔障。而速開發也。安慰令無
退墮。而益精進也。成就者。淺位則普賢根成。深位
則等覺行成。
△三結答圓通。】

「佛問圓通。我說本因。心聞發明。分別自在。斯為第一。」

【雖古佛久證。而亦有最初本因。故表其元從耳識
而入也。惟用耳識。隨念分別。普照羣機。得大自在
也。普賢耳識巳竟。
△三孫陀鼻識。分三。一作禮陳
白。】

「孫陀羅難陀。即從座起。頂禮佛足。而白佛言。」


【△二陳白之言。又分為四科。一出家心散。】

「我初出家。從佛入道。雖具戒律。於三摩地。心常散動。
未獲無漏。」

【定心不成。難以破惑。故未剋果。
△二奉教觀鼻。】

「世尊教我及拘絺羅觀鼻端白。」

【拘絺羅。共稟鼻識法門。同行者也。鼻端即鼻尖也。
白乃注目諦觀鼻尖微有白相也。因其散亂心多
不成三昧。教其惟觀此白。住心不散。
△三從鼻悟
證。又二。一初見息烟而悟徹。】

「我初諦觀。經三七日。見鼻中氣出入如烟。身心內明。
圓洞世界。徧成虗淨。猶如琉璃。烟相漸銷。鼻息成白。」

【溫陵曰。息由風火而起。鼓煩惱濁故。其狀如烟。昧
者不覺。惟諦觀能見六交。見火燒息能為黑烟紫
焰。皆煩惱所發也。淨觀發明。則煩惱漸消。故內明
外虗。而烟消成白。
○身心下即定成之相。上二句。
分言內外各明。即內徹五臟。外徹大千。次二句。總
言明透。而喻以琉璃。末二句。黑烟變白。驗知煩惱
銷也。
△二次化息光而證果。】

「心開漏盡。諸出入息。化為光明。照十方界。得阿羅漢。」

【首句。即藏心顯現。煩惱無餘。巳轉煩惱。而成菩提。
故息化為光。合心境而一如。故照十方界。
△四蒙
佛授記。】

「世尊記我。當得菩提。」

【即當來成佛也。
△三結答圓通。】


「佛問圓通。我以銷息。息久發明。明圓滅漏。斯為第一。」

【此亦不取嗅香時鼻識分別。而但取觀息之意。準
前鼻根可知。餘皆意在上文可了。孫陀鼻識巳竟。

△四滿慈舌識。分三。一作禮陳白。】

「富樓那彌多羅尼子。即從座起。頂禮佛足。而白佛言。」

【△二陳白之言。分三。一宿辯說法。此科先敘曠劫
諸佛會下之事。同法華經。又二。一久弘權實。】

「我曠劫來。辯才無礙。宣說苦空。深達實相。」

【辯才即四無礙。苦空二乘權義。實相一乘實義。
△
二廣衍微妙。】

「如是乃至恒沙如來祕密法門。我於眾中。微妙開示。
得無所畏。」

【乃至者。從一佛法藏。乃至無量諸佛法藏。祕密者。
盡其深玄也。微妙者。極其善巧也。無畏者。亦即四
無所畏也。
△二承教得果。此科下方敘本尊釋迦
會中之事。又分二。一承教音輪。】

「世尊。知我有大辯才。以音聲輪。教我發揚。」

【知有大辯者。即知前科曠劫大本也。溫陵曰。佛以
身口意三輪。應物無滯。音聲即口輪也。
○佛因材
而篤。復授以如來音輪。益以輔揚大教。所謂矢上
加尖也。
△二輔化得果。】

「我於佛前。助佛轉輪。因師子吼。成阿羅漢。」

【助輪。則上輔佛教。師吼。則下化眾生。皆顯利他。而
成阿羅漢。亦顯其不失自利。據前自敘。及法華佛

敘其大本莫測。豈止十地。今就敘述圓通。其果位
且同眾例。
△二蒙佛印許。】

「世尊印我。說法無上。」

【此惟證其說法第一。如法華經所敘。是也。
△三結
答圓通。】

「佛問圓通。我以法音。降伏魔冤。銷滅諸漏。斯為第一。」

【魔冤應通內外。內則心魔冤尤。因說破而除滅。外
則天魔冤害。因顯發而退藏。銷漏即入圓通也。問
此何不取別味。而獨取於說法乎。答二俱舌識功
能。而說法為勝。故偏取之。然說法似須意識深細
分別。而今獨用舌識。亦見說法自在。但用隨念。不
勞計度。而發無不盡也。滿慈舌識巳竟。
△五波離
身識。分三。一作禮陳白。】

「優波離。即從座起。頂禮佛足。而白佛言。」

【孤山曰。優波離云上首。以持律為眾綱紀故。或云
近執。佛為太子。彼為親近執事臣故。
△二陳白之
言。分三。一親見成佛。】

「我親隨佛。逾城出家。親觀如來六年勤苦。親見如來
降伏諸魔。制諸外道。解脫世間貪欲諸漏。」

【先言貪欲者。首舉欲漏也。復言諸漏者。撮略有漏
及無明漏等耳。此但初敘來由。尚未干於身識也。

△二秉戒得果。】

「承佛教戒。如是乃至三千威儀。八萬微細。性業遮業。
悉皆清淨。身心寂滅。成阿羅漢。」


【承佛教戒。即授二百五十條聲聞戒也。如是下即
菩薩戒。人知波離位居聲聞但秉麤戒。今自敘乃
極至菩薩八萬微細戒品。足知是大菩薩示現也。
溫陵曰。行住坐臥律儀各二百五十。對三聚成三
千。復以三千配身口七支。成二萬一千。復配四分
煩惱。成八萬四千。
○三聚者。謂攝善法。攝律儀。攝
眾生也。四分煩惱。謂多貪多嗔多痴及等分也。性
業者。謂所戒之法。體性即惡。如殺盜淫等也。遮業。
謂所戒之法。體性非惡。但能開諸惡門。為前方便。
故止絕以遮諸惡。如酒等是也。末二句。雖言所證
之果。而單戒豈能剋果。當知身心寂滅。即因戒所
生之定。成阿羅漢。即因定所生之慧。約外現。即滅
盡定與人空慧。約內祕。即楞嚴大定與圓通慧。而
羅漢亦準前矣。
△三蒙佛印許。】

「我是如來眾中綱紀。親印我心。持戒修身。眾推無上。」

【此印與名相孚。為眾綱紀者。實用稽察持犯功過
也。印心者。印其持戒修身之清淨心也。末句正明
其為眾上首也。
△三結答圓通。】

「佛問圓通。我以執身。身得自在。次第執心。心得通達。
然後身心一切通利。斯為第一。」

【初且執身者。葢因身犯尚多。不暇細究心品也。自
在者。即無毀犯也。次第執心者。葢因身巳無犯。不
勞檢制。然後細檢心品。以至八萬也。通達者。當依
圓師作所發之定慧無差。以末二句即當歸結身

識圓通故。通利二字。即是從身識而證入圓通之
境也。本文制身制心。元無分於大小。且不必辯。至
經後臨文。再當辯之。問此何不取覺觸之用。而但
取持戒功能。答此亦以覺觸之用劣於持戒故爾
也。波離身識巳竟。
△六目連意識。分三。一作禮陳
白。】

「大目犍連。即從座起。頂禮佛足。而白佛言。」

【△二陳白之言。又分為三。一遇教發心。】

「我初於路乞食。逢遇優樓頻螺伽耶那提三迦葉波。
宣說如來因緣深義。我頓發心。得大通達。」

【孤山曰。優樓頻螺。此云木瓜癃。胸前有癃。如木瓜
故。伽耶。山名。即象頭山也。亦云城。城近此山故。兄
弟三人故。身子云逢迦葉波兄弟。即其人也。溫陵
曰。因緣深義。謂非世間和合麤相。
○亦當準前身
子圓通中。即彼圓義也。發心即意識圓通。大通達
即至圓通境也。問前言意識起滅無端。今言圓通。
何以致然。答了見意識起於藏心。離藏心無別意
識。由是即入藏心而圓證也。
△二蒙度證通。】

「如來惠我。袈裟著身。鬚髮自落。我遊十方。得無罣礙。
神通發明。推為無上。成阿羅漢。」

【首三句。度之為僧。下五句。證之成果。著身自落。皆
佛神力。隨言成就也。我遊二句。神境通也。次二句。
總言神通第一也。上科巳得意識圓通之體。此四
句大發意識圓通之用。證果準上。
△三諸佛印許。】


「寧惟世尊。十方如來。歎我神力。圓明清淨。自在無畏。」

【首句。明不惟釋迦印其神通第一。次四句。明諸佛
同許也。全發性真故圓明。遠離依業故清淨。無不
如意故自在。無能摧制故無畏。
△三結答圓通。】

「佛問圓通。我以旋湛。心光發宣。如澄濁流久成清瑩。
斯為第一。」

【溫陵曰。旋湛者。旋意識而復妙湛也。
○即轉意識。
而證如來藏心耳。心光發宣。即發神通妙用也。次
二句。復以喻明也。清瑩者。水澄而萬象影現也。澄
濁喻旋意識。久清喻發神通。問此何不取緣慮法
塵之用。答作意運通。正緣法塵之妙用也。六識圓
通巳竟。
△四七大圓通。前五大即塵。後二大即識
與根。雖不出前根塵識三。而特具用徧廣大之象
故。別得大名。就分為七。一烏芻火大。分為三科。一
作禮陳白。】

「烏芻瑟摩。於如來前。合掌頂禮佛之雙足。而白佛言。」

【溫陵曰。烏芻瑟摩。此云火頭。即火頭金剛。
△二陳
白之言。又三。一因欲得觀。又二。一宿生多欲。】

「我常先憶久遠劫前。性多貪欲。」

【欲即淫欲。諸聖遠劫俱有。在凡實因。不可作別端
迴互而釋。
△二遇佛授觀。】

「有佛出世。名曰空王。說多婬人成猛火聚。教我徧觀
百骸四支諸冷煖氣。」

【溫陵曰。多婬之人。本由煖觸迫發。生為欲火。死為

業火。業力增熾故。成猛火聚也。
○教我下。即令觀
身火大也。末句冷字譯文誤耳。應云。諸煖觸氣。方
順火大。而且合結文。葢多婬之人。既火大增熾。而
業火將起。故令徧觀百骸四支中火大。先欲其知
懼而頓息淫心。然後將錯就錯。可成妙觀。
△二觀
成得名。】

「神光內凝。化多婬心。成智慧火。從是諸佛。皆呼召我。
名為火頭。」

【禪觀中。徧見身中。惟一火聚。既怖且厭。而遠離欲
念。然火雖熱腦。而體具光明。今婬心息。而無復熱
腦。惟見光明。即智慧火。故曰神光內凝等也。末三
句。雖表得名。亦顯其為諸佛同印許矣。
△三證果
發心。】

「我以火光三昧力故。成阿羅漢。心發大願。諸佛成道。
我為力士。親伏魔冤。」

【住火光三昧者。徧十方界。惟一火光。從此三昧成
阿羅漢者。由此正受。發如來藏性火真空性空真
火。成因地心。證七信以去。入於住位也。末三句。發
心護法者。良以火光三昧。雖是內境。能現外相。溫
陵曰。佛陀本傳云。師入火光定。其室如焚。
○近世
亦有梵僧至京師。住是三昧。人於夜見火光滿寺。
遠近奔救。足知威力能怖魔冤。
△三結答圓通。】

「佛問圓通。我以諦觀。身心暖觸。無礙流通。諸漏既銷。
生大寶燄。登無上覺。斯為第一。」


【觀百骸四支中火大。即是觀身。察其皆由婬心熾
盛所發。即是觀心。暖觸總目火大也。婬心巳息。而
不成業火。故無礙也。神光智火。融於藏心。周徧法
界故。流通漏銷者。以智慧火。燒煩惱薪。何所不盡。
生大寶𦦨者。火大圓通之妙用。摧魔護法。無量威
力也。登無上覺。則顯明大本齊佛。而示居輔化之
位矣。大抵諸聖德位相侔。而迹有權實。言有隱顯。
學者當略迹取本。得意忘言。不可妄分大小。而岳
師。必待如此文明說。方成半許。何執泥之深乎。且
解中為一冷字所誤。平釋四大觸塵。濫五圓通。安
有此理。火大圓通巳竟。
△二持地地大。分為三科。
一作禮陳白。】

「持地菩薩。即從座起。頂禮佛足。而白佛言。」

【先平外地。因了心地。遂持本悟。圓證藏心。故名持
地。
△二陳白之言。又三。一積平地行。此科全敘平
外地也。又分為二。一正取平地之行。又三。一從古
佛世。】

「我念往昔。普光如來。出現於世。」

【△二出家平地。】

「我為比丘。常於一切要路津口田地險隘。有不如法。
妨損車馬。我皆平填。或作橋梁。或負沙土。」

【要路指陸地。言眾所必由之路也。津口指水處。言
即渡頭也。田地不取種植。但重行路。俯仰高深曰
險。左右迫狹曰隘。不如法者。不寬平也。隘則必妨。

險則多損。高則平之。下則填之。橋梁以利津口。沙
石以治要路。
△三經多佛世。】

「如是勤苦。經無量佛出現於世。」

【正取平地之行一科巳竟。
△二兼敘効力之行。又
分三。一豐時全捨。】

「或有眾生。於闤闠處。要人擎物。我先為擎。至其所詣。
放物即行。不取其直。」

【闤市垣也。闠市門也。詣往也。不取其直不受顧價。
葢別希勝報。不邪命活也。
△二饑年節取。】

「毗舍浮佛現在世時。世多饑荒。我為負人。無問遠近。
惟取一錢。」

【吳興曰。毗舍浮。此云徧一切自在。
○意以饑世乞
食則難。略取存命。不多貪也。
△三神力拔苦。】

「或有車牛。被於泥溺。我有神力。為其推輪。拔其苦惱。」

【願行所在。而助以積劫福報。故感具神力。遂其願
行耳。積平地行巳竟。
△二蒙平心教。夫平地之行。
志在普利。效力之行。不檢親疎。其心亦久平矣。何
至此而方蒙平心之教乎。蓋前屬事相平心。未能
悟理。今令悟知內心外地本惟一體。故惟務平心。
不分情器。則境隨心轉。無有不平。較前豈不天淵
乎。又分二。一因平地待佛。】

「時國大王。延佛設齋。我於爾時。平地待佛。」

【時。即佛在世時。平地者。即修佛過之路也。
△二領
平心之教。】


「毗舍如來。摩頂謂我。當平心地。則世界地。一切皆平。」

【摩頂者。憫其事行久勞。攝受加持。令其歸理也。平
心地者。通達有情無情俱為一體。正報依報無分
自他。乃至凡聖因果等。一切皆如。是也。世界地平
者。外由內感。物隨心變也。天台云。心分垢淨。見兩
土之升沉。故知。娑婆心險。感陵谷之高深。極樂心
平。致地平之如掌。此其驗也。故如來因其惟務平
地。而特教平心。令知要也。
△三權實雙證。因其文
中有迴心故。知由權入實。以漸而入。葢不定性中
聲聞菩薩不定者也。良由多劫願行便主利人。非
純求自利之輩。分二。一悟取權乘。先取小果也。又
三。一悟內外地同。】

「我即心開。見身微塵與造世界所有微塵。等無差別。」

【此之心開。便與聲聞不同。既達地大平等。非惟不
復執身為我。亦將達法唯心矣。
△二於諸觸自在。】

「微塵自性。不相觸摩。乃至刀兵。亦無所觸。」

【此即分達法空。知微塵自性空無所有。則知能觸
地大與所觸地大一切皆然。故刀兵為外地大。身
為內地大。以身觸刀。如斬光截影。了無所傷也。肇
法師云。將身臨白刃。猶若斬春風。彼但證性無傷。
六祖延頸。刺客三揮利刃。俱如斬影。是也。
△三悟
無生證果。】

「我於法性。悟無生忍。成阿羅漢。」

【此無生忍。且取生空。達蘊中畢竟無我也。譬如打

鐵。麤垢先落耳。以分達法空時。尚悟地大了不可
得。況地大中我豈不速空乎。此阿羅漢。實證四果。
悟取權乘竟。
△二迴證知見。】

「迴心今入菩薩位中。聞諸如來宣妙蓮華佛知見地。
我先證明。而為上首。」

【蓋雖暫取生空。而利人習性。惟樂菩薩願行。是以
速即迴心也。言今入者。葢指賢劫為今。未必獨指
釋迦會中。葢曠劫為事行菩薩。至莊嚴劫尾。方斷
見思。成阿羅漢。賢劫初即迴向真乘。諸如來。意指
賢劫四佛及十方現在如來也。法華會上聞知見
地者。葢法華知見。即此經如來藏性。悟此為地。所
謂一乘寂滅場地。首先證明者。由其從凡入聖。自
權向實。皆持地大。為起行入理之門。而今復聞此
究竟性地。機緣契合。是以為法華證明上首也。
△
三結答圓通。】

「佛問圓通。我以諦觀身界二塵。等無差別。本如來藏。
虗妄發塵。塵銷智圓。成無上道。斯為第一。」

【此備敘前悟而巳。二塵即內外二地大也。虗妄發
塵者。葢悟地大相妄。而其性但是如來藏性。循業
妄現而巳。人知持地為法華上首。而不知如來知
見契彼究竟地大。此經方以顯其大本矣。塵銷智
圓者。相盡性現。理智一如也。成無上道者。巳入最
上一乘之知見也。持地地大巳竟。
△三月光水大。
分三。一作禮陳白。】


「月光童子。即從座起。頂禮佛足。而白佛言。」

【童子乃菩薩別名。表童真德也(世人即作幼童之想。如塑畵善財。是
也。又儒者聞大權經說孔子為定光童子。則怒其𢍉小。不知文殊為釋迦九世師祖而亦稱童子。何有𢍉
小之意乎)月為水摩尼所成。故號月光。
△二陳白之言。
又三。一古佛授觀。】

「我憶往昔恒河沙劫。有佛出世。名為水天。教諸菩薩
修習水觀入三摩地。」

【水天者。證水大徹於性天也。或此佛亦從此大入
圓。或佛具萬德。而但觀時機當從此入。故示號與
觀相應耳。末三句。總示所授觀法。其詳在下修習
中。當自見之。
△二依觀久修。又二。一習觀初後。初
身後界。以漸而入。觀之序也。分二。一初觀身中。】

「觀於身中。水性無奪。初從涕唾。如是窮盡。津液精血。
大小便利。身中旋復。水性一同。」

【首二句。總一略標。無奪二字。作不相乖異釋之。與
下一同二字。相為叫應。初從以下釋成無奪之意。
涕唾便利。近外水相。浸液精血。涉內水相。由外及
內。自內而外。故曰身中旋復。又涕唾津液。水之清
相。精血便利。水之濁相。清濁雖異。水性無別。故曰
水性一同。即無奪之謂也。然發解入觀。必始身中
者。欲其深觀成時則我法二執俱空。
△二後合界
外。】

「見水身中。與世界外浮幢王剎諸香水海。等無差別。」

【觀內既熟。引伸外廣。資中曰。準華嚴經。華藏海中

有大蓮華。其蓮華中。有諸香水。一一香水海。為諸
佛剎世界之種。華藏世界。在香水中故云浮幢王
剎。華藏二十重。累高如幢。最為高大。故稱王。今觀
身水與彼海同。故曰浮幢王剎諸香水海也。
○須
更知。華藏是總一大香水海。其大蓮華。是總蓮華。
其蓮華中。有無量香水海。一一海中。各有一華。上
擎二十重剎種。每重世界。皆以剎塵。增數紀之。今
觀水大。惟論於海幢剎。但帶言耳。即此觀境大不
思議。誠非凡小權乘可及。然充擴至此者。欲其深
觀成時。則了達性水真空(云云)。乃至周徧法界。則
我法二空。不待言矣。
△二觀成淺深。上方領旨習
觀。此科乃觀成之相。然先淺後深。亦成之序也。就
分二。一初成未得忘身二。一標身未忘。】

「我於是時。初成此觀。但見其水。未得無身。」

【是時。即初授習時。成此觀者。即成身中水性一同
之觀也。但見其水者。葢入定之時。不見一物。但見
湛水。徧十方界。此句便是觀成之相。末句。正表初
成尚淺未至空身也。
△二即事以證。證其尚為身
累也。又三。一定中現水。】

「當為比丘室中安禪。我有弟子窺窓觀室。惟見清水
徧在室中。了無所見。」

【首句時也。次句即作水觀入正受也。滿室現水。資
中謂為定果色。然此色係獨影境。惟自見之。而前
之火觀。今之水觀。皆能令他人見之。亦觀力殊勝

不思議境也。
△二投物心痛。又二。一正敘痛由。】

「童稚無知。取一瓦礫投於水內。激水作聲。顧盻而去。
我出定後。頓覺心痛。如舍利弗遭違害鬼。」

【舍利弗。水邊入定。由宿冤故。被違害鬼一掌。出定
頭痛。今出定心痛。故言同彼。
△二無知起惑。】

「我自思惟。今我巳得阿羅漢道。久離病緣。云何今日
忽生心痛。將無退失。」

【欲知羅漢有病無病。當明子果二縛。夫宿種今種
應召來果。而尚未受身者。謂之子縛。宿種所召。今
巳受身。即身應受。謂之果縛。若實行聲聞。新證四
果。巳將子縛斷盡不受後有。然現身尚未灰滅。則
果縛猶存。所有病苦。即身應受故。舍利頭痛。畢陵
眼痛。皆斯類也。問前言舍利古佛。豈有果縛。答既
示同實行。但依實行論耳。若入滅後。悲願再來。則
二縛俱無。更無實病苦矣。今此菩薩。久證再來。正
同此類。故起斯疑。
△三除去如初。如初謂無痛也。
分四。一童子具陳。】

「爾時童子。捷來我前。說如上事。」

【捷速也。
△二教以除去。】

「我則告言。汝更見水。可即開門。入此水中。除去瓦礫。」

【△三復見依除。】

「童子奉教。後入定時。還復見水。瓦礫宛然。開門除出。」

【△四出定無恙。】

「我後出定。身質如初。」


【溫陵曰。漢州綿竹縣。水觀和尚。迹同月光。
△二後
方亡身合界。】

「逢無量佛。如是至於山海自在通王如來。方得亡身。
與十方界諸香水海。性合真空。無二無別。」

【逢無量佛。則所經多劫。可知住於淺定。經時甚久。
而上敘久得羅漢。則知羅漢果位。雖具神通。而受
身不免身累。且在定痴暗進退遲鈍悉可見矣。如
是乃至下。明深觀方成之時也。亡身合界真空無
二者。觀境極深且大。性合真空。所謂性水真空。性
空真水。周徧法界。回視此身。如巨海一漚。豈不易
忘而得自在乎。夫論觀行位中。淺觀深觀。皆難定
於果位。今約前淺觀。巳言久證羅漢。則斯深觀成
時。合是超過七信而證於初住。圓通之境。大抵詳
此菩薩。亦是先權後實。以漸次而入者也。
△三今
證菩薩。】

「今於如來。得童真名。預菩薩會。」

【如來指釋迦。預在也。菩薩會。葢是深位。非前信住
可局也。
△三結答圓通。】

「佛問圓通。我以水性一味流通。得無生忍。圓滿菩提。
斯為第一。」

【一味。即身中水性一同。流通。即界外剎海無二。得
無生忍。即性合真空。是因地心。圓滿菩提。即證徹
法界。是果地證也。似與佛位齊矣。月光水大巳竟。

△四琉璃風大。又分三。一作禮陳白。】


「琉璃光法王子。即從座起。頂禮佛足。而白佛言。」

【取後所悟洞徹。得琉璃號。
△二陳白之言。又三。一
古佛示觀。又分為三。一標遠劫佛名。】

「我憶往昔。經恒沙劫。有佛出世。名無量聲。」

【聲乃臍輪風起鼓之而出。此亦名合風大。
△二示
能觀本智。】

「開示菩薩本覺妙明。」

【本覺妙用。具含三德。本覺即法身。妙即解脫。明即
般若。據此科。但是本智。望下科所觀。故此作能觀。
為發照之源也。
△三示所觀風力。】

「觀此世界及眾生身。皆是妄緣風力所轉。」

【此科尚是佛所示觀。總言依正皆屬風力所轉。詳
在下科別示。妄緣二字。發風之端。人知世間有風。
不知妄心緣動所感。所謂搖明風出是也。
△二觀
破羣動。即從本覺妙明發照而觀故。此為所觀之
妄境也。又三。一歷觀動同。】

「我於爾時。觀界安立。觀世動時。觀身動止。觀心動念。
諸動無二。等無差別。」

【吳興曰。界為方位故安立。世為遷流故動時。
○界
之安立。風輪執持。時之遷流。風氣宣使。身之動靜。
風力所轉。心之動念。風起之源。諸動總該界等。無
有差別。原歸上文通一風力。
△二了動虗妄。】

「我時了覺。此羣動性。來無所從。去無所至。十方微塵。
顛倒眾生。同一虗妄。」


【首四句。自覺妄也。來無二句。同空華也。若實有從
有至。即非虗妄。末三句。覺他同妄也。十方微塵者。
且舉廣多眾生同一妄也。
△三閱世喻狂。】

「如是乃至三千大千一世界內。所有眾生。如一器中
貯百蚊蚋。𧎐𧎐亂鳴。於分寸中。鼓發狂閙。」

【上科是法。此科是喻。如是乃至者。擴充極盡之辭。
三千下盡一世界。喻意有二。一喻其小而非大。二
喻其妄而非真。良由以本覺妙明為體故。空生大
覺如海一漚。極大成小也。微塵國土。漚滅本無。諸
有虗妄也。觀心境同。但偏風大耳。觀破羣動巳竟。

△三頓證徹悟。上科總是觀行。此科是彼觀行所
證也。又三。一逢佛速證。】

「逢佛未幾。得無生忍。」

【逢佛。即逢無量聲如來也。未幾。明取證之速也。既
了來無所從去無所至。萬法當體。皆無生滅。即本
覺體故。速入無生忍位矣。
△二心開事佛。】

「爾時心開。乃見東方不動佛國。為法王子。事十方佛。」

【巳悟無生故。本覺心開。見動中不動。而親於東方
不動如來。為法王子。乃至徧事。克肖諸佛。
△三身
心無礙。】

「身心發光。洞徹無礙。」

【此得名之由也。了妄身心。皆屬風力。見法身真心
洞徹。如淨琉璃也。
△三結答圓通。】

「佛問圓通。我以觀察風力無依。悟菩提心。入三摩地。

合十方佛。傳一玅心。斯為第一。」

【觀察風力。了妄也。悟菩提心。達真也。入三摩地。證
圓通也。合十方佛。同佛果也。傳一妙心。化眾生也。
妙心。即性空真風性風真空心也。琉璃風大巳竟。

△五空藏空大。分三。一作禮陳白。】

「虗空藏菩薩。即從座起。頂禮佛足。而白佛言。」

【△二陳白之言。又三。一標同佛證。】

「我與如來。定光佛所。得無邊身。」

【無邊身。即佛十身中虗空身也。與法雖無異體。而
義相須別。法身離一切相。而偏融一切。此虗空身。
帶目前空一顯色。而偏融空大。清涼云。混虗空為
體性。是也。此科略以標盡。下乃詳明。
△二詳明神
力由。後文總結云。此大神力故。取為科名。亦明所
證無邊身相非同凡小所取頑斷沉冥無用之境
也。又二。一空色無礙。又為二。一會色歸空。】

「爾時。手執四大寶珠。照明十方。微塵佛剎。化成虗空。」

【四大寶珠。舊註誤因後文四大無依之句。而斷四
大二字。作地水火風。即以此為四珠。不知四大是
所觀之境。須取能觀之智。方有珠義。按華嚴。取海
中有四寶珠。能消海水。喻菩薩有四智珠以消散
善法愛等性海中波浪也。今此約照空塵剎之智
應是人空法空俱空真空四珠也。當以大寶二字
連珠字讀之。大者表其稱性洪廣。寶者彰其利用
可珍也。手執者。明授持有自也。然前三破迷。第四

證體。下十方塵剎。方是統言四大成空也。塵剎具
足依正。即內外四大也。虗空兼含遮表。遮謂遮惑
空無。表謂表性空淨。問所表真性。何亦言空。答妄
盡真純。成第一義空。所謂彌滿清淨中不容他。非
謂真體。亦斷滅也。
△二融空即色。】

「又於自心現大圓鏡。內放十種微妙寶光。流灌十方
盡虗空際。」

【此科。於三大中。次得相大。證般若德。如珠之光。亦
如將前淨金成諸妙相也。大圓鏡。即大圓鏡智。內
放十光者。從一鏡智。而現十智。同真如華嚴二世
智。乃至知無邊諸佛智。或即十力。亦可以十力元
即十智。況經明言神力。問與前四智何別。答前屬
趨體智。此屬起用智。而大圓鏡乃總智體也。灌十
方空者。照十法界。窮極空理。悉成嚴妙。所謂大智
慧光明。徧一切處矣。
△二依正無礙。此科。於三大
中。後得用大。證解脫德。如珠之影。亦如將前金相
種種運用成妙莊嚴也。問前言十智巳屬起用與
此何別。答十智雙屬體用。望上科真空之體。乃為
照用。望此科運為之用。復為照體。又與此科。竝稱
為用。亦無不可。葢彼是鑑照之用。了因所成。如燈
照物也。此是辦事之用。緣因所成。如燈下作為也。
分二。一攝剎入身。】

「諸幢王剎。來入鏡內。涉入我身。身同虗空。不相妨礙。」

【首三句。剎入身也。圓鏡智。即稱法身智體故。能攝

諸剎海。悉入其中。由理攝故。事亦能攝故。下言涉
入我身。此身即色身。所謂菩薩於一毛孔中。不可
說剎次第入也。末二句。身包剎也。所謂毛孔能受
彼諸剎。諸剎不能徧毛孔也。一毛尚然。況全身乎。
極小同大。優有餘地。故不妨礙也。總顯能包之用。

△二分身入剎。】

「身能善入微塵國土。廣行佛事。得大隨順。」

【上科雖有入有包。而獨顯身之能包。此科更顯身
之能徧也。所謂無剎不現身也。於一一剎。隨機普
應。現十法界身雲。彌滿無盡也。廣行佛事者。於一
一身。上弘下化。徧行無量諸利益事也。得隨順意
兼自他。隨自即如意神通得大自在。隨他即恒順
眾生無量機緣也。詳明神力巳竟。
△三總由觀空。】

「此大神力。由我諦觀四大無依。妄想生滅。虗空無二。
佛國本同。於同發明。得無生忍。」

【神力。總收上會色融空攝剎分身四科也。由我下。
出神力之本。蓋凡外小乘。執四大心外實有。成大
障礙。此菩薩。觀四大離自心性無體可得。故曰無
依。妄想生滅者。所謂諸法不牢固。常在於念中。念
起似有。念息全無也。虗空無二者。言四大既同虗
空。虗空豈有差別。佛國本同者。葢四大為能成。佛
剎為所成。四大既空無二相。佛剎亦平等皆空。所
謂虗空為同。同即空也。於同發明者。即悟性覺真
空性空真覺。清淨本然。周徧法界也。末句。即寂滅

現前。入圓通境也。
△三結答圓通。】

「佛問圓通。我以觀察虗空無邊。入三摩地。妙力圓明。
斯為第一。」

【我以三句。即空色無礙科。妙力圓明。即依正無礙
科。圓通極境也。空藏空大巳竟。
△六彌勒識大。分
三。一作禮陳白。】

「彌勒菩薩。即從座起。頂禮佛足。而白佛言。」

【溫陵曰。彌勒。正云梅怛利曳那。此翻慈氏。為慈隆
即世。悲臻後劫。愍物迷識故。示迹發明也。
△二陳
白之言。分三。一上古得定。分四。一上古佛世。】

「我憶往昔。經微塵劫。有佛出世。名日月燈明。」

【△二出家求名。】

「我從彼佛。而得出家。心重世名。好遊族姓。」

【此葢敘古在凡夫地。內輕外重。身雖出家。心慕豪
貴。好遊族姓者。喜親近國王大臣也。此遠因實事。
不必回互解為貪著名相等意。且前之多婬。復作
何意回互之乎。況唯識正是名相。豈不增病。
△三
教修惟識。】

「爾時世尊。教我修習惟心識定。入三摩地。」

【因其重世名族外求馳散故。授以惟心識定。令其
通達萬境。惟我心識變現。一如夢幻。生滅非實。豈
可不究明心識。而反重其所變之境乎。由是但自
觀察惟識。止其外慕馳散。而定心成就。所謂因病
而藥者也。
△四久習忘名。】


「歷劫以來。以此三昧。事恒沙佛。求世名心。歇滅無有。」

【惟識定深。萬境如電。外輕內重。無復馳求。故求名
心滅。此先顯對治悉檀破惡益也。
△二中古定成。
分三。一確指佛世。】

「至然燈佛出現於世。」

【△二惟識極成。】

「我乃得成無上妙圓識心三昧。」

【積功雖歷多劫。入理在一剎那。葢前所習者。不離
五位惟識。尚屬權宗。至此窮極識理。所謂性識明
知。覺明真識。妙覺湛然。徧周法界融入如來藏性。
故曰無上妙圓。此方顯第一義悉檀入理益也。
△
三一切惟識。上科方極惟識之體。此科乃極惟識
之用。又為二。一世界惟識。】

「乃至盡空如來國土淨穢有無。皆是我心變化所現。」

【國土舉無情器界之總相。有無即成壞也。此雖以
唯識為入門。上科既曰無上妙圓。則今所謂變化
者。亦非同相宗但由妄發。乃達緣起即是性起。種
種變化。皆生於妙圓真心矣。
△二諸佛惟識。】

「世尊。我了如是惟心識故。識性流出無量如來。」

【吳興曰。流出如來者。從法身識性。流出報應佛身
也。
○此說妙圓識性。即為法身。從法身而起應化。
其身無量。雖理趨頗通。然此但約自巳。不盡他佛。
似是無量身。而非無量如來。又須極果方能。非是
本具頓悟之境。今解如來者有情根身之總相。首

句了即悟也。承上結定轉起下文。言我悟達惟識。
至於窮界。萬法如此。由是不但秪見世界惟識。乃
見藏識海中三世十方無量諸佛皆從流出。所謂
眾生心內諸佛時時成道。是也。又如華嚴中。菩薩
證真見佛無邊皆在身心出沒。末當云。如來尚惟
識性流出。況餘九界眾生流出可知。
△三得補處
記。】

「今得授記。次補佛處。」

【夫窮極唯識。圓證法界。既見諸佛依正皆是自心。
而自心豈不成佛。故得授補處記。即補釋迦佛位。
次當作佛也。
△三結答圓通。】

「佛問圓通。我以諦觀。十方惟識。識心圓明。入圓成實。
遠離依他。及徧計執。得無生忍。斯為第一。」

【清涼。引護法釋三性云。一切心及心所。由薰習力
所變。二分從緣生。故皆依他起徧計。依斯妄執。定
實有無一異俱不俱等。此二方名遍計所執。二空
所顯。圓滿成就諸法實性。名圓成實。資中引喻。圓
成如麻。依他如繩。徧計如蛇。
○徧計有名無體。依
他有相無性。惟圓成實是彼體性。今言入後一者。
悟證真實體性也。遠離前二者。不復為名相所迷
也。此經圓成實性。即如來藏心。所以結入圓通。彌
勒識大巳竟。
△七勢至根大。又復分為三。一作禮
陳白。】

「大勢至法王子。與其同倫五十二菩薩。即從座起。頂

禮佛足。而白佛言。」

【溫陵曰。觀經云。以智慧光。普照一切。令離三塗。得
無上力。名大勢至。
○又言。此菩薩。舉足下足。皆動
一切世界。震蕩三途。令成解脫。凡入諸佛會中。必
先震動。故得是名。且悲華經言。往昔因中。彌陀作
輪王時。觀音為長子。勢至乃其次子。今在極樂。居
於彌陀左右。倫者類也。
△二陳白之言。分四。一古
佛親授念佛。】

「我憶往昔恒河沙劫。有佛出世。名無量光。十二如來。
相繼一劫。其最後佛。名超日月光。彼佛教我念佛三
昧。」

【大本。彌陀自具十三號中。有斯二名。詳彌陀勢至
同時發心。所師佛號。乃古如來。非即彌陀。二號既
同。餘十佛名。或亦多同十三佛號。以師資一道不
異古今。如釋迦觀音之類。念佛三昧。據下文。即都
攝六根。淨念相繼也。
△二詳喻感應道交。此取天
台觀經疏科名。以眾生對佛。此感彼應。不同解入
相應生佛一體也。分二。一先以二人為喻。又分二。
一單憶無益。】

「譬如有人。一專為憶。一人專忘。如是二人。若逢不逢。
或見非見。」

【一專為憶。喻佛念眾生也。佛作菩薩時。自果未圓。
尚於念念。不捨眾生。何況果後。更無餘事。惟念眾
生。豈非專憶之至乎。一人專忘。喻眾生不念佛者

也。以如來專念眾生之力故。若逢或見。如諸聖不
違本願遊化娑婆。故令眾生偶逢偶見之類。是也。
以眾生無心念佛之力。則雖逢不逢。如佛在世時。
亦來此國。住七日。而眾生冥然不知。良由不念業
障佛亦無奈何矣。是冥中或逢。而顯中實不逢也。
雖見不見。如見文殊者。但覩老人貧婆之類。是也。
是聖豈作意詐隱。實由業覆。而妄見劣相耳。如薄
福見寶為蛇為蛙。豈彼無情之寶。亦能變化詐隱
其本相耶。吳興引舍衛九億家證此。略而未詳。甞
聞九億分三。三億見佛聞法。三億但聞名字。三億
名亦不聞。不聞名者。不與此例。其但聞名字者。即
逢而不逢者也。以但逢佛在世。與之同國。而未遭
遇形聲也。其前三億若更分之。當亦有見佛而不
聞法者。即是或見不見。以徒見不蒙法利故也。諸
義皆通。取要言之。以如來專憶故。或逢若見。以眾
生專忘故。不逢不見。不能成決定逢決定見。正意
示人。不想念佛者。決無見佛往生之益。
△二雙憶
不離。】

「二人相憶。二憶念深。如是乃至。從生至生。同於形影。
不相乖異。」

【二人相憶。喻生喻念同也。意言。眾生念佛。能如佛
念眾生。非惟必成決定逢見。且如形影。常不相離。
正意示人。想念佛者。決定獲見佛往生之益矣。
△
二後以母子合喻。又二。一合單憶無益。】


「十方如來。憐念眾生。如母憶子。若子逃逝。雖憶何為。」

【首三句。合一人專憶也。世間慈念最切者。莫過於
母。然子若悖逆過甚者。母念或衰。佛念眾生。更過
於母。逆惡愈甚者。佛念愈深。故佛大悲心相。常照
阿鼻眾生。是以求往生者。不可思惟巳惡而疑佛
不來接引。此乃不達佛心。自生疑阻。殊可憐也。若
子逃逝。合一人專忘也。雖憶何為。合若逢不逢雖
見不見也。
△二合雙憶不離。】

「子若憶母。如母憶時。母子歷生。不相違遠。」

【首二句。合二憶念深。末二句。合彼生至生等三句
也。詳喻感應道交巳竟。
△三合喻顯示深益。合喻
謂兼合前二喻。然但合雙憶。不離不合。單憶無益
也。深益。即往生成佛二大利益。分二。一必定見佛
益。】

「若眾生心。憶佛念佛。現前當來。必定見佛。」

【憶佛。兼事相圓融二種觀門。念佛。兼事一心及理
一心二種三昧。現前見佛。謂不離現身。於定中見。
或於夢中見也。當來見佛。謂報終陰壞。見佛接引。
及彈指往生。華開見佛也。事相觀。謂注心一方。緣
佛金身相好而巳。圓融觀。謂以假空中三觀。觀佛
法報化三身。舉一即三。言三即一。三一圓融也。詳
在觀經疏中。事一心。謂專心念佛。無一毫雜緣而
巳。理一心。謂達法界一相。舉一聲佛。則全包法界
圓住三身。詳在彌陀略解。所見之佛。亦隨觀念理

事。而不無勝劣矣。問勢至敘古。今何全取西方法
門證釋。答菩薩明說。此界攝人。歸於淨土。而所示
觀念。豈非導人觀念極樂。應不必疑也。
△二速得
開心益。上益雖具理觀理念皆可開心。然且專說
得見他佛。未及正明自心開發顯露自佛果體。故
知。上科但論見他佛。此科乃說成自佛也。分三。一
近佛故開。】

「去佛不遠。不假方便。自得心開。」

【去佛不遠。有二意。一者未獲往生。在觀念中。須取
理觀理念。說其不遠。以全住三身圓持法界。與佛
同身共命。故曰不遠。不假方便者。不用別門方便。
但由悟達他佛三身。而本覺果體。豁然顯現。二者
巳得往生。常親近佛。不假方便。自然心開者。以近
佛聞法及加被威力故。速令心開果體顯現也。所
謂但得見彌陀。何愁不開悟也。又解。先見色身。而
覩相佛。則將隣法身。而真佛不遠矣。失本覺顯現。
則顯是自佛彰明。奚止於惟見他佛耶。
△二喻以
香薰。】

「如染香人。身有香氣。」

【喻中。以近香故身亦成香。法中以近佛故心亦成
佛。故知。心開非同淺淺。應即是本覺佛現也。
△三
出三昧名。】

「此則名曰香光莊嚴。」

【三昧名。亦法門名。不離觀佛念佛。以佛法身香光

莊嚴自性佛也。
△四述巳自利利他。】

「我本因地。以念佛心。入無生忍。今於此界。攝念佛人。
歸於淨土。」

【首三句。自利也。此之述巳念佛便非用分別識心
所念。乃攝根念也。其法以一念不生。六根湛寂。不
妨圓照三身。洞徹四土。遂至信滿入住。證無生忍
也。由此反觀。前之心開。正相似覺發耳。下三句。利
他也。此界即娑婆界。淨土即極樂界。攝者以威力
加持。令不退念。又臨終接引。令其必獲往生。
△三
結答圓通。】

「佛問圓通。我無選擇。都攝六根。淨念相繼。得三摩地。
斯為第一。」

【都攝六根者。令六根不動也。淨念相繼者。即圓照
三身四土也。得三摩地。即三昧成。而證圓通境也。
若約現位。迹在等覺。或本巳齊佛。今追論初心一
同眾之信滿入住矣。夫各攝一根。則屬六根圓通。
都攝六根。則屬根大圓通。舊註釋為意根。當濫須
菩薩所修矣。通論二十五門。尋常六塵。皆始於色。
今始於聲。而復留耳根。在最後者。正以諸門雖均
是教體。而不盡當此方之機。偈云。此方真教體。清
淨在音聞。故今始於音。而終於聞。所以為教體之
綱領。而獨當此方之機。且權小入門。多循音教。圓
實法要。直反聞根。故二聖示迹淺深不同也。又七
大本先始於地大。而此中火大為先。以多婬召火

合此經墮婬起教。所以警多聞人。先除欲漏也。又
七大終於識大。而今終於根大者。以勢至念佛圓
通稍次觀音。大本彌陀經云。極樂清淨。次於泥洹。
觀音所修。乃諸佛一路涅槃之門。正是泥洹極果。
今令不能修自心泥洹者。其次莫若念佛求往生
也。此固經文不終彌勒。而終於勢至之深意也。諸
聖略說巳竟。】

大佛頂首楞嚴經正脉疏卷第五
