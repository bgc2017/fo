











No. 1605-A
 繼燈錄序

禪家歷世相傳。喻之為燈。取其能破暗以顯物。亦取
其能繼照於無盡也。自宋景德間道原大師始為傳
燈。嗣是則有廣燈．續燈．聯燈．普燈之作。所述互有詳
略。學者難以盡考。由是大川濟公合之為會元。始終
一貫。後學便之。功至渥也。若紹定以後諸師。會元未
及収者。猶賴續燈收之。但採錄未備。且止於宋末元
初。自元以至今日將四百載。諸師霾光鏟彩未獲著
明於世。伊誰之責乎。愚不自揣。乃於戊子之春博採
旁蒐冀以緝補前闕。至庚寅夏復得遠門柱公所輯
五燈續略。益補其所未備。無何而病作殊劇。歷三月
始愈。愈則目加昏耳加聾。手亦不能復親筆硯。故其
所錄尚闕成化以下。葢止乎其所不得不止也。錄凡
六卷。名之曰繼燈。或謂禪家貴在心悟。語言文字其
糟粕也。何必連編累牘牽枝引蔓如五燈耶。況又益
之為繼燈耶。是不知言可以障道。亦可以載道。執之
則精醇即為糟粕。了之則糟粕皆為精醇。言顧可盡

廢歟。至其所錄或詳或略。則亦因其時與機之不同。
其勢不得不然也。如少林面壁二祖安心。此則上古
結繩之政也。繼而有信心銘．法寶壇經。則軒轅之書
契也。唐世馬祖石頭二派浩浩說禪。非三代之禮樂
乎。宋世五派競興五燈迭出。非洙泗之六經乎。時當
略則結繩不為少。時當詳則六經不為多。要在逗眾
生之機以明本有之性而巳。若責春秋之民曰何不
為結繩之簡。不亦悖乎。至今日而猶有作者。非得巳
也。政如六經之後復有孟氏之七篇道性善稱堯舜
倡仁義息邪說。亦以明先王之道耳。豈曰益之而為
贅哉。若夫所錄混濫。弗當於西來之旨。則如王通之
五經。雖自謂可繼孔氏。而不自知實塵飯塗羹之戲
也。其罪戾不亦重乎。此則吾之所深懼而不能自迯
者。尚當質之大方以俟郢削云。

歲在辛卯秋九月下浣之吉鼓山嗣祖沙門元贒序
於聖箭堂中


凡例七條

  
  * 宗派舊有五。今惟臨濟曹洞二宗。臨濟宗會元終於十七世。故茲錄即始於十八世。曹洞宗會元終於十五世。故茲錄即始於十六世。
  * 諸師法語不存而出處可考者必載之。或一行之可傳。或臨終之有異者亦載之。使人毋謂宗門徒打口鼓也。
  * 諸師或有名可知而出處言句俱失錄者。但依舊例存其名以俟後人攷入。其有頌古傳世者亦取其一二則附入。此乃續略舊例。今因之。
  * 諸師言句或有醇疵相半者。難以槩錄。豈可盡捐。今則節取之。一以成前人之美。一以碎金斷璧無非寶也。
  * 五燈續略一書採錄為詳。余所未及見者多得之此書。其功偉矣。但有余之所見而彼未及見者。或有彼之所取而余則削去者。或同一語錄而取舍各異者。或同一行實而詳略有殊者。故茲錄之行自不可巳。豈[曰/月]其功而為之哉。
  * 五宗次序。景德傳燈及正宗記俱先青原後南嶽。大川乃私黨已宗以南嶽先青原後。又恐人諍論

  * 諸師年代既遠。嗣續難以攷正。聞明初有續傳燈。余未及見。世巳無傳。惟嘉靖間有祖派圖載之頗詳。然混亂極矣。未可全據。近見五燈續略攷正良多。然亦未盡。如東嶼海下有月林鏡。今攷月林乃參本來人入道者。實徑山第八十代住持。入滅於正德乙卯。與東嶼相去遠甚。故特去之。餘未及正。姑以俟後之君子。


繼燈錄目錄

　　序文　凡例
卷一
　　　曹洞宗
　青原下十六世
　雪竇鑑禪師法嗣
　　天童如淨禪師
　華藏祚禪師法嗣
　　東谷光禪師
　青原下十七世
　天童淨禪師法嗣
　　鹿門覺禪師　雪菴從瑾禪師
　　石林秀禪師(無錄)　孤蟾瑩禪師(無錄)
　　日本道元禪師
　東谷光禪師法嗣
　　直翁舉禪師(無錄)
　青原下十八世
　鹿門覺禪師法嗣
　　青州一辯禪師
　直翁舉禪師法嗣
　　天童岫禪師
　青原下十九世
　青州辯禪師法嗣
　　大明寶禪師　慈雲覺禪師

　天童岫禪師法嗣
　　雪竇大證禪師
　青原下二十世
　大明寶禪師法嗣
　　王山體禪師　仁山恒禪師
　青原下二十一世
　王山體禪師法嗣
　　雪巖滿禪師　勝默光禪師
　仁山恒禪師法嗣
　　大明詮禪師(無錄)
　青原下二十二世
　雪巖滿禪師法嗣
　　報恩行秀禪師
　青原下二十三世
　報恩秀禪師法嗣
　　少室福裕禪師　報恩從倫禪師
　　從寬禪師　華嚴至溫禪師
　　丞相移剌楚材居士
　青原下二十四世
　少室裕禪師法嗣
　　少室文泰禪師　報恩智泰禪師
　　靈巖淨肅禪師
　青原下二十五世
　少室泰禪師法嗣

　　寶應福遇禪師　靈巖潔禪師(無錄)
　靈巖肅禪師法嗣
　　寶應永達禪師　封龍普就禪師
　青原下二十六世
　寶應遇禪師法嗣
　　少室文才禪師　靈谷謙禪師(無錄)
　靈巖潔禪師法嗣
　　天界道成禪師
　封龍就禪師法嗣
　　天慶義讓禪師
　青原下二十七世
　少室材禪師法嗣
　　萬安子嚴禪師
　靈谷謙禪師法嗣
　　靈谷正映禪師
　天慶讓禪師法嗣
　　熊耳子定禪師
　青原下二十八世
　萬安嚴禪師法嗣
　　少室了改禪師
　靈谷映禪師法嗣
　　雪峰遠芷禪師(無錄)
　青原下二十九世
　　少室改禪師法嗣　少室契斌禪師

卷第二
　　　臨濟宗
　南嶽下十八世
　鼓山永禪師法嗣
　　淨慈悟明禪師
　靈隱善禪師法嗣
　　雪峰善珍禪師　龍濟宗鍪禪師
　　淨慈仲頴禪師
　淨慈簡禪師法嗣
　　育王大觀禪師
　徑山琰禪師法嗣
　　淨慈廣聞禪師　雙林朋禪師
　　徑山原肇禪師　靈隱普濟禪師
　　東山源禪師　弁山阡禪師
　育王瑞禪師法嗣
　　瑞巖崇壽禪師
　乾元頴禪師法嗣
　　鼓山祖鑑禪師
　育王堪禪師法嗣
　　薦福燦禪師(無錄)
　天童傑禪師法嗣
　　臥龍祖先禪師　靈隱崇嶽禪師
　　天童自鏡禪師　薦福生禪師
　　隱靜致柔禪師　淨慈慧光禪師

　　侍郎張鎡居士
　天童觀禪師法嗣
　　華藏善淨禪師(無錄)　虎丘善濟禪師
　天童頴禪師法嗣
　　靈隱如珏禪師
　萬壽觀禪師法嗣
　　黃龍慧開禪師　孤峰德秀禪師(無錄)
　　石霜妙印禪師
　南嶽下十九世
　雪峰珍禪師法嗣
　　徑山行端禪師
　淨慈頴禪師法嗣
　　江心了萬禪師　嶽林益禪師
　育王觀禪師法嗣
　　仰山元熈禪師
　淨慈聞禪師法嗣
　　徑山妙高禪師　天童鑒禪師
　雙林朋禪師法嗣
　　靈隱祖誾禪師
　靈隱濟禪師法嗣
　　雪竇炳同禪師
　薦福燦禪師法嗣
　　支提澄鑑禪師
　臥龍先禪師法嗣

　　徑山師範禪師　靈隱法薰禪師
　　雲居慈覺禪師
　靈隱嶽禪師法嗣
　　天童文禮禪師　華藏覺通禪師
　　雪竇仲謙禪師　道場普巖禪師
　　金山善開禪師　龍翔希璉禪師
　　瑞巖光睦禪師　北海心禪師
　　諾菴肇禪師　淨慈道禪師
　天童鏡禪師法嗣
　　鼓山元智禪師　淨慈沅禪師
　薦福生禪師法嗣
　　徑山道冲禪師
　隱靜柔禪師法嗣
　　雙杉元禪師
　華藏淨禪師法嗣
　　天童謀禪師
　靈隱珏禪師法嗣
　　天竺有禪師
　黃龍開禪師法嗣
　　護國宗禪師　瞎驢無見禪師
　　放牛余居士
　孤峰秀禪師法嗣
　　鼓山正凝禪師　雙林介禪師
　石霜印禪師法嗣

　　金牛真禪師(無錄)　真翁圓禪師(無錄)
　容菴海禪師法嗣
　　慶壽璋禪師
卷第三
　　　臨濟宗
　南嶽下二十世
　徑山端禪師法嗣
　　靈隱慧明禪師　天寧梵琦禪師
　　徑山智及禪師　萬壽至仁禪師
　　靈隱元瀞禪師　國清曇噩禪師
　　徑山祖銘禪師　靈隱法林禪師
　　徑山福報禪師
　仰山熈禪師法嗣
　　龍翔大訢禪師　保寧天倫禪師
　　中竺正逵禪師　育王祖瑛禪師
　　祥符念常禪師
　天童鑒禪師法嗣
　　竺田霖禪師(無錄)
　靈隱誾禪師法嗣
　　東林宗廓禪師
　徑山範禪師法嗣
　　仰山祖欽禪師　淨慈妙倫禪師
　　天童惠禪師　天童祖智禪師
　　月坡明禪師　環溪一禪師

　　希叟曇禪師　靈隱寧禪師
　　無學元禪師(無錄)　雪峰可湘禪師
　靈隱薰禪師法嗣
　　淨慈慧禪師　中竺珂禪師
　天童禮禪師法嗣
　　育王如珙禪師　淨慈行鞏禪師
　華藏通禪師法嗣
　　徑山普度禪師
　雪竇謙禪師法嗣
　　承天真禪師
　道場巖禪師法嗣
　　徑山智愚禪師　淨慈衍禪師
　金山開禪師法嗣
　　徑山心月禪師
　徑山冲禪師法嗣
　　淨慈敬禪師　北山隆禪師
　天竺有禪師法嗣
　　天池信禪師(無錄)
　鼓山凝禪師法嗣
　　蒙山異禪師
　金牛真禪師法嗣
　　太湖寬禪師(無錄)
　真翁圓禪師法嗣
　　無能教禪師(無錄)

　慶壽璋禪師法嗣
　　慶壽印簡禪師
卷第四
　　　臨濟宗
　南嶽下二十一世
　靈隱明禪師法嗣
　　雙林誾禪師(無錄)
　萬壽仁禪師法嗣
　　徑山文琇禪師
　徑山銘禪師法嗣
　　天寧力金禪師
　龍翔訢禪師法嗣
　　天界慧曇禪師　天界宗泐禪師
　　圓通崇裕禪師　靈隱輔良禪師
　　靈隱懷渭禪師
　保寧倫禪師法嗣
　　物先義禪師(無錄)
　竺田霖禪師法嗣
　　道場明德禪師
　仰山欽禪師法嗣
　　高峰原妙禪師　靈雲持定禪師
　　徑山希陵禪師　道場信禪師(無錄)
　　匡山源禪師(無錄)
　淨慈倫禪師法嗣

　　瑞巖寶禪師(無錄)　絕象鑑禪師
　　竹屋簡禪師
　無學元禪師法嗣
　　月庭忠禪師　高峰日禪師(無錄)
　雪峰湘禪師法嗣
　　開元妙恩禪師　開元契祖禪師
　育王珙禪師法嗣
　　紫籜道禪師(無錄)　保寧清茂禪師
　淨慈鞏禪師法嗣
　　靈隱德海禪師　天寧景曇禪師
　徑山度禪師法嗣
　　玉山德珍禪師(無錄)　徑山淨伏禪師
　　天童坦禪師(無錄)
　徑山愚禪師法嗣
　　寶葉源禪師　閑極雲禪師
　徑山月禪師法嗣
　　南叟茙禪師
　天池信禪師法嗣
　　大慈成禪師(無錄)　天寶法樞禪師
　蒙山異禪師法嗣
　　鐵山瓊禪師
　太湖寬禪師法嗣
　　縉雲真禪師(無錄)　龍池永寧禪師
　無能教禪師法嗣

　　妙果水盛禪師
卷第五
　　　臨濟宗
　南嶽下二十二世
　雙林誾禪師法嗣
　　徑山宗淨禪師
　天界曇禪師法嗣
　　靈谷淨戒禪師
　物先義禪師法嗣
　　淨慈聯禪師(無錄)
　高峰妙禪師法嗣
　　中峯明本禪師　正宗了義禪師
　　大覺祖雍禪師　白雲以假禪師
　靈雲定禪師法嗣
　　般若世誠禪師
　徑山陵禪師法嗣
　　寶林紹大禪師　徑山正源禪師
　　智者義禪師(無錄)
　道場信禪師法嗣
　　福源清珙禪師
　匡山源禪師法嗣
　　海門惟則禪師
　瑞巖寶禪師法嗣
　　華頂先覩禪師

　高峯日禪師法嗣
　　日本踈石國師
　開元祖禪師法嗣
　　開元如炤禪師
　紫籜道禪師法嗣
　　瑞巖無慍禪師　別源源禪師(無錄)
　　天童一禪師
　保寧茂禪師法嗣
　　本覺清欲禪師　瑞雲茂禪師
　靈隱海禪師法嗣
　　徑山顏禪師　斗峯正璋禪師
　　育王慧炤禪師　育王悟光禪師
　天寧曇禪師法嗣
　　三空居士
　玉山珍禪師法嗣
　　龍翔忠禪師
　徑山伏禪師法嗣
　　徑山悅禪師　靈隱明禪師(無錄)
　天童坦禪師法嗣
　　天界懷信禪師
　大慈成禪師法嗣
　　烏石世愚禪師
　天寶樞禪師法嗣
　　雪峯智順禪師

　鐵山瓊禪師法嗣
　　香山聰禪師
　縉雲真禪師法嗣
　　靈鷲寶金禪師
　南嶽下二十三世
　淨慈聯禪師法嗣
　　慈光成禪師
　中峰本禪師法嗣
　　伏龍元長禪師　獅林惟則禪師
　　日本印原禪師
　般若誠禪師法嗣
　　仰山正㕛禪師
　智者義禪師法嗣
　　淨慈普仁禪師
　海門則禪師法嗣
　　白蓮智安禪師
　華頂覩禪師法嗣
　　福林智度禪師
　開元炤禪師法嗣
　　開元大圭禪師
　別源源禪師法嗣
　　天童原良禪師
　天童一禪師法嗣
　　雲居普莊禪師

　徑山悅禪師法嗣
　　靈隱來復禪師
　靈隱明禪師法嗣
　　淨慈可授禪師
　烏石愚禪師法嗣
　　靈谷非幻禪師　三峰啟原禪師
卷第六
　　　臨濟宗
　南嶽下二十四世
　伏龍長禪師法嗣
　　鄧蔚時蔚禪師　天龍守貴禪師
　　松隱德然禪師
　仰山友禪師法嗣
　　慈舟濟禪師(無錄)
　白蓮安禪師法嗣
　　正傳景隆禪師
　福林度禪師法嗣
　　繁昌俊禪師(無錄)　太守密菴何公(無錄)
　南嶽下二十五世
　鄧蔚蔚禪師法嗣
　　鄧蔚普持禪師(無錄)　九峰勝學禪師
　慈舟濟禪師法嗣
　　壽昌本來禪師
　繁昌俊禪師法嗣

　　東林悟禪師
　何密菴居士法嗣
　　素菴田大士
　南嶽下二十六世
　鄧蔚持禪師法嗣
　　東明慧旵禪師
　東林悟禪師法嗣
　　天成紹琦禪師　廣善潭禪師(無錄)
　　太崗澄禪師(無錄)　伏牛圓信禪師
　　西禪瑞禪師　古庭善堅禪師
　素菴田大士法嗣
　　佛跡真禪師
　南嶽下二十七世
　東明旵禪師法嗣
　　東明普慈禪師
　廣善潭禪師法嗣
　　崇福覺華禪師
　太崗澄禪師法嗣
　　天真本善禪師　普濟淨澄禪師
　未詳法嗣
　　溈山太初禪師　中觀沼禪師
　　雪峰悟逸禪師　通玄圓通禪師
　　天台祖燈禪師　徑山莊禪師
　　少林悟頓禪師


繼燈錄目錄(終)No. 1605
繼燈錄卷第一
鼓山嗣祖沙門　元賢　輯

曹洞宗

青原下十六世

雪竇鑑禪師法嗣

明州天童長翁如淨禪師

生而岐嶷。不䫫常童。長學
出世法。參足菴於雪竇。看庭前栢樹子話有省。呈頌
曰。西來祖意庭前栢。鼻孔寥寥對眼睛。落地枯枝纔
𨁝跳。松蘿亮鬲笑掀騰。菴頷之。出世屢遷名剎。後主
淨慈。陞天童。開爐上堂。召大眾打圓相云。個是天童
火爐。近前則燒殺。退後則凍殺。忽有個漢出來道。合
作麼生。㘞火爐動也。上堂。霜風號肅殺。霜葉墜蕭[颱-台+(癸-天+虫)]。
舉拂子曰。看。唯有玲瓏崔嵬望轉高。所謂天童滯貨
今朝短販。一遭莫有酧價底麼。下座巡堂。上堂。外不
放入。內不放出。痛下一槌。萬事了畢。且道如何。太白
峰前令斬新。內外紀綱俱委悉。上堂。天童鉄臭老拳
頭。打殺江湖水牯牛。夜深忽然生個卵。天明推出大
日頭。且道如何。晒㫰諸人烝濕處。免教行步滑如油。

上堂。靈雲見處桃花開。天童見處桃花落。桃花開。春
風催。桃花落。春風惡。靈雲且置。莫有與天童相見底
麼。春風惡桃花。躍浪生頭角。新起妙嚴慶懺上堂。推
倒多生老鼠窠。掃空平地笑呵呵。從空架起生頭角。
葢覆驢牛不厭多。今朝成就大緣千古。發揮大事。且
道如何。斫額任他門外客。到家還我個中人。復舉文
殊問無著近離甚麼著處云南方。殊云南方佛法如
何住持。著云末法比丘少奉戒律。殊云多少眾。著云
或三百或五百。師云。春風勾引鷓鴣啼。著問文殊此
間佛法如何住持。殊云凡聖同居龍蛇混雜。著云多
少眾。殊云前三三與後三三。師曰。平地波瀾鈎鐵船。
這兩轉語要與諸方眉毛撕結。更有兩轉語要與諸
方點眼。或三百或五百。銅錢鐵錢省數足陌。前三三
與後三三。蘿蔔芋嬭淺貯滿擔。諸方忽然眼開。決定
拍手大笑。笑個甚麼。不笑巴叉便笑杜撰。雖然笑者
還稀。忽有人問天童多少眾。便向他道。新起妙嚴誇
第一。一齊都在𦘕圖中。師六坐道場未說稟承。眾有
是請。師曰我待涅槃堂裏拈出。果臨終拈香曰。如淨
行脚四十餘年。首到乳峰失脚墮於陷穽。此香今不
免拈鈍置我住雪竇足菴大和尚。并書辭世頌曰。六
十六年罪犯彌天。打個𨁝跳活陷黃泉。咦。從來生死
不相干。擲筆而逝。塔全身于本山。

華藏詐禪師法嗣(師嗣淨慈暉。會元無出。今收入補燈)

東谷光禪師

上堂。藏身處沒踪跡。無影樹頭靈鳥宅。

沒踪跡處莫藏身。不萌枝上花開坼。有來繇。誰辯的。
天晚西風拂拂吹。松釵一徑爭拋擲。嘗頌僧問曹山
不挂靈衣曰。曹山酒顛有誰諳。醉語狂言不自慚。夜
半日頭當午炤。騎牛背面著靴衫。又頌韶國師問龍
牙天不能葢地不能載曰。大海心中泛鐵船。隨波逐
浪浪滔天。順風到岸無人識。江北從來使鐵錢。

青原下十七世

天童淨禪師法嗣

襄州鹿門覺禪師

參長翁。值翁上堂舉靈雲悟道因
緣。頌曰。一個烏梅似本形。蜘蛛結網打蜻蜓。蜻蜓落
了兩片翼。堪笑烏梅齩鐵釘。師不覺失笑曰。早知燈
是火。飯熟幾多時。後承印記。出住鹿門。示眾曰。盡大
地是學人一卷經。盡乾坤是學人一隻眼。以這個眼
讀如是經。千萬億劫常無間斷。諸人還看讀得麼。如
看讀得。老僧請他喫個無米油糍。

雪菴從瑾禪師

僧請益倩女離魂話。師示以頌曰。南
枝向煖北枝寒。何事春風有兩般。憑仗高樓莫吹笛。
大家留取倚闌看。

日本永平道元禪師

姓源氏。本國村上天皇九世之
裔。骨相奇秀。七處平滿。目有重瞳。七歲讀毛詩左傳
及諸經史。不由師訓自然通曉。時以神童稱之。居母
喪。每觀香煙繚繞念念散滅。悟世無常。遂投舅氏台
山良顯法師出家。時年一十四矣。尋稟具戒。究大小
乘諸經論。聞大宋有老宿傳佛心印。乃特附船舶航

海入宋。抵明州。當寧宗嘉定十六年也。首登天童見
無際派和尚。既而遊雙徑禮浙翁琰。又謁宗月月堂
無象諸大老。莫不機契。將理歸楫有耆德勉之曰。當
今宗門具大眼目者莫如長翁淨和尚。現應詔住天
童。子盍往見之。師如教即造天童。一見懽若平昔。師
乃啟曰。道元自幼在本國發菩提心。參諸知識。繙閱
經論徒滯名相。不明大法。後入大宋見諸尊宿。獲聞
臨濟之宗。今得造法席。誠多生之幸。願和尚慈悲聽
道元不時入室咨問法要。蓋生死事大時不待人也。
淨憐其誠忻然許之。師於是晝夜精勤。脇不沾席者
將及兩載。一夜淨巡堂見僧打睡。責之曰參禪要身
心脫落。何得只管打睡。師從旁聞之。當下身心脫落
廓然契悟。天明入方丈燒香。淨曰子作麼生。師曰身
心脫落。淨曰身心脫落脫落身心。師曰這個是暫時
岐路。和尚莫亂印某甲。淨曰我不亂印。師曰如何是
和尚不亂印底。淨曰脫落身心。師於言下釋然。得大
無礙。由是服勤四載。盡得洞上之道。於是告歸。淨付
以伽黎頂相。囑其弘揚。師既歸。首住興聖寶林禪寺。
德風遠播萬指圍繞。其禪林軌則一取法於天童。上
堂。山僧歷盡叢林只是等閒。最後見天童先師當下
認得眼橫鼻直。不被人瞞。便乃空手還鄉。總無一毫
佛法。只是任運過時。日日日東出。夜夜月沈西。畢竟
如何。良久云。三年逢一閏。鷄向五更啼。上堂。身心脫
落聲色俱非。箇中無悟何處著迷。座中誰是江南客。

聽取鷓鴣聲外詞。上堂。興聖久不為眾說話。佛殿僧
堂溪聲樹影總為諸人說了也。諸人聞得也未。若道
聞得。說個甚麼。若道不聞。辜負自已。雲州太守義重
公剏永平道場。請師居之。當開堂日有山神出現。因
號其山曰吉祥副元帥。時賴平公從師受菩薩大戒。
執弟子禮甚恭。緇素弟子得戒者徧於東國。後嵯峩
帝賜以葚服徽號。師奉之高閣未甞掛體。一日示微
疾。辭眾書偈坐化。荼維獲舍利無算。即塔於永平。閱
世五十有四坐四十一夏。所著有正法眼藏．叢林清
規．學道用心集並語錄共若干卷。流行於世。景定間
無外遠和尚甞為序其語錄。靈隱退耕寧。淨慈虗堂
愚二老俱為題䟦。嗣法弟子慧弉僧海詮慧凡三人。
師在日國為洞宗始祖。今三十六州界內禪剎。凡稱
洞下雲仍者。莫不事其香火禮其靈塔。猗歟盛哉。

道元禪師得法天童淨祖。為日國洞宗始祖。續傳
燈失載。近有逆流禪德是其宗裔。特作書以師道
行碑文附商舶寄示。所載悟由法語甚詳。書中又
引宋文憲護法錄贈日本範堂儀公藏主文中。覺
阿之嗣佛海遠。道元之承天童淨二語為證。余於
是知古今得道散處於此界。他方或出或處。名德
不表彰於世。如道元禪師者何限。余於是重有感
焉。乃特採碑文立傳。列於先師繼燈錄天童淨祖
嗣下。庶不沒古德幽光。亦使讀者有所攷鏡云。

住福州鼓山涌泉禪寺道霈謹識。


青原下十八世

鹿門覺禪師法嗣

青州普照寺一辯禪師

精究內典貫通旨趣。及參鹿
門得言外旨。出住青州普照。遷東都萬壽。當是時燕
秦齊晉之間入是宗者皆其後學。室中設百問以勘
驗學者。甞作四賓主頌。賓中賓曰。天涯奔走幾經春。
負學論功日轉貧。行海淵深須遍涉。義天空闊不容
塵。賓中主曰。衣穿瘦骨露無餘。獨鎮寰區暉太初。三
尺匣中誅佞劒。百囊篋裡薦賢書。主中賓曰。丹墀鞭
靜六宮開。萬里江山絕點埃。脫却襴衫戴席帽。聲聲
只道那邊來。主中主曰。重巖幽𨗉鎻烟岑。古洞龍吟
霧氣深。石女唱歸紅𦦨裡。木人運步絕知音。

直翁舉禪師法嗣

明州天童雲外岫禪師

郡之昌國衛人。逸其氏。依直
翁得度。究明曹洞宗旨盡法源底。初住慈溪之石門。
巳而繼竺西坦席。遷天童。上堂。閙市紅塵裡有閙市
紅塵裡佛法。深山巖崖中有深山巖崖中佛法。山僧
昨日出城門。閙市紅塵裡佛法一時忘却了也。行到
二十里松雲滿目便見深山巖崖中佛法。大眾且道。
如何是深山巖崖中佛法。良久曰。白雲淡泞出沒太
虗之中。青蘿夤緣直上寒松之頂。上堂。以拂子打圓
相曰。摩訶衍法離四句絕百非。又打一圓相曰。禮之
用和為貴。先王之道斯為美。又打一圓相曰。摩尼珠
人不識。如來藏裡親収得。諸人還見麼。所見不同互

有得失。天童這裡毋固毋必。師一日問無印曰。天童
今日大死去也。汝作麼生救。印曰請和尚喫飯。師曰
天童今日大死去也汝不要相救。印曰救他作麼。師
又曰天童今日大死去也阿誰與我同行。印曰和尚
先行某甲隨後。師呵呵大笑。自此師資唱和不爽毫
髮。若溈山之與寂子也。後示寂塔于本山。

青原下十九世

普照辯禪師法嗣

磁州大明寶禪師

僧問如何是轉功就位。師曰。用盡
钁頭力。放下臥清風。曰如何是轉位就功。師曰。不居
無影谷。曳杖入烟村。曰如何是功位齊彰。師曰。掌上
擎日月。運炤自無私。曰如何是功位俱隱。師曰。石人
同木女。相邀入海中。曰。此是今時事。如何是那邊事。
師曰待汝盡却今時即向汝道。示眾。若論此事如人
用針線。幸然針針相似。忽見人來。不覺失却針祇見
線。這邊尋也不見。那邊尋也不見。却自曰近處尚不
見遠處郍裡得來。多時尋不得心煩不好。昏悶打睡
拽衣就枕。方就枕時。驀然一劄曰原來祇在這裡。

唐慈雲十身寺覺禪師

普照室中稱為上首。普照垂
百問以驗學者。往來憧憧鮮有契其機者。惟師所答
有同水乳。略舉七則以見其槩。問曰。聲前薦得落在
今時。句後承當迷頭認影。作麼生是空劫巳前自已。
師曰。夜半石人無影像。縱橫誰辯往來源。問。不見一
法猶是半提。作麼生是全提底道理。師曰石馬驟千

山。問。喫飯忘其饑。力充忘其飽。作麼生是力充底人。
師曰。巨靈擡手無多子。分破華山千萬重。問。直得不
恁麼來者猶是兒孫事。如何是向上人。師曰半夜烏
鷄雪裡啼。問。行玄體妙落在今時。究理窮源關山萬
里。祇如未知有底人如何趨向。師曰牀窄先臥。問。迷
時千卷少。悟後一言多。且道悟了底人如何履踐。師
曰出不由戶坐不當堂。問。岸如欲止先停棹。車若不
行須打牛。如今打牛也。車行也未。師曰下載清風付
與誰。

天童岫禪師法嗣

明州雪竇無印大證禪師

饒州鄱陽史氏子。幼頴異。
依州之昌國寺剃落受具。出遊謁荊石琰於圓通。機
語不契。時思菴睿居閒房。師日親煅煉。聞雲外唱道
天童。師往依之。一日入室機語相契遂蒙付囑(語見雲外
章)。至正九年主雪竇。上堂。千說萬說不若覿面一見。
昨日二十九。今朝七月一。報你參玄人。光陰如箭疾。
娘生兩隻眼。個個黑如漆。急急急回頭。看取天真佛。
良久曰。是何面目。下座巡堂喫茶。上堂。妙不妙。衲僧
鼻孔多無竅。玄不玄。剎竿頭上無青天。志士寧容袖
手。良馬豈待揮鞭。全超棒喝不落蹄筌。百鳥不來春
又過。巖房贏得日高眠。居四年退居定水之圓明菴。
明年示寂。闍維建塔于菴後。

青原下二十世

大明寶禪師法嗣


太原府王山體禪師

侍大明戮力十年。躬為侍者。秘
重深嚴不見參學。一日抽單罔不疑恠。或問大明侍
者何往。明曰諸方來諸方去。何介意哉。又問參學何
似。明曰。道有參學栽他頭角。道無參學減他威光。眾
方知巳蒙印記。久隱西山太原府。府運兩衙請住王
山創建禪席。師嘗發明洞上宗旨曰。既有尊貴之位
須明尊貴底人。須知尊貴底人不處尊貴之位。方明
尊貴不落階級。五位頌曰。正中偏。夜深古殿鎻輕烟。
寂寂苔封臣不立。密密光輝未兆前。偏中正。玉人不
覩臨臺鏡。子夜星河霧氣濃。依舊青山不露頂。正中
來。木人擕杖火中回。趂起泥牛耕練色。放教石馬步
蒼苔。偏中至。轉側相逢全意氣。交揮終不犯鋒鋩。大
用縱橫無變異。兼中到。明暗盡時光不照。石女有智
妙難窮。解栽絕頂無根草。

五位中第四位古來俱用兼中至。後洪覺範不達
此旨。謬改為偏中至。然洞下實未有依之者。如天
童覺淨慈暉等皆用兼中至。載之會元及諸書者
可見。迨宋末天童淨公一生不說稟承。至臨終始
拈香嗣雪竇。考其說法雖有悟門。但任意發揮而
宗旨全失矣。故鹿門嗣天童作五位頌始用偏中
至。此後相承五代各有頌。惟王山所作為當。然仍
用偏中至則是襲鹿門之悞而不能知者也。

仁山恒禪師

久侍大明遂升堂奧。明付以衣法。師曰
某甲不是恁麼人。明曰。不是恁麼人。自不殃及伊。師

以法乳情深俛仰而受。明囑曰。汝既如是。第一不得
容易出世。若躁進輕脫。中間必有坎坷。

青原下二十一世

王山體禪師法嗣

磁州大明雪巖滿禪師

初參普照。照曰。兄弟年俊正
宜勉力叩參。老僧當年念念常以佛法為事。師避席
進曰和尚而今如何也。照曰如生冤家相似。師曰若
不得此語幾乎枉行千里。照下禪床握師手曰作家
那。師與勝默同參甞跪受呵斥。或問其故。師曰。今諸
方或有師資法屬諍訟招譏。師子身中虫自食其肉。
不可不重誡也。後參王山發明心印。接踵住持。上堂
舉洞山曰。秋初夏末兄弟或東去西去。直須向萬里
無寸草處去。良久曰。祇如萬里無寸草處。又作麼生
去。石霜曰出門便是草。太陽曰直饒不出門亦是草
漫漫地。師曰。三個老漢雖然異口同音。未免撞頭磕
額。何也。一人大開口了合不得。一人高擡脚了放不
下。一人緊閉門了出不去。王山即不然。遍十方界非
外。全在一微塵。一微塵非內全。遍十方界。祇這一微
塵許。也須及盡不可得。向那裏安門。甚處入草。還會
麼。休侵洞嶺初秋草。請看疎山臘月蓮。

勝默光禪師

甞頌九峰不肯首座曰。元座徒亡一炷
烟。九峰不是抑高贒。若將一色為承紹。辜負先師不
借緣。示眾。舉麻谷振錫話。師曰。是無可是。非無真非。
是非無主。萬善同歸。梟鷄晝夜徒自支離。我無三寸

鱉得喚龜。迦葉不肯一任攢眉。

青原下二十二世

雪巖滿禪師法嗣

燕京報恩寺萬松行秀禪師

河內之解人。姓蔡氏。出
家於邢州淨土寺禮贇公為師。後受具戒。挑囊距燕。
歷潭過慶壽參勝默老人。教看長沙轉自已歸山河
大地話。半載全無由入。默曰我只願你遲會。一日有
省。復看玄沙未徹語。請益雪巖於磁之大明。纔廿七
日不覺伎倆巳盡。留入記室。語言相契徑付衣偈。尋
歸淨土搆萬松軒以自適。寺內尊宿敦請住持。次住
中都萬壽寺。小參。昔有跨驢人問眾僧何𨓏。僧曰道
場去。人曰何處不是道場。僧以拳歐之曰。這漢沒道
理。向道場裏跨驢不下。其人無語。師曰。人人盡道這
漢有頭無尾。殊不知却是這僧前言不副後語。汝既
知舉足下足皆是道場。何不悟跨驢跨馬無非佛事。
金章宗皇帝明昌四年(即南宋光宗紹熈四年也)詔師於禁庭陞
座。帝親迎禮。聞未聞法。開悟感慨。親奉錦綺大僧伽
衣。內宮貴戚羅拜拱跪。各施珍愛。承安二年丁巳詔
師住大都之仰山棲隱禪寺。上堂說偈曰。蓮宮特作
梵宮修。聖境還須聖駕遊。雨過水澄禽泛子。霞明山
靜錦蒙頭。成湯也展恢天網。呂望稀埀浸月鈎。試問
風光甚時節。黃金世界桂花秋。師問僧。洞山道龍吟
枯木異响難聞。如何是異响。曰不會。師曰善解龍吟。
問。諸佛不出世。為甚麼却向王宮生。師曰青天常舉

足。曰。亦無有涅槃。為甚麼却向雙林滅。師曰白日不
移輪。問撒手那邊底人為甚麼不居正位。師曰大功
不宰。曰回頭這畔底人為甚麼不墮偏方。師曰至化
無為。問。向道莫去歸來背父。如何得不背父去。師曰
切忌回頭。問。心心放下難。如何是放下底人。師曰擔
取去。問。是處是慈氏無門無善財。為甚麼道瑠璃殿
上無知識。師曰拆殿了來相見。遷住報恩。晚退居從
容菴。示眾。機輪轉處智眼猶迷。寶鏡開時纖塵不度。
開拳不落地。應物善知時。兩刃相逢時如何回互。示
眾。去即留住。住即遣去。不去不住。渠無國土。何處逢
渠。在在處處。且道是甚麼物得恁麼奇特。示眾。動則
埋身千丈。不動則當處生苗。直須兩頭撒開中間放
下。更買草鞋行脚始得。示眾。踢飜滄海大地塵飛。喝
散白雲虗空粉碎。嚴提正令猶是半提。大用全彰如
何施設。示眾。向上一機鶴冲霄漢。當陽一路鷂過新
羅。直饒眼似流星未免口如匾擔。且道是何宗旨。甞
發明洞上宗旨曰。睦州云裂開也在我。揑聚也在我。
問裂開便提起一絡索。問揑聚便歛手而坐。雖然收
放自如。大似被他使喚。洞山斥為話作兩橛。缺針斷
線。不見道恁麼道則易。相續也大難。直須當存而正
泯。在卷而彌舒。鈎鎻連環謂之血脈不斷。又曰藥山
一宗實難紹。舉雲巖掃地塵埃亘天。洛浦服膺稱冤
不巳。好在無舌人解語。無手人行棒。直饒棒喝交馳。
只得傍提一半。師於周孔老莊百家之學無不博通。

三閱藏教恒業華嚴。得法者一百二十人。壽八十一。
塔在燕京城內乾西橋北。

青原下二十三世

報恩秀禪師法嗣

西京少室雪庭福裕禪師

太原文水張氏子。師五齡
解語。日了千言。鄉里有聖小兒之稱。未幾適遭世難。
喪失天倫㷀然無依。道逢一老比丘誘師出家學佛
曰。汝能誦得一卷法華經則一生事畢。師曰。佛法止
此而休。莫亦更有向上底在否。比丘異之。遂偕謁休
林古佛於仙巖曰。此子龍象種也。得奉巾瓶於左右。
他日必成大器。古佛欣納之乃為祝髮受具。遂與雙
溪廣公同執務者七年。時萬松住燕之報恩。師不通
介紹輒獨掉臂以往。松一見便奇之。親炙十年深得
其髓。自是名益著。從之者日益廣。值壬辰之變。少林
祖剎荒蕪。上以師補之。尋承萬松海雲重以尺牘見
招。遂應少林之命。世祖潛邸命師作大資戒會。戊申
詔住和林興國。未期月憲宗召詣帳殿。奏對稱旨。俾
總領釋教。復僧尼廢寺計二百三十有六區。庚申世
祖即祚。因論辯偽經馳驛以聞。火其書仍賜光宗正
辯之號。命即故里剏建精舍曰報恩。給田若物以飯
僧。時萬壽祖席無可當之者。眾復請師主之。僧問如
何是向上尊貴一路。師曰。漁歌驚起沙汀鷺。飛出蘆
花不見踪。問。遍界不曾藏。雪峰答何處不是。石霜因
甚不契。師曰從來孝子諱爺名。僧參。師問甚處人。曰

青州。師曰識得趙州布衫否。曰趙州布衫近被人裂
破了也。師曰因甚裂破。曰風流不在著衣多。師便打。
曰因甚打某甲。師曰咄風流在甚麼處。師問僧道源
不遠性海非遙。且道在甚麼處。僧擬議。師便喝。後師
既老。倦於接納。歸棲嵩陽。乙亥秋七月二十日示微
疾。書偈告終。俗壽七十三臈五十二。墖于寺之西隅。

燕京報恩林泉從倫禪師

初住萬壽。上堂。禪禪非正
非偏。無意路有玄淵。超今邁古絕後光先。但能忘影
迹。何必守蹄筌。直指人心見性。須憑祖意通玄。九年
面壁真消息。端的其中有秘傳。元世祖皇帝至元九
年詔入內殿。從容問辯抵暮而退。帝大悅。示眾。北斗
似杓。南斗似瓢。任伊酙酌。暖日凉飈。冬至寒食一百
五。須知節氣不相饒。到此莫有解吞吐者麼。僧問。法
眼道我二十年只作境話會。既不作境會。合作麼生
會。師曰猿抱子歸青嶂後。鳥衘花落碧岩前。示眾。若
論此事如丹鳳衝霄不留其跡。其由性空寥廓慧日
精明。炤五蘊之皆空。使萬緣之俱泯。直得星攢碧落
月侵丹墀。翡翠簾垂燭香人靜。當此之際。那容喘息
寧許窺窬。密室不通風玄門難措足。雖然如是。一點
靈明通宇宙。那拘西竺與曹溪。至元十八年十月二
十日聖旨就大都憫忠寺焚燒道藏偽經。除道德經
外盡行燒燬。命師下火。師陞座云。憶昔當年明帝時。
曾憑烈焰辯妍𡟎。大元天子續洪範。顯正摧邪誰不
知。嗟彼道教陰蠧佛書。自古至今造訛捏偽。益竊釋

經言句。圖謀貝葉題名。謗毀如來贓誣先聖。無蒂狂
談實難遍舉。始自張陵杜撰不遵老氏玄言。謬作醮
書兼集靈寶。詐道從空而得妄言太上親傳。用三張
鬼法以誑惑愚夫。設五運神符而魘奸匹婦。葛孝先
徒搜要妙。陶洪景謾述浮辭。杜光庭白拈丐偷劫賊
無異。陸脩靜外好裡惡說客何殊。𡨥謙之口舌瀾翻
損他利已。林靈素機謀謟詐敗國亡家。嗚呼。悲法琳
不遇而遭貶。嗟道世雖再而難為。致令釋子傷心。幸
得皇天開眼。恭惟我大元皇帝陛下闢邪歸正去偽
存真。恐眾生永墮迷津。令萬姓咸登覺路。遂以火炬
打一圓相曰。諸仁者。只如三洞靈文還能證此火光
三昧也無。若也於斯會得。家有北斗經。枉教人口不
安寧。其或未然。從此灰飛烟滅後。任伊到處覔天尊。
急著眼看。

從寬禪師

臨終問其次兄曰。佛祖父母我今一箭射
殺。二哥以為何如。隨整襟坐脫。

上都華嚴寺全一至溫禪師

邢州郝氏子。幼聰敏異
常兒。六歲祝髮。參萬松。博記多聞論辯無礙。松命為
侍者。凡松偈頌法語一聞輒了。遂得法焉。常以侍者
代應對。機鋒不可犯。太保劉秉忠薦師大可用。世祖
召見與語大悅。留王庭。多有贊益。居三歲放還。錫號
佛國普安大禪師。至元丁卯五月示疾。右脇而逝。異
香三日。茶毗舍利無數。

丞相移剌真卿居士

字楚材。本姓耶律。及金滅遼。公

歸金改姓移剌。初公在京師見禪伯甚多。唯獨重聖
安澄和尚。常訪以祖道。屢以古昔尊宿語錄中所得
者叩之。聖安間有許可。公自以為得。及遭憂患以來。
功名之心束於高閣。求祖道愈急。遂再以前事訪諸
聖安。聖安飜案不然所見。公甚惑焉。聖安從容謂曰。
昔公居要地。又儒者多不諦信佛書。惟搜摘語緣以
資談柄。故予不敢苦口鉗錘耳。今揣公之心果為本
分事以問予。予豈得猶襲前𠎝不為苦口乎。予老矣。
有萬松老人者。儒釋兼俻。宗說俱通。辯才無礙。公可
見之。既參萬松。杜絕人跡屏斥家務。雖祁寒溽暑無
日不參。焚膏繼晷廢𥨊忘餐者幾三年。乃獲印證。號
湛然居士。其序評古。略曰。佛祖諸師埋根千丈。機緣
百則見世生苗。天童不合抽枝。萬松那堪引蔓。湛然
向枝蔓上更添芒索。穿過尋香逐氣者鼻孔。絆倒行
玄體妙的脚跟。向去若要脚跟點地鼻孔撩天。也須
向這葛藤裏穿過始得。先是元世主將西征。有司奏
五臺等處僧徒有能呪術武略及有膂力者可為部
兵扈從西征。公止之曰。釋氏之高行者必守不殺戒
奉慈忍行。故有危身不證鵞珠。守死不拔生草者。法
王法令拳拳奉行雖死不犯。用之從兵豈其宜哉。其
不循法律者必無志行。在彼既違佛旨。在此豈忠王
事。故皆不可以從王師也。帝從之。太宗十六年公卒。
壽五十五(即南宋淳祐三年也)。

青原下二十四世


少室裕禪師法嗣

西京少室靈隱文泰禪師

里族未詳。師頴悟過人。篤
好宗乘。從少室遊。未幾即悟心要。故當時稱二泰一
肅為雪庭之高弟者。師其一也。上堂。塵劫來事只在
于今。河沙妙德總在心源。試教伊覿面相呈。便不解
當風拈出。且道過在甚麼處。卓拄杖曰。祇為分明極。
飜令所得遲。

太原府報恩寺中林智泰禪師

汾陽魚城溫氏子。剷
髮於華嚴。喟然嘆曰。大丈夫當體究大事。焉能區區
於此耶。時雪庭主萬壽。師往依數載。契悟超絕。朝廷
嚮師之名。宣住報恩。僧問如何是萬里無寸草處。師
曰不是闍黎踐履之境。曰如何是出門便是草。師曰
纔動即乖。曰如何是不出門亦是草漫漫地。師曰住
著即錯。曰如何得不涉動靜去。師曰。遍界絕紅塵。通
身無影像。一日示疾。集眾告誡書偈而逝。

泰安州靈巖足菴淨肅禪師

保定金臺永平人。族張
氏。禮香山壽聖為師。參請一十餘年。所遇知識十有
餘輩。最後參雪庭于萬壽。淘汰有年。付以衣偈。初主
萬壽。次少室靈巖。上堂。白露橫江。黃花滿圃。砧聲敲
夜月。蛩語泣秋風。蟬噪岸邊之樹。葉辭檻外之柯。色
色現海印三昧。聲聲轉根本法輪。諸人若能于斯會
得。則如面對鏡眉目分明。方可喚作半個衲僧。猶有
俗氣未除。若能打破鏡來。便好與你相見。祇如相見
後又作麼生。更有三十棒。且待別時來。後退居香山。

一日集眾告辭。右脇而化。

青原下二十五世

少室泰禪師法嗣

西京寶應還源福遇禪師

霍州靈石王氏子。依邑之
兜率薙落。徧遊講肆雄辯如流。景聆靈隱禪師道眼
圓明。投誠參究。一日聞隱上堂舉切忌從他覔迢迢
與我疎語。師頓領悟。即承印可。初住天慶。次寶應。僧
問如何是祖師西來的的大意。師曰。風送泉聲來枕
畔。月移花影到窓前。問如何是誕生王子。師曰。雖有
尊貴分。不是尊貴人。曰如何是朝生王子。師曰。雖登
金榜貴。終是老朝臣。曰如何是末生王子。師曰。歷盡
艱辛後。方得覲堯天。曰如何是化生王子。師曰。與父
無異體。權操閫外機。曰如何是內生王子。師曰。長在
深宮內。咫尺近龍顏。曰向上一路請師指示。師曰。無
絃琴有韻。人天那得聞。皇慶癸酉十月終。壽六十九
臘四十九。

靈巖肅禪師法嗣

西京寶應月岩永達禪師

汾陽劉氏子。下髮於本州
天寧寺。每以生死自䇿勵。南詢聞靈岩法雷遠震。遙
餐風德。趼足往參。一見器之。親炙積久遂入閫奧。乃
曰。發證由師。行之在已。遂之安泰州閉關。久之道俗
堅請住寶應。不得巳而起。上堂。鹿門老人道。盡大地
是學人一卷經。盡乾坤是學人一隻眼。以如是眼看
如是經。千萬億劫無有間斷。後萬松老人直得計窮

力盡。道個看讀不易。諸人還看讀得麼。須知這一卷
經阿誰不具。這一隻眼誰人不圓。要長則千萬億劫
難盡。要短則一剎那頃便周。寶應今日不惜眉毛為
諸人指出。乃彈指一下曰。看讀了也。諸人切莫錯過。
良久擊拂子曰。自是不歸歸便得。五湖煙景有誰爭。
一日示疾泊然而逝。

封龍山古巖普就禪師

生滹陽劉氏族。十五往禪慶
出家參靈巖。巖以本分鉗錘重加煆煉。疑情爆然頓
落。大德六年月菴海禪師退席。本寺具疏請師開堂。
朝旨賜妙嚴弘法大禪師。俄封龍堅請。師勉受之。僧
問如何是䫫墮。師曰不是披毛戴角底。曰如何是隨
墮。師曰不是聞聲見色底。曰如何是尊貴墮。師曰不
是斷聲色底。曰恁麼則如何有墮名。師曰雁過長空
影沉寒水。曰。古人道三墮是了事人病。既是了事人。
如何有病。師曰祇為了事所以病生。曰此病何時得
愈。師曰。直待無身。此病即除。因示頌曰。金鎻重重早
豁開。三處悠然獨往來。雁過長空無繫著。影沉寒水
任渠猜。後歸隱靈栖。未幾示寂。世壽七十有七。

青原下二十六世

寶應遇禪師法嗣

鄧州香嚴淳拙文才禪師

平陽臨汾姚氏子。生有異
質。見僧則合掌作禮。不䫫常兒。長依絳明福嚴普公
出家。甞讀證道歌。至幻化空身即法身之句。欣然契
悟。乃謁還源禪師呈所解。源可之。閱藏於龍門山三

載。泰定甲子住少室。尋隱香嚴。詮釋般若心經并華
嚴法界觀。僧問如何是理法界。師曰。虗空撲落地。粉
碎不成文。曰如何是事法界。師曰。到來家蕩盡。免作
屋中愚。曰如何是事理無礙法界。師曰。三冬枯木秀。
九夏雪花飛。曰如何是事事無礙法界。師曰。清風伴
明月。野老笑相親。至正壬辰五月十七日沐浴更衣
呼門徒申教誡。且曰吾死無事虗費。火巳揚灰可也。
翌日吉祥而逝。塟全身於雪庭塔右。春秋八十。

靈巖潔禪師法嗣

金陵天界寺雪軒道成禪師

雲州趙大王之遠孫。父
徙居保定遂家焉。年十五出家郡之興國寺。師廣顙
平額氣象雄偉。有大志。受具巳。結三人為侶。在青州
土窟中密究單傳之旨。忽有老人貌甚奇古謂曰。汝
三人忘苦辛甘澹泊究明向上大事。他日必作法門
棟梁去也。師叱之曰既作棟梁居土窟之中。老人曰。
未有常行而不住。未有常住而不行。言訖而隱。師益
自勵密。聞秋江潔公大弘曹洞之旨於靈巖。遂往禮
謁。潔問何處來。師曰青州來。潔曰帶得青州布衫來
麼。師曰呈似和尚了也。潔曰參堂去。久之平昔疑情
一旦氷釋。徑造丈室。潔曰金鎻玄關打開也未。師曰
千年桃核裏覔甚舊時仁。潔頷之。囑曰是汝本有之
事善自護持。他日能弘吾道者必汝也。師回青州。眾
請住東萊大澤山。次住普炤。洪武十五年天下郡縣
開立僧司。統領釋教。師應選。道契　親王殿下睿眷

尤隆。三十年秋八月　上召師至殿。命住天界。師奏
不會佛法。　上製詩一首鐫於金榜懸諸法堂曰。不
答來辭許默然。西歸隻履舊單傳。鼓鐘朔望空王殿。
示座從前數歲年。上堂。白雲萬頃卷舒。露劫外真機。
紅葉千峰燦爛。顯個中妙旨。亙古今而不昧。經塵劫
以常存。鳥道虗通運步。玄關綿密。獅絃錯落按指。古
韻鏗鏘。直得石女點頭。木人拍手。拈起金針玉線穿
過機先。截來兔角龜毛發明向上正偏。獨露隱顯全
該所以。物物頭頭塵塵剎剎未有一絲毫欠少。大眾
還會麼。夜來木馬雲中過。驚起南辰北斗藏。是年十
月　勑就寺建普度大齋三晝夜。　上躬率百僚行
祭。獻禮巳幸丈室。從容顧問。賜寶鈔若干錠。上堂。陰
極陽回化日長。梅花處處噴清香。個中消息無多子。
徧界何曾有覆藏。如是明明兼帶。百草頭邊相逢。密
密宣揚。萬象光中獨露。利名場上薦取無位真人。人
我山中顯示本來面目。影含宗鑑。心生則種種法生。
身是道場。心滅則種種法滅。石女高提寶印。文彩全
彰。木人暗度金梭。絲毫不昧。牽動劫外機輪。烜赫寰
中日月。潛通遐邇。直得枯木生花。該括古今。解使寒
灰發焰。雲籠古路。依依野色還迷。月滿寒巖。皎皎神
光徧炤。六門機息。何須宛轉旁參。一色功圓。切忌當
頭印破。白牛運步巳蒙建化之緣。玉馬嘶風總是利
生邊事。且道如何是向上事。咄。兔角杖挑潭底月。龜
毛拂挂嶺頭雲。上堂。三陽交泰萬物咸新。顯一真之

妙用。總造化之淵源。塵塵合道處處通津。法筵大啟
覺苑弘開。國運與佛運齊興。皇風與宗風並扇。只如
道舊歲巳去新歲到來。未審去從向去。來自何來。如
斯評論。轉見誵訛。敢問大眾。衲衣下一著子還有增
添去來也無。於斯會得。便見臘盡陽和無影樹。春回
花發不萌枝。上堂。五月榴花照眼明。薰風啼鳥徧巖
扃。機先一著無玄妙。切忌當人認色聲。記得夾山會
禪師示眾曰。目前無法意在目前。不是目前法。非耳
目之所到。天童覺曰。夾山老子解開布袋。將差珍異
寶撒向諸人面前了也。正當恁麼時。又作麼生。路不
拾遺君子稱美。大眾。據此夾山天童二老師見處。一
一檢點將來。總成漏逗。鳳山分上則不然。若是色見
聲求即非家珍。了知目前無一法。頭頭物物總相應。
其或未然。更聽末後一句。道泰不傳天子令。時清休
唱太平歌。三十五年七月　太宗文皇帝嗣登寶位。
奉使日本國往宣聖化。二年回。與同使官僚備奏。皇
情大悅。恩寵之隆有加。四年以僚佐譖繫於囹圄百
餘日。師坦然無慮。　上知其非罪。宥之。六年春奉旨
就鍾山建普度大齋。命師說法。聽者數萬人。十一年
赴北京朝賀。奉　旨於慶壽建齋。賜賚尤加。宣德三
年師年七十六。表辭歸山。　宣宗章皇帝憫其誠。遣
內官護送南還天界寺西菴養老。七年臘月八日示
微疾。辭眾說偈趺坐而逝。　上遣官致祭有文。春秋
八十一僧臘六十有五。闍維之日烟焰五色。仙鶴翔

空。異香縹緲。官貴四眾萬餘人咸歎希有。火後收舍
利圓紅者無筭。建塔于應天府安德門外。　勑賜塔
所為鷲峰禪寺。

封龍就禪師法嗣

西京天慶寺息菴義讓禪師

真定李氏子。丱歲薙落
通參宗匠。末後往封龍山扣古巖之室。巖深器之。至
治二年開堂天慶。次遷熊耳之通相泰山之靈巖洛
之嵩少。僧問無功之功還有偏正否。師曰偏正歷然。
曰如何是無功底偏正。師曰。石牛吐出三春霧。靈鳥
不棲無影林。問如何是直指人心。師曰舌在口裏。曰
如何是見性成佛。師曰金屑雖貴落眼成塵。曰如何
是莫向言中取則。師曰道火何曾燒著口。曰如何是
句外明宗。師便打。曰因甚便打某甲。師曰你要我句
內明宗麼。庚辰夏遘疾。乃命門人曰斯疾不可起也
吾往必矣。至五月十一日付後事。書偈曰。來時本靜。
去亦圓周。虗空作舞。任意優遊。右脇而化。

青原下二十七世

少室才禪師法嗣

南陽府萬安寺松庭子嚴禪師

河南之古緱氏縣。樊
姓。幼多疾病。父母憐之許以從釋。禮齊雲於少林。十
八受具。師聰敏過人。博通內外典。凡詩文之類不學
而能。援筆立就。碩師鉅儒無不以法器期之。初參江
月炤。次參息菴讓。蒙示禪要有所警發。後參淳拙禪
師。拙以寶鏡三昧反覆徵辯大豁疑礙。拙曰荷擔大

法盡在子躬。遂付以衣法。有五乳峯頭獅子子。光前
耀後自超群之句。時南陽府萬安虗席。延師主之。明
洪武二年巳酉主少林。力田給眾偈曰。亂後歸來自
耨耘。生涯辛苦與誰論。晝拈塊石驅山鳥。夜坐巢菴
逐野豚。腸斷秋風頻擊柝。目窺夜月暗銷魂。近來始
識農夫苦。一飯仍思施主恩。僧問地藏栽禾博飯與
和尚是同是別。師曰。欄干雖共倚。山色不同觀。曰。百
丈開田說義但展兩手。意旨如何。師曰雖然無語其
聲如雷。曰和尚又作麼生。師曰。晝拈塊土驅山鳥。夜
坐巢菴逐野豚。問。巖頭參洞山不肯。洞山嗣德山不
肯。德山巖頭有甚長處。師曰若肯二師則孤負二師
去也。曰。他道洞山古佛只是無光。是若何。師曰渠却
有光不是古佛。問和尚陞座秦封槐因甚不來聽法。
師曰疑情早巳斷。何須更見人。十三年冬　周王殿
下敬為　國母慈孝皇后資悼冥福。命師陞座說法。
賜僧伽黎以旌異之。後退老閒居示寂未詳。

靈谷謙禪師法嗣(祖派圖以師嗣清遠渭者非是。盖錯以報國謙為靈
谷謙也)

南京靈谷潔菴正映禪師

撫州金谿洪氏子。幼入安
仁三峰為沙彌。洪武十九年試經得度。謁靈谷巽中
謙禪師。方入門懷中香忽墮地遂有省。謙命領維那。
謙沒往天界參雪軒。軒命典藏。會有　旨云。泉州開
元寺僧臨難選的當人住持。乃鬮選而出。及引見。
　帝曰。著你去做住持。如今做住持難。善則欺侮你。惡

則毀謗你。但清心潔已。長久欽此。師奉勑來院。洪武
三十一年六月開堂。僧問。法筵肇啟四眾具瞻。皇恩
佛恩如何普報。師曰甘露泉開流大地。曰。報恩一句
蒙師指。西來祖意若為宣。師曰庭前石塔聳寒空。曰
遍界不曾藏。師曰汝見個甚麼。曰某甲終不敢自瞞。
師曰切莫眼花。又僧問如何是和尚為人一句。師曰。
兔角杖挑天上月。龜毛拂散海濵雲。曰恁麼則龍天
胥慶僧俗歸仁去也。師曰且合取口。僧禮拜。師乃曰
山僧蒙恩點住此剎。親蒙　天語丁寧。付以清心潔
已四字。此是傳佛心印。亦是鎮海明珠。山僧既巳頂
戴南來。亦要普施大眾。大眾須知。世法佛法。落霞與
孤鶩齊飛。古佛今佛。秋水共長天一色。天心罔測。山
益高而海益深。聖語難窮。天普葢而地普載。大眾作
麼生會聖意去。莫是不染世塵麼。莫是不貪法味麼。
莫是不飲無為酒不坐涅槃床麼。若恁麼會。非則不
非。是則未是。山僧今日不敢久秘。未免當堂指出去
也。木人舞出法堂前。一任炎天飛白雪。師居數載百
廢俱修。永樂元年朝京回。福州諸山舉住雪峰。雪峰
屋老敝巳甚不堪仍舊。師一舉而新之。人咸以為應
雪峰再來之讖。洪熈元年得　旨住持靈谷。宣德元
年擢僧錄司左講經。卒于靈谷。有語錄名古鏡三昧
行于世。

天慶讓禪師法嗣

陜州熊耳山崧溪子定禪師

偃師馬氏子。七歲禮古

巖祝髮。迨巖遷化往參息菴。菴命主藏。因白事次言
下豁然大悟。出世熊耳山。小參。宗門中事號曰單傳。
一心之外更無餘法。只為此土眾生好在言句中著
到。甘在道理中埋殺。于一心之法轉增迷悶。所以初
祖西來打破舊日窠臼。闢開別樣乾坤。非是好奇立
異。祇是見病與藥非為得巳。如初祖一到少林。三緘
其口九年面壁。坐斷一切枝葉。單提向上巴鼻。任你
窺伺無門鑽研不入。者裏不可以有言會。不可以無
言會。不可向格內通。不可向格外通。直須忘情泯見
方可得其心髓。既得其心髓。則諸佛之法印列祖之
命脉無出于此。按一指而地轉天旋。行一令而山崩
海竭。又安用割截虗空巧立門庭。隨波逐浪別生枝
節哉。今日許多禪和不知務本。只尋枝摘葉過日。不
知有甚用處。如洞山玉線金針大似花前弄影。臨濟
三玄三要無非醉後添杯。諸人還看得破麼。良久曰。
夜靜水寒魚不食。滿船空載月明歸。一日示疾。謂門
弟子曰。吾世緣巳畢順化時至矣。末後一句聽吾分
付。遂默然入寂。

青原下二十八世

萬安嚴禪師法嗣

嵩山少室凝然了改禪師

鍾秀於嵩陽金店之茂族。
自齠齓年繫念空宗。知有已躬下事。遂依止少林。二
十始納僧服。初參月印於香山。涉歷寒暑鮮克契人。
會松庭禪師住天慶。師往依之。每以已事咨叩。一日

庭上堂曰一言逈脫獨拔當時。師當下釋然。舉似庭。
庭印之。歸隱二祖菴。洪武二十三年請主少室。上堂。
祖師心印不是有言不是無言。不是有知不是無知。
豈可向言句下研窮。意識中揣度哉。昔日祖師初來。
販得久遠滯貨。無人承當。只得九年面壁。後來二祖
却似癡猿捉月來問安心。這老漢也是憐兒不覺醜。
向他道將心來與汝安。二祖便爾承虗接響。喚作得
髓。看來也好與三十棒。何故。纔動唇吻便隔千山。諸
人還會麼。咄。山僧今日恁麼道。也好與三十棒。永樂
十九年無恙。忽召眾敘別。說偈而逝。

青原下二十九世

少室改禪師法嗣

嵩山少室俱空契斌禪師

平陽坦曲人。參凝然求示
心要。朝夕咨扣。一日覩秦封槐豁然契悟。徑回侍次。
然一見謂曰契斌參得禪也。師便喝。然曰喝作麼。師
曰和尚何得以贓誣人。然曰。趙州勘破婆子。婆子敗
缺在甚麼處。師曰一對無孔鐵鎚。然曰如何是趙州
意。師曰荊棘林中重加陷穽。然曰石頭書亦不通信
亦不達是何意旨。師曰千里同風。然曰青原垂足又
作麼生。師曰禍事禍事。然曰洞上一宗密在爾躬矣。
景泰四年主少室。僧問如何是空劫巳前事。師曰烏
龜向火。問如何是正中偏。師曰夜半烏鷄帶雪眠。曰
如何是偏中正。師曰老翁抱著石烏龜。曰如何是正
中來。師曰出匣吹毛寒逼天。曰如何是兼中至。師曰

公孫舞劒難思議。曰如何是兼中到。師曰黑狗銀蹄
無處討。曰五位既蒙師指示少林直指事如何。師曰
沙裏無油麥中是麵。

繼燈錄卷第一
