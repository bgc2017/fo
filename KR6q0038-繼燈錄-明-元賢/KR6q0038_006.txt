










繼燈錄卷第六
鼓山嗣祖沙門　元賢　輯

臨濟宗

南嶽下二十四世

伏龍長禪師法嗣

蘇州鄧蔚山萬峰時蔚禪師

溫州樂清金氏子。年十
三依本縣演慶昇講主出家。十六落髮。十九更衣學
禪。聞杭州虎跑止巖和尚道譽。遂往參謁。巖付以三
不是話。乃回明州於達蓬山佛跡寺故址卓菴辦道。
一日正在疑悶中。忽聞寺中宗律師舉百丈問溈山
不可喚作淨瓶喚作甚麼。溈山踢倒淨瓶便行。不覺
觸破疑團。說偈曰。顛顛倒倒老南泉。累我工夫却半
年。當下若能親薦得。如何不進劈胸拳。遂往華頂訪
無見求決擇。見問曰萬法歸一一歸何處。師進前問
訊云不審。見復問如何是道。師曰道無可道。見曰不
道又不道個甚麼。師曰正要和尚疑著。見曰疑著即
錯。師曰不疑亦錯。見便喝。師亦喝。見又喝。師亦喝。拂
袖而出。復回達蓬山居十載。後往伏龍見千巖。巖便
問不是心不是佛不是物是個甚麼。師以坐具打一
圓相叉手而立。巖休去。次日復見。巖問你將甚麼來
與老僧相見。師竪起拳曰者裏與和尚相見。巖曰死
了燒了向何處安身立命。師曰。漚生漚滅水還在。風
息浪平月映潭。巖復曰莫要請益受戒麼。師掩耳而
出。巖次日命師入堂首眾。一日巖上堂舉無風荷葉

動必定有魚行。師出眾一喝。拂袖而行。巖印以偈曰。
鬱鬱黃花滿目秋。白雲端坐碧峰頭。無賓主句輕拈
出。一喝千江水逆流。師見偈從此退職。遂往蘭溪嵩
山結茅以居。後巖以書招之不至。乃令人賷法衣頂
相授之。師始開法。元末移錫蘇州鄧蔚山創立伽藍。
名曰聖恩。道風彌布。僧俗歸向益眾。洪武十四年正
月十九日集眾付囑畢。趺坐說偈曰。七十九年一味
杜田。懸崖撒手杲日當天。語畢而逝。世壽七十有九
僧臘六十夏。停龕十三日顏色如生。二月十三日塔
全身於院西。

杭州天龍無用守貴禪師

婺之浦江甄氏子。入康侯
山為僧首。參千巖恍有所契。次見中峰諸老。乃曰。千
江雖殊而明月則一。吾今後無疑矣。至正庚寅主天
龍。不數載大小咸備。隱然一大伽藍矣。後示寂日書
偈曰。一蝸臭殻內外穢惡。撒手便行虗空振鐸。天龍
一指今猶昨。擲筆而逝。

松江府松隱唯菴德然禪師

郡之張氏子。少祝髮於
無用貴公。次謁千巖。聞其提唱豁然悟入。後嗣主其
席。上堂。元正啟祚。萬物咸新。驀拈拄杖曰。拄杖子昨
夜抽條今朝吐蕋。花開五葉香滿大千。且道當得新
年頭佛法也無。卓拄杖。喝一喝。上堂。天無門。地無戶。
俊快衲僧一任去來。藏裏摩尼照徹十方。洞裏桃花
千葩競吐。假劫外之春風。應今時之律呂。海神夜半
看鮫珠。眼光挂在扶桑樹。喝一喝。上堂。蠟人為驗始

於今日。九十日終推功辨的。黃面老瞿曇結住布袋
頭。百萬人天咸皆受屈。松隱結制總不恁麼。以手作
搖櫓勢曰。山僧即今駕無底鐵船。普請大眾同入大
圓覺海遊戲去也。喝一喝曰。看取定南針。

白蓮安禪師法嗣

杭州開元寺空谷景隆禪師

蘇之洞庭陳氏子。為童
時不茹葷。趺坐若禪定。甞從弁山嬾雲咨問道要。湖
海諸大老亦靡不遍謁。後禮虎丘石菴為師。宣德二
年從杭昭慶受戒。遂依石菴。住靈隱七年。往天目禮
祖塔。憩錫一載。刻苦參究忽有省。遂造嬾雲剖露。雲
印可之。初居西湖之正傳院。晚年遷居開元。示寂塔
于西湖之修吉山。所著有空谷集行世。

南嶽下二十五世

鄧蔚蔚禪師法嗣

武昌府九峰無念勝學禪師

德安隨州應山人。陳姓。
九歲禮本郡寶林緣公出家。自覺巳事不明。參無聞。
聞示萬法歸一話。後入嵩山住靜。一日有省。偈曰。數
載東山昏霧濛。凭欄終日待晴空。夜來忽起霜天月。
萬象全彰一鏡中。由是參萬峰于鄧蔚山。峰以偈證
之。復回寶林。道風昭著。楚昭王建剎延師居之。師問
眾如何是達磨直指一句。眾無語。師代曰。五乳峰前
談少室。洪武間　太祖召至奉天殿親問法要。師進
偈。　上大悅。　御製詩文以賜。永樂三年乙酉三月
廿九日說偈曰。世尊七十九。無念八十邊。打破華藏

海。依舊水連天。儼然而逝。塔全身於師子巖。謚清福
廣慧禪師。

慈舟濟禪師法嗣

壽昌西竺本來禪師

撫州崇仁人。性裴氏。七歲出家
于本邑觀音寺。年十三參見一峰寧。付以禪觀之法。
孜孜究明已躬下事。一日頓覺身若虗空。心絕邊表。
行住坐臥不知是誰。忽聞人誦清淨經云。內觀其心
心無其心。豁然有省。作偈曰。幾年外走喪真魂。今日
相逢逈不同。身畔金毛石獅子。回頭吞却鐵崑崙。乃
往見一峰寧呈所見。寧弗許。遂往貴溪江東卓菴以
居。凡七年方得發明。時寧巳示寂。乃往金山見慈舟
濟。得蒙印可。歸隱劒江聖壽寺。後寧王聞師道邁。遣
使三請師終不赴。又呈偈問道。師答以進修之要。王
大悅。授師慧光普炤頓悟圓通西江西竺大禪師之
號。從此道譽遠播。四方來學者眾。次遷新城壽昌。竪
大伽藍。上堂。花燦爛。日輪紅。心法昭彰觸處通。衲僧
鼻孔大頭下。浩氣騰騰宇宙中。眼空四海無家計。只
者拄杖子在手。要西便西要東便東。卓一卓下座。小
參。了了了。一片長空光皎皎。休休休。雲自高飛水自
流。豁眼通身無向背。十方沙界任遨遊。後杉關福田
寺廢。請師重興。工將畢。一日焚香趺坐。索筆書偈曰。
者個老乞兒。教化何時了。顛顛倒倒任隨流。是聖是
凡人不曉。咄。來來來。去去去。海湛空澄。風清月皎。擲
筆而逝。世壽六十八僧臘五十五。門人奉真身于師

表堂。

繁昌俊禪師法嗣

普州東林無際悟禪師

蜀人。二十出纏。縛竹為菴。研
勵無懈。四指大書帖亦不看。只是拍盲做鈍工夫。後
得大徹大悟。作偈曰。寂照無上下。光明處處通。本來
無皂白。何處不含容。往見繁昌。昌曰還我炤用來。師
曰若有炤用即成障隔。昌曰。者廝著空底。佛也救不
得。師曰。有無俱寂滅。空佛悉皆非。昌然之。後寄以偈
曰。憶昔繁昌一別時。此心能有幾人知。無絃曲子真
堪續。慧命懸懸付阿誰。

何密菴居士法嗣

楊州素菴田大士

僧問補陀路向甚麼門出。士曰即
今從何門入。曰抑勒人作麼。士曰看脚下。僧擡頭進
前三步。士曰錯。僧又退後三步。士曰錯。僧茫然。士曰
是汝錯貧道錯。曰未舉巳前早知錯了。士拍膝曰正
好喫棒在。僧無對。士曰若到諸方。分明記取。

南嶽下二十六世

鄧蔚持禪師法嗣

杭州東明虗白慧旵禪師

姓王氏。湖廣人。年十四往
丹陽妙覺寺禮湛然落髮。一日作務次。然問曰子在
此作甚麼。師曰切蘿蔔。然曰汝只會切蘿蔔。師曰也
會殺人。然引頸就師。師曰降將不斬。值然住疎山。聞
松隱唱道雲間。即往咨叩。一日出定。舉首覩蒼松有
省。尋至蘇之鄧蔚見果林。林擲下蒲團索頌。師曰。只

些消息本無言說。破蒲團上地迸天裂。林曰且道裂
個甚麼。師擬進語。林便打。林復指見寶藏。具陳悟因。
藏問。心不是佛智不是道。汝云何會。師向前問訊叉
手而立。藏呵曰。汝在者裏許多時。還作者見解。師乃
發憤忘食。至第二夜豁然徹法源底。偈曰。一拳打破
太虗空。百億須彌不露踪。借問個中誰是主。扶桑湧
出一輪紅。藏見笑曰。雖然如是。也須善自護持。永樂
戊子至安溪東明設關。三十餘年影不出山。道俗揚
播。宿衲爭趨座下。宣德辛酉六月廿七日將去世。眾
請留偈。師曰。一大藏教無人看著。爭得者幾句閑言
語。廿九日辰時跏趺而逝。塔于安溪東塢。

東林悟禪師法嗣

成都府東山天成寺楚山紹琦禪師

唐安雷氏子。八
歲入鄉校。授經成誦。九歲失怙。詣玄極通禪師學出
世法。後謁無際示以無子公案。偶聞開靜板鳴。礙胸
氷泮。往見際。際曰還我無字意來。師曰。這僧問處偏
多事。趙老何曾涉所思。信口一言都吐露。飜身特地
使人疑。曰如何是汝不疑處。師曰。青山綠水燕語鶯
啼。歷歷分明。更疑何事。曰未在更道。師曰頭頂虗空
脚踏實地。際曰亦未在。師乃禮拜。師再參。際問數年
來住在何處。師曰我所住廓然無定在。際曰汝有何
所得。師曰本自無失何得之有。曰莫不是學得來者。
師曰一法不有學自何來。曰汝落空耶。師曰我尚非
我誰落誰空。曰畢竟若何。師曰水淺石出雨霽雲收。

曰莫亂道。只如佛祖來。也不許縱你橫吞藏教。現百
千神通。到者裏更是不許。師曰和尚雖是把斷要津。
其柰勞神不易。際拍膝一下曰會麼。師便喝。際笑曰
克家須是破家兒。恁麼幹蠱也省力。師掩耳而出。際
授法偈曰。我無法可付。汝無心可受。無付無受心。何
人不成就。後居天柱。僧問如何是天柱境。師曰。㵎濶
雲歸晚。山高日出遲。曰如何是境中人。師曰。額下眉
遮眼。腮邊耳搭肩。曰如何是天柱家風。師曰。雲甑炊
松粉。氷鐺煑月團。曰如何是祖師西來意。師曰海神
撒出夜明珠。曰學人不會。師曰文殊失却玻璃盞。曰
如何是佛。師曰生鐵秤槌。曰如何是法。師曰石頭土
塊。曰如何是僧。師曰黑漆拄杖。曰不涉寒暑者是甚
麼人。師曰。為汝道了也。汝還識否。僧擬對。師咄曰。擬
心即乖。開口便錯。眨得眼來錯過了也。曰原來恁麼
地近那。師曰汝見個甚麼道理。曰面目分明當機不
露。師震威一喝。僧當下豁然。景泰五年住投子。僧問。
遠離皖山來據投子。海眾臨筵請師祝聖。師曰。鼎內
長生篆。峰頭不老松。曰。祝聖巳蒙師的旨。投子家風
事若何。師曰。提瓶穿市過。不是賣油翁。曰。只如祖師
道。不許夜行投明須到。還端的也無。師曰。雖然眼裏
有筋。爭柰舌頭無骨。曰。趙州道我早猴白更有猴黑。
意作麼生。師曰。不因弓矢盡。未肯竪降旗。問。今日和
尚陞座說法。未審有何祥瑞。師曰。麒麟步驟丹霄外。
優鉢花開烈火中。曰如何是祖師西來意。師曰。雪消

山頂露。風過樹頭搖。師乃顧視大眾曰。只這些子誵
訛。古今多少師僧到這裏開口不得。思量不及。舉揚
不出。驀拈拄杖曰。今日因甚却落在山僧手中。以拄
杖橫按曰。橫也由我。拈起拄杖曰。竪也由我。放下拄
杖曰。放下也由我。以卷舒殺活總由我。又以拄杖向
空中點一下曰。正當恁麼時。從上佛祖乃至天下老
和尚。到這裡只得乞命有分。眾中莫有為佛祖出氣
底麼。良久。卓拄杖一下曰。[翟*支]瞎金剛正眼。靠倒空王
寶座。汝等諸人討甚麼椀。師一日到菜園見園頭縛
冬瓜架。師指冬瓜曰這個無口因甚長得許多。頭曰
某甲不曾怠惰一時。師曰你主人公還替你出些氣
力也無。頭曰全靠他力。師曰請來與老僧相見。頭禮
拜。師曰猶是奴兒婢子在。頭拈篾縛冬瓜架。師呵呵
大笑。回顧侍僧曰菜園有虫。成化九年三月十五日
示微疾。眾請師末後句。師展兩手示之曰會麼。曰不
會。師復曰。今年今日推車撞壁。挂倒虗空青天霹靂。
呵呵呵。泥牛吞却老龍珠。澄澄性海漚花息。遂安詳
而逝。

伏牛山物外圓信禪師

金臺高氏子。依無際參究。後
得洒脫。偈曰。崑崙倒跨清風舞。㵎底泥牛闘石虎。磕
著蒼松眼上眉。蟭螟踏破虗空肚。

重慶府西禪雪峰瑞禪師

天奇參。師問如何是無字
意。奇移時乃答曰。㵎底頑氷吞宇宙。性湖明月匝天
寒。師大喝曰。汝還有嫌凡愛聖的心。掃妄求真底見。

奇曰是。師曰你若嫌凡愛聖。斷般若之善根。你若掃
妄求真。絕諸佛之命脉。又震聲喝曰。真又是誰。妄又
是誰。凡又是誰。聖又是誰。奇乃豁然。便禮拜。

古庭善堅禪師

滇之混明人。參一歸何處話。一日定
中聞僧曰見無所見即真見。師於此頓然脫落。正統
乙丑至隆恩見無際。際曰子將從前做工夫處親似
一遍。師實供說。至見諦處叉手默然。際曰子見諦如
何與我不同。師以兩手大展曰這個非別。際曰這個
還著言句也無。師曰實無一字。際曰只此無一字處
吾與汝證明巳竟。師禮辭。際曰子向甚麼處去。師曰
十字街頭呵佛罵祖去。際曰子再來麼。師曰不違和
尚尊顏驀直而去。就止金臺大容山。雲水不絕。際恐
師出世早。命為首座。問曰子別在甚處。師曰佛祖行
不到處。際曰還許人來否。師曰坦然無礙。際曰從上
古人阿誰有超祖之智。師曰黃檗。際曰子見黃檗麼。
師曰縱是黃檗也須見擯。際曰敢在我這裏說大話。
師曰正眼無私。際曰。觀子知見。吾非子之師也。師曰
無有過量豈免貶駁。際曰如是如是。

素菴田大士法嗣

佛跡頤菴真禪師

開堂普說曰。青山疊疊。綠水滔滔。
於斯會得。獨步高超。雖然如此。也是尋常茶飯。古德
云。欲窮千里目更上一層樓。承古有言。機不離位墮
在毒海。語不驚群陷於流俗。若擊石火裏別緇素。閃
電光中辨殺活。可以坐斷千差壁立萬仞。還知有恁

麼時節也無。錯勘破了也。如今談禪者脚跟點地鼻
孔撩天。具正眼者落落罕聞。所以偏正不一各立異
端。堅執已解莫通實理。所謂正法難扶邪法競興。古
云信有十分疑有十分。疑有十分悟有十分。可將盡
平生眼裏所見。耳裏所聞。惡知惡解奇言妙句。禪道
佛法貢高我慢等心。徹底傾瀉。莫存毫末。只就向未
明未了公案上距定脚跟。竪起脊梁。無分晝夜。無參
處參。無疑處疑。直得東西不辨南北不分。呆樁樁地
却如個有氣的死人相似。心隨境化觸著便知。打破
髑髏不從他得。豈不慶快平生者哉。

南嶽下二十七世

東明旵禪師法嗣

湖州東明海舟普慈禪師

西川人。姓氏未詳。甞聽講
楞嚴。至但有言說都無實義有疑。往參萬峯問如何
是實義。峰便劈頭兩棒。攔背一踏。以脚兩踢曰。只這
是實義。師起曰。好只好。大費和尚心力。峰笑而許之。
遂承付囑。尋命首眾。後廬於洞庭山塢廿有九年。一
日因一僧至。激發參東明。師往見。適有人設齋。師至
關前問曰今日齋是甚麼滋味。明曰到口方知。師曰
如何是到口味。明即打滅燈曰。識得燈光何處著落。
味即到口。師無語。明日遣侍者請師。師即至。明問曰
曾見人否。師曰見只見萬峰。明曰若親見萬峰。萬峰
即今在甚麼處。師罔然。明曰恁麼則何曾見萬峰。師
歸寮。三晝夜𥨊食俱忘。偶瑠璃燈墮地忽然大悟。詣

呈悟由。明曰老闍黎親嗣萬峰去。師曰和尚為我打
徹。豈得承嗣萬峰。明乃笑。遂集眾出關陞座付法曰。
瞿曇有意向誰傳。迦葉無端開笑顏。到此豈容七佛
長。文殊面赤也茫然。今朝好笑東明事。千古令人費
唾涎。幸得海公忘我我。濟宗一派續綿綿。擲下拄杖
曰。千觔擔子方全付。玄要如今拄杖談。以拂子擊三
下下座。迨明示寂。眾請師繼席。後遷五祖而終。

廣善潭禪師法嗣

南京崇福寺大慧覺華禪師

維楊劉氏子。幼歲出家
棲止千天長瓜婁山。請益海舟慈禪師有省。成化元
年至太平繁昌參寶月。月問如何是萬法歸一。師曰
人間寒暑不能侵。月曰。杲日當空無所不炤。因甚麼
被片雲遮却。師曰船去船來岸不移。月曰。人人有個
影子。因甚踏不著。師曰昨日有人從廣東來。月曰。盡
大地是火坑。得何三昧不被燒却。師曰東海鯉魚吞
却日。月曰如是如是。以偈付之。住後上堂。舉拂子曰。
威音那畔元只是這個。如今目前也只是這個。山僧
將來上下拂左右拂。若喚作拂子。瞎却人天眼目。若
不喚作拂子。亦瞎却人天眼目。大眾。畢竟喚作甚麼。
若也會得。便知迦葉微笑二祖覔心了不得處。紹如
來之傳燈。續祖庭之正脉。聯二十八世之英華。接三
十四代之骨髓。眾皆默然。良久曰。千聖不能識。以拂
子擊香几。下座。

太崗澄禪師法嗣


杭州天真寺毒峰本善禪師

鳳陽吳氏子。隨父任生
于粵之雷陽。十七出家。初遇老宿開示無字公案。囑
曰須發大願以自護持。師便發願曰。若生死不了。大
事未明。遺棄修行苦行。貪著名利。死墮阿鼻地獄受
苦無盡。寓淯溪閉關。一朝聞鼓聲忽不自由。說偈曰。
沉沉寂寂絕施為。觸著無端吼似雷。動地一聲消息
盡。髑髏粉碎夢初回。參月溪於廣恩。溪問如何是無
字。師曰。某甲一向只隨人道是個無字。今日看來是
一口金剛王寶劒。曰如何是金剛王寶劒。師曰寒霜
𦦨𦦨輝古騰今。曰還我劒來。師曰擬動即犯他鋒鋩。
曰橫按當軒時如何。師曰佛來也殺祖來也殺。曰老
僧來聻。師曰亦不相饒。曰殺後如何。師曰且喜天下
太平。溪然之。後為眾普說。其略曰。寶劒全提日用中。
高揮大抹肯從容。卷兮魂膽迎風喪。舒也髑髏遍地
橫。萬死萬生渾不顧。一鎗一戟便収功。趙州性命分
明也。血刃參天不露鋒。又曰。虗空廓徹無消息。萬里
無雲天碧碧。拶得須彌入藕絲。彌勒釋迦齊呌屈。倒
騎鐵馬逐西風。驚得泥牛從海出。諸仁者。若作奇特
勝妙會。正是孤負已靈。不作奇特勝妙會。又是抱贓
呌屈。且作麼生會。不見道解藏天下於天下。始見林
梢挂角羊。

代州五臺普濟寺孤月淨澄禪師

燕京西河張氏子。
參月溪看狗子無佛性話。三日有省。溪可之。後入蜀
謁廣福。福問大死底人却活時如何。師曰。眉毛眼上

橫。鼻孔大頭垂。曰如何是無字意。師曰風行草偃水
到渠成。曰大地平沉虗空粉碎汝向何處安身立命。
師曰。雲消山嶽露。日出海天清。天順改元返清涼。代
王請詣內掖問道。感光明庭煥。王心大悅而師禮焉。
王斥俸金建寺華嚴谷。額曰普濟。師有山居偈曰。寰
中獨許五臺高。無位真人伴寂寥。一任諸方風浩浩。
常空兩眼視雲霄。甘貧林下思悠悠。竹榻橫眠枕石
頭。格外生涯隨分足。都緣胸次了無求。自住丹崖綠
水傍。了無榮辱與閒忙。老僧不會還源旨。一任青山
葉又黃。深隱巖阿不記年。名韁利鎻莫能牽。七斤衫
子重聯補。日炙風吹愈轉鮮。颯颯春風和鳥哀。清音
直到耳邊來。爐燒栢子端然坐。對月殘經又展開。後
坐脫於本寺。

未詳法嗣

溈山太初禪師

字子愚。溫陵人。世為儒者。師倜儻有
大志。所為詩文皆不凡。士大夫多推目之。一旦棄去。
選佛於尊勝。以律自檢。盡去豪舉之習。出嶺遍參。叢
林中有聲藉甚。久之罷參歸閩。會南劒報恩虗席。郡
守陳宓聞師名命主之。亡何真德秀以大溈來延。住
二十載。眾至一千。師說法縱橫博大。不謝古尊宿。德
秀既致政。每與師遊。從容論道莫不心醉。大抵師以
平實接人。始會儒釋大同為門。使之得入。終則示吾
法之極致為室。使之得所歸。故諸儒雅重之。

中觀沼禪師

海雲印簡之受業師也。甞訓海雲曰。汝

所欲者文字語言耳。向去皆止之。令身心若枯木死
灰。今時及盡功用純熟。大死一場。休有餘氣。到那時
節瞥然自省。方可與吾相見。後同海雲為元兵所劫。
北渡到朔方。元國主署師慈雲正覺大師之號。及師
將示寂。有羽客楊至慎求偈。師命執筆代書偈曰。七
十三年如掣電。臨行為君通一線。泥牛飛過海東來。
天上人間尋不見。客曰師幾時行。師曰三日後。時五
月念七日也。至六月初一果無疾而逝。

雪峰樵隱悟逸禪師

懷安人。姓聶氏。既為僧。不肯局
守一隅。屢叩名宿。後得法于雪峰佛海禪師。大德十
年郡帥舉住雪峰。凡七載。退居西菴。皇慶三年復奉
旨再住。賜佛智之號。六年謝事。泰定二年仍奉旨補
前席。居七載。師三住雪峰。百廢俱修。大為法門盛事。
甞序雪峰錄有曰。老真覺。自德山一棒桶底脫後。直
得鰲店月寒。象峰雪霽。攬醍醐於一杓。彰大用于三
毬。譬之轟百億雷霆于四天之下。曠數百世其聲愈
宏。所有垂示流出胸襟。葢天葢地。廣陵一奏。么絃下
媿不復聲矣。元統二年示寂。塔于佛海塔傍。

玉溪通玄菴圓通大禪師

甞著百問激勵學徒。後萬
松答之。林泉頌之。各如其數。今盛行于世。

天台上雲峰無盡祖燈禪師

四明王氏子。參日溪詠
公於天寧。問曰。生死事大。無常迅速。乞賜指示。溪曰。
十二時中密密參究。忽然觸著却來再問。師抗聲曰
無常迅速生死事大。語未終。溪便喝。師遽禮拜。溪曰

見何道理便爾作禮。師曰開口即錯。溪頷之。出參方
山諸大老。尋卓錫上雲峰。影不出山者五十春秋。洪
武二年二月八日示微疾。夜將半顧左右曰。天向明
乎。曰未也。或曰和尚正當此際何如。師破顏笑曰。昔
古德坐疾。僧問還有不病者麼。德曰有。曰如何是不
病者。德曰阿㖿阿㖿。師良久曰。如此喚作病得麼。眾
無語。師曰。色身無常早求證悟。時至吾將去矣。侍者
執紙求偈。師曰。終若無偈。便未可死耶。侍者請益堅。
乃書曰。生滅與去來。本是如來藏。拶倒五須彌。廓然
無背向。投筆端坐而逝。

徑山敬菴莊禪師

台州人。自幼厭葷穢。薄世塵。父母
捨廣慈菴出家。久之遍參方外。了徹宗源。曾于越中
主二剎。稍不如意即辭去。往依全室于天界。全處以
二座。未幾推主徑山。道化隆盛。永樂十二年奉　詔
入京同修大典。寓天界三載。少師姚公等交章薦住
持。堅辭不受。歸徑山示寂。塔于水嶺小池上。

少林匾囤無空悟頓禪師

開封錫州陳氏子。忽辭父
母求出家。父曰此兒尋常引舌過鼻。非常人相。令投
少林。一日跪於師前請求法名。其師曰道本無形何
名之有。師曰三世諸佛皆有名號。其師授以心經。念
至五蘊皆空豁然大悟。乃曰身尚是幻何處求名。一
日其師手編大囤於師前。曰匾囤是汝名也。師答曰
既名匾囤。內也無空。其師曰教外別傳方契此旨。後
造神仙山大川處。酬答三日辯若懸河。川曰真少林

師子。他日截斷眾流去在。後到峨嵋結茅以居。一日
至夔州江中曰。道曠無涯逢人不盡。下岸端坐而化。

繼燈錄卷第六(終)