












楞嚴解冤釋結道場儀
整理者　趙文煥　侯沖


〔題解〕

《楞嚴解冤釋結道場儀》，中國佛教典籍。宋釋祖照集。八
卷。明清雲南阿吒力僧常用科儀。

本科儀主要依據《大佛頂首楞嚴經》編集而成，必須與經配
合纔能舉行法會。儀文對佛教設立道場的目的、次序、需要的器
具、安置的佛像以及設立道場的始末都作了說明，是研究中國佛
教科儀的重要資料。儀文所引興福禪師《楞嚴疏》，不見歷代稱
引，為研究《楞嚴經》的新資料。

儀文中有政和年號，則此科儀之編成不早於北宋徽宗時。
儀文卷首題「眉陽慧覺寺長講沙門祖照集」，祖照生平，現無從查
考。

本科儀不見中外佛書載錄，亦未為歷代大藏經所收。整理
本之底本為雲南省圖書館藏清乾隆五十一年麗江大研裡大西門
信士楊順據明版印本，甲本為趙文煥藏清光緒十一年段壽榮抄
本。甲本缺密教部分。



〔錄文〕

楞嚴解冤釋結道場教誡儀文
眉陽慧覺寺長講沙門祖照集


壇前教誡，分為五節：

第一、壇外教誡；第二、道場次序；第三、道場
合用；第四、安置尊像；第五、道場元由。

且第一、壇外教誡

比丘(某)，敬白清淨大眾：嘗聞道在邇而求諸
遠，蓋謂不能返觀；事在易而求諸難，皆為荒嬉懈怠。
雖則萬法皆由我，三界本唯心。若其自謂圓成，不加
修建，安可得而成耶？故此解冤結菩薩，宿因深厚，願
力崇高。垂慈每念於三途，運意常嗟於六類。昏昏恒
自蔽，苦苦不知休，若不直指根源，冤業何時可解？

誓於在在處處，善巧威權，如日照空，十方明顯。普使濟
於彼岸，同令悟於本心。不逞廉纖，特標真實。故今日
道場，以發菩提心為其創始，以六根縛脫，廣為敷揚。舉
十八種之冤家，總六類而包攝。非唯解冤釋結，抑亦
滅罪消災。可以祝於星天，可以崇於福壽，可以薦嚴先
祖，可以資益群生，可以禳於刀兵，可以卻於冤敵，可
以祈於後嗣，可以保於孕娠。不論吉意凶情，一一可
皆修設。豈假多多展演，廣度光陰？月之不終，計之於
歲。唯在端莊嚴謹，注意傾虔。願於一晝夜中，三時作
法。若見若聞，平等大悟。所有道場之費，但祇隨力隨
分，切要辦身辦心。燈燭香火，須在殷勤，不拘
多寡。葷酒五辛，切宜戒約。貧富貴賤，皆可修崇。
非唯大法遍行，總使聞薰種智。

(舉)解冤結菩薩　(四聲)

吟偈


「　貪愛冤心識是誰？
　瞿曇直截為拈提。
　昏昏自蔽無休日，
　往往難逃不盡時。

　衣裹靈珠貧自苦，
　宅埋寶藏轉成癡。
　悲心特與揮標指，
　月在長天水在池。」



(舉)道場次序

凡設道場，於粥後齊集，燒香盥漱，著新淨衣，俾
令濟濟蹌蹌，普使睹相生善。須請六位大僧，以
表六類六根六塵解結之意。須選精練教法，悅可眾
心者一人充顯案；選行實孤潔，戒檢清高者一人充密案；
選音聲和暢，喉舌巧妙者一人充讚韻。凡一切歌讚唱
偈，繫罄一一從之，勿令攙前脫後，互相紊亂，不成佛
事。所以隨高隨下，和佛誦經，責令整肅。躋排已
定，然後請檀越執爐，顯案法師領眾動法樂，擊磬先
於他所。以此教誡，意使預知，必臻精細。仍隨顯案法
師，登壇行道一匝。咒水咒香等，如常點淨散花。

(敘意宣疏)

解冤結菩薩

吟偈


「　香飄一線入伽藍，
　接足慇勤覓指南。
　賓主序分容剎海，
　君臣道合仰優曇。
　龍蟠虎踞安禪定，
　象往獅來作對談。
　一大因緣殊勝事，
　前三三與後三三。」



(舉)敘道場合用儀宣演　(和經題)

先告施主，家庫中自備一段帛練淨絹，或繒綵紗
羅綾縠。須要長一丈八尺，以表解十八種冤。或多時
止，可倍倍尤佳，不可短少。置在佛前，結為六結。
三時道場中，細細講說，及以誦經誦咒，種種周畢，於第
三時懺六類冤債時，請檀越燒香禮佛，䠒跪，隨
手取結，安於面前。聽懺一類冤家，一僧為解一結。
須是發上上品心，令內外清淨，諦聽法門，至誠解結。


吟偈


「　本自元常一主翁，
　情生償債走西東。
　阿難遭問心隨境，
　大覺垂慈業已空。
　綰疊六成埋有相，
　掣開三世了真容。
　佛前佛後沉冤類，
　跳出龍門一點紅。」



(舉)敘安置尊像儀宣演　(和)經題

凡設道場，或於僧舍，或於俗舍，以至官所，隨處
可作。中間置法、報、化三身如來及無量壽佛、無垢
淨光佛、熾盛光王佛、藥師佛，左右兩邊安置文殊、普賢、
觀音、勢至、解冤結、摩利支、普光菩薩、彌勒菩薩、金剛
藏、虛空藏，計一十七軸。並諸大阿羅漢像，次第安
之，勿令紊亂。庶幾契凡契聖，善種增焉。各發無上
菩提心，於晝夜中，勤勤奉事。

吟偈



「　三寶巍巍住世間，
　名空即色化人天。
　頂中螺髻青山翠，
　面上真人赤肉團。
　隱果現因含法界，
　示權歸實應機玄。
　聖凡一體香雲屋，
　指出冤家入笑顏。」



(舉)敘道場元由儀宣演　(和)經題

此道場自政和初甘露老圓通大師及嚴淨慈覺大
師，久行於世。蓋為解冤結菩薩，名稱普聞，世間眾生，
無不敬仰。雖有此事，然未有儀。如其講習之流，博
通內外，精貫古今，以至頓漸偏圓，有空性相，隨舉隨
有，逐處光明，妙契佛心，冥符凡意。語默動靜，理
性灼然。況其加意用功，其所精通，不言而盡也。《法華
經》云：是人有所思惟，籌量言說，皆是佛法，無不真
實。亦是先佛經中所說。若全是此者，應請時無所
不可。其或未到此者，若無儀文，則惘然迷悶，不能造
入，深可悲嗟。於是嚴淨圓覺、當仁徐公(諱法壽)，久默是

事，欲要斯文，遂命祖照代為編集。祖照既聞此語，自
恨不才，豈可以蠡而測海？堅欲卻之，再再不允，遂乃
鳩集，以成一家。貴於在在處處，解冤釋結。中間所有，
第一時，舉裴相國發菩提心。第二時，舉《首楞嚴經》及
興福疏，敘六根縛脫之事。第三時，依《華嚴經》修行
六波羅蜜多，以伸解結。一一總非胸臆，悉本圓頓教
乘，著次安排，成一段事。在會眾等，諦聽思惟，
早悟正因，速祈解脫。

(舉)南無無垢淨光佛


「　楞嚴勝會啟壇場，
　密咒清泉甘露漿。
　安息飛煙雲霧捲，
　蘭膏發焰慧燈光。
　緇儒濟濟皆嚴潔，
　賢聖巍巍盡讚揚。
　法雨滿空甘露灑，
　道場何處不清涼？」



(加持請誦咒　安息香真言　（至）諸供養真言)


(迴向　下座)

入壇參禮

歸依法報化身佛　(四聲)

大眾志誠心，同誦歎佛偈：


「　華藏世界所有塵，
　於一塵中現法界。
　寶光現佛如雲集，
　此是如來剎自在。」



解冤結菩薩摩訶薩　參禮海會佛菩薩

　　　　　　　　　　　本師釋迦牟尼佛

　　南無一心奉請　普光菩薩摩訶薩
　　　　　　　　　　　解冤結菩薩摩訶薩
　　　　　　　　　　　楞嚴海會聖賢

願共諸眾生，一心頭面禮。

(舉)惟願慈悲常攝受

淨三業儀當演　(和)經題

淨三業論文，法師布露：

我輩一張口，紛紛造業多。妄言盈瀚漫，綺語張江
波。若欲登壇𡒌，先須去網羅。洗空無障礙，漲仗妙

伽陀。

伏聞一身假合，本從虛偽而生；六欲不迷，要會真空
之理。蓋為妄生十惡，致令積染諸塵。若非秘密洗除，
難使真金離鑛。欲得一身清淨，多身清淨，方可登壇；頓
令上根修行，中根修行，直教契理。淨三業咒，振鐸誦
持。一眾肅恭，三業慶快。先請三藏法師誦淨三業咒，
然後焚香灑淨。我今有偈，速為舉揚：


「　身口意業本來同，
　寸念迷真失本蹤。
　喝散障雲無點翳，
　一輪杲日照長空。」



南無除蓋障菩薩

(加持淨三業真言)

三業六根悉清淨

焚香儀文宣演　(和)經題　焚香論文

伏以纔炷龍涎，非泛常之臭味；便同麝服，有分
外之馨香。要知五分法身，別是一般氣息也。何用
調和之法，又不因薰染之功。信手拈來，直穿透諸人鼻
孔；從頭爇處，聊表出檀那善根。庶幾感格於聖賢，
可以充塞於天地。氤氳無盡，空中結寶蓋以低垂；芬馥
有餘，座下噴篆煙而縹渺。更憑神咒，以表信心。



「　五分法身真妙香，
　人人具足露堂堂。
　無根樹下親拈出，
　供養無上大法王。」



(舉)香雲童子大菩薩

(加持焚香真言)

灑淨科文宣演　(和)經題

灑淨論文，法師布露：

妙湛靈源，無三世十方之影像；真空性水，現六
凡四聖之波瀾。繞華藏世界而來，從阿耨達池而出。
滔滔覺海，浩浩朝宗，何妨細灑楊枝，莫不普霑香水。洗
心滌慮，如八德之清涼；激濁揚清，同一時之瀟灑。更憑
神咒，盡化醍醐。灑淨有偈，今為舉揚：


「　八功德水自天真，
　善洗眾生業垢塵。
　流入毗盧華藏海，
　個中無處不超倫。」



楊枝手觀世音菩薩

(擁護三業百字真言)

清淨慧菩薩摩訶薩


淨壇論文宣演　(和)經題

淨壇論文，法師宣揚：

大集無遠弗屆，一新寶坊法華。有謀皆同，
三變淨土。鶖子不如螺髻，祇園何異鷲峰？毫端中現一
切道場，拂子上有三世諸佛。矧茲勝會，普徹十
方。浩浩難思，放佛光於壇𡒌；重重無盡，映帝網之
垂珠。更仗密言，莊嚴法席。


「　聚沙成塔亙青天，
　舉止分明在目前。
　法界蕩無塵一點，
　自然彖出一枝蓮。」



普莊嚴菩薩摩訶薩　(入壇真言)

雪山童子大菩薩　(和)

結界論文宣演

域民不以封疆為界，有德則來；海眾盡列華藏之

都，無剎不往。將奉佛於不可急之處，先遣魔
於無何有之方。便同寶地之莊嚴，自有金剛之圍繞。九
十六種，惶惶破膽；千萬億眾，拳拳服膺。纔聞振鐸
之琳慎，莫不列堵之清淨。


「　荊棘林中業火生，
　經由大地任縱橫。
　金剛突出摩訶力，
　直向如來行處行。」



尊勝幢菩薩摩訶薩

(加持別界真言)


「　振鈴持咒繞香壇，
　警覺邪魔心膽寒。
　休誇須彌藏芥子，
　且觀佛剎睹毫光。
　聖賢感格慈悲廣，
　理事圓融宇宙寬。
　心垢蕩除無罣礙，
　相逢大士有何難？」



歸依五方佛

(法樂繞壇　散花結界安五方)

南無大悲東方世界阿閦佛、西方世界壽尊佛、中央
法性毗盧佛、南方世界寶相佛、北方世界成就佛


香花一心奉請東方界主、西方界主、中方界主、南方
界主、北方界主，彼世界中，有無量行道菩薩，身垂瓔珞，
頂戴花冠，手執青、白、黃、赤、黑色蓮花，供養阿閦、壽
尊、毗盧、寶相、成就尊佛，不違本誓，憐愍有情，統領持
國、廣目、大梵、增長、多聞天王，青、白、黃、赤、黑帝將
軍，結成金剛、蓮花、華藏、灌頂、燄魔界，擎山持杵，鉤索
鎖鈴，擁護道場，無諸難事。

道場理事，本末周完，唯冀聖慈，俯垂攝受。

(眾誦)普禮聖眾真言

唵(引)。薩哩嚩。怛他誐多。鉢囉半左半左。迦嚕
迷。

今有(某)方靈符，謹當宣掛。

仰啟東、西、中、南、北方青、白、黃、赤、黑帝主，甲乙
木、庚辛金、戊己土、丙丁火、壬癸水德主方隅，我今結界
到東、西、中、南、北方，憑此結成金剛、蓮花、華藏、灌頂、
燄魔界。

唵。商迦迦哩。摩訶三昧曳。盤陀盤陀。薩嚩賀。

延祥集福，懸幢幡寶蓋，振動金鈴，掃除妖魔怪，(某)
方佛如來，神通真廣大，(某)位大天王，結成五方界。

(某某)界菩薩摩訶薩

憑此結就(某)方(某)色界

散花論文


桃花換卻眼睛，不知誰悟？蓮蘂穿透鼻孔，反
被人嫌。仰天攀桂而來，撥雪探梅而去。也休問姚
黃魏紫，又莫辨李白桃紅。帝釋看破空生，二俱有
過；天女簸弄鶖子，一向無端。如今開闡法筵，且與拈提
公案。翠浮霞彩，紛紛飄下九霄；濃剪百花，馥馥散來四
座。

(讚散花偈畢　散花真言)

敬禮解冤結菩薩

比丘某稽首和南，敬白清淨大眾：今此道場，晝夜
分為三時。第一時號破妄顯真，第二時號解冤釋結，
第三時號成就菩提。

此第一時號破妄顯真，又分十一節：

一、敘述齋意；二、歎佛宣疏；三、警策大眾；四、禮請
聖賢；五、啟祝真靈；六、舉揚宗教；七、三心五願；八、

如來設教；九、敘陳冤債；十、菩薩化現；十一、感應
勸誡。

第一、敘述齋意

今且第一敘述齋意者，正覺出興，一切眾生普度；妙
音遐暢，十方諸佛共傳。悟之則了無一塵，結處則徒分
六類。負心負力，負命負財，鞭撻枉加，瞋呵隨舉。惡聲
噁心相向，徹骨徹髓無殊。慈悲之心既無，瞋恨之
力轉勝。從劫至劫，捨身受身；不覺不知，難逃難逭。今
按：《楞嚴經》中敘述解結之法，直指根源，俾其本末以無
礙，庶得根塵而穎脫。經云：即時如來於獅子座，整
涅槃僧，斂僧伽梨，攬七寶几，引手於几，取劫波羅天所
奉花巾於大眾前，綰成一結，示阿難言：此名何等？阿難
大眾，俱白佛言：此名為結。於是如來，綰疊花巾，又成
一結。重問阿難：此名何等？阿難大眾，又白佛言：此
亦名結。如是倫次，綰疊花巾，總成六結。一一結
成，皆取手中之結，持問阿難：此名何等？阿難大眾，
亦復如是，次第酬佛：此名為結。今此楞嚴解冤釋結

道場，皆本於此。是知六類冤債，非六根六塵，奚以能
結？其結皆由六根六塵，其解亦因六根六塵。今欲
懺除，豈可外此？必先除其根本，令其永永不生。所有
枝條，不言而壞。六根六塵，即根本也；六類冤債，即
枝葉也。此時拈出，以為道場之本。俾令伐樹除根，
枝條自殞。向下舉起五聲解冤結菩薩聖號，輒
吟四韻偈章。偈聲甫畢，歎佛宣疏。

解冤結菩薩

吟偈


「　樂音樹下悟重玄，
　普運慈心覆大千。
　直使三生冤歇滅，
　不令六類債纏綿。
　靈根穎脫曾無累，
　密咒宣陳自有緣。
　今日投誠希鑒照，
　願垂慈愍副傾虔。」



第二、歎佛宣疏

多陀阿伽度。阿羅訶。三藐三佛陀。四智三
身，六通五眼。目淨修廣，海水浮清。福聚崇高，須彌挺

秀。四無量心，則融通自在；六波羅蜜，則具足圓明。三
十二相以莊嚴，千百億身皆化度。大慈悲父，真智慧師。
有空性相而開豁群迷，頓漸偏圓而甄明大事。具一
切智，圓最上乘。世界十方，無不歸仰。世尊功德，難盡
讚揚。今日道場，自有疏文，對眾聖前，謹當宣
讀。

凡情上達大圓鏡

(同誦普禮真言)

第三、警策大眾

將伸禮請海會聖賢，有偈警策眾心，各各隨口應
和：


「　道場清淨眾，
　各各當至心。
　至心勤歸依，
　至心勤禮拜，
　大聖大慈悲，
　解冤結菩薩。
　菩薩大慈悲，
　能救眾生苦；
　菩薩大慈悲，
　能解眾生冤。
　彼我悉圓融，
　冤親總平等。

　解結無垢染，
　災害永不生。
　成就涅槃心，
　發明便解脫。
　圓滿諸功德，
　清淨大總持。
　智慧為導師，
　彈指超無學。
　今日已往去，
　永不復退轉。(三說)」



(舉)信禮解冤結菩薩

第四、啟請聖賢

今日道場所專奉者，解冤結菩薩。欲勤請時，先
當總伸讚禮菩薩德相。眾等各運誠心，當禮拜時，(和)
受請供養。

一心歸命禮，樂音樹下，無憂城中，光明普照
於大千，身量遍周於法界。塵塵無礙，普解諸冤；法
法圓融，頓消諸業。天冠湧出，軒昂而挺彩騰光；寶手齊
敷，返復而解冤釋結。威神自在，變通不減於摩利支
天；妙用圓明，讚助常依於釋迦文佛。應普光菩薩，解
百生而演說於伽陀；為懷州沙彌，在一念而理還

於阿堵。舉五輪指，分明照見夜叉形；擁百衲衣，顯
現權為比丘相。總如來之所說，實菩薩之能成。群
生稽首於今時，正覺同成於此日。願垂哀憫，俯察凡
庸，今日今時，來臨法會，(和)受請供養。


「　樂音樹下樂無憂，
　普照光明盡遍周。
　解去諸冤須無礙，
　頓超累劫豈能酬？
　威神自在功難深，
　妙用縱橫道可求。
　妙覺妙明明妙處，
　大千世界一浮漚。」



(請加持誦諸佛出定真言　（至）禮請真言（止）)

亙古亙今，常照常現。萬法之本，眾聖之源。
剎剎塵塵，不增不減；綿綿密密，無去無來。一切諸佛之
師，三世菩薩之母，清淨法身毗盧遮那佛，今當禮請
其為上首。各各志誠，如法應和。

誠心仰請，楞嚴會上，遍法界中


清淨法身毗盧遮那佛

圓滿報身盧捨那佛

三類化身釋迦牟尼佛
伏願六通鑒照，俯降道場，副此願心，光臨法會，(和)受請
供養。

誠心仰請，楞嚴會上，遍法界中

四十八願無量壽尊佛

十二上願藥師琉璃光王佛

大慈大悲無垢淨光佛

大威德消災熾盛光王佛
伏願六通鑒照，俯降道場，副此願心，光臨法會，(和)受請
供養。

誠心仰請，楞嚴會上，遍法界中

大智文殊師利菩薩

大行普賢法王菩薩

大慈大悲觀世音菩薩

大勢至菩薩摩訶薩
伏願六通鑒照，俯降道場，副此願心，光臨法會，(和)受請

供養。

誠心仰請，楞嚴會上，遍法界中

解冤結菩薩摩訶薩

摩利支天菩薩摩訶薩

普光菩薩摩訶薩

彌勒菩薩摩訶薩

伏願六通鑒照，俯降道場，副此願心，光臨法會，(和)受請
供養。

誠心仰請，楞嚴會上，遍法界中

虛空藏菩薩摩訶薩

金剛藏菩薩摩訶薩

應供福田十六位大德阿羅漢

一切賢聖僧
伏願六通鑒照，俯降道場，副此願心，光臨法會，(和)受請
供養。

上來禮請楞嚴會上，第一時中諸佛菩薩，已沐雲臨
道場。伏願天眼遙見，慧耳遙聞，他心遙知，神通遙鑒，
以大悲力，起無緣慈，憐憫有情，哀受我請，慈悲護念，降
臨道埸，證盟此齋，充遍法界。願此善力，廣大無邊，猶
若虛空，具諸功德。奉請已，一心歸命禮常住三寶。


(舉)惟願慈悲常攝受

(請加持誦蓮花捧足真言　（至）淨輪座真言)

(請座真言　禮請真言)

第五、啟祝真靈

上來仰請十方三世一切諸佛、諸大菩薩、羅漢、聖
僧，已沐慈悲，降臨道場。今當召請天曹部眾、地水諸
神、六道四生、冤家債主、先亡遠祖、一切幽冥，同赴道
場，納受供養。

(施主上香設拜)

切以穹蒼逈遠，地水幽深，遐邇有殊，尊卑有別。東
勝神洲之遠，南贍部洲之遙。北鬱單越而塵剎無邊，西
瞿耶尼而方隅不盡。普天率土，遍界盈空。一切真
靈，無邊賢聖。雖曰十方之遙遠，唯堅一性以招
延。理事相融，洪纖不間。豈假開通道路？奚須啟

迪方隅。唯將密咒神功，總格諸賢真聖。夫天眾者，有
欲界色界之異，梵王輔王之殊。五種淨居，四禪真
侶。風伯開敷摧位，雨師霑潤焦枯。電乃烈焰騰輝，
雷乃除魔攝毒。日淨則照燭虛空而有見，月耀則光
輝大夜以無餘。皆四大之所成，總三界之所攝。並
願承大悲之妙力，降此日之香壇。瞻禮聖顏，開受
供養。

南無天藏王菩薩

其有今日，標心迴施當生本命星君，照臨
一切宿曜。並願承大悲之妙力，降此日之香壇。瞻
禮聖顏，開受供養。

南無星宮藏菩薩


(請加持誦天曹部眾真言　（至）周天列宿真言
（止）)

次當召請地府部眾，坤厚載物，生育萬靈。依
報正報之安居，有情無情之依止。山林墳衍，水陸飛行。
以之而從遊，因之而安立。豈無所主？應有其神。
嵎夷交趾列班班，昧谷幽都分彼彼。無量無邊，
一切聖賢，並願承大悲之妙力，降此日之香壇。瞻禮聖
顏，開受供養。

南無地藏王菩薩

又乃水官部眾，洪波浩浩，白浪滔滔，勢如萬馬之
奔，聲若千雷之震。細如蝦蟹，巨若鯨鯢。江使聞
於豫且，濤神見於伍子。江河淮濟，溝洫澮川，一切
諸神，無量眷屬，並願承大悲之妙力，降此日之香壇。

瞻禮聖顏，開受供養。

南無龍藏王菩薩

又乃四生六道，債主冤家，負財負命，負心負
力，枉施鞭撻，橫致呵瞋。一切冤憎，無邊債主，並願
承大悲之妙力，降此日之香壇。瞻禮聖顏，開受供養。

南無解冤結菩薩

設齋施主(某)，今日標心追薦亡者(某)，及兩門三
代先祖，高曾遠祖，近化先靈，五姓有情，諸佛子等。
並願承大悲之妙力，降此日之香壇。瞻禮聖顏，開受
我請。

上天下地，一切真靈。在在處處，龍神土地。並願
承大悲之妙力，降此日之香壇。瞻禮聖顏，開受供養。

南無解脫月菩薩

願乘佛力降臨來


「　菩薩慈悲願力深，
　逍遙變化自由身。
　紅塵堆裏常清淨，
　白業情中度苦輪。

　相好端嚴如海量，
　神通妙用若天真。
　人人返本迴光照，
　那個親疏辨主賓。」



(誦地水二司真言　（至）普召請真言)

南無香積藏菩薩

上來禮請召請，事已云周。香積廚中，辦以齋
饌。列在道場，普伸供養。

(誦供養諸佛飲食真言　（至）施鬼神食真言)

(施面然鬼王食真言　甘露水真言普供養真言　（止）)

(齋後再入道場　誦《解百生冤結經》，同誦七遍)

大眾志誠心，同誦歎佛偈：


「　我今稽首一切智，
　三千世界希有尊。

　種種妙行悉莊嚴，
　色若琉璃淨無垢。
　憐憫世間大悲者，
　說法利益無冤情。
　佛之功德無有窮，
　是故誠心略讚仰。」



敬禮海會佛菩薩　　迴向無上佛菩提

(迴向　下壇)
楞嚴解冤釋結道埸教誡開壇儀全

祝
大明萬萬年刊刻


