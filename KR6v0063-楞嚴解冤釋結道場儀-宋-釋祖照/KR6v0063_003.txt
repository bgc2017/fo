











楞嚴解冤釋結道場儀文卷中


(鎖佛龕)

解結海會佛菩薩　(四聲)

大眾志誠心，同誦歎佛偈:


「　天上天下無如佛，
　十方世界亦無比。
　世間所有我盡見，
　一切無有如佛者。」



解冤結菩薩摩訶薩

(歎佛宣疏)

第二時號解冤釋結，仍分十節：

一、警策大眾；二、讚禮上聖；三、陞座、舉解結同
體；四、廣釋除疑；五、依經重誦；六、再指頓超；七、
六解一亡；八、綰疊通疑；九、比明修解；十、懺除冤
業。

今第一警策大眾者，各須當知，聖意無私，凡情
有間，雖分三會，元是一心。初中後而儻至精勤，靜幻寂

而必須成就。休令散亂，無致喧嘩。切至傾虔，愈加
端謹。今當警策大眾，各向佛前，合掌至誠，隨音應
和。


「　道場清淨眾，
　各各當至心。
　志心勤歸依，
　志心勤禮拜。
　大聖大慈悲，
　解冤結菩薩。
　菩薩大慈悲，
　能解根塵縛；
　菩薩大慈悲，
　能除生死罪。
　六類悉蠲除，
　六根常清淨。
　負心修忍辱，
　瞋恨不能加。
　負命悉冤讎，
　尸羅轉清淨。
　負財與佈施，
　負力毗梨耶。
　呵罵惡聲除，
　智慧尤光顯。
　鞭撻不相續，
　禪定力加持。
　種種俱對治，
　六類皆潛滅。
　具足波羅蜜，
　無量總持門。
　進趨各修行，
　圓明於理智。
　今日已往去，
　永不復退轉。」



信禮解冤結菩薩


第二、讚禮聖賢

一心歸命禮，眾生慈父，佛頂心王。陀羅尼力普
光明，薄伽婆心悉圓滿。解群生之宿業，毒氣消
除；滅六類之冤家，靈根寂靜。向罽賓陀國巡門，而
救療疾疫之災殃；於波羅奈城誦咒，而增長期頤之
壽考。神通廣大，願力崇高。天龍八部總歸依，世界十
方盡迴向。常光照耀，妙用維持。廣將成佛之法門，
普展利生之方便。願垂哀憫，俯察凡庸，今日今時，光臨
法會，(和)受請供養。

(加持發諸佛出定真言　禮請真言)

今當禮請聖賢，合道場人，各運誠心，當禮拜時，(和)
願共諸眾生，一心頭面禮。

至心歸命禮，常現常照，為天為地之光；遍界遍
空，是聖是凡之本，清淨法身毗盧遮那佛。伏願特垂憐

憫，俯降道場，普與有情，解冤釋結，(和)願共諸眾生，一
心頭面禮。

至心歸命禮，根塵充遍，受用在於己身；相好端嚴，
利濟周於法界，圓滿報身盧舍那佛。伏願特垂憐憫，
俯降道場，普與有情，解冤釋結，(和)願共諸眾生，一心頭
面禮。

至心歸命禮，明星顯現，圓正覺於座前；大定光輝，
示降魔於樹下，三類化身釋迦牟尼佛。伏願特垂憐憫，
俯降道場，普與有情，解冤釋結，(和)願共諸眾生，一心
頭面禮。

至心歸命禮，所居淨土，非唯水鳥演真空；在處住
身，總道樹林宣妙法，我等導師無量壽佛。伏願特垂
憐憫，俯降道場，普與有情，解冤釋結，(和)願共諸眾生，一
心頭面禮。

至心歸命禮，憐愍三世，寶塔橫於太虛；普應十
方，衣珠現於自體，大慈大悲無垢淨光佛。伏願特垂憐
憫，俯降道場，普與有情，解冤釋結，(和)願共諸眾生，一
心頭面禮。

至心歸命禮，琉璃瑩澈，常光照於乾坤；寶網莊

嚴，淨色迥於日月，大慈大悲藥師琉璃光王佛。伏願特
垂憐憫，俯降道場，普與有情，解冤釋結，(和)願共諸眾生，
一心頭面禮。

至心歸命禮，天中自在，宣佛頂之伽陀；掌內圓明，
顯金輪之三昧，大慈大悲金輪熾盛光王佛。伏願特垂憐
憫，俯降道場，普與有情，解冤釋結，(和)願共諸眾生，一心
頭面禮。

至心歸命禮，覺天廣大，十方世界欽依；大智圓明，
七佛如來仰重，大慈大悲曼殊室利大菩薩。伏願特垂憐
憫，俯降道場，普與有情，解冤釋結，(和)願共諸眾生，一心
頭面禮。

志心歸命禮，法門疊疊，三身覺內圓明；行願重
重，一點塵中自在，大慈大悲普賢法王菩薩。伏願特垂
憐憫，俯降道場，普與有情，解冤釋結，(和)願共諸眾生，一
心頭面禮。

至心歸命禮，耳根聰利，聞思修慧證圓通；海印光
明，法報化身俱變現，大慈大悲觀世音菩薩。伏願特
垂憐憫，俯降道場，普與有情，解冤釋結，(和)願共諸眾
生，一心頭面禮。

至心歸命禮，當來成佛，位高次補觀世音；往昔親
師，道重常依無量壽，大慈大悲大勢至菩薩。伏願特

垂憐憫，俯降道場，普與有情，解冤釋結，(和)願共諸眾生，
一心頭面禮。

至心歸命禮，冤家相遇，歸命而便起歡心；結業未
除，護念而重宣密語，大慈大悲普光大菩薩。伏願
特垂憐憫，俯降道場，普與有情，解冤釋結，(和)願共諸眾
生，一心頭面禮。

至心歸命禮，龍華會上，次釋迦而三會度人；海岸
國中，指善財而一生成佛，大慈大悲彌勒菩薩。伏願
特垂憐憫，俯降道場，普與有情，解冤釋結，(和)願共諸眾
生，一心頭面禮。

至心歸命禮，稱提圓覺，三疑惑網願敷陳；影響華
嚴，十地法門親演說，大慈大悲金剛藏菩薩。伏願特
垂憐憫，俯降道場，普與有情，解冤釋結，(和)願共諸眾生，
一心頭面禮。

至心歸命禮，神珠燦爛，重重無盡悉交參；駟馬
軒昂，疊疊有緣皆攝受，大慈大悲虛空藏菩薩。伏願
特垂哀憫，俯降道場，普與有情，解冤釋結，(和)願共諸眾
生，一心頭面禮。

至心歸命禮，金鈴振處，修羅帝釋總回光；寶劍揮

時，產母夜叉俱受記，大慈大悲解冤結菩薩。伏願特
垂憐憫，俯降道場，普與有情，解冤釋結，(和)願共諸眾生，
一心頭面禮。

至心歸命禮，威光自在，龍蛇陣上故難欺；神變融
通，日月天前尋不見，大慈大悲摩利支天菩薩。伏願
特垂憐憫，俯降道場，普與有情，解冤釋結，(和)願共諸眾
生，一心頭面禮。

至心歸命禮，隨心證入，故開六類以擠排；歷位
修行，豈礙三乘而標列，天上人間阿羅漢聖眾。伏願
特垂憐憫，俯降道場，普與有情，解冤釋結，(和)願共諸眾
生，一心頭面禮。

向來禮請楞嚴會上第三時中諸佛菩薩，已沐雲臨道
場。伏願(眾和)天眼遙見，慧耳遙聞，他心遙知，神通遙鑒，
以大悲力，起無緣慈，憐憫有情，降臨道場，證盟此齋，充
遍法界。願此善力，廣大無邊，猶若虛空，具諸功德。

奉請已，一心歸命禮常住三寶。

惟願慈悲常攝受

吟偈


「　四眾歸依至意深，
　再三撈漉始知音。
　人人自有昭昭在，
　佛佛何須遠遠尋？
　凡聖悟來元是我，
　古今無異一真心。

　會中倘若知斯旨，
　不在忉忉費古今。」



歸依解冤結菩薩　(四聲)

惟願慈悲常攝受

迴向無上佛菩薩　(四聲)


「　惟願三途苦輪息，
　總令熱惱得清涼。
　皆發無上菩提心，
　同出愛河登彼岸。」



第二時陞座　(四十二字母真言)

(舉)加持字母陀羅尼　(四聲)

南無《大佛頂首楞嚴經》

楞嚴海會佛菩薩　(經題)

法師普告大眾儀宣演　(和)《大佛頂首楞嚴經》

盤山和尚云：三界無法，何處求心？切以種種現
前，心心無念。必須指住，要在言詮。令其透見分明，
灼爾靈光晃耀。廣陳露布，奚不爽於當機；儘費葛
籐，亦何妨於敘事？道場之設，意在於此。眾等各各
至誠，如法諦聽。今依《首楞嚴經》及興福禪師之意，事

理冥合，性相兼該，普為人天解冤釋結。在會眾等，
隨喜善人，不得喧嘩語笑，懈惰睡眠，堅端莊嚴
謹之心，如渴思冷水，如饑念美食，勿令散亂，永失宗乘。
一入迷途，後悔無及。

第三、明解結同體　(一僧誦經)

經云：阿難白佛言：「世尊，如來雖說第二義門，
令觀世間解結之人。若不知其所結之元，我信是人，
終不能解。世尊，我及會中有學聲聞，亦復如是。從
無始際，與諸無明，俱滅俱生。雖得如是，多聞善根，名
為出家，猶隔日󵔯。唯願大慈，哀愍淪溺。今日身
心，云何是結？從何是解？亦令未來苦難眾生，得免輪
迴，不落三有。」說是語已，普及大眾，五體投地，雨淚翹
勤，佇佛如來無上開示。

(舉)聞經眾等罪消滅


興福禪師解云：與諸明者，諸即煩惱，則根本本末
通舉。釋明者無湛寂真明，故曰無明。諸解釋繁。
今依當部俱滅俱生，則生煩惱。隨心起伏，不相捨
離，如隔日󵔯，半息半發。初果望極果，斷見未斷修，
比大亦然。此論於小，三四五如文。雖則前聞二義斷
證遐宣，久滯昏衢劣慧，未能詳擇。此乃指前來經
文也。今則形鋪五體，淚灑流珠。慈父興悲，應垂
妙旨。


「　枝末根源品類多，
　俱生俱滅總包羅。
　時時震動寒如󵔯，
　念念遷流急似梭。
　煩惱魔軍應壞散，
　菩提覺樹自娑婆。
　楞嚴禪髓稱奇絕，
　覿面相呈會也麼？」



(誦如來頂真言　（至）解冤結真言)

第四、廣釋除疑


經云：爾時世尊憐憫阿難，及諸會中諸有學者，
亦為未來一切眾生，為出世因，作將來眼，以閻浮檀紫金
光手摩阿難頂。即時十方普佛世界，六種震動。微塵如
來住世界者，各有寶光，從其頂出。其光同時於彼
世界來祇陀林，灌如來頂，是諸大眾得未曾有。於是
阿難及諸大眾，俱聞十方微塵如來，異口同音告阿難言：
「善哉阿難，汝欲識知，俱生無明，使汝輪轉生死結根。
唯汝六根，更無他物。汝復欲知無上菩提，令汝速證安
樂解脫，寂靜妙常。亦如六根，更非他物。」阿難雖
聞如是法音，心猶未明，稽首白佛：「云何令我生死
輪迴、安樂妙常，同是六根，更非他物。」佛告阿難：
「根塵同源，縛脫無二。識性虛妄，猶如空華。阿難，
由塵發知，因根有相，相見無性，同於交蘆。是故
汝今知見立知，即無明本；知見無見，斯即涅槃。

無漏真淨，云何是中更容他物？」

聞經佛子罪消滅

興福禪師云：夫六種震動，必表非常。灌頂騰
輝，欲彰奇特。光中勝處，佛頂光尊。欲表深詮，唯佛
方證。如來自演，恐眾潛疑。故憑十方，同讚斯妙。諸
佛之體，妙用咸齊。牟尼纔舉，兜羅諸佛，齊舒滿月，同
宣一實，表證無差。欲令有學心，開去疑惑網。

解冤結菩薩


「　異口同音告阿難，
　根塵縛脫互摧殘。
　十方共聽慈風軟，
　萬劫同誇業海乾。
　興福拈時珠燦燦，
　世尊演處玉珊珊。
　安公錯句真消息，
　掃蕩煙塵法界寬。」



(誦首楞嚴心印咒　止)

第五、依經重誦


「　真性有為空，
　緣生故如幻。

　無為無起滅，
　不實如空華。
　言妄顯諸真，
　妄真同二妄。
　猶非真非真，
　云何見所見？
　中間無實性，
　是故若交蘆。
　結解同所因，
　聖凡無二路。
　汝觀交中性，
　空有二俱非。
　迷晦即無明，
　發明便解脫。
　解結因次第，
　六解一亦亡。
　根選擇圓通，
　入流成正覺。」



聞經佛子罪消滅

興福禪師云：初釋有為無為者，然掌珠雙破，護
法呵空。雖今睹經言，親承金口。亦承雙說，
未敢的論。今睹經言，親詳秘旨。欲解兩家之難，遐敷
中道之詮。幸諸學人，審察幽理。



「　迷真逐妄兩俱非，
　窮子伶侽弗見歸。
　護法呵空心豁達，
　掌珠雙破悟玄機。
　昔年深密雖宣演，
　今日楞嚴愈發揮。
　偈頌長行皆指出，
　拈來不離目前機。」



(誦首楞嚴　（至）解冤結真言)

第六、再指超門


「　陀那微細識，
　習氣成瀑流。
　真非真恐迷，
　我嘗不開演。」



作「常」。不生。


「　幻法云何立？
　是名妙蓮華。
　金剛王寶覺，
　如幻三摩提。
　彈指超無學，
　此阿毗達磨。
　十方薄伽梵，
　一路涅槃門。」




聞經佛子罪消滅

興福禪師云：陀那微細識，陀那識，八異名，具賴耶，
以執取報藏。至第八地則無異。執識至妙覺，初滅
陀那。持種種兼染淨。染至佛已盡，淨種則存。
能持恒沙性淨功德，故知陀那貫通五位。微則簡質，細
則簡粗，則七識細中之粗。質則第六，動念相顯。如來
藏性，唯佛方鑒，下位不識其名，愚品豈知其體？

吟喝


「　陀羅微細最難知，
　真妄如何說向伊。
　種子含藏無失沒，
　現行發用又支離。
　瀑流滾滾奚能止？
　幻法重重豈可推？
　彈指若超無學地，
　自然光透兩條眉。」



(加持首楞嚴心真言)

第七、六解一亡　(誦經)

經云：於是阿難及大眾，聞佛如來無上慈誨。祇

夜伽陀，雜糅精瑩，妙理清徹，心目開明，歎未曾有。
阿難合掌頂禮白佛：「我今聞佛無遮大慈，性淨妙常，真
實法句。心猶未達，六解一亡，舒結倫次。唯垂大
慈，再愍斯會，及與將來，施以法音，洗滌塵垢。」

聞經眾等罪消滅　(入儀)

興福禪師云：初言祇夜，則諷誦伽陀。重頌雜糅，理
諭交顯。精瑩理盡迷遐，心月開明，則照理分明。
歎未曾有，乃悟超常。解下二並如文。如來光敘一
六，意欲引暢微詮。慶喜此既陳諮，雅合巧陳餘惑。

吟偈


「　祇夜伽陀恣舉揚，
　文詞精瑩玉鏘鏘。
　已聞法句超真際，
　更聽玄音悟大方。
　凡聖何曾分楚越？
　根塵爭得有膏肓？
　如來苦苦親宣說，
　六解須知一也亡。」



(加持首楞嚴心真言)


第八、綰疊通疑　(誦經)

經云：即時如來於獅子座，整涅槃僧，斂僧伽梨，
攬七寶几。引手於几，取劫波羅天所奉花巾於大
眾前，綰成一結，示阿難言：「此名何等？」阿難大眾俱白
佛言：「此名為結。」於是如來綰疊花巾，又成一結，重問
阿難：「此名何等？」阿難大眾又白佛言：「此亦名結。」如
是倫次綰疊花巾，總成六結。一一結成，皆取手中所成
之結，持問阿難：「此名何等？」阿難大眾亦復如是，次
第酬佛：「此名為結。」佛告阿難：「我初綰巾，汝名為
結。此疊花巾，先實一條。第二第三，云何汝曹復名為
結？」阿難白佛言：「世尊，此實疊花緝績成巾。雖本一
體，如我思惟，如來一綰，得一結名，若百綰成，終名百
結。何況此巾，祇有六結，終不至七，亦不停五。云何
如來，祇許初時，第二第三，不名為結？」佛告阿難：
「此實花巾，汝知此巾，元止一條。我六綰時，名有

六結。汝審觀察，巾體是同，因結有異，於意云何？
初綰結成，名為第一，如是乃至第六結生。吾今欲將
第六結，名成第一否？」「不也，世尊。六結若存，斯第六
名，終非第一。縱我歷生，盡其名辯，如何令是巾六結亂
名？」佛言：「如是六結不同。循顧本因，一巾所造。令其
雜亂，終不得成。則汝六根，亦復如是。畢竟同中，生
畢竟異也。」

聞經眾等罪消滅　(入儀)

興福禪師云：劫波羅天，則髑髏天、四天王太子奉如
來巾，斯承口訣，未睹經翻，豈敢專定？又長水云：巾
喻真性，結喻六根。逐綰而問，相由妄別。令知根本，根
本是一，妄結生六，無同異中，熾然生異，故一一綰，
皆名為結。迷心執境，無異成異。故下文云：元依一精
明，分成六和合，即斯義也。


「　攬几拈巾為發揮，
　廣長舌相轉璇璣。
　根中解去心尤妙，
　喻上看來語更微。

　興佛以玄通佛意，
　阿難示迹啟天機。
　六窗杜絕獼猴睡，
　笑倒雲山老衲衣。」



(加持首楞嚴心真言　（至）解結神咒)

第九、比明修解

經云：佛告阿難：「汝必嫌此六結不成，願樂一
成，復云何得？」阿難言：「此結若存，是非鋒起，於中自
生。此結非彼，彼結非此。如來今日，若總解除。結若
不生，則無彼此。尚不明一，六云何成？」佛言：「六解
一亡，亦復如是。由汝無始心性狂亂，知見妄發。發
妄不息，勞見發塵，如勞目睛，則有狂花於湛精明。
無因亂起，一切世間，山河大地，生死涅槃，皆即狂勞，顛
倒花相。」阿難言：「此勞同結，云何解除？」如來以手，將
所結巾，偏掣其左，問阿難言：「如是解否？」「不也，世
尊。」旋復以手，偏牽右邊，又問阿難：「如是解否？」
「不也，世尊。」佛告阿難：「吾今以手，左右各牽，竟不能
解。汝設方便，云何解成？」阿難白佛言：「世尊，當於

結心，解即分散。」佛告阿難：「如是如是。若欲除結，
當於結心。阿難，我說佛法，從因生，非取世間和合粗
相。如來發明世出世法，知其本因，隨所緣出，如是
乃至恒沙界外，一滴之雨，亦知頭數。現前種種，松
直棘曲，鵠白烏玄，皆了元由。是故阿難，隨汝心中，
選擇六根。根結若除，塵相自滅。諸妄消亡，不真何
待？阿難，吾今問汝：此劫波羅巾六結現前，同時解
縈，得同除否？」「不也，世尊。是結本以次第綰生，今日
當須次第而解。六結同體，結不同時。則結解時，云
何同除？」佛言：「六根解除，亦復如是。此根初解，先得
人空。空性圓成，明法解脫。解脫法已，俱空不生，是名
菩薩從三摩地，得無生忍。」

聞經眾等罪消滅　(入儀)

興福禪師解云：金塵密透，掌現明鑒，雨滴恒沙，誠
為粗顯。松直棘曲，小大皆知，玄烏白鵠，色殊推

先，愛業彼無經說，此又標題。輒敘配陳，乃成
穿鑿，勸擇如文。且談巾解結，祇合敘述蟠舒，何得忽
敘雙因，標而不顯？如來昔敘因緣，密教未談，因始今詰
迷元結本，所以返述前念，舉現了彰，達本生元。
因標有無雙通二諦，意望興問，乘勢廣名。阿難且救喻
端，所以標而不顯。或梵文應足，初譯未全，於事恐
繁，且傳於理。前明消六，且遣同異之疑，併漸權方，
猶迷指理。今明此義，解釋冤讎，六類消亡，圓通證入。

吟偈


「　於湛精明既不通，
　狂花亂髮遍空中。
　根塵互遣亡纖翳，
　法喻重宣有異功。
　左右各牽迷至理，
　是非鋒起入煩籠。

　結心解處俱分散，
　焰焰金烏出海東。」



(加持首楞嚴心真言　（至）解結神咒)

第十、懺除冤業

空花非有，病眼觀瞻。業果雖空，妄心繫綴。四
生六道，何莫由之？業有昇沉，理無彼此。應未明於
本覺，三毒熾然；既不出於妄源，七支繁茂。由此
生生妄想，汩沒愛河；世世仇讎，相為執對。蓋善惡
起之於心，昇沉始於七趣。且人趣者，尊卑貴賤，貧富賢
愚，紛擾萬端，不可具述。或為父母兄弟，夫婦男
女，臣佐僮僕，師資朋友，鄉黨眷屬，歷劫以來，乍離
乍合，倏忽會遇，執對無忘。所以為子孫者，或聰明
端正，愛極掌珠。俄至夭殤，痛摧肝膽。或兇頑悖

逆，奸盜不良，視父母如讎賊路人，未嘗從順。或臨
深涉險，危命喪身。論語云：一朝之忿忘其身，以及
其親，豈非惑歟？此皆宿業冤讎，故來相惱。凡夫不
覺，悲喜交併，枉受苦惱。又世間愚惑，被害甚多。投崖
赴火，墮樹臨坑，自縊自殺，畜傷鬼害，橫遭刀杖毒藥，枉
被憲章，非命而亡。儻非宿冤所對，何以及此？舉此數
端，餘悉可較。今於佛前，五輪投地，懇切求哀，解釋冤
讎，各生歡喜，圓明種智，同證菩提。


「　一念初萌萬仞高，
　含藏八識自堅牢。
　豫且網內應難免，
　地藏珠中豈可逃？
　六類紛紛俱繫綴，
　四生浩浩共煎熬。
　奢摩他體能端的，
　彼此相忘入聖曹。」



(誦解冤結真言　至解百生冤結咒)

(舉)佛頂萬行首楞嚴

次為宰官、使者、將帥、守令解冤釋結


弟子(某)等，與法界眾生，自從無始以至今生，雖悟
本心，示居三界，有大福業，祿位崇高，佩玉鳴珂，明經論
道，護持世界，燮理陰陽，佐國安邦，修身煉行。隱菩
薩相，現宰官身，端居廟堂之中，常依萬乘之主。禍倍眾
惡，樂兼萬人。常將堯舜之民，授以堯舜之道。和聲
浹洽，善政清嚴。德如偃草之風，政似炎天之澤。又乃
或為守令，或為將帥，或為使者，及一切官僚，悉皆如是。
其或姦胥設阱，未盡通知。雖匪容心，實非本意。妄有
冤枉，亦未可知。今日今時，願將懺悔。伏願解冤結菩
薩及海會聖賢，以大慈悲，受此虔懇。大眾各各彈指
說罪，願罪消滅。

宰官冤業罪消滅

唵。三多囉。佉多。娑婆訶。

次為軍伍、胥吏、獄訟解冤釋結

道場懺主(某)，現前大眾，法界眾生，從無始來，至於
今日，未悟本心，輪迴三界。或在軍伍操戈武卒，役力
廂軍。春冬之衣賜何虧？早晚之錢糧具足。

藝能可較，名次遂昇，年德若高，摧排有序。所以尊貴
分異，等級階差。正意治身，盡心報國。若他仁慈相
尚，禮義相謙。在上如父，居下如兒，使役均平，差排
依次。中雖別戶，宛爾一家。和協安營，豈非宿分？
或者區分卒伍，頻責長行。杖楚而數目不知，驅逐而年
時不問。致有遷之外郡，投換他州。父母棄離，妻孥
隔絕。彼彼失所，無處安身。如此容心，寧無冤結？

又乃或為胥吏，授職有司，勸心郡縣，請受悉依於
國用，妻孥盡仰於官司。理當潔己奉公，曉文明事。或
為推吏，毋冤枉於平人。或掌貲財，勿侵欺於毫末。深
知因果，迴避憲章，終身無患，何莫由斯？其如曲法害
人，侮文擅事，唯謀贓濫，初不覺知，及乎殃罪赴身，
朝昏莫保。設使承寬襲慢，縱意施為，雖蒙現在之安寧，
難免當來之劇苦。惡因既積，冤恨結深，世世生生，無由
得免。

又乃或當獄訟，貴賤富貧，各安其分；尊卑長幼，
自守其倫。忠信孝慈，必臻餘慶。如有悖逆凌犯，獄訟

繁興。或巧詐文詞，妄誣他罪；或豪強恃勢，抑逼無辜。
故入人非，言不忤己。行財曲法，請托循私。苛彼
深刑，訐他陰密。徒知快意，豈識冤憎？如斯之類，豈可
具談？若不傾誠，如何懺洗？我等今當歸依解冤結菩薩
及海會聖賢，發露至誠，代為懺悔。普令清淨，彈指說
罪，願罪消滅。

胥吏冤業罪消滅

三世冤對罪消滅

次為商賈、醫術、巫卜解冤釋結

弟子(某)，現前大眾，法界眾生，未悟本心，輪迴三
界。或為醫術，以神聖工巧為術，以慈悲喜捨為懷，抉擇
草木金石之藥材，療治風癆水氣之疾病，靈功廣大，
何所不堪？其或為人之不常，練術之有誤，損傷人
命，罔識病源。加彼不虞，增之疾苦。不能勿藥，
徒愛資金。因果歷然，冤讎深結。

又乃或為巫卜、妖孽之師，妄稱禍福，符書厭蠱，咒
咀毀傷。恐懼人心，自言審諦。或日月星辰之下，或

山林江海之中。逞彼妖邪，妄行咒禁。或因讎隙，枉
陷平人。重能奪彼命根，輕乃增他衰耗。致斯冤結，
累世無休。從生至生，不能逃逭。

又乃或為商賈，因謀厚利，共要珍財，跋涉江山。
同心協力，驅馳貨賂。遠向他方，親戚乖離。妻孥間
隔，各分異意。多積貨財，唯務欺瞞，故行侵剋。或
貪而自相謀殺，遠離良朋，圭角錙銖，私心獨用。
或興刀杖毒藥，或投峻嶺洪流，害彼命根，益我資利。
如斯萬狀，片舌奚談？若不傾誠，如何懺洗？我等今當
歸依解冤結菩薩及海會聖賢，發露至誠，普伸懺悔。
伏願冤家解釋，罪業消亡。此世來生，同圓種智。
彈指說罪，願罪消滅。


商賈、醫卜冤債罪消滅

次為師資、父母解冤釋結

弟子(某)，合道場人，法界眾生，未悟本心，輪迴三界。
或為父母，或為師資。僧俗同然，冤親豈免？若乃頓捐
親愛，祝髮毀形，圓頂方袍，護持禁戒。尋師訪道，討論
尋經。潔己淨誠，決明大事。明悟有空性相，精通頓漸
偏圓，化度十方，拯提七趣，高超三界，永出塵寰，自利利
他，功德無量。儻或不循上中下座，我慢貢高，不
悟真乘，唯專業識，互相非斥，枉任鞭笞。妄廁僧
流，沮壞賢善，奔馳名利，貪冒色財。枉住伽藍，濫膺恭
敬。堅持一性，全無六和。廣造罪愆，深藏冤結。妄
情擾擾，忿意炎炎。從生至生，不可具述。

又乃或為父母，爰因有自，方生我家。宿契不投，何
緣聚會？若乃堅心愚惑，紊亂人倫。初無子息，義養他
兒，恩育愛憐，甚於親嫡。後因祈告，冀有親生。及乎
果副私心，便乃親疏懸隔，鞭笞毀辱，苦楚萬端。棄

擲無方，淪胥賤隸，或復其本性，無處安身，乞丐
從軍，莫知所止。豈得冤心不憤，惡業不酬？或復父
因喪偶，別娶妻孥。或母為孀居，改從他姓。緣
成匹配，繼有子孫，前婚之男女罹殃，妁爾之親疏
有間。父無剛斷，母有威嚴。因之流落他鄉，死之遺
骸道路。銜冤之切，世俗斯多。若不傾誠，如何解
脫？我等今當歸依解冤結菩薩及海會聖賢，願賜慈悲，
攝受懺悔。今冀冤家解釋，恨意蠲消。眾等志誠，
彈指說罪，願罪消滅。

師資冤業罪消滅

唵。三多羅。佉多。娑婆訶。

父母冤業罪消滅


唵。三多羅。佉多。娑婆訶。

次為男女、兄弟、眷屬解冤釋結

懺主弟子(某)，現前大眾，六道有情，未悟本心，
輪迴三界。或為男女，稟形父母，恩德難酬。凱風
詩言母氏劬勞，蓼莪謳詠昊天罔極。深恩重德，塵
劫奚窮？常興孝敬之心，每運報酬之志。儻或心
生悖逆，意逐荒淫。朋狎兇愚，順從妻妾。反睛怒目，
惡逆無邊。不孝之愆，卒難可說。渾無侍奉，永絕傾
虔。國有常刑，議當併逐。慈親仁愛，結恨在心。如是
之人，世間何限？

又乃或為兄弟，情重天倫。兄友弟恭，則無患
矣！爾者各因成立，異姓同居，鬥亂家常，互興諍

訟，遂乃分居析業，共諍資財，嫉妒公論，傷殘
毀辱，忍發同根之念，遽興煮豆之冤。酥酪全無，鶺
鴒何在？永為讎隙，至死不休。喪彼人倫，弗知王
道。

又乃或為夫婦，宿緣諧偶，匹配方成。既曰夫妻，理
應和協。若或不能慈忍，琴瑟有乖，冤業多多，筆端
難記。又乃或為眷屬，孤舟洪渡，尚有宿因。氣味相
投，殆非率爾。何得情乖禮義，心起是非？纔聞眷戀
之深，或睹仇讎之大。爭容眼見，不許耳聞。或伺
便而速使死亡，或設機而故令陷溺。如斯之恨，爭可
消亡？故古人云：為至親之眷屬，作至極之冤家。若非
眷屬，不可報冤。具在前賢，豈可不信？若不傾誠，
無由懺洗。我等今日，至心歸依解冤結菩薩及海會聖
賢，願賜加威，攝受懺悔。俾令宿生今世，冤業消除。

眾等志誠，彈指說罪，願罪消滅。

男女冤業罪消滅

兄弟冤業罪消滅

夫婦冤業罪消滅

次為奴婢、盜賊解冤釋結

道場懺主(某)，現前大眾，法界眾生，未悟本心，輪迴
三界。應當普為奴僕、盜賊，解六類冤。負力負財，今
為奴婢。宿冤業力，致處下流。富貴之家，要知所以。
若恩威共舉，則心服無虞。儻鞭撲驅馳，則便生
冤苦，以至寒暄飢渴，病苦疲勞，湯藥不時，飲食不
節。如此怨恨在心，寧不憤悱？或有既稱賤隸，欺罔
主人，偷竊資財，故違旨命，作諸過咎，忽致難

矜。以此長被毀呵，常遭鞭捶。緣斯冤恨，果報難忘。

又乃或為盜賊，偷他所有，宿習難忘。穿穴踰牆，詐
欺劫奪，毆殺物主，捍拒公文，或已陷狴牢，妄攀徒
黨。或既招情款，復怨他人，不悔自心，所作致令苛
在重刑。坐此因緣，豈無冤債？我等今日，至心歸依解
冤結菩薩及海會聖賢，咸願冤心解釋，恨意消亡。
眾等志誠，彈指說罪，願罪消滅。

奴婢、盜賊冤業罪消滅

六類冤業罪消滅

普懺罪菩薩摩訶薩


「　大略區分十八般，
　考窮元在一毫端。
　廟堂豪傑須當勉，
　草茵凡庸切好看。
　妙理雖云超六度，
　深冤宜在運三檀。
　倘逢平等相忘處，
　天上人間各自安。」




(誦阿閦滅罪咒　摧罪障咒)

(普懺罪咒　解結真言)

(迴向　下壇)

楞嚴解冤釋結道場儀文中


祝
大明萬萬年刊刻


