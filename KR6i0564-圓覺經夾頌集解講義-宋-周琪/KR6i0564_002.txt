











大方廣圓覺脩多羅了義經夾頌集解講義


【經起普賢菩薩章。


西蜀復庵暉禪師曰。解行綸貫。先舉類以顯。大疏
云。此經人法儀式懸符華嚴。且說人儀式同者。華
嚴經首。先是文殊起請。次是普賢。其次諸菩薩。今
此經亦然。首先亦是文殊請問。次普賢。又次普眼
諸菩薩。此謂之人儀式與華嚴同。法儀式與華嚴
同者。且華嚴八十卷經。不出是信解行證。第一菩
提場。說經六品十一卷。舉如來依正之果。勸一切
眾生忻樂生信。此屬信。經第二普光明殿。說經六
品四卷。第三叨利天宮。說經六品三卷。第四夜摩
天宮。說經四品三卷。第五兜率天宮。說經三品十
二卷。第六佗化自在天宮。說經一品六卷。第七重
會普光明殿。說經十一品十三卷。共四十一卷經。
乃脩因契果令人生解。此屬解經。第八三會普光
明殿。說經一品七卷。乃托法進脩令人成行。此屬
行。經第九逝多林。說經一品二十一卷。乃依人證
入法界成佛之德。此屬證經。今此經亦然。第一文
殊章經文。通為上中下三根。開發信解。第二普賢
一章經文。通屬上中下三根開行。然後次第分三
根證入。且上根人二空觀法界觀證入。中根人三
觀諸輪證入。下根人道場加行證入。此之儀式與
華嚴同約教相配。二菩薩者。先問云。如華嚴九會
之中。文殊則出會諸問。普賢只在會中。更不動何
也。請普賢表理。文殊表智。由智有迴轉之義。能和
會頓教終教始教愚教。歸於一眾別教也。今文殊

一章。是頓解悟。普眼一章。二空觀是頓證悟。三觀
諸輪是漸證悟。且如先悟後修者。如日出後生。先
脩後悟者。如眼藥病痊。先悟後修者。譬如欲往佗
方。必先遙見所在。然後裹粮而行。先修後悟者。如
先行然後忽到。切見今人多有將解悟作證悟。只
是解到諸佛。解處行全未有。一旦忽遇逆順境界。
無明煩惱則生滅之心依前尚在。與凡夫何異。要
敵生死不得。要須依解起行。方得證入。此經正對
治此等禪病也。

四明聰講師曰。諸經中多先列文殊普賢者。盖二
聖來此土佐輔釋迦。凡說經處。無不居其左右。如
觀音勢至輔弼彌陀。二聖乃淨土中良伴。文殊巳
成正覺。號龍種上尊王佛。觀世音號正法明王如
來。普賢勢至未詳所聞也。凡此聖流。皆下喬木入
幽谷。降尊就卑。共成一同慈薰。眾生發明圓覺。今
第二章普賢菩薩。啟請其意有三。大科分四。不異
前章更不重列。】

「於是普賢菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。願為此會諸菩
薩眾。及為末世一切眾生修大乘者。聞此圓清淨境
界。云何修行。」

【西蜀復庵暉禪師曰。此徵修行也。言普賢者。此有
三釋。一約自體。謂體性周徧曰普。隨緣成德曰賢。
二約諸經。曲濟不遺曰普隣極亞聖曰賢。三約當

經。德無不周曰普。調柔善順曰賢。然學道之人。欠
文殊普賢不得。須得智慧眼睛。於一切處一切時。
覷破一切障礙境界。故云毗盧遮那如來。以金剛
王寶劒。授與文殊。文殊常用此劒揮斫。此是文殊
大智也。其次要得堅固道力。克荷如來付屬之重
擔。使後五百歲中佛種不斷。又云普賢行願徧滿
虗空。此是大行普賢。今此門中依圓覺妙心徵幻
法。而明正行故。當此菩薩請問。大乘者大以簡小。
乘以運載。大乘以本始二覺為體。願者希求樂欲。
聞此圓覺清淨境界者。指在文殊章中。聞佛宣說
廣大靈明圓覺境界也。修行者。譬如道路久被損
壞。當修整令平坦。使一切人長行此道。今此亦然。
無量劫來熏習無明生滅種子分。彼分此憎愛我
慢種種損壞。今當除去。令此心地坦平。然後十二
時中。常行此道。問。未審此平坦心道。其行相如何。
答。華嚴經云。佛子於一切時。當慈念眾生故。饒益
眾生故。安樂眾生故。憐愍眾生故。攝受眾生故。不
捨眾生故。成熟眾生故。調伏眾生故。教化眾生故。
覺悟眾生故。清淨眾生故。

四明聰講師曰。於是普賢菩薩。至而白佛言者。普
賢者。伏道之頂。其因周徧曰普。斷道之後隣于極
聖曰賢。又翻徧吉。從座而起。請問世尊。儀式並如
前釋。大悲世尊至云何修行者。徧吉因聞前章。知
是空華即無身心。受彼生死動。宿疑情啟揚三門。】


「世尊若彼眾生。知如幻者身心亦幻。云何以幻還修
於幻。」

【既知一切如幻。則身心亦是幻也。何故復以幻身
幻心。修彼幻法。

西蜀復庵暉禪師曰。此問幻幻何修也。若彼眾生
者。指前當根之人。知如幻者身心亦幻者。此領文
殊章知是空華之解。云何以幻還修於幻者。此問
起行。以幻者即幻智。於幻者即妄幻。意謂於文殊
章中。聞佛宣說。知是空華即無輪轉。既知妄身及
妄心。皆如幻師作幻術故。以巾結為兔馬。並皆不
實。只此能知之智。亦是不實。我今云何以智幻却
遣其妄幻。普賢意謂。若以真遣妄。則合其理。何故
以妄遣妄耶。然理則頓悟乘悟併消事。非頓除因
次第盡。普賢設此一問。特為後代撥無因果不肯
修行之人。除執故也。

四明聰講師曰。太虗水月。並喻體。生兔角龜毛。皆
況名。假因動背定。比舟行而岸移。由妄迷真。譬雲
駛而月運。故經云。心如幻化。馳騁六情。既知是幻。
此幻如何滅之。答意還以幻智滅此幻心。普賢方
且興難云。既以幻智滅於幻心。必竟以幻修幻。幻
幻何窮。】

「若諸幻性。一切盡滅。則無有心。誰為修行。云何復說
修行如幻。」

【若滅諸幻性則冥。然無心亦無修行之人矣。其性

既不可滅。則修行非幻也。何故復謂修行如幻。此
菩薩設問之意。

西蜀復庵暉禪師曰。此第二問。斷滅誰修也。諸幻
即上文說妄幻與智幻。若以前妄執身相妄幻之
心。與彼知覺之智幻心都拂盡之時。我則無有起
修行之智心。如此之時。都成斷滅外道解。遣誰修
行。若此所見何得成佛。若要成佛須假起智之心
修行。既要起智修行。世尊又却。如何重說起智之
心。亦是妄耶。

四明聰講師曰。既用幻智滅自心。幻心智俱滅。幻
觀幻境俱遣。復誰作主宰。云何復說修行如幻。如
古德云。弟子問師。如何是佛。師云。佛在眼前儞自
不見。曰如何不見。曰為汝有我在是故不見。曰如
和尚無我。還能見否。曰纔分儞我轉加不見。曰無
儞無我人還能見否。曰既無儞又無我。教誰能見。
今之幻心。亦復如是。以聲止聲。如谷答響。】

「若諸眾生。本不修行。於生死中。常居幻化。曾不了知
如幻境界。令妄想心。云何解脫。」

【若謂本來不須修習。則常在幻中。不明幻境。令彼
妄心何由解脫。

西蜀復庵暉禪師曰。三遮不修之失也。此恐惑者
云一切如幻。無不是覺。覺性無生。本來清淨。但知
便了安用修行。故此遮云。若謂一切眾生本性之
上。本來清淨圓滿。無修無證之時。爭奈一切眾生。

見今輪迴生死大苦海中。受種種形。躭著五蘊十
二處十八界。幻化不實顛倒境界。謂此是我。此是
彼。乃至田園屋宅。盡將作真實之事。曾無一人了
達覺悟知是虗妄不實之境。譬如幻師結成兔馬
等。曰幻化。者無而忽有。謂之幻有。而忽無謂之化。
只是幻師。以術之故。將手巾作兔馬。此是無而忽
有。纔到解術之從。兔馬依前只是手巾。此是有而
忽無。此約喻說之。苦法說之時。一切眾生未入父
母胞胎。亦無此身。既一念不覺入胎之後。便有百
骸四大五蘊九竅。此如將手巾結成兔馬也。纔到
一口氣不來。一化而為臭腐。再化而為塵垢。雖一
指一爪一毛一髮欲存之。而不可得。此是幻師解
術兔馬還空也。既然不覺不悟。躭著虗妄顛倒之
境。認為實有。於一切處一切時。前念續後念。後念
續前念。盡是塵勞妄想。情狀萬態。顛倒分別計度
之心。如此之時。如何得悟理見性。棄背生死。解脫
於涅槃。所以圭峯云。從來不達事。妄想不解脫。令
還不了知。如何得解脫。

四明聰講師曰。古德云。要免心中閙。應須看古教。
若不看古教不免心中閙。三世十方諸佛。莫不依
教修行出塵。若不依教退失者。多如鬱頭藍弗得
非非想定。居山為飛禽所惱。居水邊為魚龍皇惑
念。欲殺是禽魚。後退墮作飛狸。形如大鵬。一飛何
啻九萬。兩翅收錄眾生。如夜蝙蝠拾於蚊蚋。善星

比丘往昔為菩薩子。今生近佛一向毀謗。生身陷
入地獄。此等並無師教為緣。縱任妄心以受輪轉。
此虗妄心不依圓照觀力。破此業識則永沈生死。
故啟三問慇懃發明。】

「願為末世一切眾生。作何方便。漸次修習。令諸眾生
永離諸幻。作是語巳。五體投地。如是三請。終而復始。
爾時世尊。告普賢菩薩言。善哉善哉。善男子。汝等乃
能為諸菩薩。及末世眾生。修習菩薩如幻三昧。方便
漸次。令諸眾生得離諸幻。汝今諦聽。當為汝說。時普
賢菩薩奉教歡喜。及諸大眾默然而聽。」

【西蜀復庵暉禪師曰。誠請許聽也。言如幻三昧者。
如幻不實。前喻中釋。三昧此云正受。疏云不受諸
受故曰正受。受以領納為義。如明鏡當臺。而鏡中
本無青黃赤白長短大小闊狹之相。此雖不受。而
不礙青黃赤白長短大小闊狹之相發輝。菩薩修
如幻三昧亦然。於平等覺性之內。上無菩提可求。
下無眾生可度。中無萬行可修。雖無可未可度可
修。亦不礙饒益有情。利樂群品。廣修萬行。只要如
夢如幻相似。且如見有一蟻落水之時。若不救之。
便落小乘見解。若菩薩之人。不妨即便救之。正當
救時。不見有能救之人。所救之物。此謂之修如幻
三昧也。又如學道之人。於十二時中。行時不得作
行會。住時不得作住會。乃至坐臥看經禮拜。慈悲
方便。並不得作一[糸*系]毫。情見執有。然後不妨行住

坐臥等。所以道修習空花萬行。宴坐水月道場。降
伏鏡裏魔軍。成就夢中佛事。

四明聰講師曰。願為來世一切眾生。作何方便。漸
次修習。令諸眾生永離諸幻。真歇科為第四問。今
謂。此因發上三問。如尋病根。今此願為如請藥方。
若能依此法印。無明心識氷冸雲消故。作結上三
問也。今請世尊處方。合藥治病。故云願為末世方
便漸次修習。作是語巳。五體投地。如是三請。終而
復始者。三請為禮。誠至意切。爾時世尊至如幻三
三昧者。焰幻之名通於偏圓。今從圓說一心三幻。
楞伽云。如工幻師。依草木瓦石。作種種幻。起一切
眾生若干形色。起種種妄想。今之如幻三昧。乃依
了義大乘圓頓。全性起修。如水月精神本自無體。
雖然無體水月宛然。昔猿猴見月在池底云。今夜
月死在池內。我等救之。一猿攀樹枝。次第相綰直
至池底。樹枝忽斷眾猿墮水而亡。皆由眾生愚癡。
探於水月。不識方便如幻三昧。至以生死不息也。

方便漸次。至默然而聽者。若非諸佛方便。點示如
幻三昧。究其體性幻實幻虗。滅幻法門。則我等未
受輪轉。故誡之諦聽。】

「善男子。一切眾生。種種幻化。皆生如來圓覺妙心。」

【西蜀復庵暉禪師曰。答文有四。今一標幻從覺生
以為義本也。言眾生六凡也。種種幻化。即五蘊十
二處十八界皆是有漏之法。如來即佛也。圓者離

相不偏。覺者空而不空。妙者染而不染。心者梵云
乹栗䭾。此云堅實心。不同緣慮集起之心。此心之
一字。今約五教明之。若愚教假說一心。謂小乘人。
不知心外無法。執心外有境故。若始教。以第八阿
賴識為一心。謂心外無境故。若終教。以如來藏為
一心。理事無二故。若頓教。以泯絕染淨。但是一心。
破諸數故。若圓教。以總該萬有即是一心。謂理事
本末無別異故。今此心乃是泯絕染淨。但是一心
之心也。謂此頓宗呵教勸離。毀相泯心生心。即妄
不生即佛。更不依倚地位漸次。意謂一切眾生。五
蘊。十二處。十八界。內之一身。外之萬物。一切有漏
之法。並從十方諸佛。廣大靈明妙心之上起。此是
妄從真起。此中便是起信三細六麤也。問此之圓
覺妙心凡聖平等。令經何故不云眾生妙心耶。答。
諸佛巳證故。眾生性具故。所以獨標佛也。

四明聰講師曰。一言幻者盖三種幻。一者四性無
生幻。二者一理隨緣幻。三者以性奪修幻。前二種
屬偏。前行門之幻為權。實未融故也。今之幻者。乃
以性奪修之幻。此幻乃圓具諸法。偏發由熏以性
奪修。法法無作。亦謂之性德行。一塵應色無非法
身。自他依正不逾秘藏。方為色香中道起對法界。
此非虗幻之幻。乃依圓覺妙心而起。此幻為之有
本之幻。不同無本之幻也。一切眾生者。十法界之
眾生。即四聖六凡也。眾生諸佛所有依正色心。四

大五蘊。六根六塵。謂之種種幻化。此種種幻全本
覺妙明真心而生。故云皆生如來圓覺妙心。如地
界餓鬼刀山劒樹鑊湯爐炭。全是圓覺妙心大用
發生。觀經云。地獄猛火化作清涼風。調達地獄種
性。法華授記。為天王如來龍女。畜類中身。即往南
方成佛。此等經論若非理毒害性德行。皆以性奪
修如何銷釋。只謂眾生無始無明。強生隔礙。以至
生佛體殊。色心不泯。若也順性圓修覺。觀寂照之
功。始覺有力體用顯現。成就自性本具圓覺。然後
迷悟體用不二。波水濕性無殊。其或不然。精義必
無二。至當止歸於一也。】

「猶如空華從空而有。幻華雖滅。空性不壞。」

【妙心未明諸幻競起。譬如空華從空而有。及至幻
滅。妙心獨存。譬如華滅空性無損。

西蜀復庵暉禪師曰。此下二明幻盡覺滿以。釋前
疑三中。一舉喻釋也。前說種種幻化。皆生如來圓
覺妙心。似人緣眼病之故。所以妄見空中有花。故
曰一翳在眼千花亂空。一妄在心河沙生滅。眼翳
若除空花即滅。而此廣大虗空之性。本無損壞。所
謂翳瘥花亡眾生即佛。故起信論云。一切境界唯
依妄念而有差別。若離妄念。則無一切境界之相。

華嚴云。了達三界依心有十二因緣亦復然。生死
皆由心所造。心若滅時生死盡。

四明聰講師曰。猶如空華。從空而有者。此喻。圓覺

妙心中。本無眾生。亦無諸佛。只為真如不守自性。
無明熏發。本覺妙明。轉作無明故。有生死。今於生
死中。具有菩提種性。遇佛出世。及善知識教。修圓
覺寂照。復觀生死結根知是空葉。此生死空華。亦
復從何而有。此全本覺大圓覺性而生。非別有生
處。水從水結。妄從覺生。猶如空華者。空華是妄。從
空而有者。且指覺性。但此覺性亦是妄。覺未可認
為真覺。亦是圓外之月。其實名為始覺。又如空華
從眼翳生。此翳無根。體是無明。此無明又從法性
而生。故云從空而有。暫指為真。雖為真性。亦是全
妄之真。此真名為始覺。有破妄之功。緣被眼翳之
累。真還成妄。若始本一合時。無明法性俱遣。境觀
雙亡。無復差別。幻華雖滅。空性不壞者。幻翳若滅。
幻華亦隨滅。病除也。空性不壞者。此空性名為始
覺。畢竟不壞。且存藥方。故云不壞。修顯極時。復本
妙明始本一合有無俱遣。境智雙融。金剛云。法尚
應捨。何況非法。】

「眾生幻心。還依幻滅。」

【彼幻心者。因幻而起。復因幻智方得除滅。】

「諸幻盡滅。覺心不動。」

【諸幻悉滅。圓覺本性。元不曾動。

西蜀復庵暉禪師曰。此第二法合本義。幻心即妄
幻也。幻滅即智幻也。謂眾生既起妄執。四大六塵
緣影之幻心如何除去。須是依倚彼知覺者。幻智

之心而滅去也。此謂之明來暗謝。智起惑亡。如秤
兩頭低昂不等。雖然滅前妄幻之心。尚存能覺幻
智之心未妄。更須妄幻與智幻都拂。却到諸幻盡
處。方始見本來圓覺妙心。無去無來。寂然不動。其
猶波因水起。波滅水存。幻從覺生。幻滅覺滿。方是
行到水窮處。坐看雲起時。到這般田地方許。移身
轉步十方。縱橫萬化千變而無窮極。此一段文。盖
普賢前問幻幻何修。今答云。不妨以幻修幻。正如
以屑出屑因聲止聲也。

四明聰講師曰。眾生幻心。還依幻滅者。幻心境也。
即一念陰心是。此幻陰心。亦起作幻智。還照幻境
亦一念也。謂之境照於境。智照於智。如燃火杖。亦
復自燃智起為幻滅。幻為智滅。幻之智非智。不滅
故。云眾生幻心。還依幻滅。滅幻之智。智即是幻。如
湯消冰。如木生火斯之謂歟。諸幻盡滅。覺心不動
者。諸幻指眾生四大五陰色心依正種種諸法。皆
名為幻。故云諸幻也。盡滅者。諸幻從覺生。覺生即
幻滅滅幻之覺。猶如虗空。故云不動。須知諸幻本
從翳生。翳滅幻滅。翳幻本一體。翳幻從覺起覺還
滅。幻翳本是一。家人心生故分二。既是心中病。還
將心藥醫。如以水洗水。以湛合湛。以屑出屑。佛頂
經云。舜若多性可銷亡爍。迦羅心無動轉。與今文
會。如上答以幻修幻竟。】

「依幻說覺。亦名為幻。」


【離幻說覺。尚在幻中。依幻而言故宜為幻。】

「若說有覺。猶未離幻。說無覺者。亦復如是。」

【本來覺性。不屬有無。若說有無。皆未離幻。】

「是故幻滅。名為不動。」

【幻滅之後。覺性如如。

西蜀復庵暉禪師曰。此第三兼拂問幻之覺。拂有
三重。第一若謂對妄幻說有覺悟之心者。此是對
待之法。只此能覺之心。亦是幻也。第二若謂前來
之覺。乃是對幻之覺。今不對幻說覺。自別有一真
覺者。若起此心又未離幻。與前依幻說覺一般。前
是犯著麤病。此是犯著細病。第三若更謂前說自
別有一覺。乃是著有。今和此有覺。一切皆無。只這
說無底心亦是幻也。何故若謂自巳分上。有此一
段殊勝奇特之事。充塞六虗。徧滿法界。此是於圓
覺性上分外著一箇有。遂成兩箇。若謂只這奇特
殊勝之事都無。又是於圓覺性上分外著一箇無。
亦是兩箇。所以道捨一取一。終無了日將心用心
轉見病深。又云葉有著空病亦然。還如避溺而投
火。雲門道。光不透脫。有兩般病。一切不明。面前有
物是一也。透得一切空。隱隱地似有箇物。亦是光
不透脫。是二也。是與麼也不得。不與麼也不得。然
則畢竟如何用心。但將前對幻說覺之心。與不對
幻說覺之心。及說無覺之心。諸幻一時拂去之後。
方是不染二邊清淨。無去無來。不生不滅之覺性

也。故金剛云。如如不動。又云。有無俱去處。特地好
乾坤。

四明聰講師曰。依幻說覺。至亦復如是者。此答第
二問。問云。若諸幻性一切盡滅。則無有心。誰為修
行。偈中亦有三句。初句云。幻從諸覺生。覺只是一。
何云諸覺。推其問中云。若諸幻性緣上。幻性有種
種曰諸。今以幻智滅於諸幻。故覺亦有諸。故云諸
覺。依幻說覺。覺亦名幻。故云猶未離幻。此覺妄覺
也。亦云始覺屬修也。今若以性泯之。以性奪之故。
修與覺並皆為幻。此覽既從妄而生。還能滅妄。破
惑有功立名始覺。妄既滅了。此覺亦須自滅。如獵
犬。相似獵既盡巳其犬自烹。妄既盡巳覺不容住。
四大既空。我神無主。但能塵銷覺圓不須復問誰
作主宰修行也。說無覺者。亦復如是。上文云。亦不
可說無知覺性。若無覺妄之智。如渡無船。安能到
岸。須用此妄覺。如火燃木。無此覺智。舊病仍生。眾
生長受生死。但今文若說有覺者。有覺亦妄。是妄
皆除。到此聖凡情盡。若羚羊掛角。靈龜曳尾。絕蹤
絕跡。方見圓覺。是故幻滅。名為不動者。上問中。云
諸幻盡滅。則無有心。將誰修行。今意但除其幻了
其生死。何慮無修行人。偈云。


「　幻滅覺圓滿
　覺心不動故
　舟乃自行
　岸實不動」



如上答第二問竟。】


「善男子。一切菩薩。及末世眾生。應當遠離一切幻化
虗妄境界。由堅執持遠離心故。」

【遠離一切幻境者。本由堅固執持求無一切幻心。】

「心如幻者。亦復遠離。」

【我之靈心如幻化者亦當遠離。不可執著。】

「遠離為幻。亦復遠離。」

【遠離諸幻之心。亦是一幻。亦當遠離。】

「離遠離幻。亦復遠離。」

【欲遣遠離之心。亦是一幻。亦當遠離。

西蜀復庵暉禪師曰。此下三展轉。離幻顯覺。其文
有四重。一離妄。二離覺。三遣離。四遣遣。前二是我
執。後二是法執。從善男子。至虗妄境界。此第一離
妄也。謂世尊召普賢及一切眾生修行之者。合當
如我所說勸誡。於十二時中。遠離五蘊十二處十
八界。幻化虗妄。不實之境界。所謂出乎陰陽造化。
形器度數之外用心是也。由堅執持。至亦復遠離。
此是第二重離覺也。雖然。妄法皆捨。猶尚堅執能
覺之心。確然不捨。只此能覺之心。又是虗幻。不真
實心。亦當離却。遠離為幻。亦復遠離。此是第三重
遣離也。雖然。離得能覺之心。尚有能離之心未忘。
此猶是細病。只此能離之心。亦當再遣也。
離遠離
幻亦復遠離者。此是第四重遣遣也。雖然。遣得能
離之心。尚有微細能遣之心。未妄。只此能遣之心。
亦當更遣遣之。又遣以至於無遣。譬如遇著冤家。

但莫與他共住。即得無患。
大凡學道之人。於十二
時中。常以觀慧念念不斷。如雞抱卵。須是暖氣相
接始得。又須知有細病。若坐在情執中。棄捨不得
之時。喚作礙鷹之物。所以藥山告李翱曰。太守欲
得保任此事。直須向高高峯頂立深深海底行關
閉中物捨不得俱為參漏。所以道。學道先須細識
心。細中之細最難尋。可中尋到無尋處。方信凡心
是佛心。】

「得無所離。即除諸幻。」

【盡離一切幻心。則幻無所容矣。

西蜀復庵暉禪師曰。後密顯真覺也。言密顯。則經
中無覺字。故上之四重。虗幻之法。一時遣盡之後。
又却依前面前活鱍鱍地。動地放光。在在處處迴
避不得此方。是本來真覺之性。全體獨露。無一絲
毫是外物。到此境界。諸天捧花無路。外道潛覷不
見。
圭峯云。靈靈自覺元無物。擾擾他緣盡是空。
白
樂天云。前後際斷處。一念不生時。纔更生心動念。
即乖法體。失正念故。

四明聰講師曰。善男子。至虗妄境界者。此第三問。
上文云。若諸眾生。本不修行。於生死中。常居幻化。
令妄想心。云何解脫。今乃勸云。應當遠離。應當即
勸修也。眾生若不依教修觀。無明業識如何解脫。
則輪迴無際也。若依師教。以教照心。則遠離一切
幻化生死。況生死結根。如銅墻鐵壁。非幻智如何

得出。故說云應當遠離一切幻化。虗妄境界。境界
者。即是我等現前六根六塵。故心經云。無眼界。乃
至無意識界。根塵既淨。覺圓滿故。即上文淨覺隨
順也。由堅執持。至即除諸幻者。以上四離四幻。皆
是徵釋。幻心執情執情不遣幻妄。復生此之幻智。
展轉微細。眼伏藏識。最為難遣。以為四離離之。諸
家解釋不同。今用天台。解法華經知法常無性。用
龍樹大論緣生四句。解知法常無性云。無自生性
相。無他生性相。無共生性相。亦無無因生性相。無
相亦無。故曰實相。實相即今圓覺妙心也。今觀此
四離四幻。即龍樹四句性計也。一者遠離一切幻
化虗妄境界。即論中云。無自性也。既遠離幻化境
界。即我一念根塵境界虗妄浮心。若執之不遠離。
即計自性也。今既以性奪修。即自性計。根塵一一
無作。六根清淨也。即自性離計也。由執堅持遠離
心故者。遠離心即始覺也。亦即從妄中起此覺也。
即妄覺之智此遠離心智雖從性起大似從外而
有似有能覺。即論中計他生性也。既非他生。故云
亦復遠離也。遠離為幻。亦復遠離者。此論中共性
計也。遠離屬他。為幻屬自。自佗共成執計。破云。離
時既無。共時安有。既非共生。計執自亡。故云亦復
遠離。離遠離幻亦復遠離者。此論云。無因性計。計
其無因而生。即非有非無。不因有無而有。此謂之
無因故。此謂之計自然執也。破云。此非無因不生。

有因緣故。亦可得生。即今文遠離是觀是智。離幻
一句是妄是境既遠離。則無觀智。既云離幻。則無
有妄心。若執境智計之為執。今復遠離故云無。無
因性亦復遠離也。故大論云。諸法不自生。亦不從
他生。不共不無因。是故說無生。如上四離四幻。皆
計四性。自佗共離四離。各有四計。四四十六。四幻
各有四計。亦有十六。四幻四離。共三十二。今推此
三十二。一一無根。皆從圓覺妙心而有。今反觀圓
覺妙心從我心有。今觀我心自空罪福無主。又觀
心無心注。不住法。不住結使。不離使海。雖體煩惱。
不離煩惱。四病出體。心華發明。故云得無所離即
除諸幻。】

「譬如鑽火。兩木相因火出木盡。灰飛烟滅。」

【西蜀復庵暉禪師曰。喻顯也。木喻妄。火喻覺。灰喻
離。烟喻遣。合是烟滅然後灰飛。此譯人之倒。謂前
文四重離妄離覺遣離遣遣之意。喻如大地生木
兩木相因。熱性纔發。則火出燒却木橛。然既燒了。
雖然有灰也。被風吹去。烟亦滅了。而大地不曾動
著。却將大地。喻圓覺性元無起滅。龍牙云。學道如
鑽火。逢暖且莫休。直待金星現。歸家始到頭。

四明聰講師曰。以木鑽木而火生。以幻修幻而幻
滅。今云二木相因所因之木。譬妄執心而為之境
也。能因之木喻觀。即幻智即能觀觀也。能所相即
境與觀合。境觀相研。中間無明陰妄方盡。又中二

木可喻砧槌。所因之木曰砧。即境也。能因之木曰
槌。即觀也。砧槌自分能所。中間無明虗妄即物也。
鑪󱨏既發砧槌現前。中間之妄心無逃避處。不得
不消。妄心消處真覺妙明顯發也。二木相因一木
是遠離。即能觀觀也。一木是所觀陰境。故云一切
幻化虗妄境界陰消也。此等自分一重能所也。火
出木盡者。火喻空觀能壞一切法。能空一切相。經
云。由堅執持遠離心故。遠離心即上能空觀。若更
執此能空觀。藥還成病。故須遠離。即二重能所也。
灰飛者。喻空觀。本是藥能治病。病去藥亡。又復執
此藥。藥還成病。藥病之執如灰。亦云執空之病。
既
空一切相。復執於空。此為之空病。
圭峯云。本烟在
前。灰在後。謂譯師之倒。今謂不然。正是灰前烟後
何謂也。此是藥病。灰尚有形相。喻遠離為幻。此幻
尚麤故以喻灰。非譯師之倒。此藥上之病。亦須遠
離。此第三重能所砧槌也。烟滅者。喻上藥病。更合
新藥。治舊藥病。此是新藥病。空上空病故云離。遠
離幻有。兩箇離字者。便見藥上之病。空上空病。祖
云。智還成障。亦此經菩薩為解礙也。可謂大聰明
人前果有三尺暗。故云亦復遠離。此四離四幻。但
分麤細。此四離等。如銕銅銀金為鎖。雖分貴賤鎻
義為一。並須去除。若於此四。外更起計著。又如之
何。亦須斷除。今且云四者事不過三。】

「以幻修幻。亦復如是。諸幻雖盡。不入斷滅。」


【以木鑽火。木為火焚。木火俱盡。獨有地存。如以幻
心復修幻法。諸幻盡滅。覺性常在。

西蜀復庵暉禪師曰。此合喻也。以幻者。即前文殊
章第二番智幻。修幻者。即前文殊第一番妄幻。意
謂用智幻修習妄幻之時。亦如母人鑽火。相因兩
木火出。木燒灰飛烟滅。雖然用智遣得妄幻。尚有
智幻存。更將智幻一時盡遣。然後遣不去處方不
虗豁。不同斷滅外道空無之見。古云。妄起即覺。妄
滅覺滅。覺妄俱滅。即是真如。問。一切盡滅則心心
佛。答。諸幻雖盡。不入斷滅。】

「善男子。知幻即離。不作方便。」

【心知是幻。即當遠離。何假方便。】

「離幻即覺。亦無漸次。」

【盡離諸幻。即是真覺。頓悟本心。更無漸次。】

「一切菩薩及末世眾生。依此修行。如是乃能永離諸幻。」

【西蜀復菴暉禪師曰。此第四辨幻覺不俱結酬其
請也。此普賢前問作何方便漸次修習。令諸眾生
永離諸幻。今答云。但照見五蘊十二處十八界。一
切有漏之法。是幻妄非實。即是離幻更不必方便。
譬如世人夢見身瘡。百計千般求藥療治。纔睡覺
之後。此瘡本無。更求何藥。學道之人但離得幻。法
即幻便是真覺。更無地位漸次階級。所以云一念
頓悟便是觀音。彈指回心立為妙德。但得雪消去
自然春到來。更勸囑云。一切菩薩及末世頓機眾

生。但依我教法修行。便可永超夢幻。出離輪迴。真
趨無上佛果菩提也。

四明聰講師曰。以幻修幻。至亦無漸次者。以幻修
幻。合兩木相因也。諸幻雖離不入斷滅。合上火出
木盡。知幻即離不作方便。合灰飛。離幻即覺亦無
漸次。合烟滅也。一切菩薩至求離諸幻者此。總結普
賢三問。若能依此四離四幻修行故。得永離諸幻也。】

爾時世尊。欲重宣此義。而說偈言。


「　普賢汝當知
　一切諸眾生
　無始幻無明
　皆從諸如來
　圓覺心建立
　猶如虗空華
　依空而有相
　空華若復滅
　虗空本不動
　幻從諸覺生
　幻滅覺圓滿
　覺心不動故
　若彼諸菩薩
　及末世眾生
　常應遠離幻
　諸幻悉皆離
　如木中生火
　木盡火還滅
　覺即無漸次
　方便亦如是」



【唐圭峯定慧禪師頌普賢章曰。


「　普賢次問漸修真
　通為三根審行門
　幻匪覺心心外物
　花非空性性中存
　覺心不動妄華寂
　妄境無生智孰論
　幻盡覺圓真體現
　灰飛烟滅火無因」



普賢菩薩章終二】

