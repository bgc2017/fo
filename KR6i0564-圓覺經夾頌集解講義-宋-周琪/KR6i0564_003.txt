











大方廣圓覺修多羅了義經夾頌集解講義


【西蜀復菴暉禪師曰。經起普眼菩薩章。自下廣明
行相有九章。經初四乃通明觀行上根修證。令普
眼一章乃開示觀門同佛也。
言普眼者。由此法門。
令觀身心無體。根識塵境。世及幽世。自身他身。一
切清淨。徧滿法界。普同諸佛。觀行成就。頓見如此
境界。是真普眼也。此含悲智。謂普見諸法清淨。是
大智普眼。普見眾生成佛。是大悲普眼。此章依文
殊文解。及普賢之行。入二空觀。并倣修法界觀。然
則科謂之通明觀行者。通指三根之人。別明觀行
者。上中下三根。各各不同。根有上中下不同。機即
是頓機也。然疏中。謂此諸章前前不假後後。後後
必躡前前也。

四明聰講師曰。盖聞。菩提之為極。神妙寂通。圓智
湛然。道絕形識之封。理畢生滅之境。眾生無始之
病。起自四大五蘊六根。喻如人之兩足。有足則能
行。無足則不能動。是以聖人有以見動足以喪志。
舉足以失方。於是止而觀之。靜而明之。便其動而
能靜。靜而能明。普眼觀眾生動而未靜。欲息空花
之病足。廣談如幻之法門。故有此章之來意也。】


「於是普眼菩薩。在大眾中。即從座起。頂禮佛足。右繞
三匝。長跪叉手。而白佛言。大悲世尊。願為此會諸菩
薩眾。及為末世一切眾生。演說菩薩修行漸次。云何
思惟。」

【如何思惟。方為正念。】

「云何住持。」

【如何住持。方得無失。】

「眾生未悟。作何方便普令開悟。」

【亦同法華。欲令眾生開示悟入。修何方便。】

「世尊。若彼眾生。無正方便正思惟。」

【般若經。以不墮無為為正方便。以斷妄想為正思
惟。今曰無正方便者。是墮於無為也。無正思惟者。
是不斷妄想也。】

「聞佛如來說此三昧。心生迷悶。即於圓覺不能悟入。
願興慈悲。為我等輩。及末世眾生。假說方便。」

【前章說知幻即離不作方便。眾生未悟故。普眼請
佛。假說方便。】

「作是語巳。五體投地。如是三請。終而復始。爾時世尊。
告普眼菩薩言。善哉善哉。善男子。汝等乃能為諸菩
薩。及末世眾生。問於如來修行漸次思惟住持。乃至
假說種種方便。汝今諦聽。當為汝說。時普眼菩薩。奉
教歡喜。及諸大眾。默然而聽。」

【西蜀復菴暉禪師曰。請問之內。先標請修行漸次
者。良由前章普賢所問幽微深遠。世尊之答又稱

理而告。先使消除心病。然後萬行齊修。又恐前問
世尊知幻即離不作方便亦無漸次。便謂但知之
則巳。何必更修。今普眼欲使教門圓足。故此請問。
思惟即思慧。住持即修慧。佇聽等即聞慧。此乃從
凡入聖。反妄歸真。必假三慧。故楞嚴云。從聞思修
入三摩地。今問云。於彼眾生。無正方便及正思惟。
聞佛如來說此三昧。心生迷悶。即於圓覺不能悟
入。意云。必由方便等得入。故疏云反顯請也。此指
文殊章及普賢章開解行之人。此三昧。即普賢章
離幻法門。迷則不悟。悶則不入。若據悟入二字。深
淺不同。豁然明了曰悟。修行契證曰入。所以道大
開曲示始悟終入也。牒請等科。例前可解。

四明聰講師曰。於是普眼菩薩至而白佛言者。請
法式儀例如前釋。大悲世尊至修行漸次者。此位
菩薩。因聞幻化空花如幻三昧。雖聞未知如何思
惟。雖思未知如何修行。雖修未知如何取證。故特
啟問如來思惟修證之法。依經本有六問。攝六歸
二。且存二問。經曰云何思惟。云何住持。立二云何。
是止。是二問諸宗立說不同。唯慈室云。兩番云何
顯是正請也。但思惟必藉方便。住持必攝開悟。故
今列二正問。以兼修行漸次。并假設方便開悟也。
云何思惟云何住持者。十六觀經。韋提希夫人。請
修淨業。亦有二問。與此大同。彼云教我思惟。教我
正受。正受住持。名異體同。但觀經云正受即三昧。

非令住院之住持。此云住持。即秘密藏住。如幻三
昧經云。入理般若名為住。今問思惟修習亦是正
心行處也。佛因韋提希問。答以三種淨業。即孝養
父母。行世仁慈。受持三歸具足眾戒。此經思惟修
習。豈越於此三業。彼云教我正受。佛答以十六妙
觀。觀即住三昧也。經云。諸佛如來。以法界身。入眾
生心想中。是心作佛。是心是佛。諸佛正徧知海。從
心想生。今之云住持。豈離法界身。此經能證者。雖
作止任滅。亦是觀經是心作佛是心是佛心作心。
是即與向下作止任滅。義意不迷。金剛亦云應云
何住。云何降伏其心。今住即住理。二乘住真諦。菩
薩住俗諦。佛住中道第一義諦。亦與諸佛住處名
常寂光。寂光即三德也。豈非三德秘藏也。又經云。
以大圓覺為伽藍。安住平等性智。豈作世間伽藍
解會也。眾生未悟作何方便普令開悟者。未悟即
是未開思修人。未入三昧正心行處人。更作方便
曲巧善權。此是再三懃懇之意。世尊若彼眾生無
正方便。至默然而聽。正方便。法華謂之秘妙方便。
十六觀經。有異方便。即是如來善權誘引之辭。通
謂之方便。蓋佛本無身無說。亦無眾生。亦無成佛
不成佛。一真法界實相理地。秖謂眾生迷真逐妄
之久。不能覺悟。剛強難化。諸佛慈悲心切。假說方
便。立圓覺名。圓無自性。人人本具此圓覺。即佛知
佛見。法華謂之開佛知見。可謂一潮以通百浦也。】


「善男子。彼新學菩薩。及末世眾生。欲求如來淨圓覺
心。應當正念遠離諸幻。」

【正念者。無念也。無一切念。諸幻自遠。修圓覺者。應
當如是。

西蜀復菴暉禪師曰。答文有四。此第一起行方便
也。正念者。即文殊開解。遠離諸幻者。即普賢章開
行。所以前云第三普眼菩薩。依文殊之解普賢之
行入觀。乃指此文。何謂正念。即無念謂之正念。有
念是魔業。無念是法印。分別魔軍熾。忘機佛道隆。
又云。離念相者等虗空界。謂一切諸法。皆因妄念
而有差別。若離妄念。即無一切境界。是知無念為
正念。若考諸經。皆各有方便。且華嚴。以修諸行門
皆無所得而為方便。金剛。以無住為方便。禪門以
離念為方便。此經以正念為方便。良以。外存一法。
則內起緣念。內有緣念。則外見有法。遠離諸幻。即
普賢章四重遣遣之文也。

四明聰講師曰。正念者。即正心行處三昧也。諸家
解說不同。多以無念為正念。今謂未然。若論本來
無念。何用正之。只緣見今有念。其念虗妄不正。必
須以正正之。如世人屋。屋若不邪何正之。有正之
必為邪也。眾生無始妄心。六塵緣影。此妄邪念。念
念是病。聖人假設法藥。以正閧邪。其邪必正。如來
淨圓覺心本無邪正。只為不守正性為邪。妄熏動
正隨妄轉。水逐波流。假說方便為筏。以八正為船。

渡難度者。其念若正。五蘊空華六根重病。任運自
離。故云遠離諸幻。但知離幻之方。求知幻藥實用
故。後具出方藥。】

「先依如來奢摩他行。」

【此翻為止。即定也。圓覺疏曰。奢摩他行者。至靜為
行。】

「堅持禁戒。」

【一切禁戒。皆當堅持。因戒入定故也。】

「安處徒眾。」

【我之徒眾。皆令安處。我心無惱。可以辨道。】

「宴坐靜室。」

【西蜀復菴暉禪師曰。二觀行也。文有二節。今先戒
定也。奢摩他此云止。即定支。靜何謂之止。蓋止絕
一切妄想。觀諸法性空。何以知之。起信云。若修止
者。住於靜處。端坐正意。不依氣息。不依形色。不依
於空。乃至不依地水火風。不依見聞覺知。一切諸
想隨念皆除。能除之心。此謂之止也。堅持禁戒者
謂一向絕緣的不毀犯曰堅持。防禁根門。戒約身
口。曰禁戒。戒則防非止惡。獨標如來奢摩他行者。
以簡不是小乘及菩薩之定。大抵學道之人。莫不
皆由三無漏學而成聖果。此文巳具。謂奢摩他即
定。堅持禁戒即戒。下二空觀即慧。若持三歸五戒。
便出三途生在人天。若修定者。即超六欲。若修慧
者。便出三界。如二乘人是也。古云。戒出三途。定超

六欲。慧出三界。又云。定慧等學。明見佛性。此就法
說。若就喻說者。戒如捉賊。定如縛賊。慧如殺賊。問。
諸經皆言戒定慧。今經何言定戒慧耶。答有二故。
一者行人若用亂心持戒。不堪入此觀門。故先言
定後言戒。二者此經教人。先了悟覺性。次修菩薩
行。所以持戒居定之後。此屬行。安處徒眾者。即同
見同聞同學論量佛法之眾。宴者默也。靜室喻圓
覺。意謂。若行人欲入二空觀之時。必先依倚十方
諸佛之定。及十方諸佛之戒。約束禁制身口六根。
然易伏猛獸。難降寸心。學道之人。初雖有悟門。而
無量劫來習氣種子尚在。於十二時中。當以諸佛
清淨之戒。守護無令犯人苗稼。然後安處。在於同
學之中。心地默默。常如在靜室之中。圭峯云。坐為
攝身。身住則心安。心閑則境寂。經云。一切業障海。
皆從妄想生。若欲懺悔者。端坐念實相。見𦘕跏趺
坐。魔王尚驚怖。何況入道人。端坐不傾動。下經云。
無礙清淨慧。皆因禪定生。從定生慧。其理必然。

四明聰講師曰。先依如來奢摩他行者。圓覺體寂。
因元靜乃稱止。本覺虗照。由常明故曰觀。妄風俄
動。假妙奢摩他而止之。心珠久昏。須毗婆舍那而
觀之。散即止。昏即朗。非此法藥。覺性何由可顯。奢
摩他此云止。涅槃名為能滅。能滅一切煩惱。又云
能調。能調諸根惡不善故。又云寂靜。能令三業成
寂靜故。又云遠離。離眾生五欲故。又云能淨。能清

貪欲嗔恚愚癡三濁惡法故。以是義故名止為定。
毗婆舍那此云觀。涅槃名正見。又名了見。曰能見。
曰徧見。曰次第見。曰別見。慧之總名也。優畢叉此
云止觀平等。涅槃名為平等。又名不諍。永嘉云。奢
摩他曰寂而常照。毗婆舍那曰照而常寂。優畢叉
非照非寂。奢摩他名出楞嚴圓覺。如前所引。三名
出涅槃也。天台出時。楞嚴圓覺未至。後智者自影
傍三觀立三止。名體真止(即奢摩他)方便隨緣止(即三摩鉢
提)息二邊分別止(即禪那)亦曰定。此經為之二十五
定輪。今依如來因地法行。須明深觀。又觀耶是境。
天台云。對觀名境。對止名諦。其實三止三觀名異
體同。如水與氷。氷名為止。水名為觀。水性雖流觀
也。結而為氷止也。今先依奢摩他行。此用三止。止
其虗妄流動之心。息其攀緣。一念若止巳。即止即
觀照。此幻心自然消落。幻心離念。一切精神動靜
不移。憶忘如一。因地修行想見其為人也。堅持禁
戒者。夫持戒者。精潔如氷壺玉井。立志如節操嚴
霜。秋毫無犯。方曰堅持。戒品有三。一曰毗尼(又名毗奈
耶。此翻為律。毗尼與律言不並立)二名尸羅(此翻為戒。即六度中一也)三名波羅
提木叉。(此云處處解脫。亦云別別解脫)天台戒疏云。戒乃運善之初
章。却惡之前陣。亦謂之長生符不死藥。據理先受
三歸。次受五戒。此三歸五戒。大小乘為發行之初。
修觀之始。龍樹云。念佛如醫王。念法如服藥。念僧
如看病人。念戒如藥禁忌。故三歸之後。方明諸戒

也。佛初出世未轉法輪。先為白衣波離提謂二人。
受三歸。次受五戒。若在家佛弟子。破此五戒者。則
非清信士女。經云。五戒者天下之大禁忌。若犯五
戒。在天則違五星。在地則違五嶽。在方則違五帝。
在身則違五臟。如是世間違犯無量。若約出世間
犯五戒者。則破五分法身一切佛法。所以者何。五
戒一切大小尸羅根本。若犯此五戒。則不得更受
大小乘戒也。此五通名戒者。以防止為義。能防惡
律儀無作之非。止三業所起之惡。此出天台法界
次第。今時道俗雖云持戒。豈知有大小乘律儀之
殊。今依大智律師資持事鈔。出小乘僧尼所受五
篇七聚名目。五篇者。一波羅夷(義翻極惡。三意。一者退沒。由犯此戒。
道果無分故。二者不共住。不得二種僧中共住故。三者墮落。捨此身巳。墮阿鼻故。四分云。譬如頭斷不可
復起。若犯此法。非比丘也)二僧伽婆尸沙(善見律云。僧伽為僧。婆者為初。謂僧前與
覆藏羯磨也。尸沙者。云殘。謂末後與出罪羯磨也。若犯此罪。僧作法除故。又毗尼母云。僧殘如人為他所
斫殘唯有咽喉。故名為殘。理宜速救故)三偷蘭遮(善見云。偷蘭名大遮障善。隨後必墮惡道。
體是鄙穢。從不善體立名)四波逸提(義翻為墮。十誦律云。墮在燒煮覆障地獄。八熱為燒煮。八
寒黑暗為覆障。貪慢心強。制捨入僧故。名為薩耆。尼翻為盡。薩耆為捨)五波羅提提
舍尼。(義翻向彼悔。從對治境。僧祗云。此罪應發露也)如上五篇。更加六突
吉羅為六聚。(突者惡也。吉羅者作也。四分云應當學。胡僧翻守戒。此罪微細。持之極難
故。隨學隨守以立名)若云七聚者。分突吉羅為二聚。身名惡
作。口名惡說。分身口為二聚。故云五篇七聚。智論
云。禁戒為性。剃髮染衣為相。氷潔其心。玉潤其德。
如前戒品。僧尼所受之法。不通俗人。僧則二百五

十。尼則五百。並五篇七聚。持之無犯證阿羅漢。後
出大乘菩薩律儀。通道俗七眾人受。大乘三聚戒
者。一攝律儀戒。二攝善法戒。三攝眾生戒。知則斷
惡修善度生。梵網云。戒如明日月。亦如纓絡珠。微
塵菩薩眾。由是成正覺。又云。誦我本師戒。甘露門
則開。當知修圓覺者。先依如來奢摩他。定其志。攝
其心。次依毗尼。軌則其心。然後身開遮。口容說默。
意行止觀。遠離諸幻。到清涼池也。安處徒眾者。道
不孤運。弘之由人。聖人制法。假緣進道。如陶戶家
輪作瓶瓦等。先擇良處水草豐便。始立作所。欲結
期限建置壇場。必安處徒眾。選擇良朋勝友。互相
策發。為同行善知識。如法華淨藏淨眼。與淨德夫
人。化妙莊嚴王。飜邪為正。同見宿王華智佛。此皆
良友也。所以云蓬生麻中不扶而直。安處徒眾。意
在於斯。宴坐靜室者。天台依大藏教。立四種三昧。
[穴/白]先二十五方便。建立壇場。楞嚴圓覺。皆有期限。
制之一處。今宴坐者。安坐以攝身住。身住則心安。
心閑則境寂。故攝身心者。必須靜室。要知道雖無
在。必假緣生。故古之修道者。多於山間林下阿蘭
若閴寂之處。薙草結茅木食㵎飲。或依蕙嶂。或友
𤠔鶴。或枯木身心。或韜光晦跡。或飛錫泉涌。或翠
峗晏寂。如此聖流。道高龍虎。德重鬼神。豈比今時
纓情好爵者。佛在世時。有一沙門過失。遣出外居。
絕無衣食。適遇四王會下有一神鬼。亦有過失。遣

下人間。相會共言衣食。鬼云。吾雖有過。神力尚在。
汝可上吾肩上。遊行世間。人見之謂是阿羅漢。每
日得食。兩共歡喜。忽一日四王遣神將收錄此鬼。
鬼急走奔越。肩上沙門墮地。苦惱自當。又如五扇
提羅果報。曾不畏哉。思之。古人或得志之後。雲房
岩屋長養聖胎。或黃卷青燈亦不遺深志。因念此
世浪死虗生之徒。偶言及此。】

「恒作是念。我今此身。四大和合。」

【安坐靜室。於一切時中。常自念云。我今幻身。乃地
水火風和合而有爾。】

「所謂毛髮爪齒。皮肉筋骨。髓腦垢色。皆歸於地。唾涕
膿血津液涎沫。痰淚精氣。大小便利。皆歸於水。煖氣
歸火。動轉歸風。四大各離。今者妄身當在何處。」

【自念四大各歸其源。今之幻身。當在何處。

西蜀復菴暉禪師曰。二觀慧也。又有二章。今先二
空觀。自此巳下先觀我空也。世尊教示行人。於行
住坐臥中。常作尋求伺察之。正念觀。我今一个形
骸。並是假借天地之中地水火風和合成形。子細
思量。畢竟那个是汝真身。所以莊子云。百骸九竅。
五臟六腑。骸而存焉。吾誰與為親。汝皆悅之乎。其
有私焉。今此一段文亦然。初云我今此身四大和
合。此是總舉。其次所謂下文皆是別舉。所謂二字。
評量之詞。評量如今此身之上。髮毛爪齒。皮肉筋
骨。髓腦垢色。都是質礙之物。自當歸還於地大。又

髮毛爪齒皮肉筋骨髓腦乃是別。垢色二字為總。
謂此髮毛等皆是垢皆是色也。涕唾膿血。津涎液
沫。痰淚精氣。大小便利。皆是潤濕之物。自當歸還
於水大。身上所有煖氣。自當歸還於火大。於十二
時中。回轉上下。折旋俯仰起居問訊。自當歸還於
風大。然四大假合。闕一不可。若是唯有地大無水
大者。如握乾灰。終不成團。若唯有水大無地大者
譬如油水。無有堅實。若唯有地大與水大。無火大
者。譬如夏月陰處肉團。無日光照。即便壞爛。若唯
有地水火大。無風大者。則不能得增長。何故為風
能長萬物。既然。四大各各別有所屬之時。今汝等
一切眾生。唯復地大是你。水大是你。火大是你。風
大是你。若作此見之時。地歸地。水歸水。火歸火。風
歸風。四大各離。離者空義。則又不知前妄執之身。
當在何處。此是捉敗四大殻漏子虗幻。不被渠瞞。
方是正念正解正行也。】

「即知。此身畢竟無體。和合為相。實同幻化。」

【四大散滅之後。方知幻體本空。假合成形。實同幻
化。列子言。偃師所造之倡。善於歌舞。及其剖之。則
革木所為爾。正此謂也。

西蜀復菴暉禪師曰。此乃因前入尋伺觀。觀四大
妄身。皆令妄盡。方見真如實理也。智度論云佛在
世時。有一人。遠行獨宿空舍。夜中忽有一鬼。搶一
死人來。放著其前。復有一鬼。逐來嗔罵云。死人是

我物。汝何擔來。先鬼言。是我物。我自擔來。二鬼各
捉一手一足爭之不巳。前鬼言。此間有人。可共問
之。後鬼問曰。是死人是誰擔來。是人思惟。此二鬼
力大。若答之。實與不實。俱不免死。不如實說。乃曰
是前鬼將來。後鬼大怒。捉其人手拔出著地。前鬼
憫之。急取死人一臂。附之即著。如是兩臂兩脚兩
手頭脇舉身皆易。於是二鬼遂將所易人身。對坐
共喫。却拭吻而去。以此推之。即知一切眾生之身。
畢竟無實體。但是死人之屍。權時補在。此豈非幻
化虗妄不實之物乎。莊子云。託異物以成體。不其
然乎。

四明聰講師曰。恒作是念至和合為相實同幻化
者。此明生空境。生空者。常作此念。即以空慧觀見
此身。從虗偽生。最初一性。與本覺同體。忽為無明
業熏。不守自性。隨業受報。為風火持。此識性入母
胎中。錯認遺棄。如巳舍宅。生愛樂心。以為巳身。生
我所相。攬此不淨聚成一塊。為之色身。是名色蘊。
領受此身。生苦樂想。是名受蘊。思想苦樂。是名想
蘊。目此造作。是名行蘊。識居其中。是名識蘊。如五
指頭成一拳相。是名身見。又名人見。又名眾生見。
攬此四大五蘊。成此色身故。名生空境。推其根本。
是無明業識假四大生。風火二大。搏識來入母胎。
赤白二滴是名水大。如水生泡聚而為身。是名地
大。此四大並無實性。錯認為身。故名五陰實法。此

四大雖無實體。假緣而生。因緣和合而有。故曰緣
生。緣是因緣。於父母有少因緣。來生我家。若識去
時。息風隨去。煖亦隨之。地水二大既無火風所養。
是故地水自然散滅。前世善業為因。故名為生。生
者成也。因業若謝。則此色身為之果亡。四大分散
故名為死。死者盡也。魂識蕩散。主宰既去。因得盡
矣。髮毛者。血之苗也。爪齒者。髓之苗也。皮肉髮毛
所依之地。以血潤之。則有增長。筋骨者。爪齒所依
之地。以髓潤之。則有增長。凡有三百六十骨節。九
萬九千毛孔。八萬四千戶蟲。巳上總歸地大。唾涕
膿血便利水大也。暖火大也。動轉風大也。父母合
氣成身。從生至長及以老死。皆名垢色。地水火風
各自還源。故曰各離。四大既散。妄身即滅。死了燒
了。灰飛烟滅。故云今者妄身當在何處。結上文云。
即知此身畢竟無體。和合為相。實同幻化。結生空
境也。】

「四緣假合。妄有六根。」

【四緣者。四大也。四大假合之後。遂有眼耳鼻舌身
意六根也。】

「六根四大中外合成。」

【中有四大。外有六根。中外假合。成此幻身。】

「妄有緣氣。於中積聚。」

【緣氣者。虗妄色心。從緣而現者也。於中積聚者。於
幻身之中。聚而不散也。】


「似有緣相。假名為心。」

【緣氣積於中。緣相形於外。似有者。非實有此相。假
名者。非真有此心。

西蜀復菴暉禪師曰。前則觀身無我。此則觀心無
我也。四緣即地水火風。六根為外。四大為中。緣氣
者。此即於六塵之上。起能攀緣之心。此心是真心
上一分之氣。與真心氣分契合。意謂。此之一身。但
是地水火風四緣假合而成。既是於中妄有四大。
則外妄有六根。既有六根。必有六塵。既有六塵。則
牽惹引起中間分別緣氣之妄心。於四大六根之
間。積聚似有形相一般。遂破云。但是假合為心。不
是真實之心。此乃勘破無量劫來顛倒妄想攀緣
之心。所以楞嚴會上。慶喜執此心而無據。七處茫
然。世尊告阿難云。咄哉此非汝心。此是前塵分別
妄想顛倒。非汝真心。與此同意也。

四明聰講師曰。四緣則四大。此四假和合。如水生
泡。名之為身。此身具眼耳鼻舌身意為六根。如眼
緣色塵之類。五根亦各有所緣。空品云。各各自緣
諸塵境界。中外合成者。於中內六識積聚。似有緣
相。假名為心。錯認緣影為自心相。又云虗妄浮心
多諸巧見。涅槃德王品云。譬如有王。以四毒虵盛
之一篋。令人膽養。若令一虵生嗔恚。我當准法戮
之都市。其人怖畏捨篋迯逝。王遣五旃陀羅。拔刀
隨之。一人藏刀。詐為親友。其人不信。投一聚落欲

自隱匿。既入聚落中。不見人物。聞空中聲。今夜當
有六大賊來。其人恐怖。復捨而去。路值一河。其水
漂急。即取竹木為筏。截流而過。達彼岸巳安穩無
患。菩薩亦爾。聞涅槃經觀身如篋。四大如虵。五旃
羅如五陰。詐為親友。即貪愛空聚落。六大賊即外
六塵。河即煩惱。以道品之筏。到於常樂涅槃彼岸。
向下經文。結上根塵緣塵之心。亦是結上法空境。
此與空品明生法二空境同。先賢未知。不作此釋。】

「善男子。此虗妄心。若無六塵。則不能有。」

【一切妄心。若無色聲香味觸法六種幻塵誘之於
外。則此心從何而起。】

「四大分解。無塵可得。」

【四大壞時。所染諸塵。並無一塵可得而有。】

「於中緣塵各歸散滅。畢竟無有緣心可見。」

【四緣六塵散滅之後。所謂緣心了不可見。

西蜀暉禪師曰。此妄心牒前緣氣之心。此能分別
妄心。若外無色聲香味觸法之六塵。則中便無能
分別之心。故傅大士云。未有無心境。曾無無境心。
若正觀之時。四大分解各空。無六塵可得。於中四
大及六塵。各散歸空之後。到底畢竟。亦無能緣分
別之心可見。前章云妄認四大為自身相。到此我
空觀中經文。從恒作是念。至實同幻化處。一時破
之。又妄認六塵緣影為自心相。到此經文從四緣
假合。至無有緣心可見。又一時破之。故得妄身妄

心皆同實相也。

四明聰講師曰。須知在母胎未生時。四大成身。為
之生空境。出胎之後。根攬外色。緣六塵影名為六
根。六塵方名法空境。以由六根六塵六識總為十
八界。謂之諸法。故云法空境。今文正結法空境。根
緣塵影認之為心。故云此虗妄心若無六塵則不
能有。此結法空。故云無有緣心可見。】

「善男子。彼之眾生。幻身滅故。幻心亦滅。幻心滅故。幻
塵亦滅。」

【幻身既滅。則幻心無所依止。故散滅也。幻心既滅。
則幻塵無染著者。故亦散滅也。】

「幻塵滅故。幻滅亦滅。」

【幻塵既滅。諸幻悉空。幻滅之跡。亦復無有。

西蜀復菴暉禪師曰。前則我空觀。此則法空觀。彼
則指前開解起行。眾生到此。入我空觀之後。則覺
四大幻身皆空。非唯身空。中間緣氣幻心亦空。幻
心滅故者。此一句牒上起下。非唯幻心空。則幻塵
亦空。此六塵萬法。非唯法空。幻滅亦滅。此智亦空。
故心經云。無眼耳鼻舌身意。無色聲香味觸法。乃
至無智亦無得。盤山云。心月孤圓。光吞萬像。光非
照境。境亦非存。光境俱亡復是何物。】

「幻滅滅故。非幻不滅。」

【諸幻盡滅。幻滅亦滅。覺性非幻。終不斷滅。

西蜀復菴暉禪師曰。前皆破執。此方顯二空真如

理也。文亦有二。此舉法也。行人前既修二空觀。破
我法二執。執盡見除。證覺三空真理。故曰非幻不
滅。既不是前身心法智。數重之幻豈可滅耶。若謂
可滅即落斷見。古云心法雙亡性即真。即斯旨也。

四明聰講師曰。此明生空觀也。觀必對境。故曰生
空境。若四大和合。成此色身名境。復用幻觀。觀此
四大色身。四大有散有滅。故云幻身滅故。幻心本
依四大色身而住。既身滅巳無四大身。此心無依
止處。故云幻心亦滅。此幻心既滅巳。無取塵者。故
云幻塵亦滅。滅塵之幻。此幻亦自無。體性本自空。
故云幻滅亦滅。幻滅之智。智還成障。此智亦滅。故
云幻滅滅故。如燃火杖。亦復自燃。以屑出屑。屑亦
頓出。心身俱滅。境觀双亡。始本一合。無能合者。故
曰非幻不滅。唯真如之智獨存也。此智亦知。鏡中
像。有像則現。無像則虗。全修是性。全性成修。性無
所移。修常宛爾。】

「譬如磨鏡垢盡明現。」

【鏡喻本性。垢喻諸幻。垢盡明現。幻盡性明。

西蜀復菴暉禪師曰。此舉喻也。為上文法說。恐人
難明。遂將世間可見之物譬喻。垢喻我法二執。磨
喻尋伺觀。現喻我法二執空。明喻圓覺二空理顯。
磨鏡本是磨塵。今取文順。謂前說破我法二執。執
盡見除。真理既現。由如世人以藥揩塵。鏡上塵垢
既盡。鏡裏光明發現。大凡磨塵二字。亦有多說。謂

或近善知識。聽聞大乘。懺除業障。或對治煩惱。或
跏趺正受。或心法一境。或呵欲棄蓋。皆是磨塵也。
上文皆二空觀。向下經文。乃法界觀。

四明聰講師曰。此譬生空觀。去四大色身之垢。須
假圓照觀力。幻身方滅。如鏡之昏須藥磨之。垢去
明現。圓覺之性不待磨也。更了垢即是明。明即是
垢。無明法性二無二也。氷水之喻可知也。】

「善男子。當知身心皆為幻垢。」

【幻身幻心。障我覺性。譬如垢穢染汙淨物。】

「垢相永滅。十方清淨。」

【身心垢相既巳永滅。於十方界。清淨無染。

西蜀復菴暉禪師曰。此乃印前顯後也。當知身心
皆為幻垢。此印前也。垢相永滅十方清淨。此顯後
也。幻謂虗幻。無有實體。垢謂塵垢。坌污為義。佛告
普眼菩薩言。汝等當須覺知。此之四大妄身。及能
覺分別緣影妄心。皆是幻化不實之法。譬如塵垢
有坌污真身真心義。既知是幻。不執人法。便是垢
相永滅。以何得知。蓋人執曰垢相。法執亦曰垢相。
既我空法寂。何所不通。便見十方世界都是本有
離相。無染妙覺。所謂山河及大地。全露法王身。

四明聰講師曰。此明法空觀。當知身心者。身六根。
心即緣塵之影。一心三智。蕩一切相。不出六根六
塵六識。此十八界。而此根識與塵相偶。用攀緣心。
以五愛根。取五欲塵。此五欲境如花上露。見陽則

晞。非真如理觀。垢相如何永滅。當知圓覺寂照。如
紅爐一點雪。豈容暫住。十方即十界。地獄轉即天
堂。穢邦轉即淨國。依正不相妨。色心無罣礙。】

「善男子。譬如清淨摩尼寶珠。映於五色。隨方各現。」

【圓覺鈔云。梵語摩尼珠者。如意珠也。珠體明淨。映
彼五方之色。如圓覺心湛然清淨。應現十方也。】

「諸愚癡者。見彼摩尼實有五色。」

【愚人不知珠體明淨映現五色。乃謂珠中實有五
色。正如眾生謂佛實有色相也。

西蜀復菴暉禪師曰。此設喻也。摩尼此云雨寶。謂
世間摩尼之珠。其中圓明瑩潔。本無形色。隨方各
現。若將此珠頓在東方時。彼珠中即現青色。若頓
在中央方時。彼珠中即現黃色。若頓在西方時。彼
珠中即現白色。若頓在南方時。彼珠中即現赤色。
若頓在北方時。彼珠中即現黑色。然彼珠中之體。
圓明瑩淨。本無青黃赤白黑等色相。但隨處發現
耳。然世有愚人。東西不辨。南北不分。真謂摩尼珠
中。實有如是五色。此乃就喻說。若法說者。五色喻
五道。青色喻餓鬼道。黃色喻人道。白色喻天道。赤
色喻畜生道。黑色喻地獄道。問鏡之與珠同耶別
耶。答云別也。蓋前舉磨鏡者。但喻修二空觀。破二
執。顯二空之理。今此舉摩尼珠者。用作下三重法
界之宗。故不同也。何以知之。且珠之體。本來圓明
瑩淨。了無絲毫物污。謂之真空絕相觀。而珠中所

現諸像。像不礙珠。珠不礙像。此謂之理事無礙觀。
不離諸像像。像全珠。此謂之事事無礙觀。若以三
性配之者。摩尼喻圓成性。即所顯二空之理也。各
現色者。喻依佗性。即所說諸幻。愚人執為實有也。
五色者。喻徧計性。即前所說塵垢也。然世尊一日
以珠問五方天王云。此珠作何色。時五方天王。互
說異色。世尊遂藏珠於袖中。却擡手云。此珠作何
色。天王云。佛手無珠。何處有色。世尊嘆曰。汝何迷
倒之甚。吾將世珠示之。便各強說青黃赤白。吾將
真珠示之。便總不知。時五方天王。聞佛開示。悉皆
悟道。然我等心珠。還曾自見麼。

四明聰講師曰。此文正譬五根取五欲塵。珠喻圓
覺一性也。圓覺不守自性。隨五欲根取五塵境。如
珠映色。隨方顯現。愚者見色。凡夫自昧。二乘自離。
如鬼虎龍虵。菩薩見色皆是圓覺。色即法界。佛見
色非如非異。永嘉云。心是根法是塵。兩種猶如鏡
上痕。痕垢盡除光好現。心法双亡性即真。聖人區
區假說方便。如採花成蜜。】

「善男子。圓覺淨性。現於身心。隨類各應。」

【圓覺淨性。化現身心。隨眾生類。各各應現。如觀音
之三十二應是也。】

「彼愚癡者。說淨圓覺實有如是身心自相。亦復如是。」

【愚人見佛現諸身心。乃謂淨圓覺中實有如是色
相。而自巳色相亦復如是。可謂真愚癡也。


西蜀復菴暉禪師曰。前摩尼珠是就喻說。此方就
法上說。合前喻文。謂一切眾生。若將此圓覺淨性。
頓在餓鬼道之時。而此圓覺性中便現餓鬼形狀。
直得眼光似電。咽孔如針。不聞漿水之名。不見飲
食之面。肢節一時火起。動轉五百車聲。若將圓覺
性。頓在人道之時。而此圓覺性中。便現人之相皃。
箇箇眉橫鼻直。頭圓像天。脚方似地。其間若至尊
至貴者。食前方丈。侍妾數百。堂上一呼。堂下百喏。
若至貧至賤者。或居陋巷。或處道塗。衣不蓋形。食
不充口。若將此圓覺性。頓在畜生道者。而此圓覺
性中。便現畜生形狀。或背翼。或戴角。或分牙。或布
爪。或仰飛。或伏走。若將此圓覺性。頓在天道者。而
此圓覺性中。便現天仙之相。或身長五百丈。或壽
八千年。以龍起龍眠而為春秋。以蓮開蓮合而為
晝夜。天男天女。天香天樂。常相圍繞。顧東忘西。視
南忘北。快樂無窮。若將此圓覺性。頓在地獄道之
時。而此圓覺性中。便現地獄之相。便乃刀林聳目。
劒戟參天。沸鑊騰波。紅爐起焰。鐵城晝掩。銅柱夜
燃。煑魄烹魂。舂頭擣脚。受無量苦楚。然此圓覺之
性。如是隨類各各應現五道之中。而此圓覺本體
之上。本無天人地獄餓鬼畜生之相。但是不曾明
悟心地愚癡之人。忘執為有此種種差別之相。亦
如愚人執珠中有五色。故云亦復如是。古云。珠中
無五方之色。因光所映。性中無五趣之身。隨業而

現。迷珠者執珠中實色。昧性者執性內虗身。法喻
皎然。真儀可驗。然此五道非唯一向就外取之。若
一身之上。亦具十法界。何以知之。六祖云。汝若思
惡法。此心即化為地獄。思善法即化為天堂。毒害
化畜生。貪嗔化為餓鬼修羅。慈悲喜捨即化為諸
佛菩薩。是知萬行由心。一心在我。內虗外終不實。
外細內終不麤。善因終值善緣。惡行難迯惡境。取
禍招讎。固非天之所出。亦非地之所生。觀斯之說。
修行之人。若於十二時中。安頓自巳分上摩尼寶
珠。宜著好處。勿使異日有噬臍之悔也。

四明聰講師曰。此結法空觀。圓覺隨緣作一切法。
在身則全覺性。為四大地水火風覺性。在心則眼
結為色。耳結為聲。鼻結為香。舌結為味。身結為觸。
得非隨類各應也。迷者為愚。謂淨圓覺性。實有身
心之相。認之為我。生四見心。執之為我。妄見生滅。
故云亦復如是也。】

「由此不能遠於幻化。」

【眾生由此迷執之故。不能遠離諸幻。】

「是故我說身心幻垢。」

【因彼迷執身心故。佛說云幻垢。】

「對離幻垢。說名菩薩。」

【對離幻垢者。以覺除幻。如對病與藥之謂也。今對
幻之覺。能離幻垢。佛說是人。名為菩薩。】

「垢盡。」


【身心幻垢。悉皆永滅。】

「對除。」

【對幻之覺。亦復無有。】

「即無對垢。」

【無對幻者。亦無幻垢。】

「及說名者。」

【說名菩薩。亦是幻名。今對垢兩空。豈有此菩薩相
也。

西蜀復菴暉禪師曰。此拂迹入玄。幻化指身心。此
一段。有人有法。有能有所。人是三能。法是三所。人
是三能者。一眾生是能執也。垢是所執也。二菩薩
是能離也。垢是所離也。三佛是能說也。執垢離垢
人法等。皆是所說也。意謂。因眾生妄執淨圓覺性
中。實有如是四大六塵緣影。不能遠離虗幻不實
境界。以此之故。於是世尊不得巳。遂有王宮降誕。
雪嶺修行。金剛座下悟道。菩提樹下降魔。出世四
十九年。說法三百餘會。其說法者。只說一切眾生。
不知此身此心皆是幻化垢污。對執幻垢。說法者。
使令如說修行斷障離垢。且眾生未離垢之時。即
是凡夫。若離垢之後便是菩薩。雖然離得凡夫了。
而菩薩猶存。凡夫如病。菩薩如藥。病雖除去。藥尚
猶存。要須凡夫之垢盡後。而對凡夫底菩薩亦須
除去。如病去藥亦除。凡聖俱盡。便無對與垢。非唯
無凡夫與菩薩。并對機說離垢世尊之相亦無。此

是拂迹歸真。圭峯云。法身說法義在茲矣。若據大
鈔中。經文到此有二種方便。一者近方便。二者遠
方便。謂前二空觀。及摩尼珠。乃是後三重法界觀
之遠方便。此拂迹入玄經文。乃是法界觀近方便。
頓教門中。用此二方便。誘引行人。直造入華嚴不
思議門法界觀。所以云。此經正屬頓教。分屬圓教。
且頓機若證二空觀了。便自然任運。直造華嚴境
界。便是圓機。若約喻釋者。頓教喻如門。若開得門。
自然任運到得入也。又今經頓教。正以二空觀為
正途。所以有法界觀者。即倣修也。欲令行人倣傚
華嚴圓機修行。何以知之。後說周徧含容觀了。經
云當知菩薩。不與法縛。不求法脫。不厭生死。不愛
涅槃。不敬持戒。不憎毀禁。不重久習。不輕初學。何
以故下。若是修法界觀者。合當云事事無礙故。今
既不云事事無礙。而乃告云一切覺故者。此是歸
頓教宗旨。凡學佛書者。當曉其宗旨。并其途轍也。
且法界二字。論其體也。無增無減。語其用也。徧在
森羅。一得永常。盡未來際。諸佛以此為師。眾生以
此為體。萬像以此為源。不可以形求。不可以㒵識。
但是一心耳。問既是一心。何故又名法界。答為一
心之上有二義故。一者軌持義。故稱法。二者性分
義。故稱界。性是理法界。分是事法界。蓋性無分限。
事有千差。然法之一字。有隨緣義。若在理。為理法
界。若在事。為事法界。若在理事。為理事無礙法界。

若在事事。為事事無礙法界。此之法界。當以法義
分之。且一真法界屬法。圭峰云。未明理事。不說有
空。直指本覺靈源。故曰一真法界。然後就此一真
法界中。分出理法界。事法界。理事無礙法界。事事
無礙法界。此四重法界皆屬義。昔者。唐初有帝心
和尚。乃文殊應身。用自巳無盡之智。見華嚴大經
所說義理。莫不一一是此四重法界。於是束其所
詮之義。為三重觀門。一曰真空絕相觀。二曰理事
無礙觀。三曰周徧含容觀。第一真空觀中。有四句
十門。唯要揀去凡夫外道執斷空實色之情。顯出
一真法界之理。雖然顯出一真法界中本來一真
之理。但得其體。尚未明山河大地與自巳是異是
一。遂用第二理事無礙觀。發起妙用。頓見理即事
事即理。如千波即水。萬器同金。此觀中。於理上說
有隨緣不變義。而於事上說有成事體空義。猶未
造諸佛廣大不思議境界。又要第三周徧含容觀
中。明一法遍在一切法中。一切法全攝在一法內。
於一切事上一切境上。說事事無礙。如善財童子。
至毗盧遮那莊嚴大樓閣前。白彌勒言。唯願大聖。
開樓閣門。令我得入。於是彌勒彈指。其門即開。命
善財入。入巳還閉。遂見樓閣廣愽無盡。同於虗空。
又見其中有無量百千諸妙樓閣中皆有彌勒。一
一彌勒前。皆有善財。一一善財。悉皆合掌。見一善
財之身。入一切善財之身。一切善財攝入一善財

內。一樓閣為主。一切樓閣為伴。諸法重重無盡。所
以清涼云。諸佛與眾生交徹。淨土與穢土融通。法
法皆彼此該收。塵塵悉包容世界。相即相入。無礙
圓融。具十玄門。重重無盡。問二空觀破執。與法界
觀中第一真空絕相觀揀情。是同是別耶。若謂同。
世尊何故於二空觀後。又說真空絕相觀。若謂別。
豈有修二空觀證入了。又却修真空觀。方始揀去
斷空實色之情執。決無此理。答。二空觀中破執。即
是真空觀揀情。彼中揀情。此中破執。破執彼此各
有所宗。言不併出。文不頓書。理不頓顯也。但初於
二空觀後顯理文云。幻滅滅故非幻不滅一句。說
未盡者。却於此處。廣說六根六塵六識。外內四大。
世出世間諸法。及自他依報正報。七段經文。皆談
清淨。廣顯出法界中真空絕相之理。又前二空破
執。及摩尼珠。是遠方便。并拂迹入玄。是近方便。此
二方便不可不分。色相空淨一科。即當彼真空觀
中第三空色無礙觀一句也。此是解終趣行。其次
空色同如一科。即當彼真空觀中第四泯絕無寄
觀中一句也。此正成行體。即當彼法界中真空觀
中會色歸空。及明空即色二句也。此是揀情顯解
也。

四明聰講師曰。此節經意。即是總結上生法二空。
若境若觀。眾生初中陰來受胎時。只為迷於無明。
始無明緣行。終至老死十二緣中。初認無明錯用

之始。四大五蘊為生空。六塵緣影為法空。生法二
空。是眾生妄執之境。今用奢摩佗圓覺寂照。名二
空觀。空此四大五蘊十二處十八界。並無根元。悟
空華相。幻化根塵。轉為覺明。此圓覺性。性亦本空。
無明垢盡。即無對垢。垢既盡巳。六度行圓。強名菩
薩。平等性中亦無生佛之名。故云及說名者。是諸
法空相。不生不滅。不垢不淨。亦無老死。無老死盡。
無苦集滅道。無四諦也。無智無得。方可名菩提薩
埵。】

「善男子。此菩薩及末世眾生。證得諸幻。滅影像故。爾
時便得無方清淨。」

【諸幻影像皆滅。即得無方清淨。無方者。不拘方所
也。】

「無邊虗空覺所顯發。」

【既得無方清淨。則無邊際之虗空。因覺而顯矣。

西蜀復菴暉禪師曰。經文顯所引行人進入華嚴
法界不思議境界。承前二空境界所作功用。由此
功用之故。所以得證入。起於後文。意謂如世尊告
普眼云。入二空觀菩薩。并末世眾生。因何得證入
法界觀。見十方清淨。良由所修二空觀行成就。悟
得自心。是幻化不實。却又滅五蘊十二處十八界。
依佗影像之法。若執身心。即有東西南北方所。今
既不執身心之時。便見盡十方世界。無量無邊虗
空。並是廣大靈明圓覺之性。無不開發也。顯謂空

消覺現。發謂妄盡心開。所謂盡大地是沙門一隻
眼。若未悟時。見彼虗空。便作虗空會了。若悟之後。
即彼虗空便是本覺。更不見有虗空之相。此謂之
渾虗空為體性。乘願行以彌綸。故楞嚴云。若有一
人發真歸源。十方虗空。悉皆銷殞。豈非此云無邊
虗空覺所顯發乎。

四明聰講師曰。此明當機之眾。末世眾生。遠及如
來滅後後五百歲中。如是修圓覺者。觀行功成。眾
生在迷。如古鏡未磨。覺性不顯。今用圓觀照於覺
相。境觀双運。如垢去鏡明。百界三千一時顯現。又
須知心鑑本明。性德三千本具。但圓覺未顯。蓋三
惑塵垢所覆。今既去塵。影像俱滅。如幻三昧現前。
全由性具。到此一切諸法。法法清淨。有何方所。故
曰無方清淨。佛頂云。十方虗空生我心內。故曰無
邊虗空。境智雙融。故云覺所顯發。覺者觀也。所者
境也。顯發即感應道交。指要云。凡地三千無隔。隨
一念以俱圓佛地。三千既融。隨一應而盡具。況生
感心中之佛。佛應心中之生。感應之體尚同。權實
之益何別。故云但化菩薩不為二乘。其有聞法者。
無一不成佛。以上觀成理顯。向下經文。復將所顯
三千妙法。一一歷於色心依正。眾生諸佛。百千三
昧無量行門。一一無非圓覺妙心。如是則一切眾
生。皆毗盧體。一切國土悉常寂光。心佛眾生。三無
差別。】


「覺圓明故。顯心清淨。」

【所證之覺既巳圓明。方顯自心本來清淨。】

「心清淨故見塵清淨。見清淨故眼根清淨。根清淨故
眼識清淨。」

【欲有所見皆是塵念。故曰見塵。眼為見之本源。故
曰眼根。眼能分別諸色。故曰眼識。】

「識清淨故聞塵清淨。聞清淨故耳根清淨。根清淨故
耳識清淨。」

【欲有所聞。皆是塵念。故曰聞塵。耳為聞之本源。故
曰耳根。耳能分別諸聲。故曰耳識。】

「識清淨故覺塵清淨。如是乃至鼻舌身意。亦復如是。」

【心有所覺。亦是塵念。故曰覺塵。鼻舌身意。各有塵
根識。皆因自心清淨之故。悉得清淨。】

「善男子。根清淨故色塵清淨。色清淨故聲塵清淨。香
味觸法亦復如是。」

【六根既巳清淨。則色聲香味觸法六種幻塵亦皆
清淨。

西蜀復菴暉禪師曰。明六根六塵六識清淨。即色
相空淨中。一內身根識也。至六根清淨下。二外境
六塵也。根有生識之義。塵有坌污之義。識有了別
之義。且六塵中。色之一字有三義。一有見有對。二
無見有對。三無見無對。且有見有對者。即眼所見
之色也。無見有對者。即聲香味觸法。雖然不可見。
然有對也。無見無對者。唯法處所攝色也。然眼所

見麤色中又有三。一顯色。即青黃赤白。光影明暗
等。二形色。即大小方圓。麤細長短。高下正不正等。
三表色。即行住坐臥。屈伸俯仰。取捨分別。好惡等
聲。有執受義不執受義。執受不執受義。香有好惡
和合等。味有變易生熟可意等。觸有四大冷暖澀
滑飽飢等。法有意所知境。除五塵外。餘皆是法也。

四明聦講師曰。覺圓明故至鼻舌身意亦復如是
者。始覺之智謂之覺圓明。此之覺智與本覺合。合
起本覺妙明。謂之圓覺。圓覺即佛也。既巳成佛。毗
盧遮那遍一切處。將此毗盧。歷一切法。即攝一切
諸法。歸巳識心。反觀諸法唯心所造。今之歷法。要
顯心具。具無別具。盡是緣生。生無別生。盡是心具。
心生心具。法法清淨。故云顯心清淨。華嚴云。三界
無別法。唯是一心作。心清淨見塵清淨。諸經多云
心見者。只謂心與眼在先明之。楞嚴七處徵心。八
還辨見。此經亦云虗妄浮心多諸巧見。見塵屬色。
色即法界。塵清淨故。則眼根清淨。浮塵根即眼是
也。行法云。眼漸漸見障外事。豈非淨乎。根既淨。識
又安得不淨。故云識清淨。此識乃七識。亦云傳送
識。如世傳言送語也。此則心見一双。故先明也。聞
塵即耳根。根塵識三事清淨。覺塵即身根。亦塵識
三事清淨。鼻舌身意亦皆清淨。故云亦復如是。經
中先言心。後言意。心意一也。覺觸即身也。此二並
出佛慈鄭重。如上歷六根竟。善男子根清淨故至

亦復如是者。此六塵亦云六入。屬識所遊涉故。亦
名六塵。塵以染污為義。以能染汙情識故。通名為
塵也。在眼曰色。在耳曰聲。在鼻曰香。在舌曰味。在
身曰觸。在心曰法。法即心緣想一切諸法也。此六
塵境。大能引人。入於惡道。大修行人道俗。須用防
謹如家賊。貪欲熾盛者。且當恣其所向。如輪釣魚。
魚強絲弱。不可強牽。但釣餌入口。其近遠亦不久
而獲。於塵修觀亦復如是。如佛在世。在家之人。皆
得道果。鴦崛摩羅彌殺彌慈。末利夫人唯酒為戒。
和須蜜多婬而梵行。提婆達多邪見即正。當知惡
不妨道。須用之有方。祖師云。呵五欲者。為障道故。
今經一一歷此六塵境。皆是圓覺。婬坊酒肆。柳巷
華街。皆是覺性。色本不迷。人自迷之。酒無醉人之
心。人自醉之。聖人見之如毒虵。許由洗耳。巢父飲
牛。先賢尚畏聲色。吾何以獨不畏哉。所以金剛經
云。不着色聲香味觸法者。良哉其言矣。】

「善男子。六塵清淨故地大清淨。地清淨故水大清淨。
火大風大亦復如是。」

【六塵既巳清淨。則地水火風四大妄緣。亦皆清淨。

西蜀復菴暉禪師曰。三內四大及外四大也。然人
之一身。皆地水火風四大而成。在生之時。隨緣和
合。到死之後。內外四大一切俱空也。故云悉皆清
淨。

四明聰講師曰。此則言一人四大遍一切處。如楞

嚴中。西竺人家。牛時無火種。將陽燧取火。(陽燧者火鏡也)
先將鏡在手中。以艾安於鏡前。朝於太陽。須臾之
間。自然火出。今窮四大之性。亦復如是。火從天降。
為役芟生。為從鏡出。若從天降。空中須有一帶火
路而來。若從艾生。艾是野徑之物。在野不見生火。
若從鏡出。未取火時。鏡在臺上。不見火生。如是因
緣和合。而有鏡艾日三。各居不和合時。斷不生火。
緣者是緣生。緣生中具火性鏡艾日三。若差別時。
雖三各有性具。緣不合時亦不生火。以此例之。若
非圓覺觀力。塵終不消。用圓覺照之。是為緣生。因
緣和合。塵消覺圓。生死情盡。】

「善男子。四大清淨故。十二處。」

【六根六塵。合為十二處。六根者。眼耳鼻舌身意。六
塵者。色聲香味觸法。】

「十八界。」

【般若經云。六根六塵并六種分別之識是也。】

「二十五有清淨。」

【(御註云)二十五有清淨者。莊椿錄云。欲界色界無色
界中。有二十五種之有。名為四洲者。東勝身洲。西
牛貨洲。南瞻部洲。北俱盧洲也。六欲天者。四天王。
忉利天。夜摩天。兜率天。化樂天。他化自在天。四惡
趣者。地獄。餓鬼。畜生。阿脩羅也。四禪天者。初禪天。
二禪天。三禪天。四禪天也。四空天者。空無邊處天。
識無邊處天。無所有處天。非想非非想處天也。又

有一梵王天。一無想天。一淨居天。總為二十五種
之有。總名為有者。皆屬有漏故也。今因自心清淨
之故。悉得清淨。

西蜀復菴暉禪師曰。四世間法也。十二處即六根
六塵。乃是心識生處。十八界即六根六塵六識。成
十八也。界以性分為義。眼根與識為界。識與色為
界等。問舉十二處。又言十八界。豈非重疊耶。答此
三科法。初舉五蘊時。即當六根。次正舉六塵。帶起
六根。謂之十二處。後舉六識。帶起六根六塵。謂之
十八界。故非重也。頌曰。聚生門種族。故說蘊處界。
五蘊者。以色受想行識積聚為義。十二處者。是心
識生處出入之門故。或曰六入。種族者。眼與色為
種族。耳與聲為種族等。二十五有者。四洲。四惡趣。
四禪天。四空處。無想天。淨居天。梵天。六欲。為二十
五有。謂皆是有各的實報。非正智攝故。

四明聰講師曰。此歷眾生法。四大。五陰。十二處。十
八界。二十五有者。四洲。四惡趣。六欲天。梵天。四禪
天。四空處天。無想天。那含天。各有界入根塵。空品
云。其心在在常處諸根。如鳥投網。如佛世一比丘。
樹下坐禪。經一十二年。心緣六塵。不能覺悟。佛化
一僧。至晚同宿樹下。河中忽一龜。從河而出。漸至
路傍。有野狗。搏此龜。其龜藏了六處。狗不得便而
去。龜下水。佛問比丘。汝見否。曰見。見甚麼。見龜藏
六得活性命。佛云。汝十二年。貪香味觸。攀緣塵境。

不能入道。反不如龜能藏。達性反常。比丘聞之。證
阿羅漢果。】

「彼清淨故。十力。」

【般若經曰。一是處非處如實力。二知三世報業力。
三知諸禪解脫三昧力。四知諸根上下力。五知眾
生種種欲力。六知世間種種性力。七知一切道至
力。八得宿命智力。九得天眼能觀一切力。十得漏
盡智力。】

「四無所畏。」

【般若經曰。一一切智無畏。二漏盡無畏。三說障道
無畏。四說苦盡道無畏。】

「四無礙智。」

【一義無礙智。二法無礙智。三詞無礙智。四樂說無
礙智。寶積經說。義無礙智者。謂成就第一義智。法
無礙者。謂於諸法如實了知。詞無礙者。謂以善言
種種分別。樂說無礙者。謂隨機演說不作二相也。】

「佛十八不共法。」

【般若經曰。一無誤失。二無卒暴音。三無忘失念。四
無不定心。五無種種想。六無不擇捨。七志欲無退。
八精進無退。九憶念無退。十般若無退。十一解脫
無退。十二智見無退。十三若智若見於過去世無
着無礙。十四若智若見於見在世無着無礙。十五
若智若見於未來世無着無礙。十六一切身業智
為前導隨智而轉。十七一切語。業智為前導隨智

而轉。十八一切意業智為前導隨智而轉。此即佛
十八不共法也。不共法者。唯佛獨得不與二乘共
也。】

「三十七助道品清淨。」

【般若經曰。四念處。四正勤。四神足。五根。五力七覺
支。八聖道支。總為三十七品也。四念處者。觀身不
淨。觀受是苦。觀心無常。觀法無我。四正勤者。精進
根。精進覺。精進力。正精進。四神足者。定根。定覺。定
力。正定。五根者。信根。念根。精進根。定根。慧根。五力
者。信力。念力。精進力。慧力。定力。七覺支者。念覺。擇
法覺。精進覺。喜覺。除覺。定覺。捨覺。八聖道支者。正
語。正業。正命。正思惟。正方便。正念。正定。正見。】

「如是乃至八萬四千陀羅尼門。一切清淨。」

【藏經曰。陀羅尼門者。總持門也。蓋眾生有八萬四
千塵勞故。有八萬四千法門。今自心清淨逈脫塵
勞。故此法門悉皆清淨。

西蜀復菴暉禪師曰。五出世諸法也。言十力者。能
摧怨敵。不可屈伏。故就用分。十種者。一是處非處
智力。二者三世業智力。三諸禪解脫三昧力。四五
根上中下力。五種種欲樂智力。六一切種智力。七
一切道智力。八宿住智力。九天眼智力。十漏盡智
力也。四無所畏者。一一切智無所畏。二漏盡無所
畏。三說法。障道無所畏。四說盡苦道無所畏也。四
無礙智者。一性無礙智。二義無礙智。三詞無礙智。

四樂說無礙智。佛十八不共法者。一身無失。二口
無失。三念無失。四無異想。五無不定心。六無不知
巳捨。七欲。八精進。九念。十慧。十一解脫。十二解脫
知見。十三十四十五。即一切身口意三業隨智慧
行。十六十七十八。以智慧知過未現在三世通達
無礙也。三十七助道品者。助謂資助。助正道故。道
即是因。所謂止觀。品即是類。正因類故。亦云菩提
分。分亦因義。三十七者。謂四念處。四正勤。四神足。
五根。五力。七菩提。八正道。然三十七助道品屬因。
餘皆如來所證之法屬果。八萬四千總持門者。若
未悟明心地之者。即八萬四千塵勞妄想。悟了番
染為淨。為八萬四千陀羅尼總持門者也。

四明聰講師曰。十力者。一處非處力。二業力。三定
力。四根力。五欲力。六性力。七至處道力。八宿命力。
九天眼力。十漏盡力。四無畏者。一智無所畏。二漏
盡無所畏。三說障道無所畏。四說盡苦道無所畏。
四無礙智者。一義無礙智。二法無礙智。三辭無礙
智。四樂說無礙智。十八不共法者。一身無失。二口
無失。三念無失。四無異想。五無不定心。六無不記
巳捨。七欲無減。八精進無減。九念無減。十慧無減。
十一解脫無減。十二解脫知見無減。十三一切身
業隨智慧行。十四一切口業隨智慧行。十五一切
意業隨智慧行。十六智慧知過去世無礙。十七智
慧知未來世無礙。十八智慧知現在世無礙。三十

七助品者。入道淺深之氣類也。四念處。(一心念處。二受念處。
三心念處。四法念處)四正勤。(一巳生惡法為除斷勤精進。二未生惡法不令生勤精進。三未
生善法為生勤精進。四巳生善法為增長勤精進)四如意足。(一欲如意足。二精進如意
足。三心如意足。四思惟如意足)五根。(一信根。二精進根。三念根。四定根。五慧根)五力。(即前
五根增長。以能破邪信煩惱。破懈怠。破邪念。破亂想。遮見思惑。故名為力)七覺支(一擇法覺
支。二精進覺支。三喜覺支。四除覺支。五捨覺支。六定覺支。七念覺支)八正道。(一正見。二正思
惟。三正語。四正業。五正命。六正精進。七正念。八正定)陀羅尼門。廣有八萬四
千。(圭峯云。塵勞既有八萬四千。一一對翻即皆淨法故。染與淨數無增減故)處中說有
五百。略說有三種。有旋陀羅尼。有百千萬億旋陀
羅尼。有法音方便旋陀羅尼。皆遮持義。遮惡持善。
如完器水不漏。如是法門。入圓覺中。一時清淨。】

「善男子。一切實相性清淨故。一身清淨。」

【前所說根塵四大。及三十七品等性。如實有相故。
曰實相性。金剛經云。是實相者即是非相。是故如
來說名實相者是也。此等之性清淨無染故。一真
法身全體清淨也。】

「一身清淨故。多身清淨。」

【一真法身既巳清淨。一切化身亦皆清淨。如法華
經說。佛化身遍往河沙佛土。皆是佛身者。豈非一
身清淨則多身清淨也。】

「多身清淨故。如是乃至十方眾生圓覺清淨。」

【多身清淨之故。遍觀十方眾生之性。悉皆如此圓
覺清淨。圓覺疏亦曰。此乃一人悟性。知一切眾生
本性清淨。非謂一人脩道多人成佛。


西蜀復菴暉禪師曰。言實相者。即無相也。法性本
虗。假言實相。一身。等者。此第六正報也。即人等形
質。或肥或瘦。血氣所聚心識了知之者也。

四明聰講師曰。初是登圓初住菩薩。破一品無明。
證一分三德。三德即實相也。此菩薩證實相巳。分
身百世界作佛。豈止一身多身。乃至十方眾生悉
入圓覺圓明清淨。況四十二直至妙覺。分身不可
以心思。此是佛正報。正報正報身是也。以身歷一
切法也。】

「善男子。一世界清淨故。多世界清淨。」

【一世界中既巳清淨。眾多世界無不清淨。如維摩
詰經說。佛土清淨。如自在天宮。及佛以足指按地。
則三千大千世界悉皆嚴淨者。豈非一世界清淨。
則多世界清淨也。】

「多世界清淨故。如是乃至盡於虗空。圓裹三世。一切
平等清淨不動。」

【多世界清淨之故。盡無量無邊世界悉皆一等清
淨不動也。圓裹三世者。謂上下橫周虗空世界。盡
在其中。非謂過現未來之三世也。

西蜀復菴暉禪師曰。此第七依報也。謂所住屋宇
床榻臺觀園林。一切受用之物。屬依報。圓則圓徧
虗空。裹則含裹三世。此七段經。總色相空淨一科。
當法界觀中第三空色無礙觀。鈔云。前七段文。諸
法即空淨。更不待除去諸法故。當第三句也。法界

觀注云。雖有色空二字。本意唯歸於空。以色是虗
名虗相。無絲毫之體可得。只要顯真空之理。然迷
時悟時悉皆相躡也。

四明聰講師曰。初住菩薩。分身百世界作佛。何止
圓裹三世。此聖人力用。三千大千火起。一唾能滅。
三千大千。蕩為虗空。則一吹便成。擲大千於方外。
吞萬象於胸中。將一毛吞大海水。不撓龍魚。以芥
子藏須彌山。不傷樹木。故曰清淨。】

「善男子。虗空如是平等不動。當知覺性平等不動。四
大不動故。當知覺性平等不動。如是乃至八萬四千
陀羅尼門平等不動。當知覺性平等不動。」

【虗空四大及諸法門。泯然一等。了無動相。當知覺
性亦復如是。

西蜀復菴暉禪師曰。虗空與四大陀羅尼門。皆屬
幻色。覺性二字即真空。此空色同如一科。即當法
界觀真空觀中第四泯絕無寄觀。上文總當真空
絕相觀也。意顯諸法當體本寂平等不動。

四明聰講師曰。圓頓極致。本無位次。約所證淺深。
而立其階降。今且從圓初住。中間四十一位觀成
歷法。攝一切諸法無遺。不從心外生也。虗空性與
覺性平等不動者。楞嚴云。十方虗空。生汝心中。猶
如片雲點太清裏。十方佛國世界。在虗空中。虗空
尚在我心。佛國世界。又安得不在我心。我心不動。
虗空性亦不動。虗空不動。十方佛國亦不動。身不

動。心不動。依正二報俱不動。不動即常住。不遷不
變。法法如如。謂之諸法寂滅相不可以言宣。此不
動性。非造作令不動。乃覺性天然不動。本性空中
自無動相。四大不動不出依報。當知覺性只圓覺
之性。非動非不動。不動之動為之動。此不動性。攝
八萬四千陀羅尼門。皆歸不動性中。不寬不窄。常
住湛然。性自清淨。即空如來藏第一義諦也。】

「善男子。覺性徧滿清淨不動。圓無際故。當知六根徧
滿法界。根徧滿故。當知六塵徧滿法界。塵徧滿故。當
知四大徧滿法界。如是乃至陀羅尼門徧滿法界。」

【圓無際者。覺性圓滿。浩無邊際也。此性徧滿法界。
則根塵四大等。亦莫不然。

西蜀復菴暉禪師曰。此理事無礙觀。覺性即法界
真理。六根六塵四大陀羅尼門。皆屬事法。即理不
礙事。事不礙理。互相融攝。發起妙用。所以理即事
故。無有智外如。為智之所入。事即理故。無有如外
智。為智之所證。六根徧滿法界者。此謂之六根門
頭。各各動地。放大光明。照十方界。佛果云。若以眼
見文殊橫身。若以耳聞觀音彰用。若以心知普賢
當堂。又高城云。應眼時若千日。萬像不能逃影質。
凡夫只是不曾觀。何得自輕而退屈。應耳時若幽
谷。大小音聲無不足。十方擊鼓一時聞。靈光逈然
常相續。楞嚴云。一根反源六根解脫。乃至離即離
非無是非是。真正俱融。依正平等。在法界觀。理事

無礙觀有乎十門。今經正當第二事徧於理門。兼
餘門也。前真空中。但攝事歸理。今則動靜一一周
遍起用。

四明聰講師曰。此是妙覺究竟世界果覺歷法。故
云徧滿。且中間四十一位未圓。故不言滿。妙覺者。
如十五夜月。輪郭既滿。更無邪光。諸佛所證。證諸
眾生根塵。見聞覺知。佛即是眾生。眾生即是佛。況
陀羅尼門而不徧滿。須知八萬四千塵勞。即八萬
四千法藏。亦八萬四千相好。依中現正。正中現依。
一毫端上現寶王剎。座微塵裏轉大法輪。豈非是
大聖歷一切法也。或云不然者。下文云彼妙覺性。
既指彼者。即前經文果覺歷法也。過茶無字。金剛
後心入妙覺位。所證既極。一切清淨。法界含容。本
無色像。有何更存往來。故下文顯言妙覺。】

「善男子。由彼妙覺性徧滿故。根性塵性無壞無雜。根
塵無壞故。如是乃至陀羅尼門無壞無雜。」

【圓覺妙性。遍滿法界。則根塵諸法之性。皆如虗空
不相染着。故無所變壞。亦無所混雜。】

「如百千燈光照一室。其光徧滿。無壞無雜。」

【燈光喻根塵等性。一室喻無邊法界。

西蜀復菴暉禪師曰。此周徧含容觀。妙覺二字。為
下事事之因由。下六根六塵皆就事上為宗。如法
界觀中第三觀十門。前三門談理與事。後七門皆
不談理。只說無礙。今經妙覺二字。亦是彼中前三

門之意也。到此事事無礙中。喚作見山依前是山。
見水依前是水。見拄杖依前是拄杖。更不許移易
一[糸*系]毫許。雪竇云。不得動着。動着三十棒。兜率悅
云。要真盡屬真。立假全歸假。平地上行船。虗空裏
走馬。然室喻法界。燈喻真空。光喻事法。只如自巳
分上人人有一椀燈。如是光明。如是普照。互相顯
燭。不曾相礙。不曾雜壞。不然試窮究看。若識得此
理。便許你入華嚴大樓閣之中。親見善財彌勒故。
演義云。凡聖不礙。狀多鏡以納眾形。彼此無妨。若
千燈而共一室。又云。理隨事變。一多緣起。以無邊
事得理融。千差涉入而無礙。問。法界之中有何義
故。而得諸法融通如此耶。答大疏有十義故。一唯
心所現故。二法無定相故。三緣起相由故。四諸法
融通故。五如幻夢故。六如影像故。七因無限故。八
佛證窮故。九深定用故。十神通解脫故。十中隨舉
其一。即見諸法融通無礙也。

四明聰講師曰。(善男子。由彼妙覺。至無壞無雜者)言妙覺即本覺
也。本覺即見前眾生一念性德。此性即本覺性。如
氷與水無二。此性圓融。徧在眾生根塵內。無壞無
雜。無壞者豈可壞了一根別取一根。只為今人情
生智。隔不融見有生滅。十信菩薩。六根清淨。不易
生身即是法身。如法華云。父母所生眼。悉見三千
界。父母所生耳。聞三千大千世界聲。龍女即此父
母生身。便往成佛。智者大師悟法華經。見靈鷲山

儼然未散。皆是肉眼。可為不壞也。無雜者。且如人
眼與耳。不過一二寸。各守界分。眼只能見不能聞。
耳只能聞不能見。鼻舌身意。各各皆然。於內雖通。
於外常隔。可謂不雜。松直棘曲。烏黑鵠白。亦不相
雜。雖不壞不雜。又須知。亦壞亦雜。蓋佛法中以非
相為相。所以凡所有相者。皆是虗妄也。當知。陀羅
尼門。即遮思持善。今論善惡。無壞無雜。惡不壞如
性惡。性惡如水。性善如氷。若去性惡。則諸佛普現
色身。從何而立。若去其水。即無其氷。以是知。性惡
不斷。陀羅尼雖云遮惡。惡即是善。何惡之有。惡雖
不斷。善惡自分明。亦無壞亦無雜。春風無高下。花
枝自短長。世間幻術。尚能即無即有。何況大聖所
證。真幻之術。幻有則成一切法。幻無則空。一切相
空而不空謂之空。有而非有謂之有。當知。心生法
生。心滅法滅。呂公尚能撮土為香。況佛能融五岳。
枯四海窮無量劫事。豈可以凡心所測也。如百千
燈。至無壞無雜者。楞嚴制壇場。以十鏡環繞中燃
一燈。燈體交參。莫分向背。況百千燈光照于一室。
雖百千燈其光歸一。彼十鏡燈光亦歸一。妙覺證
性遍入根塵。根性塵性皆是覺性。覺性滿故。根性
塵性亦滿。陀羅尼門無壞無雜。故云亦復如是。古
云。鏡燈燈鏡本無差。大地山河眼裏花。黃葉飄飄
滿庭際。不知砧杵落誰家。人祗知佛性遍滿。殊不
知自性遍滿。要知自性遍滿麼。飢來喫飯困來眠。

莫向人間辨是非。】

「善男子。覺成就故。當知菩薩不與法縛。不求法脫。」

【覺性圓明。名為成就。於一切法。非縛非脫。】

「不厭生死。不愛涅槃。」

【覺既成就。則知生死涅槃皆如空華故。無所厭。亦
無所愛。】

「不敬持戒。不憎毀禁。」

【覺既成就。則一切禁戒。不持不犯故。無所敬。亦無
所憎。】

「不重久習。不輕初覺。」

【覺既成就。則視諸覺者平等無二故。不以宿習而
加重。不以新學而加忽。如孔子於升堂之子路則
抑而敬之。喫巳之童子則與而進之。】

「何以故。一切覺故。」

【八者皆無憎愛。蓋由一切是覺。

西蜀復菴暉禪師曰。此是用心見境一一稱真頓。
同諸佛所見之境界也。法縛即六凡。以六凡被貪
嗔癡之所縛也。法脫即四聖法也。生死即染法也。
涅槃即淨法也。持戒即奉持戒律也。對八境之上。
不起勝劣之心。便與十方諸佛之心一同。更無兩
箇。所以晦堂云。不用愛聖。聖是空名。不用厭凡。凡
是妄立。但得聖凡情盡自然體露真常。又僧問。南
陽國師云。如何是佛。答云。佛與眾生一時放却。當
處解脫。又徵云。以何義故。四對八境。得如此成就。

遂出所以云。良由於一切處一切時念念常與本
覺相應故。梵云佛陀耶。此云覺。圭峰云。我心元與
佛心齊。曠劫沉淪只為迷。梵云菩提。此云覺。覺心
寂照是菩提。其實與佛一同。但覺與不覺耳。永嘉
云。自從頓悟了無生。於諸榮辱何憂喜。

四明聰講師曰。覺成就此指果人妙覺。所證既極。
觀一切世間之法。無能無所。無縛無脫。當知。菩薩
指因人。菩薩雖居因地。亦解心虗通。亦見一切法
本源。無染無淨。無縛無脫。亦不厭生死。亦不愛涅
槃。蓋此菩薩。雖未得度。先欲度人。佛頂云。自未得
度。先欲度人。菩薩發心也。生死涅槃猶如昨夢。如
昨夢故。持戒毀禁。初覺久習。不起憎愛。文殊般若
云。清淨行者不入涅槃。犯重比丘不入地獄。何以
故。一切覺故。此言因人果人諸法平等。無修無證。】

「譬如眼光曉了前境。其光圓滿。得無憎愛。」

【覺性圓明。照了諸境。正如眼光曉了面前之境。蓋
其光明圓滿具足故。得豁然盡見。無所憎愛。】

「何以故。光體無二。無憎愛故。」

【眼光覺光。同一空體。兼無憎愛。故可比喻。

西蜀復菴暉禪師曰。上文舉法。此是舉喻。眼是現
量。只如以眼洞達照了前面淨穢高低一切境界。
而眼光豈有憎穢。愛淨。憎下。愛高乎。以何義故。得
如此。蓋眼之光體本無二故。所以無憎無愛也。眼
光喻於本覺平等無自他相。


四明聰講師曰。此且取眼光照前境時。光但直視
其物。未分憎愛。蓋憎愛從人心生。今取光照物時
不分憎愛。若分憎愛。於我愛者。則照之。於我憎者
則昧之。光既憎愛。物亦二之。今以光。喻菩薩心平
等。於一切法上。圓滿無欠無剩。不重不輕。不毀不
讚。彌勒云。一鉢千家飯。孤身萬里遊。人無青白眼。
問路白雲頭。】

「善男子。此菩薩。及末世眾生。修習此心。得成就者。於
此無修。亦無成就。」

【修習圓覺既巳成就。方知本無所修。亦無所得也。】

「圓覺普照。」

【圓覺光明。遍照法界。】

「寂滅無二。」

【寂則無念。滅則無相。清淨本源。湛然常一。】

「於中百千萬億阿僧祇。」

【藏經曰。阿者無也。僧祇者數也。合而言之。乃無數
也。】

「不可說恒河沙諸佛世界。」

【恒河沙者。恒河中所有沙也。金剛經曰。恒河尚多
無數。何況其沙。蓋喻圓覺性中有如此無數佛土。】

「猶如空華亂起亂滅。」

【諸佛世界本無住處。如空中華隨起隨滅。】

「不即不離。」

【所現世界起滅無常者。初不即近圓覺。亦不遠離

圓覺。皆在大圓覺中。不可以離即論也。】

「無縛無脫。」

【本無所縛。於解何有。】

「始知眾生本來成佛。」

【修證至此巳成佛果。方知。眾生本來之性見成是
佛。】

「生死涅槃。猶如昨夢。」

【既知本性見成是佛。方知。迷時之生死。悟後之涅
槃。皆如夢中事爾。

西蜀復菴暉禪師曰。上明用心同佛。此明見境同
佛。上之用心者。即能觀無分別之智。非唯智與佛
同。然所觀境上。亦與佛同修習。此心者。指前觀行
及八境。無修無成者。恐更向頭上。安頭屋下架屋。
若實有修成。則有兩个圓覺。是總指寂滅乃圓覺
之體。普照乃圓覺之用。等覺照寂。妙覺寂照。到此
用即體。體即用。無二無二分。無別無斷故。如空合
空。似水投水。了無痕迹。問。何故此文不先言寂滅。
而先言普照耶。答。蓋欲顯行人在觀中頓問佛故。
盡等覺與佛是同。若妙覺者便是佛位。何同之有。
故先言普照於中者於圓覺普照寂滅之中。或百。
千萬億。此皆是此方小數與大數。阿僧祇此云無
數劫。不可說恒河沙。此西域之數。恒河方四十里。
其沙細如麵。將一顆沙。數一个諸佛世界。如是許
多世界。於圓覺中。猶如空中之華相似。在空中亂

起乱滅。然而不作即圓覺會。亦不作離圓覺會。何
故如是。由不離故。覺性奪之以成空華。由不即故。
世界不妨有起滅。此無縛無脫故。楞嚴云。根塵同
源。縛脫無二。識性虗妄。猶如空華。到此境界。方知。
三界四生九類。本來是佛。到此始知。諸佛眾生其
猶影像。涅槃生死俱是強名。所以禪宗云。人人盡
握靈蛇之珠。个个皆抱荊山之璞。無欠無餘更不
假修證。然後却來觀世間。凡夫生死之法。與出世
間聖人涅槃之法一。似夜來見夢中事。還曾是實
有乎。此之夢字。今依大智度論。說其五義故。一熱
氣夢。二冷氣夢。三風氣多夢。四見聞多夢。五天神
與夢。今此夢乃是見聞多夢。又此一段文。配三種
世間及三覺。世者即器世間。眾生者即有情世間。
佛即智即正覺世間。此觀行成就。能融三種世間。
為一味法。又始知者。即始覺本來即本覺。成佛即
究竟覺。約教者。始知即頓教。本來成佛即圓教。若
五教各有成佛。且愚教說悉達太子一生成佛。始
教說三大阿僧劫修行成佛。終教說相盡性顯成
佛。頓教說一念成佛。圓教說本來成佛。謂初發心
時便是佛也。不可說者。圭峯注云。乃是華嚴大數
也。後經云。修菩薩行。無數。無量。無邊。無等。不可數。
不可稱。不可思。不可量。不可說。今當第九數也。

四明聰講師曰。此明菩薩功成道辨所證之法。所
成就法。離性絕非。見性本元達性法界。不從心生。

不從外入。所以非修非證。不即不離。不縛不脫。雖
佛有出世沒世。如石火電光。雖具有梵音語言。如
金針玉線。諸佛世界。亂起亂滅。如空中華。生死涅
槃並如昨夢。可謂佛是眾生。眾生是佛。豈非始知
本來是佛。】

「善男子。如昨夢故。當知生死及與涅槃。無起無滅。無
來無去。」

【生死涅槃。既如昨夢。則起滅來云之相。亦何有哉。】

「其所證者。無得無失。無取無捨。」

【所證圓覺。本是自性既不可而得。亦不可得而失。
既不可得而取。亦不可得而捨。】

「其能證者。無作。無止。無任。無滅。」

【能證圓覺者。無作用心。無止息心。無任彼自然心。
無畢竟寂滅心。有此四心。即為四病。】

「於此證中無能無所。」

【無能證之智。無所證之相。】

「畢竟無證。亦無證者。」

【本無可證之法。亦無證之人。】

「一切法性。平等不壞。」

【修證圓覺。至於人法兩忘。則一切根塵諸法之性。
亦皆平等無二。永不變壞矣。

西蜀復菴暉禪師曰。此稱實同也。謂於能觀之智。
所觀之境。稱其真實之理。此文有四段。一總標稱
實。二別指能所。三雙拂能所。四總結稱實。如昨夢

故一句。躡前猶如夢故也。當知生死及與涅槃。無
起無滅。無來無去。此是總標。稱實。謂迷生死時如
空花起悟。涅槃時如空花滅。既知一切法如夢之
後。豈有生死之起涅槃之滅乎。非唯無起無滅。亦
無聖法。新來凡法滅去其所證無分別。理境上無
得。真無失妄。非唯無得真無失。妄亦無。取妙捨麤
之事。所證理上既然。如是能證無分別智。亦無作
止任滅之病。此是別指能所也。於此能證所證之
中。無能無所。畢竟無所證之境與能證之智。此是
第三雙。拂能所下。總結稱實。問。如何得無上來能
證所證一切諸病耶。答。良由行人入觀。於一切處
一切時。頓同諸佛。用心頓悟一切。或凡或聖。或染
或淨。或性或相。或本或末。種種諸法之性。本來平
等。無壞無成。老氏云。大成不缺。楞嚴云。歇即菩提
聖淨明心不從人得。古人云。本來具足無欠無餘。
皆斯義也。若爾則本是淨潔。人枉來泥裏污。

四明聰講師曰。瞿曇畢竟老婆心切。將自巳所證
之法。換眾生所逆之心。大似在夢中。與人交易。將
黃金換彼頑䥫。換時雖知貴賤。覺來物之與人貴
之與賤皆是夢事。當知。生死涅槃。取亦得。不取亦
得。為在夢中非實。起滅去來亦復如是。其所證者。
亦如夢中得點䥫成金之術。果向夢中巳成夢事。
夢事非實。得失取舍皆不可得。雖不可得夢事宛
然。其能證者。即是觀慧。非奢摩他圓覺妙觀。安能

證之點金之術。非易可得。及覺來時還在夢中。全
夢是空。其夢亦宛然也。到此有亦得。不作亦得。止
亦可。不止亦可。任之與滅亦復如是。復結云。於此
證中。無能無所。畢竟無證。既無我人。亦無證者。今
問證者是誰。誰是證者。夢中說夢。非虗非實。圓覺
如夢。夢即是覺。覺即是夢。夢覺即空空無空相。永
嘉云。夢裏冥冥有六趣。覺來空空無大千。斯之謂
矣。】

「善男子。彼諸菩薩。如是修行。如是漸次。如是思惟。如
是住持。如是方便。如是開悟。求如是法。亦不迷悶。」

【西蜀復菴暉禪師曰。此結牒問辭。前普眼設七段
問。後此結答。但依世尊教示。令汝等先入定持戒
修二空觀。兼倣修三重法界觀。如是用心修行。如
是漸次。如是方便。如是開悟。若能如是入觀用心。
即不迷悶。便能悟入圓覺境界。同佛知見矣。

四明聰講師曰。結上所問。思惟住持。皆是正修行
路。修時不無圓覺。覺後圓覺亦無。證時說有眾生
諸佛。證了生佛皆空。覺比空華。空華亦是於覺。如
是修行定不迷悶也。】

爾時世尊。欲重宣此義。而說偈言。


「　普眼汝當知
　一切諸眾生
　身心皆如幻
　身相屬四大
　心性歸六塵
　四大體各離
　誰為和合者
　如是漸修行
　一切悉清淨
　不動徧法界
　無作止任滅
　亦無能證者

　一切佛世界
　猶如虗空華
　三世悉平等
　畢竟無來去
　初發心菩薩
　及末世眾生
　欲求入佛道
　應如是修習」



【西蜀復菴暉禪師曰。偈中一切悉清淨與不動二
字。皆頌真空觀。徧法界三字。頌理事無礙觀。與事
事無礙觀也。無作止下。頌頓同佛境等也。

四明聰講師曰。此偈實以無說示說。無和合中求
和合故。有四大六塵聖凡之合。雖然皆夢中幻事。】

【唐圭峯定慧禪師宗密頌普眼菩薩章曰。


「　普眼圓融因果相
　身心影像休隨妄
　先了二空清淨門
　次修三觀圓頓行
　能所兼妄凡聖情
　愛憎寧復論差當
　曾知本有摩尼珠
　五色青黃焉可狀」




普眼菩薩章終三】
