











重刻靈機禪師語錄原稿序

靈機禪師得法於金粟費老人為其白足後
闢講堂於翔鳳為資福之開山祖所傳語錄
舊有鋟本宗門推尚之久矣今其法嗣大展
繼席資福以舊本之未盡厥傳也將重加訂
正梓而行之請序於余余聞禪門之學空諸
所有不立文字即其當機問對一言半偈要
歸其旨於虛寂而已靈師實能洞徹斯旨故
其生平言語不令其徒撰錄舊本所載亦其
侍者得於睹記潛鈔而授之梓用以廣其師
傳耳非靈師之意也今大展見謂未備又欲
刻之何歟蓋釋氏之教雖與儒者歸趣不同
至於審辨源流尊信師說俾天下後世因其
言以知其人而其教澤亦藉以不墜其用心
則一也韓子有言孟軻氏未嘗著書今其七
篇乃萬章公孫丑之徒相與紀其言而傳之
耳由是言之假令當時無尊信師說如諸子
其人者則孟氏之書不傳百世而下安能使
其名赤赤卓卓為群儒冠哉大展侍靈師最
久得其宗旨獨深其所睹記比他人尤詳不
欲令其師傳之稍有湮沒也則其於是役也
能無亟亟乎余喜大展之尊信師說與吾儒
同而靈師之教澤亦藉其人以益廣也故不
辭而序之。


賜進士出身翰林院庶吉士華亭沈宗敬撰








刻正靈機禪師語錄原稿序

昔玉林和尚語諸弟子曰天下宗師靈機第
一蓋師為海內所推服稱臨濟正宗一語一
默一顰一笑皆甘露也師示寂後有弟子急
於入都倉卒梓師語錄二卷攜之北行時入
室弟子大展方養母他山未得預聞後繼席
翔鳳見錄中改誤多端前後易置不勝驚惋
謂先師語錄乃一代人天眼目安可淆訛失
序欲悉依原稿刻正垂示百世俾吳騏為敘
騏謂語錄與文章異文章之家研京十年練
都一紀追琢求工故可改也語錄出自見地
如火必熱如水必溼如金必堅如刀必利豈
容商酌擬議哉不待商酌擬議而一切賓主
炤用殺活與奪性靈手眼千品萬偈無所不
備譬人始生五官百骸腑臟膏血八萬毛孔
一時具足若有刪改文飾則是裝偶塑像非

生人也人已生矣而欲脩削之雕琢之豈非
事理之萬萬不可者哉昔歐陽公以舊唐書
張濬傳中做面子三字不雅改為作態識者
謂做面子三字意忌而含怒氣傲而詞強作
態二字意謔而含笑氣柔而語弱情事全失
不如舊書遠甚夫歐公之才且不能輕易改
書而況不如歐公者也藥山聞雲巖一言曰
吾於此得見海兄百世之後有讀語錄而見
靈機真面目者大展之力也夫。

甲戌初冬九峰遺黎吳騏頓首拜撰







序

古有言行解相應名之曰祖今之據名剎踐祖位者
說法如雲如雨謦欬如珠如玉察其所為則行不副
解解不副行總被二風所觸傲然竊名於祖位可乎
惟吾楊墳觀和尚幼陞天童之堂刳心礪志真參實
悟直躋金粟堂奧倒捋逆批費老人素稱室中真子
也厥後住山三十載足不踰閫故能不起于座化荊
棘為寶坊無法當情辨龍蛇於叱吒其激揚宗旨萬
指鏗鏘即飽參宿學之士一嬰其鋒靡不讋縮咋舌
而退是以喻其刻苦蒞眾則如珠走雪床之楊岐也

論其頌古渾樸則如敲金戛玉之白雲也觀其機用
敏捷則如縱奪臨時捉敗同參之興化也至若開法
四十年來法語機緣甚夥每呵今時別傳之旨泥於
文字禁止謄錄既沒而無隻字示人則又跂乎雲門
諸老之上矣茲所行於世者其門人久侍潛鈔密記
輳集而成書蓋十存其一耳嗚呼和尚之行解卓然
足以邁古超今滅卻正宗之嫡髓詎在多乎是為序。

前住龍池法弟大珍拜題



靈機觀禪師語錄目錄

  
  * 卷首
  
  * 序文
  * 卷一
  
  * 陞座
  * 小參
  * 示眾
  * 卷二
  
  * 機緣
  * 垂問
  * 卷三
  
  * 勘辨
  * 早參
  * 晚參
  * 卷四
  
  * 落堂
  * 源流頌
  * 卷五
  
  * 頌古
  * 書問

  * 卷六
  
  * 雜偈
  * 真讚
  * 佛事
  * 卷尾
  
  * 行狀
  * 塔銘
  * 跋
  * 誌

靈機觀禪師語錄目錄(終)





















靈機觀禪師語錄卷一
嗣法門人　寂方　智霈　海汧　超系　等編


住湖州武康翔鳳山顯忠崇孝資福禪寺語錄

陞座
師自崇禎甲申春誅茅翔鳳至順治甲午冬眾求結
制海鹽徐君載護法夫人行脩請陞座僧問豁開戶
牖妙手難描當軒者誰抬眸錯過師以棒擉開云到
即不點進云秪如強項不回頭者和尚如何施設師
云且居門外進云門內底又作麼生師云自招款案
問大制從來無結解因何平地起風波師云早知恁
麼已是遲進云天上天下惟吾獨尊去也師便打云
轉見郎當問翔鳳峰前呈瑞色缽盂山上播祥光佛
法大意即不問開罏結制事如何師云好向風頭看
火色進云謝師指示師云也須眼底辨金鋀問翔鳳
峰頭作舞十方海會雲臻就中一句應時及節請師
宣師云秪要腳踏實自然眼豁開進云為憐三歲子
不惜兩行眉師云識得山僧也未進云吞納大千門
不二堂堂廓落露全機師便打乃豎拂子云此便是
當年鷲嶺微笑一著子恁麼見得則黃面老子金色
頭陀一肩擔荷徹體無多直得正法眼人人今古彌
亙涅槃心箇箇歷劫不磨掃卻從前閑露布那來迷
悟涉淆訛忽有箇傍不甘底出來道是則是今日剋
期立限也是平地干戈驀與他一棒云無繩索縛英
靈漢汝又將身入網羅。

鹽官張行脩居士同室沈氏壽誕請陞座師云抱膝
鳳山下常年口懶開那堪輕漏泄今日又重來諸兄
弟來也來了說無可說何故千說萬說原是一說千
聞萬聞秪是一聞若也見得則昨日說今日說說說
自超越昨日聞今日聞聞聞絕比倫方信本來一著

子迥超天地獨為尊忽有箇衲僧出來道者漢前言
不顧後語好與三十棒但向他道汝擔得好板棒我
也甘喫爭奈武原人未肯點頭在乃揮拂子云但願
春風吹不老瞎驢笑得口門開。

師誕自慶禪人請陞座師云釋迦不出世達摩不西
來佛法遍天下談玄口不開諸兄弟向者裏會得還
有佛祖立地處也無還容觀上座說青道黃也無殊
不知未生面目箇箇全彰覿體風光人人具足回觀
三藏十二部是甚熱碗鳴聲一千七百則是甚狗咬
枯骨正眼看來無夢說夢無事生事正好朝打三千
暮打八百忽有箇漢聞與麼道憤性出來道資福你
者般饒舌巳是好肉剜瘡欺陷平人資福終不壓良
為賤拄杖子兩手分付何故舉揚恁麼事須是恁麼
人幸有恁麼人方諳恁麼事其或不然未免死水裏
藏龍欲搆宗門向上事何啻萬里望潼關雖然如是
今晨自禪人製法衣為我慶壽諸兄弟慇懃強我舉
揚且道說箇甚麼即得若說有生有死卻是病目見
空花若說無死無生又是怖頭走他國去此二途如
何端的阿呵呵當初只謂茅長短燒了元來地不平
結制陞座師云未過楊墳渡撒手便回決無今日事
既過渡來結住布袋口縱有韜略卒無用處且如何
是今日事諸人還知麼若也知得畫地為牢終非究
竟無繩自縛豈自甘休直須活潑潑如俊鶻沖霄赤
灑灑似錦鱗破浪苟或未然勸諸人莫廉纖安排不
是佛扭捏亦非禪千盃不醉風流子吸盡西江不(費錢)
師誕日雲間苕霅眾居士請陞座問答不錄師云昨
日者箇時節全無消息卻有巴鼻今日者箇時節雖
無巴鼻卻有消息若向昨日會去爭見今朝消息若
向今日會去難辯昨日巴鼻說是語時叵耐翔鳳峰
忍俊不禁牽拽缽盂案開口大笑直得天落山與大

遮山睜眉怒目一齊震動嚇得瞎驢隊裏跳出許多
泥牛白牯徬徨四顧未得翻身山僧見其恐怖生心
連忙捺出老婆心懸挂剎竿上乃向道汝等善生瞻
仰此段微妙難信之法乃自心現量境界只要返本
還源便踏故鄉田地於是翔鳳峰缽盂案天落山與
大遮山方得歡喜讚歎合掌而作偈言業擊禺山債
未休知非巳過又從頭耙犁雖不拖泥水耕遍乾坤
四海流喝一喝下座。

師誕日棲水眾居士請陞座僧問昔日釋迦離兜率
降王宮意旨如何師云南山起雲進云指天指地目
顧四方唯我獨尊又作麼生師云與汝通箇消息進
云雲門曰我當時若見一棒打殺與狗子喫且道是
雪屈是報恩師云丈夫氣宇合如斯進云今日吾師
出世還有為人句也無師云重說偈言進云苕水今
朝年半百漆園贏得八千椿師云也要大家知問桃
花放小春欲結千歲實為復是慶生為復是應時師
云分別即不得進云昔日靈雲見便悟如何是悟底
意旨師云鼻孔大頭垂進云今朝資福不知幾多人
悟去師云惺惺者惺惺懵懂者懵懂進云和盤托出
從人薦只要諸人鑑本真師云一任轉量僧禮拜桃
含章居士問釋迦降生九龍吐水和尚示誕有何祥
瑞師云謝居士齋進云蒙師指出波心月箇裏寒潭
徹底清師云要汝自承當乃云資福五十年來不曾
咬著一粒米且道噇箇甚麼五十年來不曾挂著一
縷絲且道穿箇甚麼於斯明得不惟日消萬兩黃金
亦合受四天下供養於斯不明粒米寸絲也當拖犁
拽耙償他始得大眾因甚如此得人一牛還人一馬
下座。

大殿上樑陞座師云闢艸開荒全憑衲子扶揚插標
建剎猶賴龍天呵護無龍天呵護難繼昔人遺蹤有

衲子扶揚方成今日叢席雖然此猶是建立門庭邊
事正眼觀來盡大地是寶王剎何興何廢何古何今
遍剎塵是淨法身誰增誰減誰聖誰凡既無聖凡增
減又無古今興廢則現前大眾若僧若俗若男若女
乃至遠近檀護不期自集便合迴光返炤悟明得去
則寶王殿內人人立地有分淨法身中箇箇覿體無
二倘或未諳向第二義門更為諸人通箇消息村歌
社舞喧天鬧笑看虛空架畫梁卓拄杖下座。

逸凡上座同雲間眾居士送大鐘入山請陞座師云
法門有大器乾坤絕覆藏赤身擔荷漢渴力為敷揚
敷揚喜有其人秪如大器到來如何與伊證據卓拄
杖云向者裏證據得去皇恩佛恩一時報畢檀施法
施兩得相酬更說甚麼聞聲悟道方諳箇裏端倪見
色明心始信本來是佛然則今日法柄在握畢竟令
歸何地復以拄杖向空點云若將耳聽終難會眼裏
聞聲方始親。

逸凡上座領雲間民仲吳居士六旬請陞座首座問
有物先天地無形本寂寥既是無形又喚甚麼作物
師云主山恒突兀進云能為萬象主不逐四時凋目
前萬象森然四時代謝作麼生是不凋底意旨師云
澗水自長流進云秪如居士誕期敦請說法未審如
何慶讚師云合寺人多慶進云恁麼則華亭信有千
年鶴今日親從海上來師云共謝飽香齋乃云昨夜
翔鳳關與禺泉亭爭論甚鬧一謂佛法貴要乘時宣
說一謂佛法不可輕易流布卻被缽盂案開口大笑
山僧忍俊不禁各與三十拄杖試問者三十拄杖還
有賞罰也無若有賞罰在甚麼處若無衲僧眼何在
民仲吳居士你是雲間伶俐漢聞者般說話便與麼
會去不惟罔極之恩今巳報盡則本來壽量亦見延
長秪如天台頂上行忽逢南海天平僧又作麼生遂

揮拂云盡把無生消息露卻來人世樂逍遙。

塘棲沈君善居士為母十週送法衣請陞座止水問
生死交謝寒暑迭遷有物流動人之常情只如無陰
陽地上如何舉步師云你即今在甚麼處進云秪如
沈居士請法薦親且道功歸何所師云腦後著眼看
進云與麼則生身父母居堂上從本爺娘在頂門師
云何曾離者裏進云一念頓超諸祖意者回方始報
親恩師云又要重添註腳問昔日世尊說法天雨四
花地搖六震今朝和尚陞堂豎拂拈椎現何祥瑞師
云腳跟齊點地進云翔鳳峰頭祥霧地缽盂巖畔瑞
雲生師云風光溢目多問人天普集選佛場開為人
一句如何舉唱師云一棒一條痕進云萬象森羅咸
稽首大千沙界盡沾恩師拈棒云會取棒頭旨僧禮
拜師乃云祖師西來初無奇特一念回機便同本得
只是不合誤賺老神光斷卻一臂帶累自家失卻一
隻者一隻那一隻東土與西天無處得尋覓阿呵呵
若是明眼人終不受渠惑復舉長水問瑯琊覺楞嚴
經云清淨本然云何忽生山河大地瑯琊抗聲云清
淨本然云何忽生山河大地長水當下悟去師云據
古人恁麼問答且那裏是長水悟底道理若明得長
水悟底道理便明得今日𣲧君翁為母十週敦請薦
拔山僧功不浪施雖然伶俐漢向者裏悟去山河大
地忽生且止要且清淨本然又從甚處得來還委悉
麼返本還源諳落處齎衣請法入山來須知一念全
彰處覿面慈容笑眼開卓拄杖下座。

棲鎮眾檀護送藏經到山請陞座問答不錄師云棲
水諸居士請藏入山來山僧無法說合掌笑盈腮何
故蓋此山自唐宋迄今數百餘載為江淛最大名藍
歷代尊宿存名計住者共三十餘位嗣後年代既爾
深遠興廢亦復多番荊蓁蔓艸觸目荒涼山僧勉力

拮据同眾株守數年以來麤成叢席實自無心有所
希求今此法王大寶自然而至豈非法門一大盛事
哉雖然此猶是敘述茲山履歷之意表揚此藏際會
之緣若據當人一著本來具足須知三藏十二部一
切脩多羅驀豎拂子云皆從者裏流出諸人若也會
得便見今日諸檀護發殊勝心成殊勝事亦皆從者
裏流出且道者裏又向甚麼處流出還委悉麼不辭
潦倒明宣破只恐剜傷好肉瘡卓拄杖下座。

棲水邵文孚居士薦親請陞座茹檗首座問樹欲靜
而風不停子欲養而親不在令人常憶蓼莪篇罔極
之恩喻覆載正與麼時酬恩一句作麼生道師云解
脫門開喜到來進云古人道今生父母當親近從本
爺娘仔細看秪如從本爺娘作麼生看師云覿面團
圞絕覆藏進云恁麼則生死涅槃皆是夢嚴慈何處
隔纖毫師云知得恁麼方解恁麼乃云雲在嶺頭閒
水流澗底忙不知何大意終日自掀揚諸兄弟便與
麼會還得心境一如也未還得物我雙忘也未若未
得心境一如物我雙忘到者裏也須是箇漢方能赤
灑無依風流自在不見盤山和尚道心月孤圓光吞
萬象光非炤境境亦非存光境俱忘復是何物洞山
云光境未忘復是何物大慧云白鷺下田千點雪黃
鸝上樹一枝花我先天童密師翁云孟八郎漢又恁
麼去也從上尊宿直截為人無非發明者箇端倪者
箇端倪明了然自亦不知是箇甚麼若有甚麼可知
即墮在無為無事人猶患金鎖難行腳高流參尋箇
事者般旨意大須審細山僧今日說此無上大法蓋
為文孚居士請薦二親用報罔極之恩罔極之恩既
報且道他二尊人即今在甚麼處安身立命遂卓拄
杖云急著眼莫沉吟自從股落霜刀後遍界分明淨
法身便下座(居士曾割股療親)。


德水上座領棲水思蓮尼并眾善信送法被請陞座
僧問猊座高登人天普集少室家風請師吐露師拈
拂云分明秪者箇進云此是衲僧尋常見解秪如針
劄不入處又如何通信師云又被白雲迷進云學人
識得和尚了也且道今日塘棲眾善信齎送法被功
歸何所師云功歸何所則且置作麼生是識得山僧
底意進云與麼獅子吼時芳艸綠象王回顧落花紅
師呵呵云切忌重露布撥過那邊立僧禮拜云因師
置得師云又要拖帶問密密金針鋒不露綿綿玉線
縫偏長到來一眾咸胥慶師意如何為舉揚師云惹
得春風動地來進云秪如重重寶蓋自天垂朵朵金
蓮從地湧時如何師云上座也須著眼觀僧禮拜云
天上人間得自由去也師云猶落路頭在進云意氣
不從他處得風光自是本來同師云但願恁麼去問
揭開幔天網突出獅子吼百獸盡潛蹤龍象笑開口
如何笑開口一句師云炤顧腦門裂進云世尊未離
兜率已降王宮和尚未出母胎度人已畢正恁麼時
坐斷當陽且道度箇甚麼師曰更要覓阿誰進云恁
麼則龍得水時添意氣虎逢山勢長威獰師打云猶
要棒喫僧喝師云不信道問那邊親證一回卻來者
邊行履者邊事即不問那邊事作麼生師云覿面相
見了何必又重宣進云向上還有事也無師云有進
云如何是向上事師垂拂子云試看者一著僧禮拜
云到家更不涉程途去也師呵呵大笑乃云天然妙
手出格針鋒繡成古錦金獅現突踞當陽氣象雄諸
兄弟似者般容妙猶是描畫邊事尚爾驚群絕勝儼
然如活何不返觀當人一著向描畫不及處一覷覷
透自家面目方知此事不從人得要知此事不從人
得便是玄沙𡎺破指頭回雪峰峰問傋頭陀何不遍
參去沙云達摩不來東土二祖不往西天教某甲參

阿誰山僧當時見玄沙明此消息不覺豁開笑眼如
在萬人叢裏輥出相似所以尋常敢道雲門打釋迦
未是好手臨濟掌黃蘗猶欠忤逆須知更有一人越
過臨濟雲門之見方堪語話既越過雲門臨濟之見
了又要語話箇甚麼是汝諸人還知翔鳳老漢立地
處麼自從打落青天後笑看森羅萬象奔卓拄杖喝
一喝下座。

樓水鄒吉人居士為母六袟請陞座師云楊墳深口
銕般易過資福門前直路難行那來龍象眾滿座競
崢嶸繞圍聽我法我法絕形名白棒當頭指麤拳覿
面呈都教箇箇風流脫灑直令人人手眼精明銕饅
頭喫飽齁齁無米飯克滿騰騰是則是忽有箇漢出
來問秪如今朝者般受用從何而得但向他道源遠
流長棲水綠萬年森鬱鳳山青卓拄杖下座。

棲水張瑞宇居士同室夏氏五袟請陞座問答不錄
師云幻夢浮生五十春團圞琴瑟共同倫轉頭一念
彌今古信荷金剛不壞身山僧已為居士祝壽了也
直得三十餘代老古錐騰身踴躍合掌證據云是真
語者實語者如語者不誑語者是你諸人還見麼若
也見得便見當時澧陽路上賣餅婆子因德山肚餓
要點心婆問金剛經中道過去心不可得現在心不
可得未來心不可得上座擬點那箇心山無語後到
龍潭向紙燈吹滅處豁然大悟且道悟箇甚麼還是
悟三心不可得耶悟紙燈吹滅耶伶俐漢向者裏一
覷便破不惟穿卻那婆子風流鼻孔亦可與老德山
把臂共行若猶未也謾道咽喉遭餅塞眼睛突出始
超方喝一喝下座。

師六旬誕日雲間檇李霅溪眾護法請陞座問答不
錄師云今日春風何處來滿筵龍象盡欣懷山僧不
會欣懷意但見諸人笑眼開雖然山僧既不會固是

窺覷無門諸人笑眼開且道明甚邊事若有所明因
甚山僧不會若無所明笑眼開底又是箇甚麼到者
裏描固不成畫亦不就囫圇拋出莫閒休咎生銕面
皮既絕攀躋破沙盆子那來歲壽乃呵呵大笑云青
山耐盡冷冰心誰道今朝又漏逗。

解制陞座僧問九旬已滿即不問魚龍變化是如何
師打云看汝轉身來進云頭角養成忝意氣大千何
處不風流師云直須腳踏實地始得僧禮拜云謝師
答話師云一句好愁人問春光和暖百花新未降王
宮已度人解制今朝即不問當陽慶讚若為陳師云
本來清淨體脂粉漫塗糊進云翔鳳山頭呈瑞氣缽
盂案上獻醍醐師云妄想幾多人問嶺上二枝春爛
熳瓊樓玉殿發光輝且道是甚麼人境界師打云面
目甚分明僧喝師云棒頭開正眼端的始知歸乃云
一冬與諸人眉毛廝結今日擬欲開交且道箇甚麼
即得若道去則有鉤鉤汝未免按牛頭喫艸住則有
錐錐汝也是平地上起堆爭如鉤也不施錐也不用
一條古路八字打開一任諸人南天台北五臺逗到
羅紋結角之際忽地踏斷石梁橋擊碎玻璃盞寒拾
豐干非從外見金毛師利覿面相逢方知資福一片
老婆心為諸人徹困自是諸人不會所以道聖號凡
名盡是虛聲殊相劣形皆為幻色汝欲求之得無累
乎及其厭之又成大患與麼說話仔細看來大似描
畫虛空徒勞指註且作麼生是真實為人一句歸家
盡是兒孫事祖父從來不出門。

雲間眾居士請陞座止水問昔日嬌尸迦與古佛裝
像果感天主即今雲間義友十人請師為眾舉揚當
獲何果師云且喜春風動地來進云與麼則昔日古
佛今朝和尚也師云你又分身兩處看進云可謂人
人開正眼箇箇豁頂門去也師云如何是你正眼進

云夾路桃花風雨後馬蹄何處避殘紅師云狼藉不
少乃云負沖天氣概必具參尋眼目入作家爐韝須
盡妙手鉗鎚鉗鎚未盡末後牢關終隔礙眼目不具
陷身虀甕受迷籠驀拈拄杖云然則者箇終朝列列
挈挈長年挺挺特特具何眼目入何爐韝若也辨得
便可七縱八橫以一莖艸作丈六金身瓊樓玉宇掌
中觀坐微塵裏轉大法輪大千沙界腳尖上即今銕
饅頭一任橫吞豎咬無米飯不妨端坐受供如或未
然雲間路杳翔鳳峰高難弟難兄親到此也須各各
動寒毛遂卓拄杖下座。

住嘉興府石門縣福嚴禪寺語錄

康熙辛亥歲師受嘉禾石邑眾紳衿諸護法暨本山
兩序耆舊請於九月十二日進院至。

山門師以杖指云此是先師當年開闢之處英賢代
起盡出斯門山僧今日到來又且如何舉步飲水知
源開眼笑銕船無底渡崑崙。

佛殿一言獨稱尊傍觀幾打殺多少不平人含冤而
怒說休怒說從今不必動干戈海晏河清唱哩囉。

伽藍自受靈峰囑千觔擔子挑我今承護念庶事賴
和調雖然更有一句子也要互相委悉遂插香云此
心無媿赤條條。

祖師眼眼蒼黃色鼻鼻柏子香雖然無可語箇箇舌
頭長咦不是兒孫今看破早將家醜外邊揚。

據室若論此事山僧不敢苟順人情何故蓋者裏是
先師行綱立紀為法存公之處若以本分未徹履踐
未當糢糊學者罪犯彌天且道新福嚴以何為人一
陌清風穿鼻竅眼開不受自欺瞞。

當日眾護法請陞座問答不錄師云佛法自有時節
因緣不可覆藏憶自先師辭世山僧以心喪株守翔
鳳迄今十載志在鈍钁頭邊鋤雲補衲遂此餘生無

奈業力難逃被那隊神通羅漢并諸妙用維摩鉤住
鼻端必欲牽拽至語水河畔仔細思量實無計可只
得老牛拖重耙從迎恩渡過勸農橋登師堂入師室
據師座凡先師所屬疆界一一勉力維持祖父者片
田地處處徹底翻覆繼往開來悉憑前數酬恩報德
盡在今朝遂顧視左右喝一喝云不是山僧多潦倒
大都父業子承當卓拄杖下座。

護法曹遠思同弟正則子巖為母太夫人八十壽請
陞座僧問祝一人無盡之壽開十方選佛之場建殊
勝緣作奇特事忽有箇無面目漢到來如何相待師
豎拂云秪將者箇為證據進云與麼則覿面相呈更
無回互去也師云須是恁麼始得進云可謂是處是
慈氏無門無善才師云此句是重言問天垂寶蓋地
湧金蓮為是法爾如然為是神通妙用師云總不恁
麼進云還丹一粒點銕成金至理一言轉凡成聖今
日太夫人壽誕請師至理一言師云千年蟠桃核進
云昔日世尊陞座文殊白椎云諦觀法王法法王法
如是未審意旨如何師云有眼盡皆見進云恁麼則
寶劍一揮天地靜雙眸纔舉斗牛寒師云脫體任風
流進云學人禮拜去也師卓拄杖云不堪與麼僧一
喝師云又欠端的問鐘鼓交參龍象雲集滿座風光
承誰恩力師云杲日見當空進云恁麼則壽算等空
誰比量福同滄海若為倫師云何勞讚歎乃云今日
一眾咸集座下擬聽山僧為太夫人說法稱壽且道
說箇甚麼即得若說世間法渠自興家立業教子育
孫乃至發科發甲為官為貴冰霜凜冽節儉維風可
謂巾幗丈夫早已傳頌閭里又烏用山僧彈述其萬
一若說出世法渠自皈向先師信荷宗乘將四十載
衛護此山垂老不忘非宿願弘深焉能諄切若是所
以凡海內衲子知有福嚴叢林者莫不知有曹氏金

湯之力如是則太夫人壽如福嚴與天中並垂不朽
壽如語水同碧玉深濬無窮直得森羅萬象俱呈瑞
彩山河大地遍覆祥雲皆是太夫人本有之物亦是
先師光明之幢是你諸人還覺眉毛卓朔麼山僧已
自忍俊不禁再為助揚一上遂呈起拄杖云不涉陰
陽超物表當堂彌播古今春復以拄杖架肩下座。

薦亡請陞座僧問一念無為俱坐斷森羅影裏現全
身此猶是教乘極則邊事如何是衲僧向上鉗錘師
云又添一箇癡獃進云生也不道死也不道即今姜
氏超蓮面目何在師云拶得盲人眼自開進云了了
常知無別物凡名聖號等浮漚師云炤顧腳下乃云
浪走江湖腳跟下三十未為多穩坐家堂頂門上一
錐已是遲若是明眼衲僧直須翻轉面皮方能克紹
綱宗擔荷箇事且箇事又如何擔荷揮拂子云信手
拈信手舞大坐當軒孰敢睹或示太阿鋒或震塗毒
鼓直得歷代老古錐箇箇相看把舌吐作驢作馬掣
風顛現神現鬼相觸忤撞頭磕額沒處藏罪犯彌天
不可數不可數休莽鹵打破生死關無佛亦無祖生
死關既已打破且道已往姜氏即今居何方所遂合
掌云頓超上品蓮了脫幽冥苦。

小參

解制何君佐居士同室沈氏請小參一期忉忉怛怛
且喜眉毛還在未免因齋慶讚唱箇好春光為諸人
助行好春光好春光箇箇娘生面目彰踢翻虀甕沖
霄去擺脫鉤錐步大方莫靠壁休倚墻大丈夫兒貴
自強若使艸鞋不具眼腳頭常被石頭傷石頭傷血
染青山路轉長盡道天涯無日到誰知回首是家鄉
咄咄咄者獃郎莫漫狂三十年前太古話如今說出
不成腔任他不采聽自說也何妨遂噯呀一聲云笑
斷老婆腸。


除夕小參召大眾云一年三百六十日與麼磨裙擦
褲虛度時光了也今宵卻值臘月三十夜古人喻為
生死到頭最是急切底時節秪如當人腳跟下一著
子合作麼生理會山僧雖則無事生事也要大家委
悉倘有直下知歸者不妨如龍得水似虎逢山展托
當機牙爪施呈本有風光其或未然更為諸人打葛
藤去也驀卓拄杖云年去年來春復冬衲僧巴鼻若
為通瞿曇有口難宣說摩詰無言謾指蹤歷劫不磨
非向背當陽突出絕施功等閒脫體能擔荷任運堂
堂不借中。

福嚴退院小參師呈拄杖云盡大地是先師面目全
憑者箇為流通遍剎塵是山僧行履了無住著可追
攀雖然要見山僧行履須明先師面目既明先師面
目且道山僧行履在甚麼處遂起身云多謝勸農橋
上雨殷勤送我出松關拽杖便行。

示眾

封鍋示眾觀上座今晚封鍋不為別事秪為諸兄弟
擔囊挈缽不憚身力到資福者裏箇箇業為參禪學
道了脫生死然既為此大事急切而來豈可辜負故
時就此急切處置一問秪如禪作麼生參道作麼生
學生死作麼生了若向者裏著著有出身之路答得
一語相契不妨依舊開鍋大家同住若答不得便請
撿點行囊各各散去資福無閑飯與汝喫虛度光陰
打鬨過日蓋緣邇來祖道衰微禪風澹薄主席者多
懈怠之士行腳者少正因衲子遂使參禪學道了脫
生死一段大事因緣卻成虛設良可痛也故觀上座
今晚捋下面皮不避嫌謗逆行此令弗圖門庭繁盛
只貴正眼流通乃顧左右云出來道道看一僧云文
不加點師云汝者一語在禪上著道上著生死上著
僧云和尚撿點看師云情知你未諳落處慣弄虛頭

僧無語師復高聲云還有麼良久眾無出師云不意
命蹇若是與麼拼身捨命入艸求人覓箇同伴也不
可得遂打翻香几歸方丈。

示眾舉世尊於涅槃會上以手摩胸告眾曰汝等善
觀吾紫磨金色之身瞻仰取足勿令後悔若謂吾滅
度非吾弟子若謂吾不滅度亦非吾弟子時百萬億
眾悉皆契悟師云世尊末後賣俏如將魚目當明珠
百萬億眾悉皆契悟也是烏龜撞壁且道山僧如是
批判意在甚處貪觀天上月失卻手中橈。

示眾門前犬子吠畢竟有人來且道是什麼人聻眾
無對師良久云原是舊相識不用別疑猜。

示眾舉世尊因長爪梵志索論義預約曰我義若墮
當斬首以謝世尊曰汝義以何為宗志曰我以一切
不受為宗世尊曰是見受否志拂袖而去行至中途
有省乃歎曰我義兩處負墮是見若受負門處麤是
見不受負門處細一切人天二乘不知我義墮處惟
有世尊諸大菩薩知我義墮回至世尊前曰我義兩
處負墮故當斬首以謝世尊曰我法中無如是事汝
當回心向道於是同五百徒眾一時投佛出家證阿
羅漢師云外道最初拂袖便行卻具衲僧作略可惜
中途捩轉面皮又向世尊腳跟下納敗正似靈龜拽
尾自取喪身之兆。

示眾舉世尊因文殊至諸佛集處值諸佛各還本處
惟有一女子近於佛坐而入三昧文殊乃白佛云何
此女得近佛坐而我不得佛告文殊汝但覺此女今
從三昧起汝自問之文殊繞女子三匝鳴指一下乃
托至梵天盡其神力而不能出世尊曰假使百千文
殊亦出此女子定不得下方過四十二恒河沙國土
有罔明菩薩能出此女子定須臾罔明大士從地湧
出作禮世尊世尊敕罔明出罔明卻至女子前鳴指

一下女子於是從定而出師云當時靈山會上者婆
娘亦甚奇怪惜乎文殊不識來機青天白日被他迷
惑而下方罔明雖則撥轉關捩未免泥裏傷剌若是
山僧總不管他入定出定便與他驀面推倒非惟勦
除窠臼要使瞿曇慚惶無地。

示眾舉孚上座因鼓山赴大王請雪峰門送回至法
堂乃曰一隻聖箭直射九重城裏去也孚曰是伊未
在峰曰渠是徹底人孚曰若不信待某甲去勘過遂
趁至中路便問師兄向甚麼處去山曰九重城裏去
孚曰忽遇三軍圍繞時如何山曰他家自有通霄路
孚曰恁麼則離宮失殿去也山曰何處不稱尊孚拂
袖便回峰問如何孚曰好隻聖箭中路折卻了也遂
舉前話峰乃曰奴渠語在孚曰者老凍膿卻有鄉情
在師云雪峰稱賞鼓山不必論量只如孚上座恁麼
問鼓山恁麼答且道什麼處是他聖箭折處向者裏
見得倜儻分明便知孚上座只具殺人刀且無活人
劍鼓山雖明出身路未解截波瀾點檢則二俱擔板
各見一邊若到山僧門下合喫手中拄杖何故賞罰
並行。

示眾舉香嚴上樹若論此事如人上樹口啣樹枝腳
不踏枝手不攀枝樹下忽有人問如何是祖師西來
意不對他又違他所問若對他又喪身失命當恁麼
時作麼生即得時有虎頭招上座出眾云樹上即不
問未上樹時請和尚道香乃呵呵大笑師云嶮似懸
崖毒如砒礵纔沾唇吻便爾喪身然香嚴老漢固是
施機善巧為什麼被虎頭一問只得呵呵大笑還委
悉麼絲綸擲在煙波裏只為金鱗釣得歸。

示眾舉五祖演禪師三佛侍祖於一亭上夜話及歸
燈已滅祖於暗中曰各人下一轉語佛鑑曰彩鳳舞
丹霄佛眼曰銕蛇橫古路佛果曰看腳下祖曰滅吾

宗者克勤耳師云五祖老漢不妨是箇當路大蟲隨
處張牙距爪爭奈三子頭角崢嶸各展風規然就中
卻被箇返擲獅子攔腳一咬直至如今未得轉身。

示眾師云眾兄弟須向本參上親見一番出言吐氣
自然如龍得水似虎逢山不須風雷遍地波瀾山僧
為諸人發揮去也遂以拄杖旋風打散。

結制示眾師云寶劍揮空誑謔青天銕蛇攔路平地
賺人更欲曲垂巧喻何異淨眼添沙山僧卻不與麼
舉拄杖云秪將者箇當陽直指汝等諸人敢道不見
復卓拄杖云圓通大震忽爾喧騰汝等諸人敢道不
聞見聞既爾分明者箇元非他物所謂處處真處處
真塵塵盡是本來人真實說時聲不見正體堂堂沒
卻身既是真實說為甚麼聲不見既是正體堂堂為
甚麼沒卻身若向者裏會得未入爐鞴早已翻身未
動鉗錘亦自光輝其或未然山僧且歸方丈待汝等
來通箇消息。



靈機觀禪師語錄卷一


