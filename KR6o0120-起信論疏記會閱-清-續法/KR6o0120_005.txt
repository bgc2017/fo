











大乘起信論疏筆削記會閱卷第五
唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定


【△二寄問列名。】

「云何為二。一者。覺義。二者。不覺義。」

【【記】云何。問也。一下。列也。

△三依名辨釋(三)。初覺義。二不覺義。三雙辨同異。

初覺義。

【疏】約淨法明心生滅故。

【記】覺是淨法。於中有始有本。則隨流時。體(本覺也)隱
用(始覺也)廢為滅。反流時。體顯用起為生。

△文二。初略辨本始二覺。二廣明本始二覺。
初
略辨本始二覺(二)。先本覺。次始覺。
先本覺(二)。一
顯本覺體。二釋本覺名。
一顯本覺體。】

「所言覺義者。謂心體離念。離念相者。等虗空界。無所
不遍。法界一相。即是如來平等法身。依此法身。說名
本覺。」

【【疏】所言句。牒章。
謂下。釋義。離念者。離於妄念。顯無
不覺也。相者。非唯無不覺之闇。乃有大智慧光明
義等故也。虗空有二義。以況於本覺。故云等。
一。周
遍義。謂橫遍三際。豎通凡聖。故云無所不徧。二。無
差別義。謂在纏出障。性恒無二。故云法界一相。即
是法身者。欲明覺義。出纏相顯故。依此等者。既是
法身之覺。理非新成。故云本也。無性攝論云。無垢
無罣礙智。名為法身。金光明經。名大圓鏡智為法
身等。皆此義也。

【記】論謂心下。分三。初。正顯覺體二。先。標也。疏云離

於等者。心體真實。本自靈鑒。念想虗妄。從來闇昧。
若心有念。是謂闇昧。名為不覺。心既離念。則無闇
昧。唯一靈知。名之為覺。論中言體離者。當知本無。
以本無故。名為本覺。論離念相下。次。釋也。相。謂義
相。即下徧一二義。此之二義。正是本覺相。即相大
也。等。謂齊等。本覺之義。與空齊等故也。疏云非唯
等者。正釋相義。以一一義。稱體而周。不異不二。皆
等虗空也。此乃海東疏義。故今引用。二義。如下所
配。橫徧等者。若言徧。則合云凡聖。若言通。則合云
三際。今所異者。以三際凡聖。互有相通。舉三際時。
一一際中。必具凡聖。凡聖皆如。故云橫遍三際。舉
凡聖時。一一凡聖。必具三際。始終皆爾。故云豎通
凡聖。葢欲異於常說。橫不該豎。故有此言。顯無不
徧也。在纏等者。此雖約時豎說。語似未盡。然理亦
該收。謂在纏必其情器。出障必收身土。二俱無二
也。
論即是句。二。會體同身。如來。是應身。法身。是真
身。如來之法身。依士釋。意明心體與法身無二。故
云即是。又離真無應。應即是真。故云即也。又如來
法身。並同真身。但以約人標法。故曰如來法身。亦
是即義。上三皆持業釋。由是即字。通茲三用。然初
一是正。餘二是兼也。言平等者。聖凡情器。無二圓
滿故。疏云欲明等者。欲顯在纏之本覺。遂舉出纏
之法身。此則約果以顯因也。名雖因果有殊。而真
實之體無二。故論云即是也。論依此等者。後。依體

立名也。謂心體寂滅。無有變改。從本巳來。可軌則
故。名之為法。是體依聚故。名之為身。今依此體而
立覺名者。以顯法身。非是一向凝然寂滅無知無
覺也。又顯此覺。非是有為生滅之法。故約法身以
立。是則一體之上。寂故名法身。照故名本覺。所言
依者。但是依約之義。不同草木依根有苗分能所
也。亦不同依如來藏有生滅心有真妄也。此乃一
體真實。但約此體上靈照之義。便名本覺也。疏云
既是等者。法身之理。三乘教中。同許不生不滅。是
本有之法。既目此法為覺。是可為本。無性下。引證
本覺。即法身義也。以此宗中。理智無別。謂即理之
智。名為本覺。即智之理。名為法身。如珠即明。無二
無別。不同權宗為無為異。

△二釋本覺名。】

「何以故。本覺義者。對始覺義說。以始覺者。即同本覺。」

【【疏】何以故者。責其立名。責有二意。一云。上開章中。
直云覺義。何故今結。乃名本覺。二云。此中既云本
覺。何故上文但云覺耶。

【記】責意有二者。但反覆成難。而實無二。故本疏云。
進退成難。

【疏】本覺者。以對始故。說之為本。答初意也。又以本
覺隨染。生於始覺。還待此始覺。方名本覺。

【記】本下。先。正釋責意二。初。辨名本覺所以。以對等
者。當知染法淨法。皆悉相待。今此且約對於新生。

立為本有。以始覺從修新生。本覺性自元有。由是
對始以立於本。
又以下。約別義釋。前約對始名本。
今約生始名本。
原其始覺。是本所生。內因熏習。外
假緣力。創然而有。故名為始。生於始故。名為本也。
苟無所生。亦不名本。如女生子。方得母稱。

【疏】即同本者。以至心源時。始本無二相故。是故上
文但云其覺。答後意也。
又此始覺。是本所成。還契
心源。融同一體。方名始覺故。

【記】即下。次。辨但名覺之所以以始本既合。則無二
相。無二相故。但是一覺。故下文云。亦無始覺之異
以四相本來平等。同一覺故。
又此下。約別義釋。前
是辨一覺所以。此即辨始覺所以。意謂此始覺者。
以依本起始。始還同本。故名始覺。以始得無念之
覺。名真始覺也。巳前雖亦名始覺。以未離念。猶名
不覺。或立相似隨分等名。至此念盡。巳覺初相。故
名始覺。是知直待合同本覺心源。故名究竟覺。智
淨相等。並同是始覺也。

【疏】問。若始覺異本。則不成始。若始同本。即無始覺
之異。如何說言對始名本。答。今在生滅門中。約隨
染義。形本不覺。說為始覺。而實始覺至心源時。染
緣既盡。始本不殊。平等絕言。即真如門攝也。故本
覺之名。在生滅門中。非真如門也。

【記】問下。次。問答通妨。異不成始者。以前文云。是本
所成故。融同本體。方名始覺故。
同不成始者。以前

云。至心源時。始本無二。平等一相。無所待故。既而
同異二俱不立。如何說言對始立本耶。此問因次
前疏文中來。
答意。昔日不覺而今始覺。若窮其體
與本不殊。就生滅門相待義邊。得名始本也。
形本
不覺者。形本覺故立為始。形不覺故立為覺也。若
至心源。巳屬真如門攝。不同前難。而實始覺等者。
無不覺之染緣可形待。故無覺名。與本平等不殊。
故無始名。但名真如。不名始本覺也。由是真如門
中。伹顯於體。不顯相用故本覺下。結成可知。

△次始覺。】

「始覺義者。

依本覺故。而有不覺。依不覺故。說有始覺。」

【【疏】始覺句。牒名。
依下。明起始覺之所由也。依本覺
有不覺者。謂即此心體。隨無明緣。動作妄念也。依
不覺有始覺者。本覺內熏力故。漸有微覺厭求。乃
至究竟。還同本覺。故下文云。本覺隨染生智淨相
者。即此始覺也。
此文意明本覺成不覺。不覺成始
覺。始覺同本覺。以同本覺故。則無不覺。無不覺故。
則無始覺。無始覺故。則無本覺。無本覺故。平等平
等。離言絕慮。是故佛果圓融。翛然無寄。尚無始本
之殊。況有三身之異。但隨物心現。故說報化之用。
下文顯之。

【記】始下。初。別解文義。明起等者。正明始覺。文雖在
後。轉推其源。元因本覺。
由迷不覺。方有妄念。妄念
即不覺也。前云。依如來藏有生滅心。後云。依覺故

迷等。如依不睡人有睡人也。
依不覺有始覺。如依
睡人方有覺人也。
本覺內熏等者。下云。以有真如
法故。能熏習無明。以熏習故。則令妄心。厭生死苦。
樂求涅槃等。
究竟同本者。下云。而實無有始覺之
異。本來平等。同一覺故。
故下文云。引證。即隨染本
覺中文。斯則本覺離染初淨。便名始覺。
此文下。二。
通辨論意。此如好人成睡人。睡人成覺人。覺人成
好人。顯展轉成立也。
以同下。明展轉泯絕也。如以
覺人同好人故。即無睡人。無睡人故。即無覺人。無
覺人故。即無好人。無好人故。平等平等。亦不可言。

平等者。無始本異故。再言之者。亦有二意。一則始
覺與本覺平等。始即本故。本覺與不覺平等。不覺
即本覺故。二即始本不覺。竟無差別。本自平等。又
差別平等。亦復平等。
離言者。欲言始覺。體同本故。
欲言本覺。無所對故。欲言不覺。體即覺故。言之不
及。故云離言。以離言故。無相可得。心行處滅。故云
絕慮。此即泯同真如門也。
是故下。結示也。圓融者。
圓攝染淨覺與不覺。融歸一體。
清虗無累。故曰翛
然。
迷。覺。中道。一不住著。故名無寄。
況有三身異者。
以三身由始本所成。始本既不安立。豈有三身之
殊。此揀權教。定說三身差別。於中分為無為別。及
三常之異也。
但隨下。釋疑也。或曰。下說不思議業
相。緣熏習鏡。報身應身。又云。無明盡。有不思議業。
能現十方。利益眾生。此豈非報化之用。何言無三

身耶。故此釋之。但約機見有異。名為報化之身。若
約果海。實無身說。下文顯者。即真如用大文云。諸
佛如來。唯是法身智相之身。第一義諦。無有世諦
可見之法。伹隨眾生見聞得益。故說為用。

△二廣明本始二覺(二)。初始覺。二本覺。
初始覺
(三)。初總標因果二覺。二廣寄四相釋成。三結明始
不異本。

【記】始覺者。亦可前略明始覺體。今廣明始覺相。後
始不異本。即結相同體也。

△初總標因果二覺。】

「又以覺心源故。名究竟覺。不覺心源故。非究竟覺。」

【【疏】心源者。染心之源。謂性淨也。又麤相之源。謂生
相也。究竟者。始覺道圓。同於本覺故也。此在佛地。
非究竟者。不了其源。始未同本故也。此在金剛巳
還。

【記】染心者。即六染心。性淨者。即如來藏。以汙淨成
染。故說淨為染源。故下文云。是心從本以來。自性
清淨。而有無明。為無明所染。有其染心。麤相者。即
轉現二相并六麤等。轉現。亦是細中之麤。並為麤
相。生相。即業相。妄中最細者。以麤從細生。故說細
為麤源。故下文云。麤中之細。細中之麤。菩薩境界。
細中之細。是佛境界。然心源之言。疏中兩解。初解
依士釋。次解依士持業二釋俱通。或可淨心即源。
持業釋。此解與疏初解。俱約所證之極。疏之次解。

是約所斷之極。斯則心源二字。通於真妄。覺之一
字。即是始覺。始覺至於生相。生相足以斷除。始覺
至於性淨。性淨足以冥合。故下文云。覺(始覺)心(性淨)初
起(生相)。心(冥合)無初相(斷除)。以遠離微細念(上所斷者)故。得見
心性。心即常住(上能合者)。名究竟覺(能所合巳。別立此名)。始覺道
圓者。道。即因義。至此位中。因滿成果。無始本異。名
究竟覺。即佛地也。不了等者。有生相等之所隔故。
金剛等者。金剛喻定無間巳還。乃至一切異生。即
下文隨分。相似。及不覺等。是也。斯則究竟是果。非
究竟是因也。

△二廣寄四相釋成。

【疏】前三相。釋上不究竟覺。後一相。釋上究竟覺。

【記】前三者。即滅異住。覺此三相巳還。名不究竟。後
一。即生相。此一相盡。故名究竟。此約反流。故生相
居後。若約順海。則滅相為後。

△文二。初正寄四相顯其四位。二引經釋成心源
無念。
初正寄四相顯其四位。

【疏】此中文意。將四相麤細。寄顯反流四位。以明始
覺分齊。

【記】此下。疏總敘意。文分為七。今初。略標大意。麤則
滅相。細則生相。中間相望。互通麤細。寄顯等者。寄
托四種塵勞相上。顯明始覺功力分齊。是則約所
覺之麤細。辨能覺之淺深也。四位者。此同圓覺凡。
賢。聖。果。之四。或開為五位。即資糧。加行。通達。修習。

究竟也。或合為三。謂信行。淨心。究竟也。廣即五十
二位。

【疏】然此四相。約真心隨熏麤細差別。寄說為四。非
約一剎那心明四相也。

【記】然下。二。料揀四相。意顯真心。隨無明熏。從細至
麤。從惑至業。寄此惑業之上。說為四義。乃是一期
之四相也。非約等者。剎那之中。雖具四相。非今所
辨。故乃揀之。

【疏】今以二門略辨。一。總明。二。別說。

【記】今下。三。正釋本義二。初。標列。如文。

【疏】總者。原夫心性離念。無生無滅。而有無明迷自
心體。違寂靜性。鼓動起念。有生滅四相。是故由無
明風力。能令心體生住異滅。從細至麤。
經云。佛性
隨流。成種種味等。又經云。即此法身。為煩惱之所
漂動。往來生死。名為眾生。此下文云。自性清淨心。
因無明風動等。今就此義以明四相。既鼓靜令動。
遂有微著不同。先後際異。就彼先際最微。名為生
相。乃至後際最麤。名為滅相。故佛性論云。一切有
為法。約前際與生相相應。約後際與滅相相應。約
中際與住異相相應也。

【記】總下。次。詳釋二。初。總三。先。總敘起妄二。初。正敘。
原。鞠窮義。夫。語辭。謂窮此四相之由。本因迷心所
成也。或二字俱是發語之端。心性下。敘所迷心體。
即真如門。如前文云。所謂心性不生不滅。乃至離

心緣相等。而有下。明迷成生滅。即生滅門。如前云。
依如來藏故。有生滅心等。經云下。二。引證。初即涅
槃。
又經。即法身不增不減經。彼云。即此法身。為過
於恒河沙無邊煩惱所纏。從無始世來。隨順世間
波浪漂流。往來生死。名為眾生。此下下。即隨染本
覺中文。今下。二。就配四相。如文。
佛性下。三。引論釋
成。彼論所說。一一有為。莫不皆為四相所遷。以證
今論一期四相。

【疏】別說者。對彼下文約位別分。生相有一。住相有
四。異相有二。滅相還一。

【記】別下。二。別二。初。略配。下文約位等者。即將此覺
四相位。但對下六染文。便知此四別分。各成多少
不等。如下文云。一者。執相應染。依二乘解脫。及信
相應地遠離。即是此云。如二乘觀智。初發意菩薩
等。覺於念異。念無異相等。又下文云。二者。不斷相
應染。依信相應地。修學方便。漸漸能捨。得淨心地。
究竟離故。乃至五者。能見心不相應染。依心自在
地能離故。此上四染。即是此云。如法身菩薩。覺於
念住。念無住相等。又下文云。六者。根本業不相應
染。依菩薩盡地。得入如來地能離故。即是此云。如
菩薩地盡。滿足方便。一念相應。覺心初起。心無初
相等。以此對彼。足見四相別分之義。但以彼約淨
智翻染。一向就煩惱道說。故不說於滅相。今文約
覺起始終具論。故總明四相也。準海東疏配。生相

有三。三細也。住相四。即七識四惑。異相六。即根本
六煩惱。滅相有七。即身三口四。然彼所說。法體即
同。但開合有異。今疏即就當論所辨。以要順宗故。
無以棄近而就遠也。

【疏】生相一者。名為業相。謂由無明。不覺心動。雖有
起滅。而相見未分。以無明力故。轉彼淨心。至此最
微。名為生相。甚深微細。唯佛能知。下文云。依無明
所起識者。乃至唯佛能知故。即下文三細中初一。
及六染中後一。五意中第一。此等並同此生相攝。

【記】生下。二。廣釋四。初。生。業相者。標名。謂由下。釋相。

以無明下。結成。表此先無。故名生相。甚深下。別歎。

下文下。引證。即生滅四緣中文。
即下文下。類攝。初
一。即業相。後一。即根本業不相應染。第一。即業識。
此等下。都結。但以所說為門不同。而法體是一。故
皆攝之。為門不同者。九相是明不覺。五意六染。是
明生滅因緣。但五意是生因緣。六染是滅因緣也。
由義異故。名字不同。及說處亦別。以體同故。故通
攝也。下諸段標釋結攝。例此。

【疏】住相四者。一名轉相。謂由無明力。不覺前動相
即無動故。轉成能見。二名現相。謂由無明。依前能
見。不了無相。遂令境界妄現。此二及初。並在賴耶
位中。屬不相應心。三名智相。謂由無明。迷前自心
所現之境。妄起分別染淨之相。故云智也。四名相
續相。謂由無明。不了前所分別。空無所有。更復起

念。相續不斷。此二並在分別事識細分之位。屬相
應心。無明與前生相和合。轉彼淨心。乃至此位。行
相猶細。法執堅住。名為住相。下文三細中後二。及
六麤中初二。并五意中後四。亦六染中中四。此等
並同是此住相攝。

【記】住下。二。住。
此二等者。巳上三細。是三不相應心。
屬於本識。此二並在等者。此是麤中之細。屬於事
識。無明等者。結成也。確然不改。故名堅住。
後二。即
轉相。現相。初二。即智相。相續相。後四。即轉識。現識。
智識。相續識。中四。即能見心不相應染。所現色不
相應染。分別智相應染。不斷相應染。

【疏】異相二者。一。執取相。二。計名字相。謂此無明。迷
前染淨違順之法。更起貪瞋人我見愛。執相計名。
取著轉深。此在事識麤分之位。無明前與住相和
合。轉彼淨心。令至此位。行相稍麤。發動身口。令其
造業。名為異相。下文六麤中中二。及六染中初一。
并五意中後意識。此等並同是此異相攝。

【記】異下。三。異。此在等者。此二是麤中之麤。屬於事
識。無明等者。惑妄麤顯。能發身口貪瞋等別。故名
異相。中二者。即執取。計名。初一。即執相應染。以合
二相為一染故。意識。即意之識。

【疏】滅相一者。名起業相。謂此無明。不了善惡二業。
定招苦樂二報。故廣對諸緣。造集諸業。依業受果。
滅前異心。令墮諸趣。以無明力。轉彼淨心。至此後

際。行相最麤。極至於此。周盡之終。名為滅相。下文
六麤中第五相。是也。以果報非可斷故。不論第六
相也。

【記】滅下。四。滅。
滅前異心者。謂惑至此終極。入於業
道也。如小乘滅相。滅現在心令入過去。以無明等
者。從微至著。起惑造業。業因既成。必招來果。一期
事畢。故名周盡。以周盡故。故言滅相。非謂從此不
起煩惱。如人謀事。緣備事遂。名為周盡。第五。即起
業相。
以果下。或問曰。生等四相。於九相中。巳攝前
八。何故不攝業繫苦耶。故此釋之。意云。因則未造
者不造。巳造者轉滅。即有可斷之義。若至果報巳
當受處。即不可斷。如巳至地獄。必須受也。故佛令
知苦斷集。不令斷苦。是斯意也。故今文中。廢置不
說。
第六。即六麤之最後一相也。

【疏】是故三界四相。唯一夢心。皆因根本無明之力。
故經云。無明住地。其力最大。此論下文當知無明。
能生一切染法。此之謂也。

【記】是下。四。總結前說。唯一夢心。喻也。如有一人(真如)。
忽然睡著(無明)。作夢(業相)。見(轉相)種種事(現相)。起心分別(智相)。
念念無間(相續)。於其違順。深生取著(執取)。為善為惡。是
親是疎(計名)。於善於親。則種種惠利。於惡於疎。則種
種陵損(起業)。或有報恩受樂。或遭報怨受苦(業繫苦相)。忽
然覺來。上事都遣。當知此事。唯一夢心。皆因等者。
法也。九相之興。皆依此力。如依於睡。有諸夢事。經

云下。引證。勝鬘經也。彼云。如是無明住地力。於有
愛數四住地。無明住地。其力最大。大論云。譬如大
地有勝力故。持四重擔。故名住地。一。大海。二。諸山。
三。草木。四。眾生。無明亦爾。於五住地中。此最難除。
故知力大。下文。即九相末都結之文。

【疏】雖復從微至著。辨四相階降。然其始終。竟無前
後。總此四相以為一念。謂麤細鎔融。唯是一心。故
說俱時而有。皆無自立也。

【記】雖下。五。據理融攝。先。縱牒前文。謂細不是麤。惑
不是業。法執非我執。本識非事識。前位異後位。故
云階降。然其下。攝彼麤細差別以為一念。所言一
念相兩意。一則伹是一無明之念。二則一剎那之
念。且如一人。忽逢一怨。便行殺害(念業)。如以為張人
王人(計名)。定言於我有怨(執取)。惡心無間(相續)。分別是怨
非親(智相)。彼為所見(現相)。巳為能見(轉相)。心念起動(業相)。即
於一念之中。八相具足。然於二義中。正唯前義。亦
可一念者。即一心也。故下文云。一念相應。即無念
之一念也。謂麤下。出所以。或問曰。既有麤細前後
等差。何得說為一念。故此釋也。謂雖有麤細等差。
唯是一心而作。豈有心在滅相。而生相中無心。若
言無者。生何所依。亦不可分此一心以應四相。既
心不可分。復無前後。如何四相得有前後耶。如人
是一。夢種種事。夢事雖多。即無前後。故說下。引證。
即始覺末文。正云。而實無有始覺之異。以四相俱

時而有。皆無自立。本來平等。同一覺故。

【疏】然未窮源者。隨位淺深。覺有前後。達心源者。一
念四相。俱時而知。經云。菩薩知終不知始。唯佛如
來。始終俱知。始者。謂生相也。終者。謂餘相乃至滅
相也。

【記】然下。六。決通伏難。或云。既四相同時。何故覺者
有其前後。故此釋之。達心下。以了四相同依心者。
方得俱時而知也。如人夢中說夢。漸漸而知。或至
覺來。方可併悟。斯乃得失在人。不應疑法。經云下。
引證。始者下。轉釋所引。並可知。

【疏】即因無明不覺之力。起生相等種種夢念。動其
心源。轉至滅相。長眠三界。流轉六趣。今因本覺不
思議熏力。起猒求心。又因真如所流聞熏教法。熏
於本覺。以體用同融。領彼聞熏。益性解力。損無明
能。漸向心源。始息滅相。終息生相。朗然大悟。覺了
心源。本無所動。今無始靜。平等平等。無始覺之異。
如經所說夢渡大河喻等。大意如此。

【記】既下。七。結成始覺二。初。順流釋所覺。所覺。即不
覺也。種種夢念。即煩惱障。轉至滅相。即業障。長眠
下。即報障。既三障所覆。殊不覺知。無始至今。未曾
覺悟。故云長眠。三界。即依報。六趣。謂正報。於此六
中。數數歸往。故名為趣。
今因下。二。反流釋能覺。能
覺。即始覺二。初。明覺起因緣。本覺熏者。內因熏也。
覺力冥熏。微妙叵測。名不思議。本覺是體。熏令猒

求是用。此即內因體用也。又因下。明外緣熏力。真
如是體。所流教法是用。此即外緣體用也。梁攝論
說。從清淨法界。流出正體智。正體智流出後得智。
後得智流出大悲心。大悲心流出十二分教。清淨
法界。即是真如。聞熏等者。謂以聞慧熏得真流之
教。反資覺性。令彼有力。是則本覺所流教法。還即
熏於本覺。以體下。二。顯覺起功用。即指前內外熏
力。能起始覺也。體同。即外緣之體與內因體。無二
相故。即真如同本覺也。用融。即外緣教法與內猒
求。二相通和。無有違拒也。領彼等者。正顯同融之
相。若不同融。即不領受。以領彼故。遂能資益。內熏
覺性。起始覺之解。解力既增。無明力劣。故得反流。
漸向心源也。始息下。明其漸向之義。從初信位。止
其造惡。次了我空。漸斷法執。覺至本識。窮了生相。
纖塵既盡。覺照獨存。故曰朗悟。即無明夢盡。成究
竟覺也。覺了等者。心源常湛。本自不動。動相既無。
對誰云面。下云。覺心初起。心無初相故。又云。譬如
有人。迷東為西。方實不轉等。平等者。心無二相故。
再言者。平等之相。亦復平等故。或即本末平等。能
所平等。自他平等。以要言之。諸相待法。悉平等故。

如經下。引證。華嚴經云。譬如有人。夢中見身。墮在
大河。為欲渡故。發大勇猛。施大方便。以大勇猛施
方便故。即便[寤-吾+告]寤。既[寤-吾+告]寤巳。所作皆息。菩薩亦爾。
見眾生身。在四流中。為救度故。發大勇猛。起大精

進。以勇猛精進故。至不動地。既至此巳。一切皆息。
二行相行。悉不現前。彼經意者。說此菩薩。從有相
有功用。入此地無相無功用。得無生忍。不見我及
眾生。菩提涅槃。生死煩惱故。二行俱息。以得法無
分別故。今此約究竟位。始覺同本。無相可覺。平等
平等。位雖不同。大意無異。故云大意亦如此也(又此
大意一句。亦是通前總結敘意。揀非次後釋文也。詳之)。

△中又分二。先總徵。次別釋。
先總徵。】

「此義云何。」

【【疏】且總相攝前徵起也。

【記】意問究竟與不究竟覺。約人約法。其義云何。此
則躡前總標之文而為徵問。

△次別釋。

【疏】正釋四相也。於中各為四段。一。能觀人。二。所觀
相。三。辨觀利益。四結觀分齊。對文詳之。

△釋有四。一滅。二異。三住。四生。
一滅。】

「如凡夫人。覺知前念起惡。故能止後念。令其不起。雖
復名覺。即是不覺故。」

【【疏】凡夫者。一能觀人。位在十信。覺知下。二所觀相。
謂未入十信以前。廣造身口惡業而不覺知。今入
信巳。能知惡業。定招苦報。故言覺知。此明覺於滅
相義也。故能下。三。辨觀利益。今既覺故。能不造惡。
止滅相也。雖復下。四結觀分齊。能知滅相。實是不
善。故不造惡。名為雖覺。而猶未知滅相是夢。故云

不覺。此但能止惡業。故云雖覺。未覺煩惱。故云不
覺。

【記】一下。十信。即劫外凡夫。葢凡夫言。通至地前。今
此既能止惡。則非迷倒之類。未覺煩惱。又非十住
巳上。正在不定聚中。故云十信。二下。未入等者。且
明所覺滅相。未入信位迷倒之時。所行之行。唯惡
是從。身有三惡。謂殺盜婬。口有四惡。謂妄言。綺語。
惡口。兩舌。不了此業。定招苦果。以不知故。熾然造
作。斯則不識因果。罔知罪福之時也。今入等者。正
明能覺功用。信於善惡業緣。受報好醜。如聲響形
影。必無差忒故。覺滅相者。方知此相。過患如是。論
文但云覺起知惡。而無滅相之言。故疏對之。三下。
不造惡者。前念雖起。但是惑門。止後不生。終非業
道。意地既止。身口即不為也。四下。能知等者。但知
善惡之業不亡。不知無我無造。由是雖名為覺。即
是不覺。此約當位釋。此但下。約望後位釋。後位巳
覺惑故。此位但覺於業。惑與覺義。敵體相翻。業與
始覺。猶非敵對。故但名名字覺。雖名名字覺。即是
不覺也。

△二異。】

「如二乘觀智。初發意菩薩等。覺於念異。念無異相。以
捨麤分別執著相故。名相似覺。」

【【疏】初發意等。三賢菩薩也。十解初心。名發心住。舉
初等後。以此菩薩。雖留惑故。不證人空。然於人空。

實得自在。故與二乘同一位論。覺於念異者。如上
所說二種異相。分別內外。計我我所。貪瞋見愛等。
此二種人。共了知故。明本淨心。為無明所眠。夢於
異相。起諸煩惱。而今漸與智慧相應。從異相夢而
得微覺。故云覺於異也。念無異相者。既能覺異相
之夢。彼所夢異相。永無所有也。以捨著者。釋上以
成觀益也。起貪瞋等。名麤分別。著違順境。名執著
相。以於異相夢覺。故能捨之。而猶眠在住相夢中。
故云相似覺。以此位中。菩薩未至證位。二乘不了
法空。故云相似覺。問。覺異相等。亦不覺後位。何不
亦立不覺之名。答。據覺前不覺後。亦得名不覺。故
下文乃至十地。皆名不覺。若約覺業不覺惑。止名
為不覺。即此文中以覺了惑。正敵對故。非同業
也。

【記】初下。一能觀。問。論文何故不直言二乘而帶觀
智者。何謂也。答。二乘偏觀人空。菩薩雙觀二空。故
分大小之別。今但就其用人空觀同處為言。故得
合論。此則但約觀智力用。分同菩薩。而非全同。既
有不同而同之義。須言觀智。如或直言二乘者。恐
成濫失。
十解。即十住之異名。彼名發心。此名發意。
名義俱同。等之一字。意該九住及與行向。故云後
也。留惑者。伏而未斷故。不證者。意為利生故。謂此
菩薩。悟真本有。達妄本空。隨順真如。修唯識觀。雙
伏二障。不起現行。但留種子。若準法相宗說。以止

觀力微。不斷隨眼。若依涅槃經。地前菩薩。依教起
行。不可思議。惑障不起。以悲願力。助惑潤業。受生
死身。六道教化。正當此義。若唯識論。初地巳上悲
增菩薩。方有留惑之義。今此疏中。於三賢位而論
留惑者。以此是法性宗實教菩薩。根性猛利。初發
心時。便能頓了本性。達妄體空。順性修行諸波羅
蜜。趣理速疾。於惑自在。故於三賢便說留也。得自
在者。能入此觀。能伏此惑故。用觀既齊。故同一位。

覺於下。二。所觀二。先。會通前釋。二種異者。執取計
名二相也。分別等者。於身內計我。於外計我所。於
中具含分別俱生。故云見愛。然於六根本中。除我
見是見惑。餘皆是愛。如常所論。
此二等者。即二乘
三賢。同覺此相。俱能了知此我執故。明本下。次正
解本文。先明所覺異相。發起因緣。謂未起觀智時。
無明之念。與異相和合。起諸煩惱。熾然不息。殊不
覺知也。而今下。次明能覺異相觀照功用。謂於無
明念中。照察人我愛見有無道理。知此煩惱由無
明生。始了麤念。故云微覺。是覺念中之異義。念無
下。三。利益。既能等者。於無明中。如理照察人我
之體。了無所得。故云念無異相。斯則我空義也。以
捨下。四。結觀。心捨等者。一是釋前二異相。二則結
觀。例知。
以於等者。以覺我空故。不起我執煩惱。故
云捨麤分別等。而猶下。釋相似。眠在住相等者。以
未能覺法執故。此乃通明二乘三賢。俱名似覺。以

此下。釋所以也。菩薩未證本分是似。二乘雖在自
乘。名為入證。以望大乘。但得我空。未證法空。亦名
未證。故同似覺。斯則望於初地證真。故此名似。問
中。引前為難。可知。答中。先縱。若約下。奪也。謂依覺
有不覺。不覺是惑。不覺與覺。是正敵對。轉依不覺
之惑。方始造業。業與覺義。猶隔一重。故非敵對。以
敵對故。名為似覺。非敵對故。名為不覺。其猶塵鏡
在匣。匣與鏡非正敵對。塵與鏡是正敵對也。此義
亦然。

△三住。】

「如法身菩薩等。

覺於念住。念無住相。以離分別麤念
相故。名隨分覺。」

【【疏】如句。初地證法身遍滿。乃至九地。悉同證得。皆
名法身菩薩也。覺於念住者。覺前四種住相。雖知
一切法唯是識故。不起心念麤執分別。然出觀後。
於自心所現法上。猶起染淨法執分別。明彼淨心。
為無明所眠。夢於住相。今與無分別智相應。從住
相夢而得覺悟。念無住相者。反照住相。竟無所有。

以離下。異前人執及著外境。故今約心。但云分別。
又異後根本無明生相細念。故云麤念相也。此四
種住相中。於初地七地八地九地。各離一相。故云
離也。下文自當顯耳。雖於麤念住相而得覺悟。猶
自眠於生相夢中。覺道未圓。故云隨分。

【記】如下。初。能觀。十地菩薩。皆證真如。依真如法為

自體故。名法身菩薩。以十地滿心。便成正覺。故此
位中。但標前九。覺於下。二所觀。亦二。先。會前釋。覺
前四種者。以此菩薩。於無明念中。次第覺於四種
住相。謂初地覺相續。從二地至七地覺智相。八地
覺現相。九地覺轉相。此四俱名為住相也。雖知等
者。意明此初地相續雖亡。二地去。智相等猶在。在
觀則無。出觀還有。雖不故意。任運如斯。以是俱生
修道惑故。今言覺於住者。但約在觀時。及後位說
也。亦可此文。通攝地前行相而說。意明在地前時。
信教修觀。知一切法。唯是識現。不起麤念分別執
著。此即巳離前異相也。然未親證法空。至出觀後。
而於染淨法上。尚起法執分別。即相續相也。若至
初地。親證唯心境界。遠離二取分別隨眠。覺相續
相乃至見相。故云覺於念住。此則約於後位說也。
明彼下。次。解本文中。初。辨所覺住相生起因緣。謂
未覺之時。無明之念。與此住相和合。堅執而住。竟
無所改也。今與下。二。明能覺住相觀照功用。謂於
無明念中。照察法我。及能所心境有無道理。即轉
分別之心。成無分別智故。念無下。三利益。無明念
中。如理照察法我之體。了不可得。故云念無住相。
斯即法空義也。以下。四結觀。異前等者。揀異前後。
前云麤分別執著。今但云分別。故異前也。後云微
細念。今云麤念相。故異後也。此四下。明前九地所
覺四種住相多少不同。如上所配。此諸菩薩。以於

無明念中。各隨其分。以始覺力。離此念中四種相
也。然則前不離後。後兼離前。今且就別意。各指一
相也。
下文。即生滅因緣六染中義。廣釋如彼。雖於
下。釋隨分。眠於生相等者。然今且約通意而指生
相。若別而言之。初地尚餘智等四相。二地至七地。
餘現等三相。八地餘轉生二相。九地餘生一相由。
是隨其智力。覺彼多少不同。故名為隨分也。

△四生。】

「如菩薩地盡。滿足方便。一念相應。覺心初起。心無初
相。以遠離微細念故。得見心性。心即常住。名究竟覺。」

【【疏】十地學窮。故云地盡。此句是總舉。下二句別明。
方便。是方便道。相應。是應無間道。覺心初起者。根
本無明。依覺故迷。動彼靜心。令起微念。今乃覺知
也。心無初者。離本覺無不覺。即動心本來寂。猶如
迷方。謂東為西。悟時即西是東。更無西相。故云無
初相也。前三位中。雖各有所覺。以其動念未盡。故
但言念無住相等。今此究竟位中。動念都盡。唯一
心在。故云心無初相。以遠離下。業識動念。念中最
細。名微細念。謂生相也。此相都盡。永無所餘。故言
遠離。遠離虗妄故。真性即顯現。故云見心性也。前
三位中。相未盡故。不云見性。前三位中。覺未至源。
猶夢生相動彼靜心。業識起滅。故不云常住。今生
相夢盡。無明風止。性海浪歇。湛然常住。又前未至
心源。夢念未盡。求滅此動。望到彼岸。今即夢念都

盡。覺了心源。本不流轉。今無始靜。常自一心。平等
平等。始不異本。故名究竟覺也。

【記】十下。初。能觀。學窮者。十地滿心。有學位極故。方
便道者。是證佛果之方便故。萬行巳圓。故名滿足。
此明行滿。無間道者。自此相應。永無間絕故。無間
道內。以此為初。故云一念。此則無念之念也。亦即
始覺合本之一念也。此明智圓。故對法論云。究竟
道者。謂金剛喻定。此有二種。謂方便道攝。無間道
攝。然準論文。依常所配。即此二句。是標解脫無間
也。解脫道證。無間道斷。今方便則覺染心之源。證
解脫極。無間則覺麤相之源。斷間隔極故。下從覺
心至微細念。是釋無間道義。得見心去。是釋解脫
道義。尋文可解。覺心下。二。所觀。始覺覺彼心體初
起之相。故云覺心初起。即生相。起。生也。根本下。明
所覺生相。謂無始迷時。根本無明。轉靜令動。最初
微細。名為生相。由與無明和合。相續不滅。漸至麤
著。起惑造業。流轉無窮。前位雖覺麤相。至此位中。
微念方現也。今乃下。明能覺功能。謂於真淨心中。
照察能起有無道理。所起生相因緣。無不覺知也。

心無下。三。利益。根本不覺。即本覺心。本覺心中。求
於不覺。了無所得。故云無不覺。真淨心體。本自不
動。即動心時。亦無動相。故云本來寂。由無不覺本
來寂故。故云無初相也。此則十地住心。猶有微念。
及至滿心。不見微念也。猶如下。喻明。可見。
前三下。

對前辨異。然覺業之位。固不足論。即第二位中。由
有二相未盡。第三位中。亦有一相未盡。既於念中
覺念。未得言心。但於無明念中無住相等。唯此窮
極。洞徹心體。真淨獨存。更無別法。故特言於心也。
以遠下。四結觀。念中最細者。下文云。無明熏習所
起識者。乃至菩薩究竟地。不能盡知。唯佛窮了。生
相者。配屬四相也。以在九為業。在四名生。今約四
位。故須配入。又以論中。無生相之言故。如前凡位。
亦無滅相之言。疏亦配也。此相等者。前諸位中。但
言以捨以離等。而無遠字。今以業相最微。更無微
細為此相本。既能覺了。更無遺餘。方稱為遠離也。
遠離下。釋得見句。真性現者。以妄覆故。真性不現。
以不現故。不得見性。今既離妄。性即現前。以現前
故。即得見性。前三下。對前辨異。下云。一切眾生。不
名為覺。以從本巳來。未曾離念故。既有念在。為念
所障。豈得云見性耶。仁王云。始從伏忍。至願三昧
照第一義。不名為見。所謂見者。是薩婆若。前三下
釋常住句。先。敘前位。業識為生滅本。前既未離。豈
名常住。今生下。次。辨此位。前但夢中覺夢。今此夢
念都盡。是謂大覺。方名常住。佛地論云。如大夢覺。
即斯義也。
又下。釋究竟句。論云究竟覺者。正是結
名也。前三相例此知。此有五義。故稱究竟。一。斷究
竟。即前離微細念。二。證究竟。即是見心常住。并前
行滿(三)智圓(四)。故成四矣。四事既備。即位(五)究竟

也。前云菩薩地盡以此。疏中。先。敘前位。既言望到。
則知未至。今即下。次。明此位。可知。以更無所進。故
得名究竟也。然此十地滿心。與等妙二覺。義說分
三。若究其體。更無三異。是故此文。與後相望。互出
不定。此中約斷四相。只言菩薩地盡。斷於生相。便
是究竟。若下文中又云。此無明所起識者。乃至菩
薩究竟地不能盡知。唯佛窮了。又云。智本業染。依
菩薩盡地。得入如來地能離。又不了一法界義者。
從信相應地觀察學斷。乃至如來地能究寬離。應
知第十地覺生相。只一剎那。覺生無生。便是佛位。
義說前後也。若準纓絡經說。等覺照寂。妙覺寂照。
今見性常住。即是照寂名究竟覺。即是寂照。此即
一位之中。約寂照二義而分二覺。無二體也。

△二引經釋成心源無念(四)。初引經以證。二重釋
前文。三舉不覺失。四顯覺者得。
初引經以證。】

「是故修多羅說。若有眾生。能觀無念者。則為向佛智
故。」

【【疏】若有下。在因地時。雖未離念。能觀如此無念道
理。說此能觀。為向佛智。
以是證知佛地無念。此舉
因望果說也。

【記】在因等者。以因中未能親證無念真理。故伹能
觀無念道理。此約地前說耳。然以無念是佛地故。
能觀此者。是向佛地之智也。亦可智字。通於所觀。
是則向於佛智。故後譯云。能觀一切妄念無相。則

為證得如來智慧以是下。明引經意。經中既言觀
無念者。是向佛智。當知佛果。決定無念也。此舉等
者。眾生是因。佛即是果。能觀無念。即是望義。望。即
向也。

△二重釋前文。】

「又心起者。無有初相可知。而言知初相者。即謂無念。」

【【疏】又者。牒上覺心初起之言。無初相者。非謂覺時
知有初相故也。
而言下。問。既無初相。何故說言知
初相耶。故為此答。如覺迷方時。知西即東。更無西
相可知。言知西相者。謂即東也。覺心之時。知初動
念。即本來靜。故云即無念也。

【記】牒上等者。恐聞前覺心初起之言。將謂真心。實
有所起之相。今方覺此。名覺初相。今欲釋出。故此
牒之。非謂等者。以迷時謂有。覺處元無。唯是一心。
何有初相。此亦例前位。皆無所知之相。方成知異
住等。問下。攝前難起。故為下。指論以答。如覺下。約
喻釋意。覺心下。合顯論文。並可知。

△三舉不覺失。】

「是故一切眾生。不名為覺。以從本來。念念相續。未曾
離念。故說無始無明。」

【【疏】不名覺者。是前無念。得名為覺故。即顯有念。不
得名覺。以從下。顯不覺所以。即金剛巳還一切眾
生。未離無始無明之念。故不得名覺。然則前對四
相夢之差別。故說漸覺。今約無明眠之無異。故說

不覺。故說無始者。結成不覺義也。此顯無有染法。
始於無明。故云無始。又無明依真。同無始故也。

【記】是前下。釋是故二字。即顯下。解餘文。金剛巳還
者。無間道前諸位菩薩。與諸異生。故云一切。
未離
等者。以生相念盡。始得名覺。當知前之三位。皆名
不覺。況異生耶。
然則下。對前釋成也。以前說隨分
覺及相似覺者。以約無明夢中四相差別。各齊一
相而論。故有覺義。由分淺深。遂有隨分等別。今約
無明眠之不別。俱名不覺。夢雖有差。眠豈有異。無
明。即生相也。此顯等者。顯無明即為諸法之始。以
是五住煩惱之端。十二因緣之首故。故下云。當知
無明。能生一切染法。既為能生。則知無有先於此
者。斯則無始。屬於他染。無始之無明。依士得名。又
無明下。約當體釋無始也。謂此無明。無有初際。以
依真故。斯則無始即無明。持業得名。故下文云。以
如來藏無前際故。無明之相亦無有始。

△四顯覺者得。】

「若得無念者。則知心相生住異滅。以無念等故。」

【【疏】若至心源。得於無念。則遍知一切眾生。一心動
轉。四相差別。以無念者。釋成上義。疑云。佛得無念。
眾生有念。有無懸隔。何能知耶。釋云。眾生有念。本
來無念。佛既得彼無念。無念與念。本來平等。故云
以無念等故。是故得知也。又釋云。以四相念中。各
即無念。故云以無念等也。是故得無念者。遍知四

相諸念也。

【記】若至等者。此顯始覺。覺至心源。見自無念。亦知
一切眾生。皆悉轉彼一靜心。成四相差別也。雖云
知四相。乃是知眾生同是一心。本來成佛也。如華
嚴說。如來成正覺時。普見一切眾生悉皆成佛。
釋
云等者。佛得無念。知念本無。眾生雖現在念中。佛
知彼念。亦即無念。斯則佛無念。與眾生有念義齊。
故云等也。以念即無念。故得彼無念。始知四相念
也。此即生佛相望論等義。又釋下。約四相相望明
等義意明四相。皆是轉彼一靜心所成。所成四相。
既各無體。豈不即是一靜心耶。靜心。即無念也。既
一一相。皆即無念。是故平等。以平等故。得無念者
而能知之。如一珠中。現四色像。見珠體者。悉能知
之。然前以有念即無念為等義。此以四相各即無
念為等義也。上解是海東疏。依大論釋。義則約覺
至心源。以巳得無念故。則知一切眾生生住異滅
也。據論文。只有知心相言而無眾生語。今直就文。
更助一解。謂得此無念之時。巳覺初相。本無所起。
常自一心。本來無念。由是則知四相皆然。即是一
心。是心之相。元未曾起。非謂別有生住異滅。從心
而起也。何以故。以一一相。皆同初相。即是無念。故
云以無念等故。無念唯一。故云等也。故次文云。四
相俱時同一覺故。一覺。即無念也。後譯云。若妄念
息。即知心相生住異滅。皆悉無相。


△三明始不異本。】

「而實無有始覺之異。以四相。俱時而有。皆無自立。本
來平等。同一覺故。」

【【疏】而實句。標也。雖始得無念之覺。然其所覺四相。
本來無起。待何不覺而有始覺之異。

【記】先。標立。得無念者。謂得覺無念之始覺也。本無
起者。即四相本無念故。待何等者。因不覺有始覺。
今不覺既無。始覺亦絕也。

【疏】以四下。釋成上義也。以彼四相。一心所成。鈎鎖
連注。無有前後。離淨心外。無別自體。無自體故。本
來平等。同一本覺然未至此位。隨其智力。前後而
覺。未稱法故。不得同本。今既四相俱時平等。覺知
皆無自體。同一本覺。是故則無始覺之異。

【記】次。釋成二。初。正為釋成。四相俱時有者。以轉彼
靜心一念所成。一念本無念。四相無自性。是故皆
無自體得成立也。如依一水而有千波。波無別體。
皆同一水。然未下。對前辨異。先。指昔。今既下。顯今
並可知。

【疏】問。四相云何而得俱時。既其俱時。何故上文覺
有前後。答。上巳辨竟。謂唯一夢心。四相流轉。處夢
之士。謂為前後。各各隨其智力淺深。分分而覺。然
大覺之者。知夢四相。唯一淨心。無有體性。可辨前
後。故云俱時無有自立等也。故攝論云。處夢謂經
年。悟乃須臾頃。故時雖無量。攝在一剎那。此中一

剎那者。即謂無念。楞伽云。一切法不生。我說剎那
義。初生即有滅。不為愚者說。解云。以剎那流轉。必
無自性。無自性故。即是無生。若非無生。則不流轉。
是故契無生者。方見剎那也。又淨名經中。不生不
滅。是無常義等。楞伽又云。七識不流轉。不受苦樂。
非涅槃因。如來藏者。受苦樂。與因俱。若生若滅。此
等經意。並明真心隨流。動作諸法。諸法無別體性。
故唯是真心。無有別法。是故四相即一真心。不覺
即同本覺故。

【記】問下。二問答通妨三。初。正申問答。問中兼難。可
詳悉。答中。辨竟者。指前正釋。是也。謂唯下。重釋。處
夢士者。即金剛巳還。及一切異生也。大覺。即佛位。
並如前說。
攝下。二引經論證三。初。引攝論別證四
相唯一心。先。引文。前二句。舉喻。後二句。合法。以須
臾間睡。成多年夢。如有說言。一夢之間。經歷三世。受
身生死。此之謂也。此中下次。明意。經年夢事。不出
須臾。無涯生死。不出剎那。彼論剎那。即今之無念。
故指彼同此也。楞下。二。引楞伽通證心相(一心與四相也)
二無異二。初。正引。剎那。生滅流轉也。滅。即不生義。
初二句。無生即生。證一心不異四相也。次二句。生
即無生。證四相不異一心也。解下。二。釋文。先順明
釋第三句。意云。剎那生即無生。以無自性故。若非
下。次。反顯釋初二句。謂若剎那不是無生。即有自
性也。既有自性。即不流轉。今剎那既是無生。即知

無有自性。既無自性。必能流轉。故云一切法不生。
我說為剎那。是故下。後。總結釋第四句。由是剎那
即無生故。所以契無生者。即能見剎那也。此即例
前四相諸念即無念故。是故得無念者。方覺四相。
唯是一心也。
又下。三。引二經別證一心成四相。先。
淨名。意云。無常之法。必無自性。以無性故。即不生
滅。不生滅。證一心。無常。證四相。
楞下。次。楞伽。此引
宋譯文。若唐譯云。五識身非流轉。總之不論五識
七識。皆非無生。故不流轉。圓覺云。知是空華。即無
流轉。亦無身心受彼生死。如來藏等者。以有實體
不可泯故。故生滅處。即如來藏。楞嚴云。生滅去來。
本如來藏妙真如性。當知前三句。反明七識無體。
非無生。則不流轉。是帶引也。後三句。順明藏心有
體。是無生。無性。故流轉。即將彼流轉無性。證此四
相無念義。如來藏。即一無念心。生滅等。即四相諸
念。此是正引也。深思之。此等下。三。總結大意。真心
作諸法者。結釋第三引淨名楞伽二經意。諸法唯
真心者。結釋初引攝論一意。合之則結釋第二引
楞伽心相相即意。是故下。會通此中文旨以答釋
也。然此前四位文一段。及引經後至今文一段。正
同圓覺經中。依位漸證。忘心頓證。具明此者。意令
頓悟漸修。自然成位。其猶學射。心唯在的。箭有近
遠。楞嚴亦云。理則頓悟。乘悟併消。事非頓除。因次
第盡。由是若不說漸位。則階降何知。若不說頓門。

則終卒難入。由是具說以備修行。

△二本覺(二)。初明隨染本覺。二明性淨本覺。
初
明隨染本覺。

【記】亦可前則略說是體。文云。心體離念故。此段是
相。文云。生二種相故。後四鏡是體相雙辨。文云。覺
體相故。

△中又三。初總標。二徵列。三辨相。
初總標。】

「復次本覺。隨染分別。生二種相。與彼本覺。不相捨離。」

【【疏】此二既在隨染門中。故云生也。生巳不離。不動
覺體故。

【記】此二下。以是本覺。不合言生。今隨染緣還淨而
顯。故有生義。斯則顯故名生。非創然而生也。故下
文云。顯現法身等。生巳不離者。其實即是彼覺。今
此言。是義說也。其猶明鏡。在塵出塵。其體不別。

△二徵列。】

「云何為二。一者。智淨相。二者。不思議業相。」

【【疏】智淨者。明本覺隨染還淨之相。不思議業者。明
還淨本覺業用之相。此之二相。若離染緣。則不得
成。故云隨染也。

【記】明本等者。自隨流而還源。自垢染而清淨。亦即
自隱而顯也。覺處不覺。久被塵染。却復本真。故云
還淨。
明還等者。昔以相隱而用廢。今以相顯而用
興。其猶出塵之鏡。形對而像生也。此之下。總明二
相。得稱隨染所以也。然智淨相。離自業識等染緣

故不成。以無能顯故。故下云。若離不覺之心。則無
真覺自相可說等。若不思議業相。離彼眾生等染
緣故。亦不成以無能感故。故下云。諸佛如來。唯是
法身智相之身第一義諦。無有世諦境界。離於施
作。但隨眾生見聞得益。故說為用。由是此二。俱名
隨染。

△三辨相(二)。初智淨相。二不思議業相。
初智淨
相(二)。初直明淨相。二問答釋成。
初直明淨相(二)。
初因。二果。
初因。】

「智淨相者。

謂依法力熏習。如實修行。滿足方便故。」

【【疏】智句。牒章。
法力熏者。真如內熏之力。及所流教
法外緣熏力。此在地前。依此熏力。修習資糧加行
善根也。
如實修者。登地巳上。行契真如也。滿足者。
十地行終也。此在金剛因位極處。

【記】真如等者。在內為理法。在外為教法。雖內外不
同。皆名為法。由是論中通言法也。
此在等者。但由
熏習力故。緣教修行。從初信位。終至第十迴向也。

資糧者。謂十信三賢。具修福智。為成佛之資糧故。
亦名順解脫分善。
加行者。即暖。頂。忍。世第一。四種
加行。此在三賢位後。十地位前。加功用。行。以求見
道故。亦名順決擇分善。此四加行。依四尋伺四如
實觀。觀名。義。名義自性。名義差別。假有實無。如暖
頂二位。同修四尋伺觀。忍世第一。同修四如實觀。
暖位修明得定。發下尋伺。觀無所取。頂位修明增

定。發上尋伺。重觀無所取。忍位修印順定。印前順
後。發下如實智。此有三品。下品印無所取。中品順
無能取。上品印無能取。言如實智者。如實遍知名
等四法。離識非有。所取若無。能取亦無也。世第一
位。依無間定。發上如實智。雙印二空。又離所取。能
除遍計。離能取。除依他起。雙印二空。得圓成實。猶
帶空相。非真唯識。故彼頌云。現前立少物。謂是唯
識性。以有所得故。非實住唯識。登地巳上者。初地
見道。二地巳上。即是修道。以此二位。證真起行。還
契於真也。非同地前緣教而修。故云如實。以地前
是教道。此名證道故。
金剛等者。於此定位二種道
中。方便道也。義見前文。

△二果。】

「破和合識相。滅相續心相。顯現法身。智淳淨故。」

【【疏】由前方便。能破和合識內生滅之相。顯不生滅
之性。此根本無明盡故。心無所合。即顯法身本覺
義也。即於此時。能滅染心之中業相等相續之相。
不滅相續心體。故令隨染本覺之心。遂即還源。成
淳淨圓智。成於應身始覺義也。然此始覺。無別始
起。即是本覺隨染作也。今染緣既息。始還同本。故
云淳淨。淳淨智。即智德。餘皆斷德也。

【記】由前等者。即方便行為能破。生滅相為所破。又
方便道為能顯。不生滅性為所顯。
此根等者。以未
至此位之前。根本無明。與真淨心。常相和合。成此

識相。今至此位。無明既盡。唯一心在照體獨立。與
誰為合。故中論云。一法云何合。
即顯等者。此中疏
意。明今論文是隔句顯發(准理。論文應云。破和合識相。顯現法身。滅相續
心相。智淳淨故。故今疏隔句顯發論文。是依義不依文以釋也)。謂破和合識內根
本無明生滅之相。即顯不生滅法身本覺。滅染心
中業等相續之相。成淳淨圓智報身始覺。今此且
明初段顯法身義。法身即本覺。隱顯得名。今雙舉
者。要對後始覺故也。
即於等者。以六染心。皆依無
明。與真和合而得相續。今無明既盡。和合不成。染
心依何而得相續。故並隨滅。然諸染心。皆相妄而
體真。故相滅而體不滅。故云不滅心體也。故令等
者。比以無明和合。染心相續。故使本覺。曠劫隨流。
今既無明破。染心滅。無所拘累。故得此心。却復元
淨。其猶窮子歸家。摩尼出垢也。
成淳淨圓智者。不
雜故淳。離染故淨。無缺故圓。滅識故智。
成應身始
覺者。應有二意。一者。應字。平聲呼。名相應身。謂始
覺智與本覺相應。即報身也。例如下云自然相應。
二者。真諦三藏。呼報身為應身。應地前相似名字
覺位菩薩。名為劣應。亦名為化。應地上隨分覺位
菩薩。名為勝應。亦名為報。此之他報。屬下用中。今
是自受用報。修因所感。故名為應。智德圓淨。亦名
智身。並屬此攝。
然此始覺與前本覺。皆是能成。此
應身與前法身。皆是所成。意謂識相破而性在。性
即本覺。本覺能成法身。心相滅而智淨。智即始覺。

始覺能成報身。此皆義說能所成也。
然此段文。亦
是海東疏義。疏註參而用之。石壁失照。作應化解。
不知下之不思議業相。方是應化身故。如此。則三
身義足不爾。文中便成欠剩。剩一化身。欠一報也。

然此下。始本同也。以始覺是本之用。由有染故。本
覺起用以為對治。今染緣既息。用還歸體。故轉其
名為圓淨智也。
斷德者。除淳淨智外。餘三句文。悉
是斷德。識與心相。是所斷法。法身。是彼斷所顯故。
後之一相。即是恩德。則三德備矣。若依此說。前之
應身。正當屬報。文理甚順。

△二問答釋成(二)。初執真同妄問。二簡妄異真答。

初執真同妄問。】

「此義云何。」

【【疏】問意云。如上所說動彼靜心。成於起滅。
今既盡
於生滅。應滅靜心。

【記】如上等者。前云依如來藏故。有生滅心。仍說和
合不相捨離。今生滅既滅。真亦合滅。如何却云滅
相續心顯現法身智淳淨耶。
斯則約相即門。以相
難性也。

△二簡妄異真答(三)。初法。二喻。三合。
初法。】

「以一切心識之相。皆是無明。

無明之相。不離覺性。

非
可壞非不可壞。」

【【疏】以下。答意云。業等染心。名諸識相。此等皆是不
覺之相。非約心體說。


【記】初。釋正難。前說心成識者。但是心相成識。今言
識滅者。亦是心相滅。斯則生之與滅。皆約心相。不
約心體。故得說言滅相續心顯法身等。
此則約非
一門。性相不即而答也。

【疏】無明下。轉難云。既言識相。皆是無明。故說滅者。
皆應別有體性。離於真如。即真妄別體難也。
故此
答云。如此諸識不覺之相。不離隨染本覺之性。

【記】次。釋轉難。難意云。既若起滅不干心體。斯則真
妄迢然。如何前云轉彼靜心成起滅耶。此約性相
相離義邊為轉難也。
如此等者。意云。前雖云相滅。
但是相融歸性。義說為滅。以此識相。不離覺性故。
是則真妄元無別體。如何難云離真有妄耶。此乃
約性相不離義以答釋也。

【疏】非可下。謂此無明之相。與彼本覺之性。非一非
異。非異故非可壞。非一故非不可壞。
若依非異非
可壞義說。無明即明故。涅槃經云。明與無明。其性
無二。無二之性。即是實性。若就非一非不可壞義
說。無明有可滅故。涅槃云。因滅無明。得菩提燈。無
明滅覺性不壞。滅惑之義。準此知之。

【記】三。結前義。雙結成前二義也。前句結後義。相不
離性。成得轉彼靜心為起滅等。後句結前義。心相
是無明。成得滅相續心現法身等。
非一異等者。後
譯本云。相與本覺。非一非異。非是可壞。非不可壞
等。生滅門初。巳曾廣釋。今却以彼非一異義。成此

文中非壞不壞義。此即約義總標也。
若依下。引經
別釋。無明即明。故不可壞。壞則壞於明體故。涅槃
具云。明與無明。凡夫為二。智者了達。其性無二。無
二之性。即是實性。
若就等者。以識相即非心體故。
所以因滅無明。得菩提也。
無明滅下。結成可壞之
義。此正顯前文滅相續心顯法身也。如正法念經
說。水乳一處。鵝王飲之。乳盡水在。
滅惑準者。世人
皆謂斷盡惑結。然後證真。殊不知惑體本真。全覺
之不覺。如迷東為西。誰之過耶。而欲求滅西相。然
後見東。愚之甚矣。

△二喻。】

「如大海水。因風波動。

水相風相。不相捨離。

而水非動
性。

若風止滅。動相則滅。濕性不壞故。」

【【疏】一。水因風動。真隨妄轉喻。
二。水風不離。真妄相
依喻。
三。水非動性。真體不變喻。此顯非自性動。但
隨他動也。
四風滅濕不壞。息妄顯真喻。此明若自
性動者。動相滅時。濕性隨滅而但隨他動。故動相
滅時。濕性不壞。

【記】真隨妄轉者。即下淨心因無明風動。
水風不離
者。濕是水相。動是風相。動處全濕。濕處全動。是不
相捨離。亦可水相者。波動也。風相者。亦波動也。以
水之與風。俱用波為相。故云不相捨離。以喻一切
染法。依真而起。由癡所發。染法望真(波望水)。是真之
相(水相)。若望於癡(波望風)。是癡之相(風相)。如下云。以一切

染法(波)。皆是不覺相(風)故。又云。皆同真如性相(水)。
故此喻之。真妄相依者。即下心與無明。不相捨離。

真體不變者。即下心非動性。心性寂滅。本非動作。
以不守自性。隨他無明。故成起滅。如水濕性。本不
動搖。由風故動也。
息妄顯真者。即下無明滅。相續
則滅。智性不滅。
此明等者。意謂若自真性是動法
者。識相滅時。真性應滅。今既不滅。應知非自性動
也。如彼水性。若自性動波相滅時。濕性應滅。今既
不滅。
應知非自性動也。

△三合。】

「如是眾生自性清淨心。因無明風動。

心與無明。俱無
形相。不相捨離。

而心非動性。

若無明滅。相續則滅。智
性不壞故。」

【【疏】一。心因無明動。合水隨風動也。以水不能自浪。
要因風起波。風不能自現動相。要因水方現動相。
故風動即水動。無別體也。所況可知。
二。心無明不
離。合風水相依也。以濕全動。故無於水相。以動全
濕。故無於風相。心法亦爾。真心隨熏。全作識浪。故
無心相。然彼識浪。皆即是真。故無無明相。
三。心非
動性。合水性不動也。
四。無明滅智不壞。合風息顯
水。根本無明滅。合風滅。業識滅。合動相滅。隨染本
覺照察之性不滅。合濕性不壞也。

【記】水隨風動者。即前大海因風波動也。
以水下。喻。

所況句。合。應云。以心不能自生其識。要因無明以

成識等。無明不能自現妄相。要因心方現妄相。故
無明動相。即心動相。無別體也。故前云。染法望真。
是真之相。若望無明。是無明相也。
風水相依者。即
前水相風相。不相捨離。然於中俱無形相義。喻中
不言。故今疏中。約法顯喻。
以濕下。喻明無水風相。
心法下。法合說無心無明相。
若據疏意。即約全奪
兩亡之義。今於疏外。別助一解。言心與無明俱無
形相者。此約真妄各住自位時說也。舉此義者。要
顯真妄之相。不相離故。以真本無形相。約染心以
說其相。無明亦無形相。還指染心以為其相。斯則
住自位時。雖無形相。而真妄和合。共現染相。以此
染法。亦是真如相。亦是無明相。故云不相捨離。如
父母共生一子。此子亦是父之子。亦是母之兒也。

問。何故前喻中。只言風相水相。不相捨離。而不云
俱無形相耶。答。以前文中。但喻不相捨離義。不喻
無形相義。以水不起波相時。亦有濕相故。風動相
亦如是。但取分喻。故不言無形相也。問。喻中云風
相水相。法中云俱無形相。法喻豈齊耶。答。喻中就
所起共相(波浪)說。故皆云相。法中就能起自相(心無明)
說。故云俱無。雖無自相之相。而有共相(染法)之相。法
喻正齊也。然喻中約巳起。故云相。法中約未起。故
云俱無。又喻中約合法。故云相。法中約開法。故云
俱無也。然今法喻正意。只明無明之相。與覺性不
相捨離義。不顯無形相義。故前喻中。不喻此也。合

中雖有無形相言。正意亦要顯不相離。詳之。
水性
不動者。即前水非動性。
風息顯水者。即前云。若風
止滅。動相則滅。濕性不壞。一一別配。可知。
根本下。
釋無明句。
業識下。釋相續句。
隨染下。釋智性句。並
可見。

△二不思議業相(二)。初依體總標。二約用別辨。

初依體總標。】

「不思議業相者。以依智淨相。能作一切勝妙境界。」

【【疏】不句。牒章。
能作境者。謂與眾生。作六根境界故。
寶性論云。諸佛如來身。如虗空無相。為諸勝智者。
作六根境界。示現微妙色。出於妙音聲。令齅佛戒
香。與佛妙法味。使覺三昧觸。令知深妙法。故名妙
境界。

【記】論云。依智淨者。是依真起應。如依鏡明。現諸色
像也。謂前隨染本覺之心。始得淳淨。依此智力。現
應化身。與彼眾生作利益故。故寶性論云。何者。成
就自身利益。謂得解脫。遠離煩惱障智障。得無障
礙清淨法身故。何者。他身利益。既得成就自身利
益巳。無始世來。自然依彼二種佛身。示現世間自
在力行。是名成就他身利益。他身。即應身也。唯識
論云。大圓鏡智。能現能生身土智影等。
疏云謂與
等者。一切雖多。不出六境。故標此也。
寶性下。引論
釋義。虗空無相者。即前所依之真身。唯是如如及
如如智。周遍一切。無有差別。故如虗空。
為勝智者。

即能感應化之機。深猒生死。樂求涅槃故。此有二
類。一。地上感勝應身。二。地前等感劣應身。作六根
境。如文具顯。

△二約用別辨。】

「所謂無量功德之相。

常無斷絕。

隨眾生根。自然相應。

種種而現。得利益故。」

【【疏】所謂下。有四。
一。無量相。橫顯業德。廣多無量。二。
常無絕。豎顯業根。深窮來際。三。隨相應。顯業勝能。
無功應機。四。現得益。顯業勝益。利潤不虗。
如此則
是報化二身。真如大用。無始無終相續不絕故。

【記】先。通釋論文也。業德者。如下云。身有無量色。色
有無量相。相有無量好。所住依果。亦有無量種種
莊嚴等。
業根者。如下云。隨其所應。常能住持。不毀
不失。
斯則橫豎皆依真覺。故得無量無斷。
勝能者。
如法華云。應以佛身得度者。即現佛身而為說法
等。有感斯應。不用加功。如百水不上升。一月不下
降。慈善根力。法爾如此。故論曰自然也。
勝益者。或
見形以發心。或聞法以起行。乃至知覺。功不唐捐。
故云不虗。此二句別釋此文也。
如此下。通結上義
也。報化等者。報即地上所見。亦名勝應。化即地前
所見。亦名劣應。又下云。依於業識。菩薩從初發意。
乃至究竟地心所見者。名為報身。依分別事識。凡
夫二乘心所見者。名為應身。此二種身。皆淨智所
顯真如之用也。
無始等者。即前常無斷絕也。下文

自顯。

【疏】問。始得自利。方起利他之業。云何利他說無始
耶。
答。以無明盡故。始覺即本覺。然彼本覺。無始世
來。常起業用。利益眾生。是故始覺同彼。亦無有始。

以一切佛。無差別故。無新舊故。皆無始覺之異故。
本覺平等。無始無終故。故能常化眾生。是真如之
用。故云不思議業也。
此本覺用。與眾生心。本來無
二。但不覺隨流。用即不現。妄心猒求。用則於彼心
中。稱根顯現。而不作意我現差別。故云隨根自然
相應。雖不作意。現無不益。

【記】次。問答釋妨也。初問。意云。始得智淨相以自利。
方起不思議業以利他。故上云以依智淨作勝境
界。若然者。則利他有始。何言無始耶。
答下。二答三。
初。約一佛釋。本覺常起用者。有其兩意。一。約內熏
說。即自體相熏習義。故下云。從無始來。具無漏法。
備有不思議業。作境界之性。依此二義。恒常熏習
等。二。約應化說。應化不起者。伹以妄染覆之。非謂
本覺無此應用。亦非固心抑令不起。斯則過在於
妄。何責於覺。實如崑竹有龍鳳之音。塵鏡有光明
之用。如或裁之以利。磨之以塵。則何患乎。雅韻精
明而不顯發耶。
以一下。二。等諸佛釋。通約十方三
世諸佛。皆以始覺同本。故得應用無始終也。
此本
覺下。三。同眾生釋。以眾生真心。與佛真心不別。故
佛應用。即是眾生應用。用即體起。故云無二。若就

佛說。用即屬佛。若就眾生說。用則屬眾生。略同明
月現在澄潭。此所現月。亦是月影。亦是潭影。下文
廣釋。

△二明性淨本覺(二)。初總標。二別釋。
初總標。】

「復次覺體相者。有四種大義。與虗空等。猶如淨鏡。」

【【疏】再辨前本覺。故標云復次。牒云者。
以空及。鏡。皆
有四義。故取之為喻。
一。空鏡。謂離一切外物之體。
二。不空鏡。鏡體不無。能現萬像。三。淨鏡。謂磨治離
垢。四。受用鏡。置之高臺。須者受用。
四中前二自性
淨。後二離垢淨。又初二就因。隱時說。後二就果。顯
時說。又前中約空不空為二。後中約體用為二。又
初二體。後二相。故云覺體相也。又初一及第三。明
有空義。第二第四。明有鏡義。故舉二喻。

【記】論云四種大義者。但明覺相有四種義。以一一
義。皆遍法界。遂舉二喻。以虗空喻周遍。故云有大
義與虗空等。以淨鏡喻四種。故云有四種義猶如
淨鏡。所以具明者。若單舉空喻。則不顯四義。若單
舉鏡喻。則不顯周遍。遂雙舉二喻。互相顯發也。
又
據疏云。以空及鏡皆有四義。則空鏡皆具四種大
義也。四種者。謂無相。等現。清淨。明照也。大者。謂遍
空。遍現。遍淨。遍照也。空於平等(二)無相(一)義顯。故
云與虗空等。鏡於清淨(三)明朗(四)義顯。故云猶如
淨鏡。鏡四大義。如疏可知。空四大義。釋相如何。一
者。無相空。經云。觀晴明空。唯一晴虗。逈無所有。二

者。現相空。經云。譬如虗空。體非羣相。而不拒彼諸
相發揮。三者。出離空。經云。出土尺丈。得尺丈空。虗
空淺深。隨出多少。四。受用空。經云。若築牆宇。穿為
小竇。參合羣器。名為異空。下論文不釋者。例鏡知
故。
一。下文二。初。略配。空者。此就真體本無妄染。如
文云。從本巳來。一切染法。不相應故。猶如於鏡。唯
有性明。故云空也。鏡中所現。但是影像。其相元無。
亦成空義。
不空等者。雖無妄染。然有自體。及性功
德。若無其體。將何現物。
餘二可見。此四如次以配
四義。前雙標而後單釋者。以空隨鏡顯也。但釋鏡
義。自挾虗空。
四中下。二。料揀。配有五對。初。性淨離
垢對。二。因隱果顯對。三。空有體用對。四。體相對。五。
空鏡對。
一三有空義者。然空語雖同。而空義不同。
以第一就因。無妄體為空。第三據果。離妄相為空。

二四有鏡義者。義亦不同。二以本來現物為鏡。四
以隨時照物為鏡。
然則一三非無鏡義。二四非無
空義。今但取增勝配之。

△二別釋(四)。一如實空鏡。二因熏習鏡。三法出離
鏡。四緣熏習鏡。
一如實空鏡。】

「云何為四。

一者。如實空鏡。

遠離一切心境界相。無法
可現。

非覺照義故。」

【【疏】云何句。通徵。
一下列釋。如實空者。真如中妄法
本無。非先有後無也。
遠離等者。倒心妄境。本不相
應。非謂有而不現。伹以妄法理無。故無可現。如鏡

非不能現。但以兔角無故無可現也。
非覺照者。有
二義。一。以妄念望於真智。本無覺照之功。以情執
違理故。如鏡非有外物。以彼外物無照用義故。即
顯鏡中無外物體。
二。以本覺望於妄念。亦無覺照
功能。以妄本無故。如淨眼望空華。無照燭之功。亦
如鏡望兔角。
此約遍計說。下約依他說。故能現世
間境界。

【記】如實句。初。標名。本無等者。以從本巳來。不相應
故。非同隨相之說。未斷則有。斷巳始無。故名本無。
亦非推之使無也。
遠下。二。辨相。論中初二句。正顯
空義。無法一句。重辨所空。
疏中法喻對顯。昭然可
見。
非覺照句。三。結名二。初。正釋二。初。約妄無真照
之功。此則以所對能。於中先。法說。違理者。理有覺
照。妄既違理。即無覺照。既無照用。理中豈能容彼
妄耶。由是前云遠離也。
如鏡下。次。喻顯。如鏡銅體。
本有照用。外木石物。與鏡體違。則無照用。既無照
用。鏡中豈能容彼木石物耶。以有照與無照。非和
合故。亦猶仁人之家。豈容不仁人共住。以性相違
故。
二下。後。約真無妄覺之用。此則以能對所。於中
亦先法。次喻。並可知。圓覺云。無知覺明。不依諸礙。
即斯義也。
然此二義之中。雖約妄約真。皆就無能
照說也。問。妄屬無明。容無能照。真性明了。教理俱
成。何言無照。答。今言真無照者。伹無能所之照。不
無性明之照。如楞嚴云。性覺必明。妄為明覺。今此

但無妄為明覺之照也。疏中約所顯能。非謂但無
所照義爾。
此約下。二。通妨。或問曰。次云一切境界。
悉於中現。云何此言無可現耶。故此釋通。遍計情
有理無。依他相有性無。故知此言無可現者。妄無
體故。下云現者。有虗相故。其次云常住一心等。即
明依他無體。唯是圓成。則三性之義備矣。

△二因熏習鏡。】

「二者。因熏習鏡。

謂如實不空。

一切世間境界。悉於中
現。不出不入。不失不壞。常住一心。以一切法。即真實
性故。

又一切染法。所不能染。智體不動。具足無漏熏
眾生故。」

【【疏】因有二因義。初。能作現法之因。二。作內熏之因。
亦可初是因義。後是熏習義。故云因熏習也。

【記】初。標名。現法因者。以次云現境界故。內熏因者。
次云熏眾生故。
亦可下。重辨。斯則因義通而熏義
局也。以現法及熏習。俱名因故。現法非是熏習義
故。

【疏】不空。此總出因熏法體。謂有自體。及性功德故。

【記】次。出體。有自體者。異妄無自體故。
及功德者。異
恒沙煩惱故。
妄則不唯無功德。兼無自體。真則不
唯有自體。兼有功德。如前文云。以有自體。具足無
量性功德故。

【疏】一切下。別釋二因。初因。境界悉現者。明一切法
離此心外。無別體性。猶如鏡中。能現影也。
不出者。

明心待熏。故變現諸法。非不待熏而自出也。
不入
者。離心無別能熏。故不從外入也。
不失者。雖復不
從內出外入。緣起之法。顯現不無也。
不壞者。諸法
緣集。起無所從。不異真如。故不可壞。如鏡中影。非
刃能傷。以同鏡故。
住一心者。會相同體。
即真性者。
釋成同體所由。以於心中顯現。無出入等故。
即無
體性。無體性故。本來平等。不異真如。故云常住一
心即真實性。

【記】三。釋義二。初。現法因。離心無者。下云。三界虗偽。
唯心所現。離心則無六塵境界。
明心等者。待無明
緣熏。方變諸法。若自出者。無明斷後。應出法無窮。
則修斷何益。故知不待無明。法則不從內出。離心
等者。雖云待緣熏方出。非謂別有他法。自外而入
為能熏耳。以是即心不覺之因為能熏故。能熏既
非心外。所現安得離真。故非外入。
又此諸法。全心
而成。非謂諸法從心內出而現於外。此即非如人
從室內而出名為現也。又非別有諸法自外而來。
入此心中以現其影。此即非如形對於鏡而現其
像也。以心無內外故。
雖復等者。心境歷然。染淨宛
爾故。
諸法下。法喻者。鏡。喻真如心。影。喻法緣無從。
刃傷。喻智斷。心鏡上無明塵垢。智刃可刮斷。而心
鏡內法影。非智刃可割傷也。斯則性起為相。故不
失。相同於性。故不壞。以心無失壞故。此四句。揀濫。
謂內能不出。外所不入。緣起不失。理實不壞。又因

不出。緣不入。相不失。性不壞。又內不從六根出。外
不從五塵入。果不從當來失。因不從過去壞。又不
從自性生。不出也。不從他性生。不入也。不從無因
生。不失也。失去親生真因。便為無因性故。不從共
性生。不壞也。自他各壞其體。方可成共性故。
常住
一心者。有二意。一者。以一切法。常依一心而住。故
得不出不入。不失不壞也。二者。諸法當體常住。唯
是一心。一心之外。無有一法可為出入失壞也。故
經云。世間相常住。此二中前義為正。以下有論自
釋成故。此一句。正顯。良以常住一心。故得一切境
界悉皆現也。疏文可知。
釋成同體等者。意云。何以
諸法。常依一心而住耶。故此釋云。以諸法相。即是
真性體故。斯則以此二句。近釋上同體義也。
以於
下。通敘前文者。顯此段論。是展轉互相釋成也。若
欲易明。應云。一切境界。悉於心中顯現者。以無出
入失壞故。無出入失壞者。即無體性住一心故。住
於一心無體性者。以一切法。本來平等。不異真如
性故。是則此二句。遠結前後一段義也。

【疏】又一切下。釋後因。謂以性淨故。雖現染法。非染
所污。非直現染之時。非染所染。亦乃由現染故。反
顯本淨。如鏡明淨。能現穢物。穢物現時。反顯鏡淨。
豈此穢物能汗鏡耶。若不現染。則無以顯其不染。
是故現染。釋成不染義。
智體不動者。以本無染。今
無始淨。是故本覺之智。未曾移動。又雖現染。不為

所染。故云不動。如鏡中像。隨質轉變。然其鏡體。未
曾移動也。
具足無漏者。謂此本覺中恒沙性德。無
所少也。
熏眾生者。謂又與眾生。作內熏之因。令猒
生死苦。樂求涅槃樂。故勝鬘經云。由有如來藏。能
猒生死。樂求涅槃。佛性論云。自性清淨心。名為道
諦。

【記】二。熏習因。以性下。順釋文。非直下。別顯意。先。法。
次。喻。若不下。反以結成。
以本下。約本淨今淨明不
動。又雖下。約現染不染明不動。亦先。法。後。喻。
此本
下。即下所說大智慧光明義。乃至無有所少義等。

又與下。即自體相熏習義。
勝鬘下。引經論證。
道諦。
即出世因。熏習因也。

△三法出離鏡。】

「三者。法出離鏡。

謂不空法。

出煩惱礙智礙。離和合相。
淳淨明故。」

【【疏】謂真如之法。出於二障。離於和合。故云出離。前
是在纏性淨不空如來藏。今明不空出纏離垢法
身。如寶性論云。有二淨。一。自性淨。以同相故。二。離
垢淨。以勝相故。
不空。出法體也。即前因熏之法。
惱
礙者。麤細染心。
智礙者。所依無明。
離和合者。淨心
出障。破業識等和合。
淳者。離和合雜相故。淨者。無
惑染故。明者。出無明故。謂大智慧光明等。

【記】初。標名。謂下。解釋當文。
前是下。料揀前後。性淨。
即初義。不空。即二義。彼二在纏。故通名如來藏。伹

以空不空異耳。
今明不空者。與前不空義同。法身
者。與前如來藏。義異體同。彼隱此顯。故前云依法
身說本覺。後云如來藏亦名如來法身。然法身但
屬第三鏡。其後一鏡即是報化身也。
寶性下。引證。
同相者。通凡聖故。勝相者。勝於因故。然初淨。即前
二義。後淨。即後二義。
不空下。二。出體。即前法者。即
是前為二因之法也。前明熏因。今明離障。故重指
之。
惱障下。三。辨相。麤細染心者。四麤三細心也。下
云。染心義者。名煩惱礙。
所依無明者。根本枝末。是
六染所依法故。下云。無明義者。名為智礙。
出障者。
出前二礙。礙。即障也。二障既出。業識等亡。心無所
合。故云離也。
離和合等三段。即翻前和合煩惱智
礙。成此淳淨明故。淳是總。淨明為別。謂淳淨故。淳
明故。淳淨。即滿淨義。揀異菩薩等是分淨故。淳明。
即滿覺義。揀異菩薩等是分覺故。斯則六染盡故。
謂之淳淨。二覺圓故。謂之淳明也。又此三字。即圓
三德。謂法身。解脫。般若。如次配知。備此三點以成
大般涅槃。

△四緣熏習鏡。】

「四者。緣熏習鏡。

謂依法出離故。徧照眾生之心。令修
善根。隨念示現故。」

【【疏】即彼本覺出障之時。隨照物機。示現萬化。與彼
眾生。作外緣熏力。故云依法乃至示現。
問。前隨染
中智淨。與此法出離何別。前業用。與此緣熏何別。

答。前約隨染故。還淨說為智。即明彼智用。俱就始
覺說。此約自性故。離障顯法體。即明此法用。俱就
法體說。是故前云智。此云法。前云業。此云緣也。
然
法智雖殊。體無差別。以始覺即本覺故。伹今就義
開說。故有境智不同也。

【記】論云緣熏習者。初。標名也。緣。即外緣。為諸眾生
而作發起善根之外緣故。熏。資熏也。謂熏成習氣。
發善根故。
論云謂依法下。次。釋相。初一句。躡前起。
依於體相也。次三句。釋本門。起於業用也。謂依前
法體。出離惑染。遂成三輪不思議化。徧照。即意輪
鑒機。示現。即身口設化。以此為緣熏習力故。令修
善根也。
疏中二。先。通釋論文。與彼等者。謂與二乘
十信作差別緣。與三賢十地作平等緣。如下用熏
習中說。
問前下。次。料揀前後二。初。辨異二義。問意
可知。答中。前約等者。意明前之二相。與此二鏡。法
體無二。為門有殊。謂前二相以智為門。故云俱就
始覺。後二鏡以理為門。故云俱就法體。又前約相
說。故云生二種相。此約性說。故二種俱言法。又前
約對染明淨相。故云智淨等。此約自性顯大義。故
云有四種大義與虗空等也。
又前以顯為門。此以
隱為門。所以有斯二說者。恐有人言。顯時方淨。隱
時不淨。故說二顯後。又重說二隱(指法出離。緣熏習也)。又先
明二顯者。以取始覺之末文便故。又亦即是始覺
義故。亦即隱處難信。且就顯處而開示故。餘義易

知。
然法下。二。結同一體。此明為門雖異。其體是一。
故此結同也。
伹今下。境即是法。以是始覺所緣所
證。故言境也。】

大乘起信論疏筆削記會閱卷第五


音釋

罣
音卦。挂牽也。

翛
音囂。絕無纖累也。

漂
音飄。隨流浮動也。

確
音恪。堅住也。

擔
音旦。挑在肩也。

[寤-吾+告]寤
音告悟。醒覺也。

綺
音起。細花綾。

忒
音慝。差失也。

匣
音狹。鏡匣。

薩婆若
此云大智慧。

箭
音薦。矢也。

鈎
音勾。

尋伺
下音祠。謂尋求伺察也。覺觀別名。

淳
音純。質朴也。

剩
音盛。多餘也。

䳘
音荷。畜名。

唐捐
下音涓。虗棄也。


鳳
音奉。鳥中王。羽中長也。

裁
音才。度量剪割也。

雅
音啞。美妙佳也。

韻
音蘊。音曲也。

潭
音曇。聚水深處。

築
音竹。擣也。

竇
音豆。孔穴。

挾
音甲。掖持帶也。

刃
音忍。鋒刃。

刮
音括。剝削也。

大般涅槃
此云大滅度。亦云大寂滅。
