











貞元新譯華嚴經卷第四(從第四經六紙至第六經九紙)
敕太原府大崇福寺沙門澄觀述

(善財會初有六善友。第一大聖文殊師利菩薩。第二吉祥雲比丘。第三海比丘。第四妙住比丘。第五彌伽
長者。第六解脫長者)。

△自下第三。時福城人下。攝善財會。先啟十門。一總
彰大意。二修入眾殊。三示方不同。四趣求有異。五見
處差別。六教遣不同。七歎不歎別。八推不推別。九結
不結異。十去住不同。

▲今初。夫如來垂迹。遇盡宿緣
海會。塵沙大器。非少善財偏舉。其故何耶。釋有多意。
一舉一例餘。以警未悟。佛在童子。少而老成。勉乎行
人。白首自媿。彼既能爾。我安自欺。故下偈云。信樂堅
進力。善財成此行。若有敬慕心。亦當如是學。又學如
魚子。成者如魚。以勵行人。有始有卒故。下經云。既發
心巳。又能如是。如救頭然等。日月發輝。螢燭無彩。大
士現迹。道掩餘乘故。經云。餘諸菩薩。於無量劫。方能
淨修菩薩行願。今此童子一生皆辦。化不在多。一便
當終。行不在久。得意頓超。況久積淨因。何不速證。靡
論凡聖。意在放修。

▲二修入眾殊者。唯初信內三會
四眾。欲令普信。意顯通收入住巳去。善財一身。顯行
在巳。入位希故。

▲三示方不同者。大位有三。初地前
知識多在南方。地上無方。地後兼二。然云南者。古有

五義。一舉一例諸。一方善友巳自無量。況餘九方。此
一約事。餘四約表。二者明義。表捨闇向智。南方之明。
萬物相見。聖人南面。蓋取於此。三者中義。表離邪僻。
東西二邊。契會中正一實道故。四者生義。南主其陽。
發生萬物。表於善財增長行故。北主其陰。顯是滅義。
背於趣寂而滅惑故。世尊涅槃。金棺北首。正取歸滅。
五隨順義。背左向右。右即為順。西域土風。城邑園宅。
皆悉東向。自東之南。順日月轉。彰於善財順教理故。
地上正證。離於證相。不以南表。地後業用。有無無㝵。
文殊有示而無方者。表於般若。加行有修。正證無二。
普賢無方。亦無示者。表真法界德普周故。有人唯取
隨順一義。非前諸釋。以正明義出此方故。寧知西域
南非明等。況通方教言有多含。貴在虗求。何必執定。

▲四趣求有異者。略有三別。最初文殊自往福城。根
尚微故。未發心故。大悲深故。二德雲下善財往求。根
漸勝故。巳發心故。彰重法故。三者普賢知識不就善
財不往。法界位滿無來去故。

▲五見處差別者。三賢
未證。散在諸處。地上證真。生在佛家。多居佛會。地後
起用。亦散隨緣。普賢因圓。必尅滿果。還居佛所。

▲六
遣不遣者。初之文殊若約事說。前無友故。若約表者。
表信內熏託理而起。前更無遣。見後文殊般若照極。
自見普賢一真法界。故亦無遣。中間諸友。顯大緣起。
萬行相資方得圓滿。故皆教遣。教遣之義。下當廣明。

▲七歎不歎者。初文殊中未發心前所以不歎。教發

心巳。方乃歎之。後二不歎。表位滿故。離心相故。中間
諸友皆應有歎。其不歎者。略有二緣。一正在定。如海
幢等。二行逆化。如勝熱等。歎違逆化。亦誡初心。莫取
詭異為真道故。過此二緣。餘無者略。

▲八推不推者。
諸友皆悉謙巳知一。推勝知多。初一後三闕斯二事。
為顯人尊德巳備故。而有遣者。令其增修無厭足故。
亦表所主法門異故。不推佛者。顯於果海離修相故。
又佛屬本會。普賢讚德。義當推故。

▲九結不結者。唯
有普賢。結通十方。塵剎成益。彰位巳滿。法界理周。餘
皆反此。

▲十去不去者。末後二位無有辭去。文殊無
身。彰離相故。普賢位極。周法界故。餘皆辭去。學無常
師勝進故。

○次正釋文。文分四別。第一四部雲奔。第二三業調
化。第三上根隨逐。第四大聖重教。

△今初分二。先總明。後有優婆塞下。別顯四眾。即為
四別。二眾中文皆有三。初標主屬。次所謂下列別名。
後如是等下結威儀住。今初。第一優婆塞者。此云近
事男。親近比丘而承事故。二優婆夷。此云近事女。近
比丘尼而承事故。此二並由受五戒故。立近事名。三
童男。四童。其間別名各有本緣。可以思准。皆五百者。
五位證入。通四眾故。共成二千普賢行故。

△第二爾時文殊師利童子知福城下。三業調化。於
中二。先身意調機。二當根授法。前中亦二。先總調大
眾。後別觀善財。今初。身示威光。意流慈智。為說方便。

是故經云起說法心。二復於是時下。別觀善財。知其
不群。特迴聖眷。善財會名因此而立。雖有五百。非偏
為故。於中分二。一標以徵起。二知此童子下。別觀因
緣。於中亦二。一觀外緣。二觀內因。前中復二。先別明。
後以此事下。總結。財多屬依。善通依正。生而財現。是
其善相。稱曰善財。小聖尊空。生而空室。大士貴德。生
多法財。二又知此童子下。觀其內因。據此觀因。亦非
聊爾。但未入位。福智所資。亦似布衣。深蘊德行。又此
稱善。對上為財。又解心順理曰善。積德無盡曰財。文
有十句。初二宿因。信解巳去。通其過現。舊經末句云。
迴向菩提無有障㝵。今經略無。第二爾時文殊師利
菩薩如是觀察下。當根授法。於中三。一結前生後。法
有所付。所以熈怡。令自寶持。故須安慰。二廣為下。正
授法門。初總。所謂下別。別有十句。初一因法。謂積集
萬行。次八果法。後一通因通果通理通事。三爾時文
殊師利為善財下。結說勸進中。結前所說。普及無偏。
指前因法。勸令修進。令發大心。求前佛果。令憶宿善。
使不自輕。餘非此機。隨宜更演。

△第三爾時善財下。上根隨逐。同飡妙旨。獨頴聚流。
重法隨師。說偈求度。文中二。先序說因。二正陳偈頌。

今初。巳發心故。此菩提心。為當何位。善財童子。為
聖為凡。古有多釋。一云即地上菩薩。言發心者。證發
心也。一云此是地前實報凡夫。但有宿善。信根現熟。
有云古不足依。自引安住地神文云。此人巳生法王

種中。斯文可定。自為二解。一謂智契法性。生在佛家。
名法王種。即巳入地。二謂據多聞熏習勝解真性成
就佛種。名生法王種中。即三賢內種性菩薩。然此師
解。依於前義。不異初師。依於後義。未殊次解。何足異
焉。又法王種證為定者。慈氏經文復云何通。彼云。餘
諸菩薩經無量劫。今比童子。一生之中淨菩薩行。又
見普賢等於諸佛成於智度。復是何位。無執一文自
相鉾楯。賢首釋云。應是善趣信行中人。依圓教宗。有
其三位。一見聞位。即是善財。次前生身。見聞如是普
賢法故。成解脫分善根。如前歎德中辨。二是解行位。
頓修如此五位行法。即如善財此生所成至普賢位。
是也。三證入位。即因位窮終。沒同果海。善財來生是
此位也。若爾定是何位。謂在信是信位。在住是住位。
一身歷五位。隨在即彼収。以遍一切故。如普賢位。此
之一解。甚順經宗。意云。下寄五位。即是所證。更有一
理。歷位而修。得見普賢。一時頓具。地獄天子。尚一生內。
三重頓圓。何以善財尅定初地。寧可知推。凡聖難測。
二正陳偈詞。昔是五言。今是七字。舊經三十四。今成
三十七。加第一偈及三十五六。大分為三。初一偈標
讚求度。次三十二偈別讚求度。後四偈結讚請說。

▲今初。前半讚文殊德。上句自利。下句利他。後半求
度。上句標有大心。下句請聽後說。

▲第二三十二偈
別讚求度中二。前四偈。傷巳沉溺自勉不能。餘偈。仰
德依人請垂拔濟。前中通明迷於苦集失於滅道。造

因趣果。生死長淪。具業惑苦十二有支。且分為二。先
二偈明迷苦集故。煩惱為因。而受苦果。後二偈明失
滅道故。以業為因。而受苦報。今初八句。初二句潤業
煩惱。第五六句發業煩惱。即六地經云。無明所覆。受
水為潤。我慢溉灌。初地經云。無明覆翳。立驕慢高幢。
入渴愛網中。又此三類。謝往過去。總名無明。十地論
名根本無明。迷法義過。謂癡闇無明。常所覆者。即迷
法過。法謂心體。由迷心體第一義故。而造諸業。揀餘
發業。通稱無明。故文特云癡闇無明。六地經云。不了
第一義諦故名無明。然諸煩惱皆悉發業。故下句云。
貪恚熾盛火恒燒具三毒矣。而發業位無明力增。故
諸經論多說無明而能發業。其初二句。即迷義過。第
二句迷內無我。染自陵他。生於驕慢。長流生死。高而
難踰。故喻垣墻。六地經云。三界受生皆由著我。第一
句即迷外過。妄謂我所及外境界。而生愛染。非愛不
生。愛著不出。故比池壍。三四兩句。即是苦果。既發既
潤。集因巳成故。六趣門中。出入不息。三界城內。戀著
不離。第七句起惑之緣。苦果之主。故曰魔王。第八句
起惑之者。受苦之人。以上因緣。長淪苦果。豈非愚童。
後二偈明失滅道。以業為因。而受苦果。即由前無明
而起行也。於中末後三句。所起苦果。前之五句以惑
造業。於中。其惑亂戲。及恒行險。趣諸邪道。正明起業。
餘即別說業俱煩惱。由前迷執我我所故。以我對所。
而生三過。一於未得處而生諂誑。二於不可得處便

生嫉忌。三於巳得者便生慳恡。由嗔造業。故生忿恨。
結怨於心。此思之始。其惑亂戲。即思之終。初地經云。
以忿恨風。吹心識火。識然不息。熾然不息即惑亂戲。
由惑起業。無定無實。名為亂戲。故楞伽云。譬如技兒
變現自在。即是所吹心識火也。貪欲所纏如羂索者。
由貪造業也。為有造業。豈有出期。疑惑所蔽。若生盲
者由癡造業也。六地經云。不正思惟。起於妄行。疑惑
即是不正思惟。不正思惟是無明因。亦無明攝故。若
生盲迷於異熟及勝義諦。竟無所見。恒行險趣諸邪
道者。正明失道造業之過。恒行險趣。就人彰過。諸邪
道者。就法彰過。道即業因。謂福等三。橫集曰諸。常集
為恒。不動善業惑俱亦邪。況行十惡外道邪行。故初
地云。凡所作業皆顛倒相應。末後三句所起果中。初
句惡果。次句通善惡。由不覺知即是無明。故有後句
恒受苦過故。涅槃說。一切眾生。因無明生。亦因而死。
意顯有智則無生死。由上四偈通敘眾生故。下濟我
便為兼濟。第二滅惑大悲下二十八偈。仰德依人。請
垂拔濟。於中二。前十三偈讚人求法。後十五偈讚法
求乘。前中各上三句讚文殊德。末後一句正求運濟。
於中亦二。先有六偈。對迷苦集。希垂拔濟。可知。後有
七偈。對失滅道。冀成行果。於中四。初一偈總求真道。
謂三界九地六趣苦果煩惱集因。仁皆巳滅。必有滅
因。以為真道。二有二偈。求涅槃道。前偈滅十惡行。求
對治道。後偈滅四倒因。求智照道。三有二偈。求菩提

道。前偈求根本智。以見法原。後偈求後得智。成諸功
德。四有二偈。求見道緣。對上魔緣。願依諸佛。第二大
悲為轂下。歎法求乘。帶喻說法。謂前失正道。常行邪
道。猶如步驟。今修萬行。常行正道。同彼安車。此十五
偈。總說一車體用莊嚴。而偈偈有結。顯隨一行皆是
一乘。或事或理。或因或果。總合為一不思議乘。一運
便能一切皆運。文且分三。初四偈求萬行利他普濟
乘。二有三偈。求十度自利圓滿乘。三有八偈。求二利
滅障廣大乘。若依行布。此之三段。初一。地前。次一地
上。後一地後。而諸位互融。合為一乘。圓修無㝵。如離
輪轂輻輞等外更無別車。離萬行外無別乘體。因果
交徹。事理該融。不同餘宗體嚴各異。今初利他中四
偈。有十三事。初偈有五。一一切佛法皆依大悲。如以
眾輻湊於一轂。二行願相扶運至菩提。如有兩輪方
能致遠。三深信入法。如轄貫定。四堅忍不動。如軸居
心輪等依轉。五淨德居前。如轅為引。依斯五義。可證
菩提。是故。結云菩提乘也。下結例然。皆取釋中本意
立名。次偈三義。一總持攝法。如箱攝物。二慈蔭清涼。
如張幰蓋。三四辯演暢。如鳴鑾鈴。具此三行。乃為最
勝。次偈三義。一淨戒嚴潔。如淨茵蓐。二三昧適神。如
侍婇女。三法音警物。如擊皷聲。具此三法。稱為大乘。
後偈二義。一四攝蘊德。如藏含寶。四攝悅物。如瓔周
垂。二牛有覊鞅。可以引車。人有慚愧。方能導行。慚者
自不作惡。愧者不令他作。故云自他慚愧。又依唯識。

依顧自法。崇重賢善。即名為漸。依顧世間。輕拒暴惡。
即名為愧。故云他。具上慚愧。以用莊嚴。為無上乘。略
舉十三。以為體式。類顯萬行皆能利他。二有三偈。十
度自利圓滿乘者。十行十地皆此成故。初偈三度。一
車既寶成故有光等。三施圓滿悅物如光。二掩破戒
垢。令法身潔。如塗香也。三內忍貪瞋。則外違順不能
傷害。為滅瘡疣。此於車上。是不破義。是無損義。故梵
本云。瘡疣巳滅如金剛。此之三度。成大財體及多眷
屬。增上生道。故為最勝。次偈四度。一三業摧障圓滿
名輪。不退為勒。如車速進。二善守根門。六處常寂。如
箱持物。然前段中。總持為箱。今何重出。此依舊經。若
梵本云。堪用禪中勝三昧。意取禪能空心。如車中虗
有車之用。三四般若方便二度合明。謂上轅為功德。
今軛在轅端。明智慧方便為眾德首。方便成事。般若
成度。事理相望。如軛二頭。權實交徹。如唯一軛。牛能
引此。何行不前。然進伏煩惱。定熟有情。慧成佛法。此
三巳名決定勝道。況慧有權實。故為妙法。後偈三度。
一牛若有御隨心能到。行若有願無事不成。能向眾
生菩提實際。二車能有載。寔由堅持。法若不散。在總
持力。三御者有智。能隨水曲。願行有智。迴轉普周。具
此後三。正覺疾滿。三交絡普賢下八偈。二利滅障。廣
大乘中。斯即地後。義兼果乘。初偈三義。一普賢行即
是總句。普賢位故。以網交絡遍於一車。以普賢行籠
一乘體。二悲故廣運無緣名徐。三不疾而速故行無

畏。不畏眾生難可化故。舊經梵本。並無安庠。梵云寂
靜行中勇猛修。舊經云所向皆無性。明是無緣能速
進義。第二偈三義。一以無垢智如車堅淨。二幻智隨
意如車巧成。梵云幻智妙作妙成就。三巳斷二障如
車無㝵。舊云一切無障㝵。言含法喻。具上三義。故為
速疾。第三偈。經文闕喻。唯有法合。初句取淨義。二取
安樂。三取廣博如空。梵云法界廣博能普照。結句合
云無上乘。第四偈。亦唯有法。一取免塵。二取代步。三
取輪摧。餘之四偈亦唯有法。或略不說喻。或不喻車。
顯車事少法門多故。據上法喻。無德不備。依此而修。
必能速運。故願令賜。冀得親乘。

▲第三四偈。結讚請
說可知。

△第四爾時文殊師利菩薩如象王下。大聖重教。文
中四別。一略讚略教。二廣問廣答。三指示後友。四念
恩辭去。

初中先讚後教。今初。一讚發菩提心。在於偈前。二復
欲親近下。讚其近友問行。即前偈內。後善男子親近
供養下教也。謂教往近友。起無厭心。云何近友。是種
智初因。初有二義。一勝上義。故涅槃二十云。無上菩
提近因緣者。莫先善友。二為本義。法無人說雖慧莫
知。故說近友為全梵行。下德生中廣顯其相。然靡不
有初。鮮克有終。歷事多時。故宜勿懈。

第二善財白言下。廣問廣答。先問後答。今初。有十三
句。望前偈中。文有二勢。一前別此總。謂前明悲智度

等別故。今於悲等總修學故。二前橫此竪。前悲智等
位位同修。此修學等從始至終。有前後故。文中初二
為總。餘句為別。總謂學解學行始修終修。皆名修學。
唯因圓無學果滿無修。又學攝於解。修攝於行。二句
巳収。解行盡故。下諸友中。多但此二。餘句別中。一始
起趣向。二即事造修。三令心遍滿。故梵本云。云何菩
薩行中普遍滿。舊無此句。四治障離過。五轉劣向勝。
舊亦闕此。六證達分明。七出生未得。八觀察性相。九
增廣令多。十具足獲得。十一究竟圓滿。若竪配者。十
住發起。二十行正行。三者十向廣大遍滿。四五六句
並是初地。初淨二障。次轉成出世。後證入真如。七謂
二三四地世出世行皆出生故。八謂五六二地。世與
出世。四諦緣起。般若現前。皆觀察故。九謂七地功用
行滿。得增廣故。十謂八九十地。無功用行任運成故。
十一十地勝進等覺位中普賢大行皆圓滿故。橫竪
無㝵。是此問意。二爾時文殊下。答中分二。先以偈頌
教其求行。後以長行教其近友。二處皆讚發菩提心。
今初十偈分五。初有二偈。讚其發心。二有一偈。略教
無厭。三有一偈。讚發心德。四有五偈。具答廣教。五有
一偈。結其成益。今初。初二句總讚善來。餘六句出讚
所以。以發心故。初句大悲下化。次句大智上求。次二
句釋初大悲。後二句大願為主。又此亦是四弘誓願。
二有一偈。略教無厭者。謂了性無取。即寂起悲。則眾
魔為侍。不溺實際故。魔小莫壞。三一偈讚發心德者。

為物發心。德不可量。故偏讚福。有智之福。暎蔽餘福
為福威光。遍法性空如列星宿。能生諸福深廣如海。
四有五偈。具答廣教。含答上問。且約通說。一近佛聽
法。二立願淨障。三入方便海。四遍一切剎。五經一切
時。此五無疲。則普賢行滿。得如來地大聖。此中總教
諸法。顯十信中總相信故。下諸善友各別示行。顯入
位後別修證故。五一偈結益可知。第二長行。教其近
友中二。先讚。後善男子汝今下教。謂但能求友離過。
則前問皆圓。於中二。先案定。後誡勸。今初。上令求友
不得不決。言善知識者。未知善法能令人知。未識惡
法能令人識。或二並通。識約明解。知約決了。瑜伽四
十四。成就八支為善友相。一戒。二聞。三證。四悲愍。五
無畏。六堪忍。七無倦。八善語具。今云真者為揀似故。
具上八義。可得名真。又諸知識。總有五種。一知識世
間善惡因果而令修斷。二厭世樂而求涅槃。三有悲
心而相心修度。四以無相慧令物修行。五無障㝵修
滿普賢行。此五前前望於後後。皆非是真。真唯第五。
人能行此。是人善友。究竟善友。唯是如來。直就五法。
名法善友。統而遍収。教理行果皆善友也。淨名道品
為善知識行善友也。離世間品。有十善友。恐繁不引。
後善男子求善知識下。誡勸。隨順是勸。餘悉是誡。設
有實過。尚忘非取法。至聖堯舜其猶病諸。自除如來
孰能無過。以人廢道。翻是自欺。況權實多端生熟難
測。


第三善男子於此南方下。指示後友。於中二。先舉友
依正。後勸往教問。今初勝樂國者。次下知識寄當初
住。勝過前位。信所樂故。山名妙峯者。山有二義。一寂
靜不動。二高出周覽。以況初住。解心創立。依定發慧。
寂然不動。智鑒無遺。徹見果原。下觀萬類。山以表之
登此心頂。便成正覺。故曰妙峯。友名吉祥雲。雲有四
義。一普遍義。二潤澤義。三蔭覆義。四霔雨義。故次四
德。謂定福悲智。具此四義。稱曰吉祥。又創入住位。為
吉祥故。創出外凡。故託比丘教問。云乃至者。譯人從
簡。非當時略。梵本具牒前段問詞。

第四時善財下。念恩辭去。慶問後友故。歡喜踊躍。悵
辭德音故悲泣流淚。下諸善友。皆准此知。然後二段。
義雖屬後。文在此會。此會說故。問大聖有智能演。善
財有機堪受。何不頓示。而指他人。歷事諸友。下諸善
友例此為疑。答有十意。一總相而明。為於後學作軌
範故。謂善財求法不懈。善友說法無恡。二顯行緣勝
故。謂真善友是全梵行。如闍王之遇耆域淨藏之化
妙嚴等。三破愚執故令不師愚心。虗巳遍求。四破見
慢故。謂令不觀種。姓不耻下問。須遍敬事。五破偏空
執故。謂不唯無求。無求之中吾故求之。六令即事即
行故。寧可少聞便能證入。不在多聞不行不證。七破
說法者攝屬心故。我徒我資。彼此見滅。八為顯寄位
漸修入故。若不推後。位位中住無有勝進。九為顯佛
法甚深廣故。遍事諸友。不窮其原。真實善友尚皆推

勝。凡夫劣智安能遍知。十顯善財與諸善友成緣起。
善財有力引發友教。善友有力令善財證。互相交徹。
能所莫二。無善友之外善財。則一即一切。明善財歷
位。無善財之外善友。則一切即一。多位成就皆是善
財。由是卷舒自在無㝵。上之十義。初一通於師資。次
五多約資說。第七約師。後三約教。

[△@△]大文第二。爾時善財童子漸次南行下。有十善友。
寄十住位。謂始入空界。慧住空性。得位不退。故名為
住。住義多種。寄圓說十。以菩提心。而為其體。直心偏
增名入空界。語其相也。與於法界虗空界等。十住不
同。即為十段。然下諸友。古德判文。從一至十。今略敘
一二。辯公分三。初聞名求覓。是加行位。二受其所說。
是正證位。後仰推勝進。是後得位。有開五分。一舉法
勸修。二依教趣入。三見巳請敬。四正示法界。五仰推
勝進。然上二義並約位說。於義甚善。在文不便。以後
友名義雖屬後。前會說故。今依意公及五臺論。約會
科之。分為六分。而名小異。一依教趣求。二見敬諮問。
三稱讚授法。四謙巳推勝。五指示後友。六戀德禮辭。
而諸文多具。故總科之。小有增減。至文當辯。更有多
分。但六中別義。又多不具。故不顯之。

●今此吉祥雲比丘。寄發心住。謂緣佛十力。而發志
求。起大悲心。下化含識。悲智相導種智相應。名發心
住。文具六段。

今初。依教趣求中。准後諸友。多分為二。一念前友教。

二趣求後友。今略無初義。或前未入位故不說耳。唯
說趣求。皆言漸次南行者。總顯加行。見心陟位故曰
登山。智鑒位行為遍觀察。情懷得旨名為尋求。七覺
助道云經七曰。法無所得為竟不見。要須忘懷為絕
諸想。寂不失照為正觀察。希離輕毛。心安不動。然先
德釋經。通有四例。一隨相消文。二以教揀別。三本迹
融會。四觀心虗求。一文一義罔不皆爾。今通用之。隨
便取捨寬文用。初義義含用。第二意濫用。第三本意
用。第四第四一義。似濫師心。得此一門。非數他寶。託
事顯法。經文甚多。輕此一門。解脫逾遠。故下釋友依
正等法。多用此門。若約事相。相多易了。

第二過七日巳下。見敬諮問。即分為三。初見。次敬。後
諮問。下多例此。今初。離七覺相為過七日。忘所住位
方為得旨。故見。在別山見。即定慧雙流。為經行徐步。
徐即是止。不住亂想。行即是觀。不住靜心。若約事相。
即正修習般舟三昧。二即前往詣下。明設敬儀。重人
法故。三白言聖者下。諮問法要。是本意故。於中三。初
自陳發心。明有法器。次而未知下。正陳所問。顯為法
來。問中略者。翻譯略耳。若善財略。友云何知。下友不
應遍牒前問。後我聞聖者下。歎德請說。希垂拔濟。謂
有智善能有慈無恡。故應為說。誘謂誘喻。即是教授。
以成前解。誨謂誨示。即是教誡。以成前行。下皆准知。
前雖廣問。但至因圓。此中結請。期於果滿。雙結發心。
問行意故。


第三時吉祥雲下。稱讚授法。即正入法界。於中。先讚
美法器。後正示法界。

△今初。所以讚者。令自寶固欣
聞勝法。文中二。先標二難。後所謂下。別牒前問。是釋
後難。文有十句。小有開合。案次牒前。初一牒前總中
二句。若學若修皆菩薩道。餘九牒別。一勤求菩薩境
界者。即是前文起菩薩行發起趣向菩薩境故。二勤
求菩薩廣博淨行者。攝前三句。謂行攝前行菩薩行。
廣博攝前遍滿菩薩行。淨即攝前淨菩薩行。舊經
具三。一是出離道。即是前行。行即出故。二清淨道。即
是前淨。三清淨廣大心。即前遍滿。唯此句合。餘皆一
句。以牒一問。三即前轉。菩薩行亦轉變故。四即深入。
深入廣大解脫門故。五即出生。種種作業方能生故。
六即觀察。觀察眾生心行異故。七即增廣。行無住道
方增廣故。舊經云。求生死涅槃門。謂不住涅槃即生
死門。不住生死即涅槃門。二俱不住即是出義。由俱
不住方能俱住。即是入義。不住而住。故名示現。八即
成就。於為無為心無所著。何行不成。故世尊說。盡無
盡法。不盡有為。不住無為。於有為界示無為法。於無
為界示有為法。何所著哉。九即圓滿。能除眾生微細
過失。方圓滿故。

△第二善男子我得下。正示法界。即念佛三昧。推勝
之內方舉其名。今正示中唯彰體用。文中二。先明體
相。後辨勝用。今初。文有五句。具含名義。下結名云。我
唯得此憶念諸佛平等境界無㝵智慧普見法門故。

文中。初句為總。謂自在決定解力。自在有二義。一觀
境自在。欲觀不觀。若一若多。皆自在故。二作用自在。
欲去欲住。隨心成故。決定亦二義。一智決斷故。二信
無惑故。解即勝解。亦有二義。一為信因。於境忍可故。
二為作用因。於境印持。遠處為近。若大若小。隨心變
故。信智相資。他境不動。故名為力。即三昧義。餘四句
別釋上總句。一信眼清淨。釋上信決定義。謂欲修念
佛三昧。先當正信。信與解俱。故名為眼。則了見分明。
由有信智。於實德能。深忍樂欲令心等淨。故名清淨。
二智光照曜。釋上智決斷義。文殊般若意云。欲入一
行三昧。先聞般若。如說修學。然後能入。言一行者。一
法界行亦無一故。故彼經云。法界一相。繫緣法界。即
是此中決定解義。又顯諸佛等無二故。若約表位。此
中正是發心住體。以本解性聞熏之力令開發故。名
決定解。三普眼明徹者。釋觀境自在義。無境不觀。故
云普眼。以如為佛。無法不如。則無非佛矣。以覺為佛。
無心非覺。心皆佛矣。以虗心之覺。契唯如之境。則不
動法界。窮乎寂照之原。則心境皆佛。能所俱泯。豈非
普哉。如此真眼。方為明徹。四具清淨行。釋前力義。非
唯淨信。若沉若舉。諸蓋諸取。諸三昧障。皆悉不生。故
云清淨。心造真境。故名為行。即一行也。第二慧眼遍
觀下。辯其勝用。前明即用之體。一行三昧。今明即體
之用。用無不窮。略有二用。一者內用。二者外用。今初
二句而有三用。慧眼遍觀一切境界。是普眼用。善巧

方便。是智光照曜用。離一切障。是清淨行用。二以清
淨身下。明其外用。勝解印持。隨心去住。於中三。初明
不動而往。二以信解力下。不念而持。三以智慧眼下。
不往而見。於中三。初標。次所謂下。別顯數多。後隨其
所見一一方中下。明所見事別。並顯可知。

第四善男子我唯得下。謙巳推勝。於中二。先謙巳知
一。即結自分。後推勝知多。即增勝進。

△今初。即結示
其名。一切諸佛平等境界者。即是所觀。橫該十方。竪
窮三際。義貫十身。故云一切。即上普觀一行三昧。觀
其法身。十方諸佛。亦通餘身。真應無㝵。十身圓融。皆
是所念。平等有二。一約事等。一切諸佛利樂意樂受
用變化。一切作業悉皆同故。二者理等。十方如來同
一法身。三際諸佛無二體故。故般若云。若一佛出世。
一切皆出。一佛涅槃。一切涅槃。何以故。諸佛法性無
二相故。不如是知。非真念佛。故上經云。若生如是想。
此佛此最勝。顛倒非實義。不能見正覺。無㝵智慧者。
結其能觀。即上智光照曜。見佛取相。滯於方便。知佛
空寂。真慧所沉。念無念者不㝵事而恒真。無念念者
不動真而恒用。動寂無㝵。方念真佛。普見法門者。即
總収前二。以結其名。即前普眼明徹也。即此後句可
為總名。問法門無量。何以初友便教念佛。答略有十
義。一念佛三昧眾行先故。智度論云。菩薩。以般若波
羅蜜為母。般舟三昧為父故。二依佛方能成勝行故。
三功高易就以獎物故。四觀通深淺能遍攝故。五消

滅重障為勝緣故。六雙兼人法易加護故。七十地菩
薩皆念佛故。八三寶吉祥經初說故。初此念佛。海雲
說法。妙住依僧。為次第故。九即心即佛易一境故。十
為表初住緣佛發心樂供養故。

△二如諸菩薩下。推勝知多。於中三。初總標。次別顯。
後總結。

▲今初。凡諸推勝。總有二意。一者通指諸菩
薩行。謂菩薩勝行無量無邊。我唯知一。即標中云。而
諸菩薩無量智慧具足圓滿等。二者就一行中唯知
少分。如一念佛即有多門。我但知一。餘不能知。如下
別中二十一門。皆約念佛。下諸推勝。例此可知。而言
門者。隨其二入佛境故。隨一一境智遊履故。

▲二所
謂下。別有二十一門。各先標名。後釋相用。並從業用
以受其名。准晉經中。一一皆有三昧之言。今略無耳。
古德分二。前十念佛勝德圓備。後十念佛妙用自在。
今釋有異。略為三門。一明所念差別。二者會釋經文。
三以能念収束。

今初。謂十身三身為觀不同。略為十種。前八三身。後
二束上以成十身。謂念三身佛。則為三觀。各分依正。
便為六門。就報化中。分於內外。以成其八。九謂性相
無㝵。十謂融攝重重。言十種者。一若作是觀。佛以法
為身。清淨如虗空。無念念者。則念真如。是念法身。二
華藏世界海法界無差別。依真而住。不依國土。是念
性土。三十蓮華藏微塵數相。此等皆是念報身相。四
有無盡德。一一難思。念報內德。故上經云。一切威儀

中。常念佛功德。晝夜無暫斷。如是業應作。五觀華藏
剎無量寶嚴量周法界。是念報土。六或觀佛相具三
十二。若總若別。若逆若順。丈六千尺。此等皆是念化
身相。七十力無畏十八不共。此等皆是念化身德。八
餘方淨土水鳥樹林。此等皆是念化身依。九前二是
性。後六是相。相外無性。性外無相。性相交徹。真佛真
土。是念第九性相無㝵。十以性融相。相隨性融。令前
九門合為一揆。故德德無盡。相相無窮。塵塵剎滿猶
如帝網。是第十念重重融攝。得後二門。前皆真實。經
隨別說。義必該融。

第二會釋經文者。今念十身。是後二門。故二十一門。
前二十門。各以二門。念於一佛。以成十身。為十見佛。
後一總融成第十門。謂初二門即是願佛。亦名願身。
論釋願身願生兜率。初門宮殿。即天宮等。後門意樂。
正是願體。故梵本中名上昇門。理實如來願周法界。
隨樂令見。是出生義。故十見佛名出生見。三四二門
即本性佛。名為智身。佛以智慧為本性故。前門十力
智。後門無㝵智。智則明了為見。五六二門是法界佛。
名為法身。前門一切界中無有差別。後門入不可見
微細難知。並法身相。為普至見。七八二門是住持佛。
名力持身。前門多劫。後門多時。並自力持。常令物見。
為隨順見。九十二門即隨樂佛。名意生身。隨眾生樂。
如意生故。前門遍一切剎顯生身多。後門遍一切世
釋隨心樂。隨心皆見。為普受見。十一十二即涅槃佛。

名為化身。前門化身。後門涅槃。化即有滅。故說涅槃。
須知性寂為深入見。十三十四即三昧佛。名威勢身。
前門從住處出。是三昧用。後門加趺遍坐。是三昧相。
一日之中見一切佛。是無量義。從此往化。是無依義。
故云三昧佛。無量無依見。既加趺坐。身滿法界。豈非
威勢。十五十六即正覺佛。名菩提身。前門一毛頓現。
是處微細。後門住剎那際。顯時甚深。如斯成佛。不著
一切。為無著見。十七十八即是心佛。名福德身。前門
心所住法。後門標自在心。故經心佛令安住見。隨心
轉法。為福德身。十九二十即業報佛。名相好莊嚴身。
前門應現業報。後門為真業報。坐華藏剎。即相海莊
嚴。若真若應皆令物信。為深信見。末後一門。總該十
身。故曰身雲等虗空界。則十佛十身皆等虗空。並合
法性。為莊嚴法界虗空界也。是則隨門說異。舉一圓
収。如是方為華嚴念佛。上來略辯。隨所念異。成此多
門。若別對十觀。恐繁不敘。

第三能念収束。略有五種。一緣境正觀念佛門。若真
若應。若依若正。皆是境故。稱名屬口。非真念故。略而
不言。二攝境唯心念佛門。是心是佛。是心作佛。諸佛
正遍知海從心想生。況心佛眾生三無差別。三心境
俱泯念佛門。心即是佛。心則非心。佛即是心。佛亦非
佛。非心非佛遠離一切。故無所念。方為真念。四心境
無㝵念佛門。雙照事理存亡無㝵。等真門之寂寂何
佛何心。鑒事理之明明常心常佛。雙亡正入。寂照雙

流。五重重無盡念佛門。理既無盡。以理融事。事亦無
盡。故隨一門攝一切門。融斯五門。以為一致。即是此
中能念之心與前所念十佛境合。非合非散。涉入重
重。難思境也。此初善友推勝之中。全具諸門。下諸善
友或有別用。解脫長者用唯心門。普德淨光觀德相
等。皆是此中諸門別義。將此五門。對會經文。可以意
得。念佛一門諸教欣讚。理致深遠。世多共行。故復略
敘。無厭繁說。

▲三如是等下。總結可知。

第五善男子南力有國下。指示後友。於中二。先正示
善友。後歎友成益。今初。即治地住善友。海門國者。彼
國正當南海口故。表觀心海為治心地深廣門故。比
丘海雲者。海為法門。普眼法雲深廣覆潤諸眾生故。
表治地中觀察眾生起於十種深廣悲故。後海雲比
丘善能分別下。歎友成益。文有十句。初總。餘別。句各
一義。即懸指後友所成益事。一即見竟得益。二即聞
華宿因。三即歎發大心。四即聞受持法。五六及七皆
普眼所詮。八聞依正莊嚴。九即發心之相。至文當知。

第六時善財下。戀德禮辭。如前巳辯(下第五經)。

●第二海雲比丘。寄治地住。謂常隨空心。淨治八萬
四千法門。清淨潔白。練治心地。故名治地。文具六段。
第一依教趣求中二。先依教正觀。此明溫故。後趣求
後友。意欲知新。又前學而能思。後即思而能學。然思
前猶屬前會。謂上來親近善友。次聽聞正法。今正念
思惟。及如說修行。即是涅槃二十五中。四近因緣。今

以前義屬後進趣。後義屬於前友指來。互為鈎鏁。主
伴交參。故從會判屬於後耳。下皆准此。今初念前中。
有十一句。初句為總。謂聞善友教。一心正念。後隨順
思惟下十句為別。舊經十句。皆云正念觀察。謂不沉
不舉。寂照雙流。今乃含在總句之中。其別句內隨順
則通其思惟等。隨當句中。所宜各異。謂智光明。宜言
思惟。其解脫門。須通達等。言隨順者。隨順事理皆無
違故。一即思前觀境自在等。二即達前作用解脫。三
即持前一行三昧。亦推勝中諸三昧門。四即敬前聞
佛說法。五即觀前所見諸佛。六即樂前十方住處。七
即了前壽命神通等。八即見前佛成正覺。九即入前
所詮法界。謂一行三昧。所觀之佛同法界故。十通住
前諸佛境界。後漸次下。趣求後友。可知。

第二詣海雲下。見敬諮問。文中二。先見敬。後白言下
諮問。於中二。先自陳發心。後而未知下。正問法要。其
中言生死輪者。如汲井輪循環無巳故。大願輪者。盡
眾生界窮無際故。眾生界盡。大願方終。故對生死。以
立輪稱。餘所問義在相可知。雖含義理。經文浩博。不
可繁說。

第三時海雲下。稱讚授法。文中分二。先讚法器。後授
法要。

△前中三。初友本問。以發心者難可得故。若不
發心。非法器故。次善財下答非虗妄。後海雲告言下。
正讚發心。於中二。先標讚。後善男子若諸眾生下。釋
讚。於中亦二。一因緣難具故。發者為希。二發心相勝

故。發者難得。今初亦二。先反說。後是故菩薩要得下。
順說。有十一句。近友為緣。餘皆是因。初句為總。即宿
植普賢無㝵法門成種性故。二要得真實下別。初得
真如三昧智光。了心實性。不住了相。名巧方便知。心
含藏一切功德。故稱為藏。是為直心。故云正道。得此
光明。能真發心。餘可思准。二發菩提心者所謂下。發
心相勝故。即正顯示菩提心相。亦當教其發菩提心。
於中二。先別。後結。今初有十一句。亦是三心。亦四弘
心。初五誓度眾生。次一誓斷煩惱。謂捨執著故。次二
誓學法門。後三誓成佛道。一成色身。二寂諸障。三成
種智。此中諸句皆順梵本。若順此方。合云發大悲心
拔濟苦惱諸眾生故。十句例然。又此十心。多同治地。
恐繁不會。後發如是下總結。

△第二善男子我初止住下。正授法要。謂觀法海。覩
佛聞法。次前念佛明聽法者法為良藥勸物弘傳故。
有偈云。假使頂戴經塵劫。身為床座滿三千。若不傳
法利眾生。畢竟無能申報者。又表此位勝進之中誦
習多聞等是所尚故。於中二。一正明修觀。二觀成利
益。

前中三。一總標時分。二順顯觀修。三反以結歎。
今初。言十二年者。一紀巳周。過十千劫巳。入第二治
地住故。二所謂下別顯觀修。然海有法海智海悲海
生死海等種種不同。准十地經。大海十義。即佛智海。
十表十地。各有所以。今次不同。復有開合。及有無異
故。依當文大悲海釋。即彼住中發十種心。一利益心。

利益寬廣故。二大悲心。大悲甚深無能測故。三安樂
心。梵本舊經俱是漸次深廣。始於世樂。種種與故。今
云同一醎味。譯人之意。四安住心。謂惡行眾生令住
善行。善行即是眾寶莊嚴。五憐愍心。悉包納故。六攝
受心。種種外道攝令正信。如多色水同在海中。七守
護心。巳發心者皆守護故。是為無量眾生所依。八同
巳心。謂攝菩提大願眾生。取如巳身。有菩提願。為大
身故。九即師心。謂於大乘道集進趣者。推之如師。師
必諮受。如受大雨。十導師心。謂具功德者敬之如佛
故。湛無增減。以此十心。對斯十喻。有如符契不應妄
故。三善男子我復下。反以結歎世無過故。前託事顯
詮。今亡詮求旨。離海更求故。梵本舊經皆唯四句。云
頗有廣博過此海不。頗有無量過此海不。頗有甚深
過此海不。頗有殊特過此海不。一廣。二多。三深。四勝。
初二是前第一開出。三即第二。四即第六。故梵本云。
頗有種種色者過此海不。以餘六句不出深廣。又餘
處容有故更不牒。撮成四義。結以稱歎。

第二善男子我作如是思惟之時下。觀成利益。由前
忘詮。今此得旨。便覩華開真佛顯現。文中二。先見佛。
後聞法。前中亦二。先見依。後見正。前中有三。初標體
相。以上深觀心海悲海。則心華行華自然敷榮。無漏
性德一時顯現。二百萬欲天下。外相為嚴。三此大蓮
華所有莊嚴下。舉因顯勝。第二善男子我時於此下。
見正報。謂心行既敷。本覺如來忽然出現。第二善男

子時彼如來下。聞法。所以海中說者。大悲性海所流
演故。於中三。初演說。二受持。三轉授。今初有二。先總
標。後別釋。今初。言普眼者。略有五義。一詮普法故。二
普詮諸法故。三得此法者。一法之中見一切故。四唯
是十眼之所見故。五非唯十眼圓明方見。能所不異。
方能見故。是義云何。謂諸緣發見。緣各為根。因沒果
中。緣皆號眼。故全色為眼。恒見色而非緣。全眼為色。
恒稱見而非我。非我離於情識。非緣遠於尋求。収萬
像於目前。全十方於眼際。是以緣義無盡。隨見見而
不窮。物性叵思。應法法而難准。故法普即眼普。義通
乃見通。體之而寂寂。照之乃重重。斯眼所見。為普眼
法門也。後顯發一切下。別釋普眼之用。謂無行不開。
無境不照。無德不具。無用不周。故為普耳。二我從彼
佛下明受持。於中二。先顯所持法多。以是一多互相
即入無盡法故。後善男子我於彼下。別顯持多之相。
於中二。先標長時。千二百歲同十二年。後於日日下。
別彰能所持相。有十種持。於中二。先標。後所謂下列。
初一聞持。餘皆義持。二契本寂智方能入故。三旋轉
無量方能普入。云何旋轉。謂如字輪旋轉布列。一字
之中轉出多義。展轉遞出。名之為旋。智者禪師云。從
空入假。從假出中。互觀出入。皆旋轉義。又旋是旋澓。
顯是深義。四地地義殊。一時普照。方能分別相用得
果。五普攝在懷。方有威用。若約所詮而明攝者。即以
威力攝諸眾生。同九地中威德總持。六如華引果。開

發於教。引行果故。又華開見實。菡萏芬敷以為莊嚴。
開發言教。旨趣昭著。文義相隨。故名引發。七音聲總
持。八如空包含。名虗空藏。見性空理諸相歷然。九以
多智光積而高顯方能增廣。如聚光明。以成山岳。十
如海無心含容萬類。亦能印現。故名為藏。法合可知。
依此而持。豈離言詮別求解脫。此十即是彼位勝進
誦習多聞虗閑寂靜十句之相。但有開合及廣略耳。
第三善男子是時十方下。轉授可知。

第四善男子我唯下。謙巳推勝。先謙巳結前。後如諸
下。推勝進後。略舉十海以顯無盡。我唯一海。豈得同
年。

第五善男子從此南行下。指示後友。六十由旬者。修
六度行淨六根故。聚落名海岸者。楞伽道次。南海北
岸故。楞伽梵音。此云難往。居南海中。四面無門。非得
通者。莫能往故。表於真心本離四句得宗通者方可
會故。然有無等。得意成門入佛法故。失意成謗增益
等故。以門為門。則為言說。故曰無門。即門無門是宗
通矣。故曰難往。非不往也。今居此者。表修行住。是入
智海。真心絕相之正道故。比丘妙住者。身住虗空。無
住相故。表此住中觀一切法如虗空等無有處所。離
分別故。亦比丘者。入道未久。宜依僧故。前法此僧。義
次第故。

第六時善財下。戀德禮辭。

●第三妙住比丘。寄修行住。謂巧觀空有。增修正行
故。餘如前說。文亦具六。


第一依教趣求中二。先念前友教。文中十句。初二句
總。後專念如來下別。別中初三句。思前觀成利益。初
句見佛。次句聞法。後句受持。次二句思前觀海。後三
句通明證理治障攝法觀修。後如是作意下。趣求後
位。

第二見彼比丘下。見敬諮問。於中三。初見。次善財童
子見此下設敬。後合掌白言下。諮問法要。於中二。先
自陳發心。後而未知下。正陳請問。於中三。初總問。於
法起行故云佛法。通於教理行果等法。梵本舊經。佛
法二字皆居其末。二我聞下結前生後。三菩薩云何
恒見下。別問起行勝用。有十一句。所行各別。初三不
離三寶行。次三不捨二利行。次二攝佛依正行。次一
悲智無住行。後二攝法證入行。皆以上恒字貫下。不
離無暫捨也。

第三爾時妙住下。稱讚授法。於中二。先讚。後授。今初。
先讚發心勝。後讚問法勝。二經皆有總句云佛法。佛
法通於教理行果。一切智法。別明果法及自覺法。通
理行果。自覺聖智。通此三故。後善男子汝能下授法。
於中二。先讚問誡聽。後善男子我得下。正授法要。於
中三。一總標名體。二修習得法。三辨法功用。今初。此
名是下。謙巳中名從用以立。梵本此云我得無著解
脫門。舊云無㝵。今此總名後得法中。二常於此門下。
修習得法。由四威儀。順法思修。故能獲得。言無㝵者。
略有二義。一者智慧於境無㝵。由證無㝵真法界故。

故云智慧光明。二者神通作用無㝵。由內證故。不㝵
於境。供佛化生。不空所作。如前名中。三由得如是下。
彰法功用。於中具十通用。文分為三。初總明通智之
用。次總相徵釋。後別明通變之用。今初。有十二句。具
十通智。小有開合。初一他心通智。二三皆宿住通智。
前句本生。後句本事。四即未來際劫通智。五天眼通
智。經說天眼見現在故。六具二通智。一天耳通。約聞
一切音聲。二分別一切眾生言音通智。約聞言詞。今
經之中。言當言詞。音當音聲。故梵本云種種祕密語
言音聲。以同一天耳。開之成二。故今合之。七八及九
並一切法通智。一斷疑智。二知根智。三知時智。此三
並是化生之智。十及十一並一切法滅盡通智。前句
知剎那盡。後句長時流轉盡。十二即無體性神通。及
無量色身莊嚴通智。此二俱是神境開出。下復廣說。
故此合耳。十通文顯。唯時分智。今當略說時分總名。
該於長短。時之極促名曰剎那百二十剎那名怛剎
那。六十怛剎那為一臘縛。三十臘縛為一牟呼栗多。
三十牟呼栗多為一晝夜。餘時可知。然仁王經。一剎
那中九百生滅。今不說者。一以剎那之中更有生滅。
唯佛智知。故略不說。二顯於剎那剎那生滅即無生
滅。是性寂滅。稱滅盡智。得此性滅。不㝵起用。異乎二
乘盡滅之滅。若約表者。此位菩薩。觀察地水火風等
界故。成智慧作用自在。二何以故下。總相徵釋。然有
二意。一徵釋前十所以。前十得無㝵者。皆由無住等。

通力故。以無住故。無所不住。以無作故作用無邊。以
無行故用而常寂。若約表義。即修行菩薩。觀一切法
空無我等。得此自在。二者別相徵釋。最後一句。所以
得身遍十方者。無體性通。無作無行力所成故。故此
一段。是結前生後。然其十通。但開於六。以成圓數。謂
一以天眼約見現未。分成二相。天眼見現。加未來劫。
二天耳約聞音聲言詞。分為二相。今文合之。三以神
足約於業用及現色身。分成二相。今文亦合。四以漏
盡約盡定慧二種障故。分為二相。定即滅盡智通。慧
即一切法智通。上四各二故。成八種。他心宿住此二
不分故。有十耳。十智皆通。故判為智。第三善男子我
以得此下。別明通變之用。初句牒前。即牒最後。於虗
空下。正顯用相。謂十八變。文具有之。一於虗空中至
種種威儀。即所作自在。二隱。三顯。舊經梵本云。或隱
或顯。知二相別。今云隱顯自在。乃合二變以為一句。
四或以一身分為多身是舒。五或以多身合為一身
即卷。六或以其身往來下。明往來。七遍身下熾然。八
或時震動一切大地。即是震動。九或時以手下。制他
神通。以超自在過梵王故。十或以神力轉變自在者
轉變。十一或現寶焰雲下流布。十二或現變化雲下。
同類往趣。十三或現光網雲下。放大光明。十四或現
其身於一念頃下。示現。十五於一一身普雨一切諸
佛剎海下。眾像入身。文雖言出。必能入故。故最後云。
以一切身持諸供具。十六一一如來所轉法輪下。施

他辯才。以能憶持佛所說故。十七善男子如是一切
下。施他安樂。謂見身聞名。令無散亂。身心輕安。乃至
菩提覺法樂故。十八彼諸世界一切眾生下。施他憶
念。憶念善友。此法門故。餘如瑜伽三十七說。

第四善男子我唯下。謙巳推勝。先謙巳知一。一念遍
往。故云速疾。現形益物。為不空等。後如諸菩薩下。推
勝知多。而皆明戒者。彰知所得無㝵解脫。由持如來
別解脫戒。為依地故。前吉祥雲法門是定。海雲是慧。
此中明戒具足。三學如天三光。如鼎三足。闕一不可
入菩薩道。先此三故。非戒不能修心行。故有二十戒。
即第十迴向二十梵行。但彼約於自能清淨方能淨
他。故先護重。首明不破不缺等行。此彰菩薩本為利
他。故先大悲。後顯無垢。名或小異。今當略會。一大悲
戒。即彼二十無恚梵行。恚是悲障。有悲故無。二波羅
蜜戒。是第十一三世諸佛所行梵行佛之道故。三住
大乘戒。即第十七無比梵行。餘乘無對故。四不離菩
薩道戒。即十八無動梵行。不動二利故。五不著一切
法戒。即十三無著梵行。由見真如成聖道故。六不捨
菩提心戒。即十六安住梵行。心詣理故。七不墮二乘
地戒。即十五無滅梵行。順理而行。則常不滅。不同二
乘起心持戒有滅盡故。八常以佛法為所緣戒。即十
四無諍梵行。事理具足。無非佛法。何所諍哉。則常緣
矣。九心常憶念一切智戒。即第七諸佛所讚梵行。稱
理持戒。動契聖心。是緣佛智。佛何不讚。十所發志樂

等虗空戒。即第九無所得梵行。不得能所。自在持故。
十一一切世間無所依戒。即第八無所依梵行。不依
現世名聞利養。不求當世人天果故。十二不缺漏戒。
即第二不缺梵行。不犯十三等無殘缺故。十三不濁
亂戒。即十九無亂梵行。定共相應故。十四無遺失戒。
即第五無失梵行。定心持戒。吉羅不犯故。十五不雜
染戒。即第三不雜梵行。不念破戒種種因緣。聞環釧
聲。亦不染故。十六不追悔戒。即十二無㝵梵行。犯罪
追悔是障㝵故。十七無厭怠戒。即第六無能蔽梵行。
當持無厭緣不能蔽。鵝珠草繫。持不壞故。十八清淨
戒。即第十增益菩薩清淨梵行。不同小乘唯事淨故。
十九離塵戒。即第四無點梵行。不犯墮罪無塵點故。
二十無垢戒。即第一不破梵行。若犯四重十重。猶如
破器。無所復用。最垢重故。略為此釋。似有憑據。亦順
智論十種戒文。恐繁不會。

第五善男子從此下。指示後友。即生貴住善友。國名
達邏比吒者。唐言持富饒。從聖教等之所生故。為貴。
為富。城名金剛層者。積集三世佛金剛句。重重高故。
大士名彌伽者。新云宜(上聲)伽。(上聲)俱譯為雲。演輪字門。
含潤雨法故。修學三世佛法教雲雨一切故。

第六
時善財下。禮辭可知。

●第四彌伽長者。寄生貴住。生佛法家。種姓尊貴故。
文亦具六。

第一依教趣求中二。先念前友教。有十五句。初總。餘

別。後如是觀察下。趣求後位。

第二乃見下。見敬諮問。於中三。初見。次善財下敬。後
白言下諮問。於中二。先自陳發心。後而未下問法。有
十三句。初二句總。次十句別。後一句結請。別中釋通
橫竪。橫釋可知。竪約十地。一證發心故常不忘失。二
不悞犯故堅求佛法。三忍度增故清淨謙下。四進度
增故不憚劬勞。五入俗化物故總持普門。六般若現
前故智光離翳。七方便增上故。得妙辯才。權實雙行。
決擇深義。八無功無生。為正念力。一念所作。超前多
倍故。憶持佛法。九居法師位。演一切法。十智度滿故。
名普遍智。此十地相。文亦顯然。唯願下結請。

第三爾時彌伽下。稱讚授法。於中二。一讚法器。二授
法門。前中三。

△初審問。次善財下奉答。後彌伽遽即
下敬讚。於中二。一敬。二讚。今初。師禮資者。以菩提心
是佛因故。能廣出生諸功德故。發心功德品云。發心
功德不可量。眾智共說無能盡故。如下慈氏廣讚勝
德。法界無差別論云。禮菩提心者。如人禮白分初月
不禮滿月。以希現故。滿月由此故。故涅槃三十八云。
發心畢竟二不別。如是二心先心難。自未得度先度
他。是故我禮初發心。況未說法。未定師資。後授巳法。
方昇本座。不違重法。前三皆僧。敬俗非儀。故不爾也。
二然後合掌下讚。於中二。先總。後善男子下別。於中
三。一讚發心勝德。二讚發人難遇。三結讚成益。初中
三。初明因果深廣德。斯德終成。功歸初發。而汝能發。

決定當成。況初後圓融。此心頓具。故上經云。一切功
德皆在最初菩提心中住也。次則為十方一切如來
下。十王敬護德。以內有勝德故。後則令一切眾生界
下。外益眾生德。並顯可知。二善男子如是菩薩下。讚
發人難遇。人能具德故難逢遇。於中二。先總讚。後何
以故下徵釋。先徵意云。何以難遇。釋云。發心菩薩能
與眾生成勝益故。以喻對法。文並可知。三爾時彌伽
廣為下。結讚成益。益時會故。此段舊經所無。

△第二是時彌伽還昇本座下。授巳法門。於中二。先
現通益物。令其目覩。後正授法要。令其聽聞。今初昇
座。二經並在。現通之後授巳法。初面門即口。顯教道
流通。亦表總持須口密故。輪字句品莊嚴法門者。古
德引日照三藏三解。一約字相。楞伽經中云。字輪圓
滿猶如象跡。二約所詮。盡理圓備如輪滿足。三約勝
用。謂妙音陀羅尼。有轉授義及滅惑義。如法輪等。即
輪字教法詮示莊嚴。此釋巳具。今更依毗盧遮那經。
以廣其相。彼經第五。有字輪品。經云。是遍一切處法
門。謂菩薩若住此字輪法門。始從初發妙菩提心。乃
至成佛。於其中間。所有一切自利利他種種事業。皆
得成就。如初阿(上聲)字。是菩提心。若觀此字。而與相應。
即同毗盧遮那法身之體。謂此阿(上聲)字輪如孔雀尾。
輪相光明圍遶行者。而住其中。即是住於佛位。如有
偈云。八葉白蓮一時開。炳現阿字素光色。又阿(長呼)婆
嚩三字。總攝三部。阿(長呼)字如來部。婆字蓮華部。嚩字

金剛部。隨一部中。皆有五字。所謂字輪者。從此輪轉
而生諸字。輪是生義。如從阿(上聲)菩提字即生四字。謂
一阿(長呼)字是修行輪。既巳發心。必修諸行。二暗字是
成菩提輪。既修行巳必證菩提。三噁字是大寂涅槃
輪。即菩提所至。四惡(長呼)字是方便輪。謂涅槃大用。而
阿(上聲)字當中四字繞之。從下次第。右旋如輪。舉一為
例。餘字准之。若修行者。如是了達。則能入於陀羅尼
門。旋轉無㝵名字輪品種種布列員位之相。故名莊
嚴。又阿(上聲)等五字。前之四字。如次即是法華經中開
示悟入。第五一字。法華經無。含在入中。餘如字輪品
說。其字下深義。至眾藝處當廣分別。所以次前而辨
斯者。入俗化物。須存有無。以字表義故。毗盧遮那經
云。甚深相無相。劣慧所不堪。為化彼等故。兼存有無
說。如初阿字。是無生義。以顯性空。布列字相不失於
有。故云兼存。又為總持令不失故。既為醫人。亦以字
輪。銷伏障故。聖教中生宜持字故。第二所應作巳下。
正授法要。令其聽聞。於中二。先標名體。後辯業用。今
初。言妙音陀羅尼光明法門者。即前字輪法門。然字
即字相。謂四十二字。音即音聲。即十四音。謂[衣-〦+可]阿等。
以音入字。出字無盡。一一字下出多意義。若善妙音。
窮於聲明。解萬類語言故。音字互舉。意欲相成。智慧
為體。故云光明。二於一念中下。辯其業用。此廣舊經。
非唯知言。亦了心念祕密法等。

第四善男子我唯下。謙巳推勝。先謙巳知一。後如諸

下。推勝知多。有十五句。皆妙音持差別勝相。於中二。
先有四句。隨俗言音。一即言因以想取像。起尋伺行。
而為因故。同時心所。名為眷屬。二隨方施設。所用不
同。三名字。四言音。後普能隨入一切諸下十一句。說
諸佛法句。從所詮別。一詮於理智。即事而真。為深為
密。猶如三德祕密之藏。又密意三密亦名祕密。二詮
菩提涅槃下。皆即一之多。總顯甚深。於中。三廣。四勝。
五無上。六差別。七調伏界。八呪持。九別明妙音。十輪
字圓滿。十一輪字出生。上皆深廣。故並云海。後三約
窮事理。故並云際。

第五善男子下。指示後友。聚落名住林者。方便具足
住。德行建立故。年耆德艾。故稱長者。於其身內。現多
佛境。定用自在故。名解脫。表此住位所修善根皆為
度脫一切眾生乃至令證大涅槃故。

第六時善則
下。戀德禮辭。(下第六經)。

●第五解脫長者。寄具足方便住。帶真隨俗。習無量
善巧化無住故。文亦具六。

第一依教趣求中二。一修證前法。二趣求後友。前中
亦二。先明思修。後彰修益。今初有十一句。初總。餘別。
總中微妙辯才。即前妙音陀羅尼。二本皆有陀羅尼
言。莊嚴法門即輪字法門。於此二門。隨順義理。心無
異緣。故云一心。餘句別中。以總該別。皆著一心專念
之言。二經並無。而十句中。各有修相。謂一深入語言。
二憶念方便。三觀察解脫。四成就善根。五淨治善巧。

六明利攝智。七堅彼大力。八不退志樂。九廣彼功德。
其最後無㝵。義加總結。後如是思惟下。彰修之益。益
堅誓等諸法門故。

二漸次下趣求後友。十二年者。
大同海雲。昔人表法云。自分勝進。各修六度。故云十
二。今更一解。六根對境十二入中內外無著。方解脫
故。故淨名云。諸佛解脫。當於眾生心行中求。賢首品
云。於眼根中入正定。於色塵中三昧起。由此便成眼
陀羅尼自在佛等故。十二年方見解脫。

第二既得見巳下。見敬諮問。於中二。先見敬。自敘欣
慶者希望多年故。後聖者我巳下諮問中二。先自陳
發心。後諮問法要。前中三。初總。次別。後結請。今初可
知。二為欲下別陳發心之相。總有三相。初欲上窮佛
境。次為欲聽聞下。欲罄盡法原。後為欲與一切菩薩
下。欲齊菩薩行。三聖者我今下結請。謂結前發心之
相。便為請問之端。故云以如是心至聖者所。

第二
我聞聖者下。諮問法要。於中二。先讚能誘誨。亦為問
端。如云能開佛境界。則為請開。餘例此知。後唯願慈
哀下。請說所疑。

第三時解脫長者下。正示法界。於中二。先入定嘿示。
後出定言答。

△前中所以定中示者。依六度說。此位
定增。即定起用。方便始具。此位增修。方得後位心定
不動。文中三。初彰入定因緣。宿善為因。表自修故。後
三為緣。一主佛威力。表本覺故。二文殊念力。具信智
故。巳彰善財因文殊故。三諸菩薩主伴力故。二即入

下。舉定名體。謂普攝諸剎。在於身中。由唯心智。稱性
總持。令如體用旋轉無㝵。故以為名。三入三昧巳下。
明定業用。於中三。初總明普攝。二別彰多相。三令機
見聞。初中分二。先明所現分量差別。後如是一切下。
結能所現自在之相。分明顯現者。身如明鏡現色像
故。無有障㝵者。此是總句。略有四義。一身中所現。若
依若正互不相㝵。故云一一差別不相雜亂。二身與
彼剎無有障㝵。以含剎之身。入身中之剎。無不充遍。
是為內外一多無㝵。故云身與佛剎互相涉入不相
障㝵。即此便有重重之義。謂含剎之身。入身中之剎。
身中剎內之身亦能容剎。所容之剎亦有能容之身。
身身無窮剎剎不盡。如鏡銅為像。對於明鏡。鏡入像
中。如剎居身內。像入明鏡。如身遍剎中。則互現重重
歷然可覩。三本末無㝵。若促大剎。入於一身。或張身
令大。以容諸剎。非不思議。互入重重。本相如故。為不
思議。故云種種色像而無來往。華藏品云。以一剎種
入一切。一切入一亦無餘。體相如本無差別。無等無
量悉周遍。四長者智持明了無㝵如下。廣說得不思
議解脫用故。故名解脫。二所謂種種佛剎下。別示多
相。三彼諸如來所說法下。令機見聞。

△第二爾時解脫下。出定言告。於中四。一明起定。所
作事辦故。說法時至故。二告善財下。示定名體。無㝵
如前。莊嚴有二。一所現依正皆悉莊嚴。二顯現自在
以為莊嚴。三善男子我住下。說定業用。即普攝義。四

善男子我見如是下。彰定體相。即無來去。唯心觀故。
所以次前明此定者。上巳總彰三學。今明定慧之要。
唯有二觀。一唯心觀。二真如觀。今此正辯唯心。即心
無心。便入真如。故次明也。亦顯此位。知眾生界無量
無邊皆心所現。知眾生空無作無性。即入如實。於中
二。先結前所現體無往來。二善男子我若欲見安樂
下。廣顯隨心見佛體相。於中四。一明隨心念佛諸佛
現前。二正顯唯心念佛觀體。三以唯心觀遍該萬法。
四結勸修學令證唯心。

[○@△]今初。既了唯心。了心即佛。故隨所念。無非佛矣。何
難見哉。況志一不撓。精研造微。佛應克誠。于何不見。
文中二。先橫辨十方隨心現前。後善男子我若欲見
盡過去下。竪窮三際隨心現前。並結無來去。無來去
相。次下當釋。

[○@△]第二善男子我能了知下。正顯唯心觀體。於中二。
先總明相無往來則體性寂然。後所以者何下。徵釋
所由。先徵意云。何以普見復無來往。後釋意云。了彼
相虗唯心現故。以我即寂之唯心。叩彼即體之妙用。
能念所念。何動寂之相干。於中二。先別以喻顯。後結
成唯心。今初。文有四喻。意含通別。通顯唯心。喻無往
來。別喻兼明不入出等。一如夢喻。文自有二。初總喻。
但取不實無來去義。則心佛皆夢。後如夢所見從分
別生下別喻。則佛喻夢境。能念之心喻其夢因故。上
二句喻。下二句合。覺時起想。睡後夢生。觀想分別。定

中見佛。既從想現。明是唯心。故觀經云。是心是佛。是
心作佛。諸佛正遍知海。從心想生。既從想生。緣生非
實。故所見佛。空無往來。般舟三昧經云。如夢見七寶
親屬歡喜。覺巳追念。不知在何處。如是念佛。又夢雖
虗。異乎不夢。唯心見佛佛亦非無。故般舟云。覺巳念
之。彼不來我不往。而其事宛然。當如是念佛。會上二
文。非空非有。是為中道。唯心念佛觀也。二水影喻。唯
有別喻。器喻淨身。水喻自心。影喻見佛。但是水月皆
可為喻。若月滿秋空。隨水而現。澄波皎淨。則月影圓
明。水濁波騰。則光昏影散。有水月現。曾何入來。無水
影空。未曾出去。雖水中見月。誰能執持。雖不可持。非
謂無月。心有定散。染淨不同。見佛一多勝劣等別。佛
既如影。故無一多勝劣去來入出等相。非空非有。中
道觀成。若水喻心性。則佛之月影。皆是眾生真心中
物。心佛交徹。真唯心也。三如幻喻。亦唯別喻。有能幻
法。方有幻事。無能念心。無所念佛。從心如幻。佛無所
依。幻相不無。即唯心觀力。有無雙離。中道顯然。四如
響喻。則有通別。通則但取緣成無性。則心佛菩薩。並
喻響空。後譬如谷響下別喻。則聲喻心念。谷喻法身。
響喻見佛及與聞法。聲擊空谷。響似本聲。念叩法身。
隨心聞見。故聲與響非合非散。空有中道准前可思。
上之四喻皆具四觀。一正是唯心。二唯心故空。三唯
心故假。四唯心故中。融而無㝵。即華嚴意。若皆具四。
何用四喻。一欲廣唯心無性等故。二從增勝說。四義

不同。謂夢喻不來不去。影喻不出不入。幻喻非有非
無。響喻非合非散。又夢喻散心。意言分別故。水喻定
心。同靜水故。幻喻起用心。如幻術故。響喻勝劣心。隨
念見故。又前三喻見身。後一兼喻聞法。三中夢喻法
身。但有想見竟無見故。影喻報身。相明靜故。幻喻化
身。隨意成故。又影喻是心是佛。幻喻是心作佛。夢喻
諸佛正遍知海從心想生。響喻隨心勝劣見佛有異。
具上諸意。四喻不同。後我如是下。結成唯心。明是心
是佛。般舟經云。自念佛從何所來。我亦無所至。我所
念即見。心作佛。心自見。心是佛。心是如來。心是我心
見佛。此上攝境歸心。下又拂云。心不自知心。心不自
見心。心有想為癡。無想即泥洹。是法無可示者。皆念
所為。設有念。亦了無所有空耳。此即彼經之玄也。若
此中意。三觀齊駈。以性融相。則入重重念佛之境。巳
見德雲。

[○@△]第三善男子當知菩薩下。心該萬法。謂非但念佛
由於自心。菩薩萬行諸佛體用凡聖等境。並不離心。
如有偈云。諸佛從心得解脫。心者無垢名清淨。五道
鮮潔不受色。有解此者成大道。佛尚心現。況復凡夫。
夜摩偈云。心如工畫師。能畫諸世間。五蘊悉從生。無
法而不造。如心佛亦爾。如佛眾生然。應知佛與心。體
性皆無盡等。即斯義也。文中三。初明佛法唯心。次通
辨染淨由心。後結成佛法唯心。

▲今初。即淨分依他。
故上經云。若人欲了知。三世一切佛。應觀法界性。一

切唯心造。晉經云。心造諸如來。

▲第二善男子諸業
虗妄積集名心下。通辨染淨由心。此段十五行。舊經
所無。文分四別。一總舉八識。為迷悟依。二彰由迷悟
成十法界。三結成迷執過患因緣。四雙明迷悟二相
差別。

[△@、]今初。八識皆具。文有四節。一諸業虗妄積集名心
者。此是總句。若通相說。明八識心皆是積集。末那巳
下。總中分別彰餘七相。故楞伽云。心能積集業。意能
廣積集。而總含別義。即當第八。故云若集起以解心。
第八獨名心。集諸種子。起現行故。故今雖總。即當第
八。諸業虗妄。是心之因。唯識論說。諸業習氣與二取
俱。熏識成種。前滅後現。皆由不了真實義諦。執我我
所。方習成種。故云虗妄。若楞伽意。不思議熏不思議
變。是現識因。取種種塵及無始妄想熏。是分別事識
因。故云諸業虗妄。由有虗妄覆彼真識。成末那等七
識波浪。二末那思量。是第七識。末那標名。此方云意
思量。即是第七性相恒審思量。第八賴耶。為內我故。
依第八轉。還緣第八。故次明之。三意識分別。即第六
識。末那名意。意即是識。今此第六。是意之識。依第七
故。然了別以解識八識俱名識。今取能了種種差別。
名為分別。四眼等五識了境不同者。隨所依根。用差
別故。楞伽經云。心能積集業。意能廣積集。了別故名
識。對現境說五。即上四節也。依唯識論。束上四節。為
三能變。後二為一。依楞伽經。收上四節。為三種識。謂

真識現識分別事識。古人亦將此之三識。配三能變。
觀彼經文。意有不同。謂真識即是如來藏性。體無生
滅。與生滅俱。非一非異。名阿賴耶。以為現識故。此一
識含在總句下。佛菩薩覺於此相。便同本覺故。十卷
七卷入楞伽經。皆云略則唯二。謂現識分別事識。以
其真識含在現識。故不應言七識為現。此中意云。由
此諸識互相熏習。生死流轉。若能了達則不流轉。故
說八識為迷悟因。非如常說。獨依真如有迷悟也。故
問明云。眼耳鼻舌身。心意諸情根。以此常流轉。而無
能轉者。迷悟之相。次下當說。

[△@、]第二愚癡凡夫不能覺知下。彰由迷悟成十法界。
十法界中。二人為悟。謂佛菩薩。八人皆迷。謂六道二
乘。文中分二。先明迷人。後彰悟人。今即初也。初二句
即是六道。不知識體即是苦果。不知熏習以為集因。
故常流轉。怖老病死求入涅槃。即是二乘。上迷勝義。
為不覺知。今悟四諦故。求滅苦集。生死涅槃二俱不
識下結成上過。此句總標。六道凡夫不識苦集。安知
涅槃。二乘不了生空本是涅槃妙有。故求永滅。凡小
俱迷生死涅槃其性平等。為俱不識於一切境。妄起
分別下。別明不識之相。此句通明但妄分別。謂生死
可滅。涅槃可證。入楞伽云。不知世間涅槃無差別故。
分別一切法與非法。又由未來諸根五塵境界斷滅
凡夫愚人以為涅槃者。此別明不識涅槃之相。以小
乘滅為涅槃故。謂未來根塵麤相斷滅。凡夫及與愚

法二乘。並謂涅槃。以為真實。而不能知但離虗妄未
實滅度。躭三昧酒。妄謂涅槃。不取塵境。謂為有餘。根
塵都滅。謂為無餘。寧知微紬業相未滅。況復能知本
來清淨。二諸佛菩薩自證悟時轉阿賴耶得本覺智
者。彰其悟人。菩薩是因。諸佛是果。自證悟時。義通因
果。轉阿賴耶得本覺智。即菩薩地盡。成佛之時。破和
合識相。滅相續心相。顯現法身。智純淨故。名轉阿賴
耶得本覺智。然本覺本有名顯法身。即合言證。始覺
菩提。今日始成。可稱為得。今云得者。得始覺智契於
本覺。始本無二。名究竟覺。故名為得。斯即了達生死
涅槃二俱平等。

[△@、]第三善男子一切凡愚下。結成迷執過患因緣。於
中。初二句辨執。不知如來隨機說法。對二乘故說有
三乘。破於二乘復說於一。故彼經偈云。三乘與一乘
非乘我所說。則非三乘亦非一矣。然迷佛方便義則
有之。梵本但云不悟此理執有三乘。斯則牒上。謂不
悟上來生死涅槃平等之理。見上迷悟。謂有三乘。言
不了三界由心所起者。此句辨迷。六地經云。三界所
有皆一心作。七卷經云。彼愚癡人。執有三乘。不說唯
心無有境界。不知三世一切佛法自心現量者。釋上
不了三界所以。以不能知唯心教故。七卷經云。彼人
不知去來現在諸佛所說自心境界。言自心現量者。
不同三量。真現量也。謂不了萬境皆自心現。如心分
量故。楞伽云。自心現見應當除滅。見外五塵執為實

有。下示不了知心現量義。不知心現。謂有實故。同於
翳眼取外空華。若知唯心。三一俱遣。下彰過患。由不
覺知。生死循環。轉無窮巳。

[△@、]第四善男子佛說諸法無生無滅亦無三世下。雙
明迷悟二相差別。於中二。先明悟相。後顯迷相。今初。
謂悟真實唯識性故。於中亦二。先二句總標。佛說諸
法無生無滅者。橫說心性。亦無三世者竪說心性。後
何以故下徵釋。先徵。意云。現見諸法有生滅等。佛教
亦說何得言無。釋云。由心現故。以心為因。而現生等。
既從緣生。即無生等。故梵本云。因如是故。知一切法
本性無生。問明品云。法性本無生。示現而有生。此中
無能現。亦無所現物。有無諸法本不生者。從無之有
曰生。自有還無稱滅。無本自無。何能生耶。有若巳有。
復云何生。有法從緣。自他共中求生叵得。無法無因。
何得名生。無法若生。龜毛兔角悉應名生。有不生無。
無不生有。無若生有。空華應生乳酪等法。有若生無。
龜兔應常生毛生角。是知有無本自不生。猶如駝驢
兔馬等類決定無角。故忉利偈云。一切法無來。是故
無有生。以生無有故。滅亦不可得。心法遷流。假說三
世。色心之體無生性空。三世之名依何而立。如兔無
角。豈問此角為昔為今。聖者自悟境界如是者。結示
也。上約教道。佛說無生。今約證道。唯佛菩薩自證無
生。非無因矣。斯即名為自覺聖智。自覺聖智者。楞伽
經云。一切法無所繫著。得如幻三昧。由如是知故。得

上來成本覺智。二善男子愚癡凡夫下。顯其迷相。對
上二義。說二種迷。一對有無本不生。故云無中執有
有中執無。此有多意。一境從心現。空而謂有。三界唯
心。有而說無。二生死本空執為我法。涅槃不空執為
滅無。三世無常等執有常等。出世常等執無常等。四
諸法性空。翻執為有。無性真理。却執為無。若楞伽中。
有四種。無有有建立。並無中執有。一無相建立相。即
蘊界入本空無相。執有法相。二無有見建立見。謂於
蘊界處起我人見。三無有因建立因。謂最初識緣生
無性。而計有因。四非有性建立性。即三無為離有無
性。而執定實。此上四義。既無而執有。則顯二空有而
執無。故諸聖者。離有無見。便了識性。成種種身。教化
眾生。二取阿賴耶種種行相者。對上覺自心現。今明
不覺故有執取。言種種行相者。謂執受根身。頓變器
界。生滅遷流。不生不滅。如是等相。墮於生滅二種見
中者。謂識恒轉。前滅後生。因亡果現。又見七識生。不
知即是如來藏性隨緣所生。執為定生。即是生見。見
轉識滅。不知但是業相滅故。謂賴耶滅。不異外道斷
滅戲論。若准梵本。墮生住滅二種見中。與楞伽同。謂
生住為有。滅即是無。亦即是上有無二見。不了自心
而起分別者。就人結過。謂不了自心性無生滅。起心
分別是有是無故。楞伽云。云何外道惡見。謂不知境
界自心分別現。於自性第一義。見有見無。而起言說。
即其義也。問明偈云。眼耳鼻舌身。心意諸情根。一切

空無性。妄心分別有。若能依上悟人境界。即如理而
觀察。一切皆無性。法眼不思議。此見非顛倒。為可依
也。

▲第三善男子當知自心下。結成佛法一切唯心。以
上諸義。則知心為佛法根本。略舉二句。梵本具牒前
文十句。

[○@△]第四是故善男子應以下。結勸修學。令證唯心。現
知萬法不離自心。但修自心。萬行斯備。其猶欲得淨
土當淨其心。亦遣妄解。謂有計云。萬法皆心。即心即
佛。駈馳萬行。豈不唐勞。故今廣明。心雖即佛。久翳塵
勞故。萬行增修。令其瑩徹。又佛但說萬行由心。不說
不修萬行為是。又萬行即心。修何㝵心。文有十句。一
如彼病人非杖不起。煩惱病重假善相資。二若無法
雨。法芽不生。三對境忘心。斯為妙法。則六塵不染故。
梵本云。於一切法。當念捨離。四離身心相。心則堅固。
五忍辱謙光。自然卑下。六寂照內澄。皎然無瑕。七鑒
達不遺。觸境穿徹。八恒沙佛德。蘊在我心。望齊至尊。
故須發起。九與佛同性。法界普周。十以十力無畏。自
他明鑒。

第四善男子我唯下。謙巳推勝。無涅槃際。至下當釋。
餘文相顯。

第五善男子從此下。指示後友。閻浮提畔者。此洲南
際。表將隣不退。亦得般若六度後邊入智海故。住處
名遍無垢者。心定不動。何有垢哉。又了無相。無所分

別。尤無垢也。比丘海幢者。定智業用深廣如海。高出
名幢。正心不動如海湛然。眾毒雜惡不能撓亂。摧不
正說。所以名幢。

禮辭可知。

貞元新譯華嚴經疏卷第四


壽昌元年乙亥歲高麗國大興王寺奉
宣雕造
