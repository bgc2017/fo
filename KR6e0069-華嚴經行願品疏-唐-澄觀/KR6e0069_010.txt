










貞元新譯華嚴經疏卷第十(從第三十八經盡第四十經)
敕太原府大崇福寺沙門澄觀述

(有二善知識餘。第一慈氏一半。第二大聖文殊。第三大聖普賢菩薩)。

[○@△]第六爾時彌勒菩薩入樓閣中下。起定問答。於中
四。一警覺令起。二略示體相。三得旨而起。四正明問
答。

[○@、]今初。若約事相。但是警覺。若約表法。亦彈指者。
前來得旨。所謂亡言。此中得旨。令不滯寂。亦指示義。
前指指寂。以定為門。此指指動。以用為門。動寂無二。
是真法界。

[○@、]第二法性如是下。略示體相。初句總。此
是下別。謂所見之相。因法智緣。無有自性。故如幻夢
悉不成就。從緣無性。事不成就。無性從緣。理不成就。
不守自性。故能從緣成上諸法。雖復從緣。不失真性。
即事得云法性如是。亦是本來性自具足。非我業用
方始有之。

[○@、]第三爾時善財下。得旨而起。不住定故。
貪著禪味。菩薩縛故。

[○@、]第四彌勒告言下。正明問答。於中四。一問答所見。
二問答法名。三窮嚴因之源本。四覈正報之性相。

[△@○]
初中。先慈氏問。後善財答。今初有十三句。前十一句。
約能現因。顯所見境。則顯前來一一境上具此諸因。
十句明見。一句顯聞。後二句問其見解親證之相。後
善財白言下。善財答中。一向推功。歸於善友。

[△@○]第二聖者此解脫門其名何等下。問答法名。先問
後答。答中。先舉一。後例餘。今初。三世一切境界者。即
此所入所見之境。不忘念知者。即是能入能現之智。

良以三世本一如故。念劫圓融。隨一世中。現三際境。
智入三世。了法空寂。與如冥契。故一念中無所不見。
莊嚴藏者。略有二義。一以法性嚴故。一莊嚴中。包無
盡嚴。如一閣中見多閣等。二以無㝵智。契圓融境。嚴
如來藏。本具諸法故。上文云。法性如是。非是新成。今
智契合。非新非故。後善男子下。例餘三昧。一門尚爾。
何況多門。若准舊經。即上一門。具多眷屬。

[△@○]第三善財白言聖者下。窮嚴因之本原。有二問答。
前番問其終歸。後番問其原本。今初。上覩希奇。攝用
之後。寂無所見。故問去處。答中。從本流末。從緣而來。
攝末歸本。緣謝而去。去不異本故。引之於來。一時併
答。二曰從何處來下。第二番問答。先問。後答。今初。問
云。雖蒙向答引歸來處。不究終歸。寧知本起。故復尋
之。復曰從諸菩薩下。答中二。先法。後喻。今初。智慧威
力。約相約緣。智力緣來。智持即住。無有巳下顯其緣
性。謂既從緣來。故無所來。緣謝而去。亦無去處。從緣
集等。故無集等。不依巳下結成無依。一切性離。謂非
唯無有來去等相。生滅斷常一異見等。無不寂滅。後
善男子譬如下喻況。文有二喻。即分為二。先龍王喻。
喻其因力。故云心念。喻明無來之來合。顯無住之住。
欲影略故。不住內者菩薩力故。不住外者自善力故。
因緣互奪。內外兩亡。後善男子譬如下。幻師喻。喻其
緣力。幻是緣故。總喻前來無集增等。故影顯云無行
入等。


[△@○]第四善財童子白言大聖從何處來下。覈正報之
性相。於中二。一問答來處。二問答生處。

[△@、]前中。先問
後答。今初。上見慈氏從餘處來。遽即設敬問法。聞法
未遑諮啟身所從來。今因前問嚴事之來。故問正報
所從來處。後彌勒告下。答中有三來處。一約體法身。
即無來之來來即無來。文有十對。可以思准。二復次
善男子菩薩從大悲下。約相實報。從萬行中來。亦猶
淨名從於萬行道場來矣。三復次善男子如向所問
下。約用化現。隨機熟處。應感而來。此三即體相用。亦
法報化身。亦理行事。又初唯理。後一唯事。中具事理。
此三無㝵。即十身圓融。體相交徹。斯為補處說法之
規。奈何後學。說事遣理。論理亡事。渾漫無當。疑悞後
人。淪湑法眼。摩羅提國者。具云摩羅耶提數摩囉者。
此云鬘施。即山名也。提數云中。謂山在國中。或國近
山故。房舍聚落。即是梵云俱吒聚落。亦名草菴。舊譯
云樓閣。長者名瞿波洛迦者。三藏云放牛。舊云瞿波
羅。瞿者地也。波羅云守護。即守護土地及心地也。若
但云瞿洛迦。此云水瓶。然瞿一聲。目於九事。謂方獸
地光言金剛眼天水。致令古今各用其一。

[△@、]二善財言聖者下。問答生處。先問後答。今初。由前
云從生處來。故今窮之。後彌勒下答。於中二。一通明
一切菩薩生處。二別顯慈氏菩薩生處。

▲前中三。一
答生處。二明生緣眷屬。三明校量顯勝。今初。文有標
徵釋結。釋有十處。一行因。二行緣。三行相。四願扶。五

化他。六觀理。七隨事。八益物。九住果。十順古。然十各
二句。乃有二意。一者皆以上句辨能生行。下句顯所
生家。謂若發菩提心。即是菩薩。名為生家等。二者皆
以下句為能生行。上句是所生家。謂若上求下化。名
為菩薩。即得生於菩提心家。以下經云菩提心為家
故。前七冥依後解。後三宜依前解。二復次善男子菩
薩摩訶薩以般若下。明生緣眷屬。有二十句。般若為
母。方便為父。略有三義。一實智虗凝。與陰俱靜。權智
流動。與陽齊波。二親生法身。實由般若。若無方便。多
共二乘。成菩薩種。必由涉有。三般若內解。方便外濟。
三義皆有父母之理次檀以福資。尸以防護。餘可准
思。三善男子菩薩如是超凡夫下。校量顯勝。於中二。
先總辨家族勝。後善男子菩薩摩訶薩成就如是下。
別明智慧勝。

▲二善男子我身普生下。別顯慈氏生
處。於中二。先彰實報等同法界。文有十句。初句總。次
八別。後一結。此同出現無量三輪。後善男子我為成
就下。顯為順機常現生殊。於中三。初明現生。次辨當
生。後結會三聖。今初可知。次善男子我為隨順下。辨
當生處。先明所為。後而於下。正辨當生。言令如蓮華
悉開悟故者。略有三義。一釋迦下種。彼華未開。慈氏
令解。如華開故。二昔因含果。如華未開。因亡果現。如
蓮華開。三聞熏含實。如蓮華未開。見實亡言。故云開
悟。智度論云。菩薩善根。不遇如來智慧日光醫。死無
疑。通證前義。後善男子我願滿下。結會三聖。亦有三

意。一俱助化故。二善財表行。文殊師利。表於信智。成
正覺時。俱證此故。三文殊古佛。善財當佛。慈氏現佛。
三世圓融。浩然大均。故云俱見。

第四善男子汝當往詣下。指示後友。於中三。初勸往
教問。次徵釋勸由。後結勸重釋。今初。却往文殊者。因
位將極。令其返照見心原故。二何以故下。徵釋勸由。
先徵。意云。文殊巳見。何為勸往。後釋有二意。一彼德
深廣。二宿緣重故。即分為二。先明德廣。後顯緣深。今
初。約事可知。約所表者。主信法門。故能長養菩薩功
德。主般若門。為諸佛母。信為能入。智為能度。何德不
成。後善男子文殊師利善知識能令汝下。顯其緣深。
巳多成益故。三是故善男子汝當往詣下。結勸重釋。
於中三。初結勸。次徵釋。後結德究竟。今初。具上二義。
故應速往。次何以故下徵釋。先徵意云。何以的知具
前二義。釋意云。汝先成益。皆彼力故。後文殊師利於
一切處下。結德究竟。無有一法不到彼岸故。

第五時善財下。戀德禮辭。

[△@△]大文第四。爾時善財童子經遊下。智照無二相。顯
前因法生於果法。體無分別。絕於境智及始終等諸
二相故。謂智與理冥。無智外如為智所入。無如外智
能證於如。障盡惑亡。未始動念。是故反照唯是初心。
信智兩冥。初亦不立。無二不二。為真無二。故上經云。
心不稱量諸二法。但恒了達法無二。諸法若二若不
二。於中畢竟無所著。文中三。第一依教趣求。第二見

聞證入。第三轉遇勝緣。

今初。百一十義。巳見上文。然此遊城。復有二意。一依
彌勒讚。前至彌勒。巳百一十今復至此。二者取今文
意。從始至今。經百一十。此為最後。於理無違。故順前
後。皆百一十。然城望友。昔有二意。一云一友一城。一
云或一城中值於多友。或歷多城方見一友。後義稍
長。以於同會見多友故。歷諸城邑。然後得至普門城
故。然而要具一百一十。以順表故。詣蘇摩那者。此云
悅意。智照一性。悅本心故。言住立門所者。解心巳極。
將入般若無二門故。

第二爾時文殊下。見聞證入。信智雙絕。故不現身。而
智反照。未移初心。故申右手。都無所見。乃為真見。但
了自心空般若故。空尚不見。況身心耶。文中五別。一
摩頂攝受。二示誨法門。三善財得益。四廣申問答。五
結用歸本。第四段文。舊經未有。餘四段文十五行經。
即是喜學脫漏之處。

△今初。過百一十由旬者。過前
位故。信該果海。故曰遙申。隨順行成。故曰右手。然上
過城。顯超封域。今過由旬。明超數量。又前越斷德。此
越智地。摩頂攝受。亦表普法。置心頂故。信至極故。

△二住如是言下。示誨法門。即舉失顯德。謂若離信
等。不能了知是法性等。及顯善財不離信等了法性
等。於中二分。先列所闕行法。後明不能成益。今初。合
有十句。闕七與十。故但八句。一闕行本故。二生疲厭
故。三永小乘故。四橫不具故。五竪不進故。六滯少善

故。故云知足。七合有不廣求故。梵云住一切德更不
希餘。上句知足。下句少欲。人謂是同。所以略之。八不
起無住行願故。上八闕因。後二闕緣。謂九不近善友
故。十合有不為如來所攝受故。舊經具之。後由如是
故下。明不能成益。此句牒前由闕前來信根等故。不
能了知下。正釋無益。有十二句。前五所知理事。後七
能知分齊。例前諸文。可以思准。

△三是時文殊善財下得益。於中三。初結前所住。次
正明得益。後結前生後。今初。示謂顯示法門。教謂教
勸令修。利謂覺悟成益。喜謂稱根令脫。故梵本云。顯
示勸教令普覺悟生歡喜巳。次令善財下。正明得益。
益有九種。初總。餘別。後稱歎下一句。結前生後。是則
此中應廣宣說文殊國土。故下善財躡此為問。

△第四時善財童子白文殊下。廣申問答。雖不見身。
不妨問答。文分為二。先求善巧國土。後求淨妙國土
善巧二種。一事理無㝵。二一多融攝。觀其答文。正是
初意。是則前門明法性土。後門明受用土。變化一土。
遍在二文。即相即性即染即淨故。

[○@△]初中分二。先問
後答。今初。由聞前讚國土善巧。故尋證因。言云何得。
後文殊下答。答中意云。修無生理。即得善巧。法性體
融。要因得此。方令事事融攝無㝵。故偏明之。又顯智
照無二相故。文分為二。一者正明。二重顯發。前中四。
一標數。二善財白下徵數。三文殊下列釋。初句具足。
後九從簡。皆合如初。四若諸菩薩下結酬。二善財童

子下。重顯發中。有二問答。今初一番尋國名義。問意
云。國土何義。酬以無生。答意云。國名住處。無生法性
真可住矣。二善財言下。第二番問國土體性。先問。
後文殊下答。即示法性土。於中有五。一標。二徵。三釋。
四證。五結酬。初標可知。

二何以下徵。意云上列十
法。何獨勝義。

三善男子下為釋。釋意云。准一勝義。
具上諸義。初有三對。即前四義。謂一第一義者。非定
有體。如事物有。故曰不生。二法本不生。今則無滅。三
處染不失。涅槃即是生死性故。得淨不壞。非滅煩惱
成菩提故。四無所從來。無有一處異此性故。亦無所
去。亦無一處無此性故。然不生故非有。不滅故非無。
不失不壞辨其體常。不來不去明其體遍。二對義合
故三對為四。五如此語言既非言境者。即前超言辭
境界法。以理圓言偏故。而云如此語言者。以旨就詮。
向說無生及無滅等。亦不當於無生等。故云言不及。
六不能記別者。即無有言詞道法。道者行處。亦即是
因。所謂尋伺。因於尋伺。而發語言。故尋伺言不能記
別。七非是戲論思度所知者。即無戲論法。起心動念
皆名戲論。思度二字。釋戲論義。八本無言說者。即不
可說法。前則言不能及。此則本自無言。故非重也。九
體性寂靜。即寂靜法。以無性為性。體寂靜故。言思不
到。十唯諸聖者自內所證者。即聖者法。然非全無第
一義諦。此第一義能為聖人無分別智作境界故。如
此內證。無證無得。

四善男子因此最勝下引證。諸

佛菩薩修證此故。於中分三。初順釋。二反釋。三順結。
今初。佛諸菩薩。皆為此故。然約諸佛。此為出世。顯成
最勝。出與不出。不可失壞。顯其體常。二善男子若無
第一義下反釋。三善男子以深信下。順結。

五是故
應當下。結酬初問。

[○@△]第二善財童子白言聖者下。求淨妙國。於中四。一
總問。二總答。三總徵。四別釋。

今總問。意云。法性真
土。理契無生。自佗受用。依何成立。

二文殊下總答。
答意云。具二利行。二土得成。故唯識云。自受用身還
依自土。謂圓鏡智相應淨識。由昔所修自利無漏純
淨佛土因緣成熟。從初成佛。盡未來際。相續變為純
淨佛土。周圓無際。眾寶所成。自受用身常依而住。他
受用身亦依自土。謂平等性智大慈悲力。由昔所修
利佗無漏純淨佛土因緣成熟。隨住十地菩薩所宜。
變為淨土。或小或大。或劣或勝。前後改轉。佗受用身
依之而住。此上二類。並得稱為淨妙國土。故云從二
利成。依此經宗。二利萬行。總能成就自佗受用及變
化土。以身土相一一相融。故其所因亦皆融攝。或以
一因。頓成諸土。或以一土。遍從諸因。故此相參便成
四句。謂一因多果。一果多因。一因一果。多因多果。無
有障㝵。如此無碍方為善巧。又自性身土。一切如來
同所證故。體無差別。自受用身及所依土。雖一切佛
各變不同。而皆無邊不相障碍。餘二身土。隨諸如來
所化有情。有共不共。所化共者。同處同時。諸佛各變。

為身為土。形狀相似。不相障㝵。展轉相雜。為增上緣。
令所化生自識變現。謂於一土。有一佛身。為現神通。
說法饒益。於不共者。唯一佛變。諸有情類。無始時來。
種性法爾。更相繫屬。或多屬一。或一屬多。故所化生
有共不共。今經宗意。但取身土不壞異相皆悉相融。
餘不異彼。巳知大意。次正釋文。文有三行。一無憍慢。
即自利行。二心平等。即利佗行。三真供養。通二利行。
並通事理。下自廣釋。

三善財童子白言下總徵。謂
總牒三行。

四文殊師利言下別釋。別釋三行。即分
為三。初釋無憍慢。次釋心平等。後釋修供養。

[○@、]今初
文四。初標。二何等下徵。三一者下釋。四善男子是為
下結。文顯可知。

[○@、]二復次下。明於諸眾生其心平等。文亦有四。初標。
二何等下徵。三一者下釋。於中二。先列釋十義。後喻
釋平等。今初。一所作平等者。即是總句。謂說法教化
種種施為。法界眾生同一子故。餘九為別。五云亦不
依止無二之相者。迴向經云。常於諸法不作二。亦復
不作於不二。於二不二悉皆離。知其盡是語言道。謂
遣二病。說於無二。若依無二。便有能所。即是二故。遣
之又遣之。以至於無遣。餘句可知。二善男子譬如下。
喻釋平等。文中二。先喻。後合。前中三。初舉喻。二反問。
三仰答。初中。應有三喻。一長者育子喻。二起惑焚燒
喻。三長者等救喻。其第三喻。影在問中。今初。世間總
喻法界。長者以喻如來。年耆德艾。事長於人。故稱長

者。佛壽長遠眾德圓極。故以喻之。菩薩德高。未居尊
位。故況居士。生育五子者。五道眾生皆一子故。故法
華云。一切眾生皆是吾子。此約天性。若約結緣。則五
百名人。結三乘種。三十稱子。言生育者。乃有二義。一
約天性。性由佛顯義曰生育。二約結緣。三乘人天乃
至五道。皆沾佛化。即為生育。並同一子。為平等念。禪
定解脫資具亦同。而彼諸子愚小無知者。若約天性。
本迷為愚。善徵為小。迷第一義。稱曰無智。不辨四諦。
為一切處未能分別。即同法華不覺不知不驚不怖。
二時彼長者宅舍之中下。起惑焚燒喻。舍宅即是生
處。三界生死眾生所居。故云舍宅。佛應統之。屬于長
者。火謂惑苦。准下合文。但云三毒惑最重故。以因攝
果。不說苦火。若法華云。生老病死。憂悲苦惱。皆悉燒
煑。出於橫造。名曰欻然。五道異生。云各居一處。二善
男子於意云何下。大聖反問。即是影顯等救之喻。雖
舉諸事。意在平等。故牒問之。三答言下。善財仰答。在
心必等。事則隨緣。緣發為近。所以先拔。二文殊師利
言下合喻。先雙合育子起惑焚燒。後菩薩等心下。合
前反問長者等救。安置寂靜即是涅槃。前文所無。含
在出字。四善男子是為下結。

[○@、]三復次下。明修真供養。文中二。先正明。後校量顯
勝。前中亦四。初標真供養謂法供養。諸供養中。法供
養最。故名為真。若能行者。是真供養三世諸佛。二何
等下徵。三一者下釋。十句之中初總。餘別。別中九句。

皆法供養。若通相說。於佛深經難見妙理。起十法行。
皆名供養。以財供養。資養四大。受持讀誦解說修行。
增於法身。又全其理。供養義也。九句別中。唯顯修行。
從勝說故。以法對財。十皆名勝。就十法行。修行最勝
故。淨名說。深觀緣起等。名為最上法之供養。九中初
句。復是修行之總。餘皆是別。唯辨利他。菩薩利佗為
自行故。三正利樂。四利佗心。五利他智。以十力智。知
而化故。六利他行。七常不捨。義通二利。八兼能說。訥
言敏行不能利他。辯口缺行自無分故。又自有縛。能
解彼縛。無有是處。有目有足。為真導師故。智論第六
云。多聞廣智美言語。巧說諸法轉人心。行法心正無
所畏。如大雲雷澍供雨。九長時者。前辨橫具。此明堅
堅。十不忘行本。忘菩提心。修諸善根。魔攝持故。四若
諸菩薩下結。

二非以財寶下。校量顯勝。於中四。一
標。二徵。三釋。四結。今初。財施益近。多在人天。法施益
深。終成佛果故。三千七寶三恒沙身。日日長時布施
一切。不及受持一四句偈。何況具足受持修行。二何
以故下徵。三如來恭敬下釋。於中四。一正解釋。二重
徵釋。三勸修行。四結成前法。初中。先釋總句。後釋別
句。今即初也。有法有喻。諸佛所師所謂法也。佛從法
生。法即父母。孝子重父。敬父子悅。如來重法。敬法佛
欣。故書云。敬其父則子悅。敬其君則臣悅。敬一人而
千萬人悅。故敬一法。十方諸佛無不皆悅。是為所敬
者寡而悅者眾。二善男子如來從修行中來下。釋別

句。唯法無喻。於九句中。一釋修行。佛從修行中來。修
行即合佛行。亦即法身。故能修行為真供養。此句具
足。餘八文略。一向利他。二佛為利樂。若能利樂為真
供養。三為慈悲。若能慈攝為真供養。四以隨順利樂。
故有十力。以十力利。是真供養。上三句順釋。餘六反
釋。五若不勤修不能利樂。若能勤修則能利樂。若能
利樂為真供養。他皆倣此。利樂即是利他總句故。句
句牒之。二何以故下。重復徵釋。三善男子汝應下。結
勸修行。四善男子是為下。結成前法。並顯可知。

△第五爾時文殊師利顯示下。結用皈本。所作竟故。
信窮智境。信相便亡。故云不現。

第三爾時善財童子即見三千下。轉遇勝緣。修行敬
事。然此諸友及後普賢。皆無指授。表證法界離此彼
故。此三千友乃有多義。一者成前。尚是文殊之勝益
故。二者順後。是見普賢之方便故。三者通論自是一
分。故見諸友。應分為三。初明別見。即是純門。此一時
見。即是雜門。後見普賢。具前諸友。即是純雜無㝵之
門。然此諸友所得法門。受行各別。文略不具。申本廣
本。必應有之。

[△@△]大文第五。從增長趣求下。顯因廣大相。以前文殊
智照無二。顯其甚深方堪成佛廣大之因。隨一一因。
稱法性故。文殊般若。即攝相皈體。普賢法界。即祕密
重重。若以二聖。自相對者。文殊菩薩則為能證。若以
二聖。對於善財。是則文殊亦為所證。未得般若。今證

得故。文中分五。第一依教趣求。第二聞覩前相。第三
見聞親證。第四聞佛勝德。第五重示普因。

今初有三十句。增廣行願。義同前來思修證入。於中。
初二句總明。後以大悲下。二十八句別顯。攝為十四
對。一悲納慈覆對。二敬果住因對。三淨眼圓德對。四
信正增助對。五善能迴向下。向因知果對。六入教了
法對。七現世入願對。八竪修橫照對。九增善得智對。
十普照十方下。照理化生對。十一成益知苦對。十二
摧障無障對。十三證理住用對。十四內求外加對。唯
末後句。明其外緣。前皆內因。上文殊通指。今善財普
觀。不同前友各指一友。普觀方得見普賢故。

第二善財童子起如是等下。聞覩前相。於中二。先結
前生後。由依上觀普賢境故。方得見聞。此普賢境即
前所觀二十句境。即文殊處成益之中。令入普賢諸
行願輪。由前令入所以能觀。由前能今觀故聞見。後
即聞普賢下。正明聞見。於中二。一聞。二見。今初。此中
聞者。非從一人及多人聞。即稱法界聞。有十四句。初
句聞人。餘聞行位。於中。一行。二願。三助道。四功德。五
威儀。第六句及聞普賢菩薩諸地下。皆明聞地。於中。
初句為總。餘七為別。總云地者。若約行布。即等覺地。
若約圓融。總攝諸位。皆普賢地。別中。一地處所者。謂
證十如。一真法界。二有為功德調柔果等。三十勝行
及願樂等。四十地親證各有差別。五長時無間無餘
修等。六神通作用摧邪攝生。七種種差別同依佛智。

二既聞此巳下明見。於中二。一仰德修觀。二覩見希
奇。前中二。先結前生後。後即於下。正明修觀。菩提場
中蓮華座上。明修觀處。約事說者。即其地堅固猶若
金剛。蘊德深廣。名為海藏。故上經云。諸色相海。無邊
顯現。寶蓮華座。即普賢座故。十定下文。皆於此見。若
約表者。於本所信自心佛果菩提體中金剛智內。起
因陀羅網普賢心觀。然此經體勢。應具十會。以順無
盡。今且順文。對前本末二會。即是攝末歸本。是以善
財不假別指。便於初會始成之處如來座前。而起觀
求。若對本會。應歸誓多。何以會歸菩提場耶。歸本有
二。一歸本會。前文巳有。謂遍遊法界。而亦不離逝多
林中如來之所。今約會歸諸會之本。故歸覺場。前既
不起菩提樹王。遍一切處。今證窮極。故須會皈。後起
等虗空下。正顯觀心。有十六心。前十自分境。後六勝
進境。一一皆稱普賢境心。故後得見。二善財童子起
如是心下。覩見希奇。於中二。先結前生後。謂由起前
心及宿善等因緣力故。後欲見普賢下。正覩希奇。於
中二。先見十瑞相。有標徵釋結。釋有十句五對。各先
所依淨土。後住處眾生。後又見十種大光明相下。覩
見光明。前瑞直見一重淨剎。此明重見。謂遍法界剎
所有極微。皆出法界塵數境故。皆是依中現於依正。
上二段文。並是普賢依報殊勝。

第三爾時善財下。見聞親證。於中四。初結前生後。二
彰聞見因。三起觀增修。四正明見證。

[○@、]今初。由覩前

相生必見心。

[○@、]二於時善財下。彰聞見因。謂外由內
因緣力故。

[○@、]三能生諸佛普智光明下。起觀增修。有
二十句。初三句總。一智能觀。二三所觀行願。後於一
切如來下別。初二觀法身。謂佛菩薩境故。故上經云。
法界眾生界。究竟無差別。一切悉了知。此是如來境。
菩薩亦以法身為境。法界體周故。云廣大修習。得見
普賢之想下五句。觀智身。此句標。二出觀相。以佛種
智為普賢故。三以定攝。四以進策為能見因。五身心
普周。是能見相。以佛智廣大既同虗空。今心離念等
虗空界。則能見故。次即以普眼下一句。總觀十身。無
有一境非普賢故。次以智慧眼下一句。觀普賢因。次
其心下二句。等普賢心。次威德加持下。起普賢願。初
句總。願不捨離下別。有五願。諸觀行人。應放此修。離
此觀修。見亦非勝。

[○@、]四善財童子具足圓滿下。正明見證。於中二。先結
前生後。後即見下。正明見證。於中二。第一得益因圓。
第二位滿齊佛。

△前中四。一見身得益。二摩頂得益。
三顯因深廣。四觀用無涯。

[○@△]初中二。先見勝身。後得
深益。前中四。一總見勝德身相。二別見毛孔出生。三
重觀體內包含。四結通體用周遍。今初。由前於菩提
場師子座前起觀想故。還於此見與諸如來平等無
二。即等覺相。餘並可知。二善財童子見普賢身一一
毛孔下。見毛孔出生。實則無盡。略顯二十一門。即出
三世間。由前起觀等虗空心。故此所見。等於法界盡

虗空界。是知隨心各見分齊。(下第三十九經)三爾時善財童
子下。重觀體內包含。於中二。先結前生後。後重復觀
察下。正顯觀見。於中二。先明見處。略舉三處。一身分
者。全對於身。即頭等六分。二支節者。乃至一指一節。
三毛孔者。遍上二類毛孔。意謂。但觀頭時。頭中見法
界。觀指一節。一節中見法界。觀一毛孔。毛孔中見法
界。故三重舉之。此即一毛含容無盡遍也。後悉有三
千下。明其所見。於中亦二。先見三千。後如見此世界
下。類通橫竪。謂十方三際。相續不斷。明念念見。各各
差別。約相不壞。互相涉入下。性相無㝵。以性融相。故
相涉入。不壞本相。故不雜亂。四如於此毗盧遮那下。
結通體用周遍。於中二。先所遍處。文有四重舉類。一
舉此會。類勝蓮華。二舉蓮華。類於東方。三舉東方。類
盡十方。四舉十方。類諸塵內。此則如理之遍。後於彼
一一下。結處中之身。則如理之此。包即所遍一切剎
處。全在能遍毛孔之中。毛中所有。皆遍此處。重重重
重。無盡無盡。以為普賢難思身相。二爾時善財童子
下。得益。既得智度。巳彰地滿。況十無盡。

[○@△]第二善財童子既得是巳下。明摩頂得益。於中分
三。初摩頂示普法界灌其頂故。次善財即得下得益。
前向外觀。故得智度。摩頂內證。故得三昧。十句之中。
一得主定。二攝眷屬。餘辨定用。後如此娑婆下結通。
良以善財等普賢故。處處得益。

[○@△]第三爾時普賢下。明因深廣。顯果勝故。於中三。一

問答審見。二正顯因相。三結因成果。今初。謂上之果。
屬下之因。二普賢菩薩下。正顯因相。於中分三。一總
明求菩提行。檀為行首。故偏明之。二善男子我於下。
離過成德行。即餘九度。先及顯五度。初即是戒。不生
瞋害是忍。未曾一念離菩提心下是進。無障㝵心是
禪。不起迷惑是般若。唯住下順顯後四。三善男子我
普嚴淨下。總明悲智行略舉四行。文分為四。一正舉
四行。謂一嚴土行。二攝生行。三事友行。四求法行。二
善男子我法海中下。反顯求法殷重。一文尚無不捨
況全部耶。以其一文即是一切一故。如海一滴。三善
男子我所求法下。順明求法。所謂成上嚴土攝生。上
亦廣於方便願智。四我如是等下。總結無盡。三是故
善男子我以如是下。結因成果。於中。先結因。有十一
句。以有成果之功。故云力也。亦顯力度。後由此等故
下明成果。

[○@△]第四善男子汝見我此下。觀用無涯。於中三。一舉
益勸觀。二觀見奇特。三校量顯勝。初中有三。一標。二
釋。三結。初標可知。二善男子我此妙身下釋。謂因深
難見故。於中復三。初順明難見。次善男子若有眾生
未種下。及顯難見。後善男子若有眾生得聞我名下。
明見聞之益。於中四。一不退轉益。二或有眾生一日
一夜下。成熟之益。根有利鈍。障有淺深。故遲速不同。
三善男子我以如是等下。總結多門。四復次善男子
下。彰見遠果。謂生身剎。淨剎可生。身云何生。此有二

義。一約法性。與剎為體。名清淨剎。與身為體。名清淨
身。能依有殊。所依體一。欲顯體一。故言生身。二約相
用。剎謂身所依剎。身謂身內之剎。欲顯身剎本相融
故。三善男子汝應觀下。總結勸觀。

二爾時善財下。
觀見奇特。於中三。初見毛內含三世間。次又見普賢
菩薩於一一世界下。見普賢身徧剎大用。此剎即是
毛中之剎。後時善財下。善財自見等普賢化。

三善
財童子所見下。校量顯勝。於中三。初校量善根。次善
財童子從初下。校量入剎。後善財童子於普賢下。總
顯諸門超勝之相。於中二。一別明橫豎深廣。二總彰
平等周遍。今初。總有十海。文分為四。前三別明。後七
結例。一明剎海。一步超過。顯其橫廣。盡未來劫。明其
豎長。猶不能知。顯其甚深。藏約包含。海約深廣。二亦
不能知佛海下。明佛海。三亦不能知菩薩下。菩薩海。
四亦不能知入眾生界下。結例七海。一眾生界海。二
眾生根海。三教化調伏海。四覺悟成就智海。五神通
海。六諸地海。七諸道海。如是下。總結不知。稱法界德
無有障㝵無窮盡故。二善財童子於普賢毛孔下。總
結平等周遍。不動者。謂不從此至彼從彼至此。不出
者。非此剎沒彼剎中出。亦非彼沒此剎中出。不動而
遍故。即動而靜故。出沒相如故。此彼相即故。彼此相
在故。彼此炳具故。祕密隱顯俱時成故。帝網重重皆
不動故。

△第二當是之時下。明位滿成佛齊。文有十句。初句

總。次八別。末句結。此即義當等覺。以等覺故。因位既
滿。更無所修。故但說等。更不趣求。斯則一生頓成因
果。行布亦足。非唯理觀。初後圓融。上明見聞親證竟。
第四爾時普賢菩薩下。聞佛勝德難思。前長行但顯
因圓。此偈方陳果用。非頌前文。然有二意。一對普賢。
意云。見我難思。尚是因位。今亦汝果尤更甚深。二對
善財。善財等佛。但是因圓。應顯果相。果海離言。故不
可說。今既理現佛對因之果。以顯善財究竟果相。故
偈長行。因果綺互。文中分三。初以偈標德。誡聽許說。
次爾時一切菩薩下長行。舉眾渴仰欲聞。後爾時普
賢菩薩下。廣陳德相。令眾求滿。於中分二。先長行重
誡許說分齊。此有二意。一我所說者。猶如一滴。其不
說者。猶如大海。二者可寄言說。猶如一滴。不可說者。
猶如大海。

後佛智廣大下。正顯偈辭。九十五偈。大
分為二。先九十三偈。別歎佛德。末後二偈。結德無盡。
勸信勿疑。

△前中。前八十偈法說。後十三偈喻明。然
通讚毗盧遮那十身圓滿二十一種殊勝功德。離世
間品但有其名。大部之中數處有義。諸攝論中廣釋
其相。今皆先依離世標名。後依無著。立功德稱。就文
分二。初一偈明總句。餘明別句。

[○@△]今初。即妙悟皆滿。
謂諸佛智。善普於一切有為無為所應覺境。淨妙圓
滿。正開覺故。文中佛智總相。廣大者體周。同空者同
喻。空有多義。下略有四。普遍一切眾生心者釋廣大
相。眾生心體。離念等空。與諸如來無二體故。即空遍

義。故出現云。譬如大海潛流四天下地。有穿鑿者。無
不得水。佛智亦爾。普入一切眾生心中。有修行者。無
不得證。了世妄想者。即覺有為。皆非有者。即是無為。
即如其勝義。覺諸法故。如空無㝵不㝵了故。其第四
句是能覺相。不起分別。離覺所覺。故稱妙覺。覺即是
悟。此句即顯如空無心及無依義。故上經云。佛智無
依處。如空無所依。

[○@△]餘九十二偈。別顯二十一德。為
十九段。後三合故。

第一一偈。明二行永絕。即於所知。一向無障㝵轉功
德。佛無㝵智。於一切事品類差別。無著無㝵。非如聲
聞極遠時處即有障㝵名一向無㝵。離所知障智德
滿故。文中前半法說。一念能知。顯知之妙。後半喻顯。
二有一偈。明達無相法。即於有無。無二相。真如最清
淨。能入功德。謂證入真如本無二相。亦令他證。即是
斷德無住涅槃。文中。前三句不住涅槃。第四句不住
生死。

三有三偈。明住於佛住即無功用佛事不休息功德。
謂住大悲及性空等。故能無功而成佛事。是故。文云。
或有見等。斯即恩德。

四或見清淨下十五偈。明得佛平等。即於法身中所
依意樂作事。無差別功德。謂如上佛事為共不共故。
次明此一切諸佛展轉和雜而同住故。是故。經文廣
列諸佛。皆互相遍。所以互遍者。諸佛三事無差別故。
云何為三。一所依智同。二益生意樂同。三報化作事

同。故令互遍。亦同攝論平等意趣。依此釋經。以為契
當。更依文理。證此諸佛皆遮那身。謂此文言。此三千
世界。阿閦在中。阿閦如來本在東方。今云在此。明不
異此。又無量壽月覺如來。皆遍十方豈容隔此。又皆
言或見。則知一佛隨見不同。若言此中別讚餘佛。直
言阿閦在此界中。何名讚德。正讚釋迦。便言何閦。文
豈為次。況華藏剎海皆遮那境。無量壽佛去十萬等。
並未出於剎種之中。一重之內。豈非本師隨名異化。
法華央堀。並說十方本師分身故知所說法藏本緣
十六王子。皆方便說。法華迹門說十六王子。壽量本
門並巳拂之。故以理推皆是遮那海印炳現。何緣不
說自所現佛。而說他耶。故知賢首阿閦佛等。皆本師
矣。斯為華嚴不共深意。慎勿輕爾。文中三。初八主伴
嚴土攝生同。次四微細含容轉法同。後三總顯多門。
結前生後。此之三段。皆是作事無差。皆為眾生。即是
意樂。並依佛智。即所依無差。若從多說。初是作事。次
是意樂。後是所依。此上一段。兼顯第十七隨其勝解
示現差別佛土功德。

五或見釋迦下三偈。明到無障處。即修一切障對治
功德。依無性攝論。前四是自利功德。此下皆利他功
德。利佗之中。先明化治。故次辨之。謂巳慣習定自在
性及一切智。對治煩惱及所知障。由此永斷一切習
氣所依趣處。文中。初半偈或見久成。則巳永斷一切
習氣。次半偈即顯利他。次一偈修能治道。後一偈。別

以十度。治於蔽障。既上云或見久成正覺。則定非始
成。始成久成皆隨物化。真佛不可言久始也。

六有三偈。明不可轉法。即降伏一切外道功德。謂教
證二道。不為外轉。故能伏外。文中前二。即教證二道。
後一即現所摧同類之身。

七或現兜率下十六偈。明所行無㝵。即生在世間。不
為世法所㝵功德。以心無高下。故世八風。無能為㝵。
文分為六。初三偈八相現世無㝵。王宮嬪御亦不㝵
故。二有一偈。自他無㝵。彌陀授記即能仁故。三有一
偈。滅成無㝵。四有三偈。天宮無㝵。五有六偈。隨順世
間巧化無㝵。六有二偈。總結無㝵之智能遍隨機。初
句智體無二㝵故。次句頓了。次二句所了法相。略示
四觀。一唯心觀。二因緣觀。三無常觀。四性空觀。四觀
連環。既了世法。唯心性空。何有高下而能㝵耶。後偈
略舉遍隨之妙。一多即入無㝵化故。

八如來安住下十八偈。明立不思議。即安立正法功
德。諸十二分教。名所安立。由深廣故。不可思議。文中。
初十四偈。釋所安立。後有四偈。顯不思議。前中三。初
三偈。總立諸法。二有二偈。示安立德。三有九偈。別立
四菩薩行。今初。前一偈半。立共二乘法。後一偈半。立
不共法。前半偈。能立德。謂四辯才。後一偈所立法。即
是性相無㝵之法。無我者人空。無相者法空。業性不
起是二空法。從緣生故。無性不起。亦無失者。不壞業
相。故淨名云。無我無造無受者。善惡之業亦不亡。中

論云。雖空亦不斷。雖有而不常。果報亦不失。是名佛
所說。言一切遠離者。亦泯空有。中道迹絕。故如虗空。
此寂滅相。不可言宣。下句以方便力。假以言說。二有
二偈。示安立德。即佛三輪。前偈神通輪。後二語意。以
廣大音不動念故。言廣大者。遍周法界。是故目連不
究其邊。三有九偈。別立四菩薩行。即分為四。初一偈
波羅蜜行。次半偈菩提分法行。三半偈明神通行。四
七偈成就眾生行。於中分二。初一偈總顯一音隨類。
後六別明所聞不同。今初。前半所隨後半能隨。言一
音者。亦云圓音。廣如出現品。今當略釋。謂以一梵音。
遍一切處。能令聞者各聞不同。名為一音。於一梵音。
具足一切諸類之音。故名圓音。如善口天女。故上經
云。一切眾生語言法。一言演說盡無餘。又隨類一音。
隨說一法。遍一切處。亦隨根器。各聞大小。名為一音。
隨一類音。具說一切。故名圓音。故上經云。如來於一
語言中。演說無邊契經海。又一切即一。名為一音。一
即一切名為圓音。上經云。佛以一妙音。周聞十方國。
眾音悉具足。法雨皆充遍。一切言詞海。一切隨類音。
一切國土中。恒轉無上輪。又種種類音。遍周法界。遍
同一切色非色法。故名一音。不失音韻種種法門。故
名圓音。此二相成。若遍而失韻。是圓非音。韻而不遍。
是音非圓。遍而不失。方曰圓音。亦曰一音隨其品順
皆令解者。品謂優劣。三乘五乘無量乘等。各異聞故。
順謂萬類。即龍神等隨類解故。二或有貪欲下六偈。

所聞不同。於中有三。初偈。聞對治門。次偈。聞學處門。
十學處者。即謂十善五重。十善攝一切善。是以舊經
名十戒行。瑜伽有七學處。非當今意。後四偈結皈諸
乘。謂佛說法。共不共等。不離乘故。於中二。先三偈。別
說三乘。五一結皈無量。一乘者唯一佛乘。無二亦無
三故。言上乘者。謂大小故。即半滿教。或三者聲聞緣
覺菩薩乘故。或四有二。一融前三為第四乘。二加不
共。異權三故。故第九地初云。若有慈悲樂饒益。為說
菩薩所行事。若有最勝智慧心。則示如來無上法。賢
首品云。信大乘者猶為易。能信此法倍復難明有四
矣。或五亦二。一如人天為一。不出生死故。三開人天
為二。善勝劣故。合於一乘。同於大乘。權實雖異。究竟
同故。或無量者。一一法門。悉能運載一切眾生。至彼
岸故。二涅槃寂靜下四偈。明不思議。以。深廣故。依寂
滅體。建立大用。故名深廣。無心而說。尤更難思。八萬
法門。義如別義。

九圓滿下二偈。明普見三世。即授記功德。記三世事。
如現在故。今云順三世間。是三世中之世間耳。非但
能知。兼能示現。

十有五偈。明其身充滿一切世間。即示現受用變化
身功德。故云隨其形相各不等同。於中二。初一偈示
受用身。餘四示變化身。萬類化故。

十一或持彼戒下五偈。明智恒明達一切諸法。即斷
一切疑功德。謂於諸境善決定故。能斷佗疑。文中示

於同事。為斷疑故。智慧方便。故能斷疑。斷獄輔佐。皆
斷世疑。

十二有六偈。明了一切行。即令入種種行功德。由所
化生性差別故。入種種行。令成大覺。初一偈成人行。
次三欲天行。次二色天無量等行。

十三有一偈。明除一切疑。即當來生妙智功德。謂聖
聲聞說言。此人無有少分功德善根。如來能知種子
所隨。是故文云無㝵智見。

十四有五偈。明無能測身。即如其勝解。示現功德。謂
隨物勝解。而為現身。如摩尼珠。心無分別故。令眾生
無能測知。文中三喻。初偈幻喻。總顯應緣。次二偈月
喻。寄對顯勝。喻合有四。一智月出現見無向背。二湛
然常身。示能延促。三由器益缺。所見有無。菩薩淨心。
偏言現影。四身智圓滿。暎奪二乘。此同出現身第六
相。後二偈。海印頓現喻。喻無心頓現。前偈喻。後偈合。
初句合海。佛德深廣。故如大海。亦德合寶。金光明云。
佛德無邊。如大海無限。妙寶積其中故。賢首品云。眾
生寶物及川流。普悉包容無所拒故。無垢令清淨。無
於心垢所知障故。無濁。顯無惑障。周量法界。故曰無
邊。非唯普現眾生之前。其所應生。全在心內。海印之
喻。廣如別說。

十五有三偈。明一切菩薩等所求智。即無量所依。調
伏有情。加行功德。謂如來智為無量。菩薩調伏眾生
所有加行之所依。故言等所求者。無不求故。即一切

智。文中。初偈即所求智。無㝵智日即是光明。以光明
者名智慧故。無去無來。合不動而遍。智體周遍。更何
去來。云除世闇者。合放千光。後二偈即調伏眾生所
有加行。依無分別故。不從身心。

十六如來清淨下二偈。明到佛無二究竟彼岸。即如
來平等法身波羅蜜多成滿功德。言平等者。即是無
二。言法身者。即是究竟。波羅蜜多。即是彼岸。謂於平
等法身之中滿諸度故。又果位諸度。無增減故。亦名
平等。文中。正顯法身。全同攝論法身五相。初句即白
法為相。以是極果圓滿自在。故云清淨。次二句。不思
議相。謂真如清淨自內證故。無有世間喻能喻故。名
無倫匹。非諸尋思所行處故。超言語道。道即是尋伺。
言思斯絕。為不思議。次一句。無二為相。謂有無無二。
為其相故。由一切相無所有故。名為非有。空所顯相。
是實有故。名非無等。次一句。即轉依相。謂轉滅一切
諸雜染分。依他起性。似能所取。云無所依。轉得解脫。
於法身自在。無性所顯。圓成實性。為所依故。云無不
依。次句即常住相。謂真如清淨相故。本願所引故。所
應作事無竟期故。云無來去。則顯三身皆常住義。況
真法身。次同三喻。喻上五相。如空一喻。喻於無依及
常住相。如日一喻。喻白法相。故梵本中。名如白日。如
夢一喻。喻無二相。欲言其有。覺竟無實。欲言其無。夢
境歷然。故非有無。為無二相。其不思議。後偈顯之。末
句結勸。如是觀者名為正觀。若他觀者名為耶觀。


十七一偈。明具足如來平等解脫。即隨其勝解。示現
差別佛土功德。謂以佛解脫。隨眾生解。而於佛土。與
諸如來。互相間雜。故難為喻。謂如山等。必不依空。有
無等法。無能喻佛。此喻亦是成前段中不思議義。以
前第四廣顯作事兼顯佛土故。此略無佛土之相。當
次第故。略陳大意。

十八一偈。明證無中邊佛平等地。即三種佛身方處
無分限功德。謂非一非異非常無常中邊等相。文中。
先喻後合。如來合上大海摩尼。摩尼體上無有異色。
名為非色。即是法身。海珠非空。名非非色。即是報身。
隨異暎色。成多差別。故云隨應。即是應身。無所住者。
總結三身。又色即非色。故名非色。非色即色。故非非
色。雙非上二即是中道。斯迹亦絕。故無中邊。由此故
能融遍法界無有分限。與諸如來。不相雜亂。猶如冥
室百千燈明。

十九一偈。攝二功德。一同於真如及法性等。明盡於
法界。即窮生死際常現利樂一切有情功德。二等虗
空界。即無盡功德。謂如虗空經成壞劫性常無盡佛
寶功德。亦窮未來。無有盡期。此無盡德。合則唯一。開
則成二。謂等虗空界橫說無盡。窮未來際即豎說無
盡。名究竟功德。究竟無盡故。在總結中。

△第二二偈。結德無盡。於中二。先一偈。正結無盡德。
顯上諸德究竟無盡。十無盡界不可盡故。文舉五事。
反顯無盡。後偈勸信令欣。一念信樂。必獲佛德。一念

疑心。永失大利。損益相對。理數然矣。古師亦有將後
二偈為大部流通。非唯文局佛功德偈。況今此後。更
有新文。(巳下第四十經)。

第五爾時普賢菩薩下。重示普因。此一卷經。前經數
譯皆所未有。古德判云。經來未盡。故無流通。斯言驗
矣。晉代譯主。先朝辨正。是二三藏。皆譯出偈云。是䟦
陀室利菩薩所造。虗言賢吉祥。而闕長行。良以西天
頻遭毀滅。致令大部或斷或連。今梵本昭彰文勢連
續。普賢賢首。名雖少異。同居佛會。經無惑矣。文中三。
第一結前所說。第二正示普因。第三結說欣慶。

△今
初。稱歎如來勝功德巳。指前廣偈。告諸巳下。結說不
盡。即是前文末後偈意。前云無人能盡說佛功德者。
猶謂通因。今明果人勝。而且多歷時長久。相續無間。
說尚不盡。況於凡小。以是究竟無盡法故。

△第二若欲成就此功德下。正示普因即廣說能證
普賢行願。令入法界。則成如來勝。功德故若不依此
普賢行修。設經多劫亦不成故。文分二別。先長行。後
偈頌。

[△@○]前中。文有三分。第一正顯普因分。第二顯經
勝德分第。三結勸受持分。

[○@△]初分有四。第一標示所應。第二徵列名數。第三牒
名別解。第四結益令知。

[○@、]今初此功德門。指上佛功
德。應修巳下。正示普因。希欲為願。造修為行寄圓說
十。

[○@、]第二何等為十下。徵列名數。然此即是常行禮

懺。諸經論中開合不同。若離垢慧菩薩所問禮佛法
經。總有八重。一供養。二讚德。三禮佛。四懺悔。五勸請。
六隨喜。七迴向。八發願。或但為七。合禮讚故。或但有
六。略供養故。或但為五。以發願迴向但總別異故。如
十住毗婆沙第五迴向。亦同有五。或但有四。除禮拜
故。或但為三。故智論云。菩薩晝夜三時。各行三事。謂
懺悔。勸請。隨喜。行此三事。功德無盡。轉得近佛。若善
戒經。但有二事。謂懺悔。迴向。皆隨時廣略。今文具十。
以表無盡。六七二事。俱是勸請。八九二事。迴向開出。
餘至文顯。

[○@、]第三善財白言下。牒名解釋。於中二。先
總徵。後普賢菩薩下別釋。即為十段。段各有三一牒
名。二釋相。三總結無盡。

且初第一禮敬諸佛。文三段者。第一牒名。由心恭敬。
運於身口。而遍禮故。除我慢障。起敬信善。勒那三藏。
說七種禮。今加為十。謂我慢禮。如碓上下。無恭敬心。
二唱和禮。高聲諠雜。辭句渾亂。此二非儀。三恭敬禮。
五輪著地。捧足殷重。四無相禮。深入法性。離能所相。
五起用禮。雖無能所。普運身心如影。普遍禮不可禮。
六內觀禮。但禮身內法身真佛。不向外求。七實相禮。
若內若外。同一實相。八大悲禮。隨一一禮。普代眾生。
九總攝禮。攝前六門。以為一觀。十無盡禮。入帝網境。
若佛若禮重重無盡。文中正辨第五九十。實通後八。
對文可知。二所有無盡法界下釋相。於中三。初所禮
境。謂橫豎普周。盡帝網境。二我以普賢下。明能禮因。

略有二因。一以普賢願力。此即法力。不依行願不能
遍故。二深信解力。此即自力。謂印持諸佛。遍於時處。
如對目前。三悉以下。辨能禮相。於中二。先總明。謂三
業皆遍常無間故。後一一佛所下別顯。謂一佛之前。
頓現多佛身。一身之禮。等剎塵數。是周遍相。三虗空
界盡下。總結無盡。於中二。先顯無盡。後彰無間。前中。
准十地經。有十無盡界。今此有二。證虗空眾生。於眾
生中。開出業惑。故成其四。眾生無邊。一一眾生有多
業惑。彌顯無盡。文中二。先別明虗空。後總例餘三。今
初。先反顯。後以虗空界不可盡故下。順釋。後如是乃
至眾生界下。總例餘三。二念念相續下。彰無間斷。疲
謂疲倦。厭謂厭足。下之九門無盡例此。

第二復次稱讚如來。初標可知。二所有下釋相。於中
三。初所讚境。次我當悉以下。辨能讚因。後各以出過
下。辨能讚相。三如是虗空界盡下。結其無盡。文少略
前。若具說者。皆如初段。

第三復次廣說修供養。初標名。二所有盡法界下釋
相。於中二。先正明供行。後校量顯勝。前中四。一所供
境。二我以普賢下。能供因。三悉以下列所供具。四以
如是等下。正明供養。二善男子諸供養中下。校重顯
勝。文中二。先正校量。後徵釋所以。今初。先舉所校量。
後正校量。前中先總。後所謂下別。別明七行皆法供
養。後善男子下。正明校量。准今經文。以前本行供養。
校量法供養。然法供養。勝財供養。諸經論中。無不此

說。文殊章中。巳廣解釋法供養勝。但今文意。將前本
行觀想供養。為財供養。校量於法。則抑其本行。何者
如淨名等。先明法供養。後以財供養。校量顯勝。理則
照然。今先明本行。後以法供。抑前供養。本說劣行。為
何所益。下偈之中更無校量。但舉本行為勝供養。明
知校量欲顯本行供養為勝故。梵本云。復次善男子
彼彼一切最勝供養。及法供養。修行供養。乃至不離
菩提心供養。一念中。以彼彼供養如來。巳得最勝善
根。增長積集過去供養善根。百分不及一等。此中意
云。上來觀行名最勝供養及法供養。此上二類。一念
善根。是所校量。過去供養為能校量。以未修普賢行
願供養。不及今修普賢觀行供故。又法供養。通十法
行修行。最勝修行。通於萬行。依觀供養。正是修行。故
法華中。喜見燒身名法供養。淨名。教於善德行施。無
前無後一時等施。名法供養。是則財施若能稱法皆
法供養。況於深觀。非法供養。智者應思。言迦羅者。此
云賢折。人身一毛。以為百分。言優婆尼沙陀者。此云
近少。亦云近對。謂少分相近。比對之分。後何以故下
徵釋。徵意云。何以過去財供。不及今供。釋意云。佛尊
重法。行法供養故。校量不及。前文殊章。巳有此意。三
此廣大最勝供養下。總結無盡。此最勝供養。即前觀
行。若此最勝。不及法者。何以無盡。

第四復次懺除業障。初標名者。懺者梵音具云懺摩。
此云悔過。若別說者。懺名陳露先罪。悔名改往修來。

除惡業障。成淨戒善。是故。文中。偏名懺業。實則三障
四障無不皆懺。二菩薩自念下釋相。然懺有二種。若
犯遮罪。先當依教作法悔之。若犯性罪。復須起行。起
行二種。一事。二理。事如方等佛名經等。通於萬行。理
如淨名。觀罪性空。不在內外等。普賢觀經及隨好品。
具二種懺。觀經中。明晝夜精勤禮十方佛。即是事懺。
觀心無心從顛倒想起。若欲懺悔者。端坐念實相。斯
則理懺。隨好品中。等眾生界善身語意悔除諸障。即
是事懺。觀諸業性。非十方來。止住於心。從顛例生。無
有住處等。即是理懺。事懺除末。理懺拔根。若具足懺。
應須善達逆順十心。謂先識十種順生死心。以為所
治。一妄計人我。起於身見。二內具煩惱。外過惡緣。我
心增盛。三內外既具。滅善心事。不喜他善。四縱恣三
業。無惡不為。五事雖不廣。惡心遍布。六惡心相續。晝
夜不斷。七覆諱過失。不欲人知。八虜扈抵突。不畏惡
道。九無慚無愧。不具凡聖。十撥無因果。作一闡提。從
無始來。若自及他。無不皆爾。次起十種逆生死心。從
後翻破。一明信因果。二自愧尅責。三怖畏惡道。四不
覆瑕玼。五斷相續心。六發菩提心。七修功德過。八守
護正法。九念十方佛。十觀罪性空。若具此者。無罪不
滅。隨好品中具有能治。今文之中含有不具。文分為
二。先舉所懺。後辨懺相。今初。由貪瞋癡者。是惡業因。
發身口意。是造業具。三業十支。皆由三毒作諸惡業
者。即是業體。有二三種。一善惡不動。今唯取惡。二現生

後。今通此三。三三合九種。從三煩惱起。即其義也。無
量巳下。辨其廣多。以無形故。不見相貌。有則溢空。此
則通說順流十心。後我今悉以下。正辨懺相。清淨三
業者。明懺業具。昔因三業。無惡不為。今此三業。一時
齊懺。謂處恭䠒。口陳辭句。遍於法界下明所對境。
遍法界者。略有二意。一昔所造罪心事徧布。故今懺
悔亦須周遍。二稱法性故。何罪不除。諸佛菩薩下正
辨所對。即念十方佛。翻昔惡友。誠心懺悔者。簡不至
心。緩縱情慮罪不滅故。懺悔即含自愧尅責怖畏惡
道不覆瑕玼。後不復造者。即斷相續心。安住淨戒。一
切功德者。即修功補過。匪移山岳。豈填溝壑。總此懺
者。以明識因果善惡影響故。亦即守護正法。三如是
下。總結無盡。

第五復次明隨喜行。初標名者。由昔不喜他善。故今
隨喜為慶悅彼。除嫉妬障。起平等善。然餘處隨喜在
勸請後。謂先滌身器。次欣法雨。後攝他同巳。迴向三
處。故為此次。今明隨喜是懺中別義。事勢相違。故先
明之。平等平等曠大方堪聞法。二所有盡法界下釋
相。謂隨喜四類。以攝諸善。一喜如來善。二及彼十方
下。喜六趣四生善。三十方三世下。喜二乘善。四一切
菩薩下。喜菩薩善。佛為最勝。所以先明。餘之三類。從
劣向勝。大品經中隨喜品。明大千海水一毛破為百
分。滴取海水。可知其數。隨喜之福。不可知數。故結無
盡。等虗空界。法華隨喜展轉至於第五十人。尚難校

量。何況最初。此隨喜如來權實功德故。佛為最勝。三
如是下。總結無盡。

第六復次明請轉法輪行。初標名者。即是勸請。除謗
法障。起慈善根。聲聞自度。但懺而巳。菩薩愍眾。故須
勸請。請佛普雨。自必霑洽。二所有下釋相。中二。先舉
所請境。後而我下。正明請法。三如是下。總結無盡。

第七復次請佛住世行。初標名者。即是勸請別義。二
所有下。釋相中。標從勝說。但請如來。釋從通意。三乘
皆請。三如是下。總結無盡。

第八復次常隨佛學。此下三段。皆是迴向。前二即迴
向中別義。故下偈中第七行竟。便標迴向。欲収此二
屬迴向故。若別說者。即是所修二利行體。亦是別說
所迴善根。今此標名。義同等一切佛迴向。亦自利行。
二如此娑婆下釋相。於中二。一學本師。二例一切。前
中亦二。先明所學。後辨能學。前中又二。先明因行。後
乃至下。辨果行用。後如是一切下。辨能學。二如今世
尊下。例一切佛。三如是下。總結無盡。

第九復次恒順眾生。初標名。謂隨順眾生種類根性。
饒益成就。即利他行。二謂盡法界下釋相。於中二。一
正明。二徵釋。前中亦二。先所順眾生。四生九類。義見
普救夜神。後如是等類我皆於彼下。正明隨順。二何
以故下徵釋。文分為二。一令佛喜故。二增大悲故。今
初。先徵。意云。但佛應順何要順生。釋意云。若順眾生。
則為順佛。若不順生。佛不歡喜。二何以故下徵。增大

悲故。於中二。先徵。後釋。今初。徵意云。生佛懸隔。何以
順生諸佛歡喜。後釋意云。佛以大悲。而為體性。若不
順生。不合佛體。文中三。初法說。二喻明。三法合。今初。
大悲為體者。標示同體大悲故。出現品云。如來成正
覺時。普見一切眾生成正覺。乃至普見一切眾生入
涅槃。皆同一性。以了眾生皆無性故。大悲相續。救護
一切。二譬如曠野下喻明。生死懸絕。逈無所依。名為
曠野。不生善法。喻以砂磧。佛菩提法如大樹王。智慧
禪定猶如枝葉。菩薩依學。況之以華。諸佛證此。目之
為果。一切眾生以為其根。以大慈悲而為其水。水滋
樹根。華果繁茂。悲念萬類。成佛果因。合文備矣。次生
死曠野下合。於中四。一正合。略不合枝葉。二何以下
重徵釋。三是故下結成。四善男子汝於下。結示令知。
三菩薩如是下。總結無盡。

第十復次明迴向行。初標名。迴謂迴轉。向謂趣向。迴
巳修善。向於三處。謂實際菩提及與眾生。除狹劣障。
生廣大善。二從初禮拜下釋相。於中二。先明所迴善
根。即前九門。後皆悉下。正明迴向。此中。正明迴向眾
生令成菩提。即向菩提。盡於法界。義同實際。所以要
此三者。凡是菩薩。必大悲下化。大智上求。而離眾生
及菩提相。又此三者。其必相資。一即具三。方成其一。
謂為證實際。須向眾生。以化眾生。成其自利。斷障證
真故。亦向菩提。速證菩提。具一切智。斷於二障。方窮
實故。餘二准思。更以類取。略有十意。謂依三法故。滅

三道故。淨三聚故。顯三佛性。成三寶。會三身。具三德。
得三菩提。證三涅槃。安住三種祕密藏故。言三法者。
即體相用。亦三般若。謂向實際。依於體法。向菩提者。
依於相法。向眾生者。依於用法。餘九三法次第准知。
文中二。先願離苦成善乃至涅槃。後若諸眾生下。發
心代苦。苦由業生。何能代之。略有七意。一起悲意樂。
自超凡境。事未必能。二修諸苦行。後能與物為增上
緣。即名代苦。三留惑潤生。受有苦身。為物說法。令不
造惡。因亡果喪。即名為代。四若見眾生造無間業。當
受大苦。無異方便。要須斷命。自墮地獄。令彼脫苦。即
名為代。五由初發心。常處惡趣。乃至飢世。身為大魚。
即名為代。六大願與苦。皆同真性。今以即真大願。潛
至即真之苦。七法界為身。自他無異。眾生受苦。即是
菩薩。上七義中。初唯意樂。次二為緣。次二實代。後二
理觀。然約有緣方能代耳。三菩薩如是所修下。總結
無盡。

[○@、]第四善男子是為下。結益令知。

[○@△]大文第二。若有善男子善女人下。顯經勝德分。於
中分二。一校量聞德。二或復有人以深信心下。顯餘
行德。於中亦二。一總明法行。略說功德。後唯明一行。
廣說功德。今初。言法行者。總有十種。一書寫。二供養。
三轉施。四聽聞。五披讀。六受持。七開示。八諷誦。九思
惟。十修習。今但有四。謂一受持。二讀。三誦。四書寫。兼
前聽聞。唯舉五行。乃至二字。義攝所餘。言略說功德

者。唯說離惡亦即現報。二是故若人誦此願下。偏舉
一行。廣顯眾德。舉一例餘。於中分二。先一句舉一行。
後行於世間下。辨德。具多勝德。不出五果。文分為三。
第一通明五果。第二別明淨土果。第三究竟成佛果。
前中分五。一明增上果。有增上用故。二此善男子善
得人身下。等流果。亦滿普賢功德行故。三若生人天
下。異熟果。乘因感果故。四悉能破壞下。士用果。有菩
薩用故。五悉能解脫下。離繫果。八支聖道滅煩惱故。
二又復是人臨命終時下。別明淨土果。於中二。先顯
法功能。後別明勝果。今初。謂報盡捨命。一切不墮。唯
此願王。引生淨土。同無常經。眷屬皆捨去。財貨任佗
將。但持自善根。險道充粮食。後到巳即見下。別明勝
果。於中亦二。先正化生。亦異熟果。乘此善因。淨土生
故。後得授記巳下。利生大用。亦士用果。三不久當坐
下。究竟成佛果。亦離繫果。究竟離故。然前段中。初一
現果。今此成佛。即後報果。中間諸果。皆是生報。唯一
論行。五果具足。三報昭彰。終至菩提。于何不習。

[○@△]大文第三。善男子彼諸眾生下。結勸受持分。於中
三。初結前勝德。上猶略歎。今說無盡。次是故汝等下。
正明勸持。通十法行。後是諸人等下。重舉勝德。慇懃
顯德。意在勸持。然此一卷。文少義豐。寔修行之玄樞。
乃華嚴之幽鍵。功高德遠。何不修持。西天道流。未有
不習也。

[△@○]第二爾時普賢下。偈頌總有六十二偈。亦分三段。

第一五十二偈。頌前正示普因。第二七偈。頌顯經勝
德。第三三偈。頌結勸受持。

[○@、]初中有二。先別頌十門。後一偈總頌無盡。前中文
但有八。後三合故。初有二偈。頌禮敬諸佛。於中。初二
句頌所禮。次一句能禮。次句明周遍。次句辨遍因。後
三句。別顯禮相。謂一一佛所。各有多身。一一巳身。能
起多禮。故晉經云。一一如來所。一切剎塵禮。二有二
偈。頌稱讚諸佛。三有三偈。頌供養如來。此中唯說本
行供養。不頌校量法供養勝。豈得唯舉劣供養耶。明
知長行校量本行。四有一偈。頌懺悔惡業。五有一偈。
頌隨喜功德。六有一偈。頌請轉法輪。七有一偈。頌請
佛住世。八所有禮讚供養福下四十偈。合頌後三。以
後三行皆迴向故。八九但是迴向別義。八隨佛學。是
向菩提。通於二例。九順眾生。是向眾生。一向利他。故
此三門不相捨離。文中二。先三十六偈。合頌三門。後
四偈願生淨土。

[△@●]前中三。初一偈總標迴向。二三十
四偈。別頌三門。三有一偈。結皈迴向。彌顯三門皆迴
向也。

[△@⊙]今初。以該八九。故不依前。次三句。牒前所迴
善根。八九二門屬迴向故。但牒前七。第四一句。正明
迴向。略舉二處。實際離相。遍該於二。在無盡中。

[△@⊙]二三十四偈。別頌三門。即分為三。雖同迴向。長行
既開。故略標別義。初二偈。頌隨如來學。二有二偈。頌
恒順眾生。以順眾生即順諸佛故。先舉諸佛。又佛坐
樹下為化生故。故晉譯云。如來坐道場。菩薩眾充滿。

令十方眾生除滅諸煩惱。明知相連。三我為菩提修
行時下三十偈。頌前迴向。前略。今廣。此下大願。亦是
伽陀。然迴向與願。大同小異。異謂迴向要有所迴。發
願無善亦可要誓。言大同者。十迴向位大願為體。總
願別願皆迴向故。今此即是迴向大願。文有十願。全
同初地。但次不同。彼中次者。一供養願。二受持願。三
轉法輪。四修行二利。五成熟眾生。六承事。七淨土。八
不離。九利益。十成正覺。今次如經。文分為二。初二十
二偈。別發大願。後有八偈。總結大願。

[△@、]前中十願。即
為十別。

第一二偈。明受持願。亦名護法願。故十地經云。願受
一切佛法輪。願攝一切佛菩提。願護一切諸佛教。願
持一切諸佛法。今文初句攝菩提。次句持佛法。次二
句護佛教。修行戒行。為護行故。破穿之義。巳見上文
妙住章中。後偈願受一切佛法輪。即是如來以一切
音而說諸法。今能遍受故。上經云。能令三界所有聲
聞者皆是如來音。

二有二偈。修行二利願。於中。一切妙行皆成就者。此
是總句。謂廣大無量世出世間種種行故。亦行方便。
餘句為別。初句行體。即十波羅蜜。除蔽清淨。第三句
是行業。以十度行。淨十種蔽。助真如觀。淨十障故。𠝶
後偈行相。於諸惑業。得解脫者。即出世間行。及魔境
界世間道中。得解脫者。即世間行。猶如蓮華及日月
喻。雙喻二行。處於世界。猶如虗空。亦如蓮華不著水

故。身心清淨。超彼岸故。上之七句。皆是能增長行。第
二句是所增長心。由依此義。此行亦名心增長行。故
十地云。令其受行心得增長。

三悉除一切惡道苦下。有二偈。成熟眾生行願。第五
句總。餘句為別。初句離苦。因果皆離。次句得樂乃至
涅槃。第三竪長。第四橫遍。後三句總結長時所成因
果。即十地經。令安住一切智智道。

四有二偈。明不離願。謂願於一切眾生恒不離佛及
諸菩薩。得同意行故。亦名心行願。願不離一乘故。初
句為總。同志一乘故。餘句為別。於中。先三句自分行
同意業。同者平等一緣故。身業同者。同得如意神通
故。語業同者。同說一味法故。上即三輪同。一切行願
同者。若福若智。萬行皆同。後一偈勝進同。以更成益
復顯示故。

五願常面見下二偈。供養願。願供勝田故。第三句為
總。興廣大供故。大有六種。一心大。無疲厭故。二供具
大。財法正行皆具足故。財供攝在總句。法正行。即第
五六句。三福田大。即初二句。四攝功德大。即第七句
中。究竟普賢道。是勝功德故。五因大。即第七句中清
淨二字。如空清淨。為無常果及常因故。六時大。即第
八句。

六有二偈。明利益願。願於一切時。恒作利益眾生事
業。無空過故。亦名三業不空願。前偈修福智等。為不
空因。獲無盡藏。是不空果。謂蹔見身。則必定佛法。蹔

聞音聲。則得實智慧。纔生淨信。則永斷煩惱。得如大
藥王樹身。得如如意寶身。名功德藏。後偈利益時處。
謂遍於時處。求能益法。利眾生故。故地經云。乘不退
輪。修菩薩行。今見諸佛演菩薩行。即乘教輪修菩薩
行。

七普盡十方下。有三偈。明轉法輪願亦名攝法上首。
謂佛轉法輪。願皆攝取而轉受故。文中。初偈轉法輪
處。苦據有修行言。合屬前段。為修行處。前巳有處。此
中晉譯及興善本。皆無修行。故屬此段。次一偈能轉
圓音。次二句轉法輪時。第十一句所轉法輪。末後一
句。即能攝方便。

八有二偈。明淨土願。願清淨自土。安立正法。及能修
行諸眾生故。略無淨土之言。以影在後段故。而具淨
土七種淨義。初偈即同體淨。以同法性故。令一多互
相即入。今文雖辨念劫圓融。意取持中圓融之剎。二
有半偈。明自在淨。如摩尼珠。美惡斯現。自在圓通。是
故。文云於一念見。舉其佛者。顯是佛土。三亦常入佛
境界中者。即是因淨。因有二種。一者生因。謂六度等。
如淨名說。二者依因。此復有二。一鏡智淨穢。為土所
依。二後智通慧。為土所依。此二皆是諸佛境界。又境
界者即是相淨。謂七珍等。第八一句。攝於三淨。謂四
以如幻二字即是果淨。果亦有二。一所生果。即是相
淨。略在境界。廣則影在後承事中。二示現果。臨機示
現。故云如幻。五解脫威力。即受用淨。謂受用淨土。離

過成德。如用香飯得三昧等。今解脫煩惱。即是離過。
道力之能。即是成德。故地經云。成就清淨道。六梵本
此句。無及成字。有眷屬字。即是住處眾生淨。人寶為
嚴故。七者相淨。巳如前說。

九於一毛端下有二偈。明承事願。願往諸佛土。常見
諸佛。恒時敬事。聽受法故。第八句為總。餘皆是別。初
之一偈。即承事處。初二句通是真實義相。互相涉入。
如帝網故。就中。三世莊嚴剎。即一切相淨土體相。有
差別故。第三句即無量相。謂前二相遍十方故。其第
四句。辨能知見故。地經云。智皆明了。現前知見。明唯
智知。非識境故。故梵本云。我甚深入莊嚴剎。深入有
二。一智深入。二身深入。入彼莊嚴剎中。承事如來。非
嚴淨彼。若去而字下加剎字。理無違矣。第五一句所
承事佛所有佛故。六七二句。即承事時。八相時故。地
經之中。但列土相。殊闕此經。

十有三偈成正覺願。願與一切眾生。同時皆得無上
菩提。恒作佛事故。文有十二力。前九明業用。後三結
因成果。前中九句。有其七業。前之六句。力字居中。一
初句即自在業。以神通力普周遍故。二一句示正覺
業。不離一毛端處。而於一切處八相成道。故名普門。
合云以大乘力遍普門。謂大乘稱理。互相即入。而普
遍故。三次三句。即說實諦業。謂說實諦。令物悟故。文
中通舉說德及益。謂一以智行力內滿功德。二以大
慈力。普覆而說故。梵本云。以智行力功德滿。以大慈

力覆一切。後句以福德力遍清淨。即是自他離障。亦
說之益。四次第六句即證教化業。說自所證。以化物
故。謂以菩提智。契涅槃理。故無所依。梵本云。以智慧
力無所依。五一句種種說法業。具足定慧方便等故。
六一句不斷佛種業。積集菩提。佛種豈斷。七一句法
輪復住業。依大智慧。能淨一切諸善根故。後三句結
因成果。由內伏煩惱外降諸魔。普賢行圓。故成菩提。
亦可後三復為三業。以成圓十八。摧滅煩惱業。九降
伏魔怨業。十普圓勝圓業。上巳別說。十願竟。

[△@、]第二有八偈。總結大願。於中二。先有三偈。總結十
願。後有五偈。結歸二聖。今初。前之八海結前九願。後
之一偈。結正覺願。前中謂一淨土願。二成熟眾生願。
三轉法輪願。四受持願。五修行二利願。六利益願。由
願圓故。七有二願。親近二字即承事願。供養二字即
供養願。諸佛海言通上二願。八即不離願。不離同志。
故長時無倦。後偈結正覺者。以三世因圓正覺果滿
故。二一切如來下五偈。結歸二聖。及攝所餘。歸二聖
者。謂普賢文殊。彰行所屬。亦即釋成普賢行願。名法
門主故。言攝所餘者。謂餘不說一切大願。是故文云
一切願海。即同地經如是無量百千萬億阿僧祇大
願。文中二。初二偈。偏同普賢。後三偈。雙齊二聖。今初。
所以同者。普賢行故。稱法界故。言長子者。最尊勝故。
出現亦云。誰是如來法長子故。若表法者。即表法界。
先萬物生。無過此故。如有偈言。普賢真身遍法界。能

為世間自在主。無始無終無生滅。性相常住等虗空。
既無有始。則是長義。不捨因行。故為佛子。但云同等。
非但無量阿僧祇願。如法界量無盡行願皆悉願同。
後三偈。雙同二聖者。文殊表解。解發願故。普賢表行。
依解起行故。故願與行。分屬二聖。理實皆通。又表理
智。一相契合。行願相扶。所以雙同。

[△@⊙]第三一偈。結皈迴向者。上來諸願。皆屬迴向。彌顯
三段。皆屬迴向。

[△@●]第二願我臨欲下四偈。願生淨土。全同長行。顯經
勝德轉生之益。此令起願。彼約說益。為意不同。然准
興善三藏所譯。從文殊師利勇猛智下。兼此四偈。並
在顯經勝德之末。末後二偈之前。即頌長行。則此下
十二偈。並頌顯經勝德。應分為四。初五偈頌生淨土。
次二偈頌校量聞經功德。次四偈頌通顯五果。後一
偈頌究竟果。即應改於願我二字。為是人字。則無惑
矣。今且依文。文則可知。不生華藏而生極樂。略有四
意。一有緣故。二欲使眾生歸憑情一故。三不離華藏
故。四即本師故。

[○@、]第二一偈。總頌十門。總結無盡。亦別屬十願十無
盡句。第二十方所有下七偈。頌顯經勝德。文亦分二。
先有二偈。頌前校量聞益。後五偈頌通顯諸行益。長
行有三。一通明五果。二別明淨土果。三究竟菩提果。
其生淨土。在前願中。但頌初後。即分為二。前四偈。頌
通顯五果。後一偈。頌究竟果。今初。文具五果。初偈增

上果。次偈等流果。次偈離繫果。次半偈異熟果。後半
偈士用果。後一偈。頌究竟果。可知。

[○@、]第三三偈。頌結勸受持。初半偈結前諸行。次一偈
半。重顯勝益。後一偈結成迴向普及眾生。

△第三爾時普賢菩薩下。結說讚善。乃是義生。此會
入定。未有佛說。古德共立佛令頓證。

◎大文第三。爾時世尊下。流通分。於中二。先指所說
法。後時眾受持。今初。向普賢說巳是義結。今云佛說。
亦是義生。意欲總該。亦有二意。一此之一會。佛為會
主。雖諸善友。以總該別。亦屬佛說。二遍該九會。以皆
不起菩提樹王。遍一切處。一時頓說。向見普賢。在菩
提場。攝末皈本。以本該末。並為佛說。

二文殊師利
菩薩下。時眾受持。於中亦二。先列能持眾。後總顯受
持。前中三。一列菩薩。次列聲聞。後列雜類。今初。文有
四類。前之二類。多在此會。第三普賢。義通常隨。則遍
該九會。第四種種世界普來集會。迹通二義。一是前
來遠集新眾。二通九會。集有遠近。而梵本無文。二大
智舍利弗下。列聲聞眾。唯局此會。三並諸人天下。列
雜類眾。二聞佛所說皆大歡喜信受奉行。彰其信受。
通前諸眾。然此流通。偏通第九。若通九會。於理無違。
何必將斯。要該九會。又准前例。說法之後。尚闕現端
及證成等。但案梵文。足有終始。


「　我佛昔於大劫海
　修行苦行為眾生
　證此難思解脫門
　何幸得聞能讚演

　願此勝因皆上薦
　寶祚長安帝道昌
　四恩百辟及含生
　同證玄門齊智海」



貞元新譯華嚴經疏卷第十


此疏十卷之內始五卷不慮自栂尾奉感得之為
具一部末五卷借諸人之筆功奉終全部為如意
輪院常住所安置也今年御堂新造之刻並造佛
之務勵書寫之志冀佛教傳持而學林枝茂佛閣
不朽而香華不怠爰(光經)苟依所望難點止書外
題雖恐惡翰只仰結緣而巳。

應永年九月十六日
金剛佛子澄賢(夏藹十生年十六)

一本奧記云。

右正元華嚴疏二十卷大藏闕亡有年所矣紹
興巳巳圓證大師義和得之於梁公
御藥鼎來吳江例囊并勸緣鏤板纔辨十二卷
先公知府良中因過師談華嚴得疏讀之不能
去手欣然囑師足其八卷又得綱要且欲手書
未幾傾背俱不及成溥等痛心泣血追述先志
亟命刊印式遇
外除飯僧徧施闡揚佛旨普益後人福利所皈
畢助超往。
紹興二十五年十月十一日孤哀子
溥𤀹溉濯泣血書