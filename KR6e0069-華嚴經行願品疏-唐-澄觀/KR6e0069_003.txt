











貞元新譯華嚴經疏卷第三(從第一經五紙至第四經四紙)
敕太原府大崇福寺沙門澄觀述

(有十一分。本會九分。末會二分。本會九分者。一第二如來三昧分。二第三淨土現相分。三第四遠集新眾
分。四第五舉失顯德分。五第六偈頌讚德分。六第七普賢開發分。七第八毫光照益分。八第九文殊述德
分。九第十無涯大用分。末會二分者。第一六千比丘分。第二諸乘人分)。


●大文第二。爾時世尊下。三昧分。欲酬念請。現相而
答。先明三昧。為能現故。正與法界體相應故。是果法
界佛自證故。唯佛能窮法界源故。果法離言證相應
故。欲顯體用皆自在故。欲令一切同佛證故。文分為
三。初入定緣。二入定因。三正入定。

△今初。神以知機。
領眾念請。故入至定。正顯以心傳心義也。

△二大悲為身下明入定因。以深廣悲而為因故。文
中二。先別明四悲。後結其周遍。四悲各有二義。一身
二義者。一是入定所依之身。悲所熏故。二身者體義
依義。欲入深定全依大悲而為體故。二門二義者。一
佛有大智大定等門。數過塵筭。今欲利生。唯依悲門。
令物入故。二者定為所入。悲為能入。佛自入故。三首
二義者。一是初義。凡所益物。皆以大悲為先導故。二
者勝義。謂非不用餘智定等門。悲增勝故。四方便二
義者。一悲定相導互為方便。今以悲入定。益物之方
便故。二者以是智定相即大悲。不滯愛見。故名方便。
方能令物普入法界。後充滿下結其周遍。四皆充遍
界有二義。一廣周故。二無緣故。又周法界彰遍事故。
帝網重重皆入處故。

△第三入於師子頻申三昧者。正明入定。略為二門。
先總。後別。

▲今初。三昧總稱。此云等持。平等持心趣
一境故。然法界之體非定非亂。法性寂然強名為定。
寂而常照即名為慧。定慧均者名為平等。心智契合
名一境性。非合非散。超情絕想。故云三昧。師子頻申

即定別名。以定業用。從喻為名。頻申晉經名為奮迅。
俱是舒展通暢之狀。亦是震動縱任自在無畏之相。
就法釋者。即用之體。寂而造極。則差別萬殊。無非法
界。即體之用。不為而周。故大小相參。緣起無盡。是曰
頻申自在之義。

▲第二別釋者。何名師子。為何義故
奪迅頻申。依涅槃經師子吼品。明師子王。自知身力。
牙爪鋒釯。乃至晨朝出穴而吼。為十一事。廣有譬合。
又離世間品云。菩薩師子王。白淨法為身。四諦為其
足。正念以為頸。慈眼智慧首。頂繫解脫繒。勝義空谷
中。吼法怖眾魔。然與涅槃。足等小異。今此文中。復以
大悲為身首等。明知但取當處義似。未必揩定。今會
取諸文。先以十法。合彼師子。後依涅槃。為十一事。今
初。一以同體大悲為身。身即體故。二以增上大悲為
首。首即上故。三以即智大慈為眼。慈眼視故。四純以
智慧為牙爪。明利穿徹故。五以大悲方便為振尾。四
悲居末方便震動故。六總取四悲為足。依此立故。七
法界三昧以為其窟。所入證故。八無緣大悲以為窟
門。出入處故。九體用無㝵為頻申。皆自在故。十以四
無㝵。廣演證入法界法門。以為哮吼。決定宣說一切
眾生本與如來同一法界一證見巳一切證故。如此
師子是真師子。約義分異。隨一一門。皆稱法界。具無
盡德。如金師子一切皆金。以金融故。無二無別。舉一
全収。第二為十一事而頻申者。一為摧破一切魔軍
及未證法界詐師子故。文云。勇猛精進摧諸魔眾。二

示眾神力十智力等無量力故。文云。如來威力不思
議故。三淨法界土佛住處故。即現淨土分。文云。如於
此逝多林給孤獨園見佛國土清淨莊嚴。如是十方
盡法界虗空界一切世界亦如是見。四為令邪見諸
凡夫等知歸處故。文云。無歸趣者為作歸趣。五為安
撫生死怖群黨故。文云。了達世間皆如夢等。又云。若
有菩薩心堅固。久處生死無疲厭。彼人具足普賢行。
得佛功德無能壞。六為覺悟無眠眾生故。文云。得無
癡翳清淨智眼。又云。於一切法離諸暗障。七為行惡
法者捨放逸故。文云。發起十種無疲厭心。又云。摧破
一切外道邪論。八令諸菩薩來歸附故。即集新眾分。
十方菩薩悉皆雲集。九調諸二乘諸大香象。令如聾
盲捨憍慢故。即舉失顯德分。十教諸菩薩一切子息
令頓證故。即通本會。大用分中廣說其相。十一莊嚴
正見四類眾海。不怖一切邪小徒黨。邪小徒黨皆怖
畏故。亦大用分廣說其相。略舉十一。以順彼經。廣収
下經具無量意。又如野干隨逐師子百年不能作師
子吼。大德聲聞雖處法會。如聾如盲。是師子子隨至
三年能師子吼。圓教菩薩三生頓圓。況不能說。五十
七經有十奮迅十師子吼。恐厭繁文。

●大文第三。入三昧巳下。淨土現相分。淨土是依。現
相通正。酬前念請。示相答故。令其目擊可現證故。云
何目擊。此淨土分。具答上來三十句問。且從相顯。此
中答初果體十問。一所現境界法界無邊。答境界問。

文云。佛於一念中。普現難思事。菩提深境界。無有能
測知。二大悲方便為眾生現。答智行問。文云。大覺威
神力。顯現無數行。三現大勝用。是答神通。文云。甚深
法王法。無量難思議。所現諸神通。舉世莫能測。四知
佛威力令眾現證。答佛力問。文云。佛力不思議。一切
皆能現。五三昧大用師子頻申。答無畏問。文云。勇猛
大智幢。堅固無能動。又云。能摧諸外道種種差別見。
六正入三昧及下廣列。答三昧問。文云。三昧妙神通。
智慧無邊際。又云。諦觀諸佛力。三昧及神通。億劫共
思量。不能知少分。七淨法界土及列四悲。答所住問。
文云。巳得菩提智。於世起慈悲。八能令大小融攝自
在。答最勝問。文云。一切極微剎。神通不可量。九見如
來身遍於法界。答佛身問。文云。佛以相嚴身。凝光如
滿月。曩劫因修忍。化現於十方。十則見如來智所證
入。答智慧問。文云。佛子應善學。甚深諸佛法。證入諸
法中。無着智境界。上所引文。多是偈讚。偈讚正讚三
昧相故。餘二十句集眾中答。集眾亦是三昧力故。是
知若能若所。諸境諸心。無非教體。又二聖開顯。菩薩
讚德。亦寄言答。以說所現。是故名為現相答耳。就文
分三。初結前生後。二嚴此園林。三結通法界。

今初。即入三昧巳。此是結前由。入定故方能現相。精
義入神以致用故。寂然不動無不通故。三昧即是法
之體故。依體起用不離體故。故牒三昧。以為用本。一
切世間普皆嚴淨。即生後也。


第二于時下嚴此園林。於中有二。先正顯嚴。即器界
嚴。後出嚴所因。即智正覺嚴。

△今初有三。一嚴重閣。
二嚴園林。三嚴虗空。從略至廣。說有此三。表三緣起。
謂閣表自體緣起。林表有為緣起。空表無為緣起。為
與無。既無障㝵。即是自體。寄顯差別。三不相離。

▲初
中分二。先總後別。今初。高而無上。廣而無邊。嚴飾華
麗備如下說。遍周法界。語廣分量。表定契心體。不見
內外。即事會真。破情顯法。自內而觀同真性故。廣博
無際。自外而觀不壞相故。閣外有林。林外有空。三重
寬狹莊嚴各異。斯即事理交徹。十方三際無不圓融。
林空例然。證無漸次。云忽然也。二金剛為地下。別明
嚴麗。表緣起萬德無不備故。金剛為地。心地堅故。眾
寶嚴飾。性功德故。如意寶網。無心而現。交絡隱暎不
相㝵故。無能勝幢。一切最勝超物表故。列布其中。無
不周故。無數寶華。萬行因故。餘之表法。隨宜消息。

▲
第二爾時復以下。明園林嚴。

▲第三爾時逝多林上
虗空之中下。明虗空嚴。並顯可知。

△第二何以故下。
出所因中。文分為二。先徵。何以世界忽爾廣嚴。後如
來下釋。釋意云。如來之德不思議故。即智正覺嚴是。
前為眾示其身力。佛力上加令眾見故。文有十句。一
宿善根力。二無漏智力。三眾福威力及加持力。餘之
七句。神通自在力。於中。一展。正遍於依。二卷。即依正
入正。三橫包。即依中現依。四竪攝。即正中現正。五出
光普照。六出用普周。上二皆明正遍依也。七成壞相。

即是正中現依。然成處有壞。壞處有成。則是顯深。若
一毛中各見成壞。有多事別。即是顯廣。略舉十句不
可思議。以顯無盡。云何不能頓淨法界。

第三如於此逝多林下。結通法界。於中二。先結前標
後。後所謂下顯彼嚴相。言見如來身住逝多林者。見
住彼彼十方界林。非是彼界遙見此佛住此園林。是
故文云。菩薩眾會各各圓滿。下諸嚴事亦是說彼。又
是一會遍一切處。亦非彼彼各自有佛。是故名為難
思境耳。現相分竟。

●大文第四。爾時毗盧遮那下。遠集新眾分。此有三
意。一集彼同證。令此眾會皆仰慕故。二顯三昧力。令
諸菩薩來歸附故。三令彼作用。以代如來現相答故。
文中分三。一總標因起。二別集十方。三總結稱歎。

今初。由定力集所以標之。

二即時東方下。別集十方。即為十段。段各有十。今初。
東方分十段者。一來處遠近。集極遠者。表證深故。初
會亦遠。初為所信。此為證入。證入於初一合相故。中
間諸位淺深不同。義似金剛。亦如成環。初後合故。二
有世界下。世界名別。可以義思。三佛號下本事佛號。
四於彼下主菩薩名。五與不可說下伴從眷屬。六悉
以下廣興雲供。皆云天者。自然光淨故。七既至下詣
佛作禮。八修敬畢下化座本方。本方化者。參而不雜。
九諸菩薩下主屬同坐。十以大如意下。冠網嚴身。准
於舊經。冠網第九。同坐第十。則以冠網唯屬於主。今

當第十。則主屬俱有。下之九方。十段皆同。有異當釋。
其間佛名剎號及所表法。可以虗求。然皆人法依正
因果事理事事無㝵法界自在德耳。所有供具皆言
雲者。乃有多義。謂能含潤故。能蔭物故。無心現故。無
障㝵故。視之則有攬不得故。來無所從去無至故。取
類於雲。非結雲成。以聲雲等不可見故。又令寶等非
真實供。不尊重故。二南方供具皆云持者。表修持故。
皆云鬘者。例餘九方。所求供具。各一事故。舊經五句
云帶。五句雜明。梵本十句。皆云繫縛。故總句有交絡
莊嚴。是義翻也。則應十句皆言交絡。三西方皆云須
彌山者。梵本但有須彌之言。即是妙高。非要山也。四
北方皆云衣者。忍辱慚愧嚴法身故。五東北方云樓
閣者。悲智二利相因顯故。六東南方云圓滿光者。權
實二智無闕行故。七西南方皆云𦦨者。以淨智慧燒
惑薪故。上之七方。興供表法。通顯神通。下之三段。兼
答前問。後二十句。八西北方十句皆答前。最後為一
切眾生。現諸影像。若約表者。為顯緣有似非真故。(下第
二經)九下方毛孔中十句供雲。答十二問。初之六句。答
因中八問。餘二上方答之。謂一答智莊嚴道。一切法
義是智嚴故。二答趣求一切智道。修行即是趣求義
故。三答大願。四答諸地。一地一度故。及答出離。言清
淨故。五答諸菩薩行。及答助道。助道即行故。六答神
通。餘之四句答果用四問。謂七答正覺問。八答轉法
問。九答調伏眾生。十答開示一切智法城。十上方中

十句供內。通答因中二問。謂本事因緣。及波羅蜜果
中十句。下方供中。答其四問。西北方答影像一句。淨
佛剎句淨土合答。示眾生道但是所化。入生死處但
是化處。並通攝在所見境中。十問巳竟。餘之五句。在
此方中。於檀度中。答其福田及說布施功德二問。其
三輪化益三句亦通在諸句之中。其所答問或不次
者。十方齊來。諸供齊現。隨方取之。故不次耳。以門往
収無不次也。又皆言本事者。表三世法體常住故。由
得體用非一異智。以用隨體無不存故。德相業用皆
自在故。若理事別修則不得爾。不同餘說。現在之法
體用俱有。過未之法體用皆無。況於小乘三世皆有。
以彼所立過未有體而無用故。

第三如是十方下。總結稱歎。於中三。初總明雲集。二
總歎勝德。三總結集因。

△今初。雖會道場。而周法界。

△二此諸下總歎勝德。於中二。初總顯所生。後以淨
智眼下。別明勝德。於中有五。一上近諸佛德。二下化
眾生德。三智慧深廣德。四說法無㝵德。五大用自在
德。

▲今初。五句分四。一十眼圓明十身皆見。故云一
切種種相海。謂三十二相八萬四千十蓮華藏微塵
數相皆悉得見。二得無㝵下。十耳圓聽一切法門。前
三世竪窮。此十方橫遍。一切之言。通橫竪也。三巳得
下。具十自在。盡其邊涯。四於念念下二句。得十神通。
遍近諸佛。於中。上句現大神變。容有多身。下句但云
一身。則不分而遍。又上句但言近佛。下句意與眾俱。


▲第二光明遍照下。下化眾生德。於中五句。一光網
遍攝。二於一塵下塵現多剎。三於彼世下剎現多身。
四隨諸下隨機調伏。未熟而化。熟而不化。皆曰失時。
今感而遂通。故無失矣。上三句依中現依正。五一切
毛孔下。毛孔演法。是化生教門。即正中現正。廣大境
界。即所演也。如來深境界。其量等虗空。故云廣大。

▲
第三知諸眾生下。智慧深廣德。文有七句。六句喻明。
末句結歸十力。一眾生緣成故云如幻。論云真性有
為空。如幻緣生故。如幻不實故空。如幻不無故有。此
二不二即是中道。若約空門。了幻無幻。方為見幻。若
約有門。幻法不無。方名為幻。故幻住自性不可思議。
二諸佛隨機。故云如影。真佛如光。無形質故。如虗空
故。物機如質。能暎光故。能感佛故。見佛如影。隨質端
邪。長短異故。隨心勝劣。報化殊故。三三界六趣因業
受生。猶如夢境因思所起。四隨質妍媸。像有好醜。隨
因善惡。勝劣報生。前句約四生等殊。此約苦樂等報。
又前是引業。此是滿業故。不重也。五世間生起皆想
所持。熱𦦨非水。渴生水想。世間無生。妄起生想。諸有
通於二十五有。生起直論。所起果報。不同前夢。因業
受生。若依攝論。𦦨遣執有。心心法轉。今明了達。依他
非實。妄起想心。六國是依報。亦心想生。心變影像故
依想住。心淨土淨。心染土染。今無而忽有。有巳還無。
故如變化。幻喻為總。餘五為別。同異成壞准思可知。
下當廣說。後通達下一句。結歸十力。十種智力攝諸

智故。六喻所喻即十方智所知之法。

▲第四威德自
在下。說法無㝵德。文中二。初說法之身威德蔽眾故。
五十七云。牛王奮迅。暎蔽一切天龍夜叉乾闥婆等
諸大眾故。二得無所畏下。說法之德。初句具四無畏
能決定說。次深入下具四辯才故。說稱物心。初句辯
無㝵。了知下義無㝵。深入下詞無㝵。了達下法無㝵。
舊經倒為其次。今經不次。

▲第五得諸菩薩神通下。
大用自在德。於中有二。初句總明所得。後威力下別
明通用。於中八力。一威德力摧邪。二智力下。智慧力
窮法。即法智通皆權實雙行。初了三世者。智了其有。
慧了其空。次知一切下。空故無諍。而不壞相。故求智
地。次以無斷下。不斷煩惱故入世間。而證法界故流
教海。三得神通下。神通力融攝。四得善根下。善根力
受生。五得周遍下。普眼力無㝵。六以自在下。自在力
上加。七普見下。普智力決斷。八於一念下。無念力疾
周。上五門。別歎初句為總。同異成壞。准思可解。歎勝
德竟。

△第三具足如是下。總結集因。結其在會因由
佛力。集眾分竟。

●大文第五。于時上首諸大聲聞下。舉失顯德分。亦
名舉劣顯勝。謂舉二乘之不知為失為劣。顯菩薩之
不共勝德難量。何者。且五百弟子。聲德俱高。身廁祇
園。目覩嘉會。而於大用不見不知。比夫日月麗天盲
者莫覩雷霆震地聾者不聞。是知理契則隣。菩薩遠
而不隔。心迷便阻。聲聞對如聾盲。問無行經說。喜根

強說勝意謗生。此則凡愚許聞玄旨。法華將啟。威遣
五千。此不令聞。恐其生謗。如何今教異彼二經。答諸
佛化儀。事非一准。喜根知謗。能為遠因。如罵良藥服
亦病愈。如聞毒鼓死定無疑。不謗不聞。無由取化。如
賢護等。曾謗不輕。於千劫中墮阿毗獄。其罪畢巳。還
遇不輕。受其教化。五千上慢。留即謗生。故且遣之。令
後成益。或佛在受化。或滅後聞經。其不在會。轉為宣
說。聞父背喪服藥病除。此經五百。巳居極果。聞不生
謗。遣無成益。故留在座。令其不聞。方顯一乘不共凡
小。又法華意。漸教終極。敗種將生。威力遣之。篤勵在
會。知住為貞實。去是繁柯。聞法疑除。自知作佛。復獎
今後。知法難聞。此經意顯頓教之初。欲彰深勝。留使
不測。示闕因緣。篤諸後學。令聞慶悟。勉乎凡流。修見
聞種。或人天受道。或八難超昇。皆是如來方便大用。
或海印炳現。或大權應為。以顯法深。各有由矣。文中
三。初舉迷失之人。二顯所迷之境。三釋迷失之由。

△今初。十人之中。三非大弟子。意該五百。故標云諸。
舍利此云鶖鷺。其母目睛明利。似彼鳥故。弗者子也。
從母立稱。故有子言。目揵連此云採菽氏。上古仙人。
山居豆食。尊者母是彼種。從外氏立名。有大神通。揀
餘此姓。故復云大。摩訶迦葉此云大飲光。本族仙人
身有光明。飲蔽餘光。又尊者身亦有金光。飲蔽日月。
頭陀第一。揀餘迦葉。故云大也。離婆多此云室星。祀
之而生。或云假和合。見有二鬼爭食死人。裂彼手足。

悟身無我。云假和合。如智論說。須菩提此云善現。生
而室空。現善相故。亦曰空生。表解空故。阿㝹樓䭾此
云無滅。亦云無沒。一食之施。九十一返天上人間。不
沒惡趣故。難陀此云歡喜。性極聰敏。音聲絕倫故。劫
賓那此云黃頭。以是黃頭仙人族故。迦栴延此云剪
剃種。富樓那此云滿願。彌多羅此云慈也。尼者女也。
彌多羅尼即其母稱。母甚慈故。亦由懷之增慈心故。
具云滿慈子。廣辯古今譯殊。如音義等。德行緣起。廣
如智論阿含等說。

△第二在逝多林下。舉所迷之境。然初明不見。下文
亦說不聞不思。心意既迷。六根皆昧。於中三。初明迷
果。次辯迷因。後總結迷失。今初十句。初總。餘別。十句
多同。念請果中。初之十句。謂先念勝境。佛為現之。對
而不知。豈非迷失。神變多約大小等境。互為自在遊
戲。即明不壞本相。餘可准知。次亦復不見下。明其迷
因。因即菩薩初句為總。正是分齊兼所知境。次菩薩
集會下別顯。言集會者。正取新集菩薩。遍入者。謂身
遍剎塵。智入諸法等。親近一句。舊經有二。謂普至普
詣。明十方菩薩普來至此。法界無邊。盡皆詣彼。皆為
近佛故云親近。此中諸句。正說上來菩薩作用。約事
可知。准離世間品。兼表法門。一一皆十。如十遍入十
觀察等。三如是種種下。總結迷失。可知。

△第三何以故下。釋迷所由。先徵。後釋。徵意云。親居
法會。何不見聞。釋意云。彼境殊勝。宿因現緣並皆闕

故。然皆廢本就迹。以明欲顯一乘因果不共。文分二
別。先法。後喻。

▲前中亦二。先闕宿因。後闕現緣。

前
中有五。第一總標善差。第二舉劣異勝。第三舉勝揀
劣。第四結不見聞。第五徵釋結成。今初。昔唯小善。曾
無大因。蒲柳之芽。安有松桂之質。第二彼於過去下。
舉劣異勝。釋卜不同。明無大善。有十九句。分二。前十
二句釋不見佛果之因。後七句釋不見菩薩之因。前
中亦二。前三不讚果故。後本於生死下九句。不修勝
因故。於中三。初二句總明闕大心故。次本不能令下
二句。別明闕大悲故。後本不勤修下五句。別明闕大
智故。第二本不獲得下。釋不見菩薩所因中七句。一
闕十眼故。二闕性相無㝵不共善故。餘五可知。由本
不修不聞不見。願諸後學修見聞種。第三如是種種
皆是普賢下。舉勝揀劣。言如是者。指前所不見聞。普
賢境者。即是舉勝。不共二乘。此名揀劣。第四以是因
緣下。結不見聞。以前闕因。境勝因緣故不見聞。謂耳
不聞。心不信。智不知。眼不見。聞慧不能憶念。修慧不
能觀察。思慧不能籌量。思惟證智不能證入。第五何
以故下。徵釋結成可知。

第二復次彼諸聲聞無如是下。明闕現緣。於中三。第
一舉劣異勝。第二舉勝揀劣。第三結不見聞。初中二。
初明闕勝德行故。後明安住自乘故。前中二。先正明
闕勝德行。文有十句。即前不見聞境。後是故下十句。
結不見聞。第二何以故下。明安住自乘故。於中二。先

正明住自乘故。二重徵釋成。初中三。初徵。次釋。後結。
今初。徵云。何以闕勝德行。次釋云。由無智慧安住自
乘不進修故。此文正同法華四大聲聞云世尊令我
等出於三界得涅槃證。但彼自釋聞而不樂。此釋樂
而不聞。小有異耳。有十一句。分二。初句無智是住所
以。餘十句正明住自乘。初總。餘別。別中。一道者。乘通
因果。道多約因。望下八句。猶名為總。道略有四。一加
行道。四善根等亦有異故。二者見道。三即修道。四無
學道。第二句即修道。重慮諦理。通漏無漏。唯斷貪等。
不能數習無分別智。離能所取二障麤重。妙用難思
故。三即無學道。唯得盡智及無生智。斷三界惑。以為
究竟。不得如來無漏蘊界斷二障習。四五二句別明
見道。四能住智。謂觀上下諦八忍八智。不能觀如及
觀正智。唯斷煩惱。不斷所知故。五即所住生空法有
為差別實際。此上二句。亦通餘道。次有四句。闕無住
道。六由住涅槃。不能不住涅槃。七八由闕悲不化。不
能不住涅槃。九自事有二。一約自利事。亦不能不住
涅槃。二生空自事。則不能不住生死。以見生死是有
是亂。別趣寂故。又十句中。初一住教。次二住行。次一
住果。次二住理。後三闕利他行。住於自行。則教理行
果。並異菩薩。後一句結不見聞。二何以故本於如來
下。重徵釋成。徵云。何以住自乘。釋云。本在因中。不習
大故。然因不由緣故。前闕因不以緣釋。緣必由因故。
今闕緣以無因釋。第二何以故如是境界下。舉勝揀

劣。徵云。何以不見。釋云。境勝器劣故。第三以是因緣
下。結不見聞。可知。

▲第二譬如恒河下喻說。文有十喻。以顯無盡。一鬼
對恒河喻。二覺夢相對喻。三愚對雪山喻。四伏藏難
知喻。五盲不見寶喻。六淨眼無障喻。七遍處定境喻。
八妙藥翳形喻。九二天隨人喻。十滅定不行喻。此之
十喻。自古諸德。皆將配前所迷佛果十句。唯二天喻。
喻上第二如來嚴好。餘皆如次。今解有二。一總相則
通。二隨勝則別。然皆通喻因果。不喻迷因。義不盡故。
合文之中。亦言不見菩薩眾故。而言通者。一一喻中。
皆通喻前迷諸勝德。以合多言不見如來諸神變故。
二別喻者。欲顯差別。從勝說故。若不別者。何俟多喻。
但通因果及能所迷。有異昔解。十中前九勝境為喻。
以恒河等。喻佛菩薩勝功德故。而具十德。後一約就
劣法為喻。滅定不行喻二乘故。就前九中。配其所迷
佛菩薩德及能迷中所闕因緣。並皆如次。文中。第一
第五第十。單喻聲聞不見聞等。二三四七。雙喻菩薩
及與聲聞見不見別。六八九三。佛對聲聞。論見不見。
有三類者。文影略耳。實則諸喻通於迷悟。其能迷中。
亦有通別。通則皆喻闕諸因緣。別則隨勝一一各配。
前九喻闕德行。後一喻住自乘。十喻各二。先喻後合。
今初。鬼對恒河喻。其恒河清流。通喻佛及菩薩潤益
甚深德。別喻如來神力菩薩境界。以皆二段初總句
故。其不見河喻於二乘闕宿因中。初之三句。闕現緣

中無最勝善。文中二。先喻。後合。喻中二。先明有失不
見。後徵釋所以。今初。生分巳盡故稱為鬼。無生忍衣
未得名倮。法界行食不得名飢。真解脫味未得為渴。
飢渴故餓。此上諸句並無真道。即是業餘。行苦所逼
為體燋。即是苦餘。空見烏鷲。有見材狼。於有無諦。作
決定解。名為搏撮。諸惡禽獸此言太寬煩惱斷故。二
經所無。若作所知。亦有理在。內含大機。有真脫分名
渴求水。身居法會名住河側。不覩神變。名不見河。設
覩神變但自分境。名見枯等。謂佛用空。名為枯涸。無
常所燒。是謂流火。無我無堅如煻煨也。二何以故下。
徵釋所由。恒水決有。何緣不見。惡業障重隨業變故。
無明翳瞙喻於業障。是煩惱餘。二諸大聲聞下。合中
亦二。先合不見。後何以下合上徵釋。此中無明是不
染汙。所知障攝。故經揀云。不樂種智無明蔽故。揀餘
染汙。染汙無明後巳斷故。上明有障。不曾巳下明其
無善。有障即前闕因三句。因不修習讚說神通。是故
果中成種智障。無善即是闕現緣中。無有如是勝善
根故。亦即合前飢餓等也。

第二覺夢相對喻。斯即大小相對。夢即菩薩。覺為二
乘。喻中天宮。通喻佛及菩薩高顯廣大德。別喻如來
嚴好。文云。諸莊嚴具及天衣服。皆喻嚴好。及喻菩薩
集會巳下十句勝德。其不見人。即喻二乘闕因之中
自不發心及不勸他發心二句。喻闕緣中無有如是
見佛神通清淨智眼。合文分明。喻中分二。先明夢者

自見喻菩薩能知。後其眾會中下。明餘不見喻二乘
不知。二一切菩薩下。合中亦二。先合夢者自知。後一
切聲聞下。合餘不知見。

第三愚對雪山喻。亦雙喻菩薩二乘知不知等。雪山
良藥。通喻幽邃難見德。別喻如來遊戲菩薩三昧觀
察頻申勇猛四句。其捕獵等喻二乘闕因不能不斷
佛種及不攝眾生二句。喻闕緣中無微細觀察。故下
合云無有智眼。

第四伏藏難知喻。文亦雙喻。寶藏通喻如來祕密難
知德。別喻如來神通。以妙用難測如伏藏故。喻菩薩
供養受記成熟。以此三句是福是圓是可重故。其薄
福人。喻闕因中不修諸度及不勸他求智眼句。文並
可知。

第五盲不見寶喻。其寶洲等。通喻因果逈絕難測德。
別喻如來尊勝。寶聚寶洲可尊貴故。喻於菩薩身業
清淨智身圓滿。盲喻二乘。闕宿因中。不修隨順一切
智善。及不覺了出世善根。喻闕緣中無不思議解脫
門故。故喻中說自在而取。

第六淨眼無障喻。通喻智照難量德。別喻如來妙行。
以威儀進止人不知故。喻於菩薩願身示現不覩威
儀。喻闕因中本不獲得菩薩能知廣大境界清淨眼
句。喻闕現緣無有如是神通自在。舊經淨光。乃是眼
名。新經即是塗眼藥稱。義濫第八。然下第八以藥翳
形白日不見。此中淨眼在暗能見。


第七遍處定境喻。喻中通喻周遍難思德。別喻如來
威德。謂以定威德令周遍故。喻於菩薩色身普遍及
相好具足。不見定境。喻闕因中不求出世究竟大善
及與不求一切菩薩廣大誓願。喻闕緣中無如是廣
大勢力。言遍處者。於一切處周遍觀察。無有門隟故。
瑜伽智度俱舍等論。皆說有十。今有十二。前八同彼。
彼中第九名空遍處。十識遍處。有此十者。先觀青等
顯色普遍。次觀青等為何所依。知由地等。次思所觀
由何廣大。知由於空。次思能觀知依於識。前八皆依
第四靜慮。觀欲可見色。後二依無色定。瑜伽十二云。
何故遍處唯就色觸二處建立。由此二種共自他身
遍有色界常相續故。眼等根色唯屬自身。香味二塵
不遍一切。聲聲有間。是故不說。無色界中空遍一切。
識所行境亦遍一切。故立此二。今以宗別合空識二。
為天遍處。前論所揀。皆容假想稱性周遍加於三事。
十名種種眾生身遍處者。即前所揀眼等根色。十一
語言音聲。即前聲塵。十二一切所緣。即六塵境。收前
香味及法塵境。例此天遍處。定可通諸天。此亦如是
下。合文可知。

第八妙藥翳形喻。通喻隱顯超倫德。別喻如來加持。
藥力所加。得自在故。喻於菩薩常光放光變化三句。
皆以隱顯得自在故。其不覩者。喻闕宿因。不從如來
威力加持之所生故。及不能知諸法如幻。喻闕緣中
無有威德。


第九二天隨人喻。通喻微妙難壞德。別喻如來剎海
對而不見。喻於菩薩普遍方網及諸行圓滿。不覩二
天。喻闕因中不知如夢及與不得菩薩勇猛廣大志
樂深歡喜句。喻闕緣中無有住處及無智眼所行境
故。

第十滅定不行喻。上九巳喻闕因緣德。今此一喻喻
住自乘。先喻。後合。

喻中先正明不行。後徵釋所以。
初中得心自在者。謂得滅定除定障故。不入滅定。非
心自在。想受皆滅者。滅心行也。此定亦名滅受想定。
實則此定身語心行無不皆滅故。次句云六根作業
皆悉不行。以厭想受而為先故。偏立名耳。先義云何。
瑜伽論說。謂由聖者得非想定。復欲暫時住寂靜住。
從非想處。上求進心。求上進時。求上所緣竟無所得。
無所得故。滅而不轉。便證此定。意云。非想之地。猶有
細想及捨受故。六根作業皆悉不行者。說都滅義。唯
識論云。謂眼識等行相麤動。於所緣境起心勞慮。厭
患彼故。暫求止息。漸次伏除。至都盡位。依此位立住
滅定者。言作業者。即是依根起識等用。非如小乘說
有第六。故並不行。言亦非涅槃者。此言揀濫。謂雖六
根作業皆悉不行。而有第八持種之心。持壽𦠌等。諸
根不壞。故非涅槃。楞伽亦說。入禪正受。習氣種子皆
悉不滅。妄生滅想。又依瑜伽第十二。說六位無心。第
六無心即是涅槃。今是第五滅定無心。故非涅槃。舊
經失旨。云定力持故。不般涅槃。今經定力自釋不知

世變所以。謂前徵云。既非涅槃。世變遷流。何不知覺。
釋云。滅定力持。雖非涅槃。而不知覺若云定力持故
不涅槃者。無定力持。應般涅槃。便令此定為涅槃障。
昔例迦葉在鷄足山。定力持身。待彌勒下。故為此譯。
此約羅漢。合入無餘。由定力持。待於慈氏。非是通途
釋滅定意。亦非此中取喻本旨。此中喻意。由滅定持。
令不知覺。以況聲聞由證實際不覩神通。非為釋於
不涅槃難。

二彼大聲聞下。合中亦二。先合在定不知世變。此中
略無。由住實際為不見因。後何以故下。合上徵釋。然
有二意。一正合前第十喻意。其徵意云。彼有根識。同
居法會。何以不知佛菩薩境。釋云。如上喻說。定力持
故。雖有六根。不知世變。今實際力持。雖有六根。不知
佛境。二者此文居末。通結十喻。文分為三。一徵釋不
見所以。二結不見聞。三重徵結成。今初二意。一以十
句通結十喻。謂前徵云。何以廣譬明其不知。釋云。佛
菩薩境甚深微細。乃至非是二乘境故。二以十句別
結十喻。唯初二句。謂甚深微細。結第一喻。恒河一水
隨見異故。二以祕密結覺夢喻。與夢同處而不知故。
三以廣大結雪山喻。處處出生諸藥草故。四以難見
結伏藏喻。五以難知結寶州喻。六以難量結淨眼喻。
七以難測結遍處喻。八超過一切結妙藥翳形。九不
可思議結二天隨逐。十無能壞者結滅定不行。非諸
巳下總結非境。二是故下結不見聞。因果勝境彼皆

不見。三何以下。重徵結成。以非大器故不堪受。上來
法喻。廣顯聲聞不見聞等。問般若經明一切聲聞。若
智若斷。皆是菩薩無生法忍。若是其忍。何以上言無
菩薩德。答大乘該於小乘。則智斷皆是其忍。小智不
知大智故。今不見不聞。又智論說。般若有二。一共般
若。二不共般若。共般若智斷皆忍。不共般若故彼不
聞。智論自指不思議經為不共故。又約法華。若巳開
顯。則權為實漸。故云汝等所行是菩薩道。若權實對
辯。則小如聾盲。故云假使滿世間。皆如舍利弗。盡思
共度量。不能知佛智。其猶黎庶以對於王。以王收人。
率土之內皆王人也。以人對王。則貴賤等倫天地懸
隔。以性普收。一切眾生無不具有如來智慧。況於二
乘無漏因果。若辯教行。權教菩薩久修六度。尚不信
聞。況於二乘而能知見。二乘上首尚如聾盲。凡夫外
道居然絕分。故知聾盲於勝有力。力用交徹。成大緣
起。餘如前說。

●大文第六。爾時東方下。偈頌讚德分。既至詠德顯
所證故。此中菩薩即前新集。纔集即讚。正讚正集。二
乘便迷。無有前後。文不累書。故編為次。若將此偈。居
迷失前。理亦可通。以二乘中言不聞故。而諸經本皆
居後者。偈說二乘不能測故。與普賢偈為一類故。若
偈於前。則謂讚後方始迷故。十方菩薩即為十段。前
二別讚道場。後八通讚佛德。十段皆二。先舉人辯儀。
後以偈讚德。


今初。東方舉人辯儀中。先標說人。後承佛下。辯說偈
儀。承佛威力。表無我慢。法有本故。觀察十方。示無偏
心。欲普被故。亦可承佛威力。示無偏心。遍承十方一
切佛故。普觀十方。亦無我慢。不謂大會傍無人故。下
皆倣此。二偈詞中總讚一會。十頌分二。初總。餘別。別
中亦二。前四歎如來。後五歎菩薩。前中三。初二歎內
德。一廣。二深。次一歎外相。而寂用無㝵。後一結成今
用。後五歎菩薩中。一總顯雲集。二行願深廣。三對劣
顯深。四對他顯勝。五定用普周。

第二南方唯歎菩薩。十頌分二。前七正歎菩薩。後三
結歸如來故歎菩薩。便為讚佛。前中三。初二歎內德。
前偈二嚴利物。後偈定智甚深。次二偈指其外相。後
三寂用無㝵。於中。初一無心普周。上三句寂。下一句
用。彼現不去此現不來。不依於體。不著於相。斷分別
根。為究竟離。故能普現。次一偈無相現相。寂然不動。
方能遂通。微塵十方無不皆滿。上經云。如來非以相
為體。但是無相寂滅法。身相威儀悉具足。世間隨樂
皆得見。後一偈不分而遍。秋空一月頓落百川。即體
之用。故能普詣。即用之體。故不分身。非本身一為不
分也。下摩耶云。非一處住。非多處住故結句云離有
無相。有一多相。將何能令不分而遍。無一多相。復將
何法。普詣十方。由離有相故能不分。由離無相故能
普詣。為自在也。後三結歸如來中。初一偈結歸佛力。
二一偈結知佛境。初句所等即法性身。次句能等通

其報化。皆等真法界故。世間唯假名。拂其言迹。既理
智契合。性相一如。說有三身。隨俗說耳。故舊經云。一
切諸佛法。法界悉平等。言說故不同。此眾咸通達。三
一偈結歎佛德。此是佛德菩薩所依。

第三西方此下。八段唯歎佛德。實通諸德。隨多顯名。
今此歎智用應時德。十頌分二。前三法說。後七喻明。
前中。初一長時演法德。根熟為時。不熟非時。今不擇
故。說常無盡。而舊經云善達時非時。與此文反。次一
摧邪現通德。後一結德深廣。應持不窮其頂。目連不
究其聲。等覺不知其智。稱理無邊。故非有量。丈六千
尺。隨現萬殊。語其真體量周法界。根不熟者不令其
聞。稱法而知。佛方究盡。故非無量。下半雙結。乃有二
意。一者結上非量無量即是超越。二者拂上。假無量
以遣量。亦非無量。假量以遣無量。亦非有量。故雙拂
之。量與無量皆是妄想。楞伽經云。無心之心量。我說
為心量故遣之復遣之。以至於無遣。方為寂默超越
之義。後七喻中。一喻前廣大。亦根本遣惑。二喻前圓
滿。亦後得益生。三喻前現通。兼演法無盡。四喻前摧
見。心如虗空不㝵。異見方能摧故。五喻前隨眾生心。
六喻化而無染。七喻總依佛智。此上二偈喻前超量。
如風行空故非有量。不壞依持故非無量。

第四北方十偈九喻。歎三德深廣德。於中二。前三標
三德。一恩。二斷。三智。後七釋成。即分為三。初三釋智
德。於中。一能生智。謂依根本智生後得智。依後得智

能生菩薩二乘等智。後二偈明深廣智。依體起用難
測量故。文唯一喻。次二成恩德。滿願照生故。後二成
斷德。契理淨根故。

第五東北方十頌。歎普益眾生德。於中分五。初一偈
令物智同。二一偈普使障淨。三有一偈。明其益深。菩
薩方了故。四有四偈。明其益遍。一入法遍。二成道遍。
三神通遍。四示行遍。五有三偈。結勸修學。先一正勸。
後二釋勸。一作用普淨故。二隨心能濟故。

第六東南方十頌。歎大用難思德。於中三。初三明難
思人。次四出難思法。後三明能知人。今初。初二小乘。
後一凡夫。二乘惑盡尚不能知。凡夫具縛何能思佛
故。二有四偈。出難思法。一離言故。言絕之理。言生則
喪。理圓言偏故不可說。淨名由默。意令亡言。次一明
因深故。以法望喻。乃有三意。一相具如月滿。二忍果
為端嚴。三化現如光照故。此月喻。若不在初。即應居
末。今當第二。但喻相嚴。次一偈明量廣故。後一偈具
深廣故。謂無邊之德。一一無邊。唯是自覺聖智境故。
三有三偈。顯能知人。一具願樂故。二集福智故。三依
佛智故。若有此三。不隔凡聖。尚當成佛。況不能知。

第七西南方十頌。歎智身難思德。於中分四。初一總
顯難思。聖尚不知。況於凡小。以思心動亂乖佛智故。
二有一偈。舉因顯果。難思業成。豈是思境。三有六偈。
示難思相。一生佛智故。此偈三意。一遍。二常。三勝。勝
謂開菩提門。從菩提門入涅槃性初。地經云。以一三

菩提。知一切法界即涅槃相。出現品云。如來有無量
成正覺門。遍常且勝。安能思議。二普淨障故。三普滿
願故。四現深廣故。隨機現色。若摩尼隨暎。體非是色。
如萬像依空。空不可依故。色無依住。隨現差別。廣故
難思。無依之色。色即非色。又難思也。故上經云。諸佛
亦如是。普現無量色。非心所行處。一切莫能覩。五六
二偈念智融故。然五約橫現。六約竪現。然舊經中。二
偈皆智。即是佛智。故彼經云。菩提一念頃。能覺一切
法。云何欲測量。如來智邊際。一念悉明達。一切三世
法。故說佛智慧。無盡無能壞。梵本大意亦同舊經。四
有二偈。結勸修學。於中。前偈正勸。後偈釋勸。前中。初
句令善。次句令常。次句示所思法唯得思智。末句一
心勝進。言善思者。無思思故。上言不思。今令思者。但
言難思。非無思也。故舊經云。應如是思。真如相迴向
云。菩薩住是不思議。於中思議不可盡。入是不可思
議處。思與非思俱寂滅。故難思議。後偈釋勸者。從難
思境生於諸佛。故應倣習杜絕思議。初一句標。次二
句釋。末句結能生。性離於言。亡言方契。本非心境。思
何能知。無思之思。智體澄湛。生諸佛矣。

第八西北方十頌。歎佛深廣難知德。具菩薩行。方能
知故。於中分二。前五別具諸行。後五具無住行。今初。
即為五行。一寂照雙流行。淨者寂無妄惑故。能離亂
念者。照能明記。故能離癡。此二常恒。方為勇猛。便持
真法性淨菩提。能觀智圓。合菩提性。深不見相。廣無

邊涯。湛然常恒為無盡海。大般若云。覺法自性離諸
分別。同菩提故。二決定斷疑行。三志樂無斷行。四積
善離相行。五長時修證行。後五成無住行。於中分二。
前二正說。後三釋成。今初。初偈不住生死涅槃行。初
句有大悲故。行於生死。不住涅槃。次句有大智故。不
住生死。不捨涅槃。無住涅槃唯佛境界。既俱不住。何
所疑哉。後一偈不住有為無為行。三句不住有為。第
四句不住無為。又上三句不盡有為。以具智慧了世
空故。第四句不住有為。諸佛功德非有為故。後三偈
釋成者。一云。由生倒惑。常處生死。處而不染。方能普
救。此釋初偈。次一偈云。普現無動。方棄有為。而能遍
修。此釋第二。後一總釋不住所以。具悲智故。

第九下方十頌。歎佛難可見聞德。於中分二。初一標
名難聞以況於見。餘九別顯益物之相。於中五。初一
福智淨眾益。次二色身二利益。次二說法授記益。次
二集善除疑益。後二起願成果益。

第十上方十一頌。歎佛大恩深重德。於中二。初一總
舉佛德。餘十別明恩德。於中四。初一標舉恩德。二有
一偈。出恩所由。謂因深故。三有四偈。發荷恩心。四有
四偈釋荷恩意。十方菩薩。初一為總。餘九為別。同異
成壞。准思可知(下第三經)。

●大文第七。爾時普賢菩薩下。普賢開發分。淨土現
相。顯於法界。普賢主斯故。其開顯果海離言。因門顯
故。於中長行與偈。長行中三。初明開發意。二明能開

方便。三正明開顯。

△今初。觀眾會者。上佛入定現相
示眾令覩親證。今假言顯使尋言契實。為欲巳下一
行經文。正明開意。舊經所無。

△二以等虗空下。能開
方便。有十一句。今文闕二。謂眾生解及一切劫。法界
為總。以含事理具深廣故。舊經在初。今當第三者。欲
與中八為一類故。初句以字。貫下諸句。其一一句皆
無分齊。謂頻申三昧業用深廣。要無分齊。以為方便。
始能開顯況十表無盡。文不列數。例此應多。於中三
類虗空。正明廣無齊限。次八顯其多無分齊。光影一
種。義兼深廣。暎質之影隨機別故。此顯有多水月光
影。非有非無。顯其深義故。上經云。一切法如光影清
淨故。晉經云。法光影也。

△三告諸菩薩言下。正明開
顯。文分四別。謂標徵釋結。今初可知。二何等為十。即
徵數也。三所謂下列名。長行標名。偈方顯義。一一法
句。皆用前來十種方便。一一方便皆演十句。如第一
句。是諸佛出興及剎成壞。即用十者。文云。等虗空界
為一。遍法界為二。一切剎為三。次第為四。以次第不
斷等三世故。出興必隨眾生心業欲解根器成熟如
影現故。此復五句。則十句備矣。是知。十句一一皆用
十種方便。十句所開。即前所現。亦念請中果用十句。
文少開合。次少前却。義無所遺。即是寄言答前念請。
一即淨佛剎海諸剎成壞。佛於中興。即是佛土。前眾
同念。欲知如來淨土之相。今明一切剎塵皆有佛土。
皆佛所淨。則土無邊。諸句例然。二即為一切眾生最

上福田。是故文云。讚歎如來殊勝功德。三即成正覺
明。文甚照著。四即調伏眾生巧方便。安座一剎頓現
諸剎為方便故。五即為一切眾生現眾影像。六即入
一切眾生所住處。及示諸眾生道。偈云住無等行故。
七即開示一切智法城故。偈中云聽聞正法具修行
故。八即為一切眾生說施功德。施為萬行之首。實具
萬行。故下偈云修種種行。九即為一切眾生演說教
誡。及記種種心行意業知故。十即自在轉法輪海。然
文有影略。顯法無邊。法有所本。故略會耳。四佛子此
十法句下。結文可知。

第二爾時普賢菩薩下。偈中
分二。先說偈儀意。文有十句。初句總明說意。次承佛
神力下二句。辯其說儀。後觀察如來下。廣明說意。意
欲重說。故須重觀。然其所觀。即前念請果德難思。與
前十句。文有影略。欲明悉開三十問故。會釋可知。二
正偈中十偈。如次頌前十句。文亦影略。顯義無方。

●大文第八。爾時世尊下。毫光示益分。令尋智光。以
為能證契前所證真法界故。文中有二。先明毫光普
示。後明時眾得益。

今初分五。一現光意。二從眉間下。辯光出處。以表中
道大白法界方發智故。三放大光下。顯主光名。名從
用立。事窮邊際。理徹真原。故稱普照三世時也。法界
通事理也。而言門者。法界為門。則入三世一味平等。
故上經云。智入三世。悉皆平等。以三世門入於法界。
則因果染淨事相歷然。故互為門。若總為門。則入頻

申三昧體用。若以門為門。非真門也。法界三昧無二
無別。能所入亡。為真入也。四以不可說下。明攝眷屬。
智門無量。皆屬根本。同入法界。五普照下。明光分齊。
智與理冥。無不周故。

第二時逝多林下。時眾得益。於中四。第一明依光見
法益。第二顯證見因緣。第三明得證益。第四荷恩興
供。

△今初分二。先明此眾普見。二類通十方。前中亦二。
先標見人通新舊眾。後悉見十方下。正明見法。於中
亦。先見此會遍法界剎塵中剎土。後或見處在不可
說下。辯彼剎中攝化之相。於中三。初總明演法。次或
見處在天宮下。別明所遍之處。即是塵內剎中之處。
後現種種下。明處中業用所見多同。念請中事現相
答故。第二如此會中下。類通十方眾會同見。於中亦
二。先舉此顯彼。後如是盡法界下。以彼類此。於中復
二。一舉能見分齊。二明所見之相。前中復二。先總相
說方。後重疊微細。今初。方轉變者。隨一世界。西望為
東。東望為西。亦是東方現西南等。方法門者。隨方儀
式。方相住者。東西等相隨物而住。方出生者。一剎出
多剎。多剎皆有方。方分齊者。至小至大皆有十方。方
解起者。梵本云方隨順行。意是方之道路所行之處。
方海者。總顯深廣。後依於眾生下。重疊微細辯方。於
中。初結前生後。謂若麤若細。皆想持故。始從下三句
辯微細所依。初句竪通無始。次二句橫攝依正。次一

切毛孔下。正辯微細。毛孔約正。微塵約依。及虗空界
非依非正。但取容毛即有多剎。相續不斷。結成竪長。
所有道場橫結前處。二以得見佛神通力故下。明所
見相。然初十二字。二經皆無。乃是義加。令能見下便
是見益。益在下文。此中未說。若改以得為所謂字。則
還是所見。然與前所見。文有影略。

△第二其有見此下。明證見因緣。成前見因。生後證
因。謂頓爾證見。非無宿因。皆是如來攝受力故。自曾
見聞發大心故。其猶草木久含和氣逢春則生。履霜
堅氷皆有由矣。

△第三是故皆得入於如來下。明得證益。於中二。第
一略明。第二廣說。

▲前中亦二。一明所入。二辯能入。
前中後二。先列名。後結數。今初。初句為總。言是故者。
是前宿因之故。或入下別列十一門。以顯無盡。增數
十故。下廣顯相。諸句皆言或有得見。二經皆無。有則
局見。不該聞等。以一例餘。義亦可通。後入如是下結
數。第二彼諸菩薩以種種信下。明能入。於中二。先別
明能入。後總結能所。前中。舊有十門。今加其六。所謂
方所國土世界神變根器開信異解。然初三門。非能
入相。由見國等而能入故。亦可為門。神變一種。通能
所入。今取能入。信是心淨。解屬勝解。所以義開種種
解者。鑒達分明故。於境印持故。種種不同。如前經說。
道謂一道二道乃至無量正道助道。門謂無常門夢
境門等。入謂正證差別。教謂教門旨趣。餘並可知。二

以如是等下雙結能所。如是十事等有眾多。並能入
於三昧神變。別明所入即法身等。

▲第二云何菩薩種種三昧下。廣顯得法。於中二。先
廣能入。後廣所入。

前中但廣三昧一門。例餘九門。
皆應廣說。或來未盡。或中上本具。文中三。初徵起。次
別列。後結能所。初徵可知。二所謂下別列百門。皆從
業用受名。並以法性真如。為三昧本。隨一一事。皆能
契實。正受現前。初言普莊嚴法界者。入此三昧。能令
法界普妙莊飾。斯即頻申淨土一義。餘定例然。於百
門中。前九十九。別別業用。以多別定入佛之總。猶如
百川皆入大海。最後一定。亦名頻申。總相同果。以總
入總。如海入海。若不冥同。何以能究佛境大用。諸門
別義。說者隨宜。恐繁不釋。皆云菩薩者。揀非果定故。
三彼諸菩薩以如此等下。總結能所中如上之例。多
剎塵數。方能入佛神變大海。三昧既爾。解等九門。例
皆深廣。文略不結。

第二其諸菩薩住逝多下。廣前所入。於中三。第一總
明。第二別顯。第三總結。

今初。即廣前總句。然下別
句皆滿總句。故於總句不全廣說。

第二巳住寂靜下。別顯。有十一門。如次廣前。別中十
一句義。一智位圓極德。二色身隨應德。三智身了法
德。四願行久成德。五究竟彼岸德。六二利圓滿德。七
證入諸地德。八正覺智圓德。九三昧自在德。十智力
無畏德。十一四辯益生德。

今初至無有所依。即智

位圓極德。廣前法身。此即斷於智障。巳淨法身。文中
二。一明因位法身。二辯果位法身。今初。因位所成。即
十地中。成十法身。故初句云。巳住寂靜諸菩薩地。此
為總句。乍觀此句。似廣前文所證諸地。諸地下文次
第別有。次二句別。明利智慧即根本智。普遍智行即
後得智。十地法身依此成故。從佛智慧種性而生者。
顯不離果。故十地經云。菩薩十地。依佛智故而有差
別。二巳證現前下。果位法身。種智巳圓。顯現法身。智
純淨故。亦大圓鏡智。善巧調御下。果位後得。亦成所
作智。住平等性。正證法身。亦平等性智。巳能觀察下。
即法身用。亦妙觀察智。四智巳圓。法身巳淨。此即如
智契合。為法身也。

第二普詣十方下。色身隨應德。
皆即體之用故。詣而無著觀而無住等。教化成熟。是
色身用。

第三恒以智身下。智身了法德。初句為總。
義兼實智。超越下別。多皆權智。定力堅固。二智所依。
於諸眾生下。大悲起用。即雙行智。故如幻等。非有非
無。

第四善能積集下。願行久成德。故前文云。入於
如來過去所修清淨行海。積集即是過去所行圓滿
清淨。其文甚顯。善入總持。則總攝諸行。具無畏力。即
利他行。勇猛精進。總策諸行。遍修諸行。結無餘修。

第五住法界際下。究竟彼岸德。由住法界。方到彼岸。
法界無界。故稱為際。此句亦即證理彼岸。修習巳下
諸行彼岸。得般若下。能導萬行到於彼岸。神通度生
即大用彼岸。禪定自在即所依彼岸。證一切佛真實

境界究竟彼岸。

第六以善巧智下。二利圓滿德。故
上文云。莊嚴行輪摧障圓滿。故名為輪。初利他行。常
樂觀察下明自利行。見生真實。利他行滿。福智堅固。
自利行滿。

第七增長一切智慧根下。證入諸地德。
初句通明加行巳具。勇猛巳下總明大用。得一切法
無㝵智下。顯智證如。善巧圓滿諸菩薩行。後得成行。
一地之中滿一度故。此之一段。雖無地名。地義無缺。

第八以無二下。正覺智圓德。初句總。謂以菩提智
覺法界故。次知諸眾生下。覺他巳滿。得圓滿下。以智
斷障。菩提菩提斷。俱名菩提故。普放法光下。智光普
周。為諸世下。堪為應供。廣大願下。勝因巳圓。福德超
下。明果巳滿。

第九巳得諸佛自在威力下。三昧自
在德。文相可知。

第十決了佛地甚深理趣下。智力
無畏德。初之一句。即證智力。知諸世間文字巳下。即
教智力。於一句中演一切法。故無所畏。總持多劫無
有忘失。何所畏哉。

第十一一念能了三世一切諸
眾生心下。四辯益生德。於中。初知根器。與諸眾生下。
正明授法。令諸眾生生大智慧。是說法意。入佛境下。
彰其四辯。具一切智即法無㝵智。分別法句即詞無
㝵智。於法無著即義無㝵智。最勝智慧自在遊戲下。
樂說無㝵智。觀察一切下。說法之身。知諸剎海下。彰
說法處。現成正覺下。是為究竟說法益生。略依文次。
具為此配。似有條流。文義包含。難以曲盡。

第三其
諸菩薩具足如是下。總結可知。


△第四爾時彼菩薩下。荷恩興供。於中三。初總。次所
謂下別。後是諸菩薩下結。結其所因。由得前列十種
德故。

●大文第九。爾時文殊師利菩薩下。文殊述德分。文
殊主智故。光後述德。放光本令證三昧用。智慧本為
顯法界德。尋智得理故。讚林中。又前普賢以行顯理。
此中文殊以解顯理。解行無二。方證入故。若通相說。
即以文殊權實無二之智。解普賢體用無二之理。行
此二無二。方顯如來頻申三昧果德體用。文中二。先
述意。後說偈詞。有十三偈。通讚一會三種世間自在
之用。文分為六。初二總歎園林。通三世間。前一普遍。
後一廣容。二有一偈。別讚眾生世間。即通前諸來及
向得益諸菩薩眾興供之事。三有二偈。讚其園林依
正互在。前偈依中有正。後偈正中有正。四有三偈。述
上林空。五有三偈。述於正覺依正無盡。六有二偈。總
顯普收。

●大文第十。爾時彼諸菩薩下。大用無涯分。開必成
益。益必利生。於中二。先總顯用因。謂由佛三昧成悲
門故。後以得如是下。依體起用。於中亦二。先唯明毛
孔菩薩世主用。後通顯分身多類用。

前中三。初總明。次別顯。後總結。今初有五。一化所依。
謂大悲門。二出化處。謂一一毛孔。三明化身。謂毛現
多光光有多有。四明化境。為一切眾生。五明化儀。隨
類調伏。

第二或現不可說下。別顯有四。一化法。二

化處。三化心。四化益。今初。有二十二門。分二。前六雜
明欣厭等門化。舊經有八。第六門後。加分別世界門
現生世界門。梵本所無。故經不出。後十六門。唯明十
度化。方便有二。智度有六。餘各一門。禪中云等持者。
謂離諸沈掉。平等持心。趣一境故。此通方便。散心而
局在有心。言等至者。平等持心。至一境故。此唯諸位
所有定體。而通有心及無心定。神通解脫。即二類定
所引功德。此之三類皆禪度攝。亦可般若巳後。雜明
諸門。不配十度。於理無失。二以如是等下。明化處。三
以平等大悲下。明化心。四彼諸眾生或有見巳下。明
化益。並可知。

第三隨諸眾生下。總結。

第二而此林中一切菩薩下。通顯分身多類化。於中
三。初結前生後。次別明多類。後總結自在。

今初。謂
前化後化。皆不離本會而普遍故。故昔人云。雖遊形
於法界。而未動足於祇園。斯乃即寂而動。即去而留。
事理本末非即離故。

第二又此菩薩為欲下。正明
多類現身化。於中二。一能化身異。於中。初三句總。所
謂下別。有十三身。此中多同善財所見。明善財見即
此菩薩不離本會而周遍故。明知本末因果交徹。言
沙門者。如德雲等。婆羅門者。最寂靜等。異道出家。即
遍行等。苦行即勝熱等。充盛即不動等。醫王即彌伽
等。商主即無上勝等。婬女即婆須蜜等。技樂毗沙門。
此二。主友似無。伴友則有。如明智居士中作諸技樂。
頻申尼處。見毗沙門來聽法等。世主即大光王。夜神

地神等奉事。諸天即大天等。工巧技術即自在主等。
二現如是等諸變化身下。明化法異。

第三如是菩
薩雖普周遍下。總結自在。文並可知。

上來十門。明本會竟。(下第四經)。

[○@●]大文第二。爾時文殊師利童子從善住樓閣下。明
其末會。先啟十門。一總顯會意。二定會名義。三五相
分別。四圓攝始終。五法界人類。六法界義相。七法界
事義。八二位統收。九會數開合。十會主多少。

▲今初。
謂從佛會流。遍周法界。演暢華嚴。令物遍悟。人皆法
師。觸類皆法。萬籟之聲皆法輪聲。剎土微塵皆求法
處。方能證入法界真原。故次來也。

▲第二定會名義。
言末會者。從佛本會而流出故。非微末也。是則前明
不異末之本。雖卷而恒舒。此明不異本之末。雖舒而
恒卷。本末無㝵。同入法界。或名漸證。義亦然矣。寄人
歷位。故稱為漸。非於證中有漸頓也。是知前明不異
漸之頓。故多門而眾人同契。此明不異頓之漸。故一
人而歷位圓修。漸頓無㝵方真證也。由此義故。諸友
散說。以本統末。普得稱經。非唯文殊濫觴此會。實乃
普賢朝宗覺場。以菩提場諸會本故。不離覺樹遍法
界故。餘如前說。

▲第三五相分別者。古德亦有隨文
解釋。今依科判。第一寄位修行相。第二會緣入實相。
第三攝德成因相。第四智照無二相。第五顯因廣大
相。義見前文。此五亦名菩薩五行。一高行。二大行。三
勝行。四深行。五廣行。

▲第四圓攝始終者。然寄法顯

異。而布之前後。據實一位一行即攝一切。行位無盡。
言差別者。乃即一之多。一多深淺。無有障㝵。

▲第五
法界人類者。有二十類。一菩薩。二比丘。三比丘尼。四
優婆塞。五優婆夷。六童男。七童女。八天男。九天女。十
外道。十一婆羅門。十二長者。十三先生。十四醫人。十
五船師。十六國王。十七仙人。十八佛母。十九太子時
妃。二十諸類神眾。此二十類。攝五十五及剎塵善友。

▲第六法界義相者。四義不同。一約果攝化。並是如
來海印所現。二約因成行。皆是菩薩隨力現形。三約
義顯法。並是緣起法界人法。四約相辯異。不出菩薩
五生所收。一息苦生。如良醫等。二隨類生。如外道等。
三者勝生。如善見比丘等。四增上生。如大光王等。五
最後生。如慈氏等。通即前四各具五生。於中。菩薩三
處現身。一初文殊。信位劣故唯顯一人。二中間漸進
現於二人。謂大悲正性不異行。後位成滿。顯於三人。
謂慈氏文殊普賢菩薩。

▲第七法界事義者。通有十
門。一正報法界。二依報法界。三現相。四表義。五言說。
六義理。七業用。八說往因。九結自分。十推勝進。此之
十門。同一緣起。互融無㝵。

▲第八二位統收者。此五
相中。何以文殊在初。普賢居末。文殊何以二處出耶。
所表異故。謂此二聖即法門主。語其所表。略有三重。
一能所信相對。謂普賢表所信法界。即在纏如來藏
故。理趣般若云。一切眾生皆如來藏。普賢菩薩自體
遍故。故初會中。即入如來藏身三昧。文殊表於能信

淨心。佛名經說。一切諸佛。皆因文殊而發心者。以表
信故。善財始見發大心故。後文殊云。若離信根功行
不具等。明表信也。要有所信。方成信心。若無能信。長
流生死故。能所契合。方為正信。二解行相對。普賢表
所起萬行。餘經此教。處處皆說普賢行故。文殊表解。
通解理事方起行故。下慈氏云。汝見善友。入解脫門。
皆是文殊威神力故。稱解起行。行如所說。目足更資。
方為真實之行解故。三理智相對。普賢即所證理。善
財入身表所證故。又云我得究竟三世平等身故。普
賢身相如虗空故。文殊表於能證大智。本所事佛。名
不動智。見後文殊。即見普賢。明表智圓便證理故。若
理分體用。則方有權實。若體用無㝵。則權實雙行。智
與理冥。心境一味。為真證故。然體理成智。智能顯理。
故雖雙泯。能所歷然。所以後文具明二聖。初信信理。
理隱未彰。故初文殊無普賢對。中間解行二俱不彰。
欲顯諸位皆是普賢。觸境照解皆文殊故。約文殊門。
因解起信。信離無明。以信成解。解非邪見。信解真正
妙智則圓。三為一心入佛智海得究竟矣。約普賢門。
託理成行。行不外求。因行見理。行非理外。自始至末
法界一如。無有少分非佛智體。既文殊三事融通隱
隱。普賢三事涉入重重。方顯遮那頻申三昧難思之
果。故諸聖教凡所施為。皆有深旨。

▲第九會數開合。

▲第十會主多少。巳見前文。

○次正釋文。第一寄位修行相。四十一人。大分為五

一寄十信。二十住。三十行。四十迴向。五十地。上巳略
明。後當廣說。

[△@△]第一文殊一人寄十信者。信未成位。故唯一人。又
表十信圓融。泯差別故。若爾何有三會。欲遍收故。文
分二別。第一明能化發起。第二成彼化事。

前中三。
一標主出閣。二別明伴從。三總顯出儀。今初。言爾時
者。正明眾會大用之時並不離祇園而遊法界。略舉
文殊。以示出儀。文殊師利本是童子。前標菩薩。彰具
悲智。此云童子。表創入佛法童真行故。悲智相依即
是閣義。悲住生死。不住涅槃。智住涅槃。不住生死。由
俱不住。方能俱住。故名善住。從此利生。故稱為出。非
蹔離也。二與無量同行下。明其伴從。以表般若導萬
行故。初一同生。餘皆異生。並約通稱。表法為名。故梵
本中。皆有諸字。隨一一類有眾多故。三文殊師利與
如是下。總顯出儀。前約無住方能化生。從善住出。今
約自利方能利他。云出自住處。又前依佛果法界所
流。此依自證因門大用。故彰略耳。

第二爾時尊者舍利弗下。成彼化事。通有三會。一比
丘會。表迴小乘可入大故。二諸乘人會。通收諸權皆
入實故。三善財會。純一乘機一生辦故。又前二會。表
信未久尚不定故。善財信終可入證故。

△今初有二。一明助化攝機。二明化主攝益。

今初。
小乘之智亦助大故。文中亦二。一明覩緣興念。二時
舍利弗下攝眾同遊。於中亦二。先總辯攝儀。捨小趣

大。為出自住處向文殊所。後此諸比丘下。別明所化。
於中四。一辯定。二列名。三結數。四歎德。今初。一是比
丘。義如常說。二是身子弟子智慧生故。三出家未久。
未證實際。可迴心故。信心尚微須化誘故。四自所同
住者。同居權小故。同住法界故。顯此類比丘則可迴
心。二所謂下列名。可以意得。三與如是等六千人俱
者。結數。而言六者。前之六信可不退故。本自六根性
清淨故。千表無盡。該果海故。四曾於過去下歎德。十
句分三。初二宿因。次七現德。一悟理甚深。二深信清
淨。三志行等佛。四依教修行。五智了本原。六悲能成
益。上六自分。七勝進趣求。末後一句結屬勝緣。明信
一乘非無因矣。本屬文殊。非身子子。故所歎德。皆約
大乘。不同五百言含本迹。翻顯小乘不知不共。

第二爾時尊者舍利弗下。明化主攝益。於中二。一身
儀攝益。令其根熟起樂欲心。二語業攝益。正受法門
令其悟入。

▲前中有四。一示勝境。二得勝益。三詣勝
人。四蒙勝攝。今初有三。一標告。二汝可觀下。正教觀
察。有十勝德。一身相勝。二常光勝。三放光勝。四眾會
勝。五行路勝。常依八正為八步平坦。逆順不離故云
左右。右隨順故。住正道者。則不分別是邪正故。六住
處勝。舉足下足無非道場。隨心迴轉。萬德嚴故。七福
嚴勝。常觀空有一異等邊。心地之下有如來藏。故名
為伏。恒沙性德為種種寶。無心忘照。任運寂知。則能
顯現。為自然出。八林樹勝。樹立萬行。則如來藏。從其

行流嚴法身故。九自在勝。於我無我。得不二解。自在
主中為最尊故。十上攝勝。此有二意。一約事說。心常
上攝諸佛法故。是諸佛師。諸佛將說。敬法本故。二約
表法。諸佛顯揚。皆依般若。究竟至於一切智故。三爾
時尊者下。結略顯廣。可知。二時諸比丘聞是下。得勝
益。上既勸觀。必當修觀。上根宿善頓益。遙聞益相可
知。三即白尊者下。詣勝人。遙聞勝德。巳獲法門。親承
法音。必成大利。故欲詣也。四爾時文殊下。蒙勝攝。迴
觀法器是攝相故。如象王者。身首俱轉無輕[跳-兆+參]故。表
全向機無遺隱故。眷屬俱者。觀照眷屬盡令觀故。

▲第二時諸比丘頭面禮下。語業攝益。於中二。先設
敬興願。義當問法。第二爾時文殊師利下。正明語攝。
義當答問。於中三。一明受法。二辨得益。三總結所作。
初中亦三。一舉益標告。二別示行法。三舉益勸修。今
初。迴小入大。先發大心。眾生無邊。法門無盡。愛見取
相。疲厭是生。退墮二乘。失諸勝德。若廣大願行而無
取。佛果非遠。況我因耶。二何等為十下。別示行法。初
徵。後列。十句五對。一外緣內因。二求法成行。三深定
妙智。四嚴剎調生。五長時廣大。廣大亦勝進也。此與
初地十種大願。大同小異。今略會釋。一即供養諸佛
願。二即三業不空願。故彼願云。承不退輪。修菩薩行。
身語意業悉不唐捐。今云成就善根究竟不退。義全
同也。三即受持願。四即修行二利願。五即不離願。不
離勝友同修行故。故彼文云。願與一切菩薩。同一志

行。今唯三昧。則志願常同。六即承事願。彼約橫遍承
事。此約竪窮承事。為小異耳。七即淨土願。八即成熟
眾生願。九即攝法上首願。遍剎隨佛轉諸法故。十即
成正覺願。以成佛力即正覺故。如來一力。巳用一切
剎塵因成。況無量力。為一眾生。既修多度。眾生無量。
此心無疲。真菩薩矣。三比丘當知下。舉益勸修。亦有
五對。一長善離生。二超凡越小。三成性滿願。四習果
修因。五摧邪入證。第二時諸比丘聞是法下得益。於
中二。先明定體。後彰定用。今初。無㝵三義。一能見離
障故。謂不作相及無作相在三昧故。二所見無擁故。
故文說見一切佛境。三一具多用故。如下用中。二得
此三昧下。彰其定用。具十大用。文有三節。初四外通
用。次五內德用。後一遍調身心用。今初。一天眼用。二
及聞彼佛下天耳用。三亦能觀察下他心用。四亦能
憶念下宿住用。神境漏盡等義在結中。二又由得此
三昧故下內德用。一發多大心。定中發心。故云真實。
義同證發。二多三昧。謂即一之多是難行定。三多度
門。四多智照。五多神力。神力多約內身任持。三以得
如是下。遍調身心。總結成益。圓教攝機。創發大心。頓
得菩薩十通等用。況十表無盡。一一十千。皆以法融。
初後無㝵。非是次第修習之力。菩提心品。廣說其相。
第三爾時文殊師利菩薩具足安住下。總結所作。亦
勝進益。於中三。初明自住。次勸諸比丘下。彰其化法。
上明發心。今勸住行。後住勝行巳下展轉成益。略有

八重。并上為十。以顯無盡。上來六千比丘會竟。

△第二爾時文殊師利菩薩勸諸比丘下。諸乘人會
文中四。一結前所作。二至所化處。三顯所說法。四明
所益眾。今初可知。二漸次南行下。至所化處。其城居
人。多生福德。故曰福生。城表防非。即真法界。一切眾
生自此出故。東為方首。啟明之初。表順福善入道初
故。又表福智入位本故。婆羅林者。此云高遠。以森聳
故。當起萬行莊嚴法身。能摧障蓋。故稱幢也。大塔廟
者。具云窣堵波。此云高顯。昔云塔波。義曰歸宗之所。
廟者貌也。世尊貌故。日照三藏云。此城在南天竺。城
東大塔。是古佛之塔。佛在世時巳有此塔。其塔極大。
東面皷樂西面不聞。於今現在。居人多唱善財歌詞。
此城內人。並有解脫分善。堪為道器。表所依法界本
覺真性諸佛同依。是故復云往昔諸佛曾所止住。三
時文殊師利下。顯所說法智用宏舒。故云普照。所照
深廣。即真法界。此是正說入法界經。四說此經時下。
明所益眾。略有二類。先明諸龍得主教意。云求佛道。
即住海水。堪受得聞。後復有無量下。攝三乘機。得眷
屬教。隨器益故。

貞元新譯華嚴經疏卷第三


壽昌元年乙亥歲高麗國大興王寺奉
宣雕造

