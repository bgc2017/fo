










No. 267
首楞嚴經義疏釋要鈔卷第一并序
長水沙門　懷遠　錄

長水大師釋楞嚴經曰義疏者蓋直以一家要義而
消經也流通雖久而鈔闕焉一日門弟子稽首於余
請製鈔以輔疏余告之曰先師所作若文若義煥猶
日月何俟于記二三子曰於師雖明於某猶昧乃不
得巳集成鈔文六卷既釋疏之要義故以釋要命題
云耳。

時鉅宋四葉嘉祐辛丑十月望日序


將釋此經依長水義疏消釋疏文二節初題目二初
經疏通題二述作人號今初首楞嚴義疏註經此題
七字能所通別略有三重一首楞嚴經四字是所解
法題義疏註三字是能解疏目二首楞嚴是能詮法
題之別號經之一字是能詮之通號以通從別則非
餘經或云首楞嚴為所詮經之一字為能詮者蓋取
綺互相收之義也意以所詮法界妙定攝理行二經
以能詮經字攝首楞嚴三字如世織綺互現其紋也
三首楞嚴唯局當部是能揀義疏註經通餘疏餘經

為所揀故標首楞嚴為經疏之別目也。

首楞嚴者竺方之語宋云一切事究竟堅固未修此
定一切事法宛爾差殊為法所縛得此定時山河大
地色空明暗一切事法當處寂滅即是常住心性故
云究竟堅固法華云世間相常住古人云心外無法
滿目青山然今經一題凡二十字但標三字者以此
三字正示中道妙行顯乎法界正體眾生諸佛同此
一源故天台云法界寂然名止寂而常照名觀既為
一經之宗要三世如來之所修疏取簡要故以標題
問大佛頂三字正詮三德妙理是一經所顯何不以
此標題耶答約言詮邊在迷屬事首楞嚴是行取理
為親故然師云本雖久遠圓頓雖實第一義雖理望
觀屬事故知首楞嚴為最要也然經之一字若取文
便令居首楞嚴三字之下今取義便故在于末謂以
義疏箋釋經文故也亦是以下經字之通彰於上別
以上首楞嚴之別彰於下通(云云)。

△義者釋名曰宜
也謂裁制事物使合宜故疏主意云我今直以圓實
之義而解經文不更廣約五時諸教而消釋也。

△疏
者條也條理經文之義趣也又文心雕龍云疏者布
也謂布置物端撮題近意也。

△註者或從水作或從
言作若從言則以言義註釋經文故也若從水則如
一源之水若不流註則無以潤物疏不流註何由益
生故今流註以利群情也又註者連環屬著之義謂
以義箋于經下俾經下有義義上存科免致亢行令

人易曉揀異他疏與經別行。

△經者訓法訓常法乃
群機所軌常則萬聖同宣故曰經也又經者徑也此
經是三世如來趣實之通徑也。

△卷者可捲舒也。

△
第者居也。

△一則建數之首。

二述作人名。

△長水者秀州之水名也。

△沙門具云沙
門那此云乏道由為良福田故能斷眾生饉乏因修
八正道故能斷一切邪道故大經云斷一切乏斷一
切邪道是故修八正道者名沙門那亦飜勤息(云云)
合有釋字今不著者以此方無外道故西國外道亦
稱沙門故著釋以揀之亦有釋種不出家者著沙門
以揀之有此二患故曰沙門釋也。

△子璿者即疏主
之高諱也本名子玄字仲微梓里在錢塘俗姓鄭氏
投師落髮於南山普門寺因受學于嘉興僧判官洪
敏法師故以長水標號天禧中天台僧正崇教大師
慧恩奏請入山講演此經敕賜紫衣天聖年中錢塘
府主胡侍郎請於祥符寺開講道俗聽眾近一千人
薦賜徽號曰楞嚴大師然疏主天與其性妙悟茲經
早因諸方禪德虔命消經制單消經科一本現行于
世凡講茲經迄三十遍後遇海監保壽院慶南大師
敦請制疏遂往彼院九旬秉筆一疏告成宇內僧英
朝中卿彥靡不欽奉而躭閱者也。

△集者聚也劉熈
云會集眾綵以成錦繡會集眾字以成詞義今疏主
會集眾義以成此疏也亦謙也。

二偈文歸請二初歸命三寶然此一偈全是資中沆

法師語疏主本宗資中疏文意不忘本故特存焉然
歸三寶有其具闕不同有但歸佛者有但歸人者有
總不歸者此乃各隨作者之意今疏即具歸也然由
六種義故所以歸依三寶一是荷恩德謂佛大慈垂
教與僧令我於苦不至於樂有得即三寶於我有大
恩德為感荷故而歸命之二請加護故謂將欲制疏
恐多魔嬈有成難事故歸命之三為生信故謂疏主
種智未圓所述疏文恐鮮有信今承佛力而作必信
無疑四作儀式故夫臣子之道欲有所作必先告於
君父今遺法子將有撰集必歸三寶為後式故五表
尊勝故三寶尊崇首出庶物為世良田疏首歸之表
殊勝故六為益物故三寶之能廣益群品凡愚不覺
鮮有知者故特歸之以顯於物有大利也。

△稽首者
即能歸志誠也稽者稽(雞音)也以頭至地稽留少時也
即九拜之最重也九拜者一曰稽首二曰頓首以頭
扣地也三曰空首以頭至手即拜首也四曰振動即
變其顏色有似哀悔五曰吉拜即先拜而後稽顙謂
齊衰不杖巳下者六曰凶拜即先稽顙而後拜三年
服者七曰奇(基音)拜先屈一膝也八曰褒拜即再拜也
九曰肅拜但俯下手即介冑者不拜但揖而巳今云
稽首即至重之拜也然能歸之人必具三業以身業
歸顯佛有天眼見以口業歸顯佛有天耳聞以意業
歸顯佛有他心知未歸巳前三業悉皆不善歸依之
後三業皆善也又因中以身業歸果上獲神通輪以

口業歸果上獲正教輪以意業歸果上獲記心輪輪
能摧碾業煩惱故稽首通下法僧而轉。

△我大師下
六句即所歸三寶然有三種謂住持別相同體住持
者雕鑄塑畫名佛經律論教名法剃髮染衣為僧別
相者佛即三身十身法即教理行果僧即三賢十聖
然亦五教淺深之異以三身等各別故故名別相耳
同體者即就一法之上有覺照義故名佛可軌持故
名法理智眾德和合名僧今於三中此經是開權後
說即正歸一體旁及餘二我字通于能所若屬能歸
即稽首我之大師若屬所歸即稱佛為我也然佛法
無我何以稱我謂揀彼此故即四我中能是世流布
所通真假。

△大師即十號中一也然茲一句唯屬釋
迦一佛以是此界化主故。

△十方調御尊即徧一切
以表諸佛同證故謂一心一智慧力無畏亦然也又
揀二乘不信有他方佛也唯許釋迦一人。

△調御者
涅槃云如來有四善法調御眾生。

△尊者天人所尊
重故具上九號故受尊稱。

△佛頂下二句歎法寶法
有四種謂教理行果佛頂即教法下云雖蒙如來佛
頂神呪。

△首楞嚴是行法下云有大佛頂名首楞嚴
具足萬行。

△大覺是果法即究竟覺也揀異相似分
真故云大覺。

△如來藏即理法又佛頂果也首楞嚴
行也大覺如來藏是理法下云空生大覺中詮此三
故名為教法藏者含藏為義體具眾德故。

△圓明下
二句嘆僧寶圓明即二十五聖盡證圓明之人也或

唯嘆觀音(云云)。

△諸聖眾即普該聽眾也或可一切
諸聖皆圓明大士也。

△上首龍尊王即獨讚文殊也
菩薩成道先劫號龍尊王今迹居因位弼輔能仁智
德超群為眾綱領故云上首下云文殊師利而為上
首。

△常闢下總嘆大慈闢開也謂常開大慈門度脫
苦惱眾也門有能通無壅為義然有教門行門理門
之異慈能與樂悲能拔苦既云與樂拔苦必然或可
救即是悲謂佛以四攝法救拔苦眾生也。

△者即指
三寶是救攝眾生之者。

△願垂下結願利生願即睎
欲義疏主將欲製疏恐多魔嬈故乞威加也又此妙
難思法深而且隱謂教理行果俱不思議若匪三寶
助增智慧則無以解通幽旨故法華云假使滿世間
皆如舍利弗盡思共度量不能測佛智聖智尚難圖
度凡豈不祈加護一言加護有冥有顯冥即但求潛
應密助智力顯即現身摩頂說法慰安今但祈冥加
耳然廣論冥顯有四句三十六句等(云云)。

△我即疏主
自稱也。

△顯說即疏主智也。

△妙難思即此教也謂
我欲以疏彰顯宣說此妙難思之教也能詮所詮皆
不思議故稱曰妙又將入末葉鬪爭堅牢恐異執者
多毀仰祈三寶護持必無所嬈。

△普共下迴向群靈
釋經之意只為利生。

△含靈即眾生之異目也又揀
相宗三無二有有不成佛者故特結云諸含靈也。

△
速證真如海者意云非謂令生證得人天聲聞等宗
蓋欲令眾生同證真如究竟果海故也。

△言真如海

者法喻雙舉也真者離諸偽妄如者無去無來法性
周徧如海廣大離虗妄故如海清淨無法不備如海
珍寶由此義故以海喻之。

將釋下二分文解釋二初分章。

△將者欲也且也。

△初
教起因緣者夫聖人設教必不徒然今經發興有何
所以故授之以教起緣由茲經由十因緣故而得發
起名教既興未知約法約人攝屬何藏故次辯藏乘
分攝藏通于大小菩薩有權實不以義求罔知旨趣
既知此經菩薩藏攝經藏所收未審詮法分齊極至
於何故有第三教義分齊教所詮義巳知至極未委
何等機宜於此悟入故有第四所被機宜所詮所被
既巳冷然未審能詮之教以何為體故有第五能詮
教體教體既明其如教下所詮宗於何事宗之畢竟
為趣於何故有第六所詮宗趣既知此經以如來藏
為宗首楞嚴定為趣弗審此經是何時說故第七明
教迹先後雖知是法華後涅槃前說未審傳來東土
是何年代飜譯為是何人故第八明傳譯時年既知
傳飜時代建立此經首題何目以題是一部綱總不
得不預知悉故第九通釋名題然科云通釋名題者
釋通名題也(云云)大綱雖識別中之義戶牖千端若
不廣解銷義難知故有第十別解文義。

△別解文義
者解別文義也(云云)然十中前八是懸談後二釋經
此法賢首建此十門若約天台五重玄義即人法名
如來藏心體首楞嚴妙定宗破疑生信用醍醐為教

相(云云)。

二隨釋十初因緣中分文。

△總別者總總一代別別
此經。

二正釋二初總中正示因緣。

△酬者酬報。

△因即因
地佛因地時欲析無上菩提遂啟四弘誓願煩惱誓
斷法門誓學眾生誓度佛道誓成然此四願只是悲
智二門智則巳圓悲心未滿眾生誓度生且宛然今
雖證果不捨因門故現身說教濟度含靈以答先願
也故妙經云我本立誓願欲令一切眾如我等無異
如我昔所願今者巳滿足化一切眾生普令入佛道。

△酬請者佛初成道梵釋諸天請轉法輪也經云爾
時諸梵王及諸天帝釋護世四天王及大自在天并
餘諸天眾眷屬百千萬恭敬合掌禮請我轉法輪如
來默然受請故始自鹿苑終于鶴樹說諸經法教化
眾生也經云即於波羅奈轉四諦法輪等故曰酬請。

△顯理度生者說教顯理良為度生然顯理之言具
含總別若以一音說法隨類各解即總若說四諦十
二因緣顯生空理度凡夫外道說六波羅蜜法顯二
空理度不定性二乘及利根眾生令入大乘道說一
乘究竟法顯實相理度定性不定性及圓菩薩并上
上根凡夫令入究竟佛道然此一期竪配若細論四
諦十二因緣六波羅蜜等各通大小權實顯理亦異
且如四諦有生滅無生無量無作等(云云)天台說藏
通二教顯真空理別圓二教顯中道理真有即不即

中有但不但若約今經開權之後普收大小咸會藏
心即是唯一實理。

▲二克論佛意。

△原者掬窮也若
窮佛本懷唯為一大事因緣故出現於世也故妙經
云諸佛唯為一大事因緣故出現於世欲令眾生開
佛知見所得清淨故出現於世乃至入佛知見故出
現於世天長疏主解云佛之知見非三非五故云一
廣博包含故云大諸佛儀式說此化生故云事機感
曰因佛應為緣故即所以也由此大事因緣所以出
現於世。

△開示悟入者法華論云開即雙開菩提涅
槃二無上果示即別示法身顯三身同體悟即別指
報身二乘不知說令知故八即因義修因契入也天
台作四位四智四門觀心釋之四位者開即十住初
破無明開如來藏見實相理謂性德之理為惑所染
難可了知初心雖能圓信圓伏未斷不名為開必內
資觀力外假法雨破除通別兩惑性德知見朗然開
發也示即十行也惑障既除知見體顯法界眾德顯
示分明也悟者十迴向也障除體顯法界理明故曰
悟也入者十地也事理既融自在無礙從阿及荼自
然流入也一位即一切位故不異而異作此釋也餘
義詳彼取要為言能知能見即圓頓妙智所知所見
即實相妙理令物修此智契此理是佛本懷。

△雖三
車通許等者三車即三乘也聲聞緣覺菩薩此妙經
文彼云譬如長者有一大宅為火所燒其諸子等樂
著嬉戲不肯信受乃至云我今當設方便令免斯害

而告之言汝等所可玩好希有難得汝若不取後必
憂悔如是種種羊車鹿車牛車今在門外可以遊戲
汝等出來皆當與汝斯即通許(此喻法華前三乘權法也)。

△唯賜
白牛者喻一佛乘也文云爾時諸子聞父所說心各
勇銳爭出火宅乃至云各賜諸子等一大車(此喻開權無權
唯一究竟佛乘)。

△無三及二者亦彼文也彼云唯有一乘法
無二亦無三天台解云無般若之二(通別二教)無方等之
三(藏通別之三也)意顯法華巳前三乘權法但是名字引導
眾生也。

二別三列釋中十初示真定。

△克示真三昧者克的
顯示也三昧云正受即首楞嚴定也然亦隨處為名
有云一行三昧金剛如幻真如等。

△遭難者佛赴王
宮齋請阿難僧次不遑遂往城中平等行乞逢旃陀
羅女名摩登伽從彼求水女生染心因遭邪呪攝持
不覺入彼婬室如來天眼遙知遂乃歸園說呪即遣
文殊持之往救方免茲難此則由無真定故受邪欺
也。

△故請諸佛等者阿難承佛呪力得歸祇林見佛
之後頂禮悲泣恨無始來一向多聞不全道力殷勤
啟請十方如來得成菩提妙奢摩他三摩禪那最初
方便奢摩他云止三摩云觀禪那云靜慮又云思惟
修等即止觀雙運也。

△言諸佛成菩提方便者舉果
請因也意顯非祈權淺之行也亦深證此經法華後
說也以聲聞明請佛行故涅槃云復有一行名如來
行。

△一門超出妙莊嚴路者定為因行所履故名為

路。

二廣引。

△再請者徵心之後重請行也故下文云爾
時阿難在大眾中即從座起合掌恭敬而白佛言我
是如來最小之弟雖今出家猶恃嬌憐所以多聞未
得無漏不能折伏娑毗羅呪當由不知真際所指唯
願世尊開示我等。

△責巳者恨無始來一向多聞不
全道力又云將謂如來惠我三昧不知身心本不相
代又云巳悉多聞不逮修習等皆責巳也。

△偈讚希
有者由佛約心約見脩歷諸門一一廣破從茲悟解
疑消於第三末經說偈讚曰妙湛總持不動尊首楞
嚴王世希有銷我億劫顛倒想不歷僧祇獲法身。

△
如來等者下云是名妙蓮華金剛王寶覺如幻三摩
地彈指超無學此阿毗達磨十方薄伽梵一路涅槃
門等。

△敕說圓通者由阿難請云我今猶如旅泊之
人忽蒙天王賜與華屋雖獲大宅要因門入等如來
欲示行門理宜選擇圓實要門令其悟入故詢諸聖
入道觀門故下經云若圓通根與不圓根日劫相倍
遂令二十五聖各說本初成道妙門後敕文殊揀顯
唯取觀音為要偏宜阿難及此界機也。

△指三世佛
同此一門者文殊云此是微塵佛一路涅槃門過去
諸如來此門巳成就現在諸菩薩今各入圓明未來
修學人當依如是法。

△道場加行者他力離魔障即
令修行者建立道場圍壇誦呪防禦魔障也。

△成就
聖位者即下所說地位皆由修此真定而成就也下

文於第三漸次始自乾慧終于妙覺不別而別成就
五十七位故。

△立此經名者即文殊請問經名如來
廣答五種名目文云佛告文殊師利是經名大佛頂
悉怛多般怛羅無上寶印十方如來清淨海眼亦名
救護親因亦名如來密印亦名大方廣妙蓮華王亦
名萬行首楞嚴汝當奉持。

△破滅七趣者妄念未蠲
升沈罔息真定一發七趣元空故下文云若得妙發
真三摩提則妙常寂有無二無無二亦滅等。

△辯識
諸魔者即第九第十如來無問自說五十境界此等
皆為顯定勝功故曰皆為此也。

▲二破妄執執心七
處妄起三疑因緣自然其執非一故曰諸也執則確
然不捨迷則於理不明斯之二義決定相須若執妄
法必迷性明也。

△執常為斷者匿王計身死後斷滅
也文云波斯匿王起立白佛我昔未承諸佛誨敕見
迦旃延毗羅胝子咸言此身死後斷滅名為涅槃佛
即為約觀河之見次顯性常也。

△七處徵心者如來
欲破阿難心是虗妄先詰心在何處譬如國王為賊
所侵發兵討除是兵要當知賊所在阿難遂計心在
身內身外潛根隨合等悉被如來破無所在如下詳
辯。

△三凝拒爭者發心修行疑謗法退善疑無心土
木疑因佛斥咄此非汝心遂起三疑向佛拒爭也。

△
佛再語云等者下云若汝執悋分別覺觀所了知性
必為心者此心則應離諸一切色香味觸諸塵事業
別有全性如汝今者承聽我法此則因聲而有分別

乃至若離前塵有分別性即真汝心離塵無體斯則
前塵分別影事此心則同龜毛兔角則汝法身同於
斷滅其誰修證無生法忍。

△約心見二門者以心為
群妄之源見為我執之本諸妄雖多不離此起然心
即是見為門不同故分別破初破妄心顯真心即從
如來舉臂為光明拳乃至云一切世間諸修學人不
得漏盡成阿羅漢皆由執此生死妄想悞為真實等
然亦非離現前一念別有真心但能妙體一念即空
假中三千具足即是真心但為情牢執重者徹底破
之須知破無所破無明即明真無別真一念即是如
斯方稱今經圓旨故下會通只於一念而示意在此
矣次從佛告阿難汝先答我見光明拳云何成拳汝
將誰見直至第三卷末即破妄見明真見也。

△人法
者妄執雖多不過人法人法性相之執若忘二空妙
理圓顯然亦須辯人法之執淺深方甄教之大小。

三顯妙心四初約迷顯。

△開顯妙明心者蓋為眾生處
迷不悟本常心性故佛現身說教而點示之開示顯
發一切眾生不思議心性故曰開顯妙明心也又心
性寂而常照曰明照而常寂曰妙寂照不二名妙明
心。

△審問發心者阿難悚巳隨邪由無定力故歸見
佛即請行門如來未即為說却約心見徵解意云解
若真正行可無邪故圓覺中文殊一章先明信解真
正為本起因正同此也故下經云汝我同氣情均天
倫當初發心於我法中見何勝相頓捨世間深重恩

愛阿難答云我見如來三十二相勝妙殊絕形體映
徹猶如瑠璃常自思惟此相非是欲愛所生何以故
欲氣麤濁不能發生勝淨妙明紫金光聚是以渴仰
從佛剃落阿難既申茲意即知以愛出家夫出家者
是無為法無利無功德是真出家既因愛見出家難
逃生死根本解既未逃生死真實之體安明故云全
迷真實下云自心取自心非幻成幻法。

△無始相續
者下云一切眾生生死相續皆由不知常住真心性
淨明體。

△即是菩提等者下云二者無始菩提涅槃
元清淨體則汝今者識精元明能生諸緣緣所遺者
者即指此真心也。

△自責等者下云將謂如來惠我
三昧不知身心本不相代我等今者二障所纏良由
不知寂常心性等。

△許可等者妙明性即許說如來
藏心也故下經云吾今為汝建大法幢亦令十方一
切眾生獲妙微密性淨明心等。

▲二約破顯。

△乍者
漸也或也。

△徵則七處徵心。

△顯則八還顯見然徵
顯之義經中甚繁下文自見。

△三科七大者會諸妄
法當處絕待即是性常故文云汝猶未明一切浮塵
諸幻化相當處出生隨處滅盡幻妄稱相其性真為
妙覺明體如是五陰六入從十二處至十八界生滅
去來本如來藏至第三經末盡是顯會之文由前廣
破不是真心恐愚法者不達破意離法求真故示法
法咸是真常各各周徧各各含攝此彼相容一多自
在斯乃微塵現土芥子納須彌性本若斯難曾留礙

故龍樹云因緣所生法我說即空即假即中正同此
也。

▲三約悟顯。

△眾皆領悟者由佛約心見廣破後
會法法全真大眾悟解疑消自述悟心之相也。

△自
知心徧十方即下悟心廣大益故下經云阿難大眾
身心蕩然得無罣礙各各自知心徧十方等諸所有
物至含褁十虗即了物咸真益下云一切世間諸所
有物皆即菩提妙明元心心精徧圓含褁十方等。

△
身土等者即反顧遺身益下云反觀父母所生之身
猶彼虗空之中吹一微塵若存若亡等。

△唯一本妙
等者即妙獲元心益下云了然自知獲本妙心常住
不滅等。

△四約疑顯。

△洎滿慈等者滿慈因聞佛說
諸所有物皆即菩提遂疑云既即菩提自前何故復
有山河大地諸有物象次第遷流流終而復始等如
來乃舉性覺妙明本覺明妙以斷彼疑也。

△再責因
緣者由佛結答滿慈云汝但不隨分別世間業果眾
生三種相續三緣斷故三因不生等遂即難云如來
現說三緣斷故三因不生此則因緣皎然明白云何
如來頓棄因緣我從因緣心得開悟等前巳曾破因
緣今復重疑故云再責。

四斷疑網。

△決即決了。

△斷即斷除疑事不一曰眾
於理猶豫不明曰疑疑覆真理如網之罩蔽也。

△示
見者由佛顯見本來常住遂請問云我雖識此見性
無還云何知是我真性佛借通力俾見初禪意顯真
見周圓本來若此功過在人故見彰遠邇由是佛則

窮盡法界菩薩見百千界乃至眾生洞視不過分寸
等。

△縮斷者由阿難旋歸講堂但見一室之事既適
見遠而今見狹遂疑莫是縮大見為其小見為是牆
宇夾之令斷故云縮斷佛即以器空之喻喻之令知
空無規矩器自方圓以並見無舒縮也。

△離身者由
佛示云一切眾生從無始來迷巳為物若能轉物即
同如來身心圓明不動道場遍能含受十方國土阿
難不了真見周圓絕於彼此却欲轉前物象成我真
見在彼目前故疑云若此見精必我妙性現在我前
我今身心復是何物等意謂見性在前物上如來遂
於物象以即見非見而廣破之。

△因緣自爾者由阿
難於物象上推求是見非見俱不可得如來皆印云
如是如是以此大眾茫然失守於是文殊為眾咨詢
見性元是何物故無是非之相如來示云諸佛菩薩
於其自性三摩地中見與見緣如虗空華元是菩提
妙淨明體云何於中有是非是又疑見性是因緣自
然之法故下云誠如法王所說覺緣徧十方界與彼
外道所譚神我徧十方界有何差別等既非自然必
是因緣是義云何合因緣性等。

△和合非合者由佛
示云見見之時見非是見不了此旨遂請問云和合
非合心由未明而今更聞見見非見重增迷悶故佛
一一隨為破之。

△執相疑性者即富樓那聞如來說
性火真空性空真火清淨本然周遍法界等由執緣
生之相差別遂疑性中不合相融故文云世尊若地

性遍云何容水水性周遍火則不生復云何明水火
二性俱徧法界不相凌滅耶佛即破云觀相元妄無
可指陳猶邀空華結為空果觀性元真唯妙覺明妙
覺明心先非水火云何復問相凌滅義。

△滅妄生妄
者滿慈疑云一切眾生與佛覺性本來清淨無狀忽
生山河大地如來今得妙空明覺何當復生如是諸
妄意云眾生既本清淨今忽妄生如來今雖滅妄何
時又生於妄耶如來舉迷方空華金鑛灰木四喻破
之。

△成真不真者下云一切諸法咸是成佛真體阿
難疑云佛巳成道今何得有地獄等七趣差別斯則
妄法融真之後再有不真也或可二句一意。

△修無
常因等者下經佛令行者因地發心須與果心相應
若不相應則無上菩提終不成就如種苦求甘烝沙
作飯阿難云如佛說言因地覺心要與果位名目相
應如果位中菩提涅槃真如佛性菴摩羅識空如來
藏大圓鏡智是七種名體性堅凝如金剛王若此見
聽離於明暗畢竟無體云何將此畢竟斷滅以為修
因欲獲如來七常住果如來令羅睺撞鐘以顯心性
不滅用釋彼疑也。

五辯修行。

△辯別分折也俾權實不濫邪正甄分也。

△門者行也以能通至果理故。

△深解現前者藏體
難知由佛善巧巳獲明審若不修行空解何益雖有
多聞與不聞等遂請修行之方次作詣真之路故下
請云忽蒙天王賜與華屋雖獲大宅要因門入天王

喻佛屋喻藏性欲入藏性安住必須行門而入故佛
為說止觀兩門為修行要三世如來因此而證菩提
也。

△逮及也。

△疇語詞也無始時之迷妄故曰疇昔
攀緣。

△決定者三世諸佛決定須假也。

△湛即止也。

△旋即伏也以定伏其虗妄之心不起成不生滅即
止觀也。

△審詳即觀也謂審諦觀察無始妄想頭數
分劑一一明知也如人識賊方可捉獲。

△一根等者
下云一根既反源六根成解脫諸既泯覺性圓彰氷
泮水顯天理斯然故曰諸妄消亡不真何待。

六分別邪正者行人起行行有正邪若不廣辯無以
得知故須辯識方免邪歧。

△巳悟修行者由佛廣示
行門巳審修行之理故下經云我今巳悟成佛法門
是中修行得無疑惑等末代行人匪示令知如何甄
辨洗心非正往往隨邪於是慶喜愍眾故申茲請。

△
漏巵無底之盃器也。

△四種明誨者根本戒也欲趣
菩提須於四事無犯故下經云汝修三昧本出塵勞
婬心不除塵不可脫縱有多智禪定現前如不斷婬
必落魔道是名如來第一決定清淨明誨乃至盜殺
妄語皆作此說三世如來皆須決定持斯四戒戒器
若完定水可貯。

△切即謹切也。

△洪大也。

△逭逃也
書云天作孽猶可違自作孽不可逭。

△祈求也。

△却
退也欲求速屆前所退步豈可及乎欲得速至菩提
果所而却戒步其可及乎進步喻持戒也。

七顯呪功正呪纔宣婬難即脫詎非呪之功乎。

△承

力雖至等者獲益雖為至極但令文殊暗誦阿難未
得親聞呪詞故曰密言闕聞至第七卷中始來重請
說呪下云雖蒙如來佛頂神呪冥獲其力尚未親聞
唯願大悲重為宣說等阿難再請意欲傳通。

△況能
等者意云何須重請流通以有大利益故以此神呪
妙力密護六根之門六塵惡賊莫之能入無明業惑
可庶消亡矣。

△防隄也。

△閑禦也無始習漏種子為
定擊發難為制止故假呪力隄防閑禦無隳正行俾
現行之惑消伏未起之種不起。

△齋戒不稟而自備
者由持呪力不曾稟持齋戒之人自然稟持齋戒故
下云能令破戒之人戒根清淨未得戒者令其得戒
乃至云不持齋者自持齋等。

△果證不遠而可得者
下云誦持我呪三七日後瑞坐安居經一百日有利
根者不起于座得須陀洹又云決定自知成佛不謬。

△消難獲利者當知如是誦持眾生火不能燒水不
能溺大毒小毒所不能害乃至設有眾生非三摩地
心憶口持金剛藏王精心陰速發彼神誠是人應時
心能記憶八萬四千恒河沙劫周徧了知得無疑惑
又云十方如來所得功德悉與是人。

△自行者下云
十方如來因此呪心得成無上正徧知覺降伏諸魔
制諸外道等。

△化他者經云十方如來含此呪心於
微塵國轉大法輪能於十方摩頂授記等。

△事者自
行化他修證菩提之事。

八明行位理絕修證者寂滅真如有何位次豈有行

之可修位之可證菩提涅槃同空華故故經云若有
一法勝過涅槃我亦說為如夢如化淨名云眾生如
諸佛如草木如等圓覺云始知眾生本來成佛起信
云從本巳來離言說相畢竟平等斯約真如泯相顯
實門說。

△事存階漸者此約生滅覽理成事門說即
有觀可修有菩提涅槃可證有煩惱生死可斷位次
階漸可歷反妄旋真法爾涉于階位如人習文取仕
及第之後須有升陟之次也。

△偏一則病空有者若
一向執無地位修證則墮空病龍樹云寧起有見如
須彌山不起空見如芥子許若一向執有則墮有見
執斷則撥無因果絕化群生成惡取空執常則不了
法空利成愛見因果相遼難容進趣也。

△圓通則融
者不生二邊之執即契中道妙理由即真而俗故凡
聖不濫慈濟群品即俗而真故自他平等無生可度。

△不損等者寂照平等也照體即寂故不損滅定寂
體即照故建立諸位也淨名云不起滅定現諸威儀
下經云當處出生隨處滅盡等楞伽云初生即有滅。

△知機為請者下云如是修證佛三摩地未到涅槃
云何名為乾慧之地四十四心至何漸次得修行目
詣何方所名入地中等。

△就行開示者經云爾時世
尊讚阿難言善哉善哉汝等乃能普為大眾及諸末
世求大乘者懸示無上正修行路等即於無生忍中
不別而別明五十七位以為行履之階漸也。

△不斷
等者雖斷惑而無惑可斷方為真斷以無明即明故

雖證位而無位可證方為真證以本成佛故。

△金剛
觀察者即首楞嚴定也此定能觀察一切諸法皆不
可得能破一切無明如金剛壞物也令於一一位中
斷無斷證無證也。

△十喻者如影響陽炎水月鏡像
虗空化乾城幻。

△奢摩他中用毗婆舍那者止中用
觀也既云漸次深入故知位地不無也雖非作意任
運自彰譬猶浣衣垢落先後天理斯然。

九示魔境。

△靡無也。

△鮮少也。

△克能也此詩語也
此是如來無問自說蓋為深矜末葉行人不了一實相
相外餘皆魔事恐彼悞生取著失正墮邪故不待請
迴坐自宣故下經云即時如來將罷法座迴紫金山
再來凭几普告大眾今日迴心趣大菩提吾今巳說
真實修行汝猶未明修奢摩他微細魔事等俾令行
人一一明辯使內外魔不得便也然其辨魔有其三
法一以定研磨二以智慧觀察三依本修治(云云)。

十折妄源。

△源者本也經經皆說五陰虗妄而不說
是五種妄想所成獨有今經示之最顯也破色陰出
堅固妄想受出虗明妄想想出融通妄想行出幽隱
妄想識出罔象虗無顛倒妄想梵語塞健陀此云陰
陰即陰覆真性蘊即蘊積有為煩惱故也起則始迷
成識終結為色故云從細至麤破則反之然則起亦
頓起非有先後義說始終斷亦圓斷法爾麤垢先除
若其不然恐乖圓旨但是欲明行相須以次第顯不
次第也。

△識陰無體者不了一真成茲妄識若究其

源畢竟無體全是一心故圭山云識如幻夢但是一
心。

△湛入合湛者上湛是識下湛是真謂以定伏於
湛識合歸真如寂湛之理也斯乃真如是識邊際也。

△何所不該者以五陰攝於百法但除六無為餘皆
攝盡故頌云色攝十一全受想各當一八王識蘊收
七十三行攝無為非積聚不在蘊門攝故知五陰攝
有為盡。

△論即起信論也文意可見。

二藏乘分攝初藏攝上來巳知說此經之大意未悉
茲經三二藏中當何藏攝故次辨也梵云俱舍此云
藏謂能含藏故稱曰藏。

△三藏者經律論也梵言修
多羅宋云契經即契當法義契合機心也經即貫穿
所說義理令不散失攝持所化物機令無墜故又雜
心論有五義謂出生徵發繩墨結鬘涌泉等梵云毗
奈耶此云律謂明持犯法則大似斯方條法或飜云
調伏謂調練三業制伏過非調則通於止作伏則唯
明止惡或飜云清涼或云滅等梵云阿毗達磨此言
對法法即所對對即能對然有對向對觀之異若以
實智對理名對向若以後得對事名對觀今於三中
即經藏攝然經必備詮三字但就勝得名。

△二藏者
菩薩聲聞約人立名也但於前三藏詮示大乘理行
果故名菩薩藏詮示小乘理行果故名聲聞藏莊嚴
論云人有三乘則合有三藏以緣覺人理果同故但
立二也若據教行有別亦可為三(云云)。

△若此攝彼
者即今經為能攝二三為所攝也。

△持戒證果有小

乘者登伽證第三果阿難證二果等即攝聲聞四種
明誨即律藏阿難被徵匿王設難互相辯折即論藏
問此有彼義故攝彼彼亦有此義何不攝此耶答以
此能全攝彼彼但能分攝斯故故疏不論也。

▲一乘
攝諸乘者三五九一等乘也斯經所談諸法實相聲
聞緣覺皆獲一乘寂滅場地故唯一乘攝得此經也。

△亦該諸乘者下明五戒十善因果報應即人天登
伽阿難證果及諸聖觀門即攝小乘及權菩薩也斯
則逐器方圓無機不被蚊虻脩羅飲其水者皆獲充
足故總攝也三分攝。

△十二分者因緣本生本事未
曾有譬喻祇夜伽陀授記無問自說論議方廣契經。

△方廣攝此經者方者徧也廣者大也今經唯顯法
性廣大周徧平等故得攝也又下五名中一名大方
廣妙蓮華經契經可知若以彼為所攝此經為能攝
則總攝十二分也一以阿難示遭婬難為因如來說
教為緣即因緣分又下廣明因緣之義二下五名亦
名大方廣經即方廣分又一經備明法性方廣之義
三下云令汝會中定性聲聞皆獲一乘寂滅場地雖
無劫國記號其奈授記作佛即授記分四下云如來
將罷法座再來凭几普告大眾汝猶未識奢摩他中
微細魔事等即無問自說分五下云我今猶如旅泊
之人忽蒙天王賜與華屋要因門入一經之內備有
譬喻不能具書即譬喻分六下文匿王設難慶喜再
責因緣七處徵心三疑拒諍即論義分七下云妙湛

總持不動尊首楞嚴王世希有又云我等平常未聞
五陰五妄相成等即未曾有分八明摩登伽歷劫愛
纏又述二十五聖本昔之事又云如我馬麥等無有
異即本事分九下云自憶受生如恒河沙等即本生
分說佛及弟子往昔之事名本事說佛及弟子往昔
受身名本生十下云譬如人靜居十方俱擊鼓十處
一時聞等即伽陀分十一下云良哉觀世音入微塵
佛國得大自在力等即祇夜分十二契經如常故云
攝彼如前。

三教義分齊二初標章教為能詮義為所詮今以所
詮義之淺深判能詮教之優劣也。

△賢首者即華嚴
宗主藏法師滅後敕謚賢首大師。

▲二正辨中初約
教詮法通局顯分齊三初標。

△通局者通即終頓圓
三教以能廣博包含故以被機廣故詮義深故顯理
實故破惑妙故鮮圓頓故初後等故局即小乘及始
教也詮義淺故被機狹故解不圓融故又深必該淺
故通淺不該深故局亦可後四教為通愚法小乘為
局。

△教者教也聖人被下之言教凡成聖教愚成智
故。

初小乘教。

△小乘者運小機至小果故曰小乘何意
須說小耶以聖人演教為度物機若不逗機說教何
益若但說深謗之墮惡是故如來不動寂場而遊鹿
苑十二年間說小乘法而教導之此是愚法之人但
得無我猶不知五蘊之法當體即空如亡拳相五指

猶存然准經論亦破界內法執(云云)。

△但說我空者一
切凡夫執有我相執一切法為我所有故此教中破
有我故若謂有我五蘊所成應有多我如一色蘊自
有一十種色應有十一種我作此推撿故知無我。

△
小說法空者阿含云無是老死無誰老死既云無是
老死即法空義更不廣明所以故曰小也。

△六識三
毒者前六識也貪瞋癡三能損法身慧命故貶之云
毒若以三毒為能熏現在色心為所熏即造業受生
輪轉六道名染根本若以不貪瞋癡為能熏色法為
所熏即斷煩惱出三界名淨根本染之與淨因三有
無除此別無根本故云但也。

△未盡法源者未極二
無住本也。

△故多諍論者詮識不至七八詮理不及
中道實相故諸宗師各執一見分成二十餘部互相
諍論如群盲摸象紛然是非由不極源故也。

二大乘始教始者即法空教也分教法相教也始即
初也入大之初門也分即支分也分得佛故談未終
極故得始分之名也。

△大乘者運大機至大果故雖
四教權實有殊對前愚法通受大名法空者始自色
心終于種智皆如幻化空華也故般若云無色無受
想行識乃至無智亦無得等又云若有一法勝過涅
槃我亦說為如夢如化。

△未盡法理者大乘法理不
空不有而空而有中實圓妙今但說空將知未盡也
法鼓經云一切空經是有餘說中論云空是大乘初
門又云以有空義故一切法得成然般若備談三教

正意在圓如色不異空空不異色等今偏約不得意
邊斥也。

△一切法相者法相雖多不過五位一白法
縱說真如無為是諸法性亦墮法相之數故云但說
法相。

△有不成佛者彼說五性之人三分半人不得
成佛唯一分半人得成佛也既有不成故說名分終
等三教則不然下云定性聲聞無性闡提皆獲一乘
寂滅場地又云若有一人發真歸元諸器世間應念
化成無上智覺無情尚咸成覺詎有不成有情者哉
問此始教與愚法小乘優劣如何答前是正說我空
今此正說法空但未能見空實相故受始名既能體
法即空不為法縛可從此門通達實相故是大乘初
門故大論云為小乘鈍根弟子說我空為大乘利根
弟子說法空然但捨旁取正而說有執法者皆由著
我我執若亡我所自遣故正說我空始教既是衍門
故正說法空也此正同天台通教體法見空空含不
空號含中真前通三藏後入別圓故曰通教但深觀
此空能見不空受別圓接故知此教是入實之初門
也問始教斷證分劑與小何別答二教惑理是一觀
智全殊惑理一者愚法斷執取計名二麤之惑是我
執分別我執俱生即見思惑也若其始教今家則無
明文若以義求亦只斷我執分別俱生之惑但空六
凡法界之法證真諦理與小不殊故云惑理一也觀
智殊者以其所修觀智體折有異故云觀智全殊問
起信論中斷智相相續相名斷法執還與今始教斷

法執同否答不同彼是界外根本無明法執也彼論
六染文云二者不斷相應染(即相續相)依信相應地修學
方便漸漸能捨得淨心地究竟離故三者分別相應
染(即智相也)依具戒地漸離乃至無相方便地究竟離故
藏師判相續相是法執分別初地究盡智相是法執
俱生二地至七地究盡豈非此二麤是破無明位正
屬界外法執耶始教但斷界內法執若破無明即非
當分與後三教不殊若巳破無明即入祕藏即不可
言始教是大乘初門但見空理故知始教不斷無明
法執須善分別不可雷同問下疏云法相極於三細
豈非始教斷界外無明耶答此明分教了諸法生起
以賴耶為本縱說次第破十品無明證妙覺者皆是
教道之說為引機入證故也若實破證則與後三教
同分教之義即泯故天台明別教破無明是教道說
若實破無明則無歷別故彼文云入地自證權門自
開豈有親證而存隔歷又云初地即初住故當恁之
時無權可存或說有妄外真如不受熏變如雲外月
破盡三細究竟證得此理教道明矣。

三大乘終教終實二名但唯一體對前始分義立兩
名耳。

△隨緣者即真如不守自性成妄法也起信云
心生滅者依如來藏故有生滅心所謂心性不生不
滅與生滅和合非一非異名阿梨耶識等緣起之法
全有而成無性可得即是真如如水成波波即水故
從真起妄故曰隨緣妄即全真故云無性如金成器

器即是金。

△定性等者三聚五性一切眾生悉成佛
也涅槃云凡有心者皆得作佛圓覺云有性無性齊
成佛道。

△方盡等者對前辨果也詮法窮源故云至
極非同於權故云實理也。

四大乘頓教不談委曲直示心源故曰頓也然有約
部論頓即華嚴也逐機明頓即不定也如圓覺觀無
量壽等。

△不說法相者不說偏計依他色心等法也
此約真如門泯相說也。

△唯辯真性者獨顯圓成實
性也一實性外更無別法照體獨立物我皆如。

△八
識者是法相之源今此教中亦且不立菩提涅槃尚
不可立況妄諳乎。

△呵教者斥其無實也肇公云名
無得物之功圓覺云修多羅教如標月指起信云一
切言說假名無實但隨妄念不可得故此皆破眾生
執言滯教成生死本。

△勸離者起信云從本巳來離
言說相離名字相等淨名云無有名字語言是真入
不二法門又云文字性離即是解脫達磨云我法以
心傳心等。

△毀相者金剛云凡所有相皆是虗妄下
云當處出生隨處滅盡。

△泯心者楞伽云心生則種種
法生心滅則種種法滅般若云無智亦無得起信云
非色非心非智非識等故知有念即凡夫無念即諸
佛下云歇即菩提何藉劬勞肯綮修證是知剎那登
妙覺等佛於一朝如斯之論詎非頓乎。

△不依地位
者真如寂理何位次可及圓覺云知幻即離不作方
便離幻即覺亦無漸次思益云不從一地至一地等

五一乘圓教此之一教該收前四性相俱融含攝無
礙乃至草葉皆即真如即華嚴宗也。

△所說唯是法
界者謂心境理事染淨等法皆是實相故云唯是法
界或可此句總標性海圓融等是別列四種法界。

△
性界圓融理法界理性深廣常住無遷故曰性海理
體周徧無法不容故曰圓融。

△緣起即事法界謂眾
緣所造心境染淨等法各不同故。

△無礙即理事無
礙法界緣起事法皆理所成緣起無性不礙於理理
能隨緣不礙於事故知理事二無障礙也。

△相即相
入等即事事無礙法界謂一入一切一切入一互為
主伴如天網珠光影互入無礙無盡不可思議自在
若此以一事法全理所成理既本性周徧事亦稱理
周徧故得一事法能徧入一切事中故云一入一切
又一切事法既同一理所成周徧之理既全在一事
法中故得一切事法亦隨理同入一事法中故云一
切入一以一一事稱理成故如百千燈光照一室其
光各徧一室其光互互相入也界者性也分也事言
界者即三科五蘊一一事法分限別故理言界者以
一切法當處寂滅唯一性故理事無礙事事無礙具
性分兩義(云云)然此四種法界舉一即具四言四體
即一一四無礙方曰圓融問楞嚴大師甞於筆削記
中將此五教對天台化法四教但開合之異彼則開
前合後此乃開後合前未審約但明開以何論合矧
彼雙遮雙照遮照相須三義一時方稱圓教詎容支

開被三根器乎答約義對論不無其理但由彼斯學
人專守一邊互成諍詰其中更有綿歷年紀聽此五
教都不明五教義者臆說云云今略以彼此文意粗
試通之且此云愚法小乘同彼三藏於理不疑也二
此云大乘始教屬諸法空經同彼通教修體法觀破
六凡法界證即空真其義頗齊若始教中分義屬法
相宗備說八識差別之修次第修證歷位淺深因果
殊隔同彼別教歷別漸修備學法門經無量劫修習
取證破盡十二品無明方顯佛界但中之理理非具
法絕待之中但有教道權談非是究竟實說天台云
有教無人既說佛界但理在九界外正同相宗說真
如在諸法外堅如玉石不受熏變其義一揆問彼何
以開為通別此何以合為一始答彼約理真中故開
此以俱衍權故合也三此云終教談真如隨緣成一
切法諸法無性當處即真同彼天台雙照空有之義
也四此云頓教明呵教泯相不著二邊直契圓成同
彼天台雙遮空有五此云圓教者包融性相該括始
終雖泯空有空有炳然雖示色空色空都寂法界圓
融無礙自在同彼天台非寂非照而寂而照義也斯
上終等三教即是不思議照不思議遮不思議遮照
一時也若達觀之士聞不思議言義自照著不俟更
陳其未了者直更細明然要先知斯終頓圓三教但
為門有異圓實無殊對彼之義方可冷然應知斯三
皆以不思議中道實相為體所詮之體既實詮體之

教無不圓妙所被之機同是圓頓所起之行皆悉無
作但由宜聞真如不守自性成一切法緣起無性一
切皆如之義而得入者即以終教接之其實於終教
雙照入者即達頓教雙遮圓教非遮非照而遮而照
義也以是不思議照故宜聞頓教雙遮圓教遮照同
時亦然入一達三了三即一如一王都入門異爾以
此而知入門異故須三修證同故只一一三相資方
被圓機足矣名偏意圓宜善知悉與彼天台三義一
時無相違也亦如天台於一圓教機宜異故橫開四
門四門之機雖異皆是圓機或宜空門入者餘三悉
趣空門入一達四王都不殊故知彼從圓有門入者
同此終教得入從圓空門入者同此頓教得入從圓
雙亦雙非門入者同此圓教得入應知此乃只一圓
實義開三教之殊彼亦唯一圓教義設四門之異此
由不開四門義開三教接物設既備設四門但受一
圓之目大抵而論三教四門只為便宜故設故今三
教即彼四門更無異也不可謂終教入故失於頓圓
之旨不可謂彼從有門入故失於空等門意苟執終
教定雙照者非獨實教上乘成可思議抑亦但得俗
諦之義尚不如分教分教雖理在事外不談相即無
礙而且二諦具明又但得用而闕於體何者照有照
空是用非有非空是體又雙照雙遮俱是用非遮非
照方為體若堅執不融飜成但俗但用麤淺之法如
斯弘教誠為他宗取笑自謂稟賢首宗講長水疏焉

知宗師妙旨頓被沈廢痛哉痛哉又若三教不皆圓
實者何以行願鈔明漸頓義云若法相宗行位地前
伏惑登地斷惑乃至金剛喻定解脫道中方成妙覺
名漸無相宗一向不說地位為頓然此並非稱性圓
證圓修今就此宗直談真界非漸非頓隨緣修證則
具漸具頓若終頓二教不同是圓融者何不指終頓
二教為非圓修圓證而秪將始教對揀權實耶又圓
覺疏將圓覺頓教與華嚴對辨齊平義巳即云終教
與此正同若然豈不三教義等耶問終等三教有優
劣否答雖俱圓實不異而異義分三品從雙照入者
為下雙遮入者為中遮照俱時入者為上若得此意
研覈教旨眾滯自消問華嚴疏說此經明事事無閡
指事全理名別教一乘終頓融事歸理至於法華會
三歸一名同教一乘如何謂言三教義一耶答且如
終教為揀異始教唯空教理俱權分教教權理實皆
是權淺特立終極稱實之教名為終教既實且極豈
得未究竟耶況終教既談理事無礙豈不達事全理
耶法華世間相常楞嚴世間諸所有物皆即菩提非
事全理耶譬猶波水無礙豈得不曉全波是水耶又
華嚴頓為菩薩說圓頓法名別教一乘法華為前三
時巳調熟者會歸一乘名同教一乘同別雖殊一乘
豈異若言異者更為可笑具教眼者如指諸掌蓋為
淺學執固之者須至備括一家教旨委而示之也問
人師立教各是一途何須強會答通論判教悉准一

代之經經既不殊詎可天隔又此和會蓋為表明所
稟起信鈔中之說非無由也。

三教攝。

△正唯終教者既三教圓實不殊故但約詮
義多小以判兼正今經多說迷真逐妄諸法生起本
末次第返妄旋真皆圓實故如下經云一切世界因
果微塵因心成體又云無同異中熾然成異所既妄
立生汝妄能等又云當處出生隨處滅盡其性真為
妙覺明體等一經始終多談斯義故云正是終教也。

△兼頓圓者如云金剛王寶覺如幻三昧提彈指超
無學又云歇即菩提性淨明心等即頓教也若云地
水火風皆徧法界性火真空性空真火不相妨礙又
云離一切相即一切法又云於一毛端現寶王剎坐
微塵裏轉大法轉等又云一為無量無量為一等皆
圓義也此文既少故判為兼若約一往詮言圓融勝
妙以立一經尊極應判云正唯圓教兼於頓終今既
三教齊致故但約文多少以判正旁則無咎也若約
五判應云此經分齊正唯終頓圓三兼於愚始二教
以下明五比丘所悟法及根境如空華等。

二約法生起本末顯分齊中初一心為本源。

△一心
源者謂此一心是染淨諸法之根本故論云摩訶衍
者一法二義所言法者謂眾生心是心則攝一切世
間出世間法依於此心顯示摩訶衍義等故知一心
是諸法本其猶水源為萬流之本此約因法顯故云
眾生心若圓覺經中約果法顯即云無上法王有大

陀羅尼門名為圓覺流出一切清淨真如菩提涅槃
及波羅蜜等。

二依一心開二門。

△二門者論云依一心法有二種
門然真如門中有離言真如依言真如依言中有空
不空真如等。

云依後門明二義科云後門即生滅門也。

△二義者
彼論云此識有二種義能生一切法攝一切法云何
為二一者覺義二者不覺義等。

△心體離念等者論
云所言覺者謂心體離念離念相者等虗空界即是
如來平等法身依此法身說名本覺等一言其覺有
始覺本覺本覺復有隨染本覺性淨本覺之異不覺
中有根本枝末之別四依後義生三細謂依不覺故
起業等三相也一是業相業者為因義動作義論云
一者無明業相以依不覺故心動說名為業覺則不
動動則有苦果不離因二者轉相即轉前業相為能
見故論云二者能見相以依動故能見不動則無見
三是現相由能緣心帶所緣境故論云三者境界相
以依能見故境界妄現離見則無境界等此三屬本
識對後事識麤位通稱曰細故論云復次依不覺故
生三種相與後不覺相應不離等。

△五依最後生六
麤最後即現相也論云以有境界緣故復生六種動
相等斯六屬事識位涉于外境其相顯著故稱曰麤。

△智相者執境外生起智分別愛與不愛等。

△相續
相者依前分別遂起苦樂覺心念念相應不斷等。

▲

二正顯分齊初通指諸教。

△通詮本末者一心為本
九相為未。

▲二別顯今經則此經常住真心等者上
來通約諸教明生起義未知此經對彼其義云何謂
今經即以常住真心為一心源也下云一切眾生從
無始來皆由不知常住真心性淨明體等一切世界
因果等法皆以此心為本而生起也。

△二根本者一
者無始生死根本即汝今者用攀緣心為自性者二
者無始菩提涅槃元清淨體即汝今者識精元明能
生諸緣緣所遺者等。

△咸言妙真如性者下云如是
五陰六入等皆如來藏妙真如性等斯乃法法當處
絕待全是真實即真如門也。

△瞪目者喻真妄和合
故則有法生如清淨眼觀睛明空由目勞動見空有
華華實不曾生起。

△合手者文云其人無故以二手
掌於空相摩等又云如人以一冷手觸於熱手若熱
勢多冷者從熱等皆喻妄生也。

△眚見等者文云如
世間人目有赤眚夜見燈光別有圓影五色重疊等
此約不了一真忽然妄起成生滅門也。

△性明圓等
者一真之性本自明圓因不了元明故有妄法發於
性上故曰因明發性然實全性成妄非如樹發於華。

△識精元明者約體指妄也斯識無體本是元常故
曰元明。

△性一切心者謂一切法以心為體性也。

△滿
慈致疑者因聞佛說清淨本然遂疑云何得有世界
山河也經文備如前引。

△本覺不覺者性覺必明即
本覺也妄為明覺即不覺也。

△了然自知者始覺也。


△三相即異同非同非異之三相也下云所既妄立
生汝妄能無同異中熾然成異等。

△四輪即經云覺
明空昧相待成搖故有風輪執持世界因空生搖堅
明立礙故有金輪保持國土堅覺寶成搖明風出風
金相磨故有火光為變化生寶明生潤火光上蒸故
有水輪含十方界等。

△晦昧即業相亦即賴耶四分
中自證分證自證分也。

△為空即轉相四分中見分
也。

△結暗為色即現相四分中相分也故晦昧等即
三相也。

△引起等者下云如是擾惱相待成勞勞久
發塵自相渾濁由是引起塵勞煩惱起為世界靜成
虗空虗空為同世界成異等。

△聚緣內搖者集聚外
境於內分別也由有境界緣故起心分別念念不斷
也。

△趣外奔逸者由念不斷故遂成分離取六塵境
下云色雜妄想想相為身聚緣內搖趣外奔逸昏擾
擾相以為心性一迷為心決定惑為色身之內不知
外洎山河大地咸是妙明真心中物等。

△業果眾生
等者六麤中造業受報二相也合云三種今但約正
報為言也下云汝但不隨分別世間業果眾生三種
相續等。

▲由是下二總歎學人披閱此經始自一性
終至九界無不備談無不當處真實不是隱覆真相
而說足顯此經終實圓妙故也。

四所被機宜中初標章上來巳悉此經深妙且大聖
設化或說或默無不為機未審何機於此得入故須
辨之。

▲二隨辯中初料揀。

△樂著名相者有一類機

但樂名言法相者也且此經非相故不可思非名故
不可議是故著名相者不堪受此經也下文云見與
見緣如虗空華等。

△以文為解即文字法師不能忘
情合理者也。

△滯行位者計佛居果上我處凡夫行
位遙遠如何得臻上果心著有為遂生勞怠。

△情尚
等者爾雅云賓者服也凡有所皆言服在空也賓者
客也主既立無故客有所言皆向主故。

△自恃等者
天真即自然義也本來自然是佛何用更求於佛煩
惱本無更何所斷凡見進修之人即輕厭之也圓覺
云不斷生死不求涅槃任彼一切隨諸法性欲求圓
覺彼圓覺性非任有故說名為病等。

△固執者斯人
先聞小教便執在心堅守不捨後聞說大不肯信受
如人元擔於麻後遇金藏不能總擔又惜前功不肯
棄麻遂捨金去經云所未聞法聞之不疑是為希有。

△皆非器者如上諸過中隨落一過即非是堪受此
經之根器也。

△反上者謂雖尋文而文字性離雖覩
相而常照自心反上著名相也因該果海果徹因源
即反滯行位者也雖空不斷而中道了然反情尚於
空也理頓悟而事漸修反輕厭進習也精勤求法無
暫懈怠反棄金也。

▲二。

△普收凡有心者皆得作佛
有性無性齊成佛道又云飲其水者皆獲充足等此
約結緣下種故普收一切也。

▲二。

△益者淺深悟入
者證悟契入也俱無則因此熏成遠種也。

△金剛喻
者彼云譬如丈夫食少金剛要穿其身出在於外何

以故金剛不與肉身雜穢而同止故於如來所種少
善根亦復如是要穿有為煩惱身過到於無為智處
等縱謗墮惡由歷耳故終須醒悟如人因地而倒因
地而起也悟入等即種熟脫也。

△兼為餘性等者定
性聲聞定性緣覺及無種性人也二乘之人實不定
性但聞斯教決定回心且無性之人但無善性儻聞
今教善種自成遇緣發起必當成佛楞伽說二種闡
提一大悲菩薩二斷善根眾生佛說永不入者雖大
悲菩薩應知無信之但得聞教後必悟入也。

△三聚
者聚猶眾也每類非一故稱眾也然有三乘不同若
以五無間業眾生為邪定學無學人為正定餘漏無
漏人為不定即小乘說若以無種性人為邪定菩薩
性人為正定不定性人為不定即權教說若以一切
異生為邪定三賢巳去為正定十信為不定即實教
說今經即唯實也。

五能詮體性中初標章上雖巳明教所被機未委一
代教法以何為體而能詮辯無量事理耶故以四門
辨之然今辯體不同天台五重玄義辨體彼明所詮
之體如今經以如來藏心為體維摩不思議為體法
華實相為體等今此是顯能詮之體即當體體然據
歸性門亦攝所詮之體則此通彼局也。

▲初隨相門。

△聲名句文者聲是教主言音名句文是聲上屈曲
詮表然有三義一唯以聲為教體二唯以名句文為
體三通四法為體若但取聲唯是徑捷之聲且無詮

表若唯名句文又文等無所依故以名句文但是聲
上用故若無所依之聲則名等何有故須通取。

△體
用假實者聲是實即不可見有對色名句文是假屬
不相應行法非色非心但約分位假立論云名詮自
性句詮差別(云云)亦可通取一切法為教體但能生
物解即為教體如靈雲見桃華得道等淨名云有以
光明作佛事有以菩提樹作佛事乃至云八萬四千
塵勞眾生為之疲勞諸佛即以此法而作佛事楞伽
云有佛國土直視不瞬口無言說有佛國土動身名
為說法且香積世界餐香飯而三昧成極樂國土聽
風歌而正念圓絲竹可以傳心目擊以之存道只如
今經二十五聖於十八界七大性皆獲悟入此詎唯
名句文耶天台師云手不執卷常讀是經口無言聲
徧讀眾典佛不說法常聞梵音心不思惟徧照法界。

△若不等者如世功韻玉篇不屬詩書禮樂故不可
以教化下民移風易俗是故挾所詮義俱為教體天
台明教行理三種經旨于此。

▲二唯識門前二等者
能詮所詮也此二教體下離識所變也經云三界唯
心萬法唯識故知能所詮法皆從識變。

△本質影像
之異者謂以眾生為緣故於妙觀察智淨識演出八
音四辨之聲教名本質教眾生由佛聲教為緣故於
自心變起影像而緣名影像教斯乃眾生諸佛互為
增上緣也唯識云展轉增上力二識成決定若對五
教通以四句揀之謂唯本非影愚法小乘唯影非本

終教亦本亦影始教非本非影頓教具足四句圓教
(云云)。

▲三歸性門前收差別之教但唯一識今明此
識但是一心一心即真如也如水成波波全歸水故
圭山云識如幻夢但是一心。

▲四無礙門即事事無
礙法法相融生死真如夷齊一貫方為極唱。

△心境
下正顯無礙之相也心即唯識門境即隨相門理即
歸性門事即重指隨相唯識二門要成句故重言之
也此之三門即一論三即三而一互相依倚互相無
礙應知言色時一切皆色一切是經舉識時一切皆
識全識是經故得動止縱橫無非教體也。

△以一心
法有二門故者出所以也故者所以義如上心境理
事無礙者由一切法不離真如生滅二門故又此二
門全即一心故歸性即真如門隨相唯識即生滅門
二門不二即是一心故得交徹無礙也。

六所詮宗趣初標章一部所崇曰宗宗之所歸曰趣
然今家明宗若望天台五重玄義即含體宗用三科
如來藏是體非因非果修首楞嚴妙定能取於體通
因通果是宗惑業消滅起大神用是用若欲會者圓
融之教開合頗齊彼以即一而三故體宗用分以彰
修性之殊此以即三而一故三法合說乍似相反其
實相成。

▲初統論諸教。

△統論等者吾教自淺之深
皆以因緣為宗儒即宗於五常道則宗於自然佛則
宗於因緣一言因緣有內有外外即如以種子為因
水土人時為緣而芽得生又如泥團為因輪繩陶師

為緣而器得成內因緣者然有世間因緣出世間因
緣世間者十二因緣也無明為因行支為緣名色等
方得生起若出世因緣者即自性本覺內熏為因師
教善友外熏為緣則能成就佛果是知吾教淺深雖
異因緣是同如佛以願力為因須假度生為緣若無
眾生佛不說法然有四種不同一因緣故生死成壞
涅槃云我觀諸行生滅無常云何得知以因緣故知
二因緣故即空故龍樹云諸法不自生亦不從他生
不共不無因是故知無生三因緣故即假如鏡像水
月等緣會不得不現四因緣故即中若言不從因緣
即是定有定無則墮斷常之過故中論云因緣所生
法即空即假即中然因緣是一由四人觀之有異下
智觀故得聲聞菩提中智觀故得緣覺菩提上智觀
故得菩薩菩提上上智觀故得佛菩提故知佛教因
緣收盡。

△宗途五者一隨相法執宗即小乘諸師依
阿含等經以造婆沙俱舍等論二真空無相宗即龍
樹提婆依般若等經以造中觀等論三唯識法相宗
即天親無著依深密等經以造唯識等論四如來藏
緣起宗即馬鳴堅慧依楞伽等經以造起信等論五
圓融具德宗即華嚴宗天親菩薩造論解釋今經約
文廣略當四約義尊勝應五。

二別顯今經中初擬他解初總。

△注偏計等者如夜
見繩迷謂為蛇蛇豈有實但是情有夜見杌木謂之
為鬼亦復如是偏計妄法亦爾情中則有理上元無

如病目見華華實無故故唯識云由彼彼徧計偏計
種種物此偏計所執自性無所有金剛云凡所有相
皆是虗妄起信云一切諸法唯依妄念而有差別若
離心念則無一切境界之相等未審今經之中還有
此文否故注云如虗空等下云見與見緣如虗空華
本無所有等。

△妄為色空等者下云本是妙明無上
菩提妄為色空及以聞見如第二月誰為是月又誰
非月注依他等者前約脫體無故云空今乃假有本
自寂然如日中見影影本自寂雖依身有身實不甞
現影如鏡中像非從內出非從外入見時不是新生
不見亦非滅去故寂如依麻有繩繩全假立麻雖做
繩麻性不變依他之性亦爾不待破除本自寂也唯
識云依他起自性分別緣所生妙經云諸法從本來
常自寂滅相又云世間相常住等。

△注當處等者下
云汝猶未明一切浮塵諸幻化相當處出生隨處滅
等。

△藏性圓滿者計蛇之繩謂鬼之木做繩之麻此
三俱喻藏性也既知心境元寂則顯藏性本圓一切
眾生不能空寂心境故藏性弗及顯現若能空寂則
得藏性圓彰也。

△注此見等者下云此見及緣元是
菩提妙淨明體云何於中有是非是又云見與見緣
似現前境元我覺明。

△凡聖平等者由圓滿故平等
也圓覺云始知眾生本來成佛淨名云眾生如彌勒
如草木如。

△迷悟等者下經云殊不能知生滅去來
本如來藏妙真如性性真常中求於去來迷悟死生

了不可得。

△聖凡無二路者中間無實性是故若交
蘆結解同所因聖凡無二路迷晦即無明發明便解
脫。

△生死涅槃等者下云一切世間山河大地生死
涅槃皆即狂勞虗妄華相等。

△忘情者行人由達心
境空寂故自然喪巳妄情一念不生即同於佛也。

△
則汝心中者下云則汝心中演若達多狂性自歇歇
即菩提勝淨明心本周法界不從人得等。

△旋流無
妄者下文揀圓通文也彼云今此娑婆界聲論得宣
明眾生迷本聞循聲故流轉旋流獲無妄等。

△等佛
者只為情生智隔想變體殊若乃忘情與佛平等。

△
即同如來者下云若能轉物即同如來身心圓明不
動道場於一毛端現寶王利坐微塵裏轉大法輪。

△
方便易成就者下云頂禮如來藏無漏不思議方便
易成就堪與教阿難及末劫沈淪等。

△三緣等者下
云汝但不隨分別世間業果眾生三種相續三緣斷
故三因不生等。

△永絕輪迴等者業惑纔消輪迴自
絕故圓覺云知彼如空華即能免流轉。

△若得妙發
等者下云若得妙發三摩提者則妙常寂尚無不殺
不盜不婬云何更隨殺盜婬事。

△有無二無者即有
殺盜婬無殺盜婬俱無也下云有名鬼倫無名天趣
有無二無無二亦滅等。

△起大神用者三惑二死既亡
三智五眼圓發性德妙用自此而彰也。

△不須天眼
等者三漸次文文云是修行人先持聲聞四棄八棄
執身不動後行菩薩清淨律儀執心不起禁戒成就

乃至云是清淨人修三摩提父母肉身不須天眼自
然觀見十方世界覩佛聞法得大神通。

△安樂者得
禪定樂也又得涅槃常樂我淨之樂。

△身心快然等
者下云阿難與諸大眾蒙佛開示慧覺圓通得無疑
惑俱白佛言我等今日身心皎然快得無礙等。

△自
在者不著涅槃生死也。

△一為等者下云我以不生
不滅合如來藏而如來藏唯妙覺明圓照法界是故
於中一為無量無量為一等。

▲二。

△別五對者一以
說教為宗義意為趣二事法為宗顯理為趣事即義
中所詮三科五蘊破妄顯真等事也詮此事者為顯
理故三理境為宗修行為趣境即所觀真理為對能
觀智故稱之曰境四以修行為宗藏體寂滅為趣五
以藏性寂滅為宗起大神用為趣。

△相由者由教故
有義由義故顯理顯理故修行修行故趣寂趣寂故
起用起用故出假利生其猶於鏡垢盡明彰物對像
現爾。

二隨要釋中初約解行。

△許示者經云有三摩提名
大佛頂具足萬行等。

△徵解者却反徵問出家本懷
也經云汝我同氣情均天倫當初發心於我法中見
何勝相頓捨世間深重恩愛直至第三卷經終盡是
開示阿難圓解一約修證。

△雖獲等者即下請行之
文下云我今猶如旅泊之人雖獲大宅要因門入等
然據今文總有三重謂解行證今示下經但引解行
之文而不引趣證文者意云行成必證事可知也又

入通能所行證雙該也。

△若欲具明者應云解如來
藏為宗謂佛許示真修却約心見徵解行首楞嚴定
為趣故下請云雖獲大宅要因門入等次修此真定
為宗證彼藏體為趣下云我以不生不滅合如來藏等
七教迹前後。

△集者即結集此經之人也。

△約類總
為一部者雖非一含所談而其所詮法義相同故合
為一也如人說事聞者有疑遇他事故不遑咨問及
後再面方獲咨詢以決前疑也今亦如是時雖不同
只是一經之事如華嚴七處九會但一經耳。

△匿王
致疑者敘外道之說疑身死後斷滅也下云我聞迦
旃延毗羅胝子咸言此身死後斷滅名為涅槃等。

△
阿難疑問者下經佛云一人成道依正咸真今佛成
道何故復有地獄餓鬼畜生等道乃至舉瑠璃王善
星比丘生身陷獄為有定處為無定處等。

△誅釋種
者瑠璃幼歲於釋摩南家學射其家新建一堂欲請
佛琉璃幼孩入中作劇由是釋種以言罵之曰汝是
何人輙汙我堂琉璃大怒告左右曰待我為王必須
語我我得報之後為王果誅釋種忖為此惡必招禍
報遂乘舶入海至中流間業火四焚直入地獄今此
大意云第二卷中匿王在座請問及匿王崩琉璃為
王方誅釋種今既舉琉璃陷獄為問驗知隔矌時遙
非一會一時說也。

▲二定文之部屬。

△耶輸受記者
引文證是法華後也下云或得出纏或蒙授記出纏
即登伽證第三離欲果授記即耶輸巳曾於法華會

中授記作佛也。

△持地等者下云我聞如來宣妙蓮
華佛知見地我先證明等即妙經普門品終云爾時
持地菩薩即從座起前白佛言世尊若有眾生聞是
觀世音菩薩品時眾中八萬四千眾生皆發無等等
阿耨多羅三藐三菩提心。

△應身無量者既云應身
無量斯即是入無記化化禪能普現色身也經云以
佛道聲令一切聞也。

△顯露入實者下云了然自知
獲本妙心常住不滅等又云不歷僧祇獲法身又請
十方如來得成菩提妙奢摩他等既請佛行開權後
經理無惑也。

△盡證圓妙者如最初陳如云妙音密
圓得阿羅漢優波尼沙陀云塵色既盡妙色密圓等
此皆住持如來三德祕藏圓妙可知也。

△俱醍醐者
今經既在法華後說故知以醍醐為教相也若時若
部若教若人悉圓極也若不明終頓圓三俱是圓極
並無優劣而作淺深解者即疏主判云正唯終教大
乖經旨及法華後意也明教者悉之。

八傳譯時中初明飜譯。

△制止道場者道場即寺也
漢世名寺隋朝敕改天下寺字為道場改道觀為玄
壇。

△邊境者邊方戍遏之人也。

△中宗者廬陵太子
也高宗之子則天親毓一十八上登大寶之位後被
則天毀位貶於房州廬陵郡後得狄相犯諫遂陵却
詔迴荐升寶位恰當長安三年中宗即改為神龍元
年也正月升位二月即貶房融於嶺南知銓同五月
遇此三藏對譯茲經。

▲二敘流傳。

△大通即北神秀

和尚也。

△灌濤即縣名也。

▲二敘異同然據譯場中
有證梵義證梵文讀梵本有傳語證譯證義今般刺
密帝是傳語之人雲峯是飜梵為華之人房相與迪
公即受其語以書之也必潤其辭也。

▲二會通可見。

首楞嚴經義疏釋要鈔卷第一
