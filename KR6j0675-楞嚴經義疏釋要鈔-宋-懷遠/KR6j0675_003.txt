











首楞嚴經義疏釋要鈔卷第三
長水沙門　懷遠　錄

二破妄顯真二初責躬遭難。

△請益則起者彼文云
侍坐於先生先生問焉終則對請業則起請益則起
注云益謂受說未了欲師更明也。

△更端則起者彼
云侍坐於君子君子問更端則起而對注云謂異問
之端倪故敬而起對也。

△儒有居與汝言者論語孝
經皆有斯語。

△從法空體者表法說也即不動真際
示十界身普益眾生也。

△肉袒者即西國以卑見尊
之禮也。

△覆左露右者表覆權顯實也。

△荷大法等
者荷即擔荷也自證非權非實之理即是自荷也能
起而權而實之化即荷他也今阿難自荷荷他同入
祕密藏中非重擔耶。

△胡跪者効胡人而跪也。

△地
能生養萬物故表理也。

△合掌表權實相即也。

△冥
符契合也。

△俾悟入者智度大海信為能入。

△斛飯
子者斛飯即淨飯次弟也然有經中又云阿難是白
飯王子故彼文云尼休王有四子一名淨飯王有二
子一名悉達二名難陀二名白飯王亦二子一名阿
難二名調達三名斛飯王亦二子一名摩訶男二名
阿那律四名耳露飯王亦二子一名䟦提二名婆敷
各隨經論出也。

△見惑除者巳斷八十八使見惑得

初果也此惑能障見道故云見惑即真見道所斷之
惑也又見即是惑因邪起見故。

△俱生在者猶有十
使思三界分為八十一品斷之此惑障於修道以難
斷故分為九地欲界一地自分九品謂上上品能𨳝
兩反生死上中上下中上各𨳝一反生死中中中下
共𨳝一反生死下上下中下下共𨳝一反生死此九
品共𨳝七反生死即七往天上七來人間若斷前六
品盡證斯陀含果斷下三品盡證那含果餘有色界
四地謂初禪二禪三禪四禪無色界四地空處識處
無處有處非非想處地地各分九品八地共有七十
二品若斷盡即證羅漢也。

△大教所指示處者即一
實相印也即今經所顯如來藏理也有本作詣字者
詣至也即不知真際至極處也。

▲二請示修行。

△奢
摩他路者教能詮定即教為定之路也定能顯理即
定為理之路也今請說妙定即因教為路而得發定
即奢摩他之路若即指定為路是奢摩他即路單言
止者圓融之定即一具三也。

△阿闡提此云無信根
亦飜無欲謂不樂欲涅槃也由無信故不能成就善
法故曰焚燒善根故知萬善以信為首是入法之根
本眾行之先容華嚴云信為道源功德母長養一切
諸善法左傳云信不由喪質(智音)無益也苟有明信㵎
溪沼沚之芼蘋繁薀藻之菜潢汗行潦之水可以薦
於神明可以羞於王公今此人撥棄世出世間因果
永滅善根故曰闡提亦飜多貪謂貪樂生死不求出

離也。

△五體表五蘊。

△地表實理即表以智照五蘊
空證圓常理也。

△翹佇者翹懸也佇待也懸懸待望
如來如來慈音開示誨教也。

二如來現瑞。

△法利者將示如來藏心無上法利也。

△聲色用中無非智體者聲色之用皆從無漏智性
顯發故得若聲若色當處絕待全是本智即一色一
香無非中道古師云用則波騰鼎沸全真體以運行。

△種種者青黃等色表眾德也。

△三世間者眾生世
間五陰世間器世間佛為總化之主故曰佛世間也。

△不離本覺者迷本覺故為三世間世間無性即是
本覺也。

△無明堅厚土石成形者無明堅厚似土石
之堅確也又內由堅執外感土石之形智定鎔時無
不亡泯百年之暗一燈盡除。

△拔除也。

△六種如華
嚴者謂吼擊震起動踊一一各三吼徧吼等徧吼餘
皆倣此即十八變也。

△六情妄隔等者由眾生六情
妄隔故外感國土差別本智或融詎能隔別故曰開
現或可六根取境各各分限所謂聽不出聲見不超
色等似國土之殊形也一相若反六用通同似國土
開現也。

△誰為自他者智起則物物咸真理顯乃高
下無別。

△因果不二者九界即佛界也。

△無明即明
者迷之生死無窮悟即廓爾解脫迷則三道流轉悟
則果中勝用又三千在理同名無明三千果成咸稱
常樂故云皆住本國然今現土土是寂光以表大眾
將取三德真土以此經正顯如來藏體三德妙常故

也七既如是身亦非低尊特說經無所惑也。

△第三
末經是此所表者下云一切世間諸所有物皆即菩
提妙明元心心精徧圓含累十方寧有方所了然自
知獲本妙心常住不滅等。

三正為開示三初總斥不了。

△常等四倒者此無常
計常不樂計樂不淨計淨無我計我此凡夫眾生著
榮四倒二乘不知本具常樂我淨而但著無常無樂
無我無淨之枯四倒也。

△無始無明等者從無住本
立一切法由法牽生分別事識起惑造業網以為種。

△
種必有果者由貪愛煩惱為能熏本識為所熏故得
業惑種子起成現行蓋是過去造業為因招感現今
苦報為果於苦果身中又造種種業因招引當來苦
果故云子子相生等斯則過去二支因現在五支果
現在三支因未來二支果三世輪迴無有斷絕如線
貫珠也。

△經云即涅槃經也本識為法因諸法即為
果此諸法必依藏本識中故曰諸法於識藏由諸法
作本識因本識得生即為果此本識必依藏諸法中
故曰藏於法亦然此則本識能為諸法因亦為諸法
果諸法能作本識因亦為本識果故云更互為果性
亦常為因性也一蔀生三子喻惑業苦不相離也起
惑必造業業必招苦理如然也起信云動則有苦果
不離因。

△五道即三途人天。

△心行理外者背中道
故迦葉云我等自此巳前皆名邪見人。

△殺者能殺
法身慧命故。

△通途即大達也即失妙奢摩他路也

二乘教理迂僻故云幽徑。

▲初示妄源。

△無始者無
初始也從來未曾悟故說妄無始斯七種生死中名
流來生死此不可窮詰初際。

△攀緣者攀外六塵於
內分別也下云聚緣內搖趣外奔逸造業受報塵沙
劫波莫能遏絕者無不由此攀緣妄想以為其本保
愛此法為自性者深為誤也經云若有一法勝過涅
槃我亦說為如夢如幻何況執此虗妄相想為身心
也。

△吁歎聲也然則法無彼此得失在人如人覽鏡
不觀鏡體團圓內外明潔却取像之去來以為鏡者
誤之甚矣今所斥者有斯人也苟能體像是全鏡之
像則無像而不是於鏡鏡是全像之鏡則無鏡而不
具於像此則法界圓融本來俱現即是無始菩提元
清淨體若得此意方見佛之本懷方免偏指之失方
於行者不遠而得矣。

▲二示真源初正示。

△無始菩
提涅槃元清淨體者性德三因也無始者本具也本
有性了因故云菩提本具性緣因故云涅槃本具性
正因故云元清淨體如斯三德性本具足非新非故
無去無來但迷時全修在性故即三道流轉悟則全
性成修故則果中勝用豈同權宗說菩提心是無常
耶。

△識精者精者揀麤為義即梨耶也然此識體即
是無常故曰元明又識精者心性也。

△能生者由斯
理性三德不守自性隨其染緣成九界法事法既起
真性即隱而不彰故曰緣所遺者如迷東為西東即
為西所覆也。

△對法經即阿毗達磨經也。

△界者性

也。

△一切法等者十界所依故故起信云所言法者
謂眾生心是心則攝一切世間出世間法此心若隨
染緣即有六道依正之法隨淨緣即有涅槃三德之
法。

▲二斥迷。

△含褁無餘者寂照含空故也華嚴云
一切眾生及國土三世悉在無有餘。

△日用罔知者
易曰百姓日用而不知。

△持珠乞丐者妙經云譬如
有人至親友家是時親友官事當行以無價寶珠繫
其衣裏是人醉臥都不覺知往至貧里求乞衣食等
彼明結緣下種之後為無明酒醉脫著二乘馳流五
道自亡法財不能取用此明本有當心不能認得抂
入諸趣也。

△懷寶迷邦者論語中文陽貨謂孔子曰
來予與爾言曰懷其寶而迷其邦可謂仁乎曰不可
好從事而亟失時可謂知乎曰不可日月逝矣歲不
我與孔子曰諾吾將仕矣意謂孔子有才知而不仕
是懷其寶也善於治國之道不執政事是迷其邦也
意欲夫子仕我故答曰諾吾將仕矣今借彼語以況
本有圓常之性而不認取却自流迸五道栖栖不及
誰之過歟。

△躓困也。

二正權真妄中四別推心見。

△汝目可見者疏二解
一以目為所見意云汝目在汝面上顯然令我可見
二以目為能見故云目實可見我奉相。

△固執既深
者自無始來確執此心為巳心性沙數算之不及故
曰河沙叵算。

△相想者相即六塵想即分別妄心第
六識也此是虗妄相家之想也。

△惑者迷也相起性

隱故云惑汝真性然全所覆為能迷也。

△嫡生者正
后所生也又嫡親也非螟蛉也。

二顯示真心疏二初示心體。

△真心之體本周法界
者體量也。

△非妄非真絕言離相者離過也。

△能攝
一切等體德也。

△非妄非真者是非雙絕也中論云
若法為待成是法還成待等下云言妄顯諸真妄真
同二妄等。

△絕言等者論云從本以來離言說相離
心緣相下云非風非火非六根非十八界非智非識
等斯則口談辭喪心緣慮亡也能攝一切等起信論
也。

△世間即六凡。

△出世即四聖此則十界依正不
離自心也下云一切世界因果微塵因心成體又云
諸法所生唯心所現。

▲初舉義標門。

△三大者體相
用也。

△二門者即真如生滅也此二門即寂照二法
照故三千俱假無一法而不立寂故法爾空中是法
咸泯寂照平等即是一心初真如門即一心之體照
而常寂也即泯相顯實門唯就理說即頓教義一切
事法到此門中無不真實如眾器到於𦦨爐咸成一
體然一言真如有二種一依言真如即以言說詮辨
真如之相令人生信二離言真如唯與觀智相應。

△
唯體大者論云是心真如相即示摩訶衍自體義故
二生滅門。

△彰染淨者九界染佛界淨。

△明體用者
非寂非照為體而寂而照為用。

△顯真妄者諸幻滅
盡覺心不動名真幻相虗假名妄。

△論因果者餘塵
尚諸學明極即如來。

△有修證者空所空滅故名修

寂滅現前故名證。

△或破會者斯是前塵虗妄相想
故名破生滅去來本如來藏故會。

▲二會二相。

△治
生等者治生產業是差別事法如斯之法全真所成
法法皆妙故與實相不相違背。

△巳界者即自巳一
念也。

△眾生者九界眾生也。

△佛者究竟覺也意顯
巳之一念及彼彼眾生心與諸佛究竟果理實無高
下不思議一也故華嚴云心佛及眾生是三無差別
二別示經意二初略指二廣釋三初通示諸教然根
利鈍執輕重約人皆通橫竪(云云)乘頓漸即約行約
理教權實即約教此四在今經則皆圓實。

△理須破
斥者為執重者破令情盡方辯真妄如何難正認妄
為真若便與指為真時即助彼倒執益其上慢以但
見像猶未識鏡故。

△苦藥等是尚書語。

△瞑眩即冥
昧發動之貌。

△厥其也猶良之馬舉搖鞭影即歸正
路若駑駘之馬徹骨方調。

▲二廣釋相中初破妄顯
真諸法所生唯心所現性一切心實有體性是顯真。

△不同前塵分別影事即揀妄。

▲三總結申歎。

△維
摩法華皆有此意者然法華破三顯一似破汝等所
行是菩薩道決了聲聞法是諸經之王是會也淨名
以三破小以圓斥三即破貪恚癡性即是解脫罪性
不在內外中間亦不常自有如其心然罪垢亦然及
文殊與諸菩薩說不二法門等並是會也。

阿難申疑中初發心修行疑。

△寵弟者寵愛之弟也。

△恒沙國土承事諸佛等即弟子顯本義今經法華

後說可誠證也。

△難行法事者自利利他捐身折骨
拔苦與樂之事也。

▲疏初引涅槃。

△發菩提心者菩
提智果發心希求此果即菩提之心也。

△不是佛性
者不是正因佛性也。

△先有佛性者本具正因性也。

△何故復有初發菩提心者以權教修緣了難也。

△
佛言下是佛順師子吼問為赴末代機宜說緣了性
是無常也此心雖念念滅謝若能運運修之不巳亦
能至於菩提智果涅槃斷果故云亦能破暗等若實
教說本有三種三理元徧如前文云無始菩提涅槃
元清淨體達性成修修三亦徧欲示眾生本有正性
且示正因體徧為赴末代一類眾生宜聞帶權之說
故佛覆實緣了述權緣了也。

▲二合今教今阿難執
能造善惡之心念念生起正同涅槃似無常修得緣
了佛性難常住正因佛性也。

△不辨三因常無常者
阿難不知發心修行是緣了而却以斯難正因常徧
也蓋不辨緣了無常正因常也尚未識正因常住豈
況更識三因俱常然在今經必須三俱常住如來善
巧漸次示之爾疏語甚略細研記消可以意得。

▲三
無心土木疑中。

△發明者分別也意云若此分別之
心不是我心者我乃無心全同土木也又發門即開
發明顯也若如來開發明示云不是我心者我乃無
心也。

▲二總結請。

△離此覺知者覺知即分別也離
此現前覺了能知心外別無有心也然此眾生在迷
理須破折洎乎認得其實相即方知一念即具三千

無欠無餘故金錍云阿鼻依正全處極聖之自心毗
盧身土不逾凡下之一念。

△不早辯者繫辭云(坤卦文也)
由辨之不早辯也。

二如來正顯二初約現法隨緣以顯心。

△欲令心入
者即圓融定慧之心也。

△入者契入也。

△無生法是
理。

△忍是智得此智時了一切法無不是如印可決
定名無生法忍今經第三漸次得此忍也。

△以手摩
頂者手智也頂理也將發圓智契入無相寂理故摩
頂也。

△通達一切法門者初破無明顯法性時所有
百法明門一時開現也明門者明者慧也門者通達
也得此忍時於多百法門而得自在於剎那頃證百
三摩地應百界化生等然斯即是三德開發也謂發
一切功德發一切智慧發一切境界故名通達。

△總
標色心者諸法雖多色心包盡是凡聖因果染淨等
法也。

△不守自性為因等者由心本具隨緣之義能
造十界依正故所造法全能造心故云唯心十界依
正既唯一心一心豈存能所方知心外無法唯是一
心然造有二種一者理造即性本具故名造二者約
事名造良由理具方有事用也。

△無始妄想者根本
無明也。

△凡聖總該者世間因果即六凡出世因果
即四聖。

△別指依報者竪則四土相望論淨穢橫即
土土論淨穢(云云)。

△亦通轉者一切因果一切世界
微塵也。

二正顯妙淨明心。

△三德具足者淨即解脫明即般

若心即法身即一而三故稱妙亦可妙對法身。

△不
能變動者以隨緣即不變故若隨染緣時全體為染
者則不能隨淨緣成淨法也良以正隨緣時體不變
故能為一切法所依也。

初就執定其有性。

△覺觀者語之加行也初心在緣
名覺細心分別名觀即覺麤觀細也。

△思惟尋伺者
思惟即分別也尋伺謂尋求伺察也即覺觀也又分
別即心王覺觀即心所。

▲初例對五塵顯。

△因聲分
別者由聲境牽故方起分別此明了意識取現量也。

▲二單就法塵顯。

△見聞覺知者見即眼聞即耳鼻
覺即身知即舌意意云五塵不對之時有此分別性
者亦非自立蓋因法塵影象而起。

△明了不行者不
對五塵故明了意識不起也。

△在獨散位者獨散意
識比度生解取落謝塵也。

△同五所取者即明了隨
前五識取現量境也初塵亡體在容是真常。

△何必
求人者勉其取捨以智自裁也故南岳云但向巳求
莫從他覓覓亦不得得亦不真終是他心不知自性
自性清淨即是法身猿猴念念躭著紛紜害馬念念
狠戾不調也疏引楞伽及下文並是第八識今證意
識者以細況麤也。

▲二釋成。

△皮之不存者皮喻六
塵毛喻心也文出左傳。

△法身斷滅者真性即是法
身汝若執隨境之心為真性者塵滅心滅非斷如何
四彰其自失。

△默然自失者無語申通故默然也知
執妄非故自失又失前所執緣心故云自失。


初正顯失疏二一釋名相。

△滅受想者滅其領受想
念心所法也即滅盡定也。

△能從一禪至一禪者從
初禪修念念無間巳至二禪二禪念念無間至三禪
等故云次第。

△能成無漏者修此定時善能調伏漏
心不起隨所修禪悉知虗假不起著心發真空慧斷
諸煩惱隨所對境不生見著如此修心三漏永盡名
為無漏初唯簡凡夫釋。

△未到定者未到初禪也亦
名中間禪位位皆有此名。

△隨禪感果者本是有漏
有著心修隨於禪中發支林功德時忽生愛著即隨
定功力感生諸界如修初禪方便時有二種心一麤
心住謂方便修習漸漸虗凝不復緣慮二細心住其
心泯泯轉加微細也或正得此麤細住時或將得時
皆有持身法起此法起時身心自然正直坐久不疲
等於是若生味著心即感生未到地中諸禪亦然也。

△滅盡定者滅六全分盡七染分也。

▲二通簡三乘
釋。

△亦可別斥前之九定者即滅受想等小乘無漏
定也。

△俱是不了者未得大乘中道無漏也。

△過三
有者過界外三有也然修心有異感果遂差若凡夫
修則不能厭患世間但求禪定中樂及以果報生見
著心等即名有漏心修也二乘即無漏心修菩薩亦
有漏亦無漏心修佛以非有漏非無漏心修等廣如
禪波羅蜜說。

▲二出所以。

△若了真妄者知真本有
達妄元空也又了達真妄平等但有二名也。

二破妄見明真見中疏初明次第。

△見有正邪者依

理起見名為正見依妄起見名為邪見。

▲二會二文。

△明心則約見而辨者即用以明體也(云云)。

▲初正
敘。

△身心不相代者身不能代心也。

△未染大乘法
服者即以一心三觀為衣能蔽三諦上感能莊嚴三
身即是著如來衣也。

△法食者即法喜禪悅食也於食
等者於法亦等於法等者於食亦等即以煩惱為薪
智慧為火以是因緣成涅槃食。

▲二喻顯。

△雖有多
聞等者雖聞大法不修理定終無所證故云與不聞
等。

△如人有目等即般若經日喻觀目喻止止觀並
修達種種事即實相故故云見種種色即真善妙色
也。

△大論以多聞對慧此以多聞對定者以圓融之
行定慧體一但以多聞助止觀行也。

△是所說應受
者如說如行也。

二述迷求解。

△煩惱者煩者擾也惱者亂也擾亂有
情常處生死也煩惱當處是障即持業釋若對所知
竪論即四住煩惱名為通惑見思亦名我執分別我
執俱生此惑親迷且迷第六識心也若如疏云發妙
明心是除煩惱障者即該五住煩惱與所知障齊但
約迷理名煩惱障迷中道智名所知障也。

△所知障
者竪論即由無明覆根本智於所知理不了名之為
障即所知之障依主釋慈恩云所知不是障障所知
名為別惑見思也。

△擾惱不生無煩惱障。

△業性不
結是無業障誰為生死是無報障。

△誰為涅槃是無
三德此則德障一體相名都泯法界獨朗是曰寂常

心性。

△無上覆者孤幼也。

△權實父母者權智幹事
即父也實智長養曰母。

▲初放光灌頂。

△萬字者表
平等理為萬法之本光表從體發於見用。

△必受安
樂者三德具足究竟真樂也下云安樂解脫。

△天樞
者即則天時於端門外立一所以銅鑄廣一丈二尺
高九十尺狀似今之幢也上列日月星象并有字標
額上以銀為蓋下以銕為山義似璇璣玉衡之類以
紀德也。

△無漏淨眼普見十方者眼即智也謂圓照
十界機也。

△智果同者佛佛道齊也。

△乘因不二者
同乘一實到如來地也微塵如來一門超出妙莊嚴
路則諸佛巳乘菩薩今乘未來當乘故曰不二。

二許為宣說。

△建大法幢者圓頓大法超出偏小故
名曰幢幢者高顯之貌。

△建大義者無上妙教盡未
來際自利利他脫苦得樂故也。

△十地隔羅縠者有
一分微細無明也。

二答由。

△染部捺陀此云上勝金。

△觀經疏即遠法
師疏也。

△赩者盛貌文選云瑤草正翕赩注云翕赩
盛鬱貌。

初告語。

△實言告汝者先按定令諦信也佛具五語
不誑眾生。

▲二正例。

△例我拳理者理道理也。

△均
同也今以汝眼類例我拳義理均否。

△唯然者唯即
應諾之辭老子云唯之與阿相去幾何注云禮對曰
唯然者如是也順許之辭也。

▲二驗。

△所以者何者
所以非見全無者何也五通見黑無別應立量云盲

者眼根是有法是見故為宗因云能見暗故喻如有
眼見暗有眼見暗既是見無眼見暗亦是見初牒向
執情。

△忽得眼光者或得金錍決膜重發勝義照了
前塵故曰眼光常情所見咸謂是眼見也。

△燈之與
眼但是見緣者此二秪是瑜伽九緣二緣也眼即根
緣燈即明緣也。

▲三結歸心見。

△餘是助因者燈眼
是發識助緣也。

△令知其根本者巳知見之根本須
是心也。

△未辨真妄者猶未辯折此見是真是妄也
二廣約諸相辯釋中初阿難佇佛慈音。

△羝羊者語
出周易如羝羊觸於藩籬進為身礙退被角違即進
退不得之象類似阿難取捨難明也故茲默請覬佛
開示也。

▲初如來問悟因由。

△鹿苑者梵云波羅奈此
云鹿苑亦云鹿林即先王養鹿之苑囿也(云云)。

△五
人者即世尊修道時遣內族三人外族二人給侍太
子後疑世尊所修不真遂皆捨去入此苑中修外道
法故佛先度也憍陳如是姓此云火氣阿若多斯云
解是名也。

△相次捨去者內族三人執樂為道即摩
訶男婆提婆敷見修若行謂為非道忍苦不禁捨之
而去外族二人執苦為道即憍陳頞鞞見食乳麋乃
云太子敗道喪志遂捨而去。

△三轉者一示相轉謂
此是苦此是集等二勸修轉謂此是苦汝應知此是
集汝應斷斯是道汝應修斯是滅汝應證三作證轉
謂此是苦我巳知汝應知等(云云)。

△說生滅四諦者
所謂若則三相遷移集則四心流動道則對治易脫

滅則滅有還無此最麤淺屬小乘也然凡有四種四
諦一生滅如上二無生謂苦無逼迫相一切皆空故
集無和合相因果俱空故道不二相無能治所治故
滅無滅相法本不生今則無滅故三無量謂苦有無
量相一界尚有無量況十界邪集有無量相者貪瞋
癡種種心種種身口集業等道有無量相者謂折體
巧拙方便曲直等滅有無量相者如是方便滅見滅
思惟滅塵沙滅無明等四無作謂皆是實相不可思
議非但第一義諦無若干一切皆無若干迷為苦集
悟為道滅今疏且約權小說故屬生滅若以開權後
經及下敘悟須在無作。

△別指集諦者集即見思煩
惱分別煩惱八十八使見惑俱生即思惑。

初標所悟。

△我今長老者此人最有年齒也凡諸經
列眾若約年齒即列陳知為首若約慧解即列身子
為首又但有德行皆稱長老如經中稱阿難為長老。

△獨得解名者最先解故感諸天在空證云陳如先
解。

△生空者由不執五蘊得眾生空也。

▲二述解二
一述客義。

△俶裝者文選云簡元辰而俶裝注云俶始
裝而行也。

△攸往者所往也易曰利有攸往然據圓
人不斷五欲而淨諸根三道即三德無明即明豈同客
之去來塵之搖動但以無動而動無去而去即不礙
圓意也。

▲二述塵義。

△清陽目也。

△發明者照現也喻
觀智也。

△塵惑微細觀智斷之。

△主空喻真性者近
言即偏真法性據經遠言即中道真如佛性也須敕

陳如說客塵義者欲令深達即體之見本來常住無
去無來故佛善巧適時御物蓋知陳如所悟法門最
堪引接故令部折以為阿難所悟之筌也又緣在此
人也。

初引手問答。

△屈五轉指等者欲示見性不動故舉
手以示也然前問悟因由科中云舒兜羅綿網相光
手二句經文合在斯出(云云)。

▲一就見推窮巳下經
疏並可見眄斜視也總責意者蓋責阿難汝今既能
認得見體動靜雙絕顯手自有傾搖云何前來却認
攀緣擾壞之心以為真性認像失鏡過莫大焉不但
汝之一人如此一切眾生無始至今認生滅妄想於
是執身執境輪替罔休有將此文是責阿難不合見
手開合見頭搖動者甚不便也佛意且令阿難明識
真妄一則經文大緊二則第二卷中如來示匿王身
自遷改見性無動又示阿難諸境自有還滅見性無
遷並是孤起但作如來許今認見之見責彼前文認
妄之非也請細詳(此下入第二經)。

初述阿難願辨真妄以此段經無阿難問辭但是集
經之家敘述阿難所懷之事也。

△泰然者安然暢泰
也。

△真妄虗實者真實虗妄也。

△二發明性者希覬
如來為我開發明示何者是真實不生滅性何者是
虗妄生滅之性也以阿難因聞阿若多說客塵之義
解知見性無動遂疑現前見性為便是真為別有耶
而不發問者但以屢扣佛慈深蒙指誨內慚暗短未

體大猷況以師嚴道尊莫敢容易發言賴得匿王發
與斯旨。

初引外敘疑。

△自然見者此人計道不須修但八萬
劫若盡自然解脫如擲縷丸於高山線盡自止迦旃
延毗羅胝子即六師中二人也。

△發揮者發趣揮揚
也語出孝經序。

△諸有漏者通該未發圓解未證圓
理皆名有漏。

△狐者妖獸也玄中記云千歲之狐為
婬婦百歲之狐為美女述征記云風勁河氷始合要
須狐行。

二問答未滅知滅。

△新新不住者滅而復生生巳復
滅故曰新新。

▲三問答先幼何貌。

△巳從衰老者漸
漸改易巳至衰年五十巳去並曰衰年。

△未巾冠者
十五曰童即未束髮加冠也山無草牛無角皆曰童
近於衰耄即惛忘也八十曰老九十曰耄今近於耄
年也。

△觀五十時宛然強壯者反觀年五十時雖曰
衰年比今六十巳高其五十上宛似強壯意顯衰弱
今又甚也。

△微細四相者即一剎那心具生住異滅
也不同一期四相故曰微細此一晝夜凡有六百三
十八萬剎那。

疏正述中。

△秖於生滅了不生滅者不離秪今之見
即是性淨明心也如波即水故圭山云識如幻夢但
是一心秪為根機未堪故須漸破漸會方於物物咸
見真常方便多門秪為逗機故也。

△相雖麤近者一
往說云身變而見不動意則令了此見即是真常故

云旨甚深微下云此見元是菩提妙淨明體肇師云
聖遠乎哉體之則神道遠乎哉觸事皆真既知萬法
本無去來故知見性元無生滅。

▲二引證。

△如自觀
身實相者謂諸佛解脫當於眾生心行中求一切眾
生相即菩提相以眾生與佛一如無二如故。

▲二問
答見河同異。

△無異之語甚好思量者既言無異合
知真妄體一是顯性常然亦非但見性無異直謂法
法圓常故經云世間相常住又云治生產業皆與實
相不相違背。

▲三斥彼置疑。

△皺者為變者有為則
被行法遷變也。

△不皺非變者不是有為則不被行
變。

△趣爾舉者意云俱是斷見外道隨便舉也。

初阿難乘違發問。

△若此見聞必不生滅者若此波
斯匿王見聞之性必定常住何以世尊斥云自是前
塵虗妄相想耶。

▲二竪臂以示此出倒見。

△首尾相
換者上下相飜也肩處為首手處為尾今若以竪為
正即手却為上肩却為下即是尾却為首首却為尾
也故云相換也。

△一倍瞻視者垂手是正謂之為倒
是一迷堅手是倒却言是正是倍迷也。

△以此驗之
者以此見手正倒驗之也。

△正徧知者二乘非正非
偏權菩薩離邊顯中正而非偏即邊顯中名正徧知
初徵倒所在。

△古人作泯相解者意云名字尚無更
將什麼號為顛倒正真抄云有正有倒是凡夫見無
正無倒是諸佛見不約竪手垂手隨身不隨身以明
但約子體不曾遷移竪則全手竪垂則全手垂但執

相迷體故見正倒也。

△血脉不貫者既泯却正倒向
下正辨正倒經文孤起義不連貫也。

三廣示倒相二初與悲敘其常說。

△佛與慈悲者悲
能拔苦慈能與樂即拔阿難大眾無明之苦與常住
真心之樂。

△天鼓者天帝宮中有鼓修羅若來則鼓
中預自發聲云賊軍來也海潮無念而潮至不失其
期。

△無緣者不是先謀後動但隨眾生根緣法爾自
應也如鏡現像豈先念而方現耶然佛有三緣慈一
眾生緣慈無心攀緣一切眾生而於眾生自然現益
二法緣慈無心觀法而於法自然普照三無緣慈無
心觀理而於平等第一義中自然安住。

△不待請者
佛為法界眾生不請之友但隨根熟眾生自然而應
如箭筈相當如鏡物相對。

△十一色者五根六塵。

△
八識者前六末那賴耶。

△不相應二十四者謂一得
二命根三眾同分四異生性五無想定六滅盡定七
無想事八名身九句身十文身十一生十二老十三
住十四無常十五流轉十六定異十七相應十八執
速十九次第二十方二十一時二十二數二十三和
合性二十四不和合性。

△五十一心所者徧行有五
作意觸受想思別境有五欲勝解三摩地念慧善有
十一信精進慚愧無貪無嗔無癡輕安不放逸捨不
害煩惱有六貪瞋慢無明疑不正見隨煩惱二十忿
恨惱覆誑諂憍害嫉慳無慚無愧不信懈怠放逸惛
沈心亂掉舉失念不正知不定有四睡眠惡作尋伺。


△六無為者一虗空二擇滅三非擇滅四不動五想
受滅六真如。

△五位者如上百法總成五位一是心
二色三心所四不相應五無為既是唯心所現此之
百法皆性本具無有一法在心性外照故百法宛然
寂故一法不立寂照不二唯是一心故得生滅去來
皆如來藏。

△無體可得者如波無自性唯一水故。

二通妨言。

△對妄立者以對妄法義立真如之名也
以真如體即一心故離一心外無別真如體也斯則
不但名假體亦全無也以為一心之所奪故如云水
之濕性別無波之性也權宗不說一心故云體實今
云一心所現豈一心外別有體耶。

▲初標指。

△心現
身心者上是妙淨明心下是幻身妄心。

▲二責失或
可遺失妙等三句經文對中真俗三諦可解。

△認悟
中迷者動寂故為皆在大覺中也理本悟而生自迷
也。

△正指倒處者妄身心也。

▲三敘妄。

△晦昧者迷
暗也最初一念無明不了故曰晦昧論云由不如實
知真如法一不覺心起說名為業內有無明妄想故
外感頑空先現故曰為空由無明妄見與頑空互相
摩觸互相交織故結成形色即有國土山河正報有
情故曰色雜妄想想相為身也由是虗妄境界引起
分別妄心覽取前境於內念念分別分別不息遂成
分離取六塵境故曰聚緣內搖趣外奔逸。

▲疏二初
對三細。

△汝見虗空徧十方界者妄見頑空稱法界
迷也妄想澄凝則為國土堅確妄想知覺則成有情

紛擾。

△空見不分者示其微細也見未派為六根八
識空未凝相形狀體質故曰不分。

△業轉二相者晦
昧是業相業者為因義最初一念為九界染礙之因
也為空即第二念起也由內有妄見外感頑空也見
即轉相轉前動心起成能見。

△互相待者妄見頑空
一動一靜相形對待結成形色也境界畢具故曰現
相。

▲二對六麤。

△前二麤者論云以有境界緣故復
生六種相等前二即智相相續相義如玄談釋。

△遂
成分離者即分離事識取六塵境各奔本境故曰分
離所謂眼根取色耳分別聲鼻齅諸香等後二麤即
執取計名也執則執著前境由堅執故但計善惡名
字即起煩惱。

△煩惱道畢於此者此四麤是三道中
煩惱道也後二麤即業苦二道也。

▲五結迷。

△緣而
執受者根身種子屬正報故云內第六緣而復執受
故有情有知覺山河大地屬依報是外境故第六但
緣不執受故無知覺也。

二約喻結指倒相。

△目為全潮者但見一漚却目為
全潮大海便謂巳能窮盡大瀛渤澥也譬認妄為真
也。

△百非者凡百有為無為事理染淨一切名相都
泯也又百非者起信疏中約一異有無四句一一句
各四謂一非一亦一亦非一非一非非一異非異亦
異亦非異非異非非異餘二句傚此四四成十六句
約三世成四十八又約巳起未起各四十八成九十
六更加根本四句即一百也。

△中間以法進退相例

者認妄棄真是法進則汝認手既以倒為正驗知汝
認妄為真也退則汝認妄為真恰似認漚為海疏示
今意。

△緣塵事境也。

△名相則名言法相也謂三科
五蘊七大八還四見因緣自然和合非合等今此經
中一時遣蕩也隨落一法即成戲論也。

二正釋經文中初述悟。

△悲救深誨者從如來輪手
下指問阿難言汝今見我母陀羅手至此經文皆是
如來深海也又從放光宣呪提獎阿難歸來佛所是
悲救從佛問發心至此為深海也。

▲二彰疑。

△𠃔所
瞻仰者允信也現以緣心信佛所說妙心仰瞻佛之
相好而我徒得信仰之心未敢認為真常妙性恐不
稱佛所誨旨故欲望如來指示令我除疑故云拔我
疑根也。

△歸無上道者道理也疑根若除可以旋歸
無上妙理也。

疏二解名相。

△徧窮生界者佛以一音說法起十界
機緣隨一一機各得開解故起信云圓音一演異類
等解此顯如來一音中具一切音一切音即一音故
曰圓音音而非圓如世間絲竹之類圓而非音如世
鐘鼓之類唯佛如來圓而且音。

▲初指定其非。

△汝
等尚以等者汝等尚以緣塵生滅之心緣佛言音便
認此心為自性者累我所說之法亦成所緣塵境則
不能與所詮法性相應故曰非得法性須達文字性
離方與法性冥合也。

△離能所相者淨名云其說法
者無說無示其聽法者無聞無得圓覺云未出輪迴

而辯圓覺彼圓覺性即同流轉等輪迴即分別也。

▲
初指月雙迷。

△指月俱迷者認指為月亦迷指也認
能詮言為所詮旨亦失能詮之教故曰詮旨兩失也。

▲二明暗俱失能喻可知月指也月體明瑩有光曜
故指體皮骨暗昧法故。

▲二合以法合喻者汝若捨
詮緣旨大似因指識月汝若執詮失旨恰如背月認
指也。

▲三合中云。

△若真汝心則無所去者有二意
一則若斯分別法音之心是真實者應無所去今且
不然二則分別法音之心自有往來若汝真性則不
曾往來生滅故曰則無所去初例成無性。

△云何離
聲無分別性二句經文亦可節在前科為責結之詞
(云云)。

△豈唯聲分別心者意云不但分別聲心離聲
無性乃至分別色心離色相外亦無自性可得。

二指同外宗。

△非色非空者塵滅則無故非色塵對
則有故非空。

△二十五諦者是加毗羅外道立有十
萬偈即僧佉論此云數術明因中有果計二為宗一
是從冥初生覺過八萬劫前冥然不知亦云世性世
間眾生以斯為本性得生起故以斯生覺諦亦名大
諦次從覺生我心從我心生五惟量即色聲香味觸
從五塵生五大地水火風空從五大生五知根眼耳
鼻舌身有覺知故從五知生五作業根手足口大小
便道能有用故云業更有心平等根能徧緣故即二
十四諦即是我所皆依神我神我名為主諦能所合
論故二十五諦冥性是總名別名三德梵云薩埵刺

闍荼摩此云勇塵暗由此三德為生因我思勝境三
德即變起中間二十三諦為我受用餘如疏俱舍梨
是斷見外道。

初阿難承前敘難。

△若我心性等者意云我之緣心
既隨六塵還滅未審如來以何為無還心耶。

△阿難
執者是妄者然法無彼此功過在人譬猶金為師子
會者便知全是真金惑者但見師子不識真金大似
阿難因佛開示巳能知真識妄而猶未達全妄是真
但執其相不達其性故云執者是妄。

初約權標指許說。

△權指事為明元者迷理而起體
即元明也。

△雖非妙精明心者非是理性真見也然
則如來向下亦非離此見而是真見今此且要阿難
明識事理真妄昭彰洎乎揀辨分明還秪指相即性
達事即理無二別也。

▲初列八境西國堂舍皆面東
故曰洞開東方。

△戶牖者書云一扇曰戶兩扇曰門
說文云牖者穿壁以木以交窻也爾雅曰在牆曰牖
在門曰窓。

△觀壅者障隔不通也。

△分別處者所分
別境也或分別即差別謂前塵差別之處即見之所
緣。

△鬱𡋯者鬱盛𡋯𡋯然起也。

△歛氛者即霧氣收
藏也氛即秋氣也。

▲二明各還一一合例明境經家
避繁也具云暗還黑月何以故無黑不暗暗因屬黑
是故還黑通還戶牖何以故無牖不通通因屬牖是
故還牖壅還牆宇何以故無牆不壅壅因屬牆是故
還牆緣還分別何以故無境無緣緣因屬境是故還

境鬱𡋯還塵何以故無塵不𡋯𡋯因屬塵是故還塵
清明還霽何以故無霽不清清因屬霽是故還霽。

▲
二釋。

△若還於明等者意云見性若隨明境而滅則
暗相現時無復見暗以其見性隨明滅故餘例知。

▲
三結。

△汝不還者非汝而誰者汝不滅之見性若非
汝之真見而是何耶。

▲三就本彰迷以結責。

△永不
離本者事即理故用即體故從心發見見即真心之
用也今指事即理如波即水也又修即性故。

三約體用重明中初申問。

△用約人者但由人有優
劣故發見用有淺深也。

△體對物論者物境自有差
殊見體實無移改。

△分二科者用優劣體無差也。

▲
初用優劣中。

△未得無漏者以初果人方能斷見未
斷事惑未發神通故借力見。

△菴摩羅果者奈也亦
飜無垢。

△不寢者因佛座下不見那律佛問何在答
云睡未起因被訶云咄咄胡為寢螄螺蚌蛤類一睡
一千年不聞佛名字於是勤意修行七日不睡遂失
雙目。

△作意數者作意偏修天眼觀智也數者謂百
法中有作意一數也不同餘人果後任運發得故但
見小千界也。

△五眼三智者肉天慧法佛五眼也佛
肉眼見大千麤色盡理言之能見法界麤色佛天眼
見十方世界死斯生彼及善惡等佛慧眼見法界假
中俱空佛法眼盡法界任運真化分別藥病一一方
便皆令得入佛眼唯見實相三智者一切智(空)道種
知(假)一切種智(中)然斯三智體一隨其照用義立三

名。

二敕揀中。

△汝應於斯分別自他者由阿難前云我
雖識此見性無還不知如何別得是我真性佛即為
阿難示其見秪是一隨功發用乃成勝劣故知物自
有異見體無差阿難遂疑見體隨塵亦有差異此則
阿難執見有相佛意云真見之體離相絕名無有此
彼如何同物有差殊耶於是縱而責云見若同物有
差你應為我指出見體同物無疑故云汝應於此分
別自他等。

▲初明非見之物是前塵。

△是物非汝者
自是物象且非是汝見性。

△七金山者七重金山圍
繞須彌也。

初正破中。

△若見是物者或可直作阿難計云雖言
見性同物差殊而物象見性混而無別如何令我辨
得自他故此牒而破之則汝下破意云汝既見即是
物我見亦即是物我見若是物應被汝見也。

▲二轉
破疏云。

△省略者合云名為見吾之見自然非彼不
見之相者既云不見須見之不得今既可見則反是
見非不見也恰同前云相有則在云何無著。

▲三結
破。

△五重者若不見吾不見之處一也亦不見吾見
處二也吾見自然非物三也汝見亦非是物四也云
何非汝真見五也。

初正破。

△又則者重復之義也無別計詞但是重破
若見是物之執也經文語簡合云又則若見是物汝
今見物之時汝既見物物亦見汝汝意云若見即是

物應知物中有見物既有見即能見汝也既能見汝
汝應反是所見物也物有見故物應反是能見性也
故云體性紛雜。

△不成安立者世諦也一一各自安
立不可混也。

▲二顯是。

△若汝見時是汝非我者或
可云汝見物時自是汝見且非佛見故云非我。

▲三
斥疑。

△性汝不真者能性之心不是真耶却來問我
求心豈非錯耶。

△明真見離緣者不逐緣生不由境
起終日塵染未甞不潔終日靈照未甞不昏非昏非
照非染非潔物我皆如方曰真見離緣。

四廣釋中初申疑須彌出海八萬由旬四王處半腹
與日月齊故曰四萬由旬正云俞善那斯云合應計
應合爾許度量也大論有三品上八十里次六十里
小四十里。

△堪忍者悲華云是諸眾生堪任忍受三
毒諸煩惱故。

△廡者漢書云全陳廊廡下注云廊周
屋廡門屋。

△猶預者疑惑也禮云決嫌疑定猶預猶
預皆獸也此二物皆進退多疑也或云猶犬也此物
隨人或前或後不定也。

▲舉喻釋中二雙破。

△在方
器中應無方空者意云空若不定則見空在方器中
時應知非是空方自是器方也在圓器時非是空圓
自是器圓意云空體周徧無彼無此無方無圓器自
或方或圓故見空有方圓也以喻境自有寬有狹見
性實無舒卷去來新故常自安然也。

▲三合顯。

△云
何為在者見性之義恰似虗空云何說有舒縮而可
在耶又見性之義秪如是此云何却謂不知所在耶

在歸著也。

▲三會通二初迷心執境。

△為物所轉者
既見塵境實有故為物境所轉由是境大則觀大境
小則觀小是故見不超色聽不出聲齅不越香甞不
逾味覺不離觸思不出法詎能忘緣自在無礙。

△境
從心變者心生則種種法生也。

△心隨境轉者以法
生故種種心生也。

▲二悟物咸真。

△若能轉物者轉
者體達也即以圓融妙智體達色心諸法當處即空
全是真實無妄可除無真可得法法塵塵盡如來藏
妙真如性故曰即同如來下云歇即菩提又云知見
無見斯則涅槃此即虗空大地應念化成無上知覺
也然則如來是究竟果號義通五即解行兼含始則
依言解理是名字轉物乃至妙覺如來究竟轉物(云
云)由即故始終俱是由六故凡聖不濫。

△身心圓明
者色心不二不二之體周徧法界故也。

△不動道場
者理智一如法界獨朗能起妙用故云於一毛端等
由轉物故即三德圓顯也則同如來是智即般若德
身心圓明是理法身德於一毛等即解脫德此之三
法不可思議名如來藏疏文節釋可見。

二破見性離身疑中初疑。

△現在我前見必我真者
阿難不了會通萬法唯心却執如來令轉目前山河
成我真見故云現在我前此現前見必定是我真見
者故云見必我真現前物象既是我見我今身心還
是何耶故云復是何物。

▲二難。

△若實我心令我今
見者意云彼現在我前之見實我心性令我得見故

云令我今見現前見性既實我真而今之身應合非
我故云而身非我。

二牒疑立理意云若的可見者應在處所汝可分明
指陳示我故云非無指示。

△疏云豈成真見離緣者
意云本來竪窮橫徧無所不在不可聲色求不可名
相取若有方所相狀豈是離緣耶。

▲三以理推徵。

△
若空是汝見性斯則空巳成見復以何者為空意云
須是空見兩存不相傾奪方名離空有見物亦例知。

▲三答釋不知。

△若樹非見云何見樹者意謂若樹
即是非見云何復見於樹既稱非見須見不及如前
云若見不見自然非彼不見之相也。

△若樹即見復
云何樹者若所見樹即是見者既喚做見不可更詺
為樹故云復云何樹。

二大眾失其守守即保守是見非見二義之中還守
何得故云失守。

△非無學者指學人也意以無學果
人經法華後按位尚入相似巳達法界故不惑也或
可橫來此會之機及法華起去之徒未入祕藏俱名
有學。

▲三法王安其意。

△如所如說者上如稱義下
如即真如謂稱所證真如以說故云如所如說如來
見阿難推是見不得印云如是如是推非見不得亦
印云如是如是恐阿難大眾將謂佛同反印順外道
故安而慰之令其諦思。

△四矯亂者一於一切時皆
亂其語二但言其無三但言其是四無容窮詰。

△不
死者計不亂答生不死天。


三會通中初敘其不悟。

△發明二種者不解如來於
色空境上開發明顯是與非是二種義也。

▲二出其
因由。

△應無所矚者矚見也既云非見應不可見。

△
疇昔等者非謂大眾宿昔以來善根鮮少故生驚怖
蓋是是非之義深固幽遠非淺識之所知也自非文
殊大智啟發根元餘人但抱驚惶而巳疇語辭也。

二如來會通二初顯諸法唯心是非雙絕。

△自住三
摩地中舉其自證法也由修一心三止首楞嚴定證
一心三諦之理也然此妙定修通觀行相似證唯分
真究竟下云從聞思修入三摩地又云生滅既滅寂
滅現前此皆語證也位當地住今經即第三漸次。

△
見與見緣等者修此定時了根境識即是性常即俗
而真無法可得如同空華全華是空故曰本無所有
即真而俗諸法宛然如全空是華故曰此見及緣中
道雙非即是法界故曰元是菩提妙淨明體斯則三
諦互融無法可得平等平等離言絕相豈有是非而
可在耶故曰云何於中有是非是。

△疏巳離業識者
即諸如來究竟證得三摩地故無有彼此色相迭相
見故如何更說是非之相耶。

△增上緣者增上勝力
助生識也。

△所緣緣者由所緣境為緣能牽生識也
心如羸人非杖不行故假杖境為助緣也。

△不覺即
覺者知見無見斯則涅槃也。

△念無自相者念即無
明無明無體全是真如也。

△離性離相者即亡性相
二執也又即真而俗故離性即俗而真故離相性相

雙亡事理無礙故於法法咸會性常也。

初問。

△更有文殊等者意云如汝文殊還可名汝為
是文殊得否又可名為無文殊得否。

▲二答。

△有是
者則二文殊者疏外更一解意云於真文殊上更添
一是文殊即二文殊也。

▲二合顯。

△此見妙明者見
能照了前塵故曰妙明又此見從妙明性發故曰妙
明。

△本是妙明等顯真也本具性德真明故曰妙明。

△無上菩提即大覺也本無九界垢染曰淨體性周
徧曰圓即本明大覺清淨圓滿常住真心也。

疏三斥非顯是。

△二月空華皆脫體全無更論什麼
大小妍媸者哉。

△攻異端者論語云攻乎異端斯害
也矣注云善道有統故殊途而同歸異端不同歸也
異瑞喻執權小也。

△居一切時等是圓覺經語居一
切時不起妄念者謂四儀中不起貪嗔愛惡諸雜念
慮也古人云有念即眾生無念即諸佛下云歇即菩
提等。

△於諸妄心亦不息滅者若了諸念元空有何
可息如知蛇是繩無蛇可滅古人云森羅萬象古佛
家風碧落青霄道人活計。

△住妄想境不加了知者
諸法無心本自知覺更起了知故曰加也古人所謂
舉足下足鳥道無別坐臥經行是非懸絕。

△於無了
知不辨真實者忘分別處不得認為真實法愛若生
藥還成病古人云澄元湛水尚掉孤舟圓覺云種種
取捨皆是輪迴斯則終日居晦未甞不照終日昭彰
未甞知覺方能語默作做咸與藏性相應豈有是非

而可在耶。

三破因緣自然中初外計同真難。

△覺緣者真覺緣
由行相也。

△躶形拔髮等此尼乾外道此云離繫即
拔髮露形無所貯畜。

△五熱者四邊火炎頭上日曝
也。

△投灰者梵云幡輪鉢多此云塗灰即徧身塗灰
也並苦行也。

△界趣生本者即三界五趣受生之本
即賴耶為總報主也。

△神我者即數論外道立二十
五諦也。

▲二自語相違。

△楞伽城名彼有山名摩羅
此山出種種寶物故云能種種現斯乃城因所出之
寶以彰名也或云不可往唯得通者可詣故阿難不
體佛依俗諦隨他意說權引機也。

▲三雙結。

△似非
因緣者今說覺緣似不同楞伽之談若將此比自然
外道似不相違未審如何分辯使正邪不濫耶。

△感
外增上者山河大地諸有物象皆是眾生增上共業
所感。

▲初牒疑審定。

△約理即云皆由不知常住真
心性淨明體又云無始菩提涅槃元清淨體又云因
果微塵因心成體。

△約事即阿難匿王之見又云且
汝見我見精明元等。

△喻即空器海漚空華二月等。

△境即明暗等八境手開合頭搖動等。

△甄明者甄
別明辨也。

▲二破。

△若明為自應不見暗者若以明
為自然見體者暗相現前自然之體巳隨明滅則不
見暗。

二破因緣中初申難。

△防問善道曰談諮問親戚為
詢故曰諮詢。

△是義云何合因緣性者既非自然必

是因緣雖欲謂之因緣觀其行相道理與昔因緣之
義似不相符故云云何合因緣性。

▲會通中初亡相
顯法。

△不因緣在自然中者纔云自然便即不是因
緣也名異義同也由是非却自然便是非却不因緣
也亦可既非自然必須是不因緣也如既可是有必
須是無故可以有影攝於無也故知名相咸泯藥病
兩亡由是見元煥然此顯。

△離一切相即一切法者
照而常寂故離一切法則三諦俱泯理事咸亡也寂
而常照故即一切法則三諦宛然含容萬法寂照不
二中道了然不落戲論。

△又即一切法者表非離法
顯真故云即一切法此句即覆疎上句也恐聞離一
切相便謂離法求真故再遮云即一切法俾其即法
會真無可滅也但除情執法無所移方為圓妙。

△此
諸法勝等者意以即於諸法空處全是真如也勝者
空也。

△常如其性者如亦空也恒空自性即是真實
也。

△圓成實於彼者謂圓成實性不離彼一切法而
顯也但於依他之法不起徧計虗妄倒執即是圓成
實也。

△下廣辯者三科七大即法見性義甚著也。

▲
二結責滯情。

△措猶舉也於圓融三諦中舉心顛倒
分別也。

△手掌喻自然等名相也撮摩喻舉心分別
也。

△空喻三諦妙理也。

△秪益自勞者轉增生死迷
倒也。

初申難。

△九緣如前說。

△減五者欠根本染淨種子
作意及境也。

▲二反難。

△疏若立見明為見等是暗

立一比量也應云暗時見性是有法定是見為宗因
云能見暗故諸有見者皆名見故同喻如所見明意
云見明既稱見見暗亦稱見以能見暗故次量云明
時見性是有法定不是見為宗因云不見暗故諸不
見者皆非見故同喻如所見暗意云見暗之時不見
明故名不見見明之時不見暗故亦合名不見成則
俱成破則俱破。

▲三結成俱見。

△自相奪者明時明
奪暗暗時暗奪明。

會通中初會前見性非他所成疏二斥他解。

△見明
之時見非是明者舊解見明之時此見豈非是明境
成就得也餘三例知。

△文無連貫者以不貫通前破
意也。

△旨非起盡者始則由阿難執此見性因於空
等四緣而成今若云緣四成就見性即是符彼妄計
終則令了見性本常不藉前塵而得都不體斯意故
無起盡。

▲二克示見體離自見相。

△見見之時者無
分別智契理之時也上見是能見之智下見是所見
之理今明能見所見當體俱不可得故曰見非是見
若存真見可得還是未了此則若人見般若亦被般
若縛疏中三釋甚委。

△見猶離見見不能及者即覆
疎上義也意云所見之理不可得能見之智豈得在
乎故云見不能及云何更以俗諦虗妄因緣以為難
耶故云云何復說因緣自然等耶疏釋初解前二句
初約位辨異。

△信解行位者未證真前觀行相似位
中也今經即前二漸次起圓信發圓解修圓行也通

論即住前地前但信教仰理而未證密藏也唯識云
現前立少物謂是唯識性以有所得故非實住唯識。

△若以上見為用等者用是無分別智體即實相妙
理智契理時能所一體故曰理智㳷然㳷合也當爾
之時所見之體能見之用俱不可得故曰見非是見
般若云以無所得故得阿耨等。

△次照體者全體起
智照三諦時三諦俱中竟無一法可照故曰見非是
見。

△次上真下妄者真即始覺智妄即九界無明無
明即明全是佛界故無妄法可得論云念無自相不
離本覺。

△唯一法界者既云唯一豈存能所待對耶
三諦圓融故曰法界。

△無相境者實相無相故名實
相。

△無緣者亡分別也智無別智全理是智理無別
理全智是理故得理智㳷合如水不分也。

▲二解中
二句疏並可見然此二句若作躡上破下釋之文甚
便也又或可見非是見是無能照智能照尚猶離自
見相故曰見猶離見豈存所照之理故曰見不能及
餘二義例知(云云)然於疏外更一解上見即能觀見
性下見即所見森羅今了能見所見自性本無全是
自巳如來藏性故曰見非是見能見所見尚自本空
見不能及更說甚因緣自然法耶。

▲三責小中。

△狹
劣者無圓解怠大行住偏小但自利故被斥也。

△菩
提路者勸修楞嚴定路達到菩提上界即菩提之路
也。

二酬請中初舉前置請。

△施大慧目者說圓頓法名

為大慧能破眾生迷暗如日之照故名為日又因聞
教獲開大智故曰施大慧目。

▲二總告許宣。

△總持
者或云遮持謂遮惡不起持善不失若約能詮即多
字約所詮即如來藏理名無字陀羅尼謂如來藏心
總持世出世間一切諸法無不具足故曰總持圓覺
云無上法王有大陀羅尼門名為圓覺流出一切清
淨真如菩提涅槃及波羅蜜教授菩薩等即妙修行
之路又一心三觀相即互融故曰總持諸三摩提即
一心三止止觀不二中道難思名修行路此妙修行
即路也。

△若不通達等者若不先了一法界性不離
一念圓具諸法無欠無餘以為妙修之本即所起之
行皆邪僻也。

△奢摩他即止微密觀照即觀以此妙
止觀法冥契一心三諦之境境觀一如唯一法界方
稱微密觀照現量所得。

初雙標二見。

△當處發生者一念不了故全迷法性
以成無明故云當處發生如全水為波也起信云由
不如實知真如法一故不覺心動而有於念念無自
相不離本覺全迷三德以成三道故云當業輪轉當
處發生即根木無明為煩惱道當業即業道輪轉即
苦道。

△分別者無明初動也即三細中業相也。

△妄
見即轉相也。

△當業輪轉即現相及六麤也。

疏初正釋同別。

△眾生望佛見無見殊者眾生迷故
心外見法即無見而見諸佛悟故心外無法即見而
無見也故名別業。

△若離業識則無見相者若破業

識則離妄見如無翳病則無空華也引下經及起信
俱證見無見別也此之下去是明同分義。

▲二揀異
常論。

△常途二業者即總報業別報業也業力強盛
能牽生諸趣名總報業亦名引業引生諸道故雖同
一界受苦樂異名別報業亦名滿業圓滿諸報故今
此所論由迷一真名為妄見此之妄業體即是一約
人異故立二種名也。

▲二重出所疑。

△應不名為見
精明元者意云既名(去聲)真見為見精明元何以却得
無見耶。

▲初破即燈即見。

△見圓影者名為何等者
意云見既成影現今見圓影之見為是何耶故曰名
為何等。

▲二總結。

△色實在燈者斯指清明燈色喻
法性也。

△影見俱眚者所見影能見見俱為眚病也
亦似迷者所見法能見見俱無明也。

△見眚非病者
見非眚病也非無也眼若無病終不見影。

△終不應
言是燈是見者終不應言此影是燈上出是見上出
也。

▲初喻。

△揑猶㮈也是形是非形離見離非見也
或改離字作是字恐傳寫誤也(云云)。

▲二合。

△此亦
如是者此圓影恰似第二月也。

二同分二初通列外報。

△五天即五印度也。

△括結
也易云括囊無咎。

▲二別示業緣。

△穢土者即同居
穢也。

△淨土者疏云無漏智為體即實報無障礙土
亦寂光土。

△暈適(音的又音式)皆曰旁氣也漢書云之將
食先有黑氣之變也又音讁禮云婦順不修陰事不
得讁見於天月為之蝕讁者責也。

△玦者似環而缺。


△人之所佩等者禮臣佩玉以表德隨功錫之準漢
書應作背彼云向日為抱向外為背。

△彗即惡星亦
曰毛頭亦名劒星掃星等此星若現流血千里。

△珥
者玉珠也今氣負之如耳之帶珥也五行志云抱珥
孟康曰抱氣向日也珥形黑點也黑點似珠在珥也。

△虹蜺者陰陽和則為雨露怒則為風雷妖氣擊作
散為虹蜺鮮盛者為虹暗昧者為蜺詩曰螮蝀國將
不祥故現此相也。

三雙例所喻二初總標。

△進退合明者前但標舉二
喻未曾合法今以二事互相合顯以明眾生有見諸
佛無見之義也進例法者進圓影災祥二事有見無
見之喻以例法上眾生妄故有見諸佛真故無見也
例法之文凡有二段於中先進影喻例合別業。

△退
例喻者以喻例喻也前將影喻巳自合歸法上訖又
却退圓影喻與同分喻合之令二喻理一然後俱例
歸法上以顯見無見殊如此方見進退義也經云如
彼同分妄見例彼妄見別業一人等即是退喻例喻
也初示妄圓影全空眚故似有。

△眚即見勞者由眚
故有圓影也。

△非色所造者非清明燈色所造也疏
中四句法喻相參若全約法應云無明所生非法性
造若全約喻應云因眚故起似有圓影。

▲二所喻心
境二初示妄例汝下例法也應知眾生無明不了諸
法熾然諸佛達解法法元空故無見也。

▲二顯真。

△
見與見緣似現前境者正顯諸佛無見也妄法本無

迷故似有故曰似境。

▲初寄喻重釋。

△見所緣眚覺
見即眚疏二解初全約妄釋上見字是執著義次約
覺妄釋能覺之智形妄而立亦即眚病故龍樹云若
法為待成是法還成待起信云以有妄心能知名義
為說真覺等初解於下句能緣見中必含識心次解
上見含識心下見含能見所見。

△本覺等二句顯體
離過也。

△覺所覺眚者上覺是智下覺是惑能所既
立非眚病耶。

△無知覺明者三字離過明之一字是
顯體德。

▲二寄喻結酬。

△非見眚者無無明眚病也。

△性非眚者者正結真也以是而知見性本無(或作非字)
無明眚者不名有見也。

例合同分中初能喻一多理齊此一段正是退喻例
喻也。

△俱是無始妄見者或可全約喻說謂無始者
無因也無因忽然見圓影及不祥相也。

▲二所喻心
境俱妄。

△娑婆者舉一界也。

△并洎十方諸有漏國
及諸眾生者九界依正也。

△無漏覺心等者於無漏
妙心不如實知忽然念起成見聞覺知虗妄病也前
云認悟中迷。

△和合者下云與諸無明俱滅俱生是
也。

▲二息妄歸真。

△三相應染者智相應染分別相
應染執取相應染此三與心王心所相應屬六麤位。

△三不相應染者根本業不相應染能見心不相應
染所見色不相應染此不與心王心所相應屬三細
也。

△微細念者根本業不相應也。

四破和合非合疑二初牒前未曉。

△世間人等者權

宗說菩提是四智心品所成唯生因所生如種生芽
所謂轉八識成四智是有為也唯說理是清淨法界
是無為也故彼說有三常之義一相續常是報身二
不斷常是應身此二屬有為三凝然常是法身屬無
為由是有為無為二性全別不同性宗所說理智相
即三因俱常故也。

△假因仗緣者言菩提是假清淨
因緣和合而成也。

△但了因所了者意以理是本有
唯藉智之照發如暗室中元自有物唯藉燈光照現
不是漸新造成也。

△二諦者俗諦是權小法隨他意
語也真諦談實相法隨自意語也然二諦之語通大
小權實天台有七二諦三二諦七二諦者一實有為
俗實有空為真二幻有為俗幻有即空為真三幻有
為俗幻有即空不空為真四幻有為俗幻有即空不
空一切法趣空不空為真五幻有幻有即空為俗不
有不空為真六幻有幻有即空為俗不有不空一切
趣不有不空為真七幻有幻有即空為俗一切法趣
有趣空趣不有不空為真然此七中單俗單真並屬
小複俗複真等皆屬大大中有權有實(云云)三種二
諦者如上七二諦中一一皆有隨情二諦有隨情智
二諦有隨智二諦若凡夫人情性不同隨情異說即
隨情二諦若迷二諦皆俗若悟諦理方乃名真故經
云凡夫心所見為俗聖人心所見為真此隨情智二
諦也若聖人悟理非但見真亦能達俗斯名隨智二
諦又愚法小乘一向隨他意語即隨情二諦始教隨

自他意語即隨情智二諦終頓圓三教一向隨自意
語即隨智二諦斯乃略點大端令學人知也。

初指出疑情。

△生住異滅是無常性者權教既判屬
有為故被四相所遷是無常故。

▲初明見相雜何形。

△見相可辨者能見之見所見之相現今可辨未審見
與明相雜之後還作何狀故曰雜何形像。

▲二若見
不見非理阿難云明見雜和之相決不可見者既不
可見云何見明以明是雜相中一分故若云可見此
雜相者即破云云何見見以見是雜相中一分今若
可見即是見又自見也如眼終不自觀。

▲三互偏失
其和義。

△必見圓滿何處和明者若一切處盡是於
見則更不容於明相相雜也如一器中盛物巳滿豈
可更容他物雜耶。

▲四俱亡立理不成。

△見必異明
者見與明相二法各別今若雜之明不成明見不成
見體性既無名字俱失故云雜則失彼性明名字性
即見性明即明境名字尚不及存豈有和合義耶故
云和明非義。

▲二略例餘塵。

△及諸群塞亦復如是
者若欲例暗即以暗字替却經中明字通塞亦然。

初正推破。

△如鼻聞香者斯喻見性縱不隨明滅謝
亦不見暗猶如鼻根對香則聞對聲則不聞。

▲二破
轉救。

△云何明合了明非暗者既不與暗合不妨見
暗反須與明合時却不見明今又何故與明合時了
知是明非是暗耶。

二破非和合疑中初述所解因破菩提心非和合有

便謂離根境緣別有體性如云若離依他起無別有
圓成又焉可離法求真耶。

△緣塵即境。

△念慮即分
別心。

△分別菩提見者計有計無皆墮戲論初非和
宛成其畔。

△在見在明自何為畔者齊至何處是明
邊畔齊至何許是見邊畔如水火之性須各有劑限
二不及畔義全乖。

△若明際中必無見者意云若各
有邊際則見不到明處明不及見性如是焉知明相
所在處尚不知說何邊畔故云何成。

▲二別破。

△見
且不知明相所在者既角歒相違則無以得知明相
所在如耳焉知明相所在既不及知豈更能辨合與
非合義耶如人未曾同事焉知心性善惡耶。

二總約諸法以會通中。

△疏止就一門而顯者秪就
見之一門顯也如云見與見緣元是菩提又云見見
之時見非是見等但且會一見塵猶未盡歷諸法徧
破徧會自今巳去廣會諸法當處常住乃至三科七
大皆如來藏然今經正為末代鈍根備歷諸法破會
方能悟入正同摩訶止觀觀不思議境不悟即發菩
提心發心不入即巧安止觀止觀不入即破法徧等。

▲初指物咸真。

△幻者托物假成全無真實如結巾
為馬結草為兔等。

△當處出生者全理成事也全
法性為無明故曰當處出生出生之言包乎九相九
相無體全是一真故云隨處滅盡譬猶圓影本自寂
滅不須更滅故云隨處滅盡。

▲疏文初正消經文。

△
一切法不生我說剎那義者凡夫權小正以剎那為

生滅圓實教中能了剎那念體本自寂滅是剎那義
也。

△愚者不了法本不生故不可為之說也既本不
生故當處即寂也良以一切法當處即空即有亦空
亦有非空非有四義即一一即四義言思寂絕名真
法界是故諸法森然之處不妨即無生即寂滅也。

△
中論即中觀論是龍樹造不自即不從自因生。

△不
他即不從他緣生。

△不共即不從因緣共生。

△不無
因即不自然生下云本非因緣非自然性四句推撿
性相本空即見無生也。

▲二答中云。

△空為所依體
者空華所起全以空為體性如像全以鏡為體故二
答意云法雖一體約迷悟異故立二名若克性為言
則真妄咸泯以生死涅槃如昨夢故。

▲三結示經旨。

△執喪空明者二執若亡中空自顯如了是繩蛇相
自泯。

二別列諸妄三科之設蓋為機宜故頌云愚根樂有
三故說蘊處界愚三者愚迷也有類眾生不迷色心
但迷心所則為說五蘊法即開心所為三謂受想行
也有眾生但迷色法即為說十二處有眾生不迷心
所而迷色心即為說十八界根三者上五蘊中十二
處下十八界樂三者樂略五蘊樂中十二處樂廣十
八界。

▲三斥迷圓實。

△異能知者不能稱所知真如
實理而知也不達一法界故能知異所知也若生若
滅或去或來妄情故見一真性中未甞遷動故曰生
滅去來本如來藏肇公云日月歷天而不周野馬飄

鼓而不動江河競注而不流毗嵐偃岳而常靜如來
是極果之名理本具足故名曰藏。

初破五陰二初總徵。

△攝有為盡者色攝十一全受
想各當一七十三行法八王識蘊收無為非積聚不
在蘊門攝一百法中但除六無為不是積聚法故蘊
不攝也。

▲一色陰中初寄喻總標。

△以空目二法喻
真性者目有照用空體寂靜寂照相成同喻一性義
方足也理如於智智如於理故重言也。

△故同(疏無同字)
事者書云非大故不行。

▲二破生處。

△即非虗空者
虗空本無體性如何出入。

△空若非空者汝若執云
虗空不無體性故云空若非空也即破云自不容其
華相起滅意道若是實色亦不容有華相起滅如阿
難體是實色豈可容有出入耶。

△從目出故當合有
見者母有見故子亦有也。

△云何晴空號清明眼者
合云云何見晴明空號清明眼意云既若見華是好
眼應見晴空却是病眼又何以世人觀晴空時號清
明眼那。

▲三結成虗妄。

△本非因緣等即是四性觀
推撿令見無生也因即白性計緣即他性計因緣合
即共性計自然即共性計自然即無因性計今推一
切法若自性生苟無其緣何能生法如水無風豈自
成浪若云他緣生者他又焉能自生法耶如風無水
焉能起波若云共生未合各無共時安有又共涉二
邊體屬誰耶共生尚非無因豈有此四既空名字亦
絕性相執除三空自顯也。

▲二受陰三初寄喻總標。


△手足宴安者四肢暢適安然也。

△無形一般者此
喻一真性中無法可得。

△李陵者前漢人也漢武帝
時領步卒五千出征夷狄無備數敗期兵不至遂權
降匈奴以免其難漢帝不察謂其悖逆乃誅三族後
有書與蘇武云功大罪小不蒙明察辜負陵心區區
之意每一念至忽然忘生選注云每念國家不明察
陵心忽然不知生之有生也。

△變起世間者梨耶生
三境也。

△觸是受因者約觸以顯受陰也三和生觸
由根境識三觸對前境起心領受故四和生受也。

△
假托而生者無明不了四法假合故名受也。

▲二破
生處。

△觸從空生二義一能生空體周徧所生之觸
亦合周徧二空無選擇故。

△一物往來者冷煖等常
在身中往來不須待合方覺也。

▲三破想中初寄喻
總標此下三陰更不標真直約起妄說也。

△想者取
像也即想像虗無不實之法故曰想也猶如想崖說
梅便有水酸豈有實耶初標無生。

△如是酢說者如
此說酢也但破能說能聞無生處故即所有之水自
不可得故牒云如是酢說也。

△非從口入者說酢之
聲且不從汝口入自從汝耳聞也。

▲四破行陰初寄
喻總標。

△瀑流即急流也。

△不逾越者前波纔滅后
波續生次第相續無有過逾越次也初標無生。

△亦
非水性者流非即是水性也。

▲二破生處。

△性應非
水者流之性且非水之性也須能生所生各有體性
如樹與果二性全別今流與水且不如是。

△有所有

相者能有水所有流相狀若異即許從水生也。

△澄
時非體者若此動流即是水體至澄清時却須不是
水體以動自是水體故。

▲五破識陰中初寄喻總標。

△缾喻有情身者識被業牽趣他蘊時身實不去但
取捨身義說為去以身能包識似瓶之含空也將缾
入喻業也或可以缾喻業業能繫識受生似缾能含
空以將缾人喻貪愛煩惱潤業受生。

▲二破生處。

△
先合見空從缾出者意云若此方空入汝缾中須先
開孔見彼方空從缾而出后始可入得此方空也。

△
入此方者若道缾能將空來此方者應須見空從缾
內出入於此方(此下入第三經)。

首楞嚴經義疏釋要鈔卷第三
