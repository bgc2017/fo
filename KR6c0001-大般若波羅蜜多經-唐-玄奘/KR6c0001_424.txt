












《大般若波羅蜜多經》卷第四百二
十四

三藏法師玄奘奉　詔譯
第二分遠離品第二十四之二

爾時，具壽舍利子謂善現言：「如我解仁者所
說義，我乃至見者畢竟不生，色乃至識畢竟
不生，如是乃至諸佛法及諸佛畢竟不生，一
切有情法及一切有情畢竟不生。若如是者，
六趣受生應無差別，不應預流得預流果，不
應一來得一來果，不應不還得不還果，不應
阿羅漢得阿羅漢果，不應獨覺得獨覺菩提，
不應菩薩得一切相智；不應菩薩摩訶薩見

六趣生死深生厭患，為拔濟彼故得五種菩
提。

「復次，善現！若一切法畢竟不生，云何預
流為預流果，勤修永斷三結之道？云何一來
為一來果，勤修倍斷貪、瞋、癡道？云何不還為
不還果，勤修永斷順下結道？云何阿羅漢為
阿羅漢果，勤修永斷順上結道？云何獨覺為
獨覺菩提，勤修獨悟緣起法道？云何菩薩摩
訶薩為度無量無邊有情，修多百千難行苦
行，具受無量難忍重苦？云何如來、應、正等覺
證得無上正等菩提？云何諸佛為度無量有
情苦故轉妙法輪？」

爾時，具壽善現報舍利子言：「非我於彼無生
法中，見有六趣受生差別；非我於彼無生法
中，見有能入諦現觀者；非我於彼無生法中，
見有預流得預流果，見有一來得一來果，見
有不還得不還果，見有阿羅漢得阿羅漢果，
見有獨覺得獨覺菩提，見有菩薩得一切相
智；非我於彼無生法中，見有菩薩摩訶薩厭
患生死得五菩提；非我於彼無生法中，見有
聲聞修斷結道，見有獨覺勤修獨悟緣起法
道；非我於彼無生法中，見有菩薩摩訶薩為
度有情修多苦行受諸重苦，然諸菩薩摩訶
薩不起難行苦行之想。何以故？舍利子！若
起難行苦行想者，終不能為無量無數無邊
有情作大饒益。舍利子！一切菩薩以無所得
而為方便，於諸有情起大悲心，住如父母、兄
弟、妻子及己身想，為度脫彼發起無上正等
覺心，乃能為彼作大饒益。

「舍利子！一切菩
薩應作是念：『如我自性，於一切法以一切種、

一切處、一切時求不可得，內外諸法亦復
如是，都無所有皆不可得。』若住此想便不見
有難行苦行，由此能為無量無數無邊有情
修多百千難行苦行作大饒益。何以故？是菩
薩摩訶薩於一切法、一切有情、一切種、一切處、
一切時無執受故。舍利子！非我於彼無生法
中，見有如來、應、正等覺，證得無上正等菩提，
轉妙法輪度無量眾。何以故？舍利子！以一
切法、一切有情不可得故。」

時，舍利子問善現
言：「於意云何？為欲以生法有所證得，為欲以
無生法有所證得耶？」

善現對曰：「我不欲以生
法有所證得，亦不欲以無生法有所證得。」

舍
利子言：「若如是者，豈都無得、無現觀耶？」

善現
對曰：「雖有得、有現觀，而實不由二法證得。
舍利子！但隨世間言說施設有得、現觀，非勝
義中有得、現觀。舍利子！但隨世間言說施設
有預流、有預流果，有一來、有一來果，有不還、
有不還果，有阿羅漢、有阿羅漢果，有獨覺、有
獨覺菩提，有菩薩摩訶薩、有菩薩摩訶薩行，
有諸佛、有諸佛無上正等菩提，非勝義中有
預流等。」

舍利子言：「若隨世間言說施設有得、
現觀及預流等非勝義者，六趣差別亦隨世
間言說施設，非勝義耶？」

善現對曰：「如是！如
是！何以故？舍利子！非勝義中有業異熟及染
淨故。」

時，舍利子問善現言：「於意云何？為欲令未生
法生，為欲令已生法生耶？」

善現對曰：「我不
欲令未生法生，亦不欲令已生法生。」

舍利子
言：「何等是未生法，仁者不欲令彼法生？」

善現

對曰：「舍利子！色是未生法，我不欲令生。何
以故？自性空故。受、想、行、識是未生法，我不欲
令生。何以故？自性空故。乃至諸佛無上正
等菩提是未生法，我不欲令生。何以故？自性
空故。」

舍利子問：「何等是已生法，仁者不欲
令彼法生？」

善現對曰：「舍利子！色是已生法，
我不欲令生。何以故？自性空故。受、想、行、識
是已生法，我不欲令生。何以故？自性空故。乃
至諸佛無上正等菩提是已生法，我不欲令
生。何以故？自性空故。」

時，舍利子問善現言：「於意云何？為欲令生生，
為欲令不生生耶？」

善現對曰：「我不欲令生生，
亦不欲令不生生。何以故？舍利子！生與不生，
如是二法俱非相應非不相應，無色、無見、無
對、一相，謂無相故。由此因緣，我不欲令生生，
亦不欲令不生生。」

時，舍利子又問善現：「仁者
於所說無生法樂辯說無生相耶？」

善現對曰：
「舍利子！我於所說無生法亦不樂辯說無
生相。何以故？舍利子！若無生法，若無生相，
若樂辯說，如是一切皆非相應非不相應，
無色、無見、無對、一相，謂無相故。」

時，舍利子又
問善現：「於不生法起不生言，此不生言亦不
生不？」

善現對曰：「如是！如是！誠如所說。於不
生法起不生言，此法及言俱無生義。所以者
何？舍利子！色不生，受、想、行、識亦不生。何以故？
本性空故。眼處不生，耳、鼻、舌、身、意處亦不生。
何以故？本性空故。色處不生，聲、香、味、觸、法處
亦不生。何以故？本性空故。眼界不生，耳、鼻、舌、
身、意界亦不生。何以故？本性空故。色界不生，

聲、香、味、觸、法界亦不生。何以故？本性空故。眼
識界不生，耳、鼻、舌、身、意識界亦不生。何以故？
本性空故。眼觸不生，耳、鼻、舌、身、意觸亦不生。
何以故？本性空故。眼觸為緣所生諸受不生，
耳、鼻、舌、身、意觸為緣所生諸受亦不生。何以
故？本性空故。地界不生，水、火、風、空、識界亦不
生。何以故？本性空故。身行不生，語行、意行亦
不生。何以故？本性空故。布施波羅蜜多不生，
乃至一切相智亦不生。何以故？本性空故。
舍利子！由此因緣，於不生法起不生言，此
法及言俱無生義。舍利子！若所說法、若能說
言、說者、聽者皆無生義。」

爾時，具壽舍利子讚善現言：「說法人中仁為
第一，除佛世尊無能及者。何以故？隨所問
詰種種法門皆能酬答無滯礙故。」

善現報
言：「諸佛弟子於一切法無依著者，法爾皆能
隨所問詰一一酬答自在無畏。何以故？以一
切法無所依故。」

舍利子言：「云何諸法都無所
依？」

善現答言：「舍利子！色本性空故，不依
內不依外不依兩間；受、想、行、識亦本性空故，
不依內不依外不依兩間。

「舍利子！眼處本性
空故，不依內不依外不依兩間；耳、鼻、舌、身、意
處亦本性空故，不依內不依外不依兩間。

「舍
利子！色處本性空故，不依內不依外不依兩
間；聲、香、味、觸、法處亦本性空故，不依內不依
外不依兩間。

「舍利子！眼界本性空故，不依
內不依外不依兩間；耳、鼻、舌、身、意界亦本性
空故，不依內不依外不依兩間。

「舍利子！色界
本性空故，不依內不依外不依兩間；聲、香、味、

觸、法界亦本性空故，不依內不依外不依兩
間。

「舍利子！眼識界本性空故，不依內不依外
不依兩間；耳、鼻、舌、身、意識界亦本性空故，不
依內不依外不依兩間。

「舍利子！眼觸本性空
故，不依內不依外不依兩間；耳、鼻、舌、身、意觸
亦本性空故，不依內不依外不依兩間。

「舍利
子！眼觸為緣所生諸受本性空故，不依內不
依外不依兩間；耳、鼻、舌、身、意觸為緣所生諸
受亦本性空故，不依內不依外不依兩間。

「舍
利子！布施波羅蜜多本性空故，不依內不依
外不依兩間；乃至般若波羅蜜多亦本性空
故，不依內不依外不依兩間。

「舍利子！內空本
性空故，不依內不依外不依兩間；乃至無性
自性空亦本性空故，不依內不依外不依兩
間。

「舍利子！四念住本性空故，不依內不依外
不依兩間；乃至八聖道支亦本性空故，不依
內不依外不依兩間。

「舍利子！乃至佛十力本
性空故，不依內不依外不依兩間；乃至十八
佛不共法亦本性空故，不依內不依外不依
兩間。

「舍利子！乃至一切智本性空故，不依內
不依外不依兩間；道相智、一切相智亦本性
空故，不依內不依外不依兩間。

「舍利子！由
此因緣，我說諸法本性空故，都無所依。

「復次，
舍利子！諸菩薩摩訶薩修行六種波羅蜜多
時，應淨色乃至識，應淨眼處乃至意處，應淨
色處乃至法處，應淨眼界乃至意界，應淨色
界乃至法界，應淨眼識界乃至意識界，應淨
眼觸乃至意觸，應淨眼觸為緣所生諸受乃
至意觸為緣所生諸受，應淨布施波羅蜜多

乃至般若波羅蜜多，應淨內空乃至無性自
性空，應淨四念住乃至八聖道支，如是乃至
應淨佛十力乃至十八佛不共法，乃至應淨
一切智、道相智、一切相智，應淨菩提道。」

爾時，具壽舍利子問善現言：「云何菩薩摩訶
薩修行六種波羅蜜多時淨菩提道？」

善現答
言：「舍利子！六波羅蜜多各有二種。一者、世
間。二者、出世間。」

舍利子問：「云何世間布施
波羅蜜多？云何出世間布施波羅蜜多？」

善現
對曰：「舍利子！若菩薩摩訶薩為大施主，能施
一切沙門、婆羅門、貧病、孤露、道行乞者，須食
與食，須飲與飲，須乘與乘，須衣與衣，須香
華與香華，須莊嚴具與莊嚴具，須舍宅與舍
宅，須醫藥與醫藥，須燈明與燈明，須坐臥
具與坐臥具，如是一切隨其所須餘資生具
悉皆施與。若復有來乞男與男，乞女與女，乞
妻妾與妻妾，乞官秩與官秩，乞國城與國
城，乞王位與王位，乞頭目與頭目，乞耳鼻
與耳鼻，乞手足與手足，乞支節與支節，乞
血肉與血肉，乞骨髓與骨髓，乞僮僕與僮僕，
乞生類與生類，如是一切隨其所求，內外之
物悉皆施與。雖作是施而有所依，謂作是念：
『我施彼受，我為施主，我不慳貪，我隨佛教一
切能捨，我行布施波羅蜜多。』彼行施時，以有
所得而為方便，與諸有情平等共有迴向無
上正等菩提。復作是念：『我持此福施諸有情，
令獲此世後世安樂，乃至證得無餘涅槃。』彼
著三輪而行布施。何等為三？所謂自想、他想、
施想。由著此三輪而行施故，名世間布施波

羅蜜多。何緣此施名為世間？以與世間同共
行故，不動不出世間法故，由斯故說世間
布施波羅蜜多。

「舍利子！若菩薩摩訶薩行
布施時三輪清淨。何等為三？一者、不執我為
施者。二者、不執彼為受者。三者、不著施及施
果。是菩薩摩訶薩行布施時三輪清淨。

「又，舍
利子！若菩薩摩訶薩以大悲為上首，所修施
福普施有情，於諸有情都無所得，雖與有
情平等共有迴向無上正等菩提，而於其中
不見少相，由都無所執而行施故，名出世布
施波羅蜜多。何緣此施名出世間？不與世間
同共行故，能動能出世間法故，由斯故說出
世布施波羅蜜多。」

舍利子言：「云何世間淨戒、
安忍、精進、靜慮、般若波羅蜜多？云何出世間
淨戒、安忍、精進、靜慮、般若波羅蜜多？」

善現答
言：「舍利子！若菩薩摩訶薩修行淨戒、安忍、精
進、靜慮、般若時，有所依者著三輪故，名為世
間波羅蜜多，以與世間同共行故，不動不出
世間法故。若菩薩摩訶薩修行淨戒、安忍、精
進、靜慮、般若時，無所依者三輪淨故，名出世
間波羅蜜多，不與世間同共行故，能動能出
世間法故。

「舍利子！如是菩薩摩訶薩修行六
種波羅蜜多時淨菩提道。」

爾時，具壽舍利子問善現言：「何謂菩薩摩訶
薩菩提道？」

善現答言：「舍利子！布施波羅蜜多
乃至般若波羅蜜多是菩薩摩訶薩菩提道，
四念住乃至八聖道支是菩薩摩訶薩菩提
道，空解脫門、無相、無願解脫門是菩薩摩訶
薩菩提道，內空乃至無性自性空是菩薩摩

訶薩菩提道，真如、法界、實際、不思議界等是
菩薩摩訶薩菩提道，一切三摩地門、一切陀
羅尼門是菩薩摩訶薩菩提道，佛十力乃至
十八佛不共法是菩薩摩訶薩菩提道。舍利
子！如是等無量無邊大功德聚皆是菩薩摩
訶薩菩提道。」

時，舍利子讚善現言：「善哉！善
哉！誠如所說。善現！如是大功德聚，為由何等
波羅蜜多勢力所辦？」

善現答言：「舍利子！如
是所說大功德聚，皆由般若波羅蜜多勢力
所辦。何以故？舍利子！如是般若波羅蜜多
能與一切善法為母，一切聲聞、獨覺、菩薩、諸
佛善法從此生故。舍利子！如是般若波羅蜜
多普能攝受一切善法，一切聲聞、獨覺、菩薩、
諸佛善法依此住故。舍利子！過去菩薩摩訶
薩眾，修行般若波羅蜜多極圓滿故，已證無
上正等菩提；未來菩薩摩訶薩眾，修行般若
波羅蜜多極圓滿故，當證無上正等菩提；現
在十方諸佛世界無量菩薩摩訶薩眾，修行
般若波羅蜜多極圓滿故，現證無上正等菩
提。

「復次，舍利子！若菩薩摩訶薩聞說般若波羅
蜜多，心無疑惑亦不迷悶，當知是菩薩摩訶
薩住如是住恒不捨離，謂無所得而為方便，
常勤救濟一切有情。當知是菩薩摩訶薩成
就如是殊勝作意，所謂大悲相應作意。」

時，舍
利子謂善現言：「若菩薩摩訶薩住如是住恒
不捨離，成就大悲相應作意者，則一切有情
亦應成菩薩摩訶薩。所以者何？以一切有
情亦於此住及此作意常不捨離，則諸菩薩

摩訶薩與一切有情應無差別。」

爾時，具壽善
現報舍利子言：「善哉！善哉！誠如所說，能如
實知我所說意，雖似難我而成我義。何以故？

「舍利子！有情非有故，當知如是住及作意亦
非有。有情無實故，當知如是住及作意亦無
實。有情無性故，當知如是住及作意亦無性。
有情空故，當知如是住及作意亦空。有情遠
離故，當知如是住及作意亦遠離。有情寂靜
故，當知如是住及作意亦寂靜。有情無覺知
故，當知如是住及作意亦無覺知。

「舍利子！色
乃至識非有故，當知如是住及作意亦非有。
色乃至識無實故，當知如是住及作意亦無
實。色乃至識無性故，當知如是住及作意亦
無性。色乃至識空故，當知如是住及作意亦
空。色乃至識遠離故，當知如是住及作意亦
遠離。色乃至識寂靜故，當知如是住及作意
亦寂靜。色乃至識無覺知故，當知如是住及
作意亦無覺知。

「舍利子！眼處乃至意處非有
故，當知如是住及作意亦非有。眼處乃至意
處無實故，當知如是住及作意亦無實。眼處
乃至意處無性故，當知如是住及作意亦無
性。眼處乃至意處空故，當知如是住及作意
亦空。眼處乃至意處遠離故，當知如是住及
作意亦遠離。眼處乃至意處寂靜故，當知如
是住及作意亦寂靜。眼處乃至意處無覺知
故，當知如是住及作意亦無覺知。

「舍利子！色
處乃至法處非有故，當知如是住及作意亦非
有。色處乃至法處無實故，當知如是住及作
意亦無實。色處乃至法處無性故，當知如是

住及作意亦無性。色處乃至法處空故，當知
如是住及作意亦空。色處乃至法處遠離故，
當知如是住及作意亦遠離。色處乃至法處
寂靜故，當知如是住及作意亦寂靜。色處乃
至法處無覺知故，當知如是住及作意亦無覺
知。

「舍利子！眼界乃至意界非有故，當知如是
住及作意亦非有。眼界乃至意界無實故，當
知如是住及作意亦無實。眼界乃至意界無性
故，當知如是住及作意亦無性。眼界乃至意
界空故，當知如是住及作意亦空。眼界乃至
意界遠離故，當知如是住及作意亦遠離。眼
界乃至意界寂靜故，當知如是住及作意亦寂
靜。眼界乃至意界無覺知故，當知如是住及
作意亦無覺知。

「舍利子！色界乃至法界非有
故，當知如是住及作意亦非有。色界乃至法
界無實故，當知如是住及作意亦無實。色界
乃至法界無性故，當知如是住及作意亦無性。
色界乃至法界空故，當知如是住及作意亦
空。色界乃至法界遠離故，當知如是住及作意
亦遠離。色界乃至法界寂靜故，當知如是住
及作意亦寂靜。色界乃至法界無覺知故，當
知如是住及作意亦無覺知。

「舍利子！眼識界
乃至意識界非有故，當知如是住及作意亦非
有。眼識界乃至意識界無實故，當知如是住
及作意亦無實。眼識界乃至意識界無性故，
當知如是住及作意亦無性。眼識界乃至意
識界空故，當知如是住及作意亦空。眼識界
乃至意識界遠離故，當知如是住及作意亦遠

離。眼識界乃至意識界寂靜故，當知如是住
及作意亦寂靜。眼識界乃至意識界無覺知
故，當知如是住及作意亦無覺知。

「舍利子！眼
觸乃至意觸非有故，當知如是住及作意亦非
有。眼觸乃至意觸無實故，當知如是住及作
意亦無實。眼觸乃至意觸無性故，當知如是
住及作意亦無性。眼觸乃至意觸空故，當知
如是住及作意亦空。眼觸乃至意觸遠離故，
當知如是住及作意亦遠離。眼觸乃至意觸
寂靜故，當知如是住及作意亦寂靜。眼觸乃
至意觸無覺知故，當知如是住及作意亦無覺
知。

「舍利子！眼觸為緣所生諸受乃至意觸為
緣所生諸受非有故，當知如是住及作意亦非
有。眼觸為緣所生諸受乃至意觸為緣所生
諸受無實故，當知如是住及作意亦無實。眼
觸為緣所生諸受乃至意觸為緣所生諸受無
性故，當知如是住及作意亦無性。眼觸為緣
所生諸受乃至意觸為緣所生諸受空故，當知
如是住及作意亦空。眼觸為緣所生諸受乃
至意觸為緣所生諸受遠離故，當知如是住及
作意亦遠離。眼觸為緣所生諸受乃至意觸
為緣所生諸受寂靜故，當知如是住及作意亦
寂靜。眼觸為緣所生諸受乃至意觸為緣所
生諸受無覺知故，當知如是住及作意亦無覺
知。

「舍利子！地界乃至識界非有故，當知如是
住及作意亦非有。地界乃至識界無實故，當
知如是住及作意亦無實。地界乃至識界無
性故，當知如是住及作意亦無性。地界乃至
識界空故，當知如是住及作意亦空。地界乃

至識界遠離故，當知如是住及作意亦遠離。
地界乃至識界寂靜故，當知如是住及作意亦
寂靜。地界乃至識界無覺知故，當知如是住
及作意亦無覺知。

「舍利子！布施波羅蜜多
乃至般若波羅蜜多非有故，當知如是住及作
意亦非有。布施波羅蜜多乃至般若波羅蜜
多無實故，當知如是住及作意亦無實。布施
波羅蜜多乃至般若波羅蜜多無性故，當知如
是住及作意亦無性。布施波羅蜜多乃至般
若波羅蜜多空故，當知如是住及作意亦空。
布施波羅蜜多乃至般若波羅蜜多遠離故，當
知如是住及作意亦遠離。布施波羅蜜多乃
至般若波羅蜜多寂靜故，當知如是住及作意
亦寂靜。布施波羅蜜多乃至般若波羅蜜多
無覺知故，當知如是住及作意亦無覺知。

「舍
利子！內空乃至無性自性空非有故，當知如
是住及作意亦非有。內空乃至無性自性空
無實故，當知如是住及作意亦無實。內空乃
至無性自性空無性故，當知如是住及作意亦
無性。內空乃至無性自性空空故，當知如是
住及作意亦空。內空乃至無性自性空遠離
故，當知如是住及作意亦遠離。內空乃至無
性自性空寂靜故，當知如是住及作意亦寂
靜。內空乃至無性自性空無覺知故，當知如
是住及作意亦無覺知。

「舍利子！四念住乃
至八聖道支非有故，當知如是住及作意亦非
有。四念住乃至八聖道支無實故，當知如是
住及作意亦無實。四念住乃至八聖道支無
性故，當知如是住及作意亦無性。四念住

乃至八聖道支空故，當知如是住及作意亦
空。四念住乃至八聖道支遠離故，當知如是
住及作意亦遠離。四念住乃至八聖道支寂
靜故，當知如是住及作意亦寂靜。四念住乃
至八聖道支無覺知故，當知如是住及作意亦
無覺知。

「舍利子！如是乃至佛十力乃至十
八佛不共法非有故，當知如是住及作意亦非
有。佛十力乃至十八佛不共法無實故，當知
如是住及作意亦無實。佛十力乃至十八佛
不共法無性故，當知如是住及作意亦無性。
佛十力乃至十八佛不共法空故，當知如是住
及作意亦空。佛十力乃至十八佛不共法遠
離故，當知如是住及作意亦遠離。佛十力乃
至十八佛不共法寂靜故，當知如是住及作意
亦寂靜。佛十力乃至十八佛不共法無覺知
故，當知如是住及作意亦無覺知。

「舍利子！
一切三摩地門、一切陀羅尼門非有故，當知如
是住及作意亦非有。一切三摩地門、一切
陀羅尼門無實故，當知如是住及作意亦無
實。一切三摩地門、一切陀羅尼門無性故，當
知如是住及作意亦無性。一切三摩地門、一
切陀羅尼門空故，當知如是住及作意亦空。
一切三摩地門、一切陀羅尼門遠離故，當知如
是住及作意亦遠離。一切三摩地門、一切陀
羅尼門寂靜故，當知如是住及作意亦寂靜。
一切三摩地門、一切陀羅尼門無覺知故，當知
如是住及作意亦無覺知。

「舍利子！一切智、
道相智、一切相智非有故，當知如是住及作意
亦非有。一切智、道相智、一切相智無實故，當

知如是住及作意亦無實。一切智、道相智、一
切相智無性故，當知如是住及作意亦無性。
一切智、道相智、一切相智空故，當知如是住及
作意亦空。一切智、道相智、一切相智遠離故，
當知如是住及作意亦遠離。一切智、道相智、
一切相智寂靜故，當知如是住及作意亦寂
靜。一切智、道相智、一切相智無覺知故，當知
如是住及作意亦無覺知。

「舍利子！聲聞菩
提、獨覺菩提、無上菩提非有故，當知如是住及
作意亦非有。聲聞菩提、獨覺菩提、無上菩提
無實故，當知如是住及作意亦無實。聲聞菩
提、獨覺菩提、無上菩提無性故，當知如是住及
作意亦無性。聲聞菩提、獨覺菩提、無上菩提
空故，當知如是住及作意亦空。聲聞菩提、獨
覺菩提、無上菩提遠離故，當知如是住及作意
亦遠離。聲聞菩提、獨覺菩提、無上菩提寂靜
故，當知如是住及作意亦寂靜。聲聞菩提、獨
覺菩提、無上菩提無覺知故，當知如是住及作
意亦無覺知。

「舍利子！由此因緣，諸菩薩摩
訶薩於如是住及此作意常不捨離，與諸有
情亦無差別，以一切法
無差別故。」

爾時，世尊讚善現曰：「善哉！善哉！
汝善能為諸菩薩摩訶薩宣說般若波羅蜜
多，此皆如來威神之力。若有欲為諸菩薩摩
訶薩宣說般若波羅蜜多者，皆應如汝之所
宣說。若菩薩摩訶薩欲學般若波羅蜜多者，
皆應隨汝所說而學。若菩薩摩訶薩隨汝所
說而學般若波羅蜜多，是菩薩摩訶薩速證
無上正等菩提，轉妙法輪度無量眾。」

具壽善

現為諸菩薩摩訶薩眾宣說如是甚深般若波
羅蜜多時，於此三千大千世界六種變動，謂
動、極動、等極動，踊、極踊、等極踊，震、極震、等
極震，擊、極擊、等極擊，吼、極吼、等極吼，爆、極
爆、等極爆；又此三千大千世界東踊西沒、
西踊東沒、南踊北沒、北踊南沒、中踊
邊沒、邊踊中沒。

爾時，世尊即便微笑，具壽
善現即白佛言：「何因何緣現此微笑？」

佛告
善現：「如我今者於此三千大千世界，為諸
菩薩摩訶薩眾宣說般若波羅蜜多，今於東
方無量無數無邊世界，各有如來、應、正等覺，
亦為菩薩摩訶薩眾宣說般若波羅蜜多；南西
北方四維上下無量無數無邊世界，亦各有
如來、應、正等覺，為諸菩薩摩訶薩眾宣說般
若波羅蜜多。如我今者於此三千大千世界
宣說般若波羅蜜多故，有十二那庾多天、人、
阿素洛等得無生法忍。今於十方無量無數
無邊世界，亦各有如來、應、正等覺宣說般若
波羅蜜多故，亦各有無量無數無邊有情皆
發無上正等覺心獲大利樂。」
《大般若波羅蜜多經》卷第四百二十四

