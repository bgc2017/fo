













《大般若波羅蜜多經》卷第五百八
十七

三藏法師玄奘奉　詔譯
第十二淨戒波羅蜜多分之四

「又，滿慈子！有二菩薩俱證無上正等菩提：
一、有菩薩有方便善巧故，疾證無上正等菩
提。二、有菩薩無方便善巧故，遲證無上正等
菩提。具壽當知！寧為菩薩遲證無上正等菩

提，不墮聲聞或獨覺地。若諸菩薩速求無上
正等菩提，應知此中容有二事：一者、若無方
便善巧，便證實際墮二乘地。二者、若有方便
善巧，疾證無上正等菩提。如火宅中有眾寶
聚，有人求寶入此宅中，其人爾時容有二事：
一者、若無方便善巧，死於火宅。二者、若有方
便善巧，持寶而出。如是菩薩速求無上正等
菩提，應知此中容有二事：一者、若無方便善
巧，便證實際墮二乘地如死火宅。二者、若有
方便善巧，疾證無上正等菩提如持寶出。是
故當知寧為菩薩遲證無上正等菩提，不為
速求墮二乘地。」

時，滿慈子便問具壽舍利子
言：「速證實際豈非菩薩方便善巧？」

舍利子言：
「速證實際非為菩薩方便善巧。所以者何？墮
二乘地非為方便善巧等流，乃是無方便善
巧等流果，退失所求大菩提故。夫為菩薩求
大菩提，饒益有情不求實際，故證實際非巧
便果。

「又，滿慈子！若諸菩薩作是思惟：『我能行
施，非餘菩薩。』是諸菩薩行於非處，行非處故
戒有毀缺，不名布施波羅蜜多。

「又，滿慈子！
若諸菩薩作是思惟：『我能護戒，非餘菩薩。』是
諸菩薩行於非處，行非處故戒有毀缺，不名
淨戒波羅蜜多。

「又，滿慈子！若諸菩薩作是
思惟：『我能修忍，非餘菩薩。』是諸菩薩行於非
處，行非處故戒有毀缺，不名安忍波羅蜜多。

「又，滿慈子！若諸菩薩作是思惟：『我能精進，非
餘菩薩。』是諸菩薩行於非處，行非處故戒有
毀缺，不名精進波羅蜜多。

「又，滿慈子！若諸
菩薩作是思惟：『我能修定，非餘菩薩。』是諸菩

薩行於非處，行非處故戒有毀缺，不名靜慮
波羅蜜多。

「又，滿慈子！若諸菩薩作是思惟：
『我能修慧，非餘菩薩。』是諸菩薩行於非處，行
非處故戒有毀缺，不名般若波羅蜜多。

「又，滿
慈子！若諸菩薩作是思惟：『我能行內空，非
餘菩薩。』是諸菩薩行於非處，行非處故戒
有毀缺，不能究竟行於內空。

「又，滿慈子！若
諸菩薩作是思惟：『我能行外空、內外空、空空、
大空、勝義空、有為空、無為空、畢竟空、無際空、散
空、無變異空、本性空、自相空、共相空、一切法空、
不可得空、無性空、自性空、無性自性空，非餘菩
薩。』是諸菩薩行於非處，行非處故戒有毀缺，
不能究竟行於外空乃至無性自性空。

「又，滿
慈子！若諸菩薩作是思惟：『我能觀無明，非餘
菩薩。』是諸菩薩行於非處，行非處故戒有毀
缺，不能究竟觀於無明。

「又，滿慈子！若諸菩
薩作是思惟：『我能觀行、識、名色、六處、觸、受、愛、
取、有、生、老死，非餘菩薩。』是諸菩薩行於非處，
行非處故戒有毀缺，不能究竟觀行乃至老
死。

「又，滿慈子！若諸菩薩作是思惟：『我能觀
苦聖諦，非餘菩薩。』是諸菩薩行於非處，行非
處故戒有毀缺，不能究竟觀苦聖諦。

「又，滿慈
子！若諸菩薩作是思惟：『我能觀集、滅、道聖諦，
非餘菩薩。』是諸菩薩行於非處，行非處故戒
有毀缺，不能究竟觀集、滅、道聖諦。

「又，滿慈子！
若諸菩薩作是思惟：『我能修行四靜慮，非餘
菩薩。』是諸菩薩行於非處，行非處故戒有毀
缺，不能圓滿修四靜慮。

「又，滿慈子！若諸菩
薩作是思惟：『我能修行四無量、四無色定，非

餘菩薩。』是諸菩薩行於非處，行非處故戒有
毀缺，不能圓滿修四無量、四無色定。

「又，滿慈
子！若諸菩薩作是思惟：『我能修行四念住，非
餘菩薩。』是諸菩薩行於非處，行非處故戒有
毀缺，不能圓滿修四念住。

「又，滿慈子！若諸
菩薩作是思惟：『我能修行四正斷、四神足、五
根、五力、七等覺支、八聖道支，非餘菩薩。』是諸
菩薩行於非處，行非處故戒有毀缺，不能圓
滿修四正斷乃至八聖道支。

「又，滿慈子！若諸
菩薩作是思惟：『我能修行空解脫門，非餘菩
薩。』是諸菩薩行於非處，行非處故戒有毀缺，
不能圓滿修空解脫門。

「又，滿慈子！若諸菩薩
作是思惟：『我能修行無相、無願解脫門，非餘
菩薩。』是諸菩薩行於非處，行非處故戒有毀
缺，不能圓滿修無相、無願解脫門。

「又，滿慈子！
若諸菩薩作是思惟：『我能修行八解脫，非餘菩
薩。』是諸菩薩行於非處，行非處故戒有毀缺，
不能圓滿修八解脫。

「又，滿慈子！若諸菩薩作
是思惟：『我能修行八勝處、九次第定、十遍處，
非餘菩薩。』是諸菩薩行於非處，行非處故
戒有毀缺，不能圓滿修八勝處、九次第定、十
遍處。

「又，滿慈子！若諸菩薩作是思惟：『我能修
行淨觀地智，非餘菩薩。』是諸菩薩行於非處，
行非處故戒有毀缺，不能圓滿修淨觀地智。

「又，滿慈子！若諸菩薩作是思惟：『我能修行
種性地、第八地、具見地、薄地、離欲地、已辦
地、獨覺地、菩薩地、如來地智，非餘菩薩。』是諸
菩薩行於非處，行非處故戒有毀缺，不能圓
滿修種性地智乃至如來地智。

「又，滿慈子！

若諸菩薩作是思惟：『我能修行極喜地，非餘
菩薩。』是諸菩薩行於非處，行非處故戒有毀
缺，不能圓滿修極喜地。

「又，滿慈子！若諸菩
薩作是思惟：『我能修行離垢地、發光地、焰慧
地、極難勝地、現前地、遠行地、不動地、善慧地、法
雲地，非餘菩薩。』是諸菩薩行於非處，行非處
故戒有毀缺，不能圓滿修離垢地乃至法雲
地。

「又，滿慈子！若諸菩薩作是思惟：『我能修
行一切陀羅尼門，非餘菩薩。』是諸菩薩行於
非處，行非處故戒有毀缺，不能圓滿修一切
陀羅尼門。

「又，滿慈子！若諸菩薩作是思惟：
『我能修行一切三摩地門，非餘菩薩。』是諸菩
薩行於非處，行非處故戒有毀缺，不能圓滿
修一切三摩地門。

「又，滿慈子！若諸菩薩作是
思惟：『我能修行五眼，非餘菩薩。』是諸菩薩行
於非處，行非處故戒有毀缺，不能圓滿修於
五眼。

「又，滿慈子！若諸菩薩作是思惟：『我能
修行六神通，非餘菩薩。』是諸菩薩行於非處，
行非處故戒有毀缺，不能圓滿修六神通。

「又，
滿慈子！若諸菩薩作是思惟：『我能修行如來
十力，非餘菩薩。』是諸菩薩行於非處，行非處
故戒有毀缺，不能圓滿修如來十力。

「又，滿
慈子！若諸菩薩作是思惟：『我能修行四無所
畏、四無礙解、大慈、大悲、大喜、大捨、十八佛不共
法，非餘菩薩。』是諸菩薩行於非處，行非處故
戒有毀缺，不能圓滿修四無所畏乃至十八
佛不共法。

「又，滿慈子！若諸菩薩作是思惟：『我
能修行三十二相，非餘菩薩。』是諸菩薩行於
非處，行非處故戒有毀缺，不能圓滿修三十

二相。

「又，滿慈子！若諸菩薩作是思惟：『我能
修行八十隨好，非餘菩薩。』是諸菩薩行於非
處，行非處故戒有毀缺，不能圓滿修八十隨
好。

「又，滿慈子！若諸菩薩作是思惟：『我能修
行無忘失法，非餘菩薩。』是諸菩薩行於非處，
行非處故戒有毀缺，不能圓滿修無忘失法。

「又，滿慈子！若諸菩薩作是思惟：『我能修行恒
住捨性，非餘菩薩。』是諸菩薩行於非處，行非
處故戒有毀缺，不能圓滿修恒住捨性。

「又，滿
慈子！若諸菩薩作是思惟：『我能修行一切智，
非餘菩薩。』是諸菩薩行於非處，行非處故戒
有毀缺，不能圓滿修一切智。

「又，滿慈子！若諸
菩薩作是思惟：『我能修行道相智、一切相智，
非餘菩薩。』是諸菩薩行於非處，行非處故戒
有毀缺，不能圓滿修道相智、一切相智。

「又，滿
慈子！若諸菩薩作是思惟：『我能修行一切菩
薩摩訶薩行，非餘菩薩。』是諸菩薩行於非處，
行非處故戒有毀缺，不能圓滿修一切菩薩
摩訶薩行。

「又，滿慈子！若諸菩薩作是思惟：
『我能修行諸佛無上正等菩提，非餘菩薩。』是
諸菩薩行於非處，行非處故戒有毀缺，不能
圓滿修諸佛無上正等菩提。

「又，滿慈子！若諸
菩薩作是思惟：『我能嚴淨佛土，非餘菩薩。』是
諸菩薩行於非處，行非處故戒有毀缺，不能
圓滿嚴淨佛土。

「又，滿慈子！若諸菩薩作是思
惟：『我能成熟有情，非餘菩薩。』是諸菩薩行於
非處，行非處故戒有毀缺，不能圓滿成熟有
情。

「又，滿慈子！若諸菩薩作是思惟：『我能隨喜
他諸功德，非餘菩薩。』是諸菩薩行於非處，行

非處故戒有毀缺，不能圓滿隨喜他諸功德。

「又，滿慈子！若諸菩薩作是思惟：『我能迴向一
切智智，非餘菩薩。』是諸菩薩行於非處，行非
處故戒有毀缺，不能圓滿迴向一切智智。

「又，
滿慈子！若諸菩薩作是思惟：『我能以一食施
所獲功德，勝餘菩薩住經殑伽沙數大劫捨
轉輪王上妙飲食布施一切所獲功德。』是諸
菩薩行於非處，行非處故戒有毀缺，不能圓
滿修行布施。

「又，滿慈子！若諸菩薩作是思
惟：『我能一心集諸功德，勝餘菩薩住經殑伽
沙數大劫集諸功德。』是諸菩薩行於非處，行
非處故戒有毀缺，不能圓滿集諸功德。

「又，滿
慈子！若諸菩薩作是思惟：『我能修行方便善
巧，非餘菩薩。』是諸菩薩行於非處，行非處故
戒有毀缺，不能圓滿修方便善巧。

「具壽當知！
若諸菩薩方便善巧修諸功德，若起如是種
種思惟，應知彼非方便善巧。何以故？滿慈
子！菩薩不應欲勝菩薩，菩薩不應輕慢菩
薩，菩薩不應降伏菩薩；菩薩於餘諸菩薩所
供養恭敬，應如供養恭敬如來。」

爾時，滿慈子問舍利子言：「菩薩為但應恭敬
菩薩，為亦應恭敬諸餘有情？」

舍利子言：「諸菩
薩眾應普恭敬一切有情，謂諸菩薩如敬如
來，如是亦應敬餘菩薩；如敬菩薩，如是亦應
敬餘有情，心無差別。何以故？滿慈子！諸菩
薩眾於諸有情心應謙下，應深恭敬，應與自
在，應離憍慢。如是菩薩於諸有情，深心恭敬
如佛菩薩。如是菩薩應作是念：『我證無上正
等覺時，當為有情說深法要，令斷煩惱得般

涅槃，或得菩提究竟安樂，或令解脫諸惡趣
苦。』

「又，滿慈子！如是菩薩於有情類應起慈心，
於諸有情心離憍慢，作如是念：『我當修學方
便善巧，令諸有情一切皆得最第一性。所
以者何？第一性者所謂佛性，我當方便令諸
有情皆得成佛。』如是菩薩於有情類皆起慈
心，欲使有情一切皆得居法王位，此法王位
最勝最尊，於法有情俱得自在，是故菩薩摩
訶薩眾應普恭敬一切有情，慈心遍滿無
揀別故，如來法身遍一切故。」

時，滿慈子便問具壽舍利子言：「云何菩薩作
如是念：『我當恭敬一切有情，我證無上正等
覺已，教誡教授一切有情，皆令證得最第一
性，一切皆得居法王位。』如工幻師或彼弟子，
於四衢道幻作大王及四種軍勇健難敵，此
中幻王不作是念：『我今具有四種勇軍勢力
難敵。』四種幻軍不作是念：『我等一切皆屬大
王，隨王意轉。』何以故？舍利子！此中一切若
王、若軍，皆非實有、都無自性，實有自性皆所
不攝。如世尊說諸法如幻，一切有情亦復如
是，既皆如幻誰恭敬誰？誰復令誰得第一性？
居法王位說何等法？」

舍利子言：「如是！如是！有
情及法一切如幻。當知此中如幻菩薩恭敬
一切如幻有情，方便善巧教誡教授，令得第
一如幻佛性，居法王位說如幻法。然諸菩薩
雖作是念，而於其中都無所執。若諸菩薩於
諸法中少有所見，是諸菩薩非行般若波羅
蜜多，若時菩薩於諸法中都無所見，是時菩
薩不離般若波羅蜜多。如是菩薩方便善巧，

雖行精進波羅蜜多，教化有情令得成佛，而
於諸法都無所見，謂不見有少分法性，實能
令他得第一性，亦不見有少分法性，實能令
他居法王位，雖無所見而不退轉。當知菩薩
能著廣大精進甲冑都無所執，謂諸菩薩知
法王位雖皆如幻都非實有，而能精勤求趣
不退，雖勤精進求趣佛果，而於諸法都無所
見，雖無所見，而不退轉。如是菩薩雖知天、人、
阿素洛等皆悉敗壞，而於其中無敗壞想，達
一切種皆如幻故。如是菩薩方便善巧，求證
無上正等菩提，欲為有情說寂靜法，謂雖種
種名句、文身方便宣說一切法性，而法本性
皆不可說。

「又，滿慈子！一切法性不可顯示、不可宣說。菩
薩證得大菩提時，雖為有情說諸法性，而作
是念：『我於菩提都無所得，亦常於法不為有
情有所宣說。我雖證得無上菩提，而此菩
提實不可證；我雖宣說一切法性，而諸法性
實不可說。能說、所說俱無自性，能證、所證亦
不可得。』是故菩薩摩訶薩眾欲證無上正等
菩提，於諸法中不應執著，雖無執著而不退
轉，由無退轉心不沈沒，由不沈沒攝受精進，
是為精進波羅蜜多。復以精進波羅蜜多，迴
向趣求一切智智，圓滿淨戒波羅蜜多。復以
淨戒波羅蜜多，迴向趣求一切智智，令此淨
戒波羅蜜多轉勝、轉增、轉明、轉淨。如是菩薩
修學淨戒波羅蜜多，速得圓滿增、勝、明、淨，
皆由菩薩迴向趣求一切智智。」

時，滿慈子便
問具壽舍利子言：「若一切法皆如幻事都非

實有，云何菩薩迴向趣求一切智智而得成
立？」

舍利子言：「若一切法少分實有非如幻事，
則諸菩薩畢竟不能迴向趣求一切智智；以
一切法無少實有非如幻事故，諸菩薩迴向
趣求一切智智。如是菩薩有所堪能迴向趣
求一切智智精勤無倦，皆由了達諸法非實、
如幻、如化有所堪能，當知即是菩薩精進波
羅蜜多。」

滿慈子言：「如是菩薩有所堪能迴向
趣求一切智智精勤無倦，是何法業而說堪
能？即是精進如何修學如是堪能？」

舍利子言：
「堪能即是方便善巧之所作業。菩薩要依方
便善巧，知一切法皆如幻事。菩薩安住方便
善巧，不怖法空、不墮實際。譬如有人住高山
頂，兩手堅執輕固傘蓋，臨山峯刃翹足引
頸，俯觀巖下險絕深坑；傘蓋承風力所持御，
雖臨險岸而不墮落；如是菩薩方便善巧
大悲般若力所任持，雖如實觀諸法如幻虛
妄顯現本性空寂，而心都無下劣怖畏，於法
實際亦不證入。何以故？滿慈子！是諸菩薩方
便善巧，大悲般若力所任持，不怖法空、不證
實際。如持傘蓋俯峻峯巖，觀險絕坑無怖無
墮；如是菩薩摩訶薩眾被戴堅固甲冑，攝受
方便善巧，成就第一圓滿淨戒波羅蜜多為
所依止，雖求無上正等菩提，而不見法已
正、當證。應知如是菩薩淨戒波羅蜜多，一切
皆由方便善巧所攝受故，能至無上正等菩
提。如是菩薩方便善巧所攝受故，常不遠離
所學六種波羅蜜多，是諸菩薩由不遠離所
學六種波羅蜜多，漸次隣近一切智智，超勝

一切聲聞、獨覺，何以故？滿慈子！是諸菩薩專
意趣求如無價寶一切智故。

「又，滿慈子！如有二人作大方便，入深山窟求
無價寶。彼入未久便見兩邊。有諸少價金銀
等寶，俱見不取漸次前行；復見兩邊有多價
寶，一見貪著荷負而還，一見不取更復前進，
至極勝處獲無價寶，恣意持還多所饒益。如
是菩薩作大方便，求證無上正等菩提，欲為
有情作大饒益，趣入佛法略有二種：一、有菩
薩無方便善巧故，雖聞世間種種善法心不
貪染，而聞二乘所有功德心便愛味，由愛味
故精勤攝受，遠離所求一切智智，退失無上
正等覺心；如彼初人見少價寶雖不貪著，而
見多價貪著持還失無價寶。二、有菩薩有方
便善巧故，初聞世間種種善法心不貪染，次
聞二乘所有功德亦不愛味，由不愛味便不
思惟，由不思惟便不修習，既不修習方便厭
捨。所以者何？此諸菩薩知世善法多諸過患，
不能究竟自利利他，障礙所求一切智智；聲
聞、獨覺功德善根，雖出世間而但自利，不能
普利一切有情，亦障所求一切智智，故不愛
味亦不思惟，於彼善根不樂修習。由斯超越
彼二乘地，勤求無上正等菩提，漸次證得一
切智智；如彼後人見少價寶及多價寶俱不
貪著，漸次深入至極勝處，獲無價寶恣意持
還，與諸有情作大饒益。

「如是菩薩方便善巧，
既不貪染世間善法，於二乘法亦不愛味，由
斯漸次趣大菩提，修多百千難行苦行，供養
恭敬無量如來，成熟有情、嚴淨佛土，至極圓

滿得一切智，利益安樂無量有情，如無價寶
多所饒益。如是菩薩方便善巧，雖聞二乘種
種功德，而能了達皆非究竟，雖能取證而深
厭捨，雖深厭捨而能巧說，方便饒益彼類有
情，令善修行證涅槃樂。如是菩薩方便善巧，
能不攝受二乘功德，精進修行諸菩薩行，趣
證無上正等菩提，作諸有情利益安樂。」

爾時，滿慈子問舍利子言：「若諸菩薩住不退
位，於何等行不應味著？」

舍利子言：「彼於六種
波羅蜜多不應味著。何以故？滿慈子！若深味
著布施、淨戒、安忍、精進、靜慮、般若波羅蜜多，
心便雜染，不能如實利樂有情，亦復不能嚴
淨佛土，由斯經久乃能證得所求無上正等菩
提，故彼菩薩應作是念：『我於六種波羅蜜多，
雖應精勤勇猛修習，時無間斷如救頭然，而
於其中不應味著。』

「又，滿慈子！彼諸菩薩不應
味著種種空觀。何以故？滿慈子！若深味著內
空、外空、內外空、空空、大空、勝義空、有為空、無為
空、畢竟空、無際空、散空、無變異空、本性空、自相
空、共相空、一切法空、不可得空、無性空、自性空、
無性自性空觀，心便雜染，不能如實利樂有
情，亦復不能嚴淨佛土，由斯經久乃能證得所
求無上正等菩提，故彼菩薩應作是念：『我於
如是種種空觀，雖應精勤勇猛修習，時無間
斷如救頭然，而於其中不應味著。』

「又，滿慈子！
彼諸菩薩不應味著真如等觀。何以故？滿慈
子！若深味著諸法真如、法界、法性，不虛妄性、
不變異性、平等性、離生性、法定、法住、實際、虛空
界、不思議界觀，心便雜染，不能如實利樂有

情，亦復不能嚴淨佛土，由斯經久乃能證得
所求無上正等菩提，故彼菩薩應作是念：『我
於如是真如等觀，雖應精勤勇猛修習，時無
間斷如救頭然，而於其中不應味著。』

「又，滿慈
子！彼諸菩薩不應味著諸緣起觀。何以故？滿
慈子！若深味著，無明緣行，行緣識，識緣名色，
名色緣六處，六處緣觸，觸緣受，受緣愛，愛緣
取，取緣有，有緣生，生緣老死，無明滅故行
滅，乃至生滅故老死滅觀，心便雜染，不能如
實利樂有情，亦復不能嚴淨佛土，由斯經久
乃能證得所求無上正等菩提，故彼菩薩應
作是念：『我於如是諸緣起觀，雖應精勤勇猛
修習，時無間斷如救頭然，而於其中不應味
著。』

「又，滿慈子！彼諸菩薩不應味著諸聖諦觀。
何以故？滿慈子！若深味著苦、集、滅、道四聖諦
觀，心便雜染，不能如實利樂有情，亦復不能
嚴淨佛土，由斯經久乃能證得所求無上正等
菩提，故彼菩薩應作是念：『我於如是諸聖諦
觀，雖應精勤勇猛修習，時無間斷如救頭然，
而於其中不應味著。』

「又，滿慈子！彼諸菩薩不
應味著助菩提分。何以故？滿慈子！若深味著
四念住、四正斷、四神足、五根、五力、七等覺支、八
聖道支，心便雜染，不能如實利樂有情，亦復
不能嚴淨佛土，由斯經久乃能證得所求無上
正等菩提，故彼菩薩應作是念：『我於如是助
菩提分，雖應精勤勇猛修習，時無間斷如救
頭然，而於其中不應味著。』

「又，滿慈子！彼諸菩
薩不應味著三解脫門。何以故？滿慈子！若深
味著空、無相、無願解脫門，心便雜染，不能如
實利樂有情，亦復不能嚴淨佛土，由斯經久

乃能證得所求無上正等菩提，故彼菩薩應
作是念：『我於如是三解脫門，雖應精勤勇猛
修習，時無間斷如救頭然，而於其中不應味
著。』

「又，滿慈子！彼諸菩薩不應味著陀羅尼門、
三摩地門。何以故？滿慈子！若深味著陀羅尼
門、三摩地門，心便雜染，不能如實利樂有情，
亦復不能嚴淨佛土，由斯經久乃能證得所求
無上正等菩提，故彼菩薩應作是念：『我於如
是陀羅尼門、三摩地門，雖應精勤勇猛修習，
時無間斷如救頭然，而於其中不應味著。』

「又，
滿慈子！彼諸菩薩不應味著靜慮、無量、等至、
解脫。何以故？滿慈子！若深味著靜慮、無量、等
至、解脫，心便雜染，不能如實利樂有情，亦復
不能嚴淨佛土，由斯經久乃能證得所求無上
正等菩提，故彼菩薩應作是念：『我於如是靜
慮、無量、等至、解脫，雖應精勤勇猛修習，時無
間斷如救頭然，而於其中不應味著。』

「又，滿慈
子！彼諸菩薩不應味著勝處、遍處、九次第定。
何以故？滿慈子！若深味著勝處、遍處、九次第
定，心便雜染，不能如實利樂有情，亦復不能
嚴淨佛土，由斯經久乃能證得所求無上正等
菩提，故彼菩薩應作是念：『我於如是勝處、遍
處、九次第定，雖應精勤勇猛修習，時無間斷
如救頭然，而於其中不應味著。』

「又，滿慈子！
彼諸菩薩不應味著修諸地智。何以故？滿
慈子！若深味著修諸地智，心便雜染，不能
如實利樂有情，亦復不能嚴淨佛土，由斯經
久乃能證得所求無上正等菩提，故彼菩薩
應作是念：『我於如是修諸地智，雖應精勤勇

猛修習，時無間斷如救頭然，而於其中不應
味著。』

「又，滿慈子！彼諸菩薩不應味著五眼、
六神通。何以故？滿慈子！若深味著五眼、六
神通，心便雜染，不能如實利樂有情，亦復不
能嚴淨佛土，由斯經久乃能證得所求無上正
等菩提，故彼菩薩應作是念：『我於如是五眼、
六神通，雖應精勤勇猛修習，時無間斷如救
頭然，而於其中不應味著。』

「又，滿慈子！彼諸
菩薩不應味著如來十力、四無所畏、四無礙
解。何以故？滿慈子！若深味著如來十力、四無
所畏、四無礙解，心便雜染，不能如實利樂有
情，亦復不能嚴淨佛土，由斯經久乃能證得
所求無上正等菩提，故彼菩薩應作是念：『我
於如是如來十力、四無所畏、四無礙解，雖應
精勤勇猛修習，時無間斷如救頭然，而於其
中不應味著。』

「又，滿慈子！彼諸菩薩不應味著
大慈、大悲、大喜、大捨。何以故？滿慈子！若深
味著大慈、大悲、大喜、大捨，心便雜染，不能如
實利樂有情，亦復不能嚴淨佛土，由斯經久
乃能證得所求無上正等菩提，故彼菩薩應
作是念：『我於如是大慈、大悲、大喜、大捨，雖應
精勤勇猛修習，時無間斷如救頭然，而於其
中不應味著。』

「又，滿慈子！彼諸菩薩不應味著
十八佛不共法。何以故？滿慈子！若深味著十
八佛不共法，心便雜染，不能如實利樂有情，
亦復不能嚴淨佛土，由斯經久乃能證得所求
無上正等菩提，故彼菩薩應作是念：『我於如
是十八佛不共法，雖應精勤勇猛修習，時無
間斷如救頭然，而於其中不應味著。』

「又，滿慈

子！彼諸菩薩不應味著無忘失法、恒住捨性。
何以故？滿慈子！若深味著無忘失法、恒住捨
性，心便雜染，不能如實利樂有情，亦復不能
嚴淨佛土，由斯經久乃能證得所求無上正等
菩提，故彼菩薩應作是念：『我於如是無忘失
法、恒住捨性，雖應精勤勇猛修習，時無間斷
如救頭然，而於其中不應味著。』

「又，滿慈子！
彼諸菩薩不應味著一切智、道相智、一切相智。
何以故？滿慈子！若深味著一切智、道相智、一
切相智，心便雜染，不能如實利樂有情，亦復
不能嚴淨佛土，由斯經久乃能證得所求無
上正等菩提，故彼菩薩應作是念：『我於如是
一切智、道相智、一切相智，雖應精勤勇猛修
習，時無間斷如救頭然，而於其中不應味著。』

「又，滿慈子！若諸菩薩欲證無上正等菩提，不
應現行如是分別：『我由如是菩薩淨戒，攝受
諸相及諸隨好。』若諸菩薩現行如是分別心
者，應知名為犯菩薩戒。是故菩薩不應貪求
諸相隨好求趣無上正等菩提。若諸菩薩取
著相好受持淨戒，應知名為取著淨戒有所
毀犯；若諸菩薩取著淨戒有所毀犯，定不能
證所求無上正等菩提。」
《大般若波羅蜜多經》卷第五百八十七


