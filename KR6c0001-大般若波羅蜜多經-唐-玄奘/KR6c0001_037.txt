











《大般若波羅蜜多經》卷第三十七

三藏法師玄奘奉　詔譯
初分無住品第九之二

「世尊！我於五眼、六神通，不得不見若集若散，
云何可言此是五眼？此是六神通？世尊！是
五眼等名皆無所住亦非不住。何以故？五眼
等名義既無所有故，五眼等名皆無所住亦
非不住。

「世尊！我於我、有情乃至知者、見者，不
得不見若集若散，云何可言此是我、有情乃
至此是知者、見者？世尊！是我等名皆無所住
亦非不住。何以故？我等名義既無所有故，我
等名皆無所住亦非不住。

「世尊！我於佛隨念、
法隨念、僧隨念、戒隨念、捨隨念、天隨念、息
隨念、厭隨念、死隨念、身隨念，不得不見若集
若散，云何可言此是佛隨念乃至此是身隨
念？世尊！是佛隨念等名皆無所住亦非不住。
何以故？佛隨念等名義既無所有故，佛隨念
等名皆無所住亦非不住。

「世尊！我於無常想、
苦想、無我想、不淨想、死想、一切世間不可樂
想、厭食想、斷想、離想、滅想，不得不見若集若
散，云何可言此是無常想乃至此是滅想？世
尊！是無常想等名皆無所住亦非不住。何以
故？無常想等名義既無所有故，無常想等名
皆無所住亦非不住。

「世尊！我於空、無相、無願，
不得不見若集若散，云何可言此是空乃至
此是無願？世尊！是空等名皆無所住亦非不
住。何以故？空等名義既無所有故，空等名皆

無所住亦非不住。

「世尊！我於布施、淨戒、安忍、
精進、靜慮、般若波羅蜜多，不得不見若集若散，
云何可言此是布施波羅蜜多乃至此是般
若波羅蜜多？世尊！是布施波羅蜜多等名皆
無所住亦非不住。何以故？布施波羅蜜多等
名義既無所有故，布施波羅蜜多等名皆無
所住亦非不住。

「世尊！我於四念住、四正斷、四
神足、五根、五力、七等覺支、八聖道支，不得不
見若集若散，云何可言此是四念住乃至此
是八聖道支？世尊！是四念住等名皆無所住
亦非不住。何以故？四念住等名義既無所有
故，四念住等名皆無所住亦非不住。

「世尊！我
於佛十力、四無所畏、四無礙解、大慈、大悲、大喜、
大捨、十八佛不共法、一切智、道相智、一切相
智，不得不見若集若散，云何可言此是佛
十力乃至此是一切相智？世尊！是佛十力等
名皆無所住亦非不住。何以故？佛十力等名
義既無所有故，佛十力等名皆無所住亦非
不住。

「世尊！我於如幻、如夢、如像、如響、如光
影、如空華、如陽焰、如尋香城、如變化事、
五取蘊等，不得不見若集若散，云何可言此
是如幻等五取蘊等？世尊！是如幻等五取蘊
等名皆無所住亦非不住。何以故？如幻等五
取蘊等名義既無所有故，如幻等名五取蘊
等名皆無所住亦非不住。

「世尊！我於寂靜、遠
離、無生無滅、無染無淨、絕諸戲論、真如、法界、法
性、實際、平等性、離生性，不得不見若集若散，
云何可言此是寂靜乃至此是離生性？世尊！
是寂靜等名皆無所住亦非不住。何以故？寂

靜等名義既無所有故，寂靜等名皆無所住
亦非不住。

「世尊！我於若常若無常、若樂若苦、
若我若無我、若淨若不淨、若空若不空、若無
相若有相、若無願若有願、若寂靜若不寂靜、
若遠離若不遠離、若雜染若清淨、若生若滅、
若有為若無為、若有漏若無漏、若善若非善、
若有罪若無罪、若世間若出世間、若屬生死
若屬涅槃法，不得不見若集若散，云何可言
此是常乃至此是屬涅槃法？世尊！是常等名
皆無所住亦非不住。何以故？常等名義既無
所有故，常等名皆無所住亦非不住。

「世尊！我
於若過去若未來若現在、若善若不善若無
記、若欲界繫若色界繫若無色界繫、若學若
無學若非學非無學、若見所斷若修所斷若非
所斷、若在內若在外若在兩間法，不得不見
若集若散，云何可言此是過去乃至此是在
兩間法？世尊！是過去等名皆無所住亦非不
住。何以故？過去等名義既無所有故，過去等
名皆無所住亦非不住。

「世尊！我於十方殑伽
沙等諸佛世界一切如來、應、正等覺及諸菩薩、
聲聞僧等，不得不見若集若散，云何可言此
是十方世界乃至此是聲聞僧等？世尊！是十
方世界等名皆無所住亦非不住。何以故？十
方世界等名義既無所有故，十方世界等名
皆無所住亦非不住。

「世尊！我於如上所說諸
法，不得不見若集若散，云何可言此是菩薩
摩訶薩？此是般若波羅蜜多？世尊！我於菩薩
摩訶薩及於般若波羅蜜多既不得不見，云
何令我以般若波羅蜜多相應之法教誡教

授諸菩薩摩訶薩？是故若以此法教誡教授
諸菩薩摩訶薩必當有悔。

「世尊！諸法因緣和合，施設假名菩薩摩訶
薩及般若波羅蜜多。此二假名，於五蘊不可
說，於十二處、十八界、六界、四聖諦、十二緣起
不可說，於貪、瞋、癡、一切纏結、隨眠、見趣、不善
根等不可說，於四靜慮、四無量、四無色定不
可說，於五眼、六神通不可說，於我、有情乃至
知者、見者不可說，於十隨念、十想不可說，於
空、無相、無願六波羅蜜多不可說，於四念住
乃至八聖道支不可說，於佛十力乃至一切
相智不可說，於如幻乃至如變化事、五取蘊
等不可說，於寂靜、遠離、無生無滅、無染無淨、
絕諸戲論、真如、法界、法性、實際、平等性、離生性
不可說，於常無常乃至屬生死涅槃法不可
說，於過去未來現在乃至在內在外在兩間
法不可說，於十方殑伽沙等世界若佛、若菩
薩、若聲聞僧等不可說。何以故？如上所說諸
法集散皆不可得不可見故。

「世尊！如上所說五蘊等名無處可說，如是菩
薩摩訶薩及般若波羅蜜多名亦無處可說；
如戒、定、慧、解脫、解脫智見名無處可說，如是
菩薩摩訶薩及般若波羅蜜多名亦無處可
說；如預流、一來、不還、阿羅漢、獨覺、如來及彼
諸法名無處可說，如是菩薩摩訶薩及般若
波羅蜜多名亦無處可說。世尊！如一切若有
名若無名皆無處可說，如是菩薩摩訶薩及
般若波羅蜜多名亦無處可說。所以者何？如
是諸名皆無所住亦非不住。何以故？是諸名

義既無所有故，是諸名皆無所住亦非不住。
世尊！我依是義故，於諸法不得不見若集若
散，云何可言此名菩薩摩訶薩？此名般若
波羅蜜多？世尊！我於此二若義若名既不得
不見，云何令我以般若波羅蜜多相應之法
教誡教授諸菩薩摩訶薩？是故若以此法教
誡教授諸菩薩摩訶薩必當有悔。世尊！若菩
薩摩訶薩聞以如是相狀說般若波羅蜜多
時，心不沈沒亦不憂悔，其心不驚不恐不
怖，當知是菩薩摩訶薩決定已得住不退地，
以無所住方便而住。」

爾時，具壽善現復白佛
言：「世尊！修行般若波羅蜜多諸菩薩摩訶薩，
不應住色，不應住受、想、行、識。何以故？世尊！
色色性空，受、想、行、識受、想、行、識性空。世尊！是
色非色空，是色空非色，色不離空，空不離
色，色即是空，空即是色，受、想、行、識亦復如
是。是故，世尊！修行般若波羅蜜多諸菩薩摩
訶薩，不應住色，不應住受、想、行、識。

「世尊！修
行般若波羅蜜多諸菩薩摩訶薩，不應住眼
處，不應住耳、鼻、舌、身、意處。何以故？世尊！眼
處眼處性空，乃至意處意處性空。世尊！是
眼處非眼處空，是眼處空非眼處，眼處不離
空，空不離眼處，眼處即是空，空即是眼處，
耳、鼻、舌、身、意處亦復如是。是故，世尊！修行般
若波羅蜜多諸菩薩摩訶薩，不應住眼處，乃
至不應住意處。

「世尊！修行般若波羅蜜多諸
菩薩摩訶薩，不應住色處，不應住聲、香、味、
觸、法處。何以故？世尊！色處色處性空，乃至
法處法處性空。世尊！是色處非色處空，是

色處空非色處，色處不離空，空不離色處，色
處即是空，空即是色處，聲、香、味、觸、法處亦復
如是。是故，世尊！修行般若波羅蜜多諸菩薩
摩訶薩，不應住色處，乃至不應住法處。

「世
尊！修行般若波羅蜜多諸菩薩摩訶薩，不應
住眼界、色界、眼識界及眼觸、眼觸為緣所生諸
受。何以故？世尊！眼界眼界性空，乃至眼觸
為緣所生諸受眼觸為緣所生諸受性空。世
尊！是眼界非眼界空，是眼界空非眼界，眼
界不離空，空不離眼界，眼界即是空，空即
是眼界，色界乃至眼觸為緣所生諸受亦復
如是。是故，世尊！修行般若波羅蜜多諸菩薩
摩訶薩，不應住眼界，乃至不應住眼觸為緣
所生諸受。

「世尊！修行般若波羅蜜多諸菩薩
摩訶薩，不應住耳界、聲界、耳識界及耳觸、耳
觸為緣所生諸受。何以故？世尊！耳界耳界
性空，乃至耳觸為緣所生諸受耳觸為緣所生
諸受性空。世尊！是耳界非耳界空，是耳界
空非耳界，耳界不離空，空不離耳界，耳界即
是空，空即是耳界，聲界乃至耳觸為緣所生
諸受亦復如是。是故，世尊！修行般若波羅蜜
多諸菩薩摩訶薩，不應住耳界，乃至不應住
耳觸為緣所生諸受。

「世尊！修行般若波羅蜜
多諸菩薩摩訶薩，不應住鼻界、香界、鼻識界
及鼻觸、鼻觸為緣所生諸受。何以故？世尊！鼻
界鼻界性空，乃至鼻觸為緣所生諸受鼻觸
為緣所生諸受性空。世尊！是鼻界非鼻界空，
是鼻界空非鼻界，鼻界不離空，空不離鼻界，
鼻界即是空，空即是鼻界，香界乃至鼻觸為

緣所生諸受亦復如是。是故，世尊！修行般若
波羅蜜多諸菩薩摩訶薩，不應住鼻界，乃至
不應住鼻觸為緣所生諸受。

「世尊！修行般若
波羅蜜多諸菩薩摩訶薩，不應住舌界、味界、
舌識界及舌觸、舌觸為緣所生諸受。何以故？
世尊！舌界舌界性空，乃至舌觸為緣所生諸
受舌觸為緣所生諸受性空。世尊！是舌界非
舌界空，是舌界空非舌界，舌界不離空，空
不離舌界，舌界即是空，空即是舌界，味界
乃至舌觸為緣所生諸受亦復如是。是故，世
尊！修行般若波羅蜜多諸菩薩摩訶薩，不應
住舌界，乃至不應住舌觸為緣所生諸受。

「世
尊！修行般若波羅蜜多諸菩薩摩訶薩，不應
住身界、觸界、身識界及身觸、身觸為緣所生諸
受。何以故？世尊！身界身界性空，乃至身觸
為緣所生諸受身觸為緣所生諸受性空。世
尊！是身界非身界空，是身界空非身界，身
界不離空，空不離身界，身界即是空，空即
是身界，觸界乃至身觸為緣所生諸受亦復
如是。是故，世尊！修行般若波羅蜜多諸菩薩
摩訶薩，不應住身界，乃至不應住身觸為緣
所生諸受。

「世尊！修行般若波羅蜜多諸菩薩
摩訶薩，不應住意界、法界、意識界及意觸、意
觸為緣所生諸受。何以故？世尊！意界意界
性空，乃至意觸為緣所生諸受意觸為緣所
生諸受性空。世尊！是意界非意界空，是意
界空非意界，意界不離空，空不離意界，意
界即是空，空即是意界，法界乃至意觸為緣
所生諸受亦復如是。是故，世尊！修行般若波

羅蜜多諸菩薩摩訶薩，不應住意界，乃至不
應住意觸為緣所生諸受。

「世尊！修行般若波
羅蜜多諸菩薩摩訶薩，不應住地界，不應住
水、火、風、空、識界。何以故？世尊！地界地界性
空，水、火、風、空、識界水、火、風、空、識界性空。世尊！
是地界非地界空，是地界空非地界，地界不
離空，空不離地界，地界即是空，空即是地
界，水、火、風、空、識界亦復如是。是故，世尊！修
行般若波羅蜜多諸菩薩摩訶薩，不應住地
界，不應住水、火、風、空、識界。

「世尊！修行般若
波羅蜜多諸菩薩摩訶薩，不應住苦聖諦，不
應住集、滅、道聖諦。何以故？世尊！苦聖諦苦聖
諦性空，集、滅、道聖諦集、滅、道聖諦性空。世尊！
是苦聖諦非苦聖諦空，是苦聖諦空非苦聖
諦，苦聖諦不離空，空不離苦聖諦，苦聖諦即
是空，空即是苦聖諦，集、滅、道聖諦亦復如是。
是故，世尊！修行般若波羅蜜多諸菩薩摩訶
薩，不應住苦聖諦，不應住集、滅、道聖諦。

「世
尊！修行般若波羅蜜多諸菩薩摩訶薩，不應
住無明，不應住行、識、名色、六處、觸、受、愛、取、有、
生、老死愁歎苦憂惱。何以故？世尊！無明無
明性空，乃至老死愁歎苦憂惱老死愁歎苦
憂惱性空。世尊！是無明非無明空，是無明空
非無明，無明不離空，空不離無明，無明即
是空，空即是無明，行乃至老死愁歎苦憂惱
亦復如是。是故，世尊！修行般若波羅蜜多諸
菩薩摩訶薩，不應住無明，乃至不應住老死
愁歎苦憂惱。

「世尊！修行般若波羅蜜多諸菩
薩摩訶薩，不應住四靜慮，不應住四無量、四

無色定。何以故？世尊！四靜慮、四靜慮性空，
四無量、四無色定四無量、四無色定性空。世
尊！是四靜慮非四靜慮空，是四靜慮空非四
靜慮，四靜慮不離空，空不離四靜慮，四靜慮
即是空，空即是四靜慮，四無量、四無色定亦
復如是。是故，世尊！修行般若波羅蜜多諸菩
薩摩訶薩，不應住四靜慮，不應住四無量、四
無色定。

「世尊！修行般若波羅蜜多諸菩薩摩
訶薩，不應住五眼，不應住六神通。何以故？
世尊！五眼五眼性空，六神通六神通性空。世
尊！是五眼非五眼空，是五眼空非五眼，五
眼不離空，空不離五眼，五眼即是空，空即
是五眼，六神通亦復如是。是故，世尊！修行
般若波羅蜜多諸菩薩摩訶薩，不應住五眼，
不應住六神通。

「世尊！修行般若波羅蜜多諸
菩薩摩訶薩，不應住布施波羅蜜多，不應住
淨戒、安忍、精進、靜慮、般若波羅蜜多。何以故？
世尊！布施波羅蜜多布施波羅蜜多性空，乃
至般若波羅蜜多般若波羅蜜多性空。世尊！
是布施波羅蜜多非布施波羅蜜多空，是布
施波羅蜜多空非布施波羅蜜多，布施波羅
蜜多不離空，空不離布施波羅蜜多，布施波
羅蜜多即是空，空即是布施波羅蜜多，淨戒
乃至般若波羅蜜多亦復如是。是故，世尊！修
行般若波羅蜜多諸菩薩摩訶薩，不應住布
施波羅蜜多，乃至不應住般若波羅蜜多。

「世
尊！修行般若波羅蜜多諸菩薩摩訶薩，不
應住四念住，不應住四正斷、四神足、五根、
五力、七等覺支、八聖道支。何以故？世尊！四

念住四念住性空，乃至八聖道支八聖道支
性空。世尊！是四念住非四念住空，是四
念住空非四念住，四念住不離空，空不離
四念住，四念住即是空，空即是四念住，四
正斷乃至八聖道支亦復如是。是故，世尊！修
行般若波羅蜜多諸菩薩摩訶薩，不應住四
念住，乃至不應住八聖道支。

「世尊！修行般
若波羅蜜多諸菩薩摩訶薩，不應住佛十力，
不應住四無所畏、四無礙解、大慈、大悲、大喜、大
捨、十八佛不共法、一切智、道相智、一切相智。
何以故？世尊！佛十力佛十力性空，乃至一切
相智一切相智性空。世尊！是佛十力非佛十
力空，是佛十力空非佛十力，佛十力不離空，
空不離佛十力，佛十力即是空，空即是佛
十力，四無所畏乃至一切相智亦復如是。是
故，世尊！修行般若波羅蜜多諸菩薩摩訶薩，
不應住佛十力，乃至不應住一切相智。

「世
尊！修行般若波羅蜜多諸菩薩摩訶薩，不應
住諸字，不應住諸字所引，若一言所引，若二
言所引，若多言所引。何以故？世尊！諸字諸
字性空，諸字所引諸字所引性空。世尊！是諸
字非諸字空，是諸字空非諸字，諸字不離
空，空不離諸字，諸字即是空，空即是諸字，
諸字所引亦復如是。是故，世尊！修行般若波
羅蜜多諸菩薩摩訶薩，不應住諸字，不應住
諸字所引。

「世尊！修行般若波羅蜜多諸菩薩摩訶薩，不
應住諸法若常若無常，不應住諸法若樂若
苦、若我若無我、若淨若不淨、若寂靜若不寂

靜、若遠離若不遠離。何以故？世尊！諸法常無
常諸法常無常性空，乃至諸法遠離不遠離
諸法遠離不遠離性空。世尊！是諸法常無常
非諸法常無常空，是諸法常無常空非諸法
常無常，諸法常無常不離空，空不離諸法常
無常，諸法常無常即是空，空即是諸法常無
常，諸法苦樂乃至諸法遠離不遠離亦復如
是。是故，世尊！修行般若波羅蜜多諸菩薩摩
訶薩，不應住諸法常無常，乃至不應住諸法
遠離不遠離。

「世尊！修行般若波羅蜜多諸菩
薩摩訶薩，不應住真如，不應住法界、法性、實
際、平等性、離生性。何以故？世尊！真如真如性
空，乃至離生性離生性性空。世尊！是真如
非真如空，是真如空非真如，真如不離空，空
不離真如，真如即是空，空即是真如，法界
乃至離生性亦復如是。是故，世尊！修行般若
波羅蜜多諸菩薩摩訶薩，不應住真如，乃至
不應住離生性。

「世尊！修行般若波羅蜜多諸
菩薩摩訶薩，不應住一切陀羅尼門，不應住
一切三摩地門。何以故？世尊！一切陀羅尼
門一切陀羅尼門性空，一切三摩地門一切
三摩地門性空。世尊！是一切陀羅尼門非一
切陀羅尼門空，是一切陀羅尼門空非一切
陀羅尼門，一切陀羅尼門不離空，空不離一
切陀羅尼門，一切陀羅尼門即是空，空即是
一切陀羅尼門，一切三摩地門亦復如是。是
故，世尊！修行般若波羅蜜多諸菩薩摩訶薩，
不應住一切陀羅尼門，不應住一切三摩地
門。」


爾時，具壽善現復白佛言：「世尊！若菩薩摩訶
薩無方便善巧修行般若波羅蜜多時，我、我
所執所纏擾故，心便住色，住受、想、行、識。由
此住故，於色作加行，於受、想、行、識作加行。由
加行故，不能攝受般若波羅蜜多，不能修行
般若波羅蜜多，不能圓滿般若波羅蜜多，不
能成辦一切相智。

「世尊！若菩薩摩訶薩無方
便善巧修行般若波羅蜜多時，我、我所執所
纏擾故，心便住眼處，住耳、鼻、舌、身、意處。由此
住故，於眼處作加行，乃至於意處作加行。由
加行故，不能攝受般若波羅蜜多，不能修行
般若波羅蜜多，不能圓滿般若波羅蜜多，不
能成辦一切相智。

「世尊！若菩薩摩訶薩無方
便善巧修行般若波羅蜜多時，我、我所執所
纏擾故，心便住色處，住聲、香、味、觸、法處。由此
住故，於色處作加行，乃至於法處作加行。由
加行故，不能攝受般若波羅蜜多，不能修行
般若波羅蜜多，不能圓滿般若波羅蜜多，不
能成辦一切相智。

「世尊！若菩薩摩訶薩無方
便善巧修行般若波羅蜜多時，我、我所執所
纏擾故，心便住眼界，住色界、眼識界及眼觸、
眼觸為緣所生諸受。由此住故，於眼界作加
行，乃至於眼觸為緣所生諸受作加行。由加
行故，不能攝受般若波羅蜜多，不能修行般
若波羅蜜多，不能圓滿般若波羅蜜多，不能
成辦一切相智。

「世尊！若菩薩摩訶薩無方便
善巧修行般若波羅蜜多時，我、我所執所纏
擾故，心便住耳界，住聲界、耳識界及耳觸、耳
觸為緣所生諸受。由此住故，於耳界作加行，

乃至於耳觸為緣所生諸受作加行。由加行
故，不能攝受般若波羅蜜多，不能修行般若
波羅蜜多，不能圓滿般若波羅蜜多，不能成
辦一切相智。

「世尊！若菩薩摩訶薩無方便善
巧修行般若波羅蜜多時，我、我所執所纏擾
故，心便住鼻界，住香界、鼻識界及鼻觸、鼻觸
為緣所生諸受。由此住故，於鼻界作加行，乃
至於鼻觸為緣所生諸受作加行。由加行故，
不能攝受般若波羅蜜多，不能修行般若波
羅蜜多，不能圓滿般若波羅蜜多，不能成辦
一切相智。

「世尊！若菩薩摩訶薩無方便善巧
修行般若波羅蜜多時，我、我所執所纏擾故，
心便住舌界，住味界、舌識界及舌觸、舌觸為
緣所生諸受。由此住故，於舌界作加行，乃至
於舌觸為緣所生諸受作加行。由加行故，不
能攝受般若波羅蜜多，不能修行般若波羅
蜜多，不能圓滿般若波羅蜜多，不能成辦一
切相智。

「世尊！若菩薩摩訶薩無方便善巧修
行般若波羅蜜多時，我、我所執所纏擾故，心
便住身界，住觸界、身識界及身觸、身觸為緣
所生諸受。由此住故，於身界作加行，乃至於
身觸為緣所生諸受作加行。由加行故，不能
攝受般若波羅蜜多，不能修行般若波羅蜜
多，不能圓滿般若波羅蜜多，不能成辦一切
相智。

「世尊！若菩薩摩訶薩無方便善巧修行
般若波羅蜜多時，我、我所執所纏擾故，心便
住意界，住法界、意識界及意觸、意觸為緣所
生諸受。由此住故，於意界作加行，乃至於意
觸為緣所生諸受作加行。由加行故，不能攝

受般若波羅蜜多，不能修行般若波羅蜜多，
不能圓滿般若波羅蜜多，不能成辦一切相
智。

「世尊！若菩薩摩訶薩無方便善巧修行般
若波羅蜜多時，我、我所執所纏擾故，心便
住地界，住水、火、風、空、識界。由此住故，於
地界作加行，乃至於識界作加行。由加行故，
不能攝受般若波羅蜜多，不能修行般若波
羅蜜多，不能圓滿般若波羅蜜多，不能成辦
一切相智。

「世尊！若菩薩摩訶薩無方便善巧
修行般若波羅蜜多時，我、我所執所纏擾故，
心便住苦聖諦，住集、滅、道聖諦。由此住故，於
苦聖諦作加行，於集、滅、道聖諦作加行。由加
行故，不能攝受般若波羅蜜多，不能修行般
若波羅蜜多，不能圓滿般若波羅蜜多，不能
成辦一切相智。

「世尊！若菩薩摩訶薩無方便
善巧修行般若波羅蜜多時，我、我所執所纏
擾故，心便住無明，住行、識、名色、六處、觸、受、愛、
取、有、生、老死愁歎苦憂惱。由此住故，於無明
作加行，乃至於老死愁歎苦憂惱作加行。由
加行故，不能攝受般若波羅蜜多，不能修行
般若波羅蜜多，不能圓滿般若波羅蜜多，不
能成辦一切相智。

「世尊！若菩薩摩訶薩無方
便善巧修行般若波羅蜜多時，我、我所執所
纏擾故，心便住四靜慮，住四無量、四無色定。
由此住故，於四靜慮作加行，於四無量、四無
色定作加行。由加行故，不能攝受般若波羅
蜜多，不能修行般若波羅蜜多，不能圓滿般
若波羅蜜多，不能成辦一切相智。

「世尊！若
菩薩摩訶薩無方便善巧修行般若波羅蜜多
時，我、我所執所纏擾故，心便住五眼，住六神

通。由此住故，於五眼作加行，於六神通作加
行。由加行故，不能攝受般若波羅蜜多，不能
修行般若波羅蜜多，不能圓滿般若波羅蜜
多，不能成辦一切相智。

「世尊！若菩薩摩訶薩
無方便善巧修行般若波羅蜜多時，我、我所
執所纏擾故，心便住布施波羅蜜多，住淨戒、
安忍、精進、靜慮、般若波羅蜜多。由此住故，於
布施波羅蜜多作加行，乃至於般若波羅蜜
多作加行。由加行故，不能攝受般若波羅蜜
多，不能修行般若波羅蜜多，不能圓滿般若
波羅蜜多，不能成辦一切相智。

「世尊！若菩薩
摩訶薩無方便善巧修行般若波羅蜜多時，
我、我所執所纏擾故，心便住四念住，住四正
斷、四神足、五根、五力、七等覺支、八聖道支。由
此住故，於四念住作加行，乃至於八聖道支
作加行。由加行故，不能攝受般若波羅蜜多，
不能修行般若波羅蜜多，不能圓滿般若波
羅蜜多，不能成辦一切相智。

「世尊！若菩薩摩
訶薩無方便善巧修行般若波羅蜜多時，我、
我所執所纏擾故，心便住佛十力，住四無所
畏、四無礙解、大慈、大悲、大喜、大捨、十八佛不共
法、一切智、道相智、一切相智。由此住故，於佛
十力作加行，乃至於一切相智作加行。由加
行故，不能攝受般若波羅蜜多，不能修行般
若波羅蜜多，不能圓滿般若波羅蜜多，不能
成辦一切相智。

「世尊！若菩薩摩訶薩無方便
善巧修行般若波羅蜜多時，我、我所執所纏
擾故，心便住諸字，住諸字所引，若一言所引，
若二言所引，若多言所引。由此住故，於諸

字作加行，於諸字所引作加行。由加行故，不
能攝受般若波羅蜜多，不能修行般若波羅
蜜多，不能圓滿般若波羅蜜多，不能成辦一
切相智。

「世尊！若菩薩摩訶薩無方便善巧修
行般若波羅蜜多時，我、我所執所纏擾故，心
便住諸法若常若無常，住諸法若樂若苦、若
我若無我、若淨若不淨、若寂靜若不寂靜、若
遠離若不遠離。由此住故，於諸法常無常作
加行，乃至於諸法遠離不遠離作加行。由加
行故，不能攝受般若波羅蜜多，不能修行般
若波羅蜜多，不能圓滿般若波羅蜜多，不能
成辦一切相智。

「世尊！若菩薩摩訶薩無方便
善巧修行般若波羅蜜多時，我、我所執所纏
擾故，心便住一切陀羅尼門，住一切三摩地
門。由此住故，於一切陀羅尼門作加行，於
一切三摩地門作加行。由加行故，不能攝受
般若波羅蜜多，不能修行般若波羅蜜多，不
能圓滿般若波羅蜜多，不能成辦一切相智。

「何以故？世尊！色不應攝受，受、想、行、識不應
攝受；色既不應攝受便非色，受、想、行、識既不
應攝受便非受、想、行、識。所以者何？本性空故。
乃至一切陀羅尼門不應攝受，一切三摩地門
不應攝受；陀羅尼門既不應攝受便非陀羅
尼門，三摩地門既不應攝受便非三摩地門。
所以者何？本性空故。其所攝受修行圓滿般
若波羅蜜多亦不應攝受，如是般若波羅蜜多
既不應攝受便非般若波羅蜜多。所以者何？
本性空故。

「如是菩薩摩訶薩修行般若波羅
蜜多時，應以本性空觀一切法。作此觀時，於

一切法心無行處，是名菩薩摩訶薩無所攝
受三摩地。此三摩地微妙殊勝廣大無量，能
集無邊無礙作用，不共一切聲聞、獨覺。其所
成辦一切相智亦不應攝受，如是一切相智
既不應攝受便非一切相智。所以者何？以內
空故，外空故，內外空故，空空故，大空故，勝
義空故，有為空故，無為空故，畢竟空故，無
際空故，散空故，無變異空故，本性空故，自
相空故，共相空故，一切法空故，不可得空故，
無性空故，自性空故，無性自性空故。何以
故？世尊！是一切相智非取相修得。所以者
何？諸取相者皆是煩惱。何等為相？所謂色相，
受、想、行、識相，乃至一切陀羅尼門相、一切三
摩地門相，於此諸相而取著者名為煩惱。

「若
取相修得一切相智者，勝軍梵志於一切智
智不應信解。何等名為彼信解相？謂於般
若波羅蜜多深生淨信，由勝解力思惟觀察
一切智智，不以相方便，亦不以非相方便，以
相與非相俱不可取故。是勝軍梵志雖由
信解力歸趣佛法，名隨信行者，而能以本性
空悟入一切智智。既悟入已，不取色相，不
取受、想、行、識相，乃至不取一切陀羅尼門相，
不取一切三摩地門相。何以故？以一切法自
相皆空，能取、所取俱不可得故。

「如是梵志不
以內得現觀而觀一切智智，不以外得現觀
而觀一切智智，不以內外得現觀而觀一切
智智，不以無智得現觀而觀一切智智，不以
餘得現觀而觀一切智智，亦不以不得現觀
而觀一切智智。所以者何？是勝軍梵志不

見所觀一切智智，不見能觀般若，不見觀者
及觀所依處。是勝軍梵志非於內色觀一切
智智，非於內受、想、行、識觀一切智智；非於外
色觀一切智智，非於外受、想、行、識觀一切智
智；非於內外色觀一切智智，非於內外受、想、
行、識觀一切智智；亦非離色觀一切智智，亦
非離受、想、行、識觀一切智智。乃至非於內一
切陀羅尼門觀一切智智，非於內一切三摩
地門觀一切智智；非於外一切陀羅尼門觀
一切智智，非於外一切三摩地門觀一切智
智；非於內外一切陀羅尼門觀一切智智，非
於內外一切三摩地門觀一切智智；亦非離
一切陀羅尼門觀一切智智，亦非離一切三
摩地門觀一切智智。何以故？若內、若外、若
內外、若離內外皆不可得故。

「是勝軍梵志以
如是等諸離相門，於一切智智深生信解；由
此信解，於一切法皆無取著，以諸法實相
不可得故。如是梵志以離相門，於一切智
智得信解已，於一切法皆不取相，亦不思
惟無相，諸法以相、無相法皆不可得故。如
是梵志由勝解力，於一切法不取不捨，實
相法中無取捨故。時，彼梵志於自信解乃
至於涅槃亦不取著。所以者何？以一切法
本性皆空不可取故。

「世尊！菩薩摩訶薩般
若波羅蜜多亦復如是，於一切法無所取著，
能從此岸到彼岸故；若於諸法少有取著，則
於彼岸非為能到。是故菩薩摩訶薩修行般
若波羅蜜多時，不取一切色，不取一切受、想、
行、識，以一切法無所取故；乃至不取一切陀

羅尼門，不取一切三摩地門，亦以一切法無
所取故。是菩薩摩訶薩雖於一切色，一切受、
想、行、識，乃至一切陀羅尼門、一切三摩地門，若
總若別皆無所取；而以本願所行四念住乃
至八聖道支未圓滿故，及以本願所證佛十
力乃至一切相智未成辦故，於其中間終不
以不取一切相故而般涅槃。是菩薩摩訶薩
雖能圓滿四念住乃至八聖道支，及能成辦佛
十力乃至一切相智，而不見四念住乃至八
聖道支，及不見佛十力乃至一切相智。何以
故？是四念住即非四念住，乃至八聖道支即
非八聖道支，及佛十力即非佛十力，乃至一
切相智即非一切相智，以一切法非法、非非
法故。是菩薩摩訶薩修行般若波羅蜜多時，
於一切法雖無所取，而能成辦一切事業。
《大般若波羅蜜多經》卷第三十七

