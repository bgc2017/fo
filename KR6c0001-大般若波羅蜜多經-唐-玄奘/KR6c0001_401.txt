











 No. 220

《大般若經》第二會
序

沙門玄則撰

觀夫委契中道攄妙軌於無垠，流賞一歸漾
玄津於有截，何嘗不首情而汲悟、即事以排
疑。疑繁而誨自廣、悟初而訪逾篤，所以重指
鷲阿、再扣龍眾。慧命相聚則善現居宗，法忍
為群則妙祥端首，既而搖區示警、闢㝢開嚴，
舌掩大千、身分巨億，光汎慈影而六趣霑和，
聲颺法言而十方動訊，既駭殊觀，方希祕㢡。
或謂迹高類誕、情昏佇析。故甞言曰：徇蠡管
之察，是病高深；執蟪菌之辰，終欺歲祀。夫以
淺定微術，猶擅五通；小善片言，實應千里。況
挻孕群品、彈壓眾靈；萬期一會，窮冥極遠。
是使微塵剎土不動而遊、恒沙諸佛不謀而
證，非般若至賾其孰能致此。是用十空瑩曬、
七如朗聽，雖惱趣森橫、寂岸層逈，莫不同幻
蕊之開落，不滅不生；比夢象之妍媸，無染無
淨。飈谷投響則譽毀共銷，月池寖色則物我
俱謝，文優理詣，感通悟永。凡有八十五品、七
十八卷，即舊《大品》、《光讚》、《放光》。然《大品》之於《光
讚》，詞倍豐而加美，即明此分之於《大品》，文益
具而彌正，攢輝校寶，豈不盛歟！


《大般若波羅蜜多經》卷第四百一

三藏法師玄奘奉　詔譯

第二分緣起品第一

如是我聞：

一時，薄伽梵住王舍城鷲峯山中，
與大苾芻眾五千人俱，皆阿羅漢，諸漏已盡
無復煩惱，得真自在心善解脫、慧善解脫，如
調慧馬亦如大龍，已作所作已辦所辦，棄諸
重擔逮得己利，盡諸有結正知解脫，至心自
在第一究竟，除阿難陀獨居學地得預流果，
具壽善現而為上首。復有五百苾芻尼眾皆
阿羅漢，尊者持譽而為上首。復有無量鄔波
索迦、鄔波斯迦皆已見諦。復有無量無數菩
薩摩訶薩眾，一切皆得諸陀羅尼及三摩地，
常居空住，行無相境，無分別願恒現在前，於
諸法性具平等忍，得無礙辯不退神通，言行
清高翹勤匪懈，演暢正法無所希求，應理稱
機離諸矯誑，於深法忍到究竟趣，斷諸怖畏
降伏眾魔，滅一切惑摧諸業障，智慧辯才善
巧具足，已無數劫大誓莊嚴，含笑先言舒顏
和視，讚頌美妙辯說無窮，威德尊嚴處眾無
畏，氣調閑雅進趣合儀，巧演如流多劫無盡；
善觀諸法皆同幻事、陽焰、夢境、水月、響聲，亦
如空花、鏡像、光影，又等變化及尋香城，知皆
無實唯現似有；心不下劣無畏泰然，一切法
門皆能悟入；有情勝解心行所趣，通達無礙
而拔濟之；成最上忍善知實性，攝受大願無
邊佛土；普於十方無數諸佛，等持正念常能

現前；為度有情歷事諸佛，勸請久住轉正法
輪；滅諸隨眠、見趣、纏垢，遊戲無量百千等持，
引發無邊殊勝善法。是諸菩薩摩訶薩眾具
如是等無量功德，
其名曰賢護菩薩、寶性菩薩、導師菩薩、仁授
菩薩、星授菩薩、常授菩薩、德藏菩薩、上慧菩
薩、寶藏菩薩、勝慧菩薩、增長慧菩薩、不虛見
菩薩、善發趣菩薩、善勇猛菩薩、常精進菩薩、
常加行菩薩、不捨軛菩薩、日藏菩薩、無比慧
菩薩、觀自在菩薩、得大勢菩薩、妙吉祥菩薩、
金剛慧菩薩、寶印手菩薩、常舉手菩薩、慈氏
菩薩，如是等無量百千俱胝那庾多菩薩摩
訶薩皆法王子，堪紹尊位而為上首。

爾時，世尊於師子座上，自敷尼師壇結跏趺
坐，端身正願住對面念，入等持王妙三摩地，
諸三摩地皆攝入此三摩地中，是所流故。

爾
時，世尊正知正念，從等持王安庠而起，以淨
天眼觀察十方殑伽沙等諸佛世界，舉身怡
悅，從兩足下千輻輪相，各放六十百千俱胝
那庾多光。從足十指，兩趺、兩跟。四踝、兩脛、兩
腨、兩膝、兩髀、兩股、腰脇、腹背、䐡中、心上、胸臆
德字、兩乳、兩腋、兩肩、兩膊、兩肘、兩臂、兩腕、兩
手、兩掌、十指、項胭、頤頷、頰額、頭頂、兩眉、兩
眼、兩耳、兩鼻、口四牙、四十齒、眉間毫相，一一
身分各放六十百千俱胝那庾多光。此一一
光各照三千大千世界，從此展轉遍照十方
殑伽沙等諸佛世界，其中有情遇斯光者，必
得無上正等菩提。

爾時，世尊舉身毛孔皆悉熙怡，各出六十百

千俱胝那庾多光，是一一光各照三千大千
世界，從此展轉遍照十方殑伽沙等諸佛世
界，其中有情遇斯光者，必得無上正等菩
提。

爾時，世尊演身常光照此三千大千世界，從
此展轉遍照十方殑伽沙等諸佛世界，其中
有情遇斯光者，必得無上正等菩提。

爾時，世
尊從其面門出廣長舌相，遍覆三千大千世
界，熙怡微笑。復從舌相流出無量百千俱胝
那庾多光，其光雜色，從此雜色一一光中現
寶蓮花，其花千葉皆真金色眾寶莊嚴。如是
光、花遍三千界，從此展轉周流十方殑伽沙
等諸佛世界。諸花臺中皆有化佛，結跏趺坐
演妙法音，一一法音皆說六種波羅蜜多相
應之法，有情聞者必得無上正等菩提。

爾時，世尊不起于座，復入師子遊戲等持，現
神通力，令此三千大千世界六種變動，謂：動、
極動、等極動，踊、極踊、等極踊，震、極震、等極震，
擊、極擊、等極擊，吼、極吼、等極吼，爆、極爆、等極
爆。又令此界東踊西沒、西踊東沒、南踊
北沒、北踊南沒、中踊邊沒、邊踊中沒。其
地清淨光澤細軟，生諸有情利益安樂。時，此
三千大千世界所有地獄、傍生、鬼界及餘無
暇險惡趣坑，一切有情皆離苦難，從此捨命
得生人中及六欲天，皆憶宿住，歡喜踊躍同
詣佛所，以殷淨心頂禮佛足。從此展轉周遍
十方殑伽沙等諸佛世界，以佛神力六種變
動。時，彼世界諸惡趣等一切有情皆離苦難，
從彼捨命得生人中及六欲天，皆憶宿住，歡

喜踊躍各於本界同詣佛所頂禮佛足。

時，此三千大千世界及餘十方殑伽沙等世界
有情，盲者能視，聾者能聽，瘂者能言，狂者得
念，亂者得定，貧者得富，露者得衣，飢者得食，
渴者得飲，病者得除愈，醜者得端嚴，形殘者
得具足，根缺者得圓滿，迷悶者得醒悟，疲頓
者得安適。時，諸有情等心相向，如父如母、如
兄如弟、如姊如妹、如友如親，離邪語業命修
正語業命，離十惡業道、修十善業道，離惡尋
思、修善尋思，離非梵行、修正梵行，好淨棄穢、
樂靜捨諠，身意泰然忽生妙樂，如修行者入
第三定。復有勝慧欻爾現前，咸作是思：「布施、
調伏、安忍、勇進、寂靜、諦觀，遠離放逸，修行梵
行，於諸有情慈、悲、喜、捨，不相擾惱，豈不善
哉！」

爾時，世尊在師子座，光明殊特威德巍巍，映
蔽三千大千世界并餘十方殑伽沙等諸佛
國土，蘇迷盧山、輪圍山等及餘一切龍神天
宮乃至淨居皆悉不現；如秋滿月暉映眾星，
如夏日輪光奪諸色，如四大寶妙高山王掩
蔽諸山喪其光彩。佛以神力現本色身，令此
三千大千世界一切有情皆悉覩見。

時，此三
千大千世界無量無數淨居諸天，下至欲界
四大王眾天，及餘一切人、非人等，皆見如來
處師子座，威光顯曜如大金山，歡喜踊躍歎
未曾有，各持種種上妙花鬘、塗散等香、衣服、
瓔珞、寶幢、幡蓋、伎樂、諸珍，及無量種天青蓮
花、天赤蓮花、天白蓮花、天香蓮花、天黃蓮
花、天紅蓮花、天金錢樹花及香葉花，并餘無

量水陸生花，持詣佛所奉散佛上。以佛神力，
諸花鬘等旋轉上踊合成花臺，量等三千大
千世界，垂天花蓋、寶鐸、珠幡，綺飾紛綸甚可
愛樂。時，此佛土微妙莊嚴，猶如西方極樂世
界。佛光暉映三千大千物類，虛空皆同金色，
十方各等殑伽河沙諸佛世界亦復如是。時，
此三千大千佛土，以佛神力，一切天、人各各
見佛正坐其前，咸謂如來獨為說法。

爾時，世尊不起于座，熙怡微笑，從其面門放
大光明，遍照三千大千佛土，并餘十方殑伽
沙等諸佛世界。時，此三千大千佛土一切有
情，尋佛光明普見十方殑伽沙等諸佛世界
一切如來、應、正等覺，聲聞、菩薩眾會圍繞，及餘
一切有情無情品類差別。時，彼十方殑伽沙
等諸佛世界一切有情，尋佛光明亦見此土
釋迦牟尼如來、應、正等覺，聲聞、菩薩眾會圍繞，
及餘一切有情無情品類差別。

爾時，東方盡殑伽沙等世界，最後世界名曰多
寶，佛號寶性，現為菩薩說大般若波羅蜜多。
彼有菩薩名曰普光，見此大光、大地變動及
佛身相，心懷猶豫前詣佛所，白言：「世尊！何因
何緣而有此瑞？」

時，寶性佛告普光言：「從此西
方盡殑伽沙等世界，最後世界名曰堪忍，佛
號釋迦牟尼，將為菩薩說大般若波羅蜜多，
彼佛神力故現斯瑞。」

普光聞已，歡喜踊躍白
言：「世尊！我今請往堪忍世界，觀禮供養釋迦
牟尼佛及菩薩眾，唯願聽許！」

時，寶性佛告普
光言：「善哉！善哉！隨汝意往。」

即以千莖金色蓮
花，其花千葉眾寶莊嚴，授與普光而誨之曰：

「汝持此花至釋迦牟尼佛所，如我詞曰：『寶性
如來致問無量：少病少惱、起居輕利、氣力調
和、安樂住不？世事可忍不？眾生易度不？持此
蓮花以寄世尊而為佛事。』汝至彼界應住正
知，勿以慢心觀彼佛土及諸大眾而自毀傷。
所以者何？彼諸菩薩威德難及，悲願熏心，以
大因緣而生彼土。」

普光菩薩受花奉勅，與無
量百千俱胝那庾多菩薩，及無數百千童男
童女，頂禮佛足右繞奉辭，各持無量上妙供
具發引而來，所經東方諸佛世界，一一佛所
供養恭敬、尊重讚歎無空過者。到此佛所頂
禮雙足，繞百千匝却住一面。

普光菩薩前白
佛言：「世尊！從此東方盡殑伽沙等世界，最
後世界名曰多寶，佛號寶性，致問世尊無
量：少病少惱、起居輕利、氣力調和、安樂住
不？世事可忍不？眾生易度不？持此千莖金色
蓮華，以寄世尊而為佛事。」

時，釋迦牟尼佛受
此蓮花，還散東方諸佛世界。佛神力故，令此
蓮花遍諸佛土，諸花臺中各有化佛結跏趺
坐，為諸菩薩說大般若波羅蜜多，有情聞者
必得無上正等菩提。是時，普光及諸眷屬見
此事已，歡喜踊躍歎未曾有，各隨善根供具
多少，供養恭敬、尊重讚歎佛菩薩已，退坐一
面。餘東方界皆亦如是。

爾時，南方盡殑伽沙等世界，最後世界名離一
切憂，佛號無憂德，現為菩薩說大般若波羅
蜜多。彼有菩薩名曰離憂，見此大光、大地變
動及佛身相，心懷猶豫前詣佛所，白言：「世尊！
何因何緣而有此瑞？」

時，無憂德佛告離憂言：

「從此北方盡殑伽沙等世界，最後世界名曰堪
忍，佛號釋迦牟尼，將為菩薩說大般若波羅蜜
多，彼佛神力故現斯瑞。」

離憂聞已，歡喜踊躍
白言：「世尊！我今請往堪忍世界，觀禮供養釋
迦牟尼佛及菩薩眾，唯願聽許！」

時，無憂德佛
告離憂言：「善哉！善哉！隨汝意往。」

即以千莖金
色蓮花，其華千葉眾寶莊嚴，授與離憂而誨之
曰：「汝持此花至釋迦牟尼佛所，如我詞曰：『無
憂德佛致問無量：少病少惱、起居輕利、氣力
調和、安樂住不？世事可忍不？眾生易度不？持
此蓮花以寄世尊而為佛事。』汝至彼界應住
正知，勿以慢心觀彼佛土及諸大眾而自毀
傷。所以者何？彼諸菩薩威德難及，悲願熏心，
以大因緣而生彼土。」

離憂菩薩受花奉勅，與
無量百千俱胝那庾多菩薩，及無數百千童
男童女，頂禮佛足右繞奉辭，各持無量上妙
供具發引而來，所經南方諸佛世界，一一佛
所供養恭敬、尊重讚歎無空過者。到此佛所
頂禮雙足，繞百千匝却住一面。

離憂菩薩前
白佛言：「世尊！從此南方盡殑伽沙等世界，最
後世界名離一切憂，佛號無憂德，致問世尊
無量：少病少惱、起居輕利、氣力調和、安樂住
不？世事可忍不？眾生易度不？持此千莖金色
蓮花，以寄世尊而為佛事。」

時，釋迦牟尼佛受
此蓮花，還散南方諸佛世界。佛神力故，令此
蓮花遍諸佛土，諸花臺中各有化佛結跏趺
坐，為諸菩薩說大般若波羅蜜多，有情聞者
必得無上正等菩提。是時，離憂及諸眷屬見
此事已，歡喜踊躍歎未曾有，各隨善根供具

多少，供養恭敬、尊重讚歎佛菩薩已，退坐一
面。餘南方界皆亦如是。

爾時，西方盡殑伽沙等世界，最後世界名近寂
靜，佛號寶焰，現為菩薩說大般若波羅蜜多。
彼有菩薩名曰行慧，見此大光、大地變動及
佛身相，心懷猶豫前詣佛所白言：「世尊！何因
何緣而有此瑞？」

時，寶焰佛告行慧言：「從此東
方盡殑伽沙等世界，最後世界名曰堪忍，佛
號釋迦牟尼，將為菩薩說大般若波羅蜜多，
彼佛神力故現斯瑞。」

行慧聞已，歡喜踊躍
白言：「世尊！我今請往堪忍世界，觀禮供養
釋迦牟尼佛及菩薩眾，唯願聽許！」

時，寶焰佛
告行慧言：「善哉！善哉！隨汝意往。」

即以千莖
金色蓮花，其花千葉眾寶莊嚴，授與行慧而
誨之曰：「汝持此花至釋迦牟尼佛所，如我詞
曰：『寶焰如來致問無量：少病少惱、起居輕利、
氣力調和、安樂住不？世事可忍不？眾生易度
不？持此蓮花以寄世尊而為佛事。』汝至彼界
應住正知，勿以慢心觀彼佛土及諸大眾而
自毀傷。所以者何？彼諸菩薩威德難及，悲願
熏心，以大因緣而生彼土。」

行慧菩薩受花奉
勅，與無量百千俱胝那庾多菩薩，及無數百
千童男童女，頂禮佛足右繞奉辭，各持無量
上妙供具發引而來，所經西方諸佛世界，一
一佛所供養恭敬、尊重讚歎無空過者。到此
佛所頂禮雙足，繞百千匝却住一面。

行慧菩
薩前白佛言：「世尊！從此西方盡殑伽沙等世
界，最後世界名近寂靜，佛號寶焰，致問世尊
無量：少病少惱、起居輕利、氣力調和、安樂住

不？世事可忍不？眾生易度不？持此千莖金
色蓮花，以寄世尊而為佛事。」

時，釋迦牟尼佛
受此蓮花，還散西方諸佛世界。佛神力故，令
此蓮花遍諸佛土，諸花臺中各有化佛結跏
趺坐，為諸菩薩說大般若波羅蜜多，有情聞
者必得無上正等菩提。是時，行慧及諸眷屬
見此事已，歡喜踊躍歎未曾有，各隨善根供
具多少，供養恭敬、尊重讚歎佛菩薩已，退坐
一面。餘西方界皆亦如是。

爾時，北方盡殑伽沙等世界，最後世界名曰最
勝，佛號勝帝，現為菩薩說大般若波羅蜜
多。彼有菩薩名曰勝授，見此大光、大地變
動及佛身相，心懷猶豫前詣佛所白言：「世
尊！何因何緣而有此瑞？」

時，勝帝佛告勝授
言：「從此南方盡殑伽沙等世界，最後世界名
曰堪忍，佛號釋迦牟尼，將為菩薩說大般
若波羅蜜多，彼佛神力故現斯瑞。」

勝授聞
已，歡喜踊躍白言：「世尊！我今請往堪忍
世界，觀禮供養釋迦牟尼佛及菩薩眾，唯
願聽許！」

時，勝帝佛告勝授言：「善哉！善哉！
隨汝意往。」

即以千莖金色蓮花，其花千葉
眾寶莊嚴，授與勝授而誨之曰：「汝持此花
至釋迦牟尼佛所，如我詞曰：『勝帝如來致
問無量：少病少惱、起居輕利、氣力調和、安
樂住不？世事可忍不？眾生易度不？持此
蓮花以寄世尊而為佛事。』汝至彼界應住正
知，勿以慢心觀彼佛土及諸大眾而自毀傷。
所以者何？彼諸菩薩威德難及，悲願熏心，以
大因緣而生彼土。」

勝授菩薩受花奉勅，與

無量百千俱胝那庾多菩薩，及無數百千童
男童女，頂禮佛足右繞奉辭，各持無量上
妙供具發引而來，所經北方諸佛世界，一一
佛所供養恭敬、尊重讚歎無空過者。到此
佛所頂禮雙足，繞百千匝却住一面。

勝授
菩薩前白佛言：「世尊！從此北方盡殑伽沙
等世界，最後世界名曰最勝，佛號勝帝，致
問世尊無量：少病少惱、起居輕利、氣力調
和、安樂住不？世事可忍不？眾生易度不？持
此千莖金色蓮花，以寄世尊而為佛事。」

時，
釋迦牟尼佛受此蓮花，還散北方諸佛世界。
佛神力故，令此蓮花遍諸佛土，諸花臺中各
有化佛結跏趺坐，為諸菩薩說大般若波
羅蜜多，有情聞者必得無上正等菩提。是
時，勝授及諸眷屬見此事已，歡喜踊躍歎
未曾有，各隨善根供具多少，供養恭敬、尊
重讚歎佛菩薩已，退坐一面。餘北方界皆
亦如是。

爾時，東北方盡殑伽沙等世界，最後世界名定
莊嚴，佛號定象勝德，現為菩薩說大般若波
羅蜜多。彼有菩薩名離塵勇猛，見此大光、大
地變動及佛身相，心懷猶豫前詣佛所白言：
「世尊！何因何緣而有此瑞？」

時，定象勝德佛告
離塵勇猛言：「從此西南方盡殑伽沙等世界，最
後世界名曰堪忍，佛號釋迦牟尼，將為菩薩
說大般若波羅蜜多，彼佛神力故現斯瑞。」

離
塵勇猛聞已，歡喜踊躍白言：「世尊！我今請往
堪忍世界，觀禮供養釋迦牟尼佛及菩薩眾，
唯願聽許！」

時，定象勝德佛告離塵勇猛言：「善
哉！善哉！隨汝意往。」

即以千莖金色蓮花，其花

千葉眾寶莊嚴，授離塵勇猛而誨之曰：「汝持
此花至釋迦牟尼佛所，如我詞曰：『定象勝德
如來致問無量：少病少惱、起居輕利、氣力調
和、安樂住不？世事可忍不？眾生易度不？持此
蓮花以寄世尊而為佛事。』汝至彼界應住正
知，勿以慢心觀彼佛土及諸大眾而自毀傷。
所以者何？彼諸菩薩威德難及，悲願熏心，以
大因緣而生彼界。」

離塵勇猛菩薩受花奉勅，
與無量百千俱胝那庾多菩薩，及無數百千
童男童女，頂禮佛足右繞奉辭，各持無量
上妙供具發引而來，所經東北方諸佛世界，
一一佛所供養恭敬、尊重讚歎無空過者。到
此佛所頂禮雙足，繞百千匝却住一面。

離塵
勇猛菩薩前白佛言：「世尊！從此東北方盡殑
伽沙等世界，最後世界名定莊嚴，佛號定象
勝德，致問世尊無量：少病少惱、起居輕利、
氣力調和、安樂住不？世事可忍不？眾生易
度不？持此千莖金色蓮花，以寄世尊而為
佛事。」

時，釋迦牟尼佛受此蓮花，還散東北方
諸佛世界。佛神力故，令此蓮花遍諸佛土，諸
花臺中各有化佛結跏趺坐，為諸菩薩說大
般若波羅蜜多，有情聞者必得無上正等菩
提。時，離塵勇猛及諸眷屬見此事已，歡喜踊
躍歎未曾有，各隨善根供具多少，供養恭敬、
尊重讚歎佛菩薩已，退坐一面。餘東北方皆
亦如是。

爾時，東南方盡殑伽沙等世界，最後世界名妙
覺莊嚴甚可愛樂，佛號蓮花勝德，現為菩薩
說大般若波羅蜜多。彼有菩薩名蓮花手，見
此大光、大地變動及佛身相，心懷猶豫前詣

佛所白言：「世尊！何因何緣而有此瑞？」

時，蓮花
勝德佛告蓮花手言：「從此西北方盡殑伽沙
等世界，最後世界名曰堪忍，佛號釋迦牟尼，
將為菩薩說大般若波羅蜜多，彼佛神力故
現斯瑞。」

蓮花手聞已，歡喜踊躍白言：「世尊！
我今請往堪忍世界，觀禮供養釋迦牟尼佛
及菩薩眾，唯願聽許！」

時，蓮花勝德佛告蓮花
手言：「善哉！善哉！隨汝意往。」

即以千莖金色
蓮花，其花千葉眾寶莊嚴，授蓮花手而誨之
曰：「汝持此花至釋迦牟尼佛所，如我詞曰：『蓮
花勝德如來致問無量：少病少惱、起居輕利、
氣力調和、安樂住不？世事可忍不？眾生易度
不？持此蓮花以寄世尊而為佛事。』汝至彼界
應住正知，勿以慢心觀彼佛土及諸大眾而
自毀傷。所以者何？彼諸菩薩威德難及，悲願
熏心，以大因緣而生彼土。」

蓮花手菩薩受花
奉勅，與無量百千俱胝那庾多菩薩，及無數
百千童男童女，頂禮佛足右繞奉辭，各持無
量上妙供具發引而來，所經東南方諸佛世
界，一一佛所供養恭敬、尊重讚歎無空過者。
到此佛所頂禮雙足，繞百千匝却住一面。

蓮
花手菩薩前白佛言：「世尊！從此東南方盡殑
伽沙等世界，最後世界名妙覺莊嚴甚可愛
樂，佛號蓮花勝德，致問世尊無量：少病少
惱、起居輕利、氣力調和、安樂住不？世事可忍
不？眾生易度不？持此千莖金色蓮花，以寄
世尊而為佛事。」

時，釋迦牟尼佛受此蓮花，還
散東南方諸佛世界。佛神力故，令此蓮花遍
諸佛土，諸花臺中各有化佛結跏趺坐，為諸

菩薩說大般若波羅蜜多，有情聞者必得無
上正等菩提。時，蓮花手及諸眷屬見此事已，
歡喜踊躍歎未曾有，各隨善根供具多少，供
養恭敬、尊重讚歎佛菩薩已，退坐一面。餘東
南方皆亦如是。

爾時，西南方盡殑伽沙等世界，最後世界名離
塵聚，佛號日輪遍照勝德，現為菩薩說大般
若波羅蜜多。彼有菩薩名日光明，見此大光、
大地變動及佛身相，心懷猶豫前詣佛所白
言：「世尊！何因何緣而有此瑞？」

時，日輪遍照
勝德佛告日光明菩薩言：「從此東北方盡殑
伽沙等世界，最後世界名曰堪忍，佛號釋迦
牟尼，將為菩薩說大般若波羅蜜多，彼佛神
力故現斯瑞。」

日光明聞已，歡喜踊躍白言：「世
尊！我今請往堪忍世界，觀禮供養釋迦牟尼
佛及菩薩眾，唯願聽許！」

時，日輪遍照勝德佛
告日光明言：「善哉！善哉！隨汝意往。」

即以千
莖金色蓮花，其花千葉眾寶莊嚴，授日光明
而誨之曰：「汝持此花至釋迦牟尼佛所，如
我詞曰：『日輪遍照勝德如來致問無量：少病
少惱、起居輕利、氣力調和、安樂住不？世事可
忍不？眾生易度不？持此蓮花以寄世尊而為
佛事。』汝至彼界應住正知，勿以慢心觀彼佛
土及諸大眾而自毀傷。所以者何？彼諸菩薩
威德難及，悲願熏心，以大因緣而生彼土。」

日
光明菩薩受花奉勅，與無量百千俱胝那庾
多菩薩，及無數百千童男童女，頂禮佛足右
繞奉辭，各持無量上妙供具發引而來，所經
西南方諸佛世界，一一佛所供養恭敬、尊重

讚歎無空過者。到此佛所頂禮雙足，繞百千
匝却住一面。

日光明菩薩前白佛言：「世尊！從
此西南方盡殑伽沙等世界，最後世界名離塵
聚，佛號日輪遍照勝德，致問世尊無量：少病
少惱、起居輕利、氣力調和、安樂住不？世事可
忍不？眾生易度不？持此千莖金色蓮花，以寄
世尊而為佛事。」

時，釋迦牟尼佛受此蓮花，還
散西南方諸佛世界。佛神力故，令此蓮花遍
諸佛土，諸花臺中各有化佛結跏趺坐，為諸
菩薩說大般若波羅蜜多，有情聞者必得無
上正等菩提。時，日光明及諸眷屬見此事已，
歡喜踊躍歎未曾有，各隨善根供具多少，供
養恭敬、尊重讚歎佛菩薩已，退坐一面。餘西
南方皆亦如是。

爾時，西北方盡殑伽沙等世界，最後世界名真
自在，佛號一寶蓋勝，現為菩薩說大般若
波羅蜜多。彼有菩薩名曰寶勝，見此大光、大
地變動及佛身相，心懷猶豫前詣佛所白言：
「世尊！何因何緣而有此瑞？」

時，一寶蓋勝佛告
寶勝言：「從此東南方盡殑伽沙等世界，最後
世界名曰堪忍，佛號釋迦牟尼，將為菩薩說
大般若波羅蜜多，彼佛神力故現斯瑞。」

寶勝
聞已，歡喜踊躍白言：「世尊！我今請往堪忍
世界，觀禮供養釋迦牟尼佛及菩薩眾，唯願
聽許！」

時，一寶蓋勝佛告寶勝言：「善哉！善哉！隨
汝意往。」

即以千莖金色蓮花，其花千葉眾寶
莊嚴，授與寶勝而誨之曰：「汝持此花至釋
迦牟尼佛所，如我詞曰：『一寶蓋勝如來致問
無量：少病少惱、起居輕利、氣力調和、安樂住

不？世事可忍不？眾生易度不？持此蓮花以
寄世尊而為佛事。』汝至彼界應住正知，勿以
慢心觀彼佛土及諸大眾而自毀傷。所以者
何？彼諸菩薩威德難及，悲願熏心，以大因緣
而生彼土。」

寶勝菩薩受花奉勅，與無量百千
俱胝那庾多菩薩，及無數百千童男童女，頂
禮佛足右繞奉辭，各持無量上妙供具發引
而來，所經西北方諸佛世界，一一佛所供養
恭敬、尊重讚歎無空過者。到此佛所頂禮雙
足，繞百千匝却住一面。

寶勝菩薩前白佛言：
「世尊！從此西北方盡殑伽沙等世界，最後世
界名真自在，佛號一寶蓋勝，致問世尊無量：
少病少惱、起居輕利、氣力調和、安樂住不？世
事可忍不？眾生易度不？持此千莖金色蓮花，
以寄世尊而為佛事。」

時，釋迦牟尼佛受此蓮
花，還散西北方諸佛世界。佛神力故，令此蓮
花遍諸佛土，諸花臺中各有化佛結跏趺坐，
為諸菩薩說大般若波羅蜜多，有情聞者必
得無上正等菩提。是時，寶勝及諸眷屬見此
事已，歡喜踊躍歎未曾有，各隨善根供具多
少，供養恭敬、尊重讚歎佛菩薩已，退坐一面。
餘西北方皆亦如是。

爾時，下方盡殑伽沙等世界，最後世界名曰蓮
花，佛號蓮華德，現為菩薩說大般若波羅蜜
多。彼有菩薩名蓮花勝，見此大光、大地變動
及佛身相，心懷猶豫前詣佛所白言：「世尊！何
因何緣而有此瑞？」

時，蓮花德佛告蓮花勝言：
「從此上方盡殑伽沙等世界，最後世界名曰堪
忍，佛號釋迦牟尼，將為菩薩說大般若波羅

蜜多，彼佛神力故現斯瑞。」

蓮花勝聞已，歡喜
踊躍白言：「世尊！我今請往堪忍世界，觀禮
供養釋迦牟尼佛及菩薩眾，唯願聽許！」

時，蓮
花德佛告蓮花勝言：「善哉！善哉！隨汝意往。」

即
以千莖金色蓮花，其花千葉眾寶莊嚴，授蓮
花勝而誨之曰：「汝持此花至釋迦牟尼佛所，
如我詞曰：『蓮花德如來致問無量：少病少惱、
起居輕利、氣力調和、安樂住不？世事可忍不？
眾生易度不？持此蓮花以寄世尊而為佛事。』
汝至彼界應住正知，勿以慢心觀彼佛土及
諸大眾而自毀傷。所以者何？彼諸菩薩威德
難及，悲願熏心，以大因緣而生彼土。」

蓮花勝
菩薩受花奉勅，與無量百千俱胝那庾多菩
薩，及無數百千童男童女，頂禮佛足右繞奉
辭，各持無量上妙供具發引而來，所經下方
諸佛世界，一一佛所供養恭敬、尊重讚歎無
空過者。到此佛所頂禮雙足，繞百千匝却住
一面。

蓮花勝菩薩前白佛言：「世尊！從此下
方盡殑伽沙等世界，最後世界名曰蓮花，佛
號蓮花德，致問世尊無量：少病少惱、起居輕
利、氣力調和、安樂住不？世事可忍不？眾生
易度不？持此千莖金色蓮花，以寄世尊而為
佛事。」

時，釋迦牟尼佛受此蓮花，還散下方諸
佛世界。佛神力故，令此蓮花遍諸佛土，諸花
臺中各有化佛結跏趺坐，為諸菩薩說大般
若波羅蜜多，有情聞者必得無上正等菩提。
時，蓮花勝及諸眷屬見此事已，歡喜踊躍歎
未曾有，各隨善根供具多少，供養恭敬、尊重
讚歎佛菩薩已，退坐一面。餘下方界皆亦如

是。

爾時，上方盡殑伽沙等世界，最後世界名曰歡
喜，佛號喜德，現為菩薩說大般若波羅蜜多。
彼有菩薩名曰喜授，見此大光、大地變動及
佛身相，心懷猶豫前詣佛所白言：「世尊！何
因何緣而有此瑞？」

時，喜德佛告喜授言：「從此
下方盡殑伽沙等世界，最後世界名曰堪忍，
佛號釋迦牟尼，將為菩薩說大般若波羅蜜
多，彼佛神力故現斯瑞。」

喜授聞已，歡喜踊
躍白言：「世尊！我今請往堪忍世界，觀禮供
養釋迦牟尼佛及菩薩眾，唯願聽許！」

時，喜德
佛告喜授言：「善哉！善哉！隨汝意往。」

即以千
莖金色蓮花，其花千葉眾寶莊嚴，授與喜授
而誨之曰：「汝持此花至釋迦牟尼佛所，如
我詞曰：『喜德如來致問無量：少病少惱、起居
輕利、氣力調和、安樂住不？世事可忍不？眾
生易度不？持此蓮花以寄世尊而為佛事。』汝
至彼界應住正知，勿以慢心觀彼佛土及諸
大眾而自毀傷。所以者何？彼諸菩薩威德難
及，悲願熏心，以大因緣而生彼土。」

喜授菩薩
受花奉勅，與無量百千俱胝那庾多菩薩，及
無數百千童男童女，頂禮佛足右繞奉辭，各
持無量上妙供具發引而來，所經上方諸佛
世界，一一佛所供養恭敬、尊重讚歎無空過
者。到此佛所頂禮雙足，繞百千匝却住一面。

喜授菩薩前白佛言：「世尊！從此上方盡殑伽
沙等世界，最後世界名曰歡喜，佛號喜德，致
問世尊無量：少病少惱、起居輕利、氣力調和、
安樂住不？世事可忍不？眾生易度不？持此

千莖金色蓮花，以寄世尊而為佛事。」

時，釋迦
牟尼佛受此蓮華，還散上方諸佛世界。佛神
力故，令此蓮花遍諸佛土，諸花臺中皆有化
佛結跏趺坐，為諸菩薩說大般若波羅蜜多，
有情聞者必得無上正等菩提。是時，喜授及
諸眷屬見此事已，歡喜踊躍歎未曾有，各
隨善根供具多少，供養恭敬、尊重讚歎佛菩
薩已，退坐一面。餘上方界皆亦如是。

爾時，
於此三千大千堪忍世界眾寶充滿，諸妙香
花遍布其地，寶幢、幡蓋處處行列，花樹、果樹、
香樹、鬘樹、衣樹、寶樹、諸雜飾樹周遍莊嚴
甚可愛樂，如眾蓮花世界普花如來淨土，曼
殊室利童子、善住慧菩薩及餘無量大威德菩
薩摩訶薩本所居土。
《大般若波羅蜜多經》卷第四百一

