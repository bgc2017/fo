












《大般若波羅蜜多經》卷第五百七
十二

三藏法師玄奘奉　詔譯

第六分顯德品第十一

爾時，曼殊室利菩薩摩訶薩從座而起，頂禮
佛足，偏覆左肩，右膝著地，合掌恭敬白言：
「世尊！諸菩薩摩訶薩經幾劫數行深般若波
羅蜜多，供養幾佛，而能對揚如來所說甚深
般若波羅蜜多如最勝天王者？」

佛告曼殊室
利菩薩摩訶薩言：「善男子！如此之事不可思
議，若非無量百千大劫修集眾行種諸善根，
則不得聞甚深般若波羅蜜多功德名字。善
男子！十方各如殑伽沙界，其中所有諸殑伽
沙尚可知數，是菩薩摩訶薩行深般若波羅
蜜多，所經劫數、供養幾佛俱不可知。

「善男子！
過去無量無數無邊難思議劫，有佛出世名
曰多聞，十號具足，劫名增上，國名日光。多
聞如來為諸菩薩摩訶薩說清淨法門言：『善男
子！汝應精勤修諸善法，勿顧身命。』

「時，彼會中
有一菩薩名精進力，即從座起頂禮佛足，偏
覆左肩，右膝著地，合掌恭敬而白佛言：『世尊
所說：汝應精勤修諸善法，勿顧身命。如我解
佛所說義者，諸菩薩摩訶薩宜應懈怠不修
善法，乃能速證無上菩提。所以者何？若諸菩
薩勤修眾善，是則不能久住生死利樂有情；

然諸菩薩行深般若波羅蜜多，伏斷煩惱久
住生死，終不自為速證涅槃，但為利樂諸有
情故。菩薩以處生死為樂，不以涅槃而為樂
也！何以故？諸菩薩摩訶薩以化有情而為樂
故。謂隨所樂方便善巧，說授法門令得安樂；
若勤修善便速盡漏，不能利樂一切有情。是
故菩薩觀察生死多諸苦惱，起大悲心不捨
有情成就本願。

「『世尊！諸菩薩摩訶薩具方便
力久住生死，得見無量無邊如來，聽受無量
無邊正法，化導無量無邊有情，是故菩薩為
如是事不厭生死、不樂涅槃。世尊！諸菩薩摩
訶薩若觀生死而起厭怖、欣樂涅槃則墮非
道，不能利樂一切有情，通達如來甚深境界。
云何非道？謂樂聲聞及獨覺地，於有情類無
大悲心。所以者何？聲聞、獨覺所行之道，非
諸菩薩摩訶薩道。何以故？聲聞、獨覺厭怖生
死、欣樂涅槃，不能具足福德智慧，以是義故
非菩薩道。』

「時，多聞佛即便讚歎精進力言：『善
哉！善哉！如汝所說。諸菩薩摩訶薩應修自行，
勿習非道。』

「時，精進力白言：『世尊！何謂菩薩自
所行道？』

「多聞佛言：『菩薩成就一切福慧，以大
悲力不捨有情，遠離聲聞及獨覺地，得無生
忍不捨三界，無所希望生長善根，方便善巧
修行一切波羅蜜多，以智慧力無分別心生
長善根，成就盡智無量功德；雖知諸法無一
可生，而方便現生；雖知有情無一實有，而方便
化導，知一切法皆離自性；觀諸佛土猶如虛
空，而能巧便嚴淨佛土；知一切佛法身無像，
方便示現相好莊嚴；隨諸有情心所好樂，即

能方便而授與之。菩薩身心雖常寂靜，而說
諸法化導有情，亦以巧便遠離喧雜，修諸寂
定知自性空，悉能通達甚深智慧，能以方便
為他說法，不證聲聞、獨覺乘果，勤求如來所
證解脫，不捨菩薩一切道行。善男子！是名菩
薩自所行道。』

「曼殊室利！時，精進力從彼如來
聞說菩薩所行境界，得未曾有，尋即復白多
聞佛言：『希有！世尊！如我解佛所說義者，菩薩
具足方便善巧，觀一切法無非是道。譬如虛
空含容眾色，如是菩薩具大方便，所行之道
攝一切法。又如虛空，一切草木、花果、香樹因
之生長，如是諸物於虛空界不能染淨、不令
瞋喜，如是菩薩具大方便甚深般若波羅蜜
多，觀一切法皆悉是道，謂異生法、若聲聞法、
若獨覺法、若菩薩法、若如來法。何以故？是
諸菩薩所通達故。

「『譬如大火若遇草木必無
退還，是諸草木皆順益火發其光明，如是諸
法無不皆順菩薩道，故名菩薩道。譬如金剛
自體堅密，刀不能斫，火不能燒，水不能爛，毒
不能損，如是菩薩方便智慧，獨覺、聲聞及諸
外道一切煩惱所不能壞。如水清珠能清濁
水，如是菩薩甚深般若波羅蜜多，能使有情
一切煩惱悉得清淨。譬如良藥、妙寶神珠，毒
不共居能消眾毒，如是菩薩行深般若波羅
蜜多方便善巧，不與一切煩惱共居，而能斷
滅一切煩惱。以是因緣，所有諸法皆是菩薩
摩訶薩道。』

「曼殊室利！彼精進力說是法時，八
千菩薩俱發無上正等覺心，二百菩薩得無
生忍。曼殊室利！彼精進力即是今者最勝天

王。」

爾時，曼殊室利菩薩復白佛言：「世尊！云何諸
菩薩摩訶薩行深般若波羅蜜多，得堅固力
護持正法？」

佛告曼殊室利菩薩言：「善男子！若
菩薩摩訶薩寧棄身命不捨正法，於他謙下
不起憍慢，卑賤恥辱其心能忍，飢渴有情施
好飲食，在危難者能施無畏，於諸疾病如法
療治，貧匱有情令豐財寶，諸佛靈廟修建嚴
飾，惡事掩遏善事光揚，憂苦有情則施安樂，
是菩薩摩訶薩行深般若波羅蜜多，得堅固力
護持正法。」

曼殊室利復白佛言：「世尊！云何諸
菩薩摩訶薩行深般若波羅蜜多能調伏心？」

佛告曼殊室利菩薩言：「善男子！若菩薩摩訶
薩行深般若波羅蜜多，不預他事先思後行，
心性調直離諂曲行，不自矜高意常柔軟，是
菩薩摩訶薩能調伏心。」

曼殊室利復白佛言：
「若菩薩摩訶薩行深般若波羅蜜多能調伏
心，當生何趣？」

佛告曼殊室利菩薩言：「善男子！
若菩薩摩訶薩行深般若波羅蜜多能調伏
心，或生天上，或生人中；若生天上，則為帝釋，
或作梵王堪忍界主；若生人趣，作轉輪王，或
作餘王、長者、居士。天上、人中常得值佛，是菩
薩摩訶薩行深般若波羅蜜多能調伏心，生
如是趣。」

曼殊室利復白佛言：「世尊！正信流出
何法？」

佛告曼殊室利菩薩：「正信流出得真善
友。」

「世尊！多聞流出何法？」

佛言：「多聞流出妙
慧。」

「世尊！布施流出何法？」

佛言：「布施流出大
富。」

「世尊！淨戒流出何法？」

佛言：「淨戒流出善
趣。」

「世尊！安忍流出何法？」

佛言：「安忍流出容

受一切有情。」

「世尊！精進流出何法？」

佛言：「精
進流出能辦一切佛法。」

「世尊！靜慮流出何法？」

佛言：「靜慮流出遠離一切散動。」

「世尊！般若流
出何法？」

佛言：「般若流出遠離一切煩惱。」

「世尊！
聽法流出何法？」

佛言：「聽法流出遠離一切疑
網。」

「世尊！正問流出何法？」

佛言：「正問流出於法
決定妙智。」

「世尊！居靜流出何法？」

佛言：「居靜流
出勝定及諸神通。」

「世尊！正修流出何法？」

佛言：
「正修流出厭道。」

「世尊！無常聲流出何法？」

佛言：
「無常聲流出於境無所攝護。」

「世尊！苦聲流出
何法？」

佛言：「苦聲流出無生。」

「世尊！無我聲流出
何法？」

佛言：「無我聲流出滅除我、我所執。」

「世尊！
空聲流出何法？」

佛言：「空聲流出寂靜。」

「世尊！
正念流出何法？」

佛言：「正念流出聖見。」

「世尊！身
心遠離流出何法？」

佛言：「身心遠離流出一切
妙定神通。」

「世尊！聖道流出何法？」

佛言：「聖道流
出聖果。」

「世尊！勝解流出何法？」

佛言：「勝解流出
成就一切解脫。」

「世尊！佛生流出何法？」

佛言：「佛
生流出一切菩提分法。」

爾時，最勝前白佛言：
「云何佛生？」

佛告最勝：「如發無上正等覺心。」

「世
尊！云何而發無上正等覺心？」

佛言：「天王！如生
大悲。」

「世尊！云何而生大悲？」

佛言：「不捨一切有
情。」

「世尊！云何不捨有情？」

佛言：「應如不捨三寶。」

「世尊！誰能不捨三寶？」

佛言：「一切無煩惱者。」

爾
時，最勝便白佛言：「甚奇！世尊！希有！善逝！諸佛
祕密甚深微妙，雖說法空、無生、無滅、本來寂
靜，而不破壞善惡業果，遠離斷常。世尊！頗有
有情聞如是法，不起敬信、生毀謗不？」

佛言：「亦
有。」

「世尊！如是有情因過去世修行善業得受

人身，由近惡友於是深法不能敬信、生毀謗
心，則為辜負過去善業。諸佛恩德實為深重，
假使有人以己肉血，供養諸佛亦不能報。以
佛恩故，我等今者增長善根，得大法樂，住大
自在，天、人恭敬。世尊！諸菩薩摩訶薩行深般
若波羅蜜多，應知佛恩，親近善友，當修佛行
證佛菩提。」

說是法時，眾中二萬五千菩薩得
無生忍，四萬五千諸人、天眾俱發無上正等
覺心，一萬二千諸天子眾遠塵離垢生淨
法眼。

第六分現化品第十二

爾時，善思菩薩白最勝天王言：「佛所化身更
能化不？」

最勝答曰：「今對世尊以為明證，佛所
化身更能化作殑伽沙數無量化佛，種種色
像、神通、說法利樂有情。所以者何？諸佛往昔
願力清淨故能如是。」

善思菩薩復作是言：「天
王善能說甚深法，謂佛往昔願力清淨。唯
願天王請佛神力，令深般若波羅蜜多久住
世間常無隱滅。」

最勝報曰：「善思當知！甚深般
若波羅蜜多一切如來常共守護。何以故？文
字宣說甚深般若波羅蜜多，如是文字不起、
不盡，常無隱滅，其所顯義亦不起盡，常無隱
滅，由此諸佛甚深般若波羅蜜多亦無隱滅。
何以故？法不生故。若法無生亦則無滅，即是
諸佛祕密之教；如是妙理，如來出世若不出
世性相湛然，名曰真如，亦名法界，亦名實際。
隨順因緣而不違逆，是為正法，其性常住永
無隱滅。」

善思菩薩復問天王：「更何等人能護
正法？」

最勝答言：「若不違逆一切法者能護正

法。所以者何？不違正理，常無諍論名護正法。」

善思復問：「云何名為不違正理，常無諍論名
護正法？」

最勝答曰：「若順文字不違正理，常無
諍論名護正法。何以故？世間愚夫皆著諸見，
順正理者則常說空，是故世間共興諍論，如
是愚夫愛重有法，順正理者於有則輕。世間說
有常、樂、我、淨，順正理者說無常、苦、無我、不淨，
是故世間共興諍論；諸愚夫類順世間流，順
正理者逆世間流，是故世間共興諍論。世間
愚夫著蘊、界、處，順正理者都無所著，是故世
間共興諍論；順世愚夫不行正理，順正理者
與世相違，故常無諍名護正法。」

善思菩薩復
問最勝：「今者天王為何所取？」

最勝答曰：「善思
當知！我不取我亦不取法。」

善思又問：「云何不
取？」

最勝答言：「我自性離，有情及法自性亦離，
如是諸離亦不可得；過去自性離，未來、現在
自性亦離，如是諸離亦不可得；諸佛自性非
離，諸佛自性非不離；諸佛土自性非離，諸佛
土自性非不離；諸法自性非離，諸法自性非
不離。善思當知！如是之行名順正理，無取、不
取能護正法。」

爾時，善思菩薩讚最勝天王言：
「善哉！善哉！大士！正士！能如是說甚深般若波
羅蜜多，無取、無著、無文、無字，滅諸戲論，離能
分別及所分別。」

爾時，眾中有一天子名曰賢
德，從座而起頂禮佛足，偏覆左肩，右膝著地，
合掌恭敬而白佛言：「世尊！最勝天王所說無
分別者為是何法？」

佛告賢德：「天子當知！無分
別者是寂靜法。所以者何？能取、所取俱不可
得，不生、不滅、離我、我所，如是名為無分別法。

若菩薩摩訶薩如是觀者能護正法，不見能
護及所護法。」

說此法時，十千苾芻心得解脫，
一千天子遠塵離垢生淨法眼。

爾時，善思菩薩問最勝天王言：「何等辯才能說
如是甚深之法？」

最勝答言：「一切煩惱習氣無
者所得辯才，能說如是甚深之法；過語言道
不可思量勝義妙智，如是辯才能說如是甚
深之法。」

善思菩薩問賢德天子言：「云何無生
法中以辯才說？」

賢德天子答善思言：「若菩薩
摩訶薩不住無生無滅法者，則無辯才說甚
深法。何以故？遠離戲論，不見所緣，不見能緣，
心無所住，是故能說。不住我法，不住此彼，唯
住清淨勝義諦中，是故能說。」

善思菩薩即白
佛言：「甚奇！世尊！賢德天子實為希有！乃能通
達甚深之法辯才無盡。」

佛告善思：「賢德天
子從妙喜界不動佛所，而來至此堪忍世界
聽深般若波羅蜜多。汝等當知！賢德天子已
於無量百千億劫，修習希有陀羅尼門，經劫
說法亦不窮盡。」

善思菩薩復白佛言：「何謂希
有陀羅尼門？」

佛言：「善思！此希有者名眾法不
入陀羅尼門，此陀羅尼門過諸文字，言不能
入，心不能量，內外法中皆不可得。

「善思當知！
無有少法能入此者，是故名為眾法不入陀羅
尼門。所以者何？此法平等，無高無下、無入無
出，無一文字從外而入，無一文字從內而出，
無一文字住此法中，亦無文字共相見者，亦
不分別法非、法異。是諸文字說亦無減、不說
無增，從本際來都無起作及壞滅者。如諸文
字，心亦如是；如心，一切法亦如是。何以故？法

離言語亦離思量，從本際來無生無滅故無
入出，由此名為眾法不入陀羅尼門。若能通
達此法門者辯才無盡。所以者何？通達不斷
無盡法故。若有人能入虛空者，則能入此陀
羅尼門。

「善思當知！若菩薩摩訶薩能通達此
陀羅尼門，心得清淨，身、語亦爾；所行順理，般
若堅固；諸惡魔軍無能嬈者，一切外道不敢
對揚；諸煩惱業莫之能壞，身力堅固心離怯
弱；凡所演說辯才無盡，能宣深妙諸聖諦門；
智慧多聞猶如大海，安住寂定喻妙高山，如
師子王處眾無畏，世法不染猶淨蓮花，饒益
有情譬之大地，洗除垢穢喻如大水，成熟世
間方諸大火，增長善法同彼大風，清涼悅意
類之朗月，能破眾闇其猶烈日，摧煩惱怨如
威勇士，心性調伏猶大象王，能震法雷大龍
為喻，普雨眾法譬之大雲，如大良醫除煩惱
病，猶大國主善御世間，如四天王護有情類
及護正法，如天帝釋於人天中富貴最勝心
得自在，如大梵王於堪忍界主領自在身得
無礙，如揭路茶示教有情，如世間父能流法
寶，如毘沙門能出世間種種珍寶；福德智慧
之所莊嚴，有情見者無不蒙益，諸佛世尊之
所稱讚，天、龍等眾咸擁護之。

「善思當知！諸菩
薩摩訶薩若得如是陀羅尼門，即能自在饒
益有情，方便說法而不窮盡，心無疲倦不徇
利譽，法施平等無有慳嫉，受持淨戒三業無
愆，安忍清淨離諸恚惱，精進清淨所作成立，
靜慮清淨善調伏心，般若清淨永無疑惑，具
四無量如大梵王，能善修行等持、等至，入出

自在勝諸世間，修大覺因具諸福慧，受灌頂
位得大自在。」

佛說如是總持門時，眾中六萬
四千菩薩得不退轉，三萬菩薩得無生忍，二
萬天人遠塵離垢生淨法眼，無量無邊人、天
等眾俱發無上正等覺心。

第六分陀羅尼品第十三

爾時，曼殊室利菩薩摩訶薩即從座起頂禮
佛足，偏覆左肩，右膝著地，合掌恭敬而白佛
言：「甚奇！世尊！如來所說：諸菩薩摩訶薩若得
如是眾法不入陀羅尼門，成就無量無邊功
德。」

佛告曼殊室利菩薩言：「善男子！如是功德，
假使如來百千年說亦未能盡。」

爾時，眾中有
一菩薩名寂靜慧，即白曼殊室利菩薩摩訶
薩言：「若菩薩摩訶薩證得如是陀羅尼門，為
佛世尊之所稱歎，如是菩薩善得大利，自行
化彼皆悉不空。」

時，曼殊室利菩薩報寂靜慧菩
薩言：「善男子！勝義諦中無法可讚無色無相，
無色相者有何可讚？無可讚故於何歡喜？」

時，
寂靜慧復作是言：「我聞如來契經中說：諸法
自性無我、我所，無能令喜亦無令瞋；此法平
等菩薩應學。譬如大地依止水輪，若鑿井池
得水受用，其不鑿者無由致之；如是聖智法
平等境遍一切法，若有勤修般若巧便即便
證得，其不修者云何得之？是故菩薩欲求無
上正等菩提不應懈怠，若勤精進，如是所說
法平等境則現在前。

「如生盲人不能見色，如
是煩惱所盲有情，於平等法不能得見。如人
有眼無外光明，不能覩見所有色像，如是行
人雖有智慧，若無善友不能見法。如有天眼

不假外明自能見色，如是菩薩預法流者自
然勝進。譬如世間處胎藏者，雖漸增長而不
自見；如是菩薩勤精進者，眾行漸增亦不自
見，而能成辦一切佛法。如雪山中有妙藥樹，
枝條、莖檊不枯不折；如是菩薩勤修精進，
所有勝行不退不失。

「如轉輪王出現於世具
七財寶，如是菩薩發菩提心具七法寶，所謂
布施、淨戒、安忍、精進、靜慮、般若、巧便。如轉輪
王遊四洲界，於有情類其心平等，如是菩薩
以四攝事饒益有情，心常平等。如轉輪王隨
所在處則無諍訟，如是菩薩如實說法亦無
諍論。譬如三千大千世界初成，即有妙高山
王及以大海，如是菩薩初發無上正等覺心，
即有般若及以大悲。譬如日出，諸山高者其
光先照，如是菩薩得般若炬，諸有高行根熟
菩薩先蒙光照。譬如大地普能荷負，一切草
木、花果、藥樹皆悉平等，如是菩薩證得如是
陀羅尼門，於諸有情其心平等。」

爾時，佛讚寂
靜慧言：「善哉！善哉！如汝所說。諸菩薩摩訶薩
若得如是陀羅尼門，諸有所說一文一字無
非佛語，如是所說遠離色、聲、香、味、觸、法。何以
故？此所說法非世俗故無盡無邊，能引一切
身心輕利。假使百千佛前，說者亦不怯弱。所
以者何？是菩薩摩訶薩佛加持故心無所著，
謂不著我，不著有情，不著諸法，由此證得清
淨真如、清淨法界、清淨實際，得法無盡、文字
無盡、辯說無盡，爾時即生殊勝歡喜，得妙慧
故，得妙智故，無疑網故。」

當佛說此總持門
時，八千菩薩俱得如是眾法不入陀羅尼門，

復有一萬二千菩薩得不退轉，五千菩薩得
無生忍，一萬六千諸天子眾遠塵離垢生淨法
眼，無量無邊諸有情類俱發無上正等覺心。

爾時，佛告寂靜慧言：「此陀羅尼能伏魔眾、摧
諸外道、壞嫉法人。然般若燈滅煩惱火，護說
法者令至涅槃，調伏內心、善化外眾，容儀整
肅見者歡喜，為正行人平等說法，如實觀察
有情根性，授法應時非前非後。」

佛說如是諸
功德時，於此三千大千世界，一切大海、妙高
山王、大地、諸山皆悉振動。爾時，天雨微妙音
花、大微妙音花、妙靈瑞花、大妙靈瑞花、嗢鉢
羅花、拘某陀花、鉢特摩花、奔荼利花、迦末羅
花，諸天空中作眾伎樂。

世尊復告寂靜慧言：
「善男子！過去無量無數無邊難思議劫，有佛
出世名為寶月，十號具足，國名無毀，劫名喜
讚，聲聞弟子三十二億，菩薩弟子無量無邊，
然彼如來先無苦行及降魔事而證菩提。時，
彼眾中有一菩薩名寶功德，具妙辯才，能為
有情種種說法。時，諸大眾請彼如來不入涅
槃久住於世。

「時，寶功德告大眾言：『諸佛世尊
無生無滅，何用勸請不入涅槃？若太虛空入
涅槃者，如來乃可入般涅槃；若有真如、法界、
實際、不思議界入涅槃者，如來乃可入般涅
槃。所以者何？如來之法無成無壞、無染無淨，
非世間非出世間、非有為非無為、非常非斷。
假令一口而有十舌，是一一舌復生百舌，是
一一舌復生千舌，亦不能說如來成壞，乃至
不能說有常斷，云何大眾勸請如來不入涅
槃久住於世？』

「彼寶功德說此法時，八萬六千

諸菩薩眾得不退轉，七千菩薩摩訶薩眾俱
得無邊功德陀羅尼門、悅意陀羅尼門、無礙
陀羅尼門、歡喜陀羅尼門、大悲陀羅尼門、月
愛陀羅尼門、月光陀羅尼門、日愛陀羅尼門、
日光陀羅尼門、妙高山王陀羅尼門、深廣大
海陀羅尼門、功德寶王陀羅尼門，三萬六千
人、天大眾遠塵離垢生淨法眼。」

世尊復告寂
靜慧言：「昔寶功德今汝身是，由此因緣，汝能
說是陀羅尼門種種功德。」

時，曼殊室利菩薩
摩訶薩而說頌言：


「　「總持猶妙藥，
　能療眾惑病，
　亦如天甘露，
　服者常安樂。」」



時，功德花王菩薩摩訶薩復說頌言：


「　「總持無文字，
　文字顯總持，
　由般若大悲，
　離言以言說。」」



爾時，珊覩史多天王即從座起頂禮佛足，偏
覆左肩右膝著地，合掌恭敬而白佛言：「諸佛
功德不可思議，諸佛所說不可思議，諸大菩
薩所行勝行所說妙法不可思議。我等諸天
宿世所植善根深厚，得值如來聞說如是甚
深妙法。」即以無量天妙花香奉散如來而為
供養。

爾時，佛告彼天王言：「天王當知！諸欲供
養佛世尊者，當修三法：一者、發菩提心。二者、
護持正法。三者、如教修行。天王當知！若能修
學此三法者，乃得名為真供養佛。假使如來
一劫住世，說此供養所獲功德亦不能盡。是
故，天王！若欲供養佛世尊者，具此三法名真
供養。天王當知！若有護佛一四句頌，則為擁
護過去未來現在諸佛所證無上正等菩提。

何以故？諸佛世尊所證無上正等菩提從法
生故。法供養者名真供養，諸供養中最為第
一，資財供養所不能比。天王當知！我念過去
無量無數難思議劫精勤修學菩薩道時，聞
虛空中天說頌曰：


「　「『二人遠離王賊等，
　所不能侵大寶藏，
　百千萬劫法難聞，
　得聞不持不施等。
　大菩提心護正法，
　如教修行心寂靜，
　自利利他心平等，
　是則名真供養佛。』」



「天王當知！我於過去初聞此頌即為他說，時
有八千諸有情類俱發無上正等覺心。是故，
天王！以法供養最為第一。何以故？諸佛無上
正等菩提從法生故。」

第六分勸誡品第十四之一

爾時，曼殊室利菩薩復從座起頂禮佛足，偏
覆左肩，右膝著地，合掌恭敬而白佛言：「如來
所說甚深般若波羅蜜多，頗有有情於當來
世正法將滅時分轉時能信受不？若善男子、
善女人等聞說是經信受不謗，如此人等成
何功德？」

佛告曼殊室利菩薩言：「善男子！於當
來世正法將滅時分轉時，有善男子、善女人
等，曾於無量無邊佛所修行淨戒、靜慮、般若，
是佛真子能信此經，所致功德不可稱計。諸
勝善法從般若生，若有人能信受不謗，吾
今為汝略以喻說。

「曼殊室利！此贍部洲周匝
七千踰繕那量，北廣南狹形如車箱，其中人
面亦復如是。假使充滿此贍部洲預流、一來、
不還、阿羅漢、獨覺，如粟、稻、麻、竹、荻、蘆葦、甘蔗
林等中無間隙。有善男子、善女人等盡彼聖

眾壽量短長，以諸世間上妙飲食、衣服、臥具
及醫藥等，起殷淨心奉施供養。般涅槃後各
收馱都，起窣堵波嚴飾供養，或以七寶滿贍
部洲積至梵宮，於諸聖眾各別奉施爾所七
寶，畢自壽量晝夜三十牟呼栗多相續不斷。
曼殊室利！於意云何？是善男子、善女人等由
此因緣獲福多不？」

曼殊室利即白佛言：「甚多！
世尊！甚多！善逝！」

佛告曼殊室利菩薩：「若善
男子、善女人等能於此經信受不謗，所獲福
聚於前施福，百倍為勝，千倍為勝，乃至鄔波
尼殺曇倍亦復為勝。

「曼殊室利！東勝身洲周
匝八千踰繕那量，形如半月，人面亦爾。假使
充滿東勝身洲預流、一來、不還、阿羅漢、獨覺，
如粟、稻、麻、竹、荻、蘆葦、甘蔗林等中無間隙。有
善男子、善女人等盡彼聖眾壽量短長，以諸
世間上妙飲食、衣服、臥具及醫藥等，起殷淨
心奉施供養。般涅槃後各收馱都，起窣堵波
嚴飾供養，或以七寶滿勝身洲積至梵宮，於
諸聖眾各別奉施爾所七寶，畢自壽量晝夜
三十牟呼栗多相續不斷。曼殊室利！於意云
何？是善男子、善女人等由此因緣獲福多不？」

曼殊室利即白佛言：「甚多！世尊！甚多！善逝！」

佛
告曼殊室利菩薩：「若善男子、善女人等能於
此經信受不謗，所獲福聚於前施福，百倍為
勝，千倍為勝，乃至鄔波尼殺曇倍亦復為勝。

「曼殊室利！西牛貨洲周匝九千踰繕那量，形
如滿月，人面亦爾。假使充滿西牛貨洲預流、
一來、不還、阿羅漢、獨覺，如粟、稻、麻、竹、荻、蘆葦、甘
蔗林等中無間隙。有善男子、善女人等盡彼

聖眾壽量短長，以諸世間上妙飲食、衣服、臥具
及醫藥等，起殷淨心奉施供養。般涅槃後各
收馱都，起窣堵波嚴飾供養，或以七寶滿牛
貨洲積至梵宮，於諸聖眾各別奉施爾所七
寶，畢自壽量晝夜三十牟呼栗多相續不斷。
曼殊室利！於意云何？是善男子、善女人等由
此因緣獲福多不？」

曼殊室利即白佛言：「甚多！
世尊！甚多！善逝！」

佛告曼殊室利菩薩：「若善男
子、善女人等能於此經信受不謗，所獲福聚
於前施福，百倍為勝，千倍為勝，乃至鄔波尼
殺曇倍亦復為勝。

「曼殊室利！北俱盧洲周匝
十千踰繕那量，其形方正，人面亦爾。假使充
滿北俱盧洲預流、一來、不還、阿羅漢、獨覺，如
粟、稻、麻、竹、荻、蘆葦、甘蔗林等中無間隙。有善
男子、善女人等盡彼聖眾壽量短長，以諸世
間上妙飲食、衣服、臥具及醫藥等，起殷淨心
奉施供養。般涅槃後各收馱都，起窣堵波嚴
飾供養，或以七寶滿俱盧洲積至梵宮，於諸
聖眾各別奉施爾所七寶，畢自壽量晝夜三
十牟呼栗多相續不斷。曼殊室利！於意云何？
是善男子、善女人等由此因緣獲福多不？」

曼
殊室利即白佛言：「甚多！世尊！甚多！善逝！」

佛告
曼殊室利菩薩：「若善男子、善女人等能於此
經信受不謗，所獲福聚於前施福，百倍為勝，
千倍為勝，乃至鄔波尼殺曇倍亦復為勝。」
《大般若波羅蜜多經》卷第五百七十二


