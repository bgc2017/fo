











涅槃疏私記卷第七


德王品之二

佛性不持者。既有佛性。何不住持。令不墮獄。若墮於
獄。當知佛性無有住持之力。

若無四德者。若有佛性。何無四德之用。既無此用。豈
有佛性耶。

經云若斷(至)我淨者。若斷於性。云何復云當得常樂
我淨耶。

前難令涅槃無常者。指前卷末。

悉皆令轉者。若一切不定闡提及二乘皆應即轉成
菩提。佛菩薩巳得菩提竟。皆悉轉成闡提等。又應知
諸佛是定中不定。而為眾生現生滅故。闡提二乘是
不定中定。以一切皆當得菩提故。

歎現德者。為欲利益及憐愍等。悉是現德之相。

經云以不決者。後時方得涅槃。

凡法為外等者。凡夫法為外。二乘法為內。又二乘等
法為外。大乘法為內。又意業為內。身口所作為外。又
界內善為內。外界善為外。中道佛性非此二邊。有漏
等亦同此簡。


性非巳得者。佛性非斷巳還得。既無新得之理。驗知
佛性不斷。

又斷巳得下。消經中若斷巳得。

經文云色與相者。青黃等是色。方圓等是相。又礙
是色性。青黃等形現可覩者名為色相。香味等例
爾。

經云生相者。十二因緣不定也。

方便道者。只是示迹不定。

此二不滅者。涉公云。內則護方。外障塵坌。亦表如來
內心堅淨。外相藏美。

中間壞者。萬累俱消。

經云如諸國王者。世間國王諸天擁護。名為天子。稱
世間天。

生天者。二十八天善因所感。名為生天。餘二可知。舊
解及興皇所釋。非無一途。但不相即。及𨷂遮照。故今
不用。

今明鬼即非鬼下。於鬼上具三諦義。非鬼即鬼下。於
非鬼上亦三諦義。即非鬼非非鬼下。於非非鬼上亦
三諦義足。此即一句皆俱三諦。是一即三下。複疎上
三諦。若不複疎不成圓諦。一一句皆爾。又至釋文經
中皆作雙照以釋。良由中體具足遮照。故須二種釋
之。

佛現兒像者。佛現三尺兒像。化此長者。破其恩愛。恩
愛即欲愛煩惱。破此愛巳得第三果。

經云亦能知他眾生心者。知九法界眾生心也。


經云如來生在東天竺地者。竺者種也胤也。劫初之
時。梵世諸天順後受業。下閻浮提。化生人間。五天竺
國本是天種。名為天竺。如來生處。

住婆提者。轉法輪處。舍衛國是。

或王舍城者。得道處也。

又私謂(至)易解者。私意云。置此是得宜也。

明七漏者。然文中列七漏。全是成論文。

開邊為斷常者。決定有我無我。

是假我者。攬五陰以立宰主。名為假我。

真我者。只是神我耳。

我能作因者。能作善惡因也。

此苦最通者。三界皆有故。名為通行。

具無常者。無常是因。苦根是果。

無常等四各有因者。此未全當大體。非無此釋。

煩惱等四者。謂陰死等四魔。今亦有此判。

秉行之眾者。此且約秉法為僧。須明理僧。境智和合
是專志義。方是真僧。

永斷於生死即解脫者。自既脫於二死。即能處處現
身令他永斷二死。故名解脫。

由我能聽者。由我聽法得見真我。

以三觀治三漏者。欲有無明三也。

若能至心聽即世界者。今助二釋成世界義。何者聽
法心喜。故屬世界。二者有能聽所聽。所聽中有名有
義。故屬世界。


論中云一法下。對治也。

涅槃只是因緣之法者。由緣法了所成。故屬因緣。

除正因性者。正因屬理。所以除之。

只是淺深者。前品猶是淺位菩提。今不痛即深位菩
薩也。

驚柝者。柝(音託擊柝)周易云。重門擊柝。以待暴客。如持更
等。

德王品三

經云無念慧者。念中無慧故也。

偏據苦中生念者。今之念偏於四心中。偏據行心麤
故。亦是行心中細。剎那剎那常起。故屬行心。於三受
中偏據苦受。餘三心二受非無念漏。心稍輕微。且不
論之。又由餘三心二受助成行心故爾。

起貪嗔等者。具十惡業。故云作種種惡。

初少許法說者。譬說八文。法但一段。名為少許。

初六譬道緣者。若能深心思惟。得入方便道。名為道
緣。

無明能構眾生四大者。由無明構造。養育此身。所以
無明譬之如王。餘二解非無一意。稍不順經。

顯然者。斷非私隱。故云顯然。

為迴[(厂@((既-旡)-日+口))*頁]者。此即走中迴[(厂@((既-旡)-日+口))*頁]也。

五根至栖託者。五根取境流入意地。是故五根為識
栖託。

即入空者。於外凡位中修習人空觀方便也。


安心空境者。安心念處境也。

經云咄哉男子者。驚覺令發也。

六塵能劫善財者。正由內六根取境致令失財。若內
根不出。塵則不入。今偏名塵為師也。

無明闇心者。由無明闇為六塵蔽。

斷常衝擊者。於五陰上。更起斷常。名為漂急漂。字去
聲呼。

筏不可依者。初心恐道品微弱故云也。

譬眾善法者。諸助涅槃善法也。

兩手譬權實二智者。觀俗名權智。觀真名實智。戒定
二法對上二智三學。具足道品之法。此三攝盡。

經云截流而去者。漸漸入無漏也。

在此在流者。未斷生死。煩惱為此岸。菩薩修行伏惑
未斷。及未至極果。俱名中流。今又文八譬通於四教
二乘菩薩所觀。

次合八譬者。一一合文皆先云觀身如篋等。次皆云
菩薩觀是四等通於毒虵等。尋文可見。

四大有內外者。外四大與內四大同。故但合內。

誘引眾生者。修觀慧時。方知誘引。

但前三心者。受想識三心也。

無明為始者。此約一期報身以說。

經云三垢者。貪嗔癡三垢也。

如人望舍者。初心修觀。觀於五陰。未見陰理。猶如望
舍。


六根無情者。清淨四大。名為無情。

亦不具四者。地具四微。其力薄故。水具三微。無香。火
具二微。無香味。風但一觸。力最大故。此由外人所計。
若佛法中。一大皆具四微。

塵是滓累者。二乘為變易六塵滓累喆(音哲)。

但此開二河者。若從因說名煩惱河。若從果說名生
死河。又破煩惱河。入涅槃河。到於彼岸。

六河如下。第十二疏釋第七譬。

戒定智慧者。及第八到彼岸。皆須通四教道品。

鬪諍本者。由各定報故爾。

佛猶有漏者。示同有漏者。有漏也。

經云有涅槃大涅槃者。此二涅槃俱在滿果。

既經長時者。亦不出從晨朝至中夜。若據請答。聞不
聞中有涅槃。但是從德王初至今為長時爾。

多有所含者。含於大小涅槃二理。及世間涅槃辨通
五時。名為多含。

經云如人觀骨者。假想觀也。

如舍利弗等者。二乘之人雖斷正使。不斷習氣。有習
氣故。感變易身。不得如來常樂法身。非大涅槃也。

言習者。身子有嗔習。難陀有貪習。畢陵有慢習。槃特
有癡習。如牛呞比丘齋後爵飯。如迦葉阿難聞大樹
緊那羅王皷七寶琉璃琴。迦葉起儛。阿難歌吟。皆由
習氣使爾。如止觀第四及法華疏記第二廣說。

就我見明習者。正是二乘別惑。


前開宗者。指前純陀品。

無凝然常者。純陀品中古人有四種常。今但引二。

經云即是皇名者。二月星現生長萬物。名毗舍佉星。

第十　德王品四

皆約無分別等者。無分別謂證大乘涅槃。而論分別
十種功德五神通等別。故云若十若五。

若欲開此為四者。今還列上聞聞等三種四句。其體
無殊。故云何淺之有。

不以二相見者。世尊天眼非但唯見細色。亦於細色
即見佛性。五眼皆然。故云不二。

對地亦應無失者。既是圓融十德。橫竪對地。亦應無
失。

帶圓法門者。今經專明以大涅槃心修五行。而證十
德。證有次與不次。若以十德竪對十地。義當於別。十
德互融。無非圓證。名之帶圓。又今經帶實明權。如次
第修證。證巳同圓。復名為帶。又帶權明實。顯權力故。
是則前三助圓。皆知常住。若據此意。是則始證圓修。
却成圓帶。

於別與經部合者。今經部中尚兼藏通。何況於別。雖
具四教。共知圓常佛性。但修行時。有次不次。互相兼
帶。則是部中正意。

與五時會者。今經明開權顯實。與法華同。又同名醍
醐。若用權顯實。與前四味同。何者由具次不次二行
故爾。


與諸教合者。今經具明次第不次第。則同前教。咸知
佛性。復不同前。

與逗機合者。逗四種機。前三助圓。咸歸秘藏。

經云一心作一等者。二乘欲作神通。要先入定。於定
心中。方能作所期事。若欲更為別事。須出定巳更作
期心。然後入定。方能為之。故云不得眾多。

經云所現身相等者。一一文中皆言數量者。為存方
便教意。以顯不次故爾。

經云先取聲相者。此由敘昔。皆須先緣聲相而修。今
則轉用大涅槃心修。所以先述在昔修相。

經云體非是果者。非果之果。故得是常。

經云不作佛相者。不作能說人相也。

經云以無相相者。於觀於四德無非法界而得涅槃。
故云無相相。

原由惡心者。亦有人聞惡聲。能觀此惡。增其觀慧故
也。

經云庭燎(力召反。詩云庭燎火燭也。廣雅云燎燒也)。

乃借天眼文助結者。只是指於昔所不見而今得見。
正是結文。以顯不與二乘共相。無別借文。

先橫知六道者。具足知十法界眾生心念。縱讓佛果。
須云知九法界心。

今云六道者。且依現文。

次竪知十六心者。此就遲速并異。菩薩之人欲知初
心。即能知之。餘心心亦爾。聲聞人欲知第三苦類忍

心。至第十六道類智心。方始得知。支佛欲知第三苦
類忍心。至第七集類忍心。方乃知之。問何故偏言欲
第三心耶。答其他心通依上界禪起。欲知他人無漏
心時。還緣觀上無漏之心。同地易知。於彼觀上無漏
心中。苦類為首。故偏言之。

言至第七心者。以緣覺人欲知他苦類忍心。擬意觀
察。彼心巳謝起苦類智。緣覺尋觀追而不及。即於上
界集上伺之。故偏言第七。

前知六道下。今家判釋慈成上。

梵行者。此明初地菩薩無緣之慈。與上各別。何得成。

經云慈名世諦者。二乘之慈。名為世諦。

經云不從緣者。捨偏得圓。不屬眾生緣法緣故也。

經云闡提慈者。有憐妻愛子之慈。

經云犯重禁等慈者。由慈愛於惡境。名之為慈。

經云捨黃門慈者。黃門無志屠等。愛於惡境名慈。

經云不見持戒者。此約畢竟戒說也。

亦是生空等者。初依其煩惱。誰云證於生法二空。性
地屬通。此不可用。

以初撿心者。以大涅槃心撿之。

驗三亦然者。根勝既具十三。根增長既具十。根本根
深根廣等三。亦須具十三。

具十餘四者。根勝既具十三。及十根本。乃至根長等
四。一一皆具十三及十。

修亡相檀者。令修亡三檀也。


止伏欲界惡者。且約持戒。伏身口惡為劣。外人例如
上答。

無畏者。如前則生不動國文。皆具止行二善。

又夫修淨立行者。皆先為求涅槃心為本。即以此心
攝於眾生。同生其國。

十四有者。各經中有。則為二十八。

生樂論義者。樂慧人也。

樂禪定者。只應云樂定禪。語濫色界四禪。

然生尼吒等者。此名遍沒。始從初禪。經歷十七天處
捨初天生次天。如是傳傳至色究竟超者。從欲界超
至色究竟。此此正是全超也。

若生無色者。此即無色般也。無色亦有勤修速進二
行。

方般涅槃者。今文不論。

不云中生者。以中般。但名為中。不名於生。故不論之。

輪轉餘勢者。然果報未亡者。但是酬因之餘勢耳。

非圓意者。今須依開權顯實。以大涅槃心修。達生死
身即法身常身。何況二乘而不即法身耶。寧待入於
變易。方得轉矣。須依亦即甄之。

經云上中上者。亦名上勝上。

經云初發心者。初修十五心成就滿足又五十心。因
果合成一百心也。

經云八十者。初兩十二為二十四。五大星東方歲星
南熒西太白北辰星中鎮星為二十九。北斗星為三十。

馬天三十一。行道三十二。婆羅三十三。功德三十四。

二十八宿者。東方七宿。角亢氐房心尾箕。南方七宿。
井鬼柳星張翼軫。西方七宿。奎婁胃昴畢觜參。北方
七宿斗牛虗危室壁為六十二。地水火風為六十六
梵陀提拘臂首半母為七十四。四天王為七十八。造
書婆藪為八十。世人所事或名為天惑名為神。

色淨故者。緣因資般若。名為色淨故般若淨。般若了
緣因。故云般若淨故色淨。

經云大至火天多屬四天王處。梵天八臂天首羅天
屬色界。樓陀天等皆屬欲界天。

經云中表俱淨者。中謂法身。表謂應身。

四臂或當主此者。四譬次第對四悉。隨文釋相可見。

不見色相者。作業外彰身口。名為色相。又十二因緣
俱屬於色。故皆云色。

不見色緣者。煩惱潤業。名為色緣。

不見十二因緣空者。空即不空。故云不見。

不見因緣假者。假即是空。故云不見。

亦不見中者。即二諦雙亡。中亦俱寂。故云亦不見中。

一切法亦如是者。四諦六度等。悉具三諦。亡泯雙照。
故云如是。

次為他離怨者。以煩惱是菩薩大慈之境。故不名怨。

五住菩薩者。即別教五住菩薩上能出假也。

經云八魔者。菩薩昔以分離界內四。今則破於界外
四。名為離八。河西所釋自是一途。非應大道。今所不

用。

三種業者。有漏無漏非漏非無漏三也。

例一切等者。有謂生死。無謂二乘。常為有邊。斷為空
邊。垢為有邊。淨是空邊。縛脫亦爾。菩薩修大涅槃中
道。雙非諸二也。

經云我實不生閻浮提者。且約方便教意。我自有淨
土。權示在此導利眾生。

經云慈氏菩薩者。明土本淨。穢由於生。如淨名中。如
來之趾案地。即其例也。

信首諸根者。如華嚴十種六根。

開善全是三藏菩薩者。既云猶生欲界具於五事。只
成三藏菩薩義。以此菩薩根具位在第一祇初。

中間登地者。亦未知為屬何教。今須在圓。

前四是報果等者。若入初地。俱名習果俱名報果。不
須分之。

經云其義各異者。自在持戒布施得五事。自有依大
涅槃修行得五事。汝何以將淺而難於深。

經云有分果者。以世間施招人天。依報正報皆有限
量。名為有分。感生死根。名為有果。脩大涅槃證大涅
槃。正報依報體周法界。無數無量。名為無分。永超二
死。名為無果。而獲中道大般涅槃。無因無果之果也。

三忍者。等覺為上忍。十地為中忍。八地巳下為下忍。

退非菩薩者。非第十地菩薩也。

佛菩提智者。等覺用佛菩提智斷最後品入妙覺。例

如住前修觀。斷一品無明。即入初住此義。非為難見。
然古人解要有進退。

不應懸殊者。應如前第五功德。冶城云。通外凡及三
十心。乃至對登地等。故云不應懸殊。

窮覺者。等覺也。

此一三昧者。金剛三昧也。

何異金剛般若者。引彼經意者。破古人金剛三昧不
應一向唯在等覺。如金剛經云。應云何住云何降伏
其心。此則猶通初心。何呪不通諸地。

以燒草為譬者。初地斷惑如燒草。以顯中道如存山。

經云無有折損者。無有能摧破。

此三昧者。經云在於大眾色亦不定者。此明一行於
隨眾行。大論三十八云。如頗利珠隨前色變自無定
色諸法亦爾。或常無常。論以一理應於眾理。釋曰。理
行如珠。教法如日。情如眾物。觀如現色。

德王品五

於位則淺者。以初聞正法及是第二周始。故云位淺。

初證不聞聞者。下九功德並與初功德證同。故云也。

棄其內德等者。由內證實理。能外化他。不可偏作自
行以釋。

寄事而表理者。寄求善知識等事。而表諸地證法。淺
深不同。亦如善才求善知識得法淺深。即其例也。

例如淨名者。例同也。彼經觀眾生品云。此室釋迦牟
尼佛阿彌陀阿閦寶德寶燄寶月寶嚴。乃至十方無
量諸佛。是上人念時。即皆為來廣說諸佛秘要法藏。

說巳還去。以顯登地巳上。須近善友聽法。不同古人
專在淺位。

經云而作近因者。今此四法通於別圓。前之二教並
不談中。為此義故。不任為今經近因。故須先簡。若開
顯巳。無作圓常何簡之有。又今明四法。須具二義。一
示地前可修得入登地。二入地巳仍須四法筞發。令
疾入後位。

慧品為正者。大涅槃了因種智為正行。緣因為助行。

諸佛起發者。如華嚴中八地菩薩欲沉空。十方諸佛
同時而勸。正明化他。亦須自近善友。令他近善友等。

經云有人身遇眾病者。三惑重病也。

熱譬愛者。熱病之人貪一切食。故喻於愛。

次冷譬癡者。病冷之人身體痺死。無所覺知。如癡無
識。

勞譬慢者。勞人諸事不能狀。

如於慢下譬嗔者。痢病不可禁制。故譬於嗔。

瘧譬疑者。或發不發。又或寒或熱。如疑。猶影疑自疑
他等。

通別之惑名同體異者。通惑於見思上立利鈍名。別
惑於塵沙無明上立利鈍見思之名。故云也。

經云離十惡等者。此並是雙流之行。

修行十善者。十善為諸行之本。故令修行十善。

四行戒施者。此即乘戒俱急也。

配前五人者。一菩薩二佛等五。今明不爾。只一人身

具此五法。不須配前。

而實巳潤者。縱未顯獲巳得冥資。

似如一化者。十二部對華嚴方等。兼鹿菀部中有小
涅槃即後教。

謂八聖道者。此無作道品用畢竟空修。以大般涅槃。

經云夫聽法。所言夫者。下蘊深旨。今亦如是。始於彈
指小善。終至圓常通一切法。皆為顯於十一空涅槃
極理。故云夫也。

經云要以繫念等者。同前三解而修於行。故云思惟。

經云三三昧者。皆以大涅槃心修。一一無非法界。達
二十五有。而見一實等。

經云如法修行者。此文專約開權以釋。

經云不生不老者。離分毀變易二種生死等。

經云軟語及呵責語者。即勸誡二門。二門具於四悉。
如法華疏第五說。

經云若有觸者。喻身業。若有念者喻意業。說業說即
口業。具譬三業修行。

經云眾罪得滅者。喻能生善滅惡也。

經云不觀種性者。譬不擇機緣。

錢財者。譬為眾生巳不求恩報。

無據者。盡無生二智教門。唯云羅漢得之。不曾云初
果亦得。故云無據。

此出阿含者。如中阿含。舍利弗教化病經中說。有彼
長者。字須達多。身重有病。于時遣使。問信世尊。并請

舍利一[(厂@((既-旡)-日+口))*頁]。舍利遂往。須達見來。即欲下床。舍利便止。
別坐一床。慰喻長者。莫怖莫怖。所以者何。諸凡夫人
成就不信。身壞命終。墮於惡道。生地獄中。長者今日
巳有上信。以是信故能滅苦痛。生極樂處。或得斯陁
或得阿那含。長者。先巳得須陀洹果。故不說之。此初
慰喻。善戒二。多聞三。惠施四。善思五。正見六。正志七。
正解八。正脫九。正智十。一一慰喻辭同初。初十中前
五是世間善。後五出世間。就出世中正見正志是無
礙道。慧名正見。正思惟名正志。正解正脫是解脫道。
然河西所引復不與此全同。

一目謂法眼及法慧者。此釋為勝。今亦用之。且約專
心聽受屬於法眼。修行屬慧。以慧觀察。令見佛性故
也。

一目為天眼者。此釋無意。為是修得。為是報得耶。

上果不伏聽下果法者。意云凡近善友。須簡劣從勝
故爾。

寧復(至)五欲者。無心思五欲。五欲任運亡。故云寧復
有心。

經云四顛倒即斷者。須云八倒斷也。

經云能令一切凡夫(至)苦惱者。從凡夫至須陀洹。皆
為四苦所苦。不云後三果者。上果輕微。且略不說。

經云如法修行者。稱法性而修行也。又是稱教法而
修行也。

一明正行二善者。此是雙流之行。遍滅法界惡。遍生

法界善。

二明空無常解者。此即乘戒雙修。達常樂我淨無非
法界。名一切空。

佛具萬德者。以實而言。只四德攝法無外。何略之
有。

善實是不虗者。實外無法。故曰不虗。

故名解脫者。此明得禪。

外道望下不得禪者。得解脫名。

互有與奪者。實而言之。與故有真實。奪故非但無常
樂我。真實但無。

經云依世俗道者。依世智忻猒心。斷下八地惑。名依
世道。

所以無常者。謂現在未有於常。但有無常。

後仍結異者。從不名佛性下是。

後身佛性者。等覺佛性闕我樂剩見。

言六少見者。現在未見未成。一轉即入妙覺全見。所
以現在名少見也。

五善者。涅槃分果善也。

以義異故者。此辨因位菩薩心中佛性。由有煩惱。與
佛果地佛性不同。

開善云此二者。即指今經六七二文。

即文判之者。古人判之。只前所列文是八住。

至六住有五者。一真。二實。三淨。四善。五可見。此闕第
九住中第一常名。若與常名則不異也。


五住初住有五者。一真。二實。三淨。四可見。五善不善。
謂修者善。不修者不善。

善與不善異者。前八住單善在第四。此文善不善存
第五。故云異也。

經云一者。可證者。若能修者。方乃分證。

知法章具二義者。經中句句皆具一體別體二義。故
云若善不善等。應身佛即別體也。

知實相者。覽前三寶等無非實相非因非果之體。所
以更約實相釋之。是故經中句句雙非。以顯於體。又
句句皆有別體。謂初住巳上而有遍於諸德之用。又
前五知見。及正行二善空解等。皆是果上所有證之
法。故有別體差別不同等用。故云遍通諸果皆有異
義。

經云若善者。涅槃善也。

經云若知不知者。知一體小外不知。

經云若修不修者。修者善。不修者不善。一一並是雙
流之行。皆對小外簡之。

此前未說至之言者。此前未說虗空實相。文後巳有
行結之相。從是名菩薩修因下文是。

又前未說者。應知今實相泯。今五文無非實相。非因
非果。及非有非無。悉明雙流之行。

又前未說者。復以真空蕩前六文。無非虗空。

真空者。即畢竟空理。異二乘空。

事空者。將事空以顯畢竟空。


涅槃空者。偏約所證。又此又三空。即約三諦明空。若
合三為二。即二諦明空。又真空是法說。事空是譬說。
涅槃空是合。

經云不見虗空者。真空之體不見故。

經云雖有五眼所不見者。此即見而不可見。

經云慧眼見者。真空唯慧眼見。即不可見而見。

經云若是無物下。簡出世間之空非其真空。以世間
空除物方有。若除物有空。空乃名有。故云乃有為實。

經云以常無者。只由無常致無真空常樂我淨。

一云虗空不可見者。此釋順經。今用之。

二云至識心見者。明虗空非六七識心之所見。如實
相體非六七識所見。六七識心但見光明。如由別體
三寶導此識心成行。得見一體三寶。故云方得見空。

人總於法者。法謂常樂我淨。

實相既通者。通於涅槃如來佛性。故有三樂。

此據正因者。此即合理性三因為正性。以未見故。但
名正性。

問斷煩惱處。然德王問言。如來昔說身智盡處以為
涅槃。今說煩惱盡處是其涅槃。二言相乖。故須重問。

未是涅槃者。當知初斷煩惱處。

未是涅槃言處者。約身上斷煩惱盡處也。

答魔之詞出長阿含。長阿含第二云。又告比丘。吾今
所以誡汝者何。天魔波旬向來請我。佛意無欲可般
泥洹。今正是時宜速滅度。我言止止波旬。佛自知時。

須我諸比丘集。乃至諸天並見神變。波旬復言。佛昔
於鬱鞞羅尼連禪水邊。阿由波尼俱律樹下。初成佛
道。我時白佛。佛意無欲可般涅槃。今正是時。宜速滅
度。爾時如來即報我言。止止波旬。我自知時。如來今
未取滅度。須我諸弟子集。乃至天人見神變化。今正
是時。宜可滅度。我言止止波旬。佛自知時。不久住也。
是後三月當般涅槃時。魔即念。佛不虗言。今必滅度
歡喜踊躍。忽然不現。魔去未久。我即於遮波羅塔。定
意三昧。捨壽住命。據此捨壽。猶是隨機。

不同月令者。此是舊月令。新月令無此說。

周家時者。周家十一月是年朝。所以二月即成於四
月三月即是十二月為歲朝。不得用。此聞立月增減
以釋。此時與彼不同。但依第二釋。

謂嘿為滅者。滅即涅槃也。

經云波旬意謂等者。波旬嫉佛化人。恐奪其徒屬空
其宮殿。欲得佛不化人。即是涅槃。

是僧寶故者。菩薩但僧寶無涅槃故。簡僧異佛法也
餘之十文者。一一皆對二乘簡出大涅槃相。又二乘
對外道非涅槃。二乘亦得不織不覆等名涅槃。若對
如來二乘涅槃。即名織覆等。織覆只是繫縛。

經云不生煩惱乃名涅槃者。二乘雖得涅槃。猶生別
惑。非大涅槃。

而菩提實未全除者。縱破一品無明。變易五陰而未
全除。又縱示同六道之陰。而亦不為陰所覆蓋。


皆是因緣者。只由三世因緣和合所成。無有自性。

又若約圓說者。皆由法性為因。無明為緣。而生於陰。

一根有三者。苦樂平平三受也。

即離四見者。一即色是我。二離色是我。三色大我小
我住色中。四我大色小色住我中。四陰例爾。各有四
句。

現在有我者。謂色有我色無我。亦有亦無。非有非無。
以為四句。一一皆云神及世間常等。餘文但云現在
常無常等四。其名雖異。而義是同。

經云身見者。謂計我如麻豆及母指。或計遍身計。計
我不妄。亦名我見。此見依身故名身見。計我斷常名
為邊見。由計斷常不信因果。復計此我。以為自然。宜
初世性。即二十五諦。又計從父母微塵梵天等生。皆
名耶見。執耶為道名非因計因。名為戒取。復因此見
通至非想信此非餘。名為見取。

小不次第者。前三同彼。四戒五施六天。

前是四禪者。以大涅槃心。修此四禪。為入涅槃方便。

通則至前者。通於初心。即體達五陰無非法界。

更修百八三昧者。如大品經中廣說。

經云守護導涅槃之心。能導行人至於樂果。如世導
者。善知前途通塞之相。若不護之。焉至寶所。

以慧異者。准法華疏云。定具足名心自在。慧具足名
慧自在。定慧具足名俱解脫人。故大論云。慧得好解
脫。心得好解脫。


無復無知者。無取相無知二煩惱也。

煩惱趣心者。謂煩惱覆心覆慧也。

二云九地等者。不須離對。但上下文。初地巳下住住
皆具三種四句為定。

皆令縛解者。難意皆令本是解。本是縛。又為心即是
解。為待緣方解耶。

若心本有煩惱者。若本有者不能令心得解。

若本無者。本巳是解。如何今日方云解脫定有。下二
句准此正難。

無縛無脫者。既無縛無脫。如何復言心得解脫。

前四明無所縛者。此明心性不為貪等所縛。

後一明能縛者。此明貪等不能繫縛於心故也。

明無解者。諸佛菩薩既不拔虗空中㓨。驗知無貪不
名為解。

明無得解者。此明無因也。

明無得解道者。既其無因。寧得有果。

經云如過去燈者。如大論云。燈來時無闇。有闇時無
燈。故云燈不滅闇。今明惑即是智。智即是惑。故無能
破。

但隨義為三者。但隨經文次第。以判為三。非專次第
答前三問。

據正義者。佛立中道正義。非德王耶義。

因緣中道者。因緣即是中道也。

經云善男子心亦為不貪等者。上難云。若心有慧。可

云心得解脫。心既無慧。如何云心得解脫耶。

佛答意者。心體本非有非無。本來無繫。為是義故說
心得解脫。

經云亦非不繫者。遇緣即為所繫也。

非心者。非無心也。

雙非兩捨者。今為顯出中道心體本無繫縛。所以雙
非。兩捨耶小二邊。不云即邊而中。意在此也。

經云細即是常者。計隣虗塵也。

經云以時節者。外人計時為心因。由某時故而生其
貪。故彼計云時來眾生熟。時去相摧促。時能覺悟人。
故說時為因。

經云以不能知心因緣者。不知心性中道本淨因緣。
而為無明繫縛。輪迴六趣。受二十五有生死。

經云被無明枷下。明不斷惑凡夫。次從有人隨於圊
廁下。四譬斷結外道。

經云一切凡夫唯觀於果者。唯計即陰是我離陰是
我等。

不觀因緣者。一不觀世間末因緣。二不觀本因緣。本
因緣者即法性因。無明為世間因緣。即法性人而不
逐之。但逐無明塊而不放捨。二十五有終無出期。

一明因果至故有者。中道心性非因非果。依性而修。
便獲於果。貪心亦爾。

經云識則得生者。因率爾五識。生第六意識也。

二明心性(至)和合者。心性本淨。無有和合。由無明故

致有和合。又由略因緣而有和合。譬如氷有和合故
有團圓。水無和合故無團圓。

經云諸佛菩薩(至)不淨性者。若言心性本淨。為惑所
覆。猶屬教道。且順權說。

若云本心清淨眾生聞者。趣於耶見。謂心即是不肯
修道。為令眾生斷除貪等。方見佛性。故云終不定說
等。若依實理。心性本來未淨。猶如無始。唯水無水。雖
全是氷。則不得云氷不是水。眾生心性亦復如是。雖
本是無明。則不得云非是三德秘藏。是故圓人唯觀
無始。三道即三德故。不同權人却覆方見。

經云云何心共貪生者。此句明一切凡夫與貪俱生
俱死。

經云謂火灾者。亦應云無明法性因緣。達此因緣。即
得大般涅槃。下三句。若斷盡則不共貪滅。初地菩薩
為眾生示有俱滅。

經云除不動地者。初地菩薩猶有煩惱。名共貪生。永
無有滅。故云不共貪滅。

經云譬如日月等者。此文譬顯。亦順教道。若依實理
烟等。即是日月。

經云不貪之心者。本淨心也。

難行苦行者。中道之行難行也。

經云無常見常等者。實是無常計為耶常。實是真常
計為無常。餘三亦爾。實是脫法即計為縛。實是縛法
即計為脫。


經云非乘見乘者。非乘為天人乘。又是三乘。實是一
乘。計為三乘。實是三乘。計為一乘。

經云總別之相者。總為計我。別謂計所。故云便作色
相等。

經云見日月等相者。此計壽者見也。

經云若見我是色我者。即色計我以為一句。

色中有我者。色是我虗空。色大我小也。

第二句我中有色者。色是我瓔珞。我大色小也。

第三句色屬於我者。色是我僮僕。繫屬於我也。

第四句初一我見。後三我所。執我我所名身見。色陰
既然。餘四類爾。總執五陰為二十身見。

經云畜二沙彌者。如僧護經云。二沙彌共被相抱臥。
死入䥫被地獄。若不共臥。畜亦無過。

經云修習三十七品者。舉因行法。以顯初住巳上所
證。

德王品六

淺深非一者。雖有淺深。悉明證位功德而言。

三十七品者。無作道品也。

直起中懷者。直是內證名起中懷。不為耶曲。緣之取
礙。

多就理明者。專就證論也。

二信因果者。如純陀施食得五事果。施是因報是果。

信二諦名者。圓二諦三諦者。即二諦而論三也。

只是一體隱顯為異者。二智隱二身顯也。


以根深故即增長者。牒終行布施下文。

一切諸法等者。從若諸沙門下是一切法也。

次戒聞智慧者。戒即牒前戒。聞即牒前多聞。智慧即
牒前親近善友。以五法互相資故。

不見橫竪者。雖有橫竪之相。而實無橫竪修行。故云
也。

左右解之者。應云由內解故無疑。由無疑故有內解。

經云有少善者。正因佛性。名少善也。

初開經時說者。指現病品。

經云日從山中出者。日從山東而出。今言山中出者。
但是寄山顯相。而言中耳。中出譬本有佛性。至正南
譬現在身。若不聞不戒等。令不至西。譬既有佛性。必
得涅槃。更無所疑。

通慜者。慜達也。

以新破新者。般若破取有智德成。

以故破故者。無始無明滅故斷德成。

作恩念恩者。前證受新法句。應攝入此句中。

十二因緣大樹者。過去二支為根。現在五支為質。現
在三因為華。未來二支為果。

魔王共戰者。亦可將前能聞能答。對此文。

只應解於初後二者。前難本。只難於現病品末。第三
菩薩之人遇與不遇。自能得善發涅槃心。今何故要
歎佛性。方令得涅槃耶。二者前難現病品末。第一闡
提遇與不遇。俱不能發。

今難意者。闡提既有佛性。應自能發。何俟聞歎方能

發耶。前難文菩薩在初闡提。在後二乘在中。

中間舉來者。前問中舉來也。然德王本不難。二乘但
相從舉來耳。

經云若不遇下重釋前。二乘及闡提。

經云一闡提輩(至)涅槃者。據現在無修緣了。名為不
得。

一闡名信提名不具者。信具二善闡提所無。

惡欲之邊者。以惡極故名之曰邊。

經云佛性非信等者。佛性非信。進念定慧眾生不具
信等名一闡提。

又不具者。過去非無少善。但現在無修得善。名為不
具。

而有是理者。當來必得涅槃故云也。

箜篌譬眾生身者。譬五陰實法也。

經云眾生佛性(至)無住處者。不屬五陰也。

歎善者。歎佛性善也。

經云我所作也者。若言諸佛等聽我所作。名無慚愧
人。

經云不為生天等者。不為二十五有而持戒也。

經云不作破戒者。謂四重。不作缺戒者。謂十三。不作
瑕戒者。謂世巳下。不作雜戒者。定共戒也。

經云不生憍慢者。菩薩以大涅槃心輕重等持。而忘
其相。

得善戒者。由於持戒。而得涅槃善也。


經云欲說善道者。欲說涅槃善因。令眾生得涅槃善
果。方名真善友也。

但令伏下界惡者。今亦不全非。此釋消經亦有其理。

浣人猒穢者。作背捨觀。但取猒穢。為背捨觀不取淨
相。

經云尸利毱多者。涉公云。尸利毱多火坑陷佛。毒食
藥佛。如來于時履不燒。食毒不損。彼捨耶見。為佛弟
子。

十二文多者。今經十二部猶兼於權。故且除之。

除全體者。謂涅槃通權及遍一部。其體廣愽。故以除
之。

但取四偈者。四偈顯義同圓。是故偏取。

但取常住者。以今昔善根相扶。只聞常住二字性變
易。即達三德秘藏。

取寂嘿者。只說即無說。故云多聞不離理。即其義也。

故知損之者。周易云。以至於無為。肇公改用。今且依
肇。以佛性理極。名為無煩惱損盡。亦名無為。

經云法無性者。涅槃之法無自性等。體即法界遍一
切處。故云無性。

經云難作能作者。此約聞巳起行。若定知此難得涅
槃。必須行之。不可直云我今唯觀實相端拱守理。未
為全當。一一皆依中理。以忍二邊之惡等。

不存著者。謂妄其功也。

經云色者非地水火風者。色體本是畢竟空。故非地

等。

又不離地水等者。地等全體是空也。

經云以相似續者。凡夫不知色性本空。橫計前念似
於後念相續不斷。

菩薩得者。具前多聞中。始從十二部至常說法五事
故名得。

經云不得現見諸佛菩薩者。不得現與諸佛菩薩。而
為眷屬。但是魔眷屬耳。

經云若鹽能令非醎者。空非顛倒。如何修得。

見不空法者。我於凡夫見不空處而見於空。故非顛
倒。

今言非空使空者。今達於有而令其空。故云使空。

經云闡提者。數論外道也。

七地菩薩能入寂滅者。初地念念入法流。心心趣解
脫。及七地巳入寂滅。何須寂忍。唯在佛地。

以前文為體者。興皇取後涅槃經。顯示佛性為體。此
師取前修習三十七品為體。

餘皆可見者。檀攝二覺。謂除捨也。尸攝三。謂正語業
命。忍攝四。謂念根念力念覺正念。進攝八。謂四正勤
進根進力進覺分正精進。禪攝八。謂四如意定根定
力定覺分正定。思攝十。謂四念處慧根慧力擇覺喜
覺正見正思。合三十五。餘有二信。通三十五。一切諸
法信為本故。謂信根信力。婆沙以實體十一攝三十
七。先以七覺。收餘六科。謂四念處及慧根慧力正見

入擇法覺分。四正勤進根進力及正方便。正方便是
正精進入進覺分。四如意足及定根定力正定入定
覺分。念力正念入念覺分。是即二十四法。攝入七覺。

餘不入者。謂二信為一。及正思惟一。語業命實但二。
并七根本覺成三十七。正命入語業中。然於七攝中
攝喜入擇。攝除入捨。又但舍中實體但十。以十合語
業命三為一戒支故。

道品入涅槃者。無作道品也。

方近於理者。十德始末。不離一心三諦而解釋之方。

攝十德理體降此釋者。悉皆不可。

第九巳上者。正是第九巳下皆爾。

經云輪迴生死者。輪迴分段變易生死也。

經云五種鹽者。案四分律。藥犍度中有而五種鹽。初
五者。謂黑鹽。丸鹽。樓鹽。摩鹽。支頭鞞鹽。鞞(府移反)後五
謂鹵鹽。灰鹽。新陀婆鹽。施遽鞞鹽。海鹽。此等名或約
色辨。或約處明。若此上五鹽。謂顆鹽。綠鹽。赤鹽。白鹽。
印鹽。鹽有多類。大略五耳。

第十一　師子吼品

文為二。先釋題。次就品下入文解釋。初又二。先正釋
題。次地人下釋品來意。初又三。先述古。次非為下縱
奪。三此俱下正釋。次縱奪中意者。然從菩薩一邊標
題非為不得。但不可一向。三正釋中又二。先標意。次
何者下釋。釋中三。初據文義以釋。次或者下問答釋
疑。三今明下附四悉法門以釋成。初云能吼無量者。

佛是果人益於因下。故云能吼等。次釋疑又二。先立
疑。次答下釋。

目者(音以古字)此是會意字師(所類反。五偈曰師偑巾曰師)。

三釋成中云世界者。師弟及三業六即異。故屬世界。
為人者。子者為資也。亦慈也。資故生自善。慈故生他
善。對治者。治前三教不能決定。說一切眾生。悉有佛
性。之世然別人地前雖知未能定說。所以三教俱為
所治。第一義者。師居眾位之上窮佛性原故。當第一
義。

題具多意者。具師第六即四悉開顯佛性之義。

次釋意中二。先述古。次今明下釋。初又二。先正述。次。
今悉下略非。

云非菩薩說者。此明菩薩但是能問佛性人。不應名
能問為說。由問故說。說在於佛。佛說入證佛性。以酬
菩薩之問。為此義故。不可偏從。菩薩題其品目乖各
者。乖角亦得。

次就品下入文解釋中云皆屬了因者。萬善屬緣因。
由能了知了於萬善。萬善方能資於正理。所以萬善
屬於了因。

有性無性者。正取有性為果性及果果性。有眾生句。
亦取有眾生為正因。

有真無真者。取此二句為境界性。唯有二十五有惡
境。

又生智者。數數觀之智。顯境境發智。故名為生。


習因因果者。上句取有因。下因取有果。

三句者。取有作有業為報因。取有報為報果。

因性者。取二因以為因性因因性。取二果以為果性
果果性。

依作無作者。作謂造作。故屬因性。

十八修者。但依前列亦章數即足。

同異若此者。同謂不出佛性。異即如上諸意。是即同
而不同。不同而同。

但未為得意者。勸問雖引十八條。意在佛性。若但依
佛別勸師子吼。亦作別問。焉能顯於佛性。所以未為
得意。

總勸者。但勸問佛性也。

敦勸者。正應須問令眾得益。

經云白佛言者。此三字猶屬經家。不可置上句末。將
此三字。成於下句。其順文體。

譬法身者。此是十力四無畏等法所成之身。

地即尸羅者。尸羅不清淨三昧不現前。尸羅為眾善
之本。如如意足依戒而發。

經云欲壞非師子者。前三教皆不能為師子吼。

經云為欲令住處淨者。三德秘藏三惑不染也。

舉非者。非二乘外道凡夫所能也。

前合舉非者。聲聞緣覺等。自法華前皆未能作決定
之說。故云非也。

前三問問法者。謂約法為問。

問人者。約人為問也。


一問果性者。他見有云何為佛性。即名為問果。

次問因性者。見有以何義故。即名為因。

後雙問者。常樂我淨通於因果。

今將後人來問前法者。初將一切眾生問理佛性體。
次將十住菩薩問分佛性義。後將如來問究竟佛性
名。又將三人歷於一法遍問並通。云何眾生佛性體。
云何住菩薩佛性體。云何佛佛性體。佛性體既同。云
何復有淺深不等耶。餘佛性義佛性名亦爾。

初問理佛性體者。未有緣了之用。故名為體。

直言般若者。但云般若。不云波羅蜜。是故屬福。

若此土則福勝慧者。淨土一劫持戒。不如此土從旦
至食時無嗔礙心。故云福勝但爾。

尚智慧者。謂但慕仰極果智慧也。

十住菩薩至通教者。住為能依。地為所依。以通教第
十地菩薩同於通佛俱能八相。故云十地菩薩為如
佛。所以菩薩同佛。屬智慧莊嚴。九地巳下俱屬福德。

若消此文等者。意云。此一段文猶是敘昔。故作今昔
二意消之。在昔聞常須論密入。是教不定人入不定。
故云利根人等。

最下既然者。三藏菩薩及人天。既於法華前。密得無
生。通別菩薩。及人天二乘人。豈不能耶。

我若二嚴等者。難意云。我若具二嚴。亦應能答。佛若
具二嚴。亦應能問。二義既齊。問答不成。故云非也。

非是一二於一二者。明今二嚴。非是差別一二之一

二。乃是一體無差之一二。又是無一二之一二也。不
同凡夫定執一二也。

亦是言於無言者。類如淨名中三十二菩薩即是言
於無言。文殊即以無言於言。淨名杜口。即是無言無
言。今具二嚴。同彼三十二菩薩也。

非是言於言者。不同凡夫二乘相也。

良以雙亡一二等者。師子吼是即照而亡。如來是即
亡而照。所菩薩授雙亡。佛授雙照。雖然各授。為顯亡
照而無亡照。

若無一二等者。意云先有一二方可雙亡一二。若無
一二無法可亡。

不見空邊者。邊即中故。名為亡邊。中即邊故。名為亡
中。中邊俱寂。體即法界無二相。方名第一義空。

經云及與不空者。亦是中道不空而空也。

非前非後者。別教第一義空。在真俗後。名為淺深。圓
則俱在一心故。

非前後空者者。謂宰主。即二邊宰主也。

此乃名同者。二乘以離斷常為中道。菩薩以出假稱
機為中道。凡夫但以所行作中道想。如此三人。皆非
佛性中道。其名雖同而體永異。

經云苦樂行者。二乘以行苦行破生死苦。名為苦行。
得小涅槃。名為樂行。

無圓遍之義者。此之三人無於佛性中道法界圓普
之理見也。既言果下釋經中涅槃句。


知此果從因因生者。佛性境為因性。具能觀智為因
因。由此二因。生於二果。

中道者。下釋中道二字。皆顯現下釋經中種子二字。
何者由中道種因等。四性得顯。又由四性種子。中道
得顯也。

能生兩因兩果者。由佛性種子。能發緣了二因。成菩
提涅槃二果。

又是種子能顯中道者。由緣了二因種子。能顯中道。
故云更互。

又種子者。三道中即三因種子。如淨名經云。六入七
識等為如來種。不同唯識立種子義。

奈此文何者。只緣經中云涅槃。又云中道。又云種子。
若不依今解釋。文甚難消。

又是傍正者。且對能觀所觀義。便立傍正名。又應更
云。佛性傍為緣了種子。餘兩可知。二生死他云。是論
中不生亦不滅句。三斷常是論中不斷亦不常句。然
論八不。不與今文相應。不用此釋。

不一不異者。果是不異。因是不一。

當得上果者。所計之常。是其上法。由作此計。當來得
於上果。故云能得。

最上菩薩如理而見者。明諸佛菩薩如於無常見人
所見。如於常見人所見。即是如於二種道理。所見也。

而是兩邊之上者。此句消經中何以故即是上故文。
此即指第一義空。出過前凡夫外道二人之上。


經云生死本際者。無明是過去本際。有愛是現在本
際。又十二因緣即是三道。名為本際。

兩因夾一果者。文中正明現在五果。即是中道。能破
生死。但云二因夾一果。

名中道者。何能破於生死耶。

經云中道之法者。只眾生三道因果即是中道之法。

經云如貧人者。二十五有貧人也。

前後舉非等者。凡夫是前非。二乘是後非。菩薩居中
名為中。

是下第三正釋此章。

無常無斷者。二乘不見佛性無常樂我淨智斷二因。

不得以因之家之因為因因者。不得以能觀智家所
觀境。為因因境。但是單因耳。只得以能觀智為因因
智。是從因起因。故曰因因。不得以果果家之果果亦
爾。

得以因家之果者。以能觀望觀所而得果名。若現望
涅槃果。則名為因因境。

但是因者。十二因緣。但是所觀理性之境。故名為
因。

境體非因者。非因因也。

然譬與法乖者。法中則以二法為因。譬文則以一事
為二因。二果亦爾。今但取法譬。俱有二因二果。名同
為譬。

例二果亦爾者。涅槃當體是果。望智復名果果。復涅
槃之果。涅槃當體是果。復涅槃作果。故名果果。


經云是因是果者。觀十二因緣智。與涅槃為因。名為
是因。阿耨菩提是智慧家果。名為是果。

緣性則二者。從是因句開出二因。從是果句開出二
果。非因非果。謂正性。

合緣為正者。重屬當上合二為一文也。

正無復數者。正當無正。豈是數量耶。

經云無知無見者。能知所知無能見所見。境即智。智
即境。無二無別。故曰甚深。

廣釋甚深者。六門一一皆明十二因緣。即是中道佛
性。凡小及偏菩薩。自體雖具。而不能見。唯佛明了。故
曰甚深。

經云雖無受者即不常。而有果報即不斷。受者雖滅
謂不常果不敗亡謂不斷。無有慮智謂不常。利合而
有故不斷。

經云無有終始者。十二因經三世輪迴如旋火輪。故
無終始。

亦應少見其始者。謂一斷一切斷。故得少見。

始名今互顯沒者。明菩薩但云見終。約用觀智斷惑。
或以釋或最末後名終。

始則杳然者。此約或起初後以釋。十住菩薩但初斷
其終。未見即法性之微細無明原始。故云杳然。

十住破元品無明者。初破一品也。

當果不起者。變易果不起也。即是品品皆有當果也。

自性無所有為易者。體達現在十二因緣即法性則

易。窮十二因緣不染而染無初則難。所以菩薩但見
其終。

私謂初住所斷者。此約觀智。初斷一品以反釋。然經
中且約分數為終以說。

並始斷故者。初住十住菩薩。並是始斷也。

故知賢位者。此顯別地前未見也。

經云栢毱者。皮毱也。為人所打不得自在。凡夫亦爾。
常為十二有輪所載。流轉三界。無有邊際。

類前定樂行等三者。前定樂行是出假菩薩。今在地
上論。見不了了。即是別教得入之人。則不得全同。且
存教道云同前耳。

望十住為不見者。此亦未可初住巳見。如何望後即
名不見。

一箇菩提者。菩提無別。如何望十住為不見耶。若言
不見初住等。應別有一箇菩提。

經云即第一義空者。此說佛性當體是空。不同十一
空中第一義空。彼空第一義名第義空。

即五佛性者。五亦不出三因。以佛性只作三因結亦
得。

正當此難者。亦如正法念經云。佛見眾生身中三十
二相八十種好具足。結跏趺坐。及地論中不用修道。

佛作此說者。正當師子吼菩薩難也。

然但明佛性下簡非。若言佛性在當下正釋。

藉緣而具者。藉緣了也。


罪當非現者。正因現在未顯名非現。眾生現有名非
當。

若見此意者。言眾生現有亦得。當有亦得。何者。由現
有故當來緣具方證。故無諍也。

約緣成果者。眾生由迷緣故未見未足。佛菩薩從破
惑緣得故有諸地等不同。故云也。

事用未足者。全未有用。亦名未足。

分有用者。亦名未足。

經云雖無地獄陰界諸入者。眾生雖未有佛陰界入。
未來必得佛陰界入。

經云本有今無者。此偈意者。為師子吼本作無差別
難佛作差別。答雖云差別三諦具足。故云三世有法
無有是處。

亦差亦無差者。上半差。下半無差。不一不異。下融通
三諦結歸偈旨。

今長行釋者。文為二。初正釋。次更約下重約本末結
成三諦融即以釋。初又二。先述意。次若生死下釋。釋
中又三。先釋上半及長行三世有句。次生死雖復下
束成二諦以消上半。三本有之有下釋下半。結成中
道雙亡無差正意。次結成三諦中云二河相望者。謂
生死河。涅槃河。若無上原。不知河之底深。

本末非本者。生死之本。非涅槃本也。

本末非末者。涅槃之末。非生死之末也。

非本非末者。生死涅槃之本非本。本即末故。生死涅

槃之末非末。末即本故。不屬三世也。

又此四番釋者。大體不出差與無差。何者前三釋上
半差。第四雙非釋下半無差。

又經中凡有三種者。須作一例大體釋之。若言有涅
槃。即須云三世本今俱有涅槃。若言無者。三世本今
俱無涅槃。生死本今有無今亦爾。又三世在皆有佛
性。是即三世有法則有是處。三世有法斯無是處。方
稱偈旨。

即是三諦者。初兩本末為俗。第二句為真。三四是中
道遮照。一一皆是差即無差。無差即差等。

不即心為佛性者。佛性當具現在心未即是也。

不取眾生為佛心者。當來佛時非今迷心。意云。要修
方得不修不得故云也。

心不即為佛性者。迷心不即同果佛性也。

六度莊嚴者。緣了二嚴也。

豈同萬善者。簡車體異具度也。

經云莊嚴畢竟者。約修習以說畢竟。畢竟者。約所至
所嚴理體佛性以說。

更無別體者。若能嚴不嚴所嚴則能取體別。今能嚴
唯嚴所嚴。所嚴復嚴能嚴。故無二體。

經云首楞嚴者。約理性論楞嚴三昧也。

經云有五種名。楞嚴約依理修習定得名。般若約智。
金剛約喻。謂所擬皆斷。師子吼約說。佛性約法身理
體。又此五名。楞嚴金剛從定立名。般若師子從慧作

名。佛性總於四名。

和闍梨者呼為大地者。俱舍頌云。受想思觸欲。慧念
與作意。勝解三摩地。遍於一切心。釋云。前三句標列。
第四句釋得大地。法名受者。謂領納苦樂不苦不樂
相。想者取像。謂於前境取差別想也。思者造作。謂能
令心有所造作也。獨對根境識三和合而生。能有觸
對。欲者謂希求所作事業。慧者。於法有能簡釋。念者。
謂於緣明記不忘。作意者作動於意。謂能令心驚覺
為性。勝解者。謂能於境印可此事如此非不如是。赴
殊勝解三摩地者。此云等持。持心於一境轉。亦持心
所從強說。心遍於一切心者。釋得名也。此十心所遍
通三性四心三界九地。有漏無漏一切心品。故名大
地。地即心王。此十法依心地起名大地。

法通五品者法起十數者。十數前後而起。不得俱時。
故云義說為十。

釋論名為徤相三昧者。大論第三十七云。首楞嚴三
昧者。秦言徤相。分別知諸三昧行相多小淺深。如大
將知諸兵力多少。故名徤相。

應須說我者。謂說真我也。

經云我當從其啟受齊法者。法者外道意云。可中佛
為說常我。即受佛齊法。

會通者。有即說無。無即說有。名為會通。

色有二十種者。俱舍云。色有二種。一顯。二形。或開二
十。如論。日焰名光。月星火藥諸焰名明。餘色可見名

影翻此為闇形平等曰正。不平等為邪。庸者薄翳也。

經云以藥力故者。緣了藥力故也。

經云非一切者名為三寶者。不見一體三寶也。

經云得見一分者。一住皆見一分佛性也。

如初日月者。前月末。後月初。雖復未見不得言無。

或稍稍盡者。並譬初住巳上。

即事未有者。若云未有十力等用。此則可然。

若云現無此性者。即成違經。

為惑所䨱者。只由此言即成於害。何者。既云為惑所
䨱。即當巳有三十二相具足。

若除煩惱即得見者。只成別義。故不可用。

未會圓旨者。亦是未成圓備也。

佛性非一二三者。前三師各執墮於三門。雖墮三門。
以各執故不能通理。見於佛性。但成諍論。

以求通者。若執一求所通終不可得。故勸令捨也。

如云見象者。今家解釋如得象身。若得象身不失身
尾等。

兩國中間者。更立上勝淨土為三土。

七八地者並斷習氣者。但成通教義。

不出破煩惱言者。但出三名。不云破煩惱巳皆得見
性。故云也。

釋論三觀者。引彼文者。不會今經。彼以慈心。不淨因
緣等三。治貪等三。今經三種破巳皆得見性。故不同
彼。


真諦破假病者。心緣至理則破假名之病。

是伏非斷者。破見思證真諦義。當伏於塵沙無明故
也。

出功德者。從空出假。假是利他功德。又一空一切空
下。能約圓中三人以釋。自有一人知於圓融樂觀一
空一切空而見佛性。自有一人亦知圓融而宜觀一
假一切假而見佛性。自有一人亦知圓融而但觀一
中一切中而見佛性。所以皆云三諦俱空等。

亦未能知者。古人無四教釋義。所以不知破之深淺。

是就別意者。猶對三教。名為別意。

前譬就外者。月譬等是外也。心則為內等者。應知十
二因緣。支支皆具色心。今且一往分於色心為內外
耳。是則一支。皆具餘支。

私謂文中等者。經中既云為內外事。是知外則兼於
依報塵境也。

非謂以十二至境者。然經中正為辨支支皆具佛性。
非謂專辨觀境。

然過去之果者。此則不論略果及略因。但所二因。生
於今五果也。

七日為識者。此釋不當捨中陰色。初一念染汙心識。
託父母精血。妄想起於華池等愛。即名識支。豈待七
日方得識名。次師釋當毗婆沙釋。從識至於現身死
來。合有十時。胎內五時。胎外五時。名為五分。與今文
同。


與眾生名者。假名眾生也。

五果之後者。受是五果最後支。

行中稍增者。稍能造業貪受增長也。

但轉名名者。但將現在識。名未來生。將現在名色等。
名未來老死。以果同故。

經云歌羅邏時死者。謂六入未具。一歌羅邏。二阿浮
陀。三卑尸。四伽那。五波羅奢呵。如是答時名名色。

於此位時死者。但具前四支而巳。

不具苦受者。於三受中除重苦受。但有餘二。無重想
無重愛。雖無其重而有於樂受及平平二。故具十二。

經云十二部(至)不聞者。此敘昔兼帶部中小乘十二
不聞佛性。昔雖不聞。不可云涅槃十二亦無佛性。合
三十六句。下云何非苦非樂句。但有雙非一句。准諸
句。合有苦非苦二句。則成三十六句。又章門及解釋
文大體專明眾生本具。此理諸法具足。與諸佛菩薩
更無差別。修習即得。

經云解了大涅槃經者。由涅槃經。詮十二因緣。得見
佛性。故云也。

初約善惡共解者。初一善男子能約善法釋。

次從欲有三種下。至是名惡欲。純約惡法釋。從云何
大欲下。約善惡共解。

解脫翻無累者。此說無據。不可用。

眾生應以應身為體者。若言天行以定為體。如眾生
以應身為體。永不相關。故無此理。


經云夫少欲至樹下者。此約高下以釋親近國王等。
此是下色出家人。

私云皆不爾者。今經以大涅槃為性體。豈用小輪以
釋。

內外緣得樂者。外謂大涅槃及上界禪法。如從外來
也。

出菩薩地經者。菩薩善戒論。一名菩薩地經。第二云
何名快樂義。快樂義有五種。一者因樂。因行善法得
他世樂。是名因樂。二者受樂。從因因緣。身得增長。心
得安隱。是名受樂。三者斷受樂。修習聖道。斷諸受故。
道得增長。無有諸受。名斷受樂。四者遠離樂。永離煩
惱身心無患。名遠離樂。五者菩薩樂。受常樂故。名菩
薩樂。始從修因。終至後果。故云從淺至深也。

聞見
者。從教聞也。

師子吼品二

若欲聞見者。勸於凡夫令依教相而聞稱教而見。

明見義者。若能依教觀察得有見義。復論中四明能
見之行。方得證見。

經云如來心相者。若能依教見自心相。則見如來心
相。淨名云。如自觀身實相。觀佛亦然。即其證也。

取聞見等者。與上辨異也。今約凡夫修行。聞巳思惟
觀察聞見。則強眼見。則弱以眼。但見佛身。而無於觀
慧。

知是方便等者。今則依教知如來平等法身所有應

迹。皆為眾生方便示現。此則為緣。故不同上。

經云為誰受身等者。則知如來為眾生現身說法也。

經云以身惡業加者。前惡境加佛也。

經云物無見過者。只是喫食細耳。

經云不諸破法結者。如幻如化等。以明中道故不破
也。

兩捨是兩教者。前兩教但離斷常。假立中名而無中
體。所以初不破法結為兩捨也。

相成是別教者。即不度眾生句。及非一切成句。此二
屬別。謂地前二觀成登地中道。名曰相成。

雙照者。即凡有所說。及說不為利二句。屬雙照也。

經云正語者。軟言合法名正語。離妄不虗說為實語。
言無乖離。應時和合。故曰時語。言無綺異稱當法理。
說為真語。

經云二種因緣者。聞見眼見名因緣。以此二種依教
修行。必見如來心相。

即四依人者。意云四依或示麤細當以難知。何能依
教知如來心相耶。

初二濫後二者。初人行細及第二人心細濫第三人。
初人心不正。第二人行不正。濫第四人也。

直置僧寶者。四依也。

經云至舍利弗影猶戰慄者。此明戒之功用。以驗究
竟不究竟也。

經云若為正法者。以大涅槃心受持也。


經云亦名聞見者。結能見佛性即是聞見。故云亦也。

經云根淺者。信根淺易動也。

是市易法者。若有要求。如市易法以易貴。

任運法爾者。十四法相成任運從淺至深。故云也。

經云是故菩薩性自下。結前十三句。

先領旨者。由二因得二果。實如佛說。

經云戒則無因者。以戒在初。但有於果。更無別法。為
戒作因。故云無因。

經云涅槃無果者。解脫既為涅槃因。涅槃又為常樂
我淨作因。故知涅槃無果。若其無果。是無常法。云何
如來說言。由持戒故。得見佛性。住大涅槃耶。

涅槃居在諸行之末者。涅槃句前文中在第十一疏。
此為難。且云末耳。

經云猶如燃燈者。無因緣則無燈緣。合方有緣。

合有者。則成本無今有。以有還無。是無常法。涅槃亦
爾。應是無常。

偏結一邊者。不結持戒一邊。應云持戒若爾。是為常
法。

釋迦日短者。從晨朝至中夜。

瓶由拒立者。謂因瓶故立拒。又因拒故瓶立。即是互
為因果。此釋未全會經。今家只取拒三足互為因果。
二足假足而立。一足又假二足而立。三足遞互相對。
一為單因。二為重因。喻果及果果亦爾。拘(音笋)虗(音拒)。

更互上下者。上時則下為因。上為果。下時上為因。下

為果。此釋則諫今不全用。

若尅定三世者。不取過去二因現在五果。現在三因
未來二因。以顯因果。因果但取更互相緣。以顯因因
果果之相。

而復不許用毗曇義者。古來皆不用此義。以解今文。
今師意云。但借大生小生之言。譬此文因果。因果義
亦無失。

經云生能生法者。明於大生。但能生於色心等法。不
能自生。其猶生世間眼不自見。猶不得自解。不自生
故。由生生明其大生由小生生。小生偏能生於大生。
故名生生。大生為此生生所生名生生。生生不自生。
賴生生故。

生者。明其小生由大生生。小生雖復能生大生。不能
自生故。賴大生生此即正消經文。

大相是因者。能引起小相故。所以小相為因因。又亦
可小相為因。大相為因因。以為本法作因故。又大相
於八有能。但舉一相。即具八相。小相於一有能。只能
生一大相故。

是習果故者。由破煩惱所得故。是習果也。

無相待因者。顯涅槃為絕待因所成也。

但是語勢者。但畢竟無語勢。與無相似。非全同於有
時無等。以畢竟無。常樂我淨為體。故非正意。

籠散者。雲散故有也。

互無之意者。如旃陀羅無婆羅門法。婆羅門無旃陀

羅法也。

有小分是涅槃畢竟無與涅槃俱是寂滅無涅槃體。
具常樂我淨。所以畢竟望於餘五分名。小分是。

經云眾生父母者。由諸結成眾生。眾生得父母。方能
成就。所以父母名為了因。

經云六度是生因者。親能生菩提故。

後橫竪者。八正橫。六度竪也。

世人俱屈此並者。若云生果。是無常者。屈於涅槃。涅
槃是常也。

且用首楞嚴通者。且以楞嚴定為生因也。

如步屈虫者。破初師次如鳥除二翅者。破次師。鳥不
成就。如佛性無體。

豈作單解脫者。猶非相即雙是故也。

次師以獨在中即名單脫先破因中有果者。正破因
內有果也。

佛性中道者。合上故名眾生悉有佛性也。

世人求酪取乳者。世人求酪則取於乳。若求佛性。於
五陰求。

如何而言佛性非內性應在內者。何故而言佛性非
內耶。

經云我亦不說乳中有酪者。我亦不說乳中巳有酪
果。但云有酪性耳。

乳即是空者。乳體本是畢竟空。藉因緣有但假名。

經云一切生法等者。難意者。一切諸法不假因緣時

至自成。眾生佛性亦復如是。何故復云非內非外。

佛答意者者。我但云乳有酪性。何時復說乳時巳有
酪果。故云乳時無酪。

初作即空奪者。乳酪因緣而有因緣。皆不可得。故云
即空。

經云金鐵師者。乳若巳酪者。眾生有性及巳是佛。則
如一人有其二能。既無二種名字。云何難言乳巳有
酪。何不從角者。師子不知角是酪緣。但取角非酪因
為難。

經云角性煗者。角具四大。煗即是火性也。

舉非果為難者。酪是乳果。菴摩非是乳果。以為乳果
之難。

經云乳灌者。乳為樹緣因。樹子是正因。

須兩因者。正因緣因二也。經舉四大譬一因也。

復有幾因者。經中但云為是何因。疏云幾者。正意問
言為只用一因為總用二因。故云幾因也。

正為眾生者。眾生五陰。即正因性。

莊嚴至假名者。他見正因者。謂諸眾生即云假名。是
正因佛性。

復有境界者。境界乃是正因。此復太通。前後不及。今
所不用。

生其陰軀者。謂六度能為陰身。正因作緣顯於佛性。
非謂六度生於陰身。

不應餘解者。還須如前非內非外而解。


可更思之者。雖非內外而內而外。今依三諦思之。

若有巳面者。自生求不可得。

見他面者。他生求亦不可得。二求皆不可得。定知乳
中無於酪果。

知馬無駒者。馬既無駒。驗乳酪果。

併是兄弟者。云因中有果者。如女有子。子更生子。子
又有孫。若巳有者。則是一復所生。故云併是兄弟。世
無此理。何故計言因中有果。乳譬亦然。

若乳有酪者。即應巳有生蘇乃至醍醐。

經云若其(至)酪性者。正意云乳無樂果。

知子無樹者。是故當知乳無樂果。下諸文皆須此
結。

今巳患臰者。如有人明日欲服蘇。今日應巳聞蘇香。
世無此理。驗知乳中定無酪果。

[沃/食](於據反也)。

既其不定者。師子吼於不定中作定。問佛約定中作
不定。答此得大體。

若此經云因緣故生者。即是本無今有。

因緣故滅者。即是本有今無。佛性非生非滅。即是三
世有法無有是處。然須約三諦。准前三文。以消偈旨。
不可只消上半。

經云一切眾生(至)身如我者。此為破執只得云眾生
但有佛性。不得云即同佛身。

經云不牽者。不可牽引等也。

經云虗空界者。眾生身中若無空界。一切風血悉不

得行。轉動俯作悉皆不得。又眾生陰身本是平等空。
又眾生具足六界所成四大空界識界。

經云金剛珠者。無能毀壞。佛性亦爾。三惑二死無能
毀壞。

經云有佛性性者。有自佛性。及有果佛之性。故云性
性。正言為子。

應能自了者。應能自了酵𤏙而生於酪。

巳足為八者。以乘足他乘則為了。他則是正。他數於
乘。乘則是正他為了。

別有一法自了了他者。若智斷外別有一法。

能自了他為了因者。即非了因。

經云巳同酪壞者。同前酪喻中。若有性了何須外緣。
破此同彼。

泛舉三答者。正在轉答。餘二非正。故云泛舉。

經云擣壓乃得者。佛性亦爾。緣了資發必當得故。

且法王所為者。只是佛隨機宜說有說無。豈可以世
情執諍。

經云應當觀察者。眾生若修緣了。必當得見。

據正因執有者。前文先破因中有果。由被此破。今則
執正因是為難。

中道正性者。難意者正因是有。若無正因。世尊何故
復言一切眾生以有佛性必定當得菩提耶。

經云若尼𤘽陀子等者。設並意者。若尼𤘽陀子名佉
陀羅子。容可尼𤘽陀。不生尼𤘽陀樹。今見尼𤘽陀子。

非佉陀羅子。驗知尼𤘽陀子有尼𤘽陀樹。既無互生
之理。則知眾生定有。

正因佛性傍舉者。傍舉類為並也。瞿曇自是瞿曇。驗
知眾生有正因性。

經云尼𤘽陀子(至)不得稱為等者。難意者。尼𤘽陀子
若不名佉陀羅子者。眾生佛性應非佛性。乃名草木
性耶。

經云亂想故不見者。如人視一𤘽。則為餘物所亂。

經云雲表星者。雲外星也。

經云豆在豆聚者。將一豆置本聚中。則不識者。新來
之豆。

經云不同如是八種者。八種雖不可得見。而體是有。
尼𤘽陀子定未有樹枝葉華果。故云不同。

經云今則有之等者。由有樹性。後具因緣方得有樹。
佛性亦爾。由本有性。後具緣了。方得成就。而悉見之。
若如此者。是則無咎。

舉非果為難者。佉陀非尼𤘽果也。

經云二俱無故者。尼𤘽陀子中無尼𤘽陀樹及無佉
陀羅樹。何故難言子有樹耶。何不出油者。既不出油。
驗知子有於樹。

經云因緣故有者。如子因緣故有樹。以壓因緣故出
油。佛答但云有油。不言有胡麻油。所以被進一難。

既非外義者。此非外計義。但是佛法修行起計。故非
破之。


菩薩且爾者。亦應云眾生亦爾。以菩提心因緣故。而
得成佛。

非關佛性佛性無發者。進退作難也。

經云無菩提心者。無菩提心明本無因心。亦無阿耨
多羅明本無果心。故得類性以結難辭。

人天不須佛性者。若只求人天。但唯世善。不用知性。
性專為無上菩提之因。故言也。

經云心是無常者。然心雖依性發。發未稱性。故屬無
常。

闡提不發者。若能發心則佛性不斷。由不發心名斷
善根。闡提實不能斷佛性也。

經云五緣成者。牒前難中生蘇要待因緣。所謂人功
水瓶鑽繩方成蘇也。

經云一名者。同一礦名。喻諸眾生同一假名。

一實者。同用四大以為體質。喻諸眾生五陰為實。

所出不同者。以喻性別。

經云義僧亦爾者。此第一義僧即是佛也。

經云諸佛和合者。此即緣了滿足圓備之僧。眾生有
此果佛滿足之性。

志願強弱者。志願堅固及正助合行乃不退。

經云不作心者。無菩提志願及行也。

疑心者。疑自為有佛性。為無佛性。疑涅槃為有為無
等。

恡惜身財者。如前若聞入地獄經無量劫方得菩提。

亦不為苦等。

於涅槃至不滅者。方有退之人。謂言真令一切眾生
永入滅度。名為涅槃。所以生於怖畏之意。涅槃是永
不滅之法。

心不堪忍者。不能堪忍修習故。

心不調柔者。或樂人天。或樂二乘。或樂出假。皆是不
調柔心。餘例可知。

自輕巳身者。不自信巳身有佛性。

三不仁者。春秋傳第八云。仲尼曰臧文仲其不仁者
三。不知者三。下展禽(展禽。柳下惠。文仲知柳下惠賢而使在下位。巳欲立而立仁人)
廢六關注寒關陽關之屬凡六也。關所以禁絕。未遊
而廢也。妄織蒲(家人販席也。言其與民爭利也)三不仁也。作虗器(謂居
蔡山櫛梡也。有器而無其位。故曰虗也)縱逆祀(聽夏文躋僖公)祀爰居(海島曰爰居。止
於魯東門外。文仲以為神國人祀也)三知也。今引六中之一。以況出家
覺道之徒。切令捨於世務。故云臣有所妨。

又句句應論觀慧者。只於釋經與三諦等合。即當現
解。

坐馳者。莊周當貴坐亡。坐馳無益。

又專念下小乘空觀也。又念蒼生下別教出假愛見
大悲。

若能無念者。起信論云。若人能觀無念。則為向佛智。
故唯念一心三諦佛性之理。故云一心中覺。於文非
要。為利根人即文成現。以消經文成於信行所別起
現相為傍。


經云眾因緣者。覽上諸因緣也。

以假人制心者。他云假傍人制巳心。

心緣於法者。法謂法身實相之法。以大涅槃心。常師
此法。故無邊耶之僻。

深淺自在者。貪欲惡心起時制令見性。即是於淺見
深。名不淺心。名為自在。

經云涉路而去者。如前遲得名退。故今云而去。

不退之行者。皆是無生忍不退之行也。

經云四攝者。布施者。如法求財常思施。愛語者。施巳
安處令安樂。利行者。自利利他平等攝取。同事者。謂
利益故同其事業。又行而說名布施。無染心說名愛
語。授他無疲名利行。離過安他名同事。前是並約財。
後是約法。

今趣舉三十二相者。一切法無非佛因。且趣舉三十
二相業。

求佛心便者。業是佛因。舉因求果為便。若圓修者。一
一無不為成法身故也。

𦟛(勅龍)。

經云七處滿者。大品經云。兩手兩足項兩肩。餘相可
解。然三十二相因雖各各。論其真因者。持戒精進。精
進無戒。尚不得人天身。況餘相耶。此則三藏教相本。
空無生是通教相本。道種智是別教相本。實相是圓
教相本。八十種好經文不釋。今依大論八十九。解八
十種好。次三十二相而辨八十種好者。相好乃同是
色法。皆為莊嚴顯發佛身。但相總而好別。相若無好

則不圓滿。輪王釋梵亦有相。以無好故相不微妙。通
云好者可愛樂也。八十種好莊嚴身故。天人一切之
所愛樂。故云好也。即是以慈修身故。有此清淨相好
之身業也。一無見頂者。二鼻高好孔不現。三眉如初
月紺瑠琉色。四耳輪相成。五身竪實如那羅延。六骨
際如拘𤨏。七身一時迴如象王。八行時足去地四寸
而印文現。九爪如亦銅色薄而細澤。十膝骨堅著圓
好。十一身清潔。十二身柔軟。十三身不曲。十四指長
纖圓。十五指文藏覆。十六脉深不現。十七踝不現。十
八身潤澤。十九身自持不逶迤。二十身滿足。二十一
識處滿足。二十二容儀滿足。二十三住安無能動者。
二十四威振一切。二十五一切樂現。二十六面不太
長。二十七正容貌不撓色。二十八面具足滿。二十九
脣如頻婆菓色。三十言音深遠。三十一齊深圓好。三
十二毛右旋。三十三手足滿。三十四手足如意。三十
五手文明直。三十六手文長。三十七手文不斷。三十
八一切惡心眾生見和悅。三十九面廣姝。四十面淨
滿如月。四十一隨眾生言和悅與語。四十二毛孔出
香氣。四十三口出無上香。四十四儀客如師子王。四
十五進止如象王。四十六行法如鵝王。四十七頭如
摩陀那果。四十八一切聲分具足。四十九四牙白利。
五十舌色赤。五十一舌薄。五十二毛紅色。五十三毛
軟淨。五十四廣長眼。五十五孔門相具。五十六手足
赤白如蓮華色。五十七齊不出。五十八腹不現。五十

九細腹。六十身不傾動。六十一身特重。六十二其身
大。六十三身長。六十四手足軟淨滑澤。六十五邊光
各一一丈。六十六光照身而行。六十七等觀視眾。六
十八不輕眾生。六十九隨眾生音聲不增不減。七十
說法不著。七十一隨眾生語言而為說。七十二發音
報眾聲。七十三次第有緣說法。七十四一切眾生不
能盡觀相。七十五觀者無猒足。七十六髮長好。七十
七髮不亂。七十八髮旋好。七十九髮色青姝。八十手
足有德相。又法華疏解八十種好。與此不同。謂二十
指。手足表裏八處平滿。疎膝䏶六庭好妙。肩肘腕六
處滿。兩𦞳奇中三處好。臗丸二處。馬藏一。兩膊二。腰
臍二。脇腋乳六。腹胷背項四。上下牙上下脣[齒*唐]。兩頰。
兩鬢。兩目。兩肩。兩鼻孔。額。兩[月*叉]。兩耳顯圓。若分別四
種好義。准相可知。

業果即了因者。成於果也。

總結四法者。如下眾生等四是也。

而一五性者。一總五別也。

上兩番者。一破因中有果。二破因中無果。

文理抗行者。解釋經文不會涅槃理體。名為抗行。

諸佛境界者。今明境界。唯在果性。

以其煩惱起故是常者。煩惱雖起。而佛性是常。

問果果等者。問意者果果在佛。眾生如何是常。了因
有能了所了。萬善復有轉動自因之果。豈得名常。

皆不可思議者。能了即所了。所了即能了。因即果。果

即因。無非法界常住。豈非不可思議。

第十二卷　師子吼品三

縛解者。前卷廣破因中有果無果。為建立眾生悉有
佛性竟。眾生以何因緣而得見之。故次明於縛解。

經云應無縛解者。更分字解者。正性無縛。體本不生
不滅。緣性無解。惑體本淨。故無縛解。

此惑體性者。只此事惑體性即起即滅。故無可縛。

經云因此五陰等者。此文大體明因不即果。用因致
果。譬文亦然。合文但用法。文意消即得。

經云為汝分別解說者。為汝分別此陰。至彼不至彼
等。

經雖有五情者。五情欲謝。漸漸羸弱。故無覺知。

經云理無西逝者。逝由往也。日既從東沒西。更無往
東之理。又只是此影。更無歸西之理。二釋並通。

即死明生者。此取合文。成於譬意也。

經如燈生闇滅者。即生即滅。即滅即生。更無餘心同
也。

經云如䗶印印泥者。䗶印在泥中間。名之為印。

此身非是中陰所出者。明中陰身非是中陰自生。由
於死陰業因緣故有。

經云文非泥出者。文由於䗶印也。

經云不餘處來者。亦由䗶泥和合。而有文現。故云也。

如大理獄者。此是世斷獄官。類於中陰。定判善惡方
可受生。又善惡過去巳定。中陰中但是判斷其事。又

云住陰中或經七日。惑經多日。多日義強。為受胎因
緣難會。又父母精血如泥。識託其中如父。

攢(麤官反)而揣者。應云段食。食若和水。則不可揣。今言
揣者。未為全當。

既有想陰者。思想生處等。夫食者資身得住名食。中
陰身得住。由此三食。

古人有四食章者。如成實論云。餅菓飯等名為段食。
思求段食。令命不絕。名為思食。冷𤏙等觸名為觸食。
心識持身令不滅壞。名為識食。若依毗曇。一切色法
持身不壞。悉名段食。心數法中思為思食。觸為觸食。
六識心王名為識食。今經所說多同毗曇。

能云善覺觀者。謂思想善惡及思生處即是覺觀。

經云於母生愛者。男子受生。於母生愛。於父生嗔。見
父是其競色。女人受生。於父生愛。於母生嗔。

此是我見者。謂是我巳有。故屬我見。

空中無生㓨者。死五陰本空。無煩惱㓨。云何今修聖
道斷之。

經云如捲等者。只攬指為捲。亡捲是指。若不了者。謂
捲指殊。陰與煩惱亦復如是。迷故繫縛。解全法性。合
掌等例了。疏中所釋。復是一途。

報在故有縛者。此縛即脫也。

渧者。此所自天而墮為渧。滴者。此約一滴當體也。

養育者。如母養子。子待於母為樣。

諸法雖畢竟空者。五陰及煩惱名諸法也。


未圓者。未圓滿也。

生煞羊家者。由前世惡緣未盡而生此家。非無漏使
爾。

六譬者。六譬中但釋初一後一。中四不釋。

此開習報兩因者。以道力習因也。

生惡國者。由諸惡報因牽生惡國。

下上者。謂六度菩薩當不可得。何況後教菩薩。

無邊心者。緣無邊識名無邊心。

淨聚者。離於多緣心聚一處。名為淨聚。

水中丈夫者。世界初未有地。但在水中坐。外道觀見
名為水中丈夫。

更通上者。前一期及念念文是。

過去二因者。亦應更云。現在三因未來二果。故非涅
槃。

標兩章門者。共亦有過。各亦有過。故雙問之。

經云可算數者。人人各得。是可數法。

不一故非共者。終者即得故。

不二故非各者。以體同故。

法界體性者。但取淨分法界體。文棄五六七識。又不
辨同而復異。異復當同。

若爾下便破。

我解彼等者。我解彼人解處。彼人解我處解。是故不
異。

亦無觀境者。無所觀境界因性也。非因非果。云何有
正因涅槃之體。


從緣現故者。終者必得故也。

經云忍辱草者。草譬佛性同。牛食譬修八正道者。醍
醐譬得佛果。

經云亦不得名薩婆若智者。果智唯一。各各得者。智
不名一。各各得之等。名各各得之故不一。不相妨礙
故不異。

經云無漏正中道者。中道無漏之理。心佛眾生同共
有之。無有障礙。修者皆得。不同世道障礙之喻。

經云四生法界者。謂十八界。有謂三有也。道謂二十
五有。因修二十五三昧破之。

經云置毒乳中者。乳喻眾生本有清淨佛性。無始聞
一句了因。與此本性俱時而有。互相薰互相發。眾生
隨在五道之中。重聞教法。隨五道力。發則不定。故云
乃至醍醐。餘文借此。譬五時教。

修道因緣者。此敘往昔修道因緣。無始巳成。駈魔逐
外。駈盡即入。涅槃今昔皆為成就眾生。故託處時及
人而度脫之。

非處非時等者。簡除機未會處等。

十六大國者。長阿含經云。一央伽。二摩竭提。三迦尸。
四居薩羅。五䟦祇。六末羅。七支提。八䟦沙。九居樓。十
樂闍羅。十一阿濕波。十二婆蹉。十三蘇羅婆。十四乾
陀羅。十五釰浮沙。十六阿梨提。廣如經說。

經云汝不應言𤘽尸(至)如人乘船。凡有四譬。皆是大
處大人大藥大船。以度法界大機眾生。不云小。又一

從廣至狹。故居此城。二示小即大。一塵之處無非法
界。三機宜止此而度脫之。汝不應言極陋隘小。

報發心者。昔於此處發菩提心。今敘往昔以熟物機
故云也。

搜(所求反)。

經云奉修十善法者。上上十善。謂法界法也。

經云修習慈心悲喜捨心者。從本四心垂迹四心。以
化眾生。

遍六大城者。遍於大城。駈逐六師。皆是主伴共熟機
緣故。

潰亂者(胡對反)謂潰散。逃向他國。誘諸眾生。

瞥(芳滅反蹔
見)初亦曾瞥聞。未審知之。

經云十力者。一是處非處力。即是四種四諦智決定
因果。知生滅之集。決受三界之苦。斯有是處。生滅之
集若至無餘涅槃。斯無是處。若生滅之道能盡苦入
涅槃。斯有是處。生滅之道若至三界。斯無是處。二業
根智力。知四種集諦等。三禪定力。知四種道諦八定
分別淺深照了不差。四根力。知過去苦集不同。五欲
力。知現在苦集樂欲不同。六性力。知未來苦集得失
不同。七至處道力。知四種道諦所至之處。八宿命力
照過去一世多世種性好惡壽命長短。九天眼力。照
未來好醜。十漏盡力。知四種滅諦所證無漏心慧等
解脫。

經云四無所畏者。一一切智無畏。即是俗知。四種苦
諦為他分別。明示過患。決定師子吼。無微畏相。無能

難言是法非法。二障道無畏。四種集諦障四種道滅。
決定師子吼。無微畏相。無能難言此非障道。三盡苦
道無畏。四種道諦能行是道。得盡苦出世間。決定師
子吼。無微畏相。四無漏無畏。即四種滅諦。各有所證。
各有所滅。決定師子吼。無微畏相。然十力無畏。若約
教分別。則藏知生滅四諦。通知生滅無生二種四諦。
別則次第知四種四諦。自淺階深。圓則一心中知四
種四諦。咸歸圓常佛性。六即甄分如餘文廣說。

經云五智者。誠論第六五智品云。一法住智。諸法生
起。名法住智。如生緣老死乃至無明緣行。以有佛無
佛。此性常住。故曰法住。二泥洹智者。知此法藏名泥
洹智。如生滅故老死滅。乃至無明滅故諸行滅。三無
諍智者。隨以何智。不與他諍。此名無諍智。四願智者。
於諸法中無障礙智。名為願智。五邊際智者。隨行者
得最上智。以一切諸禪定。薰修增長。若於增損。壽命
等中得自在力。名邊際智。

涅槃疏私記卷第七


承保四秊五月三日書寫巳了

以同月七日一校
巳了


