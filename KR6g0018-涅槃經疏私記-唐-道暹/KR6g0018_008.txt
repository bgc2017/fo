










涅槃疏記卷第八


師子吼品四

經云若有父母者。外人意云。由汝無父母。却他父母。
為巳眷屬。文中二釋。初即却他父母兒。二正却他父
母。

經云敢者。果也。謂果巳許之。

如賢愚經者。彼經第二降六師。一時佛在王舍城竹
園之中。時洴沙王巳得初果。信敬之心倍復隆厚。常
設上妙四事。供養佛及比丘僧。樂人同善。有六師。富
蘭那等。先素出世。邪見倒說。誑惑民庶。迷冥之徒信
服耶教。王即嚴賀往至佛所。以事白佛。六師紛紜。欲
得講術。以理奇語。其意不息。唯願世尊現其神力。化
他耶惡。爾乃從善因使我曹得覩其變。佛告瓶沙。我
自知時。於時如來及與眾僧。從王舍城往毗舍離。六
師之徒。覺張唱言。久知瞿曇智術單淺。諸人猶豫不
信我言。尅期桷術。自省不如嘿然逃去至毗舍。離諸
六師輩。貢高轉盛。各共相率。當必追窮求捔神力。佛
與眾僧至𤘽[尒*目]王名優填將諸羣臣亦來奉迎等。佛
復與諸比丘至越祇國。王名純真陀羅。亦如前迎等。
佛復與眾僧。即向特叉尸利國。王名因陀婆彌等。佛
復捨去往波羅捺。王名梵摩達等。佛復捨去往迦毗
羅衛國。瓶沙王等。諸國人民亘川滿野。逐趣舍衛。六
師等到見。彼斯匿具自陳。說本末情事欲與瞿曇决

捔神力。臨期逃避不可要勒。今與天眾逐至王國。大
臣當使與我等。決於臈月。一日佛在試場波斯匿王。
是日設食。清晨躬手授佛楊枝。佛受嚼竟擲殘著地
墮地。便正蓊鬱而起根莖勇出高五百由旬。枝葉雲
布周帀亦爾。漸復生華大如車輪。遂復有菓大五升
瓶根莖枝葉純。是七寶食。其菓者美踰甘露。香氣四
塞。聞者情悅。香風來吹更相棠觸枝葉皆出和雅之
音。一切人民覩茲樹變仰敬之心。住益純厚。佛乃說
法應適其意。心皆開解。志求佛者。得果生天。致甚眾
多。二日優填王請佛於時。如來化其兩邊。成兩寶山。
嚴顯可覩。眾寶雜合。五色暉耀。若于種樹行列山上。
華菓茂盛。出微妙香。山頂又有成熟粳米。滑美百味
甘之附口人民之類。自恣而食。食巳懷悅仰慕逐深。
佛便稱適為說妙法。各得領解。三日純真陀羅請佛
供養。奉佛淨水。俟以濼漱。佛吐其水化成寶池。周帀
四邊。各二百里。純以七寶共相間雜其池中水八德
具足。水底遍滿七寶之沙。八種蓮華大如車輪。青黃
赤白紅綠紫雜香氣紛馥。大會覩此。皆稱歎佛無量
功德。隨眾心方便說法。各得開解。四日因陀婆彌王
請佛。佛於是日令其寶池四面自然有八渠流。還相
灌注。自然迴轉。水流有聲。其聲清妙。皆說諸法。五根
五力七覺八道三明六通六度四等。一切聞覩。心皆
開解。五日梵摩達王請佛供養。佛於日口中放光金
色。赫弈遍大千土。光明所觸一切眾生。三毒五陰皆

自然息。身心快樂。便為說法。各得開解。六日諸律昌
輩請佛。佛於是日普令大會一切眾生心心相知。各各
一人知一切心所念善惡。佛便為說。若于妙法皆得開解。
七日釋眾請佛。佛於是日化諸會者。悉令自觀為轉
輪王七寶千子諸王臣民喜度無量。佛為說法。適悅
其意。八日受帝釋請為佛作師子座。如來昇座。帝釋
侍左。梵王侍右。眾會切靜然坐定。佛徐伸辟以手按
坐。欻然有大聲。如象鳴。吼應時即有五大神鬼。權滅
𣏞枻。六師驚怖奔突而走慙。此重辱投河而死。四分
律云。斯尼外道波梨子等。自繫而死。六師徒類九億
人眾。皆來歸佛求為弟子。佛言善來比丘鬚髮自落。
法衣在身。皆成沙門。佛為說法示其法要。漏盡結消
得羅漢。九日梵王請佛。佛自化身高至梵天成嚴高
顯。十日四天王請佛。爾時世尊普令大眾見佛色身
遍諸天中。一日須達諸佛。佛於是日於高座上。自隱
其身。寂滅不見。但放光明。出柔濡音。分別演暢諸法
之要。在會之人聞法解悟。十二日。質多居士請佛供
養。佛於此日入慈三昧。出金色光。遍照大千光。觸眾
生。三毒心息。十三日純真陀羅王請佛供養。佛於是
日身昇高座。放於齊光。分作雨奇離身七刃頭。各有
華。上有化佛如佛不異。十四日優填王請佛華散佛
上。變其華作。千二百五十七寶高車。高至梵天。諸高
車中皆有佛身。放大光明。遍三千土。眾會覩率喜敬
交懷。佛為說法。皆發大心。十五日萍沙王請佛。佛預

勅王。唯須食具。王但嚴辨器物。極令饒多食時巳到。
諸器悉滿甘饍。百味普令眾會飽足。有餘食巳身心
自然安樂。其外道至未信伏者。此是大權所為。為婆
枳城。機緣欲熟。故未受化。遂至於彼枳佛。而來以共
熟之。

經云得須陀洹(至)羅漢果者。為破邪外。先得小果。

經云菴羅女者。是女妹麗端正恐諸比丘見巳生念。
故教比丘觀於念處。以破貪欲等。

十六智知見中一者。是彼十六中第九我見謂橫計。
五陰。名之為我。

人在向中者。謂扄也。百論亦稱為向。即是牖孔中見
外此是一識外道所計。彼作二種破。一作不遍破。二
作但見外物。不見自內根以破。

藉諸因緣者。經中眼見𨷂一空緣。俱有四緣。餘五根
俱用四緣。

經云所見真實者。凡所見色了從緣生實無有我。方
名真實。

或云別部者。他人云外道中別部所計也。

善惡自在者。應善惡自然而有。

經云則非空也者。佛所說空不同於我所計空也。

趣取一事者。他意云。趣爾舉一事為首。表四方皆足
表應化身滅者。本從法身起應今化緣畢。攝迹歸本。
故以枯乾表之。

應有所以者。為眾生緣宜不同。而以雙樹表於枯榮。

令達非枯非榮。即其所以。

大自在天者。以外人計邪常樂我淨。佛以四雙。而表
破之。

西方行佛教者。西天竺也。

此中眾生者。在雙樹會機熟眾生也。

其棠樹者。甘棠謂秋小梨樹也。昔周武王弟邵公。名
奭。匡輔王政。恐孤寡單弱之人。不能仁官府。申公訴
邵公。恒出郊外。止此樹下。聽斷人訟。以理清平。上下
無怨。風化大行。其後邵公雖亡。民敬其樹。不敢犯之。
歌詠之聲。千載不絕。故云在以甘棠去而益詠。不云。
得佛未見所出。

法身亦爾者。未得度者作得度因緣。

眾生悅時等者。四悉意也。

各有前後者。一時有四月。二為前。二為後也。

二法身者。真法身即平等等法身。應法身即五分法
身。

俱為照世者。俱為破除世間眾生闇冥也。

四德者。此釋為正。

如來身密自在者。非生現生。非滅現滅。隨感而現。故
云自在。

初本等者。不云真應。立本迹名者。真應則迹中具有。
若云本迹其義則遍。何者非生現生。從本垂迹。非滅
現滅攝迹歸本。故立此名。

經云無虧盈者。眾生機未息。而唱滅者名虧。眾生機

息不唱滅者名盈。又為未得度者。作得度因緣。又遠
被未來當當之益。今此唱滅稱適機宜。故以滿月無
虧無盈。而以表之。

言莊嚴者。非伹以法嚴樹由人得法。故以人嚴。若無
人嚴。樹不端美。

具德者。具四德也。

具行者。自行滿也。

多知者。知十二部經也。

多見者。皆見佛性也。

巧示者。正其文句等。

巧說者。為人解脫等。皆於巳身具上。諸法方堪莊嚴
雙樹。

經云從佛所聞者。六人皆須約雙非二邊。以釋。所謂
非二邊天眼。非二邊少欲。非二邊聖行空等。

經云大智者。照窮橫竪也。

利智者。照事速也。

疾智知境速也。解脫智者。離諸障也。

深智者。照窮於理也。

橫智者。於義愽通也。

無邊智者。窮佛教海也。

無勝智者。高出餘人也。

實智者。無顛倒也。

或是略說等者。四悉所宜也。

對上六師者。六師計邪常等四。以六正破其六邪。令
歸正轍入大涅槃。

又六人莊嚴雙樹者。經歷五時在枯在榮。來至今經。
方能究竟莊嚴。非枯非榮。所以同於如來能嚴。

身子至不憂者。以得非枯非榮。故不可作小乘解釋。

初雖非正難者。然經文意。但是請常住。此莊嚴雙樹
利益眾生。若入涅槃眾生無益為此義故復當於問。


經云性無住住者。只此身本性無住。今亦無住。故云
無住住。

經云如來巳斷一切色縛者。色如幻。住如幻。去如幻。
眾生機緣如幻。云何請。

經云住名憍慢者。汝今請住則同二乘凡夫是憍慢
人。

妙體非有者。從諸聖至楞嚴定專約法體。

從又無住者。名處非處下約用。眾生有機則住。名為
是處。無機若住。名為非處。

從又無住者。名修四念處下約因。明無住。對前即是
因果俱無住也。

從又無住者。名無邊下重約法體。明無住。

十地窮學者。此釋無意。故今不用。

相續道中者。從十地去念念相續也。

經云譬如虗空者。前法文中因果及用。皆如虗空。故
以虗空為喻。

反以著別簡空者。經中明若有惡得善報善得惡報
等。容可請住世無此理。云何請住。

恐是六地者。通教六地也。

經云以真女身者。此簡現在不捨女身得菩提。若有
此事。可言請住。

經云為欲度脫下明四悉益物。初云未種善根令得
種故有世界意。巳種下為人意。巳熟下第一義意。輕
賤善法下對治意。為與文殊下復是世界。以文殊純

陀迦葉並是發起之眾。共熟未熟為欲教化下復是
生善。為觀不共下復是第一義。為欲呵責下復是對
治。為令眾生尊重下復是生善。

時時調均者。如是時中宜修即照而寂。如是時中宜
修即寂而照。如是時中宜修寂照。均調即是捨相。

如是修者。方名調均。初本中者。一切眾生有根本禪
等。定本自有之非始今有。故云初據本有。

取造事心專者。河西意。取專心在一境。名為三昧。如
修初禪心專緣初禪。名為造事。此約初禪等釋。

非謂猶是問境之一者。簡今定體非前間家。唯緣一
境之定。今明員定。乃是即寂而照。即照而寂。故得名
一切智。

以定一於一切者。此是同體即寂而照。故名一切等。

乃取善修者。今是中道同體定慧修得員極之善。乃
名善修之定。

先答其慧相者。此是即寂而照。故云以住如是等。

答其捨相者。定慧均調。即是捨相。捨相即中道體也。

門戶入住出相者。若小乘根本四禪等。伹是世間九
定。調心入禪。住禪出定。門戶次第不能即寂而照。故
云正作。乃至不作照知。

捨體二事者。即照而寂名三昧。即寂而照名智慧。方
名平等。

即空即假即中者。即照而寂名空。即寂而照名假。寂
照不二。即中道捨相。


經云奢摩他下。有五釋。初能滅昏煩。二能調不調。三
能滅喧。四能離五欲。五能滅濁。

經云退者。謂下品淨定憙為下地。煩惱所敗名退分。
非是巳退又為自地。煩惱所雜亦名退分。中品淨定
堅守自地不為下地煩惱所敗。又不為自地。煩惱所
陵雜。名為住分。上品淨定能厭自地。欣求上靜。名為
勝分。能作大益是決定分。有漏心中學觀諦理趣向
聖道。名作決定分。能生聖道。名大益。

百論云達分三昧者。文悞此達分三昧。在成論。彼論
第一賢聖品云。阿羅漢者九種。退相。守相。死相。住相
可進相。不壞相。慧解脫相。俱解脫相。不退相。最鈍根
者。名退相。退失三昧無漏智慧不能現前。守相者根
小勝故。若護三昧則不退失。死相者根又小勝深厭
諸有是人不能得三昧。故無漏智慧難得現前設得
喜失。故求死也。住相者若得三昧不進不退。進相者
若得三昧轉深增益。不壞相者得三昧巳種種因緣
不能敗壞。是人住存達分三昧慧最利。故善取三昧
入住起相。故不可壞因滅盡定。故有二人。先由慧力
解脫惑障。又得滅定解脫定障。名俱解脫。唯唯由慧
力於煩惱障得解脫。未離定障。名慧解脫。不退相者
所有功德盡無退失。如是九種名無學人。此達分三
昧。正當第六明矣。

經云一無食三昧者。是初禪離揣食。寶法師云。是未
至定厭段食。名無食三昧。


無過三昧者。亦是初禪離欲界惡身。

意清淨者。是二禪離六識中覺觀麤動。名身清淨內
淨一處。名為一心。

因果俱樂者。是三禪修因招果。唯樂受相應。名為俱
樂。

常念三昧者。是四禪巳上唯一捨受相。應無喜樂受。
故名常念。

經云觀骨三昧者。即不淨觀治。

貪慈三昧者。慈悲觀。治嗔也。

十二因緣者。即緣生觀。治癡也。

阿那波那者。即數息觀。治散亂也。

念覺者。即是記時尋伺十八界性。差別求我頗得。即
無我觀巳上是五停心觀。即菩提方便觀也。

觀生滅者。即無常觀也。然今疏中依河西所釋。則深
諸三昧既通凡夫二乘。菩薩所得深淺皆通。

異體非者。定慧均等體非異故。即名為捨。伹略不論。

師子吼品五

定慧相資者。此即合行相資。通於觀行等位。故置相
資之名。何者以法互資。名為相資。法體無二。名為相
即。文意正在相即。

經云若毗婆舍等者。然師子吼約法二法體異為問。
何者定伏慧斷。如佛上說。何故而言定慧無二。佛答
伹云毗婆舍那。不云奢摩他者。意云。慧尚不可得何
況有定故不說之。


亦非破問者。此問當理。故不非人。伹非佛昔日權教
不融之說。

餘例可知者。謂藏通也。

非破外之閑邪者。閑闌也。故肇中論序云。百論治外
以閑邪。斯文袪內以流滯外無所用。故名為閑。亦是
佛法外閑法也。

經云有智慧時則無煩惱者。全惑是智故無所破。全
智是惑復無能破。此專約觀行巳上照惑體同以釋。
故云一論體同。

其猶水火者。水火性異。怨賊性異。

祈於異處者。祈求也。渠希反。異處即圓融相即法也。

[(虎-儿+巾)*ㄆ]者𧆞文也。謂文彩分明。炳亦明也。

經云誰有智慧者。誰謂宰主也。

虗巳忌物者。唯有圓人忘泯能所也。

經云凡夫眾生則應能破者。凡夫無智故也。

經云物念應破者。初修觀觀煩惱。即是究竟破。初既
不破。後亦不破。

經云若初到便破者。意云。若初到即破者。此不名破。
何以故初心伹名為伏。驗知初到不名為破。

若初念不能者。只緣念體。是一初既不能。後念焉勝。
故皆無破。以別人於法界外立其能所。故須非之。今
明圓融。無破而破。破而無破。惑智相即體本無二。六
即甄之。以論破耳。

是缺減義者。雖有眾盲。與一盲無別。若一智不能。多
智亦爾。所以一多俱名缺減。此屬前三教。有能所故

也。

智性自斷者。智性本自是能斷。煩惱亦本自是所斷。

經云毗婆舍那決定者。此奪別人智慧。決不能被法
界煩惱性故下疏云。此奪智慧無斷惑之功。即其證
也。

智是性滅者。慧性自念念滅也。

經云一性滅者。體性自是寂滅。

二畢竟滅者。斷惑得滅。名畢竟滅。

方所者。方由法也。

妙能斷惑者。即惑是智如全氷是水。方名妙破。

在危而安者。體生死即涅槃故。

處損能益者。達煩惱即菩提也。

經云執急即斷者。都管反。釜為鍚者。以甘土為鍋。鍊
金銀用之非釜鍋也。

無名而名者。三三昧名同小乘。故用無名而名。以簡
異也。

定即有門者。體散即寂。故屬有門。

慧空門者。慧能蕩相。故屬空門。

兩亦門者。十二部經雙詮空有。又除惑故名亦有。證
實故名亦無。

化他四悉者。宜修定者功用有門。宜修慧者。巧用空
門等。即是化他之相。

十二法為問者。問此十二法為是涅槃為非涅槃。

若其是者。為何同異。故更問起。


經云無因緣故名無生者。涅槃不屬因緣。下諸法例
爾。

經云一信心具足下具明親近善友等四法。此文稍
廣。第一二三並是近善友。心須有信戒品消淨。七八
屬聽開正法。五者精進屬如說修行。四六九十屬思
惟其義。

經云實語者。不妄語也。妙語者不惡口也。時語者合
時。善言不兩舌也。其語者不綺語也。語端者託佛告
純陀之言。以為問端。

經云如法句偈者。十誦律說。有一金鏘。從地而出。欲
鏘佛足。佛作神通。上昇虗空。至色究竟。鏘亦不捨。佛
便入海。鏘亦隨。遂潛入須彌。鏘還遂入周遍十方。處
處逃避。恒不捨。還復本生。鏘乃傷足。因說此偈。

開權者。作決定說。且順權機此。是施開之開也。

惡業不定者。惡因故為善。何用修於梵行求涅槃耶。

人定之過者。以業在人。定則有過。

恐物情疑者。如諸小乘經中見如來金鏘馬麥等報。
猶謂佛實有報。所以今經釋疑。但為眾生而非實也。

經云現世報者。是過去世現在報也。

不能具說者。如首楞嚴經云。佛告堅意。云何於一念
中行於六度。答曰。是菩薩一切悉捨心無貪著。名檀
心。善寂滅畢竟無惡。名尸知法。盡相於諸塵中而無
所傷。名羼提。勤觀釋心能知離相。名毗梨耶。畢竟善
寂調伏其心。名禪那。知心無心通達心相。名般若。此

即圓教菩薩六度也。然事六度。若無牙嚴尚不名密。
況復理耶。何者如檀無戒不生善道。無忍感報卑陋
無進。形質尫微。無禪便成散善。無智不了無常。猶如
富人。餘事並𨷂。餘五無五。唯說可知。一度須五莊嚴。
各各助行有力故也。如止觀第二。廣明牙劓嚴之相。
故云不能具劓(魚器反截也)刖(五割反絕也)。

菩薩斷一切惑無生後報者。若據初得無生忍。望於
妙覺由有生後。今且約得無生忍。邊名為現報。

即指應身者。此解不及約法身以釋。

此業難成者。為修一相。非一生即得。故無現報。

結不定為得者。謂得涅槃也。

經云眷屬多者。六度道品多雖有小惡業。不能遮障。
下諸譬例如此釋。

經云一則有目者。行解具足方得入清淨池。

經云一則多食說。過去善厚。今雖少惡。無如之何。

應是輻軸者。若據經云。則不移處。此第二解。

當戒慧二事者。慧攝於定由慧破惑其心則靜。但合
為二。

入住出三相者。謂修善入出住百千三昧也。

無生住等者。三相是因緣生法虗假不實。猶照達即
無生等。

梵行中具三法者。梵行雖以慈悲為本。若無戒防三
障。慧蕩三惑。定安其心。不名淨行。

經云作十惡等者。十善翻十惡。十善通深淺。為諸教

本故。

經云不修身我(至)見等者。約見修二道。以論三學。

天口者。以火供養天。願天細受。故名天口。

經云衣食之恩者。故大論云。是身難御。無返復背。恩
如小兒。故云都不憶念。

經云則能懷身者。若造重業。則懷常身法身。

經云不耐飢渴者。若不修三學。不能耐此。

經云菩薩(至)身寂者。菩薩專以身戒心慧等。而為安
樂。不樂生死身寂。

經云馳食蜜(至)草者。涉公云。外國有草。狀如苟𣏌。其
㓨蜜猶如甘露。馳貪蜜味而受㓨。㓨乃至於死不顧
㓨也。

絍(音任)。

四大和合者。猶四大成六根致有假名實法之異。故
名二身。

經云若見戒者。見有戒體。防止戒相。修時名因。成時
名果。聖上凡下多戒名聚。總一別二。自此他彼息過
多滅戒等。准前可知。

經云若見慧者。見慧體體謂慧安覺知慧相餘准前
數。

師子吼品六

那有六道差別者。若有六道差別。應有六道佛性。

不能吸得菩提者。既有佛性。任運自得。菩提用修道。

先領旨者。如佛所說業若不定得。

亦不定者。我今巳領又一切眾生悉有佛性。


要當修習八聖道者。方得見性。我今領此。

經云何因緣故者。問意者一切眾生既有佛性因聖
道緣。何故不盡得是涅槃邪。

世尊若一切下重難一牒經者。牒現病品經正取。若
不遇不聞為難盛。

備手足者。備緣了也。

凡說六河者。雖六不同唯是一河。若不修道品。則是
生死河。若修道品。即是涅槃河。故知只是一河。佛性
亦爾。修者得見即是涅槃。不修不見即是生死。故云
生死。論得下五例然。

七淨華者。准淨名疏云。戒淨者正語業命。心淨者正
精進念定。見淨者正思惟。斷疑淨者是見道知道。非
道淨者亦名分別淨。道迹知見淨者亦名行淨。此二
是修道道跡智斷淨。名涅槃淨。即無學道。

若約教者。別圓須用同體見思以釋。

今言求因者。約華以表修因也。

遊諸覺華者。遊於果地七覺華也。

非[卄/迨]然別者。達生死即涅槃非[卄/迨]然。

現在無信者。不信出世因果也。

將五而退者。若入𤏙位則得不退名為將立。所以念
處名為而退。

今生不修者。由過去善深。今生暫發菩提心。觀於念
處遇緣而退。名不習浮。

昔日經沒者。今入內凡。方得不沒。

四方者。須陀洹對東方。餘三果次第配三方。


不知大乘出處者。不見佛性。名不知出處。正當今文。

經云即去者。度河而去也。

從其心邊者。從其度眾生心邊。故云心安生死。

經云即名五大者。外人計四大及虗空大。此五和合
共成一身故云五陰。即五大。

經云一闡提(至)六因緣者。正斷一體三寶。及斷世出
世二種因果。名一闡提。

上座他鞞者。謂賢聖眾中耆年雖多。而僧數少名上
座。摩訶僧祇此云大眾。以因賊住比丘名為大天。未
出家前。犯三逆罪。謂煞父。煞母。煞阿羅漢。造三罪。巳
深生憂悔。欲求滅罪。因即家便能讀誦三藏。然其眾
內耆年雖少而眾數多。名大眾部。

大集經亦預指五部者。大集第二十七云。我涅槃後。
我諸弟子受持如來十二部經。書寫讀誦。顛倒解
義。顛倒宣說。所以說故。覆隱法藏。名曇摩毱多。此云
法蜜部。經云覆即是密義。或云法藏。藏即密義。法名
四分纏言。而復讀誦書寫。外典受有三世。及以內外
破懷外道。善能論義。說一切性。悉得受戒。凡所問難。
悉能答對。是故名為薩婆帝婆。此部三世有實三性。
悉得受戒法名十誦。經言說無有我及以受者。轉諸
煩惱猶如死屍。數論外道執有實受用塵境名為受者。
轉猶捨也。喻死屍。此名迦葉。毗名重空觀法名解脫。
此有戒本相同五分纏言。不作地相水火風相虗空
識相。名彌沙塞。此言著有無觀法。名五分。經言皆說

有我。不說空相。猶如小兒。名為婆蹉富羅婆蹉。此番
為犢富羅。此翻為子。正是犢子部。此部計我非是即
蘊。亦不離蘊。而有實我。律本不來。經言廣博遍攬五
部經書。是故名為摩訶僧祇。此云大眾。此有其律。首
疏云。總別有其六部僧祇是總。前五別此僧祇部眾
僧行解虗通不生偏執遍順五見以通行故。故知是
總。鈔文云。僧祇是根本部。餘是五部明知有六也。宗
輪云。至第二百年流出三部。一假說部。二說出世部。
三鷄胤部。言一說者。真諦云。此部執世出世法無有
實體但一假名。名一說部。二說出世者。此部明世間
法。從顛倒生皆是虗妄。故非實有。悉是假名。出世之
法不從到起。有道果二空。二空智亦真實。實境能生
真境智。智能通真實境。故是實有也。三雞胤者。上古
有仙染鷄生子。是此之族。文殊問經云。是律主姓
次第二百年大眾部中復出一部。名多聞部。真諦云。
具足誦出淺義深義。深義者即大乘義名多聞部。次
第二百年大眾部中復出一部。名說假部。大乘基云。
此部所說世法有假有實。次第二百年滿有一出家
外道。捨邪歸正。亦名大天。非造逆大天他。於大眾部
出家受戒。多聞精進。居制多山。與彼部僧。重詳五事。
因茲率諍分為三部。一制多山者。此云靈廟。謂初生
成道轉法涅槃。四處皆有靈廟供養故也。二西山
住部制多山。西名西山住。三北山住部制多山。北名
北山住。本來別說合成九部。二上座部至三百年。初

迦多衍尼子於上座出家。盛弘一味法。少弘經律。既
卒部旨。遂分為兩部。一說一切有部者有二。一有為
三世。二無為離世。即虗空擇滅非擇滅。其體皆有名
一切有。亦名說因部。謂此部立義廣出所因也。二上
座部轉名雪山部。上座弟子本弘經教說因部。起多
弘對法既閑義理。能伏上座。上座部弱遂移入雪山
避之。從所住處為名也。次第三百年從說一切有部
流出一部。名犢子部。上古有仙染犢生子。自後仙種
皆云犢子。即婆羅門姓。次第三百年從犢子部流出四
部。一法上部有法可上。故名法上。二賢胄部。賢者主
之名。胄者苗裔之義。是阿羅漢之苗裔。故言賢胄。三
正量部。謂權[狂-王+(魚*予)]刊定。名之為量。量無耶謬。故言正也。
四蜜林山部。即近林翁鬱繁蜜部主君此從所居為
名也。次第三百年從說一切有部。復出一部。名化地
部。部主昔作國王。化霑地上人鹿。後捨國出家。從本
為名。名化他部。次第三百年從化地部流出一部。名
法藏部。或名法蜜經。及真諦。名法護部。此羅漢。是目
連弟子目連滅從法護習師所說。以為五藏。一經藏。
二律藏。三論。四呪藏。五菩薩藏。化他部中有同其所
立五藏者。別為一部。名法護部。次至三百年未從說
一切有部。流出一部名飲光部。梵云迦葉波。此云飲
光。迦葉是性上。古有仙人身光極盛飲弊餘光令不
現故。此部主是彼苗裔也。至四百年初從說一切有
部復出一部。名經量部。此師唯依經為正量。不依律

乃及對法凡所解義以經為證。此從部主為名也。本
末別成十一部。辨前大眾九部。合二十部也。

經云信施等者。亦信一體三寶及善惡因果等。

若作別義者。別教在昔十行方。能為他廣宣流布。迴
向後心。方見佛性。

常恒無變者。即被接人未至。今經皆知當住。即今經
中通教三乘共恒之人。此位與四教內凡共。故云小
大。兩位俱在其中。故須達退二釋。

三乘初業者。彼屬方等部。敘昔退大之後。及以中間
不愚於小。今經顯露聞常權取小果為蘇息。故與今
經三乘非例。多有所關於小大及五時八教。來至今
經。並知常住權取四位之果。以為蘇息。不可尅定判
之。又此合文從第二人去。先牒初人行法。次出第二
人行相。第三人則先牒初二人。次修習智慧下出第
三人行相。第四人先牒前三人。次修習智慧下示第
四人行相。第五人先牒前四人。次修習智慧下示第
五人行相。第六人先牒前五人行相。次習下示第六
人行相。第七人先牒前六人。次修下示第七人行相。

經云住大高山者。前菩薩但至因行淺處。今住極位
高大之山。驗此而論。是佛位也。

故分四人者。聖位分四四果為一。支佛菩薩佛為四
也。

既具兩文者。通別二文也。

欲令吸取者。石不動而䥫自來。名之為吸。眾生亦爾。
既具佛性不修無作道品。而菩提自證。義當吸取。


經云雖是有法者。自然報法也。

經云不修道者。不修無作道品。焉能見性。

此地般若現前者。古人將十波羅蜜。竪對十地。所以
般若對第六現前。

地即是當者。謂常計也。

彼作彼受者。應云非彼作彼受也。

吸芥者。吸草芥
也異法出生者。由無作道品因緣。生常樂我淨。由惡
業因緣。生二十五有。因果正言一因一緣所生無非
異法。又由道品因緣三惑滅佛性生。又只是常無常
等因緣各異。名為果法。

藿(呼郭反廣雅云豆角謂之莢其葉謂之藿)。

經云有佛者。十二因緣本性自有不由佛出。方乃有
之。

經云十二因緣無定住處者。三道即三德佛性。故無
定處。

經云法界法入答者。十八界十二入五陰之法。皆是
因證所得無非法性。所以皆云法也。

無的一業者。無的別修一業為地大。作因火大等亦
爾。雖無別因。而復四大力用𡋕等。而復各不相似。

佛性亦爾者。修無作道品。因緣成熟。佛性即顯。故云
時至即現。

即離兩句者。即故存。離故亡。

若取六法等者。單若計六法各是佛性。即同眾盲也。

取不即不離者。不即故俱理而巳。不離故修道品必
得如王大臣有智慧也。

廣歷諸法者。何但十二因緣即是佛性。四諦道品等

法悉然。

或言常徧者。計我大色小色在我中。

或言芥子者。此計色大我小也。

亦破即離者。無我破即無。無我破離。

皆是假名者。我與無我。皆因緣所成。虗假不實。但有
假名。不同開善所立無體有用等。

眾生亦應得者。當名得也。

經云一子地者。佛是究竟一子地也。

知物根緣者。知病識藥應病授藥等。

別有名教者。諸經中有此名數也。

十二因緣是觀智者。但是因因性也。

別有所出者。如今經觀十二因緣智四教不同。謂下
中上上上智。及四教大本中。淨名疏中廣釋。故注云
云。

經云頂三昧者。極位菩薩所得。故受頂名。

經云一切眾生(至)而不能知者。未來當得菩提。即是
不可思議。

經云大涅槃(至)不思議者。此經能說佛性。名不可思
議。

𢇲(美皮涉公云和[打-丁+崇]類又述音𢇲粟也)黎(洛嵇反)。

經云順風而行者。波濤皷激令大海漸深也。

那作單解者。但作橫竪不二。三諦相即亡雙照。皆不
可思議。方稱經旨。那只作竪深之解。

第十三卷　迦葉品初

釋疏為二。先釋題。次就文下解釋。初又三。先略明立

名之由。次開善下述古釋。三今明下示章意。初云善
始等者。前發三十四問其義談廣。名為善始。今更重
問顯其用義。即是其修。

前隨義題品者。前雖是迦葉發問其義包廣。但隨義
類以立品目。不云。迦葉良由此也。

述古中慈光善巧住持者。此下明佛性勝用能攝善
星。及極惡闡提偏邪外道。皆是如來無緣慈光。普示
佛性。令法久住。故云住持。

三章意中二。先正示章意。次此經下辨異以顯立名
所從。初如文。初文又二。先標意以徵起。次一義下別
釋。釋中云佛性義(至)種子者。正以佛性為菩提種子。

佛性勝用者。佛性是勝法。若非勝法。焉有勝用。

從惡五陰等者。從善陰生無漏五陰從無漏五陰生
涅槃陰始自闡提惡陰。乃至等覺無非果性。

由來解者。古來皆作此解也。

果果性至應身者。三世示現三世也。

因中佛性(至)世攝者。正因佛性全在生死。故屬世攝。

合三乘者。同到彼岸。

故六道皆有佛性者。一一皆具五種佛性也。

前品別據萬善了因者。前品廣破定業示不定。令修
道品使見佛性。即約行明修。故屬了因。今品約遍攝。
故屬緣因。

從初意者。從此五章初意。則與初列大章立名同也。

次釋文為三。先標列章門。次舊解下述古。三斷善下

正釋。初又二。先列章。次以虗妄下釋。章意言以虗妄
力者。無別虗妄只佛性全為虗妄。對斷善邊立名為
便。

次述古中又四。先述。次今明下略非以示正義。三舊
云下重述古釋。四義下廣破。初云兩人更遞者。一人
作善即一人作惡。一人作惡即一人作善。次示正義
中云。如河中七種者。此七經歷度河。或超或次見於
佛性三重。述中云。接識義者。起信記引且此公立義
未起四住者。起信疏記中古人有此義。若起四住亦
有佛接去成佛何但未起者。

四廣破中云與八萬劫者。與外人計如縷丸。盡自然
得道同也。

應在別處者。應在無煩惱處也。

上數破此義者。如師子吼中最多。此計以佛性力故。
如石自吸等。

包括始終者。六譬皆先菩薩。次二乘。後闡提菩提義
當華嚴。所以始終對於五時。

文鱗中者。但且一往隨文對之。

經云世間之義者。含闡提言世間因果。出世果因。

家業者。諸佛以化人為事。所以最後不棄闡提。

義兼無差者。若非平等。焉能等教。故云無差。

象不足者。若差別約事而論。象力火盡。力猶恐不足。
此但消譬。合法不齊。

經云何故羅漢於阿羅漢者。善星意云。羅漢是小。阿

羅漢是大。何故世尊小人於大人所生妬嫉心耶。

而宛然相見者。夫人鬼不合相見。

今得相見者。驗是大權示現。

不見後接者。不見修羅後手接入海。

無礙者。遍斷世出世善。故名無礙。

如無漏無礙者。此是分例無漏一發。永無失沒。闡提
遇緣即發善心。故非全例。

向時作惡者。但有正因善。未有修得善也。

理外者。未順佛教修行眾生也。

不能救之者。了種微弱。故云不能。

又佛性是常者。正因佛性也。

語勢牽勞令者。經云眾生我性佛性是常。謂以真我
顯於佛性相從俱常也。

經云具足莊嚴者。謂修得緣了也。

即是有善者。若是有善。何故名一闡提。

經云快發斯問者。能多利益。令後世眾生而得正解。

因中說果者。現在因中有未來果性也。

經云說果為因者。如云佛三十二相等。在眾生身。名
說果為因。

經云說命為食者。如因食得命食是因命即是果。今
云說命為食者。正是果中說因也。

故論云觸不定者。成論第三云。問曰今地等火皆是
色香味觸眾無差別耶。答曰不定如石土中有色香
味觸。或但有色觸。如金銀等。或水有色香味觸。或有

三色香觸。或風中有觸無香。或有香觸。是故不定。

皆是無記者。以善根昧劣故。屬無記。

求業對善思者。夫身口作善皆由意。故以求業對善
也。

經云身業口業意業者。業所依也。取業求業者業相
應也。施業解業者業自性也。給養親友自相染愛奉
事師長。但為人情設施外人。唯祈恩田。由斯施等。皆
邪業也。

經云不求因果者。不求佛性因及菩提。

色香非苦者。闡提但有怜愛之善。喻如色香非苦。

並無記性者。無記有四。一異熟。二威儀路。三功巧處。
四通果。異熟者謂三界五道果報五陰。即異特熟故。
變異熟故。異類熟故。具上三義。故名異熟。二威儀有
二。一威儀事謂行住坐臥四塵為性。二威儀心即意
識勢力強盛能引發威儀。眼等五識自性羸劣雖緣
威儀不能引起威儀。第七末那唯執賴邪為內我。
既不緣色等四塵。所以不發威儀。第八賴邪雖緣色
等諸塵。亦性是羸劣不能引發威儀。言路者謂威儀
行路也。三功巧者一切巧事。謂綵𦘕彫鏤。五塵為體。
二功巧心即是意識眼等非威儀准前。四通果者謂
證果有於通用亦名變化無記。六一變化事。謂改易
形質無而歘有。小乘以五塵為性。大乘以五陰為性。
二變化心。即是意識。

為中下云云者。謂更有轉中為上下也。


不定斷善者。若能改惡發心則不斷。若不發心則斷。
故名不定。

若定則不爾者。若是定者。應永住地獄。既無是理。則
知不定。

問可見者。若聽出家。是不知根。云何而言具足根力。

經云具足十力者。即是十力中第四知根力也。

約餘人為答者。顯如來具足根力。非但知善星。一切
眾生上下根悉能知也。

經云無異路者。造惡造善皆無異路。何以故。若發菩
提心必至佛性泉。若起闡提心。必至三惡泉。

舉事問者。既舉事為問。還依事奉答。

就果合者。就現果身合也。

就因者。由因致果故。次就因合。

說教不定者。由機不定致令如來說教不定。佛如明
鏡普現眾像。故云照根不同。

眾生不達者。未得教法深益之人致有斯諍。

特是略耳者。過去謝是故不說。又由過去善根令生
善根。說現知性。是故略之。

初智人聞有等者。此約二諦相即而知。

聞有無者。約雙照時即達雙亡。若說雙亡時即知雙
照等。

又聞有者。小乘教也。謂聞小乘即知彈指合掌無非
佛因。何況小乘而不皆入一乘寶渚。故云聞有知無
等。


一二等者。只是有無以法。何者以被機故。若說於有
即無而有。若說於無即有而無。故云不作二說。亦是
聞於有聞。即具餘三門。

不解對治者。說有說無治其著有著無也。

封疆不同者。謂土境不同。人風各異。人風既異則根
性不同。如來隨根說教不定。良由此也。

唯得肉食者。說令無肉味。方得食之。

九住言不見者。說九住不見十住。

所證佛性者。且順機緣宜作此說。

涅槃八味者。如前名字功德品中說。

次釋一義者。帝釋是善義內以善法調意。故名一義。

經云帝釋者。此云能作天主。

憍尸迦者。過去世時波羅奈國有婆羅門。姓憍尸迦。
此云本時性也。

寶頂者。從髻中明珠。

為名寶幢者。與修羅戰勝遂立勝幢。名為寶幢。

無過者。若去聲呼為佛。檀越無諸過惡也。復云超諸
天表則平聲呼。

論家(至)為此者。只是過未四諦智。比於現在故得比
名。今意在大。不須依論以釋。澤州亦云。佛知生死無
常。若無我不淨知涅槃法。常樂我淨為八。

七如梵行者。此釋可依。

經云四食者。色陰中有段食。識陰中有識食。行陰中
有思觸二食。受想不論。


言色陰有段食者。香味觸是段食。性色陰所攝。餘三
可知。

四識住處者。有漏陰中除識一種。自餘四陰為識所
依。謂識住色中。識住受中。識住想中。識住行中。以無
二識故。不云識住識中。今文中云但除色者。意取四
陰即四識住也。

陰通內外者。段食在外。思觸識三食在內。

煩惱者正在行陰者。行陰彰顯最與煩惱應相。又善
惡陰俱屬煩惱。若法相師聞說煩惱。是五陰應大驚
恠引此文示之。

亦名三修者。更進一釋明三乘皆觀五陰。修身戒心
得成三乘也。

經云所謂因果者。三世十二因緣不出因果也。

只教慳人等者。此即轉勢說法。只令慳人但行餘五
度。若行餘五住任運。自能行施。餘五互為首亦爾。

經云舍利弗(至)憐愍者。舉資顯師獨具根力。

薩婆多據事者。此是有部宗多據現事也。

有一工巧者。將此文證前純陀品。則知純陀身是工
巧之子。子者男子之通稱。故古人作大匠子釋。

因成是體等者。相續但是因成。經時前後得相續名。
相待但是因成。橫待竪待得相待名。故此二待並名
為用。

色心之總者。支支皆具色心也。

若為其佛性義者。亦且順前一師所立佛性之義。今

亦同彼立以顯正義故也。

經云功德者。謂有巧即德功因德果。對下因果也。

合義者。合會義也。

於草木計者。既云。離陰有我。故於草木而計為我。

即有六者。以中有足五道為六。此計無中陰家。及遮
計有中陰家義。若計有中陰應有六道。既無六道。但
有五道。驗知無中陰明矣。

若言有者。但佛為緣別開耳。

經云無色眾生無有中陰者。毗曇法中說除四空。餘
一切處定有中陰。以無色界無處所故。

用等智者。佛弟子外人等用有漏。忻厭智斷惑。名為
等智。

但禪定退者。以忻厭心脩縱。得上界禪亦有退。

此定難捉者。此定睒爍疾利不得久停。難可捉持。但
以忻厭心脩得二三果則有退。若據次第修人得電
光定。從欲界入初禪。不云有退。

經云樂多遊行者。身無趣遊行口無趣談話。即其相
也。

經云一內外二因緣者。一受生煩惱於生時起貪等
結。二鄣道煩惱現起染汙妨礙聖道。彼羅漢受生。煩
惱一向不起。名為不退鄣道。煩惱得有起義。名為有
退。又約煩惱因緣分別。一性使不斷為因故起。二以
不正思惟故起。三緣力故起。阿羅漢人無前二因。而
起煩惱。名為不退。緣力生結。名為有退。謂見增上可

貪境界暫爾。生貪是即攝心斷之令滅。又有漏等智
斷結則有退。無漏智斷結則無有退。又鈍根有退。利
根無退。

經云有時解脫者。以要待時方得解脫。時有六種。一
得好衣。二得好食。三得好臥具。四得好處。五得好說
法人。六得同學。待此六時。名為鈍根。不假此六得解
脫者。為利根。

寄言故有為者。依教說是有為。又依俗諦是有為。

巳壞三因者。愛取有三因也。

經云心即上行者。生天也。下行者。三途也。

經云心定常者。謂定有也。

經云獲得正道從須陀洹去皆名正道。成論有鄣不
障者。五欲兼重業即障道。若單五欲則不障。

經云定遮正道者。若在家人遮於初果。以為正道。

五方便者。念處及𤏙等四。

經云遠離煩惱者。但是伏煩惱名遠離也。

經云諸外道(至)斷四禪煩惱者。用忻厭心斷四禪修
惑即修習𤏙等觀發世一法。並是順宜並在得入聖
果。

相應思為正體者。夫施者。皆以意思深信。方能有施。
故以意思為體。由意思故即以身口助之。令所作成
就暢其意。

地施定無三者。只是隨宜樂欲不同而有此說計。

有三無為者。一虗空無為。頌云。此中空無礙明虗空

無為。以無礙為性。由無障故色於中行。名為虗空。二
擇滅無為。頌云。擇滅謂離繫。擇者慧也。由慧簡擇四
聖諦故。滅者。涅槃不生名滅。擇內所得滅。名為擇滅。
三非釋滅無為。頌云。畢竟礙當生別得非擇滅。言當
生者當來生法此當生法。緣會則生。緣闕不生。於不
生時。得非擇滅。此非擇滅礙當生法。令永不起。名畢
竟礙。言別得者。謂非擇滅有實體性緣闕位中起別
得。得故非擇滅。得不因擇但由𨷂緣名非擇滅。論云。
如眼與意專一色時餘不見聞等。色聲香味觸落謝
過去。畢竟不起。得非擇滅名云云。

經云不從智緣者。謂不從擇滅得滅。但是從於𨷂緣
而滅。即是計有非擇滅無為。

經云若近若遠者。過去為遠。現在為近。

若細者。細謂隣虗塵。

以就事為言者夫云色者。約事有於能造所造皆如
前文今但別為一機宜作此說。唯有能造。不云所造。
曇無德定云無作非色者。亦應云非心彼部明無作
戒非色非心為體。僧祇破前雨師立。應云。以心為體。
前念戒中巳釋。

不作心果者。明無表色不為心果。何者以無表自以
身口作色為因發於無表色為果。但是以色因。發色
果。故非心因果也。

經云其心雖在惡者。此明無作色不屬於心。何者以
心在善惡無記中既不失戒。驗知不屬於心。


河西云不生餘色者。同於不作異色因果也。

先舉聖人者。聖人觀破凡陰即是聖陰。故云皆無明
所出。又凡夫迷聖陰即成凡夫。又若作陰蓋。義人天
陰蓋。三趣二乘陰蓋。三界有漏菩薩陰蓋。無漏佛陰
蓋。覆一切眾生令得大涅槃。

經云從受因緣者。應從愛因緣未敢改。

一云天攝者。謂是天種。

二云鬼神者。是鬼神種也。

下三趣(至)為一有者。明下三趣。若更開者。地獄亦有
輕重不同。餓鬼亦有上中下品。畜生復有水陸空行
不同。亦應分為多有。今但一趣自為一有。人有四州
不同。不云修羅者。且消經三字也。

因果者。二十五有不出因果也。

善惡者。三善為善。三惡為惡。

七識處者。三空為三。初二三禪為三。欲界人天為一。
故合為七。論云。不樂住三途。及無想非非想處。三惡
有苦煎逼識不樂安。第四禪處有無想定殘害識。識
不樂居。非想一地非想滅定。亦殘害心識識不樂居。
故非識住。

八福者。澤州云。人中富貴為一。六欲天為六。初禪巳
上合為一。是為八。此釋可依。

經云及受一戒者。受三歸巳但標心持一戒。即得說
相時。但標心持一戒。名受一戒。亦不須云併受五但
持一。

經云或一念者。只是時外一念。非謂一剎那為一念。


經云不名得齊者。一日一夜是齊分故。所以減此。但
名得戒善。不名得齊。

有犯重捨。即失者。犯重巳即失戒也。

二法滅盡者。正像末法滅盡即失戒也。

二根生時者。若二根互轉則不失。謂僧為尼。尼戒具
足為僧亦爾。輪中具明。然今文中正明二形生捨。

經云如多羅樹頭者。此是抑挫之言亦不一向失戒
示為者。𤏙等四善根位為入無漏因也。

受道者。最初受得戒為示道等基止也。

一三皆是大乘者。此皆在法華前及涅槃後聞三乘
歸一乘。悉是大乘初心之人有此執諍。又若聞法華
開權顯實。巳必無此諍。若法華經前顯露教無有彰
灼。說三乘歸一乘之義。故知必是爾。前密聞而生執
諍。又大論中問何名諍法。答三藏是諍法衍門少有
此事。今言諍者。多在三藏。三乘若大乘有諍。悉在初
心。

經云須陀洹(至)不得佛道者。餘國所得此文非例。

近代者。於涅槃經起諍。名為近代。又梁代巳來亦有
此計亦名近代。

當果與真神者。以計當得名。

離眾生有心及眾生者。謂眾生及心即得菩提。名為
即眾生。

有多世界則有者。若薩婆多十方亦無。

迦葉品二


若十使下辨異也。

經云是名執著者。內心執著也。

經云若從他聞者。從佛聞也。

若自尋經者。佛滅後自尋經也。

若他故教者。四依邊聞也。

經云先見牛者。黑特牛也。

有三譬者。舉三以責問者。若先曾見。後容有疑。佛實
不示曾說。須陀洹人必無有退。汝又不見何得。於須
陀洹人而有疑耶。

先問涅槃者。涅槃為定有。為定無。為何相貌。

如此事理者。涅槃理也。濁水事也。

經云遇濁水者。此譬無理。何者若先曾見。後於餘處。
更見濁水。方可有疑。既未曾見。何得有疑。

經云苦非苦者。謂於寒熱等苦見非苦涅槃。故云於
涅槃中而生疑也。

自能生福者。任運而能生福。不同外計自然。

冬收水土者。對前牧少也。

三州柔弱者。三洲之人富樂執見心劣無於剛決。

經云有五事者。謂施人色力壽命安樂辨才。

經云如蓋是一者。腦蓋也。

昔有智慧等者。此約隔世明習因習果也。

清昇善根者。人天善根也。

徐僕射理人者。善能決斷他人是非。巳身有犯。而不
閑答問。


天柱瑜者。天柱山亦名望秦山瑜即頓悟禪師配天
柱寺。後武婆時改為道樹寺(云云)。

經云非是下劣者。利根之人方能斷善。

利人初入等者。謂初人獄怖畏時生以有三念。故巳
如上說。

先領旨者。如佛上說。三世因善可斷。果善不可斷。斷
善之人復有佛性。今領此旨。

通別三世者。為過去下是別為遍。三世是通也。

即有雨難者。初若未來下難令非未來。次從何故下
難令在未來。若在未來三世所攝。云何言常難現在
亦爾。

令非現在者。若是現在何以不見。既不可見。云何言
當。

一云是了因者。見有可見之言。即判屬了因。亦有此
義。

二謂正因者。見有如來亦說佛性之言。謂是眾生有。
即名正因。今意與九地佛性相當。

若謂往時者。未來斷善前。名為往時。

經(云云)何道諦三十七品者。只一道諦。分別。則有三
十七品不同。名分別。答苦集滅亦然。

答之緣由者。皆是分別之因由耳。

經云七事者。常樂等四。唯在於果。真實善三。則是通
因。因則屬於三世。果則一向非世所攝。

初明雖有而無者。雖有佛及等覺之性。由煩惱故。常

果未顯。屬於三世。故云而無。

雖無而有者。必定當得常果。故云而有。

故不得言非三世法者。修因所證。故屬三世。

當相者。佛性當體非三世攝。若果地佛性一向非三
世攝。具此三義。其理究盡。

未來全見者。全見之時不屬三世。

若善五陰者。由初證得常樂習果之陰。以在因故猶
屬三世。

重明後身者。因與分果皆屬三世。約修證說。若言當
體皆非世攝。

失念者。破因既云。現前如何失念。若言失念不應現
前與凡何別(云云)。

有無常一事者。此約相奪以說。既無於常。義當無常。

經云定有佛性等者。若言定有現在未見。若言定無
未來必得。故以遮止令勿定說。即名置答。

反質答之者只反質答。不答所問。義當置答。

經云遮止者。謂遮其命莫定執。

二莫著者。前迦葉我聞不答下是其著相。故佛非之。
令其莫著。

因中因果者。習因習果也。

經云非是過去等者。如來果性也。

惡法五陰一向因性者。非但凡夫一向名惡一分煩
惱結業未盡。亦名惡法。一向因性。

應身果性者。吾今此身即是法身常身得。專屬三世。


經云雜血乳者。佛性與無明煩惱業雜。由未清淨。名
為雜血。

果中備有等者。須陀洹等是因中習果醍醐即菩提
果也。

既在未來者。眾生若現在三十二相等。何云未來能
生善根現在既無。云何而言未來能生。現受樂報者。
善惡二報也。

終不生果者。未來業若生方得於果。若無於業終不
生果。

佛答意者。眾生雖有佛性。要修緣了。方乃得之。以由
煩惱未有二因。今未得果。合第一譬至。

不生果者。未來若修緣了。方能得果。故云佛性因緣
能生也。

若鏗然固執者。若定執正因佛性者。如執燈明未出
不能破闇。

若因緣假名者。若曉未來因緣會得。則能得見。如了
燈日雖復未至。未出不可定執。不能破闇。

經云能生眾生佛性者。能生初住及後身等佛性。

經云若言五陰是佛性者。若云眾生有佛性應在陰
心之內。云何說言非內非邪。

經云或時有時解脫解脫者。現在得入。

豈有無真俗之中者。業道即俗。煩惱道即真。苦道即
中。三道即三諦。所以中道非真俗外。

復應雙是者。謂雙是者。謂雙照也。


及如虗空者。計外也。

根塵合者。生即法界。全根是根。即法界全生是根坐
無二。方名為合即體一。

又佛性如虗空者。明眾生依正。未造之時本如虗空
造巳亦如虗空遍一切處又佛性如世間道。有未行
者。有欲行者。有正行者。有巳行者。雖有未行等不同
不可突道有二。佛性亦爾。悉皆無二。

理無二是者。十方三世諸佛同一法界。而無二理。

事毫差者。一生無非法界故也。

先出二執者。而眾生不知故執。菩薩為自行化他生
二邊執。故遮之。

經云佛性非內非外者。約遮權以說亦內亦外。

約開權顯中道以說下去例爾。

經云金剛之身等外也。十力等內也。

若定執者。即墮邊。是故如來皆先遮此二邊。一一悉
以法界釋之。

經云內善思惟下。約修行起計以說。

經云檀波羅蜜下。亦是約修行定執墮邊以說。

經云不斷者。現在不能斷也。

不滅者。未來必得。故滅猶如燈。

炎者。此取炎炎相續不斷為譬。

經云時節異者。水土時異。

經云有淨不淨者。若發心斷煩惱即淨。現雖未淨。未
來必淨。


經云亦生不生者。修習緣會。即反此不生。

經云是名執著者。若云乳中巳有於酪。不假酵𤏙即
名執著。

經云離是二事者。離執著虗妄。巳修習必得。

誰作次第者。次第者。皆由因緣和合。方有酪等。若無
方便。誰作次第。

經云不等者。只是由心不遍。而起偏執。

經云智者。聞涅槃經人。即是智者。

經云明欲者。欲為發識之緣故云欲也。

經云異果者。草為乳因。乳為草果。求酪於乳草中定
無。

無章門者。非一因生一切即是無章門也。

經云以餘緣故者。鹽是淡物之餘緣也。

經云譬如種子者。類於鹽執其相則同。

先責難者。責即難也。

經云鹽亦應有微不醎性者。難意者不醎之總。既有
醎性。鹽醎應有不醎性耶。此即互難難有今無。難無
今有也。

經云鹽一切者。只是一切法。如鹽譬也。

經云次第說故者。內四大種子本從因緣而有。名為
次第。

不從方便者。不從外四大。而增長內也。

依理起教者。由佛性理起教。方有能詮之用。依教以
立行故。次明修因等用。


別明自意語者。自意是今經正意故。更別釋。

經云知幻者。知幻方法因也。

知幻人者。能為幻人也。

知幻果報者。知由因致果也。

知幻伎術者。知幻功能也。

知故煞者。煞業也。

知煞人者。能煞人也。

知煞果報者。知因煞生死墮地獄有異就果。來生人
中壽命短促有等流果。所感依報乏少光鮮有增上
果。

知煞解脫者。知煞貪愛母無明父等得解脫也。

又是知因煞得解脫也。

煞五婆羅門等乃至知耶見者。略餘業道。故云乃至
知耶見者。知不信因果也。

知邪見人者。知一闡提也。

知邪見果報者。知邪見人死墮阿鼻。是異熟果。來生
人中邪見轉增。是等流果。依報眷屬悉皆𨷂乏。是增
上果。

知邪見解脫者。知因耶見識達正道。名為解脫。

得無量罪者。波斯匿王先有誠教。

有犯佛者。罸財入官。彼聞得罪。謂招此罪。故求與財
(云云)。

隨自他意可知者。說有是隨他。說無是隨自。說俗是
隨他。說真是隨自。說常樂等是隨自。說無常等是隨
他。


經云十住菩薩少見佛性者。初住菩薩尚具見佛性。

今言十住少見者。伹赴他冥樂耳。

就一法即略者。一行一解一一皆有略廣相對。

經云不應語者。不與世法出世法相應。故不應說。

經云鹿子母者。是毗舍佉夫人有子名鹿。

無有而有者。十力等本來體如虗空。名之為無。猶修
即斷而智所成有十力等。故曰無有而有。

有所無者。有謂煩惱等。今由即知而斷。斷煩惱之有
而今無。

不善無記者。略不牒於善聚又善堪助菩提。故略不
說。又善惡成無記報陰也。

經云聖非聖等者。聖無為實寂靜。非淨非界煩惱。非
取受記非有。非三世非時。常樂我淨非色等。非內入。
非外入。非十二因緣。並類無所有。而有餘句。並類有
所無。

經云後身菩薩(至)餘菩薩者。此文須存二釋。若言後
身不解佛性。即前二教補處。其餘菩薩即補處巳下。
若作與奪釋者。圓位等覺尚未窮妙覺極地佛性。況
等覺巳下菩薩。然疏中正作此釋。故云尚自不了。又
別教向中菩薩亦未能解。何況行住巳下名餘菩薩
事開業行因果。別教俗諦十法界業行因果。藥病等
不同。及世界俗諦世味熟德等。二乘皆不識。

應身為世諦者。化叵難量不可思議。故非二乘能了
上文云。現病是佛境界非二乘所智。即其例也。


何處說世諦者。意云。何處經中說世諦。此亦自是一
解。今經自云。耆山說也。

別有所關者。五時八教七重二締等。遍於一代。或盈
或縮。相入相即。及開顯等。皆非二乘所知。

境界性者。惡耶堪為佛所觀境未有一毫之智。名境
界性。

萬善了因者。了因了於萬善。名了因性。

亦名緣因者。指上萬善也。

眾生性者。眾生名通。通於深淺。既云俱有通名眾生
佛性。

一句至七句者。此通就今中通大章共釋。故云一句
至於七句。

自他語兩亦者。抑挫闡提。現在未有佛性。名亦無。當
來必得名亦有。又昔未發心名亦無。今方發心名亦
有。

俱無者。善人無惡邊。惡人無善邊。故云名各無一邊。

善根人有無得之性者。有於無所有有所無句也。

次單約理內者。此約法法內眷屬以釋也。

謂此為能解者。他自謂此釋為得意也。

又約三諦者。三締攝法盡。由未得三諦。不至彼岸。

俱無中道因果者。未有緣了真因分果也。錯魚(七略反)。

但求實利者。謂順涅槃以求解脫。名從戒。戒經云不
具隨道者。不具定道無作也。

餘六深陰者。伽陀此云重頌。尼陀那此云因緣。阿波

陀那此云譬喻。闍陀伽此云本生。毗佛略此云方廣。
阿浮陀達摩此云未曾有。此六深陰難解故不信。今
意應如法華玄文第八。引達磨鬱多羅云。不信六部
互不相通。謂小無廣問記大無緣喻義。但信六部其
互相通。謂修多羅。衹夜。伽陀。伊帝曰多伽。闍陀。阿浮
達磨。以文消今其理雅合。

經云智不具足者。從初發心唯求佛智。名此具足。降
此之外皆不具足(鳥喚反驚歎也)。

前四方便者。五停一。別念二。總念三。𤏙法四。若准下
三十三經。初一不淨。二念處。三因緣。四𤏙法。與此少
異。

大乘則通三十心者。此依別教大乘以釋。則住行對
餘四方便十迴向對也。

第一屬到彼岸者。分到彼岸因。

前第二者。用前第二人為緣也。

仍本似位者。此釋為勝。

刀長者(音彫)。

此殊不見理者。不見通別二教。彼岸所至。

故知涅槃有異者。大小二涅槃不同。小涅槃不見性
分段變易二死異。

通別互舉者。生死河別。唯佛能度涅槃河通。通於四
人。
涅槃疏私記卷第八


承保四年五月書寫之了

