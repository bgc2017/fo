











涅槃疏私記卷第五


聖行品初

文為二。一釋題。二就文為三下入文解釋。初文自為
四。初次第者又二。先序舊。次今明下正釋。初又二。先
序舊。次義皆下破。初云前略廣門等者。純陀哀歎二
品為略門。何者純陀以無常難常。如來略答。因施獲
五事常果。哀歎品中以勝斥劣。而獲常樂我淨。所以
二品俱名為果。

從長壽巳下為廣門。

十德聚功者。聚集十功。德在初地巳上。專為㢡勸行
人令其慕果行因耳。

五行明有行者。破云為是二乘行。為是菩薩行名有
行耶。

十德明空行者。破云為是何教空行。為地前。為住前
空行耶。又有深州云。聖行品者。上來第一顯行。由序
下正辨行。行別有三。初盡十德明其隨緣造修之行
二師子一品明其捨相入證之行。三後迦葉品辨證
實成果之行。亦名證實起用之行。隨緣造修。外國名
准法修成分。捨相入證。外國名難諸放逸入證分。證
實成果。外國名慈光善巧住持分。名雖別異。其義不
殊。破曰造修之時豈不捨相及證果耶。此用他師之

義。如第一卷初巳破。

次破中前明圓極之果者。且破因果不相應也。圓果
即指前涅槃果也。

五行是因者。破云五行若只是因。但成次第五行而
失圓。故云不應言佛之所行。破十德亦爾。

十德非極者。十德但是分果而巳。

開空法道者。聖行是開。初地巳上畢竟空法之因。不
可定言唯是有耶。

天行是第一義理者。天然第一義空理。是則五行皆
空。如何判云並是有耶。

嬰兒行不來不去者。若定來定去。不名如來之行。以
稱理起用。故來無自性。豈非住畢竟空耶。密語亦爾。
為皆痛非聲聞緣覺所知。

以聞一句半句見少佛性者。半句謂常住二字及一
經於耳。既云見少性。即是妙有。豈獨空耶。

次正釋中上因食等者。上催供受食以明涅槃不食。
施即是教。故令依教行行。所以五法名之為行。

不病故體顯者。應云見性故體顯。即涅槃義。

付囑焚身者。此明後分流通意也。

次釋名中云聖者。具足應云聖行者。

真不知俗者。別人十住入空時。非不知所破六法界
能緣生之俗。但不知十行出假之俗。

一智一切智者。行是所行。智是能導。所以智行雙辨。
法華云佛子行道者。彼即開權顯實。


佛子人多從通者。世人見經中有聖行等。只作一途
通釋而巳。不知經具別圓二意。

涉有同塵者。從初發心。即以大慈悲熏心。在二十五
有。而能拔苦與樂。自行無染。化他不著。故塵不能染。

所治立名者。示為病行以破他病故也。

就圓人立名者。如來是圓滿人也。

不住名行者。自行未極。不住分果。以分得故不著。他
化亦然。所以自他俱名為行。

五行一行者。以五一並釋故爾。

三枝本中云乘理自進者。若云教乘行乘則在住前。
初住巳上。方乘理乘依理進修。名為天行。

餘之四行亦復如是者。依天然理修戒定慧名聖行。
從始至終慈悲具足名聖梵行。由聖行故證天然理
名聖天行。自除巳惡。令他除惡。即聖病行。生巳善生
他善。即聖嬰兒行。餘三行具五例爾。

不可一向者。五行皆具通別二義。

束散者。只是總別耳。

上能束散於下者。破意若云一五相即束散自在佛
能示之。菩薩因人豈能爾耶。今文正明別圓二行從
因至果。但云一即五為舒。五百一為卷。束散而巳。於
行人有何益。

四說不說中云不逾一理者。謂不逾法界天然一理。
如普賢門法界品彌勒樓閣等。即其相也。

天之行者。依天起行名天之行。


行即天故者。由證天然之理。任運契極。當體得名。名
行即天。

為天修行者。住前修行。為顯天然之理。故名天行。

因天行進者。初住巳上無功用行。自然流入薩婆若
海。故云因天行。

進遠指於天者。別人初心即遠期初地巳上天然之
理。而修次第五行。亦得名為天行。

有通有別者。住前及別遠指名通行。住地巳上名別
行。

道後自彰者。若菩薩所為通地住巳上。如來示現。則
在妙覺證後。究竟能為。故名道復後。澤州云。病行一
種一向不論。何者是乎。有人釋言。前品所論五種之
人有病行處。是其病行。彼是聲聞緣覺病行。何關菩
薩。又前所論離病之行。今此所教治病之行。與前人
大別。何得指前。又前品中未標五行。以何義故預說
病行。判無斯理。梵行品末闍王懺罪治病之法。應是
病行。故下文中世王煞父即是心病。身瘡增劇是其
身病。佛放慈光治其身病。為說妙法除其心病。治此
兩病故名病行。問若彼兼論病行。何故偏名梵行品
耶。答此例亦多。如上如來性品之中具明多法。題章
偏名如來性品。但經立品差別種種。或有從初。或後
就後。或有據中。或復當相。非可一定。涉公云。應取前
品如來現病品。以為菩薩所學正行。是病行也。下文
所說皆是應現。故於下文更不再出。如嬰兒行現同

嬰兒如病行示同有病。依此及以今師判釋。故知澤
洲未曉病行之義。却將能治之法以為病行。殊背經
文。

先標次第者。今專以次第顯不次第所。皆先釋次第。
次釋不次第。澤州云。初先勸學五行。復有一行謂如
來行下辨所依。依佛行法。

經云專心思惟者。思由教起。故言是大涅槃經專思
五行。

即因人者。一行是如來因時所行之行。故云因人。

即因而果者。因用果法也。

即以涅槃為行者。以大涅槃心從始至終常觀涅槃
行道。故云以涅槃為行。

雙釋戒行等者。以次第五行及一心五行。一一文皆
相次而釋。先釋次第竟。次即釋一心雙雙並科。故云
雙也。

一建心者。要期建志。猒欣上。

若從聲聞者。一佛滅後四依為聲聞。二例如大品。佛
在世加諸聲聞說摩訶般若。此經亦應然。然終取四
依義。

強遇瞻病者。此用大論文。

欣厭者。欣涅槃厭居家等。

經云復有方等者。更別出前人所行之法。故云復有。

經云妻子等者。是縛着緣。舍宅等是鬪諍緣。珍寶等
是放逸緣。奴僕等是憍慢緣。象馬等是煞害緣。又出

家功德經云。若放男女。若放人民。若放奴婢。若自巳
身出家入道。功德無量無邊。假使起七寶塔高至三
十三天。所得功德不如出家。何以故塔有毀壞故。若
自出家及以放人。展轉示導一切眾生。永劫無窮。慧
眼之性歷劫無壞。無窮無盡畢成佛道。

第二立行者。若不立行。建心徒施。終無得果之期。

四重等者。律中五篇者。一夷。二殘。三提。四提舍尼。五
吉羅。若開為六聚者。偷蘭遮聚。此聚為因故三。則居
第三。若開七聚。此聚為果故五。在提舍尼下居吉羅
篇上。吉羅却為他方便。故云為辨成他。他成故爾。開
吉羅為身惡作。口惡說。即七聚也。今經以大涅槃以
修戒。所以五篇次第不同於律。

經云譬如等者。有人喻菩薩。常持喻戒。大海喻生死。
羅剎喻諸煩惱心。

經云汝寧煞我者。寧煞我陰身也。

捨墮經宿懺者。先捨衣竟。經一宿巳。明日方懺。今時
多分當日捨衣。當日即懺(云云)。

止觀第四者。彼明犯戒不出愛見二種。懺悔亦爾。

經云則為具足五支者。只於前律儀一盜一婬等上。
以大涅槃心持。則具五支。故云堅持。

根本者。謂四重。由此能為道定根本。若此具足。復由
五八以為根本。

經云前後眷屬者。十三僧殘列在重後為後。眷屬。

所言餘者。捨墮巳下及諸經所制皆名餘戒。何故爾。

良猶菩薩於律儀上用大涅槃心修行戒行。以二方
便皆為防護根本。名遠資成。所以前後俱屬方便。

經云非諸覺者。即是不雜定共戒也。戒體是覺。離惡
覺故名覺清淨。即通指欲散。俱名惡覺。與色定俱。故
名定共。

經云護持正念者。即四念處道共戒也。種種方便令
入無漏。故名護持。初離耶見。故名正念。無諸見穢。故
名清淨。從相似來通屬此戒。小乘從燸等。乃至羅漢
通名道共。

經云迴向者。佛共持。非諸凡小之所能持。迴巳與他。
迴因向果。至此方得名為具足。

前後眷屬(至)起者。若律中欲趣婬境。初起心時結吉
羅罪。身口進趣時結輕蘭。至彼摩解結重蘭。至並為
四重。前方便成事即結夷。後更起慶快心為後方便
結吉羅。第二方便亦爾。下三篇唯二方便輕吉重吉。
若正罪成。方便則謝。

若果蘭者。名獨頭蘭。謂用人皮石鉢貫下部。嗔心裂
破三衣。即結輕果蘭。若破僧等則結重果蘭。今文則
以偷蘭遮為前眷屬。此語因蘭能為重罪。

前方便故性重為本者。謂不待佛制。性是善惡。名為
性重。若不持性戒。煞生須償命。而障聖果。改須等持。
澤州云。根本業清淨者。離根本不善業道戒。如不盜
不妄語等。

是前後眷屬者。業道前後方便也。


非諸惡覺者。離八惡覺。一欲二恚。三惱。四親里。五國
土。六不死。七輕慢。八族姓。是也。

護持正念者。謂修六念助成。

戒行迴向者。用戒求佛也。此亦未能異前五篇並律
儀戒攝也。

與理相應者。以大涅槃心念念與理相應。故名理戒。
正令凡人行之。

經云拘執茸衣者。四分律云。世尊初夜行道。有一老
比丘。欲得世尊臥去。世尊至中夜不臥。此比丘即被
細黑毛毯於中坐。以怖世尊。世尊種種呵責。

經云根子等者。十誦律二誦卷第四云。根子者。謂㒖
羅蔔蕪菁舍樓樓偷樓樓。如是比種根生物。

莖種子者。謂石留蒲桃楊柳沙勒。如是比種莖生物
節種子者。謂甘蔗竹細竹。如是比種節生物。自落種
子。謂蓼阿修慮波修盧修伽羅菩提那。如是比自零
落生物。實種子。謂稻麻麥大豆小豆偏豆。如是比種
子生物。若比丘根種子中根種子想。生中生想。若自
斷自教破破自燒波逸提。波逸提此云煑燒覆鄣。若
不生悔過。能障礙道。餘四種子例然。然今經中所列
子子即稻麻等也。唯有[序-予+(這-言+(庚-(序-予)))]子名全不同。此由外道耶
計。言五生種悉有壽命。嫌沙門釋子無慈斷命。佛護
彼意。制諸比丘不許壞生種子。故得名為息世譏嫌
戒。

象薦者。以象毛為薦。馬尾編織為薦席也。


丹枕者。古人練丹為枕。欲求長生。枕之而臥也。

拍毱(巨六反)毛為丸以蹋戲者也。編(𢍉連反)塞(蘇代反如法疏記)
此起近者。起曹子建。

爪鏡者。以藥塗爪呪之。能見吉凶。

經云護持禁戒者。大論名不缺。持於性戒乃至四重。
清淨守護如愛明珠。若毀犯者如器巳缺無所堪用。
佛法邊人非沙門釋子。失比丘法。得清淨戒即論中
不破戒。謂持十三無有破損。若毀犯者。如器被裂。善
戒即論中不穿。持波夜提等。若有毀犯如器穿漏。不
能受道。不缺戒即論中不雜戒。論取缺壞不住。故對
根本。經取微有缺損。故對不雜。釋曰雖持律儀念破
戒事。名之為雜。定共持心欲念不起。故名不雜。不折
戒即論中隨道戒。無著戒隨順諦理能破見惑。無著
者即是見真成聖。於思惟惑無所染著。此兩約真諦
持戒也。

大乘戒者。即論中智所讚戒不退戒。隨順戒即論中
自在戒。則約菩薩化他為佛所讚。於世間中而得自
在。是約俗諦論持戒也。畢竟戒即論中隨定戒。具足
戒即論中具足戒。此兩戒是隨。即首楞嚴定不起滅
定現諸威儀。示十法界像。導利眾生。雖威儀起動。而
任運常靜。故名隨定。中道之戒無戒不備。故名具足。
此是持中道第一義諦戒也。

彼此窮底者。因心即轍實相法界之理。果心亦爾。故
云窮底。


若論報因者。從初發心。為無上菩提而修行者。名為
報因。遠證涅槃果。名為報果。又總於習因習果。俱名
報因。遠感大涅槃果。名為報果。習因者。地住前為習
因。入住分證法身名習果。又真因所習亦名習因。感
大菩提極果常住法身。名為習果。或九或十如法華
玄文釋。

今不近不遠者。不近非天。不遠非極果。即初地住為
習果。

證道同處者。一取同破一品無明。二以圓融別。故同
在初地。

行以自在者。別人十行出假名自在。

無所畏地者。初地離五怖畏。

於雙義便者。作別圓二種釋於經文。

便俗諦中善果者。正當俗諦體。俗諦中惡果者。此惡
為俗所破。

生死善惡者。牒前俗諦是有邊。涅槃人法。牒前涅槃
諦是空邊。不為此二所動等。

三障皆除者。分段變易二種三障。故云皆除。

七財等者。聞者十地聽法雲持雨。十方佛說法一時
能持。故名聞也。信者。深信堅固猶若金剛。即圓因也。
戒者。十地所得涅槃戒。經云唯佛一人具淨戒。餘人
皆名汙戒者。定者即首楞嚴等定。進者念念深入薩
婆若海。捨者常行捨行。慚愧者。菩薩見佛性了了。故
慚第一義天。諸佛是無上行人。愧此勝人。名為愧。


人開善釋定行等者。破意者。念處屬慧。只是俱解脫
人。雙修而發定果。非謂修定聖行人專作四念處觀。

應用八定者。謂反竝破也。

既非根本者。非單根本禪以持勝。是亦有漏亦無漏
禪。

此持勝發者。一知息入。二知息出。謂入至臍出鼻。照
之不亂。知入輕出重。入麤出細。入滑細出澁。入冷出
煗。三知息長短。大論五十三云。如旋師旋師弟子知
繩長短。四知息遍身。知來無所從去無所至。入不積
聚。出不分散。若約根本禪。是麤細住。五除諸身行。若
約根本。是未到地。八解解身開倉心眼。即見三十六
物。肝如淥豆。心如赤豆。腎如烏豆。脾如栗。大小腸道
更相應通。血脉灌注如江河流。內有十二物。牌腎心
肺肝膽腸𦝩生熟赤白淡。中有十二。肪膏腦膜骨髓
皮肉筋脉膿血。外有十二。髮毛爪齒哆(無支反)淚涕唾
垢汗便利。故頌云。外現三四醜。身器二六成。中含十
二穢。而出入息統。致其聞不淨無常苦空無我一切
身行皆休。終不為身而造諸惡。是名除諸身行。若對
道品。是身念處。若對根本。心眼初開是覺支。分別三
十六物無謬是觀支。六心受憙對支。今喜不隱沒無
垢味。即法喜也。

七心受樂者。非受樂知樂中三受皆苦無樂名樂支。
八受諸心行。是一心支。知眾心是一心。不同根本計
實一心也。此三對受念處。九心作喜。前喜從三十六

物生。此真就心作喜。對二禪。十心作攝。得入一心持。
勝有觀慧。恒攝喜心。十一心作解脫。對三禪。特勝有
觀。慧則無愛味。故言解脫。此三對心念處。十二觀無
常。對第四禪。十三從觀出散。對空處。滅三種色。如鳥
出籠。故言緣空。言散雖緣空。亦有觀慧。十四觀離欲。
對識處。緣空多則散。散名為欲。特勝觀慧。離是散心。
十五觀滅。對無有處。特勝有觀慧觀識。若多若少皆
無。十六觀棄捨。對非想非非想處。辨識處及無所有
處。更有妙定。名為非想非非想。凡夫妄謂涅槃。佛弟
子知其離麤煩惱。而有細煩惱。而無愛味。故稱淨禪。
皆名法念處。然今經中據大體為言。亦不具於十六。

經云誰有是我者。徵責我體。於前所觀不淨物中。阿
誰是我。

我為屬誰者。責我所屬。於前不淨物中繫屬阿誰。

住在何處者。徵我所在。

誰屬於我者。責法屬我。物破色即是我。次破色是我
所。三破色中之我中之色。

八背捨觀者。然經中且約大體而說不盡。

具八背者。猒下地及自地淨潔。

五欲捨者。捨離著心。故名背捨。八背捨相。如下經自
釋。

除却皮肉者。觀心速疾。故言除却皮肉。即修相也。

唯觀白骨證相者。除却皮肉。唯觀於骨。即是捨相。

此似九相者。善壞法人修九想觀。一脹想。二壞相。三

血塗相。四膿爛想。五青淤想。六噉想。七散想。八骨想。
九燒想。此人但求斷苦。燒滅骨人。急取無學。不欣事
觀。今菩薩以大涅槃心從。不同於小。

亦有其義者。由觀力故諸禪互發。

復似勝處觀者。一內有色外觀色若多若少。約依正
二報。一屍為少。二屍為多。一衣一食一山一河為少
等。

二若好若醜者。善業端正為好。惡業鄙陋為醜。乃至
依正俱醜。骨人所放八色為好。又八色亦醜。被練為
好。好醜皆不淨。此兩初禪攝。

三若內無色相外觀色。若多若小若好醜。勝知勝見。
內滅骨人。外有八色。又有依正。多少好醜如前說。

四勝知見者。此心勝色為色所縛。心能轉色故。言勝
見者。淨不淨等皆於巳心自在。觀解成就。故言勝知。
此兩二禪攝。復四勝處在四禪中成就。三禪樂多不
能轉變。就聲聞法如此。於菩薩法禪禪轉變。大論云。
青黃赤白此從實法。瓔珞云。地水火風此從修名。互
得相攝。此四勝處內外色盡。但有八色。唯有多少轉
變無有好醜。

轉變見巳即問者。若少背捨。觀成雖有。先而無佛。既
問於佛。撿是大涅槃心。

修念處能斷結者。從念入四如意足方得斷名此即
調停道品也。

法忍者。達此法名法忍。忍此法故名法忍。


出經者誤者。他云此文應在戒聖行文。

後定能見機者。此師意云。得法身方能見機為毀戒
事圓定意者。此文正明修首楞嚴相似之定。即戒而
定。即定而毀。正明此意。

得破戒不者。寶亮自初依人雖復信根永立。惡未得
真解。欲為利益之道得破戒。不解言。菩薩寧當自墮
地獄。不令眾生退菩提心。以此因緣可得破戒而不
名犯。

即散而靜者。散謂戒也。靜即定也。又今文觀行位中
亦能為之。即是觀行住。

首楞嚴經云頗有因緣得破戒不者。忽有利他因緣。
得破戒不。此是約未知機位。而設此問。經云何者是
耶。何者是得毀戒之相。願佛為我指事說之。

經云有菩薩知以破戒者。知是知機。若論知機。須在
出假位。若論實無愛喜之心。專為護法。凡不知機。亦
得為之。今文通於觀行巳上。方可為破戒。

事事爽理順者。於道理之也。

經云仙豫者。若據如前文云。我寧一劫。若減一劫。墮
地獄。由在凡位行菩薩行。以行煞故。施其五百劫壽
只由婆羅門至地獄時有於三念。得生甘露皷國。自
身不隨[身*僉]在凡位。雖然此利不可一向。

經云安施巳訖者。乘事供養巳訖。

經云令人同於虗空者。意云大乘無有實錄。同於虗
無。


開四為十六者。如一諦皆四。謂是苦苦因苦盡苦對
之是。四四一十六也。

大有所關者。今家明四諦等。遍於四教四門。四教四
門四悉明諦不同。又遍五味。五味之中被機增減。顯
密不同。八教盈縮。具如法華玄所明。

今一往對三藏者。且約初用。生滅四諦義與藏同。名
為一往。

若二往者。今經以大涅槃心修行四諦。非令同藏對
別緣說。

一實諦者。一實是別人發心所期。故以一實對別合
智。

無所有者。只是能所皆空。

非境非智者。雙非小乘境智也。

非漏者。非我苦
集。

非無漏者。非小乘道滅。道諦是有為無漏。滅諦是無
為無漏。

非因非果者。苦集是世間因果。道滅是出世因果。今
非此等因果。故云也。

能所合者。無作四諦是所趣。前三是能趣。又前三是
能入。無作慧是所入。又若為實施權。實為能出。前三
為所出。若開權顯實。能即是所。故曰合論。

略又六者。澤州釋四聖諦。略以七門分別。一辨諦異。
二釋諦名。三諦體。四明次第。五宗計不同。六常無常。
七漏無漏。初辨諦異者。諦觀有二。一有作修。二無作

修有作修者。自共相觀對分段生死苦苦因苦滅及
滅苦道修四諦也。無作修者。謂無生觀對變易生死
苦苦因苦滅苦道說無作四諦也。

第二釋名者。有
作四諦。取其諦相而觀名有作四諦。無作四諦。不取
諦相。不作相觀。名無作四諦。就有作中總名四諦者。
聖是能證。諦是所證。聖之諦故名為聖諦。總名四聖
諦者。是帶數釋也。別名者。逼迫名苦。或無常故苦。或
違聖心故苦。苦即是諦名為苦諦。持業釋也。或苦是法。
諦是苦下行相。苦之諦故名為苦諦。依主釋也。集諦
者。招集苦故云為集。集即是諦名為集諦。持業釋也。或
集是苦因。諦是集行相。集之諦故名為集諦。依主釋也
滅諦者。息三毒火故名滅。滅即是名諦為滅諦。持業釋
也。道諦者。涅槃城路故名為道。道即是諦。持業釋也。
無作四諦唯同此釋。

第三出體者。依對治論云。苦
諦者。謂諸有漏法有情世間及器世間。俱名苦諦也。
苦集諦者。謂諸煩惱及煩惱所生諸業。俱名集諦也。
滅諦者。真如境上滅五住煩惱。滅二種生死。是滅諦
也。道諦者。修道究竟道也。

第四次第者。略有三種。
一言說次第。如四正勤雖是同時。遂使前後宣說不
同。第二修觀次第。如念處先觀身。次觀受。後觀心。最
後觀法。由此說身受心法。第三入觀次第。即如入見
道去。先觀苦果令生猒慧即是苦諦。次觀苦因令其
斷即是集諦。後觀苦滅令忻趣證即是滅諦。最後令
觀滅苦之道令其修習即是道諦。由觀行中如是觀

察苦集滅道。所以教門如是次第。

第五宗計不同
者。小乘宗中說佛如來王宮生身。是其有漏善業所
感。為他煩惱之繫縛。如無比女見佛生貪。央掘魔等
見佛生嗔。增煩惱漏。名為有漏。由此佛身約苦空無
常無我四行相解。大乘中說佛王宮生是佛化身。依
本願力眾生善根力。依法身現法如如如如智二種
法身之妙用也。體是無漏。道諦所攝。若依金光明經
攝論等說。如來報身是凝然常。無有變易。是無作道
諦。解脫涅槃即如來身。亦名滅。由此聲聞觀苦無常
無我不淨。名為顛倒。准此有作道諦定是無常。無作
道諦亦有常住。

第六明常無常有作四諦。三是無
常。滅諦是常。無作四諦。苦集無常。滅諦是常。道諦有
常無常。在佛即常。涅槃無常。第七漏無漏者。有作四
諦苦集唯有漏。滅道唯無漏。無作四諦苦集二諦通
漏無漏。三界煩惱所不能繫。故是無漏。無明住地變
易未盡。故是有漏。滅道二諦唯是無漏。此依法相宗
釋。法華玄文第三卷初巳廣破訖。若消今經。殊不相
應。故具錄之。令知同異耳。

制立者。制名立法也。

生死盡者。且盡分段也。又息苦心集名寂滅。

經云道是大乘相者。今經以大涅槃心修於生滅無
生。此即用三藏法。非三藏中人。所以三藏名為一往。
釋用者。亦名功用。亦名作用。二釋並通。

現相者。寶亮曰。麤著易為現相。因謝果起轉因得果

為轉相。

果報顯現者。三苦八苦相彰可見。名為顯現。

因相微隱者。念念之中業相集續。名為轉變。集續成
就。而相難識。為名微隱。

見著知微者。見現在知從過去一念無明習集因心
起。從微至著者。見現在一念起煩惱而成作業必招
苦果。

皆據現事者。謂三苦八苦也。

兩心轉變者。由業招果。從果起業。習續不斷。名為兩
心。又只業力念習續。名為兩心。

六胞增長者。若云五胞。謂二手二足及頭。六者。兩耳
兩眼口鼻。又頭等六分也。

種類者。身之種類也。

年疾增長者。年增長疾增長也。

雜病者。一身常有三五種病。名為雜病。

從外入者。增加舊病名為客病。

經云惡對者。對來無避處也。

經云時節代謝者。病時若至。不由於人。要當受之。

代謝者。今日不病。明日必來。又今年不病。明年必至。
病為死因。代謝必然。

經云放逸破戒者。前是約事故。更約心法修行以釋。
諸文皆爾。

二因互別者。一人好施而煞生。雖有財而命短。一人
如放生而慳尅。雖長命而貧乏。


無復善根慧命者。無出世善根財。斷常住慧命。

經云盛陰苦者。若後總七苦。名為五盛。以五陰能盛
前七。若別有體者。正約報陰名五盛陰。

方便五陰非苦體者。從於報陰上起於善惡。即為方
便五陰。今五盛陰苦。專約報陰為體。

今別出此體者。此之報陰不常有於餘七。無餘七苦。
即為五盛陰苦。

經云觀於初生者。以見初入胎時無常生滅等。即是
過患。

如譬生果者。世間生死果也。

有多榮華者。無論貴賤。而皆自謂以為榮樂。

菩薩撿責者。汝從何處而來。為自生等耶。

生果對智者。我乘來也。

經云各隨意云者。任生自還生。任死自還死。故云各
隨意云。

經云還其所至者。明此生死本具迷真起妄。今為菩
薩觀智。撿責返妄。歸於小乘。大乘真諦所止。此是三
藏菩薩觀智撿責。未是歸於大乘。

心巳還凡夫乏善者。世善出世善俱乏。

撿讓凡心者。此是生境自述我。先以被菩薩所驅。今
亦欲凡心忻於聖知。凡夫苦欲受之。而不肯離。即是
讓於凡心。不欲受之。

初欲修般若者。三祇菩薩修般若也。

有生天果者。應云有人天果。


深行呵責者。通於八人見地巳上菩薩。呵三祇菩
薩。

實有此事者。實有生死事也。

相續常者。凡夫橫計相似相續之壽。

大庾小庾者。音愈。梁朝時人。父名庾堅。子庾信。信為
候景捉去為奴。經十年始得歸歸父子相見。

例如責滅者。生住異滅之滅也。

初地菩薩未免生死者。此約悲增菩薩以釋。悲增菩
薩入七地。方斷分段生死。

尚不能生死者。明此菩薩達生死即涅槃故。

生死何能等者。明道涅槃能非生死故。

磐時者。磐廣也。時高也。生死碎散。金剛不能壞。住大
涅槃。

菩薩金剛有十句者。以世人不知。及保著者。多故須
十句。

傷痛乏善法者。謂乏世間善法。

其路無窮者。生巳歸死。死巳復生。轉迴無際。故曰無
窮。

十二時者。晝夜冥冥往而無返。

以內昏故者。唯有無明而無智慧。

必有來處者。乘業而來也。

因中說果者。樂是苦因。由樂壞故苦。名為因中說果。

眴疎者。淨名疏引大論云。天眼下眴上眴。今復是一
文(立毛)。


魏王珠者。如春秋中。齊威王二十四年。魏王問齊王
曰。王之有寶乎。答無。魏王曰寡人國雖爾。乃有俓寸
之璣十枚。照車前後各十二乘。何以萬乘之國而無
寶乎。威王曰。寡人之謂寶與王寶異。有臣如檀子等。
各守一隅。則使楚趙燕等不敢輙前。若守竊盜。則路
不拾遺。以此為將。則照千里。豈真十二乘車耶。王慚
而去。即其事也。

帶中者珠在衣帶中也。

此各為時所重者。只為緣不同。何可會通。䇿(音筞)。

今昔義乖者。昔說五陰之上有於樂及不苦樂。今日
何故說言五陰唯苦無樂。即是相乖。

觀師分為二者。今家用他分文。應云文為二。先作難
次答。

總非者。五盛陰中有於樂受。何故一向唯苦。故云不
然。

同據樂緣者。既云色等能為樂緣樂體樂因。何故但
云唯苦無樂耶。

經云若有求者。應云求苦不得。容可純苦求者皆得。
如何說言唯苦無樂。

經云有人能修行等者。修即不離五陰即是五陰有
樂。何故說無樂耶。

今具舉六根者。如樹提伽於人中受天報。故知六根
所對不無樂也。

經云持戒則為樂等者。難意者。諸樂皆不離五陰世

尊何故說五陰無樂。

重結小乘者。二乘菩薩皆由昔日觀陰而得於樂。今
日何故說云唯有於苦。

歎其所問者。由汝問故則知我。昔是隨他意語。今是
隨自意語。汝若不問。眾生不知。所以歎之。

五難玄解者。但答眾生於下苦中橫生樂相。既云橫
生樂緣。樂體樂因皆是橫生想耳。

不復相違者。昔但隨他說有於樂。若隨自意。今昔俱
苦。故不相違。

還難佛解者。難佛說壞苦中有樂受之義。

佛意以輕為下者。佛則通以人中巳上五盛陰壞苦
中輕微為下。只猶昔日隨順眾生說有於樂。實是眾
生橫計樂想。迦葉則將三途尤重為下苦應有樂想
為難。此即名為以重為下苦。

三途之中應有樂想者。迦葉謬領意者。下苦實無於
樂。

世尊何故說有若言者。則是錯說所以更倒並之。

據事難者。如人應受千罸。初一下竟應巳是樂。若不
是樂。何故說言於下苦而有樂想。世尊答之。義則不
然。如人應受千罸。初一下竟。餘者盡放。名為於下苦
中而生樂想。汝言初一下竟是樂想者。是橫計耳。

汝何謬領者。前領既謬倒並亦非但然其千罸之難。
是汝橫計。餘二並亦然。故不答之。

是得意領者。前若不領。佛不應述。驗其佛述。知此是

領。

道理如然者。今是隨自意說。今昔俱苦。道理定然。

點三受者。點謂點示也。

單點者。一苦對一受也。

無常所侵者。念念遷流。即是行苦。

並皆諍論者。若不達隨他說。自今昔起緣之說。但計
有無。只增諍論。

更餝其辭者。更廣前問疑。從諸佛世尊久於無量下。
是飾辭之相以求答。

佛果生因者。謂緣因也。

佛果了因者。以了了緣菩提方不同。古人一向無
緣。

經云能為樂因者。隨情之樂因也。緣既不定。世間之
物能為苦樂二緣。不可定執。故云也。

經云菩薩能知是苦因樂因者。菩薩解苦無苦而為
樂因也。

聖行品中

經云是陰因緣者。謂六因緣也。

繫地之惑者。愛為九地之惑。

華嚴云等者。上半明苦諦。何者。由達業煩惱之因。不
生不滅。苦果之諦。本自無生。此即無生之苦諦。故云
無所住也。

無明下明集諦。無明之體。實無彼此亦無去來。故云
無所行。而復十界眾生無不具足。故名平等行。世間
此即無生之集。


又十二緣等者。達十二因緣不生不滅。一切眾生等
有。方名集諦。

若十二因緣下。明凡夫是集非諦。

是愛陰身者。從陰起愛而成作業。還感未來果。即是
還受陰身。

經云堪忍專著者。忍謂忍受。愛著不捨。故云專著。

經云業因緣愛者。宿業故起愛。隨所習也。

煩惱因緣愛者。如人多嗔。常愛兵器。

苦因緣愛者。如人遇病愛針灸也。

為脫重苦者。如於下苦橫生樂想是。

經云分別挍計者。耶推橫計。遍一切境。而生愛著。故
名無邊。

菩薩對二乘簡者。此是大涅槃地住巳前菩薩。

若復隨情至俗者。此約出假。故得俗名。

四經者。緣起經說。業能莊世。隨業受報。論義說憍慢
心。故流轉生死。俱舍論云。解為何義。頌云。解六三和
生。謂眼相應斛。乃至意識相應解。解對雖一。據識分
六。三和生者。釋解義也。謂根境識三和合所生。能有
解對。致令外解熾然流轉。

緣此識心下。釋無明為因。可知。

四識住者。俱舍疏云。如經言。識隨色住。識隨受住。識
隨想住。識隨行住。四是所住。識是能住。故名四識住
也。

經云諸因緣者。指前憍慢等。非不為苦因。要因於愛

以為根本。

經云大臣眷屬者。譬前文業及憍慢等。

經云拔舍利弗無上根本者。如大論云。身子施眼為
他脚蹈。以愛眼故。退菩提心。住二乘道。名拔根本。此
一亦名販聖。非全屬凡。

四諦中間者。生滅四諦中間也。妄生死用。無生慧忘。
前生滅苦集。即成無生苦集。

忘涅槃者。以無生慧忘生滅道滅。即成無上道滅。

第二三四者。無生無量無作三番。皆以前生滅四諦
為境。故於此中斷簡。

若見有苦下出生滅相。既解苦下達生滅。即無生集
從苦生者。先舉生滅集相。既解苦下達生滅集。即無
生集諦。滅本不然。即生也。謂滅本無生也。

二邊無生者。從世間下出二邊相。生滅苦集為有邊。
生滅道滅為空邊。故云出世因果。

亦復如不生其意無量者。謂於生滅四諦。而達無量
無作。此之四種遍於五時。增減隨機。盈縮不等。來至
今經。皆以大涅槃心。修成歸真實圓常性海。故云也
出第三番者。亦只於生滅無生即達無量無作二番
之相。為下文廣釋。故不委論。

舊本者。謝公未治本也。

此於二乘等者。此即凡夫於二乘與之同有諦。奪之
凡位但有苦而無諦。

唯二乘與菩薩道滅者。藏菩薩同二乘修觀。但簡二

乘。則兼菩薩。故別出通教。

不云二乘者。二乘同菩薩修觀。但讚菩薩之勝。則兼
二乘。亦不別出。

斷章門者。謂能斷也。

離章門者。三藏滅諦從所離苦集得名也。

菩薩具知德者。菩薩具於智斷二德。方名滅諦。而復
四等四德俱備。故注云云。

常無常者。常即耶常。無常治常。即喻明也。

又麤細之物者。世間因果善法為麤。出世因果善法
為細。

經云常等者。初法相分別。生死之法無常有為。涅槃
之法常而無為。又苦集有為喻闇。滅道如燈喻明。

二生非生物非物約依正分別。眾生正報。物是依報。
謂有苦集名眾生有。滅道諦名非眾生。於依計實有
名為物觀為無常苦等名非物。

三苦樂及煩惱等
約因果分別。物苦樂等是其生死涅槃之果。次煩惱
及業。即是苦集為生死因。非煩惱及非業。即是道滅
為涅槃因也。

四實非實等理行分別。真諦名實。世
諦不實。是其理也。乘非乘者。三乘是乘。謂道滅世善
非乘。即人天乘。皆是其行也。

五知無知等智諦分
別。聖慧是知即道諦智。凡諦無知即苦集智。陀羅驃
主諦。求那依諦也。又陀羅驃者。外道道謂諦真實王
義。非陀羅驃者。今道諦不同外道驃也。求那亦然。

六見非見等約根境分別。見謂慧眼。非見謂凡夫肉

眼。色謂苦集之境。非色謂滅道之境。

七道非道等
約行解分別。道謂道品之行。非道謂凡夫外道所行。
解謂出世智解以導行。非解謂苦集世間智解不能
導行也。一一皆須合於譬中闇及燈明也。

莊嚴(至)功德等者。等取是依義。即俗諦也。

經云如是等經者。指前十四經也。

經云文雖錯謬者。以昔望今。今則錯謬。以今望昔。昔
則錯謬。如來久離。不應爾耶。

欲問者。汝若不作如是問。不知道品名異而體同。因
此能破未來眾生疑網。所以歎之。

會齊故理同者。一十四經。悉是道者。但是隨機別說。
莫非並是能治治於所治因果契滅理。故云理同。

經云水不在例者。水名雖多。而道品水體唯是一。故
云不例。

經云隨良醫教者。隨八正道教也。

云無量水名者。水名雖異。與本道品水一。

經云然不離金者。不離八正道金也。

經云復說三種者。若小乘中見道八忍。是見非智。推
求名見。決斷名智。盡無生智是智非見。於境決斷。故
得名智。是息求心非推求性。故不名見。釋法名慧。是
一切道體。此三同慧心也。

經云身證者。於彼那含羅漢人中得滅定者。說為身
證。

經云三正念者。謂得供不高。逢毀不下。不供不毀。亦

不生癡。

經云木火者。所燒雖殊。能燒只一道品火。

經云以是義故(至)道分者。昔隨物忻好他緣不同。道
品之名亦復非一。今會異入同。莫非一八正道。亦有
施開之意。

無量無量者。一一諦皆具恒沙佛法。故名無量無量。

會通四諦者。即古人料簡。文意云。前四諦體狹。今演
狹令廣。諦無別體。今即破之。經中自云。非是聲聞緣
覺所知。如何會得同耶。

攝法一盡不盡者。前攝不盡。今方得盡。破云文雖若
是。為是何教盡不盡耶。故今不用。

名同義異者。大小四諦名同。而有量無量義異。

又通同三藏是有作者。其觀雖巧。所破苦集所證道
滅與藏不殊。為此義故。同名有作。

經云安隱快樂者。令他因此得入涅槃藏。方名安隱。

經云唱言不說者。若不說者。應有五諦。

就四人判者。中智二人。謂聲聞緣覺上智二人。謂菩
薩佛。

無量法門(至)眷屬者。四四一十六門。道品不同。門門
四悉。一一皆具知病識等藥法而嚴無量。名為眷屬。

得解脫時者。解脫正是滅理涅槃。既有解脫法身般
若悉具。言無量解脫者。十六門解脫。不同名稱。

同異者。四諦名同。十法界六法界四諦相異。

蓋人天善者。一切眾生常為三途陰蓋。人天之蓋多

在三途。少得人天。

菩薩陰等者。菩薩陰為能蓋。不令至生死涅槃。

菩薩陰雙是者。自行雙照。

苦樂化他亦然。名為雙是。

佛陰雙非者。若事若理無非法界。又非於真法愛。名
為雙非。

明根入戒等。先眼根於塵不起貪名戒。於違順塵不
起愛恚名忍。眼根所觀諸塵念念常與諸波羅蜜相
應名進。覩塵時了塵空寂。不為塵所動名禪。眼見色
時分別十法界苦樂差別不同。皆令會入平等法界。
名般若。餘十一入一一皆具六度例爾。

諸經(至)平等者。無非法界。故名平等。如央掘經云。眼
為寂靜門等。

菩薩之入入亦樂亦苦門者。自證入空故樂。化他入
假故苦。

諸佛之入者。苦樂無非法界故。

菩薩眼界性分等者。見色空時。不能即假。見假時不
能即事。中雙照雙非。

壞善壞定者。壞世善及壞欲定色定等。

二乘之色壞因等者。壞二十五有因果也。

菩薩之色者。壞二十五有。有及壞二乘空。

無漏云云者。二果陰欲愛六品覺無漏三果。除欲愛
九品覺無漏。乃至支佛皆爾。故注(云云)。

即覺不覺等者。此即一體三寶。覺即佛。不覺即法。雙
非即一體。僧與法界理和故。

又知識是分別者。二乘但知六識。而不知七八等識。

飲苦苦果也。食毒集因也。

六道之愛(至)因緣者。六道展轉相生。常受後有。

無等等色者。近而言之。地住巳上名無等等色。遠則
等覺名無等等色。謂法身妙有之色。

無與等者。初住巳上菩薩能等此色。故名無等等色。

差巳還生者。六道之中雖蹔破得四趣受人天報。人
天報謝還墮三途。又外道用世智斷下八地惑。後還
墮落。名為差巳還生。

灰斷不起者。沉空滯寂不能出假。名為不起六道之
道。

離善之惡等者。人天與四趣。更互輪迴。故爾。

動見修道品等者。若觀生死身不淨。乃至觀心無常。
破折諸見。彼於道品。是名見動而修道品。即三藏意
也。若體達諸見。如幻如化。即空而行道品者。是名於
見不動而修道品。通教意也。若初修不淨後修於淨。
乃至初修無常。後修於常。此即亦動亦不動諸見而
修四榮道品。即別教意也。若即不淨即修非淨非不
淨。雙照淨不淨。乃至即無常。修非常非無常。此即非
枯非榮。於其中間。入般涅槃也。故今經云。從初發心。
常觀涅槃行道。具百句解脫。名百斤金。煩惱即菩提。
名首楞嚴三昧。修治於心猶如虗空。亦名王三昧。此
即非動非不動諸見善修道品。即圓教意也。故四念
處文云。只一剎那心。即是因緣生法。因緣心生滅。即
是三藏三十七品。因緣心空。是通三十七品。因緣心

假。是別三十七品。因緣心中非空非假。即圓三十七
品。只是一念。若橫無邊際。若竪無窮盡三諦源。故云
一切諸法即是佛道。

三法印者。俱舍論云。聲聞經法相理弱。故須三印。治
破愛觀無常。治破見觀無我。若入苦忍真明。俱得寂
滅。又無常等二印。是能趣行。寂滅涅槃是所趣果。又
地持菩提分品說。一切行無常。一切行苦。一切法無
我。涅槃寂滅。二印印生死。一印印涅槃。生死以無常
為初印。無我為後印。此即合四為三也。

大乘唯一實相印世間人者。此例甚多。護時人意。故
不彰其名。

十六諦者。苦空無常無我等十六行相。

唯無我一種等者。因時觀無我。證真亦只觀無我。故
云通於真俗。餘苦空不淨三皆屬俗。

又是三法即者。俱證真諦。何者若不得無無三印。

二諦慧者。應知前無生等四諦。皆以生滅四諦為本。
而於生滅即達無生無量無作三種四諦。今七重二
諦則以通教二諦為本。生滅攝入於通。何名只緣通
真有別圓機起。則以別圓二中接之。所以後之五重。
皆以通教為本。一有空者。有俗空真。謂色即是空。空
即是色。故指大品。二虗實者。虗俗實真也。三世流布
者。世俗也。觀流布不可得真也。四相續者俗也。相續
破真也。五相待者俗也。待破真也。六因生者。因生即
因成。假因生俗也。無自性真也。謂從緣生故。假無自

性故空。古人皆爾。尚不成通。何況別圓耶。

一凡聖下二諦例前釋。但是名異。

親疎者。真親俗疎。

從俗取真者。破緣生俗。取於真也。

開善云二諦(至)為體者。應問何教以中為體。何教不
以中為體耶。

但是不相等者。明古人辨諦。但得不相即二諦。不得
相即二諦。

仁王(至)二角者。此斤三藏二諦。

合四諦為二者。應問是何教。

開合非一者。謂七重二諦是。又開五時增減不同。又
如前無量無量等。

互現其文者。此明結集家加。於如其無者之文。更互
相顯出其難意。何者本只問其互相有不便成。

斷常者。定有墮常見。定無墮斷見。

二諦相即者。真即俗故不斷。俗即真故不常。

經云世諦即第一義諦者。澤洲疏記云。從緣生故名
世諦。無自性故則第一義諦。其體不別。義開兩門。故
得相。

即如此釋者。二諦不分。如止觀記巳廣破之。

真在俗中者。應更云。俗在真中則失俗。

則有轉月者。理實唯一。為緣說二。以為七重。

如隨醉人名相稍別者。只是不作實有為俗。實有滅
為真。二幻有為俗。幻有即空為真等。名又為實。順權

其名雖異。開權顯實唯一實諦。良由菩薩住大涅槃
見佛性理。故可會之。

通冠下七者。用世出世二人冠下七文。

隨情智對二諦者。謂真俗俱為俗。名為隨情。真俗俱
為真。名為隨智。即二諦之相。

今文反此者。今明俗如幻化等。但是虗名而復。相即
不同。古人真是虗名。故云返此不能。

即色而空者。此屬生滅之真。不應判屬通真。

經云我眾生等者。觀十六知見皆如幻化。名為幻。

俗苦集滅道是第一義者。藏通道滅。於別教人。全是
苦集。并別道滅合為中諦。故云解苦無苦而有真諦。
即其意也。

單中者。此即具法圓中以接於通。

又云世法五種者。俗諦。

文廣者。明於接入後教巳却照前俗滅。成無量之俗。
及不思議俗。所以廣示俗諦之相。良由此也。

法譬互舉者。前別接通。俗諦一向舉譬以顯俗。今文
一向舉法以顯俗。雖法譬互彰。同顯一幻俗諦而巳。

心無顛倒者。雙破八倒。方見真實。

今文云單中者。且據經中。但云如實之言。及讓後圓
為勝。一往云單。又此之如實即圓中也。

有作無生者。通無別俗。只於生滅之俗。達如幻化。

所以雙指下一實者。為下圓真。與此不別。故但指之。
又今真全同下圓真。又證與圓同下。故得指下。


以兩始等者。謂幻有是兩終者。幻有即空。

是言始終者。初觀治為始。證真名終。

複俗如向者。應用若局。還源江河則異。來消此文。如
法華玄文第三說。

義推自成者。文中但云八苦為俗。不云通界內外。今
以義推通教道滅。若於界外。全是八苦。只此八苦攝
一切法名為複浴。

猶是單俗者。此則一往讓於獨圓之俗為單。又據現
文。但云八苦義當通俗。即當圓接通。義應縱容二釋。

一人多能以譬圓俗者。一人即多能多能即一人。故
可以譬圓俗。

一切悉入此中者。圓融二諦融前七重二諦悉同一。
故名悉入。

經云依因父母者。此是為譬作譬。以相成顯。

一實諦者。應知今文一實唯在真因。及與極果。前文
無量中實諦及七重後圓從前傳傳而入於實。即是
從賢而入於聖。今文中。一一皆云如來非苦等。驗知
今實唯在真因及與極果明矣。

束四為二等者。苦集為俗。道滅為真。其義則便。

若為三者。以道為真。滅為中。義稍不便。故不開之。若
法華玄中亦於二開三。此且一往而說一。

苦滅諦者。他引勝鬘中以三諦為俗。滅諦為真。

言苦滅者。苦家之滅名苦滅諦除妄。

顯梨耶者。以梨耶中有染淨二種子。妄或為能覆。謂

苦集淨分為所覆。除於妄或淨分則顯。名為實諦。

中假師者。多是三論師。以斷常為能覆。此當別義。

興皇悉不用者。實諦無能所。故不用諸師所釋。

法性遠離者。此即究竟離虗妄。無染如虗空。證實諦
也。

文顯一實者。意明今文不是隨緣異說。專明真因。極
果實諦。其文分明。

經云所言實諦其義云何者。一實之諦為通權實。為
不通耶。我今不解。願佛為說。

亦可信約行者。文中具有境智人教體。唯闕約行。謂
依實諦而破虗妄。即屬於行。

據人者。既云大乘必有能乘之人。謂文殊法王子等
今文唯在果人所乘。

約因體者。一道清淨是因義。此舉從因至果之法。

先領問者。從若真實至空佛性是領。從若如是下問。

取教為實滅者。一實之教為能滅。滅昔四諦名為實
滅。取理為滅實者。依一實理。能滅昔教之實。故名滅
實。

非苦者非境者。將如來虗空佛性一一皆非生滅四
諦等。以顯一實。故云非也。

隱名佛性者。夫如來者乘如實道。來成正覺。方曰如
來。性以據內。名之為隱。又眾生但理。其於果性。所以
稱隱。不得顯名虗空。

取隱顯不二者。虗譬顯隱理同。故云不二。


釋兩章者。四諦之文一一皆先舉昔苦等。次舉今教
一實。即云如來非苦等。故云次釋諦實。皆如文。

經云是可斷相者。昔教皆由斷煩惱得真實。所以今
皆非之方成今。

經云諸佛所得(至)實諦者。先舉諸佛以顯二乘。

非
實與下。如來無別。

初結三法等者。如來虗空佛性。此三異昔四諦。故云
更結是非。

經云不名為諦者。不名二乘四諦也。

經云苦者等者。等二乘四諦非樂。又應云苦因者。有
為有漏無樂。如來非有為非有漏。湛然安樂是實非
諦。非諦者。非二乘四諦。苦盡苦對亦爾。虗空佛性亦
如是對問。

非虗非實等者。更作非虗非實等。對二乘簡出如來
是實是諦。

二乘審知是苦者。知是苦諦也。又與則當教名實。奪
則俱無。又應更以二乘實問如來等。

進退兩望者。攝為進。不攝名退。

經云皆入苦諦者。苦諦攝一切天魔外道等。故云皆
入。

二事可見者。諦眾生及二乘也。

知是約行者。文云所斷除故。故名實諦。驗此是約行。

壞佛集諦者。彼但計冥初冥然自有。不云從愛因緣
所生。由此橫計不名集諦故也。


壞佛苦諦者。不知此身從業力因緣所生。但計眾塵
所成。不名苦諦故云也。

此起橫計等者。既是橫計。自謂涅槃等不云與佛同
所以不能壞佛道。

滅二十五諦者。如下陳如品中。

辨六諦者。衛世師此云無勝。以六諦為宗。一陀驃諦。
此云主諦。謂五大及時方神意。此九為萬物所依。故
名為主。二求那諦。此云依諦。謂色等五塵一異離合
數量好醜愚智愛憎苦樂懃墮此二十依前九法。故
名依諦。三羯磨諦。此云作諦。謂俯仰屈申出入去來
等。故名為作。四摩若諦。此云總相諦。謂收萬法為一
大有。故名總諦。五毗尸沙諦。此云別相諦。謂森羅萬
像各各不同。故名別相。六摩婆夜諦。謂塵成瓶不相
妨礙。

經云誦一阿含乃至三四者。涉云。梵云阿含。此云傳
也。所說義至後也。故天竺正音云阿笈摩。舊云阿含
者訛略也。

言四含者。謂增一明人天因果。長破邪見。中明真寂
深義。雜明禪定。

據形相者。如瓶以眾塵所成故常。眾縷成衣。眾木成
車。既能有所成故。

知是常如負責者。若不常者。初得財巳。後不應索。後
既有索。驗知是常。餘皆例。

淨器者。身器也。

伴類者。同類者為伴。

異類者。為

非伴。

聖行品下

廣破計常者。外人多保於常。故須廣破。廣破計我者。
外人計我自在我常最重。故廣破之。

經云我觀諸行者。外人一切諸行既從緣生。生巳還
滅。滅巳還生。故知悉皆無常。

法塵對意者。外人因於韋陀等。曲說有自然。而意地
起計。則成法塵。對意起計。

經云佛性無生者。佛性不屬外計。故云無生。若有生
即有滅。滅巳還滅生。即是斷常也。

無去無來者。定計去屬斷。計來屬常。佛性不屬去來。
以不遷動故。非過去等佛性。不屬外計三世所攝。以
不流變故。

非因所作者。非外人計因父母等所生。

非無因作者。非外人計自然生。

非作者。非外人邪計所作。

非作者者。非外人所計宰主我也。

非相者。非外人計我從微塵世性生。

非無相者。非外人計我斷滅也。

非有名者。外人但有常樂等名。

非無名者。計斷也。

非名者。非外人所四陰也。

非色者。非外人所計色是我也。

非長非短者。非外人計色滅為短。神不滅為長。何者。
一死巳後更不復生。只是計斷常耳。佛性非此二計。

然諸計雖即不同。不出斷常二見。

舉是對非者。舉佛性。是對外人所計。諸句悉非。

經云不見佛性如來者。應更云及真僧即是不見一
體三寶。

總有三聚者。經中但云色心。何以將非色非心聚以
釋。故今不用。

無作無漏者。中道無漏也。

小乘未見佛性但是有漏想等者。等取受行。

二無教色者。無表色也。

四大五色者。無表色及四大色為五也。

識不應獨緣者。六根清淨人六根互用。若只能獨緣
一境。則是無常。

經云尚不得觀無常時尚不能觀苦等。況能觀常樂
我淨。既不能觀。驗是無常。

如何計常聖心異者。佛意云。我真常法中尚有三人。
差別於事。由是無常。

汝云何一向計常凡夫心異者。佛意云。非但我真常。
有於差別。只汝法中三人自別。

如何一向計常味異者。滋味異也。

力異者。初說堪胎時未有坦任造作之力。壯年有幹
用之力。老時其力衰耗。運動不御。故名力異。

懷合者。謂此陰滅彼陰滅此陰生等。

是四倒品中者。以第七卷有三品。耶正四諦四倒。依
河西觀師所指。其文處中為便。


圓慧行者。前七重二諦及一實諦並且順次第意以
釋。則七二諦後圓及一實諦。向後方修。登地方證。證
則固圓。即是以次第顯不次第。所以今文始修明於
圓慧。若依玄文。地前非不修圓。登地非無有別。則前
次第文通於別圓二釋。

破前分別心者。此與前師意亦不異。

尚無破著者。前既無破著之文。此不應致破著之語。

發起者。文殊為發起者。意令如來示圓常理。故先發
起。

不般示圓慧者。以眾生不般。故佛不曾般。又佛身佛
性皆同虗空。故不般。又圓理無般即法界故。

又若云般者。無始巳般。非始今日。又般即不般。不般
即般。故不般。

不更示圓慧者。異之與同。理無二故。故云不更。又昔
若曾般。意則今成。更昔實未入。何故云更。

次示真理者。如來佛性同於虗空體。即法界無有變
易。理體無般。即是示其真理。

無般橫歷諸事者。七無優劣。約事以破。故得橫名。

非果者。經云我成菩提乃至如來終不作。如是計此
即是果言。

非果者。昔未曾云得菩提。今日亦不曾云轉於法輪
眾生即法界。故不更轉。

經云我即是法者。法即法性法也。

從若有人下分果也。非因者。從信是我所下是初因。

從檀波羅蜜下是滅諦因。從四念處下是道諦因。非
轉者。從如來終不作下是。非生者。從如因眼下是。非
出者。從因酪下是。非作者。從如因子下是。非造者。從
因皷下是。生與出大同小異。文相可見。作造亦爾。

即事而理者。果等是生法。生即是無。故云常住。常住
即理也。

竪結者。於前七事。一一雙非。皆轍常住法界。故名竪
也。文𨷂轉法輪一法。有為法是前因果也。

異。故不更者。喻云如人從張家向王家。名為異。謂昔
說小今說大。八異皆爾。故云不更。

同故不更者。昔轉法輪今亦轉法輪。故云同也。又大
小理無二故同。又實理無二故同。又從得道來常說
小大之法。何故讚云更轉法輪。如從王家至於王家。
又異故不更者。約事以說。正令即事而達理。為是義
故。名為事異而理同。又同故則是事同。而理有同有
異(云云)。

德異者。行德異也。

今總言之者。然今經中伹八萬天人得果。不云五人。
然此列五人。與法華疏不同。彼云一𤘽隣。二頞鞞。亦
濕鞞。亦云阿說。示亦云馬星。三䟦提亦云。摩呵男。四
十力迦葉。五拘利太子。䟦提與摩男只是一人耳。

生善滅惡者。初亦雙生善滅惡。及偏滅惡偏生善。今
亦爾。故云不更。

生善者。從巳調伏者。令生善文是。


領解發迹者。經中發起迹在前領解居後疏。家從便
名文。

前佛復宗等者。從爾時世尊告迦葉下文是也。

如來別結者。別結唯在於佛。名為聖行。所以迦葉更
問。若唯在佛菩薩二乘。永無修行。如何得至大涅槃耶。

得有修義者不必盡得有。

別圓機起者。即能修之故云也。

世尊之所行者。此正指盡文有一行是如來行。但今
文語略下。地況上地。以初地況於二地。乃至等覺。

自在王地者。如下文云。欲吹壞須彌山王等。

通道疾利者。斷煩惱巳得神通疾利自在受生。故名
無畏。

何不二地等者。不動堪忍二地。既是戒定二行之果
何故戒定二果。但在初地。而不通至法雲耶。

只是一地者。戒定慧三同在初地故也。

自在往生者。伹是此地之同。

不應更開者。不應更開無畏法雲。

二地釋地義者。義是行之所至。所依之體。

地經合者。釋華嚴十地經亦名地。

論在名小異者。今文不活惡名與彼異。又此五怖之
文。一一皆離界內外二處惡。名二死等。方稱初地菩
薩之德。最後外道天魔亦須通界內外。

無不活畏者。世人貪求資生之具。長養身命。若不得
者。命則不活。菩薩巳得入於初地。不須資具。故無此

畏。

無死畏者。巳離二死畏故。

無惡道者。巳破三障惡道畏故。

無惡名者。無惡名穢稱畏故。

無死畏者。死是無常。巳無二死故。

常無不活者。須資具則苦。惡道是苦處。既離此二故。

樂無惡名(至)淨者。惡名穢稱是不淨。無界內外二處
惡名故。

淨無大眾(至)我者。自在能摧伏他。故云即我。

經云住無畏地(至)壞二十五有者。楞伽經云。菩薩入
初地時得是三昧。故破諸有。

一諦三諦者。應更云三諦即一諦。即非三諦非一諦。
而為其體。

二十五無非是王者。二十五三昧。皆以三諦四德為
體。所以最後用常樂我淨為名。令知二十五三昧皆
具四德明矣。

本法功德者。修聖行及梵行帶天行。理而修。故云即
修。

三諦三昧結行成者。見思破真諦三昧成。塵沙破俗
諦三昧。無明破中道第一義諦三昧成。

令他破有者。令他破惡業見思塵沙無明分段變易
二處因果。故云菩薩得二十五三昧。壞二十五有。即
其文也。

散合十方者。散一身為十界身。合十界身為一身。依

報亦爾。

等中者。觀此答辭。只是一語而巳。未成答問。問何故
不等。但云等不等。答其理不顯。故今不用。興皇所釋
今亦不用。

即竪云云者。今家所釋。一一地中皆具其車高廣。高
廣不二。名之為等。而復遊於四方。約事不等。方答問
旨。故注(云云)。

經論聖行者。經是詮戒定慧聖行之教。是故歎之。

無畏地之體用者。德即內體。威即外用。

母能生子者喻從一實出諸權教。今皆開顯。同歸此
典。所以此教可尊可崇。

就自行者。聖行正是菩薩自行。入於地住之法。專屬
自行。後病兒三行方屬化他。所以藏王約自行。

歎述如文者。如汝所說。方等經典能生諸佛菩提。我
意亦爾。故先述之。

開善謂譬五時者。文為三。一先述開善等四師之解。
二從義皆不然下次第破。三從今但下正釋。初云般
若是因者。古人意謂。般若明空蕩相。故屬於理。今即
破之。因果屬事。如何是理。

即了修多羅者。若不學十二部經。則不能了。由學故
了知。

諸法本者。由學修多羅。即知修多羅。是諸法本。由達
法本。則識方等之法。由達方等而生智解。由智解故
見於佛性。


涅槃通於小大者。十二部有通有別。今唯別在於大。
如何一向屬別。

修多羅又通者。修多羅亦有別。今別在大。如何專在
於小。

一句佛性者。合前之少句也。

次破中云邯鄲學步者。莊子外篇第十七云。壽陵餘
子聞趙國邯鄲徒步徐行。遂往學之。不得又失。其故
行矣。直逋匐而歸。古人亦爾。學今五時判教不成。而
復自違巳立五時次第。即當兩無所獲。

三正釋中云窮畜極妙者。明今家約五行一行次第。
五行自淺至深。畢於醍醐。不次第實亦極醍醐。以五
行合五時。亦顯醍醐極味。約經文次第對五時。亦彰
今經醍醐極妙之說。所以來述而歎之。

一慧一切慧等者。四諦慧二諦等慧皆法界。故云成
醍醐人。

中間諸法者。如來在初。醍醐居後。中間四味亦爾。如
雪山有草名曰忍辱。牛若食者即出醍醐。是則中間
乳酪等無非醍醐。即人法無二。方名圓行。

五行之實者。次第五行與一實行。一而無二。

二義皆成者。謂次第及一實。一一義皆成也。

若望一期教者。應知若約五行歎不失五時教。若約
五時教亦不失五行。教行相顯。彌益歎述之美。

許其通學者。如勸學品許三乘同學摩訶般若。又大
品中。二乘若能發菩提心。我皆隨喜。即其文也。


與涅槃同者。此經自指八千聲聞於法華得受記莂
如秋收冬藏。更無所作。大師稱此經。為捃拾之經。良
由此也。

法華以為極唱者。即以法華為第五時醍醐。所以二
經進退咸同。

一味戒聖行(至)義同者。以無作戒聖行。一正一作。無
非法界。與華嚴圓頓義。同故以戒對初味。餘四味可
見。

經云竊者。內心私竊思念。而不彰言。

自誓為四者。即四攝也。初正報等是利行。二依報財
力等。即布施攝。六度四等檀為其首。三誓以智力者
愛語也。四誓於同好者。同事也。

記超越行者。超三教菩薩所成。故云大菩薩前。

經云亦不聞有如來出世者。雖不聞如來及大乘經
名。而內心思惟發於宿習。見於常樂我淨。

福慧者。戒慧二行也。

大仙者。此天子所見正信。云此菩薩何必求帝處。唯
為菩提處耳。帝釋重此天子稱為大仙。前說偈由屬
耶。故不美之。

次合三誡者。三文次第合燒打磨。

一說半偈試者。表初聞生滅聖行。知非究竟。所以見
可畏身不怖。如菩薩聞後。三教聖行不怖。所以捨身
求之。聞後半偈。即表次第滅不次第滅。三聖行證今
之意。


住法不顯者。只是住法不能顯得無常。是故略之。

無住之常者。應答云有無住著圓常也。

所說空義者。消經中開空法道文。

經云開空法道者。聖行品初用開空法道破古。正用
此文。

生滅生巳等者。意云。生是約證得。無生巳。方名為樂
故云寂滅生也。即生是滅。即滅是生。方名真樂。

作此說者。為復得不答。任我自在。無方之答。即得。若
消偈意。須依寂滅為樂。

第八卷　梵行品

就文為二。一釋題。二文為二。下入文解釋。初又二。一
敘舊。二今言下正釋。初又二。先正敘。次義皆不然。下
略非。初云三品者。戒定慧三也。

說四諦(至)天道者。此師意者。今文不是唯修四無量
心生於梵天。正是修於四諦開第一義天之道。名轉
法輪。為梵天道。若破諸師皆用。今家三淨意破。無不
必壞破用。

四諦者。說生滅四諦法輪。但是梵天小因。今梵行得
入地住。故不可也。

又師言下只緣四心。是十二門。但成根本定。故云不
可用。

道通凡聖者。破云聖行豈不通凡聖耶。

次破中云尚存因果者。今大涅槃淨諸因果。方名梵
行。


若存因果梵行不成是誰梵行者。既非今經梵行。為
是人天。為是二乘梵行耶。

今言梵者。下二正釋。意云從初持戒等。即以大慈悲
心。薰於三學。得入初地。方名梵行。分滿以三諦慈為
體。故不同他所判。

又今立三淨者。淨淨即畢竟空。何者。以大涅槃慈淨
二乘真諦。故名淨淨。又不淨淨即俗諦淨。於二乘等
不淨令淨。由未具俗諦恒沙三昧。故名不淨。雙非即
淨二邊以顯中道。

七善者。即是能知能解之法。謂能知法能知義等。四
心是所行之法。用於圓解而修施行。下持戒修背捨
等定。次慧及六念法。皆是筞進梵行之法。以梵行與
聖行二行並行。自行化他。從始至終。不得相離。所以
俱至初地初住同結一果。

非因非果者。非聖行也。

非他非他者。非梵行也。

非染非淨者。涅槃無染。能淨不淨。故名非淨。又非前
出假故非染。非前淨淨故非淨。又淨淨不淨淨為能
入。能趣行中道為所入。所趣所依之體慈。

若有無者。若定有定無。即二乘慈。若於有無即具雙
非。及即一而三。即三而一。方是今慈。

經云住七善法者。具足應云住七善法四心及持戒
等法。略列七善而巳。

正是化他者。梵行以慈為本。所以化他為正。

舊云無翻者。應如今家法華玄中有翻無翻各具五

義。不可一向。

言五義者。一法本。亦云出生。二微發。亦云顯示。三涌
泉。四繩墨。五結鬘。如彼廣釋。

或云契經者。契緣契事契義。五義皆三。方稱大體。但
云正翻。此亦未可。

偈頌長行者。偈頌修多羅。自頌長行修多羅。故云祇
夜頌修多羅。

經云利根眾生者長行廣說為鈍根人。

經云彌勒者。經中從別。疏文從通。故云授六道等記。
聖說示人名為授。行因得果號為記。

不等句者。偈與長行。局不相等。頌於長行文相不等。
名不等。

頌除別相者。除長行別相修多羅。

無問自說者。不因[言*恣]啟。而自宣唱也。

因緣經者。藉現事因緣。而有宣說也。

此偈出法句者。法句經上卷云。莫輕小惡以為無殃
水渧雖微。漸盈大器。凡罪充滿。從小積成。莫輕小善
以為無福。水渧雖微。漸渧大器。凡福充滿。從纖纖積。
今經略引一偈。以示因緣之相。故指彼廣論云。是經
名因緣經者。成論第一十二部品云。

尼陀那者。是經名因緣經。所以者何。諸佛賢聖所說
法要有因緣。此諸經緣。或在修多羅中。或在餘處。是
名尼陀那。

阿波陀耶者。本末次第說是也。


如經中說智者。言說則有次第。有議有解。不合散亂。
是名阿波陀那。

譬喻經者。立喻顯法。名為譬喻。

本事者。宣說他人往古之事。名為本事。

各有封印者。諸佛所說別也。

合第九為本生者。即是合第八入第九。以第八本事
屬生。故合為一。

若開者。生即巳生處及受身等。事即所行之事。亦名
說他人事。故分別二。

方廣者。理正名方。包富名廣。又竪徹如理名方。橫周
法界為廣。教從理顯名方廣。

經亦云解義者。作解釋義。呼大乘中沒解義者。但論
義不名解。義空平等者。解真諦義。又於一句下解俗
諦義。又解下解中道義。

布施者。即是化他者。還將前自行以化他。

經云知足者。謂不令過分。常使四儀與大涅槃心相
應。方名知足。又飲食等於外知足。行住等於內知足
又行住坐臥身。業知足。睡之與悟意業知足。語之與
嘿口業知足。

如曾子(至)省者。註馬融曰。省視也。曾子言。我生平戒
慎。每一日中三過。自觀察我身無過失。然經中總有
十句。前五知巳五品善根。後五知巳三業所作去來。
身業正念善行。意業正念離惡。善行修善。問答口業
少用意者。意業知機方施身口。


今不云者。意業隱密。故且略之。

迭為尊卑者。菩薩自行化他皆令於卑而至尊極。方
名知眾圓。

七善者。以大涅槃無緣慈心。修於七善。生三諦善。滅
三惑二死惡。方稱譬旨。

第二明四無量心者。前七善屬解。四心屬行。以偏圓
解導偏圓行。故名梵行。

我心一相者。一大涅槃無緣慈心平等而觀。名為一
相。

皆同有三者。慈等四心。一一皆緣生等。

三慈但為一義者。只成一慈無量心。故云緣心無別。

若知眾生(至)一樂者。令眾生得如來樂。上緣於佛。以
無緣慈悲。上求下化。方名緣境心。

遍成論人云三空者。彼於三空而無三體。空於法空
名平等空。與今三非類。

反常不定者反於尋常平道說法之式。貴在物益。故
名反常。

經云或說一法者。十二因緣是有為法也。

經云因緣及果者。過去二因攝現在三因。現在五果
攝未來二果。文中一一皆具十二因緣。約於三世。二
因五果。三因二果。相望說之。

四種者。無明行收二世因。謂煩惱業生即現在五果。
老即未來二果。謂苦也。

經云如城經者。茅城及稻稈經廣明十二因緣。是故

指之。

經云除無明行識者。無明行巳墮過去。初託胎識昧
劣。故皆除之。

反常不定者。然經中有十二對。初之四對。約治破執
分別。謂計無常者。說常治之。若計常者。說無常治之。
餘三對例此。隨機宣說。唯益是從。次下兩對。約依正
分別。

於非眾生者。就正報說。如來體真常住。名非眾生。佛
隨物忻好。說為眾生。故云眾生無上者。佛是。於實眾
生者。以見佛性名非眾生。又生死凡夫實是眾生。佛
破我人。說非眾生。

非物說物者。就依報說也。初於理本無青黃赤白等
相。如來隨俗宣說。為物者。就理而觀。體如幻化。

次
下兩對就諦境分別。

非實說實者。世諦五陰虗假無常。名為非實。如來於
中說為真常。佛性名為說實。

實說非實者。佛性真常是實。隨妄流轉。說為生死。世
諦名說非實。

非境說境者。三界虗妄。名為非境。以智照達。無非法
界。名為說境。

境說非境者。謂隨心妄取。以乘凡夫雖得少分未見
佛性。說為非境。

次下兩對約十二因緣。

分別非生說生者。先觀生支。起老病死。次第逆推。乃
至最後觀無明。謂於理非生。隨俗說生。


生說非生者。謂達生即無生。故云非生。越其中間十
支。故云乃至。

次下兩對約境行分別。

色說非色者。全色是心故。非色說色者。全心是色故。
非道說道者。二乘所行且說為道。而未究竟說為非
道。此且一往對之然一一句皆先將凡夫對二乘。以
論是非。次將二乘對菩薩。辨於是非。方顯反常之旨
作僕使者。淨名云。見須給事者。為之作僮僕。既悅可
其意。後令發道心。

經云體性有四者。明其四心。主質體異。不可改慈為
悲改捨為喜。是故有四。

慈得遍淨者。大論第二十云。問曰佛說四無量功德。
慈心好修善修福極遍淨天。悲心好修善修福極虗
空處。喜心好修善修福極識處。捨心好修福極無所
有處。云何言慈果報應生梵天上。答曰諸佛法不可
思議。隨眾生。應度者。如此說。又三界中遍淨最為樂
故言福極遍淨。復次慈定起第三禪易從悲定起迴
向空處易。從淨。復次從慈定起迴向第三禪易。從悲
定起迴向處易。從喜定起入滅處易。從捨定起入無
所有處易。復次初禪有覺觀分別修悲易。喜支修喜
易。樂支修慈易。一心支修捨易。復次初禪修悲易。二
禪修喜易。三禪修悲易。四禪修捨易。此即修四無量
定之處所也。然今文中但列一文而巳。

或言器是境者。他人釋也。

雖有兩人者。見愛二人。著見之人有利有鈍著愛亦

爾。故須具四。何得唯二。

與其三樂者。有人云與不可得樂。有人云與四天下
樂。又云與梵天樂。又云與天上樂。有人云與三界樂。
今文先與人天中上妙樂。後與三諦大涅槃樂。

於三親中與三品樂者。皆與上樂。中人三品皆與中
樂。然九品樂。皆前品淺。向後漸漸深。成就時方得無
二。以未宜頓與故爾。

直取三品樂與九種境者。人有九種。樂有二十七品
何者如初入觀時。上親併得三樂中。親巳得下中二
樂。下親唯得下。樂所以第二入觀。中親與其上樂。下
親與其中樂。第三入觀。下親方得上樂。文中中人三
品。但出下中三品。中上中中例然。惡入亦但出上怨。
中怨下怨例爾。

略有四番者。經中三親為一番。怨有三番。合為四番。

經云世尊何緣菩薩等者。菩薩得自如是廣大無量
慈心。不名大慈者。何耶。又如大論云。與一天下人。樂
名廣。與四天下人樂名大。與十方眾生樂名無量。

初文唱者。由次第心修。所以難成。

或強慈弱者。別人次第斷惑。地前菩薩尚未成眾生
緣慈。何況圓頓。故名慈弱。

第二顯大者。一一文皆約地住菩薩。所得四心以釋
方稱文旨。

經云菩薩住於初地者。當知前次第慈。未入初地。故
非大慈。若入初地。與圓同證。故次文云。初住菩薩方

名大慈。別圓證同。是故並列。

但見實相等者。闡提雖不是菩薩大怨。而違佛法。名
為大惡。圓修菩薩以一心三慈。始從名字位巳上。但
見心佛眾生三無差別。同一涅槃。乃至至最後一品
無明。而常與拔。方名不見其過。

三結如文者。一心三慈而為與拔。乃各不見其過如
此之慈。方名大慈。

捨中亦二者。應先云喜。但是文略。見前人實意離苦
故喜。得樂亦然。見他究意離苦故捨。得樂亦然。是為
喜捨。皆具二義。如經自釋。然經中慈悲二文。慈則舉
拔苦以顯與樂。悲則舉與樂以顯拔苦。故云亦拔苦等。

經云無所擁護者。若眾生未得樂。菩薩常擁護之。今
既得究竟樂。無所擁護。方名大捨。

經云自捨巳樂下將巳所證。施於他人。令他如巳。為
大捨。

六度本者。以一心三慈為無作六度本。達施等五無
非法界。方名具足。

自相本者。只自行次第。達世無量。見禪實相。成一心
三慈。名大無量。

開善謂為實觀者。他見作遮難。即名為實觀。今不用
此釋。

奪難者。從除無利益至者。是奪。實無下難。

假想觀者。出大品經。大論廣釋。

縱難者。若非至樂者。縱也。彼諸下難。


遮難者。遮意者恐世尊答云。因中但願與之實未得
樂。即遮云。若當真實不得樂者。何名行慈。次如佛下
難。次第若不實下結難。

先歎其遮者。汝是下位。能於我前。無所畏懼。而遮行
慈。無有利益。真是勇猛。故以歎之。

經云而願與彼樂者。大論中問。菩薩行慈所有功德
與眾生共。既與眾生。菩薩將何以成無上菩提。答菩
薩因時但是普欲與之。至果方能遍與。何故云願與
彼樂。

經云聖種性者。同如來種性也。

經云不及修一慈者。不及一眾生緣慈。何況法緣無
緣耶。

聲聞假想之非者。二乘未得真實所行之慈。但名假
想。

經云云何知耶者。云何知如來行慈不是虗妄。

但能令見者。他云非究竟轉。但令蹔時見轉。如此說
者。違今經文。不可依用。

一師云者。即是大師之解。

當知眾生。有非眾生者。良由眾生依正不二。故得互
轉。皆是實轉。此為定說。

能令眾生(至)。是者。只緣眾生本來依正。不二而二。二
而不二。同一菩提三無差別。故可令轉。然外道尚能
變身為石。至於劫盡。況證真實涅槃。而不永轉耶。

不自覺知者。實轉眾生為非眾生。宛然不改轉。非情

為有情亦爾。

況復慈即如來者。辨果法無二。慈即佛性。辨果性全
在眾生正報。佛性即諸法。辨果性全依報是。

經云當知菩薩四無量心者。一心三慈名實思惟。

但是功德者。四心但是梵福即是義。故但能伏惑不
名為斷。

即是般若者。一心三智圓斷。諸惑不同古人所判。

能為三乘善本者。一心三慈本具人天等善。何況三
乘耶。

經云必定迴向者。五度是緣因。般若是了因。方成迴
向。如大論云。迴向心猶如熱鑿。

一切到者。無不燋滅。迴向心亦爾。一毫善根無不施
於眾生。安置菩提道中。以究竟四心而迴向之。故得
為下八事之本。故名為總。

經云不生憍慢者。謂於受者。及他人所不起憍慢。

不望反報者。謂不望前人現在反報。

不誑他者。以其實物。如實施與。

經云凡行施時者。修無緣時。菩薩施相。三事皆忘。故
云不見等。持戒可施不持不施。是田可施。知識可施
是法器可施。吉日可施。

是處者。清淨僧藍可施。飢即施。豐不施。如是簡者。皆
非菩薩。

慳起者。由人觀故。所以慳起。澤州云。箭喻乞人。由彼
乞求。發其慳病。名被毒箭。諸佛菩薩親益其人。名為

眷屬。為令其人破離慳病。安住善法。名欲令安隱謗。
聞求施法。名為命醫。

教依施法發遣求者。名為拔箭。

取相分別者。分別何人可施何人不可施。

何等箭者。此是慳心中分別施物。仍將箭譬分別。亦
不違前鏃(將木反。又七奏反。今依初反)。

凡有八重者。華嚴中雖有一百四十。皆是單願應用。
今經於一願上。具眾多願成彼一願使如此廣。方名
等慈。故今經中云。布施食時等。

經云凡所施食者。菩薩因施食。得出世大涅槃食。良
由堅發誓願所致。

經云八味水者。謂大涅槃河。具足八味。一者常二者。
恒。三者。安四清涼。五不老。六不死。七無垢。八快樂。

經云得一甜味等者。如四相品。初云說苦酢味。無常
醎味。無我苦味。樂為恬味。我為辛味。常為淡味。煩惱
為薪。智慧為火。以是因緣成涅槃食。明涅槃無苦唯
樂。故云無六差別。

經云施車乘者。因動得不動。即是從因運至於果。故
云金剛坐乘等。

經云與眾生共者。因時願與果時。方共。如大論說。

面各四寸者。如來著衣。離身四寸。

大集(至)見作戒非者。二乘是住戒不見戒法界。故成
非也。

經云施床敷者。因施世所依。得出世所依三德秘藏

佛臥之床。

經云施燈者。因施世燈明。得出世一心三智。普照法
界大明。

即是三乘者。前二教三乘也。無緣大慈體具權實。故
得為三乘。

本不淨與出入息者。即五停心觀也。一者多嗔眾生
教修慈悲觀。三者愚癡眾生教修十二因緣觀。四者
思覺眾生教修數息觀。五者著我眾生教修界分別
觀。雖有五門。然其要者有二種。一者不淨觀。二者數
息。觀故俱舍論云。入修要二門。不淨觀數息。貪尋增
上者。如次第修即其義也。

今言二甘露門者。不淨觀數息觀是涅槃門之要。故
但舉二。又前二教為甘露門。後二教是中道甘露。

經云無常生滅者。澤州云。無常生滅是總相法念處
觀。四念處是別相。謂觀身不淨。觀受是苦觀心無常。
觀法無我。

色苦等者。澤州云。且約色陰說。餘四陰類色可知彼
亦但列名而不解釋。後分判名利云。依如毗曇前四
在於四善根。乃至見道後三在修道。

若依成實。此七同在聞思位中。

三觀處者。依毗曇。觀陰界入。名三觀處。此觀在於總
相念處。若依成論。觀法無常苦與無我。名三觀處。此
觀在於四善根中。

經云八解脫。如下二十八經中廣說。


無諍有三解者。並不出小乘未免於諍。故今不用。

空解明者。如須菩提觀空解明。

經云及諸神通者。謂如意身通天眼天耳宿命漏盡
故云諸也。

有無並觀者。並觀是有無。如何名為非有非無耶。

中論云者。引證三諦融即也。

假名四句者。達有即空中無即假中有無即雙亡雙
非即雙照。皆但有名字。四悉因緣適時逗物。令物入
實。故非戲論。

附庸國者。小國附大國也。

俱會一圓者。次與不次俱會一圓。以為尊極。

涅槃疏私記卷第五


承保四年五月六日以華林房本書寫巳了
