











No. 323-A
 楞伽經序
朝議大夫直龍圖閣權江淮荊淅等路制
置鹽礬兼發運副使上護軍賜紫金魚袋
蔣之奇撰

之奇嘗苦楞伽經難讀又難得善本會南都太子太
保致政張公施此經而眉山蘇子瞻為書而刻之板
以為金山常住金山長老佛印大師子元持以見寄
之奇為之言曰佛之所說經捴十二部而其多至於
五千卷方其正法流行之時人有聞半偈得一句而
悟入者盖不可為量數至於像法末法之後去聖既
遠人始溺於文字有入海算沙之困而於一真之體
乃漫不省解於是有祖師出焉直指人心見性成佛
以為教外別傳於動容發語之頃而上根利器之人
巳目擊而得之矣故雲門至於罵佛而藥山至戒人
不得續經皆此意也由是去佛而謂之禪離義而謂
之玄故學佛者必詆禪而諱義者亦必宗玄二家之
徒更相非而不知其相為用也且禪者六度之一也
顧豈異於佛哉之奇以為禪出於佛而玄出於義不
以佛廢禪不以玄廢義則其近之矣冉求問聞斯行
諸孔子曰聞斯行之子路問聞斯行諸曰有父兄在
如之何其聞斯行之求也退故進之由也兼人故退

之說豈有常哉救其偏而巳學佛之敝至於溺經文
惑句義而人不體玄則言禪以救之學禪之敝至於
馳空言玩琦辯而人不了義則言佛以救之二者更
相救而佛法完矣昔達磨西來既巳傳心印於二祖
且云吾有楞伽經四卷亦用付汝即是如來心地要
門令諸眾生開示悟入此亦佛與禪並傳而玄與義
俱付也至五祖始易以金剛經傳授故六祖聞客讀
金剛經而問其所從來客云我從蘄州黃梅縣東五
祖山來五祖大師常勸僧俗但持金剛經即自見性
成佛矣則是持金剛經者始於五祖故金剛以是盛
行於世而楞伽遂無傳焉今之傳者實自張公倡之
之奇過南都謁張公親聞公說楞伽因緣始張公自
三司使翰林學士出守滁一日入琅邪僧舍見一經
函發而視之乃楞伽經也恍然覺其前生之所書筆
畫宛然其始神先受之甚明也之奇聞羊叔子五歲
時令乳母取所弄金環乳母謂之汝初無是物祜即
自詣鄰人李氏東垣桑木中探得之主人驚曰此吾
亡兒所失物也云何持去乳母具言之知祜之前身
為李氏子也白樂天始生七月姆指之無兩字雖試
百數不差九歲暗識聲律史氏以為篤於互章盖天
稟然而樂天固自以為宿習之緣矣人之以是一真
不滅之性而死生去來於天地之間其為世數雖折
天下之草木以為籌筯不能算之矣然以淪於死生
神識疲耗不能復記惟圓明不昧之人知焉有如張

公以高文大冊再中制舉登侍從秉鈞軸出入朝廷
逾四十年風烈事業播人耳目則其前身甞為大善
知識無足疑者其能記憶前世之事豈不謂信然哉
故因讀楞伽新經而記其因緣於經之端云。
No. 323-B
 書楞伽經後

楞伽阿䟦多羅寶經先佛所說微妙第一真實了義
故謂之佛語心品祖師達磨以付二祖曰吾觀震旦
所有經教惟楞伽四卷可以印心祖祖相授以為心
法如醫之難經句句皆理字字皆法後世達者神而
明之如槃走珠如珠走槃無不可者若出新意而棄
舊學以為無用非愚無知則狂而巳近歲學者各宗
其師務從簡便得一句一偈自謂了證至使婦人孺
子抵掌嬉笑爭談禪悅高者為名下者為利餘波末
流無所不至而佛法微矣譬如俚俗醫師不由經論
直授方藥以之療病非不或中至於遇病輙應懸斷
死生則與知經學古者不可同日語矣世人徒見其
有一至之功或捷於古人因謂難經不學而可豈不
誤哉楞伽義趣幽眇文字簡古讀者或不能句而況
遺文以得義忘義以了心者乎此其所以寂寥於世
幾廢而僅存也太子太保樂全先生張公安道以廣
大心得清淨覺慶歷中嘗為滁州至一僧舍偶見此

經入手恍然如獲舊物開卷未終夙障冰解細視筆
畫手迹宛然悲喜太息從是悟入常以經首四偈發
明心要軾游於公之門三十年矣今年二月過南都
見公於私第公時年七十九幻滅都盡惠光渾圜而
軾亦老於憂患百念灰冷公以為可教者乃授此經
且以錢三十萬使印施於江淮間而金山長老佛印
大師子元曰印施有盡若書而刻之則無盡軾乃為
書之而元使其侍者曉機走錢塘求善工刻之板遂
以為金山常住。

元豐八年九月九日朝奉郎新差知
登州軍州兼管內勸農事騎都尉借緋蘇軾書
No. 323-C
 楞伽通義序

如來藏心未始有物所謂五法三自性八識二無我
由之而出此楞伽佛語心之大旨也故以離相言之
雖正智如如亦悉須離以即性言之雖名相妄想無
不皆即是則破相無不盡顯性無不周往復折徵析
理精微此經該而存焉其窮理盡性之詮乎故達磨
傳之馬祖示之張文定公夙契之蘇文忠公發揮之
而世始盛傳人知景慕獨其文簡古譯者葢將使上
根達識深於自得傳之後世未遽以文字曉則不至
於玩且敞而中下根器幾不能句而望崖焉注釋之
家非無發明往往昧於教意暗於文旨正邪莫辨其

說混淆無上至教幾息于時余竊患之試摭一二徐
思而得欲罷不能於是究一經始末節句義起盡按
吾台宗規矩大體申述其旨目曰通義載藁載書朞
年乃成嘗出以示人則曰佛旨淵深凡情淺陋幾何
而不貽誚於大方之家曰有是哉以凡望聖則余豈
敢以人望人余亦未之多遜或又曰使譯者意不在
簡古則巳觀今之說則晦者明窒者通迂者直難者
易無乃得罪於昔人耶曰知我罪我其惟春秋余固
不敢辭。

嘉定己巳中冬三日　柏庭善月序No. 323
楞伽阿䟦多羅寶經通義卷第一
四明沙門柏庭　善月　述

「一切佛語心品第一之一」

【此經大本具在天竺譯人以卷帙既多此品最要
有足以印心者故別傳此土凡四譯三存(求那跋陀羅譯
於宋菩提流志譯於魏實叉難陀譯於唐)一亡(曇謨讖譯於北涼)盛行宋譯得
無謂乎楞伽阿䟦多羅寶經大本總目也楞伽謂
其山高絕非神通莫往故以不可往翻之表心路

絕也即說是經處阿䟦多羅梵本正云阿靺多羅
此翻游入故二譯竝以入楞伽稱之約理則游入
自覺聖智境界而說是經亦猶金光明云游於無
量甚深法性是也或翻無上則合云阿耨多羅恐
訛轉爾寶之為言貴重也以出世法寶無以尚故
借世寶譬之以凡立題人法譬言之即以處從法
亦法譬之例也經如常釋一切佛語心品一品別
題也一切則何所不該三世諸佛同證此心共說
此法今從別指且自釋迦文雖通法亦只是心從
要總目故曰佛語心品者類義謂類聚以成品也
今從別題按台宗以五重玄義申之其一曰人法
離相為名即一切佛人也語心者法也率皆離相
方稱題旨葢佛是究竟果人則究竟離相以離相
人說離相法是法即心心亦離相離相無相無相
亦離即此為名法可知矣其二曰第一義心為體
即名所詮體夫心義多種今之所名即如來藏自
性清淨第一義心故曰此是三世諸佛性自性第
一義心此心至中至極如君如父性一切心玅一
切法建立一切義為一切法所歸趣處皆體之謂
也其三曰了妄無性為宗宗所以顯體苟有諸妄
體不自顯要由自覺聖智了妄無性即妄顯真莫
要乎此故曰妄想無性又曰外性無性等皆此經
之宗致也其四曰破外辨邪為用以宗顯則智明
智明然後有用故以之破外則內外斯別以之辨

邪則邪正畢見猶鑑明則不欺於妍醜繩設則不
謬於曲直故無不得其當矣其五曰方等通乘為
教相此經舊皆以為頓大之說殊不知多談幻相
義涉衍門所被之機猶通三乘所談之位兼該十
地故今判之以時則方等除四時部類統收諸大
乘故也以教則通乘通於前後兼攝三乘四教故
也如此宗判金光明有判教屬通就圓釋體之例
雖若特異從所宗也五義不出三法三法本乎一
心用釋茲題其旨彌顯又此品目據下別文一名
聖智事分別自性經又名觀察五法自性經亦名
言說妄想相心經益其所說大約有四謂五法三
自性八識二無我即此品之綱目建義之關鍵各
從其義以彰異號然不若佛語心兼該總攝事理
俱得故特以名焉。】

「如是我聞一時佛住南海濱楞伽山頂種種寶華以
為莊嚴與大比丘僧及大菩薩眾俱從彼種種異佛
剎來是諸菩薩摩訶薩無量三昧自在之力神通游
戲大慧菩薩摩訶薩而為上首一切諸佛手灌其頂
自心現境界善解其義種種眾生種種心色無量度
門隨類普現於五法自性識二種無我究竟通達。」

【佛未始有說經未始有言阿難何從得聞乎經固
言之矣其說法者無說無示其聽法者無聞無得
是則如來以無說說阿難以不聞聞向言離相其
謂是歟言如是則指所聞法亦信順之辭我聞則

阿難從佛聞持是法台宗章疏約大經生生等四
句作我我聞聞等釋符四教也一時則聞持和合
機應際會之時佛則覺道既成乘機說法導利羣
品也餘義他文詳之住南海濵楞伽山頂者說處
也按唐譯曰摩羅耶山楞伽城中下文亦云楞伽
國摩羅耶山此言楞伽者以國城名山或從略爾
種種寶華以為莊嚴示其處勝也或約表法義釋
之與大比丘眾等列同聞眾仍歎德行文先歎眾
菩薩德而言從彼種種異佛剎來者舉遠知近且
語他方非謂不兼此土機緣無量三昧等正歎德
也初句言定次句言慧第三句言化他而不歎聲
聞者褒貶之意在焉所以先列者則又以形服進
之也次別歎上首大慧德一切諸佛手灌其頂明
位高也言是菩薩有亞聖之德故以授職灌頂稱
之事見後文自心現境界者一經之旨首見於此
言大慧善解則智德超勝也以種種眾生而有種
種心色則善惡等五陰種別大慧以無量度門而
普應之則法門深廣也於五法等究竟通達則亦
徧達一切佛法矣是宜首眾啟法對揚道玅有非
時眾所能及者所謂具二莊嚴故能問能答者大
慧其有焉。
○右第一章。】

「爾時大慧菩薩與摩帝菩薩俱遊一切諸佛剎土承
佛神力從座而起偏袒右肩右膝著地合掌恭敬以
偈讚佛。


世間離生滅猶如虗空華智不得有無而興大悲心
一切法如幻遠離於心識智不得有無而興大悲心
遠離於斷常世間恒如夢智不得有無而興大悲心
知人法無我煩惱及爾𦦨常清淨無相而興大悲心
一切無涅槃無有涅槃佛無有佛涅槃遠離覺所覺
若有若無有是二悉俱離牟尼寂靜觀是則遠離生
是名為不取今世後世淨。」

【凡諸贊佛下不測上豈能盡其法門乎必曰承佛
神力則是述佛所證以贊一經大旨亦槩見此偈
凡有二初贊遠離成自他之功次歎寂靜結名實
之德遠離有五曰世間曰心識曰斷常曰二障曰
覺所覺文義不無次第夫世間則所緣之境所緣
雖離心識未亡則猶存能見故次之離心識心識
者妄見之本有妄見則有斷常故又次之斷常生
於我見能障二種無我成煩惱爾炎故二障復次
之障離即覺覺即涅槃若猶存能所非本來寂滅
故卒離覺所覺此五圓離方名為佛則無次第之
異也然世間本生滅法唯佛能了如空華夢幻以
不離而離離彼世間心識等見故曰猶如虗空華
既曰空華則非有非無此智所以不得有無由是
而言雖佛不在三界可也但眾生未悟如來哀之
為是興大悲心垂世設教如幻夢等理一義異具
如大乘十喻(云云)離斷常者文義本出阿含有離斷
常中今文言之所離雖近能離實遠凡偏小二見

無不離也人法無我及二障義至後當明一切無
涅槃者以諸法平等性本寂滅故無涅槃及以得
者淨名所謂一切眾生即涅槃相不可復滅惟其
即涅槃相故無涅槃佛以不可復滅故無佛涅槃
遠離覺所覺者或直以無佛無涅槃釋之是為無
有未為無無究竟而言二皆寂滅故曰若有若無
有是二悉俱離牟尼寂靜觀等總結歎也謂牟尼
以寂默為名故如是而觀即寂靜觀也是觀與德
率由上遠離而生若曰遠離生滅則與上文重矣
惟其遠離寂靜二者交顯故無一法可取不取之
義有三謂不取之取取而不取不取亦不取具如
大論般若如火聚偈方盡其旨(云云)此如來所以究
竟寂滅而至盡極淨者也。
○右第二章。】

「爾時大慧菩薩偈讚佛巳自說姓名。

我名為大慧通達於大乘今以百八義仰諮尊中上
世間解之士聞彼所說偈觀察一切眾告諸佛子言
汝等諸佛子今皆恣所問我當為汝說自覺之境界。

爾時大慧菩薩摩訶薩承佛所聽頂禮佛足合掌恭
敬以偈問曰。

云何淨其念云何念增長云何見癡惑云何惑增長
何故剎土化相及諸外道云何無受次何故名無受
何故名佛子解脫至何所誰縛誰解脫何等禪境界
云何有三乘惟願為解說緣起何所生云何作所作
云何俱異說云何為增長云何無色定及與滅正受

云何為想滅何因從定覺云何所作生進去及持身
云何現分別云何生諸地破三有者誰何處身云何
往生何所至云何最勝子何因得神通及自在三昧
云何三昧心最勝為我說云何名為藏云何意及識
云何生與滅云何見巳還云何為種性非種及心量
云何建立相及與非我義云何無眾生云何世俗說
云何為斷見及常見不生云何佛外道其相不相違
云何當來世種種諸異部云何空何因云何剎那壞
云何胎藏生云何世不動何因如幻夢及揵闥婆城
世間熱時𦦨及與水月光何因說覺支及與菩提分
云何國土亂云何作有見云何不生滅世如虗空華
云何覺世間云何說離字離妄想者誰云何虗空譬
如實有幾種幾波羅密心何因度諸地誰至無所受
何等二無我云何爾𦦨淨諸智有幾種幾戒眾生性
誰生諸寶性摩尼真珠等誰生諸語言眾生種種性
明處及伎術誰之所顯示伽陀有幾種長頌及短句
成為有幾種云何名為論云何生飲食及生諸愛欲
云何名為王轉輪及小王云何守護國諸天有幾種
云何名為地星宿及日月解脫修行者是各有幾種
弟子有幾種云何阿闍梨佛復有幾種復有幾種生
魔及諸異學彼各有幾種自性及與心彼復各幾種
云何施設量惟願最勝說云何空風雲云何念聽明
云何為林樹云何為蔓草云何象馬鹿云何而捕取
云何為卑陋何因而卑陋云何六節攝云何一闡提

男女及不男斯皆云何生云何修行退云何修行生
禪師以何法建立何等人眾生生諸趣何相何像類
云何為財富何因致財富云何為釋種何因有釋種
云何甘蔗種無上尊願說云何長苦仙彼云何教授
如來云何於一切時剎現種種名色類最勝子圍繞
云何不食肉云何制斷肉食肉諸種類何因故食肉
云何日月形須彌及蓮華師子勝相剎側住覆世界
如因陀羅網或悉諸珍寶箜篌細腰鼓狀種種諸華
或離日月光如是等無量云何為化佛云何報生佛
云何如如佛云何智慧佛云何於欲界不成等正覺
何故色究竟離欲得菩提善逝般涅槃誰當持正法
天師住久如正法幾時住悉檀及與見各復有幾種
毗尼比丘分云何何因緣彼諸最勝子緣覺及聲聞
何因百變易云何百無受云何世俗通云何出世間
云何為七地惟願為演說僧伽有幾種云何為壞僧
云何醫方論是復何因緣何故大牟尼唱說如是言
迦葉拘留孫拘那含是我何故說斷常及與我無我
何不一切時演說真實義而復為眾生分別說心量
何因男女林訶梨阿摩勒雞羅及鐵圍金剛等諸山
無量寶莊嚴仙闥婆充滿。

無上世間解聞彼所說偈大乘諸度門諸佛心第一
善哉善哉問大慧善諦聽我今當次第如汝所問說
生及與不生涅槃空剎那趣至無自性佛諸波羅密
佛子與聲聞緣覺諸外道及與無色行如是種種事

須彌巨海山洲渚剎土地星宿及日月外道天修羅
解脫自在通力禪三摩提滅及如意足覺支及道品
諸禪定無量諸陰身往來正受滅盡定三昧起心說
心意及與識無我法有五自性想所想及與現二見
乘及諸種性金銀摩尼等一闡提大種荒亂及一佛
智爾𦦨得向眾生有無有象馬諸禽獸云何而捕取
譬因成悉檀及與作所作叢林迷惑通心量不現有
諸地不相至百變百無受醫方工巧論伎術諸明處
諸山須彌地巨海日月量下中上眾生身各幾微塵
一一剎幾塵弓弓數有幾肘步拘樓舍半由延由延
兔毫窻塵蟣羊毛[麩-夫+廣]麥塵鉢他幾[麩-夫+廣]麥阿羅[麩-夫+廣]麥幾
獨籠那佉梨勒义及舉利乃至頻婆羅是各有幾數
為有幾阿菟名舍梨沙婆幾舍梨沙婆名為一賴提
幾賴提摩沙幾摩沙陀那復幾陀那羅為迦梨沙那
幾迦梨沙那為成一波羅此等積聚相幾波羅彌樓
是等所應請何須問餘事聲聞辟支佛佛及最勝子
身各有幾數何故不問此火𦦨幾阿菟風阿菟復幾
根根幾阿菟毛孔眉毛幾護財自在王轉輪聖帝王
云何王守護云何為解脫廣說及句說如汝之所問
眾生種種欲種種諸飲食云何男女林金剛堅固山
云何如幻夢野鹿渴愛譬云何山天仙揵闥婆莊嚴
解脫至何所誰縛誰解脫云何禪境界變化及外道
云何無因作云何有因作有因無因作及非有無因
云何現巳滅云何淨諸覺云何諸覺轉及轉諸所作

云何斷諸想云何三昧起破三有者誰何處為何身
云何無眾生而說有吾我云何世俗說惟願廣分別
所問相云何及所問非我云何為胎藏及種種異身
云何斷常見云何心得定言說及諸智戒種性佛子
云何成及論云何師弟子種種諸眾生斯等復云何
云何為飲食聰明魔施設云何樹葛藤最勝子所問
云何種種剎仙人長苦行云何為族姓從何師受學
云何為醜陋云何人修行欲界何不覺阿迦膩吒成
云何俗神通云何為比丘云何為化佛云何為報佛
云何如如佛平等智慧佛云何為眾僧佛子如是問
箜篌腰鼓華剎土離光明心地者有七所問皆如實
此及餘眾多佛子所應問一一相相應遠離諸見過
悉檀離言說我今當顯示次弟建立句佛子善諦聽
此上百八句如諸佛所說。

不生句生句常句無常句相句無相句住異句非住
異句剎那句非剎那句自性句離自性句空句不空
句斷句不斷句邊句不邊句中句非中句常句非常
句緣句非緣句因句非因句煩惱句非煩惱句愛句
非愛句方便句非方便句巧句非巧句淨句非淨句
成句非成句譬句非譬句弟子句非弟子句師句非
師句種性句非種性句三乘句非三乘句所有句非
所有句願句非願句三輪句非三輪句相句非相句
有品句非有品句俱句非俱句緣自聖智現法樂句
非現法樂句剎土句非剎土句阿㝹句非阿㝹句水

句非水句弓句非弓句實句非實句數句非數句數
句非數句明句非明句虗空句非虗空句雲句非雲
句工巧伎術明處句非工巧伎術明處句風句非風
句地句非地句心句非心句施設句非施設句自性
句非自性句陰句非陰句眾生句非眾生句慧句非
慧句涅槃句非涅槃句爾𦦨句非爾𦦨句外道句非
外道句荒亂句非荒亂句幻句非幻句夢句非夢句
𦦨句非𦦨句像句非像句輪句非輪句犍闥婆句非
犍闥婆句天句非天句飲食句非飲食句婬欲句非
婬欲句見句非見句波羅密句非波羅密句戒句非
戒句日月星宿句非日月星宿句諦句非諦句果句
非果句滅起句非滅起句治句非治句相句非相句
支句非支句巧明處句非巧明處句禪句非禪句迷
句非迷句現句非現句護句非護句族句非族句仙
句非仙句王句非王句攝受句非攝受句寶句非寶
句記句非記句一闡提句非一闡提句女男不男句
非女男不男句味句非味句事句非事句身句非身
句覺句非覺句動句非動句根句非根句有為句非
有為句無為句非無為句因果句非因果句色究竟
句非色究竟句節句非節句叢樹葛藤句非叢樹葛
藤句雜句非雜句說句非說句毗尼句非毗尼句比
丘句非比丘句處句非處句字句非字句大慧是百
八句先佛所說汝及諸菩薩摩訶薩應當修學。」

【此下正宗有請許說三即文曰今以百八義仰諮

尊中上請也我當為汝說自覺之境界許也說文
又二初以偈頌總問領結文曰云何淨其念等問
也生及與不生等領也亦釋也不生句生句等結
指顯示也總唯百八句義與夫五法三自性八識
二無我數雖廣略義實相符一經大旨舉在是矣
今且略以示之夫既曰自覺之境界又曰先佛之
所說大乘諸度門諸佛心第一則無上覺心所證
境界三世達道無量度門何以加此然其為法則
有理有事有性有修有真有妄有迷有悟(染淨縛脫逆順
等義同上迷悟云云)有教有行有因有果有體有用有即有
離有亡有照一品始終義攝可知(云云)問既散問領
亦趣領本無倫次故不可責以定數開合至後結
指方曰我今當顯示次第建立句即總上問領作
百八句顯示建立也(按今宋本正文止得百單四句於中加實叉四句句數方
足如有品句非有品句下實叉作有句非有句無句非無句又緣自聖智現法樂句非現法樂句實叉開
作兩句又起滅句非起滅句亦分作兩句又說句非說句下實叉更有决定句非決定句總加四句)而
數至爾許者亦可表對百八煩惱即百八法門數
義足故(云云)既提網領於前續當隨釋於後云何淨
其念者約解為問也云何見癡惑者約迷為問也
從是二心建立一切染淨諸法故復有二增長之
句即一百八問從而可識其領釋則曰生及與不
生謂生則有迷中一切法本於剎那妄念謂不生
則有悟中一切法歸於涅槃空理故曰涅槃空剎
那趣至無自性趣猶往也至猶極也兩者趣至於

極本乎一理一理者無自性之理也無自性故生
即不生不生亦不生故結指曰不生句生句等是
知問領結指文旨一貫凡後一切事句皆得以生
句攝之一切非句皆不生句攝之但了諸法不生
而生生而不生皆唯自心及出諸理則一百八句
一言蔽之矣而特與次句反者互顯之意首示於
此故至後問領結而巳雖不別釋理在其中舊謂
答在後文者後復別問別答因再請生非關前意
然有名相難曉及解者誤指具諸別釋況是問文
未煩委悉斯皆機應無方之說譯者隨宜存沒非
同世典文義楷定如必一一對會只增名相略之
可也二長行別問別答如次文。
○右第三章。】

「爾時大慧菩薩摩訶薩復白佛言世尊諸識有幾種
生住滅佛告大慧諸識有二種生住滅非思量所知
諸識有二種生謂流注生及相生有二種住謂流注
住及相住有二種滅謂流注滅及相滅大慧諸識有
三種相謂轉相業相真相大慧略說有三種識廣說
有八相何等為三謂真識現識及分別事識。」

【萬法唯心識由心變將明心攝一切故說識本於
心識有種種心無二焉此明諸識生住滅相其旨
有三一為通示諸識相故二別明現前根境次第
轉生本於無始藏識故三的顯真識不滅為立經
宗佛語心故初問大慧意以識相者起滅念也故
問云云答中先略示相次廣明義略中言諸識有

二種生住滅非思量所知者謂二種則流注及相
以其麤細難知非一異合散所可明故抑由識相
微細是佛境界唯智乃窮非餘分別情想所及然
於不可知中略而言之則曰諸識有二種生等文
雖別列總唯二相謂流注相及相生流注則識蘊
於內念念相續未始暫停楞嚴所謂如急流水望
如恬靜以識則第八阿黎耶識相謂相顯於外寓
諸根境起滅遷變以識則第六意識兼於五識亦
傍收七識分別雖爾體固不異各言生住滅者凡
有為之法始終具三迭為起滅或加異相而有大
小則又謂之八相遷物者也又曰諸識有三相及
說三識有八相是識與相相為廣略謂轉相則六
識於諸根境有次第轉現之義亦謂分別事識業
相則無明業相起信所謂以依不覺故心動說名
為業是也亦曰現識即八識也此經不別立第九
識故真相藏識同在第八而有事理體用等異麤
細次第互為前後者益本末相顯爾注家現業以
對七識則八識唯真義反常途亦顯違宗鏡等文
如今所對而不及七諸者義如後見具明識相委
在他文(一)。】

「大慧譬如明鏡持諸色像現識處現亦復如是大慧
現識及分別事識此二壞不壞相展轉因大慧不思
議熏及不思議變是現識因大慧取種種塵及無始
妄想熏是分別事識因大慧若覆彼真識種種不實

諸虗妄滅則一切根識滅是名相滅大慧相續滅者
相續所因滅則相續滅所從滅及所緣滅則相續滅
大慧所以者何是其所依故依者謂無始妄想熏緣
者謂自心見等識境妄想。」

【次廣明義別釋生滅生滅名同義與上異前通明
識相有生有滅滅巳還生故生滅為妄此以一真
相顯言滅故滅妄為真不滅而滅即寂滅矣於中
先明現識所以彰能生之本則曰譬如明鏡等正
言能現鏡明持諸色象而無差失故當八識若所
現色相則六識依正等事故知能所不可一混次
言現及事識相因之義則曰此二壞不壞相展轉
因謂事識可壞識隨境滅或有壞義故現識不可
壞任持不失一向無滅故雖壞不壞異而展轉相
因非異非不異六七八識次第迭論亦應可見如
後明三明二識各有因則曰不思議熏等言不思
議即前所謂非一異合散也故無熏而熏熏於真
如不變而變變為無明是為現識因又以五根取
塵分別好醜及遠推無始妄想併是分別事識因
言因則生相可知望前生住滅則彼皆生相次言
滅相者即前相及流注皆滅則曰若覆彼真識等
覆謂覆蔽即能覆彼真識諸虗妄滅故真識性顯
根塵識相當不復生此以不生言滅舊約反覆義
釋者其說頗迂然則何以滅妄亦照妄識本空而
巳相續滅者即向流注識相由所因等生故滅亦

續滅故曰所因滅等所因則無始妄想是巳即文
所謂依者無始妄想熏所緣即自心見聞等識境
是巳兼言妄想者即能緣所緣合故故有其次所
從妄想識相於是三者求實叵得則前後際斷相
續識相當不復續此以不續為滅非性滅也徵釋
之文顯矣(二)。】

「大慧譬如泥團微塵非異非不異金莊嚴具亦復如
是大慧若泥團微塵異者非彼所成而實彼成是故
不異若不異者則泥團微塵應無分別如是大慧轉
識藏識真相若異者藏識非因若不異者轉識滅藏
識亦應滅而自真相實不滅是故大慧非自真相識
滅但業相滅若自真相識滅者藏識則滅大慧藏識
滅者不異外道斷見論議大慧彼諸外道作如是論
謂攝受境界滅識流注亦滅若識流注滅者無始流
注應斷大慧外道說流注生因非眼識色明集會而
生更有異因大慧彼因者說言若勝妙若士夫若自
在若時若微塵。」

【三明諸識非異非不異正顯藏識真相不滅以為
一經之宗所謂佛語心者其在是歟文先立譬則
曰譬如泥團微塵亦如金莊嚴具皆所以明非異
非不異若異則泥團非微塵所成而實因微塵成
若不異則相應不別以相別明其非同以體一明
其不異故曰云云此譬之大旨也次帖釋顯法則
曰如是大慧等意顯轉識與藏識真相非異非不

異異則藏識非因非因者非轉識因一往覈非爾
不異則滅即俱滅不應藏識亦滅以藏識真相不
可滅故明其非同以因於藏識得有轉識故明其
非異既非異非不異則非滅非不滅非滅故非斷
非不滅故非常非斷非常則一真之性有在於是
實不可滅然則言滅者但滅其無明業相爾故曰
非自真相識滅但業相滅所以滅者以相轉為滅
非性滅也若性相俱滅則墮外道斷滅見非所謂
佛法也彼諸外道者正出外計不過謂所搆受境
界滅故識流注滅是則由塵滅故識滅故成斷見
豈知流注識性出於無始藏識哉彼又說流注生
因非眼等四緣別有異因者豈有異因能無斷滅
若勝妙等即彼所計異因也名相別出(云三云)。
○右
第四章。】

「復次大慧有七種性自性所謂集性自性性自性相
性自性大種性自性因性自性緣性自性成性自性
復次大慧有七種第一義所謂心境界慧境界智境
界見境界超二見境界超子地境界如來自到境界
大慧此是過去未來現在諸如來應供等正覺性自
性第一義心以性自性第一義心成就如來世間出
世間出世間上上法聖慧眼入自共相建立如所建
立不與外道論惡見共大慧云何外道論惡見共所
謂自境界妄想見不覺識自心所現分齊不通大慧
愚癡凡夫性無性自性第一義作二見論。」


【向言一性不滅異於外道未盡所以異之實於是
正明如來性自性第一義心不與外道凡夫共如
第一義超子地境界尚出過等覺巳還況外道凡
夫乎七種名義或約妄釋者非結示既曰此是三
世如來性自性第一義心又曰凡夫無性自性豈
非兼結性義在聖非凡是竝約聖釋可也於中前
六不出因果謂集性自性即萬善聚集因也由集
因故有性有相性內而相外也大種性自性者果
也大種本通今約聖報所謂常色等即法性五陰
果故有因有緣因親而緣助也因果所成者成性
自性也即成後第一義心故次明七種第一義准
上亦應唯約悟釋而有通別前六通於下地自到
境界極唯在佛而又曰境界者謂第一義之境界
也此是過去下總前結示亦轉釋上義云此是如
來第一義心者自到境界也亦兼超子地境界心
即心境界也成就慧眼者慧也入自共相者智也
如所建立者見也不與外道惡見論共者超二見
也名義於是可知以是心故成就如來聖慧眼者
推果由因因顯於果亦指修即性性成於修也故
慧眼開發時全由性顯非是眼智亦不足以稱性
成德故曰入自共相建立而兼言世出世間者一
者深必攝淺二者境通一切入自即別相入共即
總相如一心三諦亦其理也一即總相三即別相
依是三諦建立種種名言所謂唯心法界大總相

門等是豈與外道共乎然若但明不共而不言共
則凡聖境絕又豈其理哉故云何下復徵釋其所
以共者意顯不共而共共而不共故曰所謂自境
界妄想見言自境界即同一自心境界本未始異
而彼外道自於畢竟同中生妄想異見故不能覺
知一切境界唯自心現況能即其所見了無非心
性乎分齊不通者正言外道於此自心分齊有所
不通亦是於無分齊起分齊見故不能通凡夫無
性自性者非曰無性迷而不覺貶言無爾二見論
者應通二義謂有無之二亦待對之二待對之二
至佛方盡有無之二亦通初心今多約前義則所
離猶近然極言中道亦須絕待可也。
○右第五章。】

「復次大慧妄想三有苦滅無知愛業緣滅自心所現
幻境隨見今當說大慧若有沙門婆羅門欲令無種
有種因果現及事時住緣陰界入生住或言生巳滅
大慧彼若相續若事若生若有若涅槃若道若業若
果若諦破壞斷滅論所以者何以此現前不可得及
見始非分故大慧譬如破瓶不作瓶事亦如焦種不
作互事如是大慧若陰界入性巳滅今滅當滅自心
妄想見無因故彼無次第生大慧若復說無種有種
識三緣合生者龜應生毛沙應出油汝宗則壞違決
定義有種無種說有如是過所作事業悉空無義大
慧彼諸外道說有三緣合生者所作方便因果自相
過去未來現在有種無種相從本巳來成事相承覺

想地轉自見過習氣作如是說如是大慧愚癡凡夫
惡見所噬邪曲迷醉無智妄稱一切智說。」

【自心所現幻境一爾而有見不見覺不覺者以妄
想為障故不覺當體轉滅故隨見夫亦何遠之有
此由上文言妄想見故不覺自心所現則謂必滅
妄然後乃見蓋妄想三道者障也障滅故智現此
自心幻境所以隨見楞嚴所謂却來觀世間猶如
夢中事是也反顯妄未滅時一切境界無非實有
文先略標示言妄想三有苦滅者苦道也無知愛
業即惑業二道歷於三世成十二緣推而破之故
曰緣滅隨見者隨彼緣滅處見也三道本即三德
何待滅巳乃見此對外道故以滅妄言之雖即云
滅除病而不除法也次正明義中先出外計以辨
邪正則曰若有沙門等此對後文即外道見故知
內外通有此名欲令有種無種因果現者無種即
自然計有種即微塵世性等計以為因欲令生果
則因果續現也及計依事物時節而住或緣五陰
等生住此並常見或言生巳滅者斷見也文疊破
常計則曰彼若相續等謂如前若因果相續若事
物若生住若皆是有者則於今所謂若涅槃等四
諦法反應是無則成破壞斷滅論故復徵釋其義
云所以者何等以彼於此現前四諦法皆無有故
及見始非分者謂於最初求我起處而不得則計
無種或得則計有種是皆邪計非今解脫因分故

譬如破瓶下次破斷見凡立二譬初譬非果非果
則無因次譬非因非因則無果亦約巳今當滅相
望破之故曰若陰界入性等謂上計言生巳滅者
為巳滅則無因今滅則無果當滅復無因由是推
之彼皆自心妄想見以其無因則無次第相續生
尚何滅之可計乎若復說有種等復追破彼計有
無種識從我及根塵三緣合生者猶言龜之生毛
沙之出油決無是理以三者各不可得合云何有
故曰違決定義苟無其本則所作事業亦無實義
又曰彼諸外道等重疊彼計有是多端謂說有三
緣合生者如上計是也或說過現等三世有無種
相則近言之或說從本巳來成事相則遠言之然
皆依承覺想地轉所謂八萬劫前冥初生覺次第
轉生二十五諦即其義也是皆自彼見過習氣則
邪見妄計而巳故曰惡見所害或本曰噬噬亦害
也(一)。】

「大慧若復諸餘沙門婆羅門見離自性浮雲火輪犍
闥婆城無生幻燄水月及夢內外心現妄想無始虗
偽不離自心妄想因緣滅盡離妄想說所說觀所觀
受用建立身之藏識於識境界攝受及攝受者不相
應無所有境界離生住滅自心起隨入分別大慧彼
菩薩不久當得生死涅槃平等大慧巧方便無開發
方便大慧彼於一切眾生界皆悉如幻不勤因緣遠
離內外境界心外無所見次第隨入無相處次第隨

入從地至地三昧境界。」

【次明佛法正說則曰若復諸餘沙門等即廣上自
心所現幻境也見離自性者謂見一切法悉離自
性亦離他性共性無因性今總略云自性以離性
故無生法法如幻譬之如浮雲火輪水月及夢等
皆所以喻所見幻境一也苟達幻境本無內外心
現妄想見有內外然皆無始虗偽所成而不離自
心自心性離如幻益顯則妄想因緣滅盡所謂妄
想三有苦滅也於是不離而離離妄想說及所說
觀及所觀至於受用建立身之藏識一切皆離然
藏識實不可離正言離所現身受用之藏識爾又
曰於識境界等謂境界即六塵攝受即六根攝受
者即六識亦由前見離了識境不可得故不相應
則境界無所有無所有中豈有起滅故復離生住
滅念而後藏識自心得起隨入一切境界以正智
分別無非幻境則所謂自心所現幻境隨見也以
位猶是地前行相故復明趣果起用證入自覺境
界則曰彼菩薩不久當得等謂是菩薩始以滅妄
顯智而後趣入生死涅槃平等之理由是得二種
方便所謂大悲巧方便即化物之用也無開發方
便即證理之智也然證理本由開發而曰無者正
言無開發而開發以性泯修也自巳及彼亦了一
切眾生界如幻故不勞作意任運因緣遠離內外
境界然猶見有境界可離在進此則唯是一心更

無所見是為入無相處即圓初住所謂入阿字門
一切法皆無生自是進入後位故有從地至地三
昧境界則次第增勝以至於極也(二)。】

「解三界如幻分別觀察當得如幻三昧度自心現無
所有得住般若波羅蜜捨離彼生所作方便金剛喻
三摩提隨入如來身隨入如如化神通自在慈悲方
便具足莊嚴等入一切佛剎外道入處離心意意識
是菩薩漸次轉身得如來身大慧是故欲得如來隨
入身者當遠離陰界入心因緣所作方便生住滅妄
想虗偽唯心直進觀察無始虗偽過妄想習氣因三
有思惟無所有佛地無生到自覺聖趣自心自在到
無開發行如隨眾色摩尼隨入眾生微細之心而以
化身隨心量度諸地漸次相續建立是故大慧自悉
檀善應當修學。」

【因行既極將入果證覆示上三昧境界唯自心所
現而巳到此亦不可得故曰度自心現等度謂超
過之義無所有則非復有種種相也但從因而言
曰如幻三昧至果則曰得住般若唯一無相智契
無相境亦不見有生法無生之異如是而離也而
言捨離彼生所作方便者凡彼於生法而作方便
則有作此則無生無修之方便也金剛喻顯定之
力用亦金剛後心所得定故曰三摩地由是定故
轉入佛地得一身一切身三身圓證故曰隨入如
來身等如來即法身如如即報身化即應身神通

自在等法門則應化兼之等入一切佛剎外道入
處者但有機緣可化度處則無問魔界佛界外道
界莫不皆入故曰等入唯究竟離心意意識得無
分別智證普現色身者能之不然安能魔佛一如
等入無礙乎是菩薩漸次等結也又曰欲得如來
隨入身者還依果法示起因修文略有五謂遠離
觀察契證起用結勸言遠離則曰當遠離陰界入
心等總不出前所離法唯心直進等觀察也謂唯
心則法無外觀直進則不涉餘途如是直觀三道
本無所有即無始虗偽過者煩惱也妄想習氣因
者業道也三有者苦道也於是思惟觀察了無所
有遠契佛地無生到自覺聖趣境界者契證也惟
得自心則無入而不自得故一切自在契證而後
趣用則曰到無開發行謂菩薩得是證智如隨眾
色摩尼以微細智入眾生微細心隨彼心量說無
量度門亦令受者由諸地漸次相續建立也結勸
文言自悉檀善者悉之言徧檀翻為施即如來以
第一義等四法徧施眾生令得四益是謂悉檀通
於自他此既勸修即自悉檀義亦莫非唯心所修
故諸家以宗印等義釋之誤矣(三)。
○右第六章。】

「爾時大慧菩薩復白佛言世尊所說心意意識五法
自性相一切諸佛菩薩所行自心見等所緣境界不
和合顯示一切說成真實相一切佛語心為楞伽國
摩羅耶山海中住處諸大菩薩說如來所歎海浪藏

識境界法身爾時世尊告大慧菩薩言四因緣故眼
識轉何等為四謂自心現攝受不覺無始虗偽過色
習氣計著識性自性欲見種種色相大慧是名四種
因緣水流處藏識轉識浪生大慧如眼識一切諸根
微塵毛孔俱生隨次境界生亦復如是。」

【大慧既聞八識等法是佛菩薩所行不離眾生自
心見等所緣境界一一離相故不和合則迷悟共
由真妄同出而有和合不和合之異異和合者妄
識也不和合者真智也依此顯示則一切所說皆
真實相即一切佛語心之大要也於是述之以生
後請為楞伽國下大慧正為未聞者請說前諸法
中願聞所以稱歎海浪藏識境界法身者謂海浪
則不離八識之六識謂藏識則極八識之邊際究
竟不滅如是而為境界法身此其所以歎說而致
請也答中先寄眼等四緣示轉識依藏識生則曰
四因緣故眼識轉等所謂自心現攝受不覺者根
緣也本自心現以不覺故則為根緣攝受而巳無
始虗偽過習氣者正應云習氣所生者色緣也計
著識性自性者識緣也欲見種種色相者欲見緣
也合皆云自心現及不覺等但文略爾由是四緣
眼識轉生推其根本因於藏識故曰水流處藏識
轉識浪生據後譬文則心體如海八識如水流注
七識如暴流六識如波浪今依八識流動得有眼
等轉識浪生如眼識等以眼例餘根至一微塵一

毛孔皆與識俱生故能覺知如眼識也隨次境界
生亦如是者則外塵境界亦與識俱而能緣知是
塵亦識也萬法唯識見於是矣(一)。】

「譬如明鏡現眾色像猶如猛風吹大海水外境界風
飄蕩心海識浪不斷因所作相異不異合業生相深
入計著不能了知色等自性故五識身轉大慧即彼
五識身俱因差別分段相知當知是意識因彼身轉
彼不作是念我展轉相因自心現妄想計著轉而彼
各各壞相俱轉分別境界分段差別謂彼轉如修行
者入禪三昧微細習氣轉而不覺知而作是念識滅
然後入禪正受實不識滅而入正受以習氣種子不
滅故不滅以境界轉攝受不具故滅大慧如是微細
藏識究竟邊際除諸如來及住地菩薩諸聲聞緣覺
外道修行所得三昧智慧之力一切不能測量決了。」

【喻凡有二一喻藏識具眾識故如鏡現象亦如上
現識譬二喻諸藏依藏識轉故如風吹海謂由六
塵外境界風飄蕩八識心海故轉識等波浪相續
不斷因所作相異不異者謂因則藏識由諸識轉
生故有所作相是因與作相本非一異非一異故
非合而合合彼作業及因生相所以深入計著不
知色等自性體空故眼等五識次第轉生身者聚
義謂聚諸見塵為一眼識等既生五識則有意識
與之俱緣故曰即彼五識身俱因五塵差別分段
相分別了知為五意識是則因於五識轉入六識

分別故曰因彼身轉彼不作是念者識方其諸識
展轉生時若非前塵而識亦不自謂展轉相因皆
由自心現妄想計著前境境有生滅故轉亦隨之
故曰而彼各各壞相俱轉等謂或以彼境各各壞
相故識俱轉又以分別境界差別識生為轉是皆
隨境生滅得有轉變若離前塵自心妄計亦不可
得如修行者下次寄滅定以示藏識邊際不滅之
義謂如修禪者極至滅想以定力故不見識相而
微細習氣隨禪而轉以不覺故謂是識滅故入禪
而識實不滅故曰以習氣種子不滅故不滅等然
以種子猶在則未嘗滅以住定故諸想不行五塵
境界轉入法塵以根境攝受不具為滅爾例知微
細藏識究竟邊際有滅不滅亦復如是以自心流
注不續而識轉為智既巳不續安得不滅乎既以
為智安得而滅乎是滅與不滅微細難知故曰如
是微細藏識究竟邊際除諸如來等此能知者也
諸聲聞緣覺等此不能知者也若知所以邊際則
境界法身於是乎在是正酬所請而不正言之其
有旨哉(二)。】

「餘地相智慧巧便分別決斷句義最勝無邊善根成
熟離自心現妄想虗偽宴坐山林下中上修能見自
心忘想流注無量剎土諸佛灌頂得自在力神通三
昧諸善知識佛子眷屬彼心意意識自心所現自性
境界虗妄之想生死有海業愛無知如是等因悉巳

超度是故大慧諸修行者應當親近最勝知識爾時
世尊欲重宣此義而說偈言。

譬如巨海浪斯由猛風起洪波鼓冥壑無有斷絕時
藏識海常住境界風所動種種諸識浪騰躍而轉生
青赤種種色珂乳及石蜜淡味眾華果日月與光明
非異非不異海水起波浪七識亦如是心俱和合生
譬如海水變種種波浪轉七識亦如是心俱和合生
謂彼藏識處種種諸識轉謂以彼意識思惟諸相義
不壞相有八無相亦無相譬如海波浪是則無差別
諸識心如是異亦不可得心名採集業意名廣採集
諸識識所識現等境說五。」

【餘地相者謂地相之餘即解行位也凡以圓解如
實修者以四事故則亦能見自心妄想流注即所
謂邊際也謂智慧巧便善達真實句義一也善根
成熟二也離自心虗妄三也宴坐山林隨根修習
四也其所獲功德巳不思識故曰無量剎土諸佛
灌頂者得授記分也自在神力者所得法門也諸
善知識佛子眷屬者預聖種性也彼心意意識乃
至悉巳超度者謂自性妄想三道苦因皆離也故
誡修者令其親近苟依是人道業可辨矣偈初八
句頌上次喻可知青赤種種色等此該六塵追頌
上境界風句亦是因六識轉生外緣六塵之相即
初句色也珂謂珂佩聲也檀乳等香也木羅石蜜
觸也甘淡味也華果等法也以是六塵能起六識

故也(此據摩訶衍論釋云云)日月與光明及海水波浪凡二
喻正譬八識心與六識俱生非異非不異而云七
識者約本兼末言之非謂第七識也又曰譬如海
水變等依上海浪譬復開二義初以譬異合法則
曰謂彼藏識處等言以意識思惟六塵等相故成
異義次譬不異標法則曰不壞相有八等謂不壞
相本唯八識會末歸本故曰有八以諸識相同依
藏識藏識無相故諸識亦無故曰無相亦無相如
海浪雖異均一溼性故無差別以譬諸識唯心亦
無異相是亦以八識從六識則異六識從八識則
不異以法顯譬亦應可知心名採集業者據唯識
謂八識心能集諸法種起諸法故業亦法也意則
七識緣藏識等恒審思量計以為我故復名廣諸
識識所識者謂六意識識其所識分別五識所得
塵故現等境說五謂五識也(三)。】

「爾時大慧菩薩以偈問曰。

青赤諸色像眾生發諸識如浪種種法云何惟願說。

爾時世尊以偈答曰。

青赤諸雜色波浪悉無有採集業說心開悟諸凡夫
彼業悉無有自心所攝離所攝無所攝與彼波浪同
受用建立身是眾生現識於彼現諸業譬如水波浪。

爾時大慧菩薩復說偈言。

大海波浪性鼓躍可分別藏與業如是何故不覺知。

爾時世尊以偈答曰。


凡夫無智慧藏識如巨海業相猶波浪依彼譬類通。

爾時大慧菩薩復說偈言。

日出光等照下中上眾生如來照世間為愚說真實
巳分部諸法何故不說實。

爾時世尊以偈答曰。

若說真實者彼心無真實譬如海波浪鏡中像及夢
一切俱時現心境界亦然境界不具故次第業轉生
識者識所識意者意謂然五則以顯現無有定次第。」

【此下復起三重問答覆釋前義初問者上以色等
發識取譬波浪其意云何答中言悉無有者意顯
法譬皆不可得所以波浪不可得全依大海故識
塵不可得本於八識故故曰釆集業說心等謂六
識雖有采集之用而功歸八識八識性離故所攝
亦無相如來以是開悟凡夫使知現前根境識相
及所現業皆不可得則空而巳如彼波浪亦本不
有若無相風唯一性海即前不異義也至於受用
建立身等亦唯現識所現自其所現言之雖若差
別如彼波浪即前異義也而現識本空亦復何有
所以言之意在空其妄識而巳大慧復起第二問
謂喻可見而法不可知世尊答以凡夫無智但知
近事而不知遠理故以譬合法令依譬類通則可
知也如文云云大慧再起第三重問問意正由請
說境界法身當為說實如來曾不言之而曰藏識
如巨海等則但分部諸法識相而巳未聞所以說

實者故復宗再請先舉譬等照以喻如來須說真
實此何不說邪答中謂非不說說之難爾凡多義
故一者心無實故故曰彼心無真實等若曰如來
雖欲說實而彼聞者心無真實故不說者此猶通
意今文正明起浪藏識故說彼心無實譬之如海
波浪鏡象夢事雖一時俱現而皆無實故曰心境
界亦然即八識自心境界亦若是爾惟其境界不
具無實法故但次第隨彼事業轉生故六識之識
分別其所識而巳意謂七識亦隨意識分別謂然
而巳五識則隨塵顯現故無定次第皆言其無實
如此(四)。】

「譬如工畫師及與畫弟子布彩圖眾形我說亦如是
彩色本無文非筆亦非素為悅眾生故綺錯繪眾像
言說別施行真實離名字分別應初業修行示真實
真實自悟處覺想所覺離此為佛子說愚者廣分別
種種皆如幻雖現無真實如是種種說隨事別施設
所說非所應於彼為非說彼彼諸病人良醫隨處方
如來為眾生隨心應量說妄想非境界聲聞亦非分
哀愍者所說自覺之境界。

復次大慧若菩薩摩訶薩欲知自心現量攝受及攝
受者妄想境界當離群聚習俗睡眠初中後夜常自
覺悟修行方便當離惡見經論言說及諸聲聞緣覺
乘相當通達自心現妄想之相。」

【二者說非真實則曰譬如工畫師等正顯言說文

字無實之義彩色本無文者文謂文章由彩色而
成而彩色乃非文章譬真實由言說而顯而言說
乃非真實筆素例然雖象由筆素而出而實則非
筆素但為悅眾生假筆素以繪象爾若以象亦非
實則言說所說皆非實義此又見於後文也言說
別施行等合非實也謂於實外施設言教非實在
於言說以真實者離名字故然則如來藏真相識
等可非實邪故復遣之如緣言說生著及墮相續
心量則亦非實矣所以分別為應初業而巳初業
猶初心也如曰三乘初業是也縱為修行者示於
真實及其自覺悟處乃知真實離覺所覺想況言
說乎為佛子說者如是而巳究言真實實不可說
要由契悟到自覺境界乃名真實方稱經旨餘雖
極理未為實故愚者廣分別者再覆釋上初業句
雖廣以言教種種分別其實非真亦猶如幻雖現
而無實如是種種說等合顯可知三者說非所應
故然則既廣分別何妨說實故曰所說非所應於
彼為非說是亦釋疑云爾如曰說法不逗機翻成
大妄語是也故譬之如良醫處方應病與藥如來
言教隨心量說於彼凡小則非其分故曰妄想非
境界等由是言之所謂真實者直如來說自覺境
界終不可為未到者說然則凡愚眾生何由知真
實耶故結勸言欲知自心現妄想等妄想盡處則
知所以實矣雖然方其在妄不知其妄也惟離昏

散出妄想外覺悟所謂修行者大方便然後知此
其妄也方其以外道惡見經論及二乘空相以自
蔽也則亦不自知惟覺而後離當能通達爾(五)。
○
右第七章。】

「復次大慧菩薩摩訶薩建立智慧相住巳於上聖智
三相當勤修學何等為聖智三相當勤修學所謂無
所有相一切諸佛自願處相自覺聖智究竟之相修
行得此巳能捨跛驢心智慧相得最勝子第八之地
則於彼上三相修生大慧無所有相者謂聲聞緣覺
及外道相彼修習生大慧自願處相者謂諸先佛自
願處修生大慧自覺聖智究竟相者一切法相無所
計著得如幻三昧身諸佛地處進趣行生大慧是名
聖智三相若成就此聖智三相者能到自覺聖智究
竟境界是故大慧聖智三相當勤修學。」

【向言自覺之境界非智莫能契為是建立智慧相
不出有三以為修行者所住法苟住而不修何由
能到故曰住巳於上聖智三相當勤修學正言有
能修學此三相者則於上自覺聖智境界當得之
矣列釋中言修行得此巳能捨跛驢心智慧者舉
益彰勸也或作慧智恐彰倒妄爾二乘於此不能
進步喻如跛驢言最勝子即第八菩薩地不共二
乘故曰能捨若別圓十地始終皆聖不應於此始
捨二乘故知爾前猶與彼共仍知此經雖是頓大
亦兼通乘此其一也無所有相謂畢竟空而言二

乘及外道相者指所無言之謂菩薩所修無彼二
乘之空及外道之邪相故曰無所有相雖不同彼
而亦因邪而有空因空而得畢究無所有相故曰
彼修習生先佛自願處者不思議俗諦相也凡諸
佛因中無不智願契乎諦境是為願處從是起行
故曰修生自覺聖智究竟相者第一義中道相也
一切法相無所計著則是以無著為中道義云云
其言雖簡其理實深但於一切境界法相無所取
著便是到自覺聖智步驟豈不至要乎由是得如
幻三昧身則徧能起化亦得諸佛地進趣行自此
而生以是三相無法不備故破一切妄莫尚乎空
立一切德莫盛乎假究竟一切理莫大乎中是為
智相根本故其成就如此結勸可知。
○右第八章。】

「爾時大慧菩薩摩訶薩知大菩薩眾心之所念名聖
智事分別自性經承一切佛威神之力而白佛言世
尊惟願為說聖智事分別自性經百八句分別所依
如來應供等正覺依此分別說菩薩摩訶薩入自相
共相妄想自性以分別說忘想自性故則能善知周
遍觀察人法無我淨除妄想照明諸地超越一切聲
聞緣覺及諸外道諸禪定樂觀察如來不可思議所
行境界畢定捨離五法自性諸佛如來法身智慧善
自莊嚴起幻境界昇一切佛剎兜率天宮乃至色究
竟天宮逮得如來常住法身。」

【分別自性者聖智事也以是名經知其為一經大

旨大慧以是更端而請問中初述眾所念言分別
自性者正言妄想自性然妄不自起起必由緣抑
無妄想者成自性也故舉一則二兼之次承加致
請言百八句分別所依者謂百八句以分別自性
為所依故請分別說自共相妄想自性是即通說
一經之所依也此自共相法皆有之而迷解之所
從出注家以五陰不同為自相共成一身為共相
此知計著名相而巳未識所以分別破妄也是應
知相不兩立而義有相奪故可即之以破妄相謂
以自相奪其相則共相不成還以共相奪自相則
自相不立如是分別妄想何有故善用者賊可以
為將不善用者藥反以為病冰水之喻果遠乎哉
此雖請文巳兼破意得其旨者餘可例之以分別
說下言益相有四謂由善分別故則能善知人法
無我淨除妄想一也照明諸地三昧起越諸禪定
樂二也觀察如來所行境界捨離五法自性三也
以法身智慧善自莊嚴成就果上法身四也益相
若此其可不明所自乎而言離五法自性者凡諸
對治門所破既盡能破自亡以如來境界言之悉
究竟離離何所離平等一性而巳矣如圓覺所謂
如來究竟隨順圓覺是也又曰起幻境界者凡果
上不思議化用莫不依如幻境界建立如華嚴所
明是也(一)。】

「佛告大慧有一種外道作無所有妄想計著覺知因

盡兔無角想如兔無角一切法亦復如是大慧復有
餘外道見種求那極微陀羅驃形處橫法各各差別
見巳計著無兔角橫法作牛有角想大慧彼墮二見
不解心量自心境界妄想增長身受用建立妄想根
量大慧一切法性亦復如是離有無不應作想大慧
若復離有無而作兔無角想是名邪想彼因待觀故
兔無角不應作想乃至微塵分別性事悉不可得大
慧聖境界離不應作牛有角想。」

【答中首破外計所以極其妄想自性不極其性無
以知妄想之本本於無性故卒曰當思惟自心現
妄想則其本可知於中一作無所有妄想計著則
曰覺知因盡等謂覺想之外更無有因作兔無角
想例一切法亦爾二作有妄想計著則曰見種求
那等種謂大種求那翻依陀羅驃言塵或云主言
塵者是也橫計謂非法計法彼見大種所依極於
微塵凡有形處橫計差別却以前兔無角想為非
故曰無兔角橫法而計牛有角想為是次如來斥
非又三一約不解自心斥則曰彼墮二見等謂彼
計有無則斷常而巳但於心外墮有所見不問有
無皆妄想也故曰不解心量自心境界然以自心
境界言之無有一法在心外者以妄想增長言之
則身受用等皆是外物故為妄想根量所以有無
皆非若知法法無非自心則自不墮有無等見縱
說有無無非是者何則以心生則種種法生豈非

有亦是心心滅則種種法滅豈非無亦是心非生
非滅體即中道故雖有無而不墮二見二例一切
法性斥則曰一切法性亦復如是以心性不異法
性法性體玅即是中道故不應作有無想三約性
離就彼計斥則曰若復離有無等既性離有無而
顛倒作想故皆名邪想彼計兔無角者是因待牛
有角故使無彼因更何所待而言無角耶故曰彼
因待觀故大論所謂今則無因待亦無所成法若
異兔無角故計牛有角者是亦因待至於柝角無
角皆不應作想故曰乃至微塵等分別猶分柝也
事性悉不可得則亦無而巳又曰聖境界離不應
作牛有角想然前以性離破無此以聖境界破有
文互見爾(二)。】

「爾時大慧菩薩摩訶薩白佛言世尊得無妄想者見
不生想巳隨比思量觀察不生妄想言無耶佛告大
慧非觀察不生妄想言無所以者何妄想者因彼生
故依彼角生妄想以依角生妄想是故言依因故離
異不異故非觀察不生妄想言無角大慧若復妄想
異角者則不因角生若不異者則因彼故乃至微塵
分柝推求悉不可得不異角故彼亦非性二俱無性
者何法何故而言無耶大慧若無故無角觀有故言
兔無角者不應作想大慧不正因故而說有無二俱
不成。」

【既斥外計有無皆非因問今正教云得無妄想者

為見不生想巳即是為須如彼外道隨以兔角等
比類觀察不生妄想言無意在簡異無妄想計故
作是問佛答中先正揀非直於妄想處了無自性
可得是即不生何待如彼觀察不生然後言無故
曰妄想者因彼生故謂妄想不自有必因彼而生
雖不如彼觀察還即彼角為喻是角為妄想所依
因言依因則妄想不離角而角非妄想故離異不
異由是明之凡妄想時巳無自性可得豈必觀察
不生言無角若復妄想異角下覆釋上離異不異
義則因彼故者謂因彼而巳非角即妄想則彼計
無角之說非也若分析推求至於微塵不可得者
則有角無角亦無辨故曰不異角故彼亦非性何
直兔角邪非性者無實性也故重覆曰若二俱無
性者則有無俱非復以何法何故而言無邪法言
實故言有無之故若亦如向計謂無角之無觀有
角之無故不應作想巳如前斥況妄想分別復非
正因則二俱不成故知彼無邪計而巳矣除向斥
非三義及一無自性是正因外餘皆妄計但揀彼
無有當自失結斥之義彰矣(三)。】

「大慧復有餘外道見計著色空事形處橫法不能善
知虗空分齊言色離虗空起分齊見妄想大慧虗空
是色隨入色種大慧色是虗空持所持處所建立性
色空事分別當知大慧四大種生時自相各別亦不
住虗空非彼無虗空如是大慧觀牛有角故兔無角

大慧又牛角者析為微塵又分別微塵剎那不住彼
何所觀故而言無耶若言觀餘物者彼法亦然爾時
世尊告大慧菩薩摩訶薩言當離兔角牛角虗空形
色異見妄想汝等諸菩薩摩訶薩當思惟自心現妄
想隨入為一切剎土最勝子以自心現方便而教授
之。」

【重舉外計色空義以辨其非因例斥前失云色空
事者彼以色空為異於形相處橫計有無而不知
色空本無分齊故以不善分齊破之言虗空是色
者謂空是顯色之一隨入四大色種莫不以空而
能有用則色外無空又曰色是虗空持所持處所
建立者謂色無虗空所持於所持處建立諸色則
空外無色云何而言色離虗空起分齊見邪因正
示之曰性色空事分別當知性謂真性即色空之
本空又四大所依四大生時堅濕煖動各有其相
雖色空相異而性不相外故曰亦不住虗空色空
相異也非彼無虗空性不相外也如是分別當知
亦委如棱嚴(云云)以例向觀待有無亦應無別故
曰如是大慧觀牛有角等是待牛角之有言兔無
角使牛角者析為微塵微塵又分分析之至於隣
虗則角自無角求剎那住相不可得則亦何待之
有故曰彼何所觀等若觀待之觀是猶與餘物相
望異今色空者而實有無義類相似故曰彼法亦
然是知為妄計一也故結勸離二種見又曰當思

惟自心現妄想夫欲知妄想有無之實但當反自
心宗而思之是果有果無耶若有若無若非有無
審自得之矣亦當以此教導於他故曰隨入為一
切剎土等最勝之子猶佛子也(四)。】

「爾時世尊欲重宣此義而說偈言。

色等及心無色等長養心身受用安立識藏現眾生
心意及與識自性法有五無我二種淨廣說者所說
長短有無等展轉互相生以無故成有以有故成無
微塵分別事不起色妄想心量安立處要見所不樂
覺想非境界聲聞亦復然救世之所說自覺之境界。」

【偈言色等及心無者頌上妄想自性不出色等外
塵及內識心以理言之本無所有是一無字斷妄
利刃莫過乎此承當得去何想不除但凡夫不了
以妄想故反取以長養自心故自受用等由之安
立自本而言藏識所現則八識等次第建立也自
性法有五者約三自性立名相等五法及二無我
是如來廣說者所說長短有無等再立事譬頌上
有無妄想及觀待等皆不得其正凡世間有無長
短莫不展轉互相因待而名相生焉今法亦爾故
曰以無故成有等若定有無則不成有無既相由
而成即本無自性而外道定計有無所以非也然
則有有者不有無無者不無不有不無是為中道
故一切法必本於中中不自中是謂至妙此正教
所以異外道者遠矣微塵分別事不起色妄想者

分別亦分析也頌上析角無角不令起於計色妄
想析法本外道計此經宗旨直下無性何待析而
不起但析有邪正今借彼析義還片彼非亦復何
咎抑為凡夫助破妄想故也心量安立處者即上
思惟自心了無有無唯自心量是即第一義安立
之處宜非凡小惡見覺想心外有法者所樂境界
餘文可知(五)。
○右第九章。】

「爾時大慧菩薩為淨除自心現流故復請如來白佛
言世尊云何淨除一切眾生自心現流為頓為漸耶
佛告大慧漸淨非頓如菴羅果漸熟非頓如來淨除
一切眾生自心現流亦復如是漸淨非頓譬如陶家
造作諸器漸成非頓如來淨除一切眾生自心現流
亦復如是漸淨非頓譬如大地漸生萬物非頓生也
如來淨除一切眾生自心現流亦復如是漸淨非頓
譬如人學音樂書畫種種伎術漸成非頓如來淨除
一切眾生自心現流亦復如是漸淨非頓譬如明鏡
頓現一切無相色像如來淨除一切眾生自心現流
亦復如是頓現無相無有所有清淨境界如日月輪
頓照顯示一切色像如來為離自心現習氣過患眾
生亦復如是頓為顯示不思議智最勝境界譬如藏
識頓分別知自心現及身安立受用境界彼諸依佛
亦復如是頓熟眾生所處境界以修行者安處於彼
色究竟天譬如法佛所作依佛光明照曜自覺聖趣
亦復如是彼於法相有性無性惡見妄想照令除滅。」


【自心現流者謂八識自心現行流注煩惱亦曰自
心現過患習氣四流所謂無明流是也大慧為是
請淨除之法為頓無漸說文為二先示漸頓相即
佛告大慧下漸淨也譬如明鏡下頓顯也是漸頓
義亦難定論今謂除惑必由智力故漸而非頓惑
淨而後有所顯故頓而非漸所以二文似反而符
抑以譬言之雖各偏從而實相有如菴羅果漸熟
非頓既熟之後色香味具豈非頓乎又如明鏡頓
現非漸磨治之時明有顯晦豈非漸乎類推餘譬
法義可知若棱嚴所謂理則頓悟乘悟併銷事須
漸除因次第盡台宗有圓斷次斷之說各有其致
不可既論漸淨文凡四喻有法譬合文並可見頓
顯譬中初云無相色象者謂即明之象象體本空
以譬法中無相境界本無所有故曰無有所有藏
識喻云頓分別知者非藏識分別分別藏識所現
一切境界如鏡現象爾以譬依佛頓為成熟大根
眾生故現所處境界依正莊嚴以修住地行者於
彼天處示成正覺而為說法如華嚴座席不離色
究竟天亦無非實報莊嚴土是也而言依佛者以
相揆之正當報佛以法身佛為親依故復名依佛
譬如法佛所作依佛者前以依佛為所譬此轉為
能譬光明照耀即盧舍那翻光明徧照義當報佛
以譬自覺聖智趣有能照妄滅惑之用而曰彼於
法相者謂凡彼眾生於諸法相起性非性有無惡

見妄想則照令除滅故當所譬智用也(一)。】

「大慧法依佛說一切法入自相共相自心現習氣因
相續妄想自性計著因種種不實如幻種種計著不
可得復次大慧計著緣起自性生妄想自性相大慧
如工幻師依艸木瓦石作種種幻起一切眾生若干
形色起種種妄想彼諸妄想亦無真實如是大慧依
緣起自性起妄想自性種種妄想心種種相行事妄
想相計著習氣妄想是為妄想自性相生大慧是名
依佛說法。」

【二依譬示說法相不由說法何以淨除現流煩惱
所以成上義也言法依佛說一切法者謂依體起
用即法身所作依佛或本作報佛一也其所說法
凡諸大教皆是今姑言一端謂入自相共相者於
是有事理觀門之異如上約三諦示者理門也又
約相奪諸者觀門也今別約事門即一切法本非
今散以情迷理見自共相此自共相即是自心習
氣因以惑為因也又言相續妄想自性計著因則
業為因也故有種種不實如幻即報法為果也又
曰種種計著則總結幻妄故皆不可得言不可得
則觀義也由觀故達理即三義宛足若直三道未
足以異餘乘今云種種則兼界內外三道若約圓
論亦即三德是為大教說法之相葢文略爾又亦
不出二種自性則曰計著緣起自性等譬之如工
幻師則無始惑心之譬也依艸木瓦石作種種幻

則緣起自性之譬也起一切眾生若干形色則妄
想自性之譬也又曰起種種妄想者依譬則還合
見者起諸妄想照後文則又依妄想自性起種種
心行等故曰彼諸妄想亦無真實是不唯能起如
幻而所起亦幻如是大慧下合也如前帖釋亦應
可見而言種種妄想心種種相行事妄想相者正
言有心則有相有想則有行有行則有事各有種
種莫非妄想即前三道等相開合異爾還復結上
事行等依習氣妄想生故曰是為妄想自性相生(二)。】

「大慧法佛者離心自性相自覺聖所緣境界建立施
作大慧化佛者說施戒忍精進禪定及心智慧離陰
界入解脫識相分別觀察建立超外道見無色見大
慧又法佛者離攀緣攀緣離一切所作根量相滅非
諸凡夫聲聞緣覺外道計著我相所著境界自覺聖
究竟差別相建立是故大慧自覺聖究竟差別相當
勤修學自心現見應當除滅。」

【法佛雖不言說然言離心自性相即其說法可知
究竟法身何所不離而特言心者以心為諸法之
本心若不亡則一切法生今言離相則心相亦無
諸法寂滅寂滅相者法身之謂也又心為能緣能
心有所待對不忘思議豈絕若離心相則唯一真
智更無彼此迭相見者即真法身在焉故經以離
心自性相為法佛而佛亦離相然則名相何自而
立故曰自覺聖所緣境界建立施作所謂強指法

性為身是也斯乃無名之名非相之相不佛之佛
無說之說也抑若法身冥資一切則見聞覺知觸
對背向無非說者非不說法非所聞爾而介於報
化兩間者文便也又為關前報身之源起後應化
之本故也化佛說法即應佛也凡諸共乘小教皆
是今從勝說則通乘也說六度則菩薩法說離陰
界入解脫識相分別則二乘法觀察建立即後文
二種覺義則菩薩自他法也超外道見無色見者
謂離斷常及滅受想定也又法佛者重示所離前
言離心約自體離也今復示離約所離離也則曰
離攀緣者異凡夫以一離字貫下亦離攀緣離者
異二乘於前塵遠離故也一切所作根量相滅則
異外道所計作者根量故曰非諸凡夫乃至我相
所著境界所離既極則唯自覺聖所證境界而巳
矣而言究竟差別相者謂迷悟之極極於佛果證
自覺聖故曰究竟亦即般若以無為法而有差別
則無差之差故曰究竟抑若異則究竟異異外無
同同則究竟同同外無異唯同唯異無同無異是
為究竟如是之法契證乃知於是結勸而有兩番
初番結當文次句結上自心現流義故曰應當除
滅也(三)。
○右第十章。】

「復次大慧有二種聲聞乘通分別相謂得自覺聖差
別相及性妄想自性計著相云何得自覺聖差別相
聲聞謂無常苦空無我境界真諦離欲寂滅息陰界

入自共相外不壞相如實知心得寂止心寂止巳禪
定解脫三昧道果正受解脫不離習氣不思議變易
死得自覺聖樂住聲聞是名得自覺聖差別相聲聞
大慧得自覺聖差別樂住菩薩摩訶薩非滅門樂正
受樂顧憫眾生及本願不作證大慧是名聲聞得自
覺聖差別相樂菩薩摩訶薩於彼得自覺聖差別相
樂不應修學大慧云何性妄想自性計著相聲聞所
謂大種青黃赤白堅溼煖動非作生自相共相先勝
善說見巳於彼起自性妄想菩薩摩訶薩於彼應知
應捨隨入法無我相滅人無我相見漸次諸地相續
建立是名諸聲聞性妄想自性計著相。」

【凡內有所證無問大小因果之別皆可以為覺為
聖為樂住一也向勉菩薩修學是相既有大小故
別出聲聞所得意令菩薩知所擇焉標文言二種
聲聞者謂得自覺聖差別相則依理證入也及性
妄想自性計著相則執教起見也雖同聲聞得失
永異釋中言無常苦空等即所修生滅觀門所趣
諦理也義如常釋息陰界入自共相者息謂息滅
亦可作析自共相即所觀陰等有惣別相皆得以
推析則歸於空而巳外不壞相如實知者外謂彼
外亦異也以彼不知大教不壞於身而隨一相是
如實知故外之也必得寂滅而後能止止於寂靜
解脫故曰禪定解脫三昧言所得定即解脫之三
昧所得道果即正受之解脫二者同出異名意顯

相有故互言之然於煩惱生死則有所未盡故曰
不離習氣等此本別惑覆相云習而猶有界外法
性界報故未離不思議變易死得自覺聖樂住聲
聞等者惟得是證故斯結是名則不為煩重也此
下兼言菩薩亦得是證而不住著故曰非滅門樂
(去聲)正受樂則不同於聲聞住滅門樂正受樂也
顧憫眾生者顧猶顧復之顧謂以悲願度生兼彼
本願不取滅證也大慧是名下重結指聲聞所得
樂相非菩薩所修向言知所擇者是矣云何性妄
想等謂彼聲聞以妄想自性計著見四大種色性
自然非造作生故以性言之仍見陰界入自共相
是佛先勝善說不能了無自性而依言起見故曰
於彼起自性妄想此固菩薩所當知而捨之則又
異乎證而不住隨入法無我相約自分言也滅彼
聲聞人無我相見則以見言之漸次諸地相續建
立者即菩薩以不墮彼見隨位證入也餘結名可
知。
○右第十一章。】

「爾時大慧菩薩摩訶薩白佛言世尊世尊所說常不
思議自覺聖趣境界及第一義境界世尊非諸外道
所說常不思議因緣耶佛告大慧非諸外道因緣得
常不思議所以者何諸外道常不思議不因自相成
若常不思議不因自相成者何因顯現常不思議復
次大慧不思議若因自相成者彼則應常由作者因
相故常不思議不成大慧我第一義常不思議第一

義因相成離性非性得自覺相故有相第一義智因
故有因離性非性故譬如無作虗空涅槃滅盡故常
如是大慧不同外道常不得議論如是大慧此常不
思議諸如來自覺聖智所得如是故常不思議自覺
聖智所得應當修學。」

【此經率多簡異邪宗外計惟恐學者濫真墮妄故
假大慧請決所疑有以見聖人憂世之心至矣問
又先述常不思議是二種境界一則所趣從果言
之一則能照從因言之雖能所不同皆境界也亦
由境智冥契此常不思議所以成就德相具足眾
玅非彼外道有名無實先述此者為下因相張本
而言非諸外道常不思議因緣邪者以彼例此為
疑也答中先拂所問次徵釋斥其無因則曰不因
自相成謂彼果雖計常而非因自覺相所成則因
果皆非於是對果進退斥之若退言無自相因則
無常果故曰何因顯現常不思議即知彼計果常
非也若進言有自相因彼則應常固不得而奪也
而彼邪計以作者為因相作則不常豈成常德即
彼因相非也安得以彼之常同今之常我第一義
常下顯正結異言第一義因相成離性非性者謂
第一義則中道一實相理以是為因則第一義智
之因以是為相則自覺聖趣之相以離性則非有
離非性則非無非有非無即是中道中故常常故
玅玅故不可思議此所以為常不思議因相為對

異彼外道無自相因故復言有因有相其實此有
非有無之有則又曰離性非性故是亦結成上文
也譬如無作虗空者正言虗空以無作故常涅槃
以滅盡故常如曰因滅是色獲得常色故以虗空
譬之由是結勸則曰如是大慧等此雖性常若不
修學何由契證餘皆例此故知台宗修性之說其
有旨哉豈同上慢未甞發足便以為至邪聞此言
者足為明誡(一)。】

「復次大慧外道常不思議無常性異相因故非自作
因相力故常復次大慧諸外道常不思議於所作性
非性無常見巳思量計常大慧我亦以如是因緣所
作者性非性無常見巳自覺聖境界說彼常無因大
慧若復諸外道因相成常不思議因自相性非性同
於兔角此常不思議但言說妄想諸外道輩有如是
過所以者何謂但言說妄想同於兔角自因相非分
大慧我常不思議因自覺得相故離所作性非性故
常非外性非性無常思量計常大慧若復外性非性
無常思量計常不思議常而彼不知常不思議自因
之相去得自覺聖智境界相遠彼不應說。」

【次斥無常性所以難其無果以其非因故故復對
因反覆斥之言異相因者非上自因之相則非自
作因相力所成之常故不能顯常性之果抑若非
自作因則必於所作性非性處見為無常而反思
量計常所謂計作者為常是也又曰我亦以如是

因緣者謂如來亦見彼性無常而修於常顯自覺
聖境界而後乃知彼無常性故說彼常無因非同
妄計之常也又若以外道因相成常不思議者而
彼因自相性非實性則同於兔角但有言說而巳
諸外道輩下㹅結過顯德其略有四謂但言說妄
想一也自因相非分二也非自覺得相三也思量
計常四也故曰有如是過反過成德其義可知但
文相從略故二則結過二則顯德如文云云若復
外性非性無常下復㹅結斥亦具四義初斥思量
計常一也繼言不思議常亦從彼所計云尒(或疑脫
非字)而彼不知常不思議自因之相二也及去得自
覺聖智境界相遠言其去佛所得遠矣三也彼不
應說斥其但有言說四也隨便不次詳之可知(二)。

○右第十二章。】

「復次大慧諸聲聞畏生死妄想苦而求涅槃不知生
死涅槃差別一切性妄想非性未來諸根境界休息
作涅槃想非自覺聖智趣藏識轉是故凡愚說有三
乘說心量趣無所有是故大慧彼不知過去未來現
在諸如來自心現境界計著外心現境界生死輪常
轉。」

【涅槃生死本無定法故無異不異相而聲聞惑以
為異則曰諸聲聞畏生死等以畏生死故亟欲出
離而求涅槃故趣寂滅樂而不知生死涅槃凡差
別一切性悉是妄想曾無實性故曰非性抑不知

所謂憎與愛者正是生死根本而以愛求涅槃以
憎惡生死故終非解脫圓覺所謂伏我愛根為涅
槃故是也未來諸根等即彼以小乘智眼見未來
根境息滅認為涅槃則妄想而巳豈真所謂自覺
聖知所趣境界及藏識搆所搆相轉之涅槃哉此
以後章知之殆不容異釋也是故凡愚說有三乘
者謂一乘涅槃非彼所知故為凡愚施於三乘說
心量趣無所有即小教真空涅槃也然則彼言非
邪曰否不可非但為接引小機方便說爾皆由不
知唯自心現而見心外有法故非一乘夫惟自心
現者則生死涅槃本來平等從勝言之即三世諸
佛涅槃妙心也心外有法者見生死涅槃有異以
偏言之即一切眾生生死塵勞也故於自心現境
界則以如來言心外現境界則以生死輪言其實
二者不離當處乃知生佛不二迷悟懸殊究竟到
頭本來平等。
○右第十三章。】

「復次大慧一切法不生是過去未來現在諸如來所
說所以者何謂自心現性非性離有非有生故大慧
一切性不生一切法如兔馬等角是愚癡凡夫不覺
妄想自性妄想故大慧一切法不生自覺聖知趣境
界者一切性自性相不生非彼愚夫妄想二境界自
性身財建立趣自性相大慧藏識攝所攝相轉愚夫
墮生住滅二見希望一切性生有非有妄想生非聖
賢也大慧於彼應當修學。」


【一切法不生三世諸佛為破迷遣相說也諸佛分
上覓無生尚不可得況言一切法乎然則言一切
法不生是生即無生無生即生惟其眾生無始但
著諸法破昔計故約對治說故言不生若達一切
法不生復何事哉所以下徵釋其義謂自心現性
非性者以一切法唯自心現心性無性則一切法
亦非性既非實性其法不生豈直離有生亦離非
有生性即中道當體離故故曰離有非有生大經
所謂不生不生是也於是大慧下約迷悟以示得
失謂若直言一切性不生計一切法如兔馬之無
角非即生以言不生則是愚夫不覺妄想自性之
妄想故墮斷滅有無等見非今所謂不生若言一
切法不生是自覺聖智所趣境界了一切法性相
俱不生不生而生建立諸法以悟例凡未始增減
日用不知故說不生以示之非彼愚夫等者則又
覆揀前妄境本無二惟其以妄想故取著有無故
二於境界亦是於生外別說無生則二境界自性
至於身財建立近從我所以隨情故亦趣妄想自
性相葢無適而非妄者此迷悟得失所以異也要
之生不生異者本於藏識攝所攝相轉言攝所攝
則六識若轉藏識為六識則不生即生轉攝所攝
相為藏識則生即不生愚夫不了於攝所攝境墮
生滅二見由是希望取著一切性生要亦不出有
無而巳宜非賢聖所得無生故結勸於彼所當修

學也。
○右第十四章。】

楞伽阿䟦多羅寶經通義卷第一
