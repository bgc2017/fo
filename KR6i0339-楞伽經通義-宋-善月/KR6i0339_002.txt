











楞伽阿䟦多羅寶經通義卷第二

「一切佛語心品第一之一(餘)

復次大慧有五無間種性云何為五謂聲聞乘無間
種性緣覺乘無間種性如來乘無間種性不定種性
各別種性云何知聲聞乘無間種性若聞說得陰界
入自共相斷知時舉身毛孔熈怡欣悅及樂脩相智
不脩緣起發悟之相是名聲聞乘無間種性聲聞無
間見第八地起煩惱斷習煩惱不斷不度不思議變
易死度分段死正師子吼我生巳盡梵行巳立不受
後有如實知脩習人無我乃至得般涅槃覺大慧各
別無間者我人眾生壽命長養士夫彼諸眾生作如
是覺求般涅槃復有異外道說悉由作者見一切性
巳言此是般涅槃作如是覺法無我見非分彼無解
脫大慧此諸聲聞乘無間外道種性不出出覺為轉
彼惡見故應當脩學。」

【凡言種性差別者其初本一由種習異而有內外
大小定及不定此經所以明種性有五通標無間
而三名之謂其種性純一無間雜故餘則不定也

云何知聲聞下徵釋也若聞說得陰界入自共相
斷知時者謂聲聞以厭苦心聞於苦諦推果由因
斷集知苦正爾之時適彼願故舉身怡悅及樂脩
相智即樂滅脩道也對彼緣覺觀因緣觀發悟無
生則四諦者特相智爾文巳通結聲聞而次分二
種曰無間種性等見第八地從後言也或可約通
三乘說以性地無間三昧入八人地亦曰第八地
如般若所指(八人地名相如別釋)乃斷見之始言起煩惱斷
者謂現起見思煩惱斷也習煩惱不斷者約大判
也正師子吼者當分說也謂至八地時自見如是
以無畏說言我生巳盡義該苦集二諦梵行巳立
不受後有即道滅二諦皆實不虗故曰如實知脩
習人無我乃至得涅槃覺言其始終也各別無間
者此以不異外道而言無間故列在其後今擢於
此以類同言也我人眾生等具該十六略唯我人
知見實生死根本而彼外道反執是覺以求涅槃
復有計一切法悉由作者亦我見之一故見作者
是見一切性以是為涅槃然以求涅槃之心與之
亦同聲聞以於法無我解脫非分奪之實則外道
故曰無間外道種性所謂附佛法外道也雖欲出
離實不能動出三界故曰不出出覺與夫度分段
死者異矣此本聲聞外道而亦勸學者為轉彼惡
見故先同後異化道則然如佛因地亦學二仙是
也以劣況勝於餘勸學則略之也(一)。】


「大慧緣覺乘無間種性者若聞說各別緣無間舉身
毛豎悲泣流淚不相近緣所有不著種種自身種種
神通若離若合種種變化聞說是時其心隨入若知
彼緣覺乘無間種性巳隨順為說緣覺之乘是名緣
覺乘無間種性相大慧彼如來乘無間種性有四種
謂自性法無間種性離自性法無間種性得自覺聖
無間種性外剎殊勝無間種性大慧若聞此四事一
一說時及說自心現身財建立不思議境界時心不
驚怖者是名如來乘無間種性相大慧不定種性者
謂說彼三種時隨說而入隨彼而成。」

【緣覺種性言各別緣無間者即彼聞觀十二因緣
三道等別而悟無生亦適願故悲感交集與前悲
喜異者凡感之極悲深於喜故於緣覺言之而樂
獨善寂脩遠離行故曰不相近緣言其根性則有
麟喻部行說法神通等別今從得通者說故曰種
種自身等若離若合即彼身通變現不一故也其
心隨入者此以投機為入亦兼於證也知而為說
則又據說法者言之文見此中實通餘四彼如來
乘無間種性有四種者不出脩性境智依正之別
以此四法能成機緣佛乘種性故也謂自性法則
如來藏自性清淨心此性德也離自性法或作自
相法謂其性相俱離今兩存之性雖本離離實約
修即修德也合前性德皆所契境得自覺聖則契
境之智也境智冥契能感依正剎塵皆不思議是

為外剎殊勝若聞下正結成也謂若聞是四法則
知佛法玅及說自心現身財建立皆不思議即心
及眾生法玅如是解了則圓機斯立故心不驚怖
也苟非其人便須退屈豈能聞深不怖聞廣不疑
聞非深非廣意而有勇哉不言菩薩者即佛之種
性因果異爾無別有也不定種性雖不定三而卒
歸於三故曰說彼三種時隨說而入等是亦以投
機為入而終得成就也言三種者或言除佛種性
今謂不定對定則合各別以屬聲聞對彼成三若
必除佛豈成不定乎但不同元自有性成不定爾
(二)。】

「大慧此是初治地者謂種性建立為超入無所有地
故作是建立彼自覺藏者自煩惱習淨見法無我得
三昧樂住聲聞當得如來最勝之身爾時世尊欲重
宣此義而說偈言。

須陀槃那果往來及不還逮得阿羅漢是等心惑亂
三乘與一乘非乘我所說愚夫少智慧諸聖遠離寂
第一義法門遠離於二教住於無所有何建立三乘
諸禪無量等無色三摩提受想悉寂滅亦無有心量。」

【此雙結上定不定性為二種根性而立初治地者
謂若發起初心修治地業則為說上定種性建立
俾隨根修入為超入無所有地者則作是不定種
性建立此雖不定高下意則從極故言無所有地
大品所謂初阿後茶過茶無字可說之義即如來

地也彼自覺藏者通謂諸種性各有自證法雖隨
證淺深其為自證覺藏之言一也故曰自煩惱習
淨等自謂始自聲聞種性以煩惱習淨見法無我
得三昧樂住聲聞乃至佛乘種性則曰當得如來
最勝之身皆所謂自覺聖所證境界也或據此文
以為聲聞當得如來最勝身謂之授聲聞記者多
少誤哉偈言須陀槃那果等頌上聲聞種性即預
流等四果華梵互出其名惑亂者謂聲聞小果惑
於生死而以空亂意蓋大教貶斥之言三乘等者
兼非乘各別種性則五性義足也凡夫少智慧下
別頌遣立惟其凡愚少智故設三乘以引接之於
是有上種性建立而諸聖以遠離寂滅故說第一
義門以究極之於是有非建立之說故曰何建立
三乘不立三乘則五性亦遣遠離二教者謂三乘
一乘皆離則第一義空而巳唐譯曰二取亦謂是
也諸禪無量等況釋也意以世間至滅想定尚心
量都盡況第一義尚何建立三乘之有然則長行
本立五性頌何頓亡邪是亦凡聖因果自漸至極
法爾然也(三)。
○右第十五章。】

「大慧彼一闡提非一闡提世間解脫誰轉大慧一闡
提有二種一者捨一切善根及於無始眾生發願云
何捨一切善根謂謗菩薩藏及作惡言此非隨順修
多羅毗尼解脫之說捨一切善根故不般涅槃二者
菩薩本自願方便故非不般涅槃一切眾生而般涅

槃大慧彼般涅槃是名不般涅槃法相此亦到一闡
提趣大慧白佛言世尊此中云何畢竟不般涅槃佛
告大慧菩薩一闡提者知一切法本來般涅槃巳畢
竟不般涅槃而非捨一切善根一闡提也大慧捨一
切善根一闡提者復以如來神力故或時善根生所
以者何謂如來不捨一切眾生故以是故菩薩一闡
提不般涅槃。」

【夫一闡提言信不具極惡人也現雖極惡性不斷
善雖曰闡提而未始闡提也此因上建立種性彼
既出五者之外合自為一性如五性宗列無性種
此何不然邪故特發之曰彼一闡提非一闡提謂
非定一闡提若其定者永無轉脫之理故曰世間
解脫誰轉謂世必無闡提轉惡為善從解脫之道
者則又告之曰一闡提有二種等謂一是闡提行
極惡者一非闡提而趣同闡提即本是菩薩為眾
生故不取涅槃其趣同也非彼實行故其事不同
故知不可同日而語然彼實行於今五性亦屬不
定種性可也若亦示同類攝引彼實行者復自一
途非今所列徵釋中言謗菩薩藏及作惡言等則
人法俱謗安有善根而不斷乎故曰捨一切善根
教門所謂斷脩善盡是也二者本自願方便即向
於無始眾生發願者是標列互略爾非不般涅槃
等正言菩薩闡提願待一切眾生皆滅度巳而後
涅槃是終亦涅槃也但彼般涅槃而未甞涅槃與

畢竟不般涅槃其理一也故曰是名不般涅槃法
相即真所謂涅槃此亦到一闡提趣者言其不涅
槃之趣同也於是復徵釋其所以不涅槃者則曰
知一切法等義見上解然以菩薩非終不般涅槃
則有時而涅槃矣又以闡提不終斷善亦有時而
善生矣故曰或時善根生等使晉世得此文則生
公獨見不為擯斥是殆與涅槃大本文異而理同
也乃知菩薩設化理無一向闡提根性時有變通
而彼以闡提無有佛性台宗以為不斷性善權實
於是別矣其於今文得失又可知也。
○右第十六
章。】

「復次大慧菩薩摩訶薩當善三自性云何三自性謂
妄想自性緣起自性成自性大慧妄想自性從相生
大慧白佛言世尊云何妄想自性從相生佛告大慧
緣起自性事相相行顯現事相相計著有二種妄想
自性如來應供等正覺之所建立謂名相計著相及
事相計著相名相計著相者謂內外法計著事相計
著相者謂即彼如是內外自共相計著是名二種妄
想自性相若依若緣生是名緣起云何成自性謂離
名相事相妄想聖智所得及自覺聖智趣所行境界
是名成自性如來藏心爾時世尊欲重宣此義而說
偈言。

名相覺想自性二相正智如如是則成相。

大慧是名觀察五法自性相經自覺聖智趣所行境

界汝等諸菩薩摩訶薩應當脩學。」

【分別自性固此經要領前章既略明之而未盡也
故復於此委出而會釋之標列文先妄想自性從
正為次也通言自性者就法三種各有自性若約
事對論則前二迷為自性後一悟為自性又約性
相即則互相為性若唯從理則三皆無性為性顯
迷而非迷悟而非悟也(云云)釋中妄想自性從相生
者正言從緣起相生也相復為二謂緣起自性事
相相行顯現事相相如前依草木瓦石作種種幻
即其義也通言事相之相故云相相而有能所即
前相為能起後相為所起若望後計著併名緣起
計著有二種者正言妄想自性謂名相及事相還
不異前二相於是各起計著則妄想爾而曰如來
所建立者自佛言之何妄之有但依眾生建立於
妄令其了妄無妄斯立妄之意也名相謂內外法
者即根塵等諸內外法皆名相也即彼法上不了
性空起自共相者則事相也若依若緣生者正釋
緣起義謂依緣而生得名緣起相義如上亦可二
義有能有所例前分別(云云)凡世出世一切法無有
不從因緣生者故此一法攝無不盡大論所謂因
緣所生法是也成自性者成謂圓成亦成就義即
諸佛聖人於一切法離諸妄想唯顯自性故無不
圓無不成無不圓如如也無不成正智也故曰聖
智所得者謂正智也及自覺聖智趣所行境界者

謂如如也合上二法成一自性是為如來藏心然
向明五法皆離使正智如如而可離者則如來藏
亦須離邪曰惟離得名如來藏爾抑離不離但是
假名究言其實初無定法離則皆離雖如來藏心
何甞不離即則皆即而名相妄想何甞不即究竟
離不離在此不在彼偈以五法會三自性覺想則
妄想也異其名爾結勸者一經所說雖通五法勸
修從極乃唯自覺聖智竝如文云云。
○右第十七章。】

「復次大慧菩薩摩訶薩善觀二種無我相云何二種
無我相謂人無我及法無我云何人無我謂離我我
所陰界入聚無知業愛生眼色等攝受計著生識一
切諸根自心現器身藏自妄想相施設顯示如河流
如種子如燈如風如雲剎那展轉壞躁動如猨猴樂
不淨處如飛蠅無厭足如風火無始虗偽習氣因如
汲水輪生死趣有輪種種身色如幻術神呪機發像
起善彼相知是名人無我智。」

【前五法等猶通迷悟二無我智一向從悟此人法
無我所以後三法而明也在餘文則曰生法空亦
曰人法空此曰無我無我亦空也但凡夫於假實
我見偏甚故併以無我稱之若達無我則一切無
著初釋人無我相謂離我我所者我即假名我所
則甚實也亦一我之外餘皆我所夫假不自假擥
實而有假故推人必於其實實苟無有假亡矣故
曰陰界入聚無知愛業生是一身之實不自有也

又曰眼色等攝受計著生識是識心之實不自有
也然則孰有之則曰一切諸根自心現謂以本言
之皆自八識心現所謂八識心者果有實邪則又
曰器身藏等器身即前陰入之身有如於器藏即
自心八識之藏皆自妄想相施設顯示何實之有
故有如河流等五喻剎那壞相譬諸虗妄相躁動
等三亦虗妄識相故以猿猴等譬之然皆無始虗
偽習氣因則有生死諸趣三有輪輪轉故以汲井
輪譬之種種身色者前譬妄識此譬幻身則如幻
術能使機發神呪能使象起亦猶呪能起屍之類
如是知者故曰善彼相知謂如彼諸譬相而知則
陰界入法一出虗妄其本既空假從誰立即達人
無我矣(一)。】

「云何法無我智謂覺陰界入妄想相自性如陰界入
離我我所陰界入積聚因業愛繩縛展轉相緣生無
動搖諸法亦爾離自共相不實妄想相妄想力是凡
夫生非聖賢也心意識五法自性離故大慧菩薩摩
訶薩當善分別一切法無我善法無我菩薩摩訶薩
不久當得初地菩薩無所有觀地相觀察開覺歡喜
次第漸進超九地相得法雲地於彼建立無量寶莊
嚴大寶蓮華王像大寶宮殿幻自性境界脩習生於
彼而坐同一像類諸最勝子眷屬圍繞從一切佛剎
來佛手灌頂如轉輪聖王太子灌頂超佛子地到自
覺聖智法趣當得如來自在法身見法無我故是名

法無我相汝等諸菩薩摩訶薩應當脩學(一本地相下有明字)。」

【法無我相直從實示故曰覺陰界入妄想相自性
謂若於陰界入覺知妄想無實自性非有從實計
我亦不可得是則法無我矣如陰界入下例上人
無我觀離我我所由陰界入次第展轉相緣生故
推其自性生即無生無生故無動搖則不見有造
作云為之相以況法無我觀亦本無實故曰諸法
亦爾即前所覺之法離自共相所以不實以法之
無實知我之無我由是觀之二者觀相未始不相
由也然則言妄想相妄想力如前愛業繩縛者皆
凡夫所生非聖賢也聖賢則一切皆離尚何妄想
相力之有哉故曰心意識五法自性離故所謂離
者非必遠離之離達其性亡爾結勸益相中言無
所有觀地相者謂以無所有而觀地相即初地無
生相也以觀察故開覺開覺故歡喜次第增進超
九地相明者明謂力明等諸所證法然於二無我
特結法無我益者在菩薩一時而得故從後結爾
既曰漸進而又曰超者則升進之義非躐越也幻
自性境界修習生者凡是果用不思議事悉由之
建立同一類象謂法身菩薩餘出灌頂事如文(二)。

○右第十八章。】

「爾時大慧菩薩摩訶薩復白佛言世尊建立誹謗相
惟願說之令我及諸菩薩摩訶薩離建立誹謗二邊
惡見疾得阿耨多羅三藐三菩提覺巳離常建立斷

誹謗見不謗正法爾時世尊受大慧菩薩請巳而說
偈言。

建立及誹謗無有彼心量身受用建立及心不能知
愚癡無智慧建立及誹謗。」

【真淨界中尚不當無況得言有則本非有無也然
則法爾有無者二諦也謂有謂無者二見也以二
諦則理不相傾性乎一而應乎二也以二見則事
有相奪執其偏而不得其全也此大慧所以咨建
立誹謗相於世尊意令菩薩離彼二見而達乎正
道也故曰云云言離常建立斷誹謗見者謂常即
建立斷即誹謗因是則又有亦有亦無非有非無
單複具足無言等見率以二見為本皆非正法謂
實則謗幾何所見而得不謗正法哉宜審思之偈
言建立及誹謗無有彼心量者正言建謗皆心量
也真寂性中本無彼心量之實如來從本直截指
示意令凡迷了本無有一切邪見如是而離身受
用建立及心此言諸法正是二見所起處彼亦不
自謂其有無故不能知然於無定法中而起定見
教門所謂諸法何曾自謂同異一切由心分別乃
知其為愚無知者然則本無一法者真諦也諸法
宛然者俗諦也智者得一真俗兩行愚者不達墮
二見論諦之與見反覆一間耳(一)。】

「爾時世尊於此偈義復重顯示告大慧言有四種非
有有建立云何為四謂非有相建立非有見建立非

有因建立非有性建立是名四種建立又誹謗者謂
於彼所立無所得觀察非分而起誹謗是名建立誹
謗相復次大慧云何非有相建立相謂陰界入非有
自共相而起計著此如是此不異是名非有相建立
相此非有相建立妄想無始虗偽過種種習氣計著
生大慧非有見建立相者若彼如是陰界入我人眾
生壽命長養士夫見建立是名非有見建立相大慧
非有因建立相者謂初識無因生後不實如幻本不
生眼色明界念前生生巳實巳還壞是名非有因建
立相大慧非有性建立相者謂虗空滅般涅槃非作
計著性建立此離性非性一切法如兔馬等角如垂
髮現離有非有是名非有性建立相建立及誹謗愚
夫妄想不善觀察自心現量非聖賢也是故離建立
誹謗惡見應當脩學。」

【通言建立乃有多種反是而言未免誹謗因復示
其相略唯相見因性通言非有有建立者謂本非
有強作有見則巳明其非矣又誹謗下示謗相者
謂於彼建立以有觀之而不得則無所有是為觀
察非分故起誹謗見也釋中言相建立者謂陰界
入本非自共相而起計著曰此如是此不異如是
則自相不異則共相是即於彼非有起有相見且
曰從無始虗偽過習氣生者以是知其為妄見也
後三例然見謂我人眾生等見還於實法上起故
曰若彼如是陰界入等亦是例上實法言之因建

立相言初識無因生者謂或計有因或計無因皆
其相也故直據彼計非之曰若言最初識念無因
而生後則不實如幻如幻豈有生乎若眼等四緣
之前有一念因生者後則生巳實實巳還壞此為
生滅故皆非也性建立者謂虗空滅等即彼外道
以今三無為法為非作計著性建立者因以理正
之曰此離性非性謂無為之法雖是於空非同一
切法如兔馬角之無亦非如垂髮現之有故曰離
有非有安得以為非作而計為性邪又曰建立及
誹謗等總結斥也由不善觀自心現量本非有無
而計著有無非賢聖也故勸離二見如是而脩學
也(二)。
○右第十九章。】

「復次大慧菩薩摩訶薩善知心意意識五法自性二
無我相趣究竟為安眾生故作種種類像如妄想自
性處依於緣起譬如眾色如意寶珠普現一切諸佛
剎土一切如來大眾集會悉於其中聽受佛法所謂
一切法如幻如夢光影水月於一切法離生滅斷常
及離聲聞緣覺之法得百千三昧乃至百千億那由
他三昧得三昧巳遊諸佛剎供養諸佛生諸天宮宣
揚三寶示現佛身聲聞菩薩大眾圍繞以自心現量
度脫眾生分別演說外性無性悉令遠離有無等見。

爾時世尊欲重宣此義而說偈言。

心量世間佛子觀察種類之身離所作行得力神通
自在成就。」


【以先覺覺後覺者仁人之心也自度而後度眾生
者菩薩之謂也此既印述菩薩善知八識等趣可
至究竟安樂之地故復誡諸菩薩還以此道而用
化他究竟為安眾生故現種種類像則自行化他
其道備矣而曰如妄想自性處依於緣起者以況
菩薩遇有機緣處必起應化亦猶凡夫妄想之於
緣起也又曰譬如眾色如意寶珠者譬菩薩以一
身一切身普現一切諸佛剎土亦猶寶珠光影徧
攝一切各當其義故兩譬之隨色而現本如摩尼
今或通用豈有如意而不能隨現耶而必於佛剎
聽受經法者蓋菩薩自他猶居因地非承事諸佛
聞法悟心未足以得諸三昧故前云作種種類象
後云示現佛身即菩薩因化既成終以果化法應
爾也以自心現量度眾生等者明復宗設化也夫
以唯心而度生則無生不度以離性而說法則是
見皆離故知菩薩自他始終皆本於是偈言心量
世間者謂菩薩以自心現量觀諸世間有可化者
現種類身而普應之然皆出於無緣慈力故離所
作行亦由得如幻三昧力等建立成就也。
○右第
二十章。】

「爾時大慧菩薩摩訶薩復請佛言惟願世尊為我等
說一切法空無生無二離自性相我等及餘諸菩薩
眾覺悟是空無生無二離自性相巳離有無妄想疾
得阿耨多羅三藐三菩提爾時世尊告大慧菩薩摩

訶薩言諦聽諦聽善思念之今當為汝廣分別說大
慧白佛言善哉世尊唯然受教佛告大慧空空者即
是妄想自性處大慧妄想自性計著者說空無生無
二離自性相。」

【一言於空不得不盡空之理苟不盡諸理往往墮
斷見滯偏空者有之起二見著空相而不能自出
者有之故有所謂空無生無二離自性相之請所
以盡其理極其病也如來告之以空空者即是妄
想自性處又曰為妄想計著者說空是兩者相與
交際故不達於空即妄想斯起妄想之極乃會於
空空與妄想出入而巳矣此則如來答大慧之旨
也而言空空者領上空無生等即空之又空無生
無二離自性相一言盡之矣夫既妄想容自空而
起此空所以當盡其理不盡其理則空復為病苟
惟妄想盡處而會於空則又不得不極其病不極
其病則所會之空必偏故二者常相須而明斯得
矣抑若妄想起自於空則妄想本虗若知如來為
治妄故說空則法復何有夫如是則空之說過半
矣(一)。】

「大慧彼略說七種空謂相空性自性空行空無行空
一切法離言說空第一義聖智大空彼彼空云何相
空謂一切性自共相空觀展轉積聚故分別無性自
共相不生自他俱性無性故相不住是故說一切性
相空是名相空云何性自性空謂自巳性自性不生

是名一切法性自性空是故說性自性空云何行空
謂陰離我我所因所成所作業方便生是名行空大
慧即此如是行空展轉緣起自性無性是名無行空
云何一切法離言說空謂妄想自性無言說故一切
法離言說是名一切法離言說空云何一切法第一
義聖智大空謂得自覺聖智一切見過習氣空是名
一切法第一義聖智大空云何彼彼空謂於彼無彼
空是名彼彼空大慧譬如庶子母舍無象馬牛羊等
非無比丘眾而說彼空非舍舍性空亦非比丘比丘
性空非餘處無象馬是名一切法自相彼於彼無彼
是名彼彼空是名七種空彼彼空者是空最麤汝當
遠離。」

【空有廣略故諸經教說空義不一於是復略陳七
種空謂相性等相謂一切性自共相以不可得故
空故曰觀展轉積聚故即陰界入法互論開合展
轉觀之了無積聚仍一一分別求之無性故自共
相不生不生即空此性空也又以自他俱性推之
不可得故不住自他俱相即相空也自性空者謂
自巳性不生是以不生為空又曰一切法性自性
空則自別及通故一切法皆不生也前巳空性此
復言自性空者前則推撿入空故性相俱相此則
本自二空故性相俱性真此揀之區以別矣行空
言陰離我我所者陰本我所而性本離故從陰成
我從我起行無不皆空故曰因所成所作業方便

生謂所成即我所作業即行從陰本離是即行空
無行空者謂不離前所作行了展轉緣起無自性
可得則行而無行故無行亦空離言說空者凡言
說出於妄想妄想自性無性故亦無言說若觀一
切法無性則言說自離是即離言說空也第一義
聖智大空者夫自覺聖智本不當空而能空彼見
過習氣從所空得名所既空矣豈能空者不空即
畢竟空也彼彼空者正謂外道所計之空對自言
之但空於彼而不自空故曰於彼無彼空所以墮
斷無者正為不自空故若彼巳皆空則墮者復誰
乎故以庶子母舍事非之意言雖無象馬而有比
丘眾無象馬則猶無彼物之空而非無比丘則猶
不能自空又曰非舍舍性空等則又縱斥之謂縱
以一舍為空而餘舍未必盡空若以此雖有比丘
而比丘性空者而未必一一比丘皆空若以此無
象馬為空而餘處非無是皆以彼彼折之則能所
彼此諸相宛然故曰是名一切法自相非謂空也
故結斥之曰彼於彼無彼等初彼字謂外人但於
彼無彼而不能無此又曰彼彼空者是空最麤即
其斥外計可知矣(二)。】

「大慧不自生非不生除住三昧是名無生離自性即
是無生離自性剎那相續流注及異性現一切性離
自性是故一切性離自性云何無二謂一切法如陰
熱如長短如黑白大慧一切法無二非於涅槃彼生

死非於生死彼涅槃異相因有性故是名無二如涅
槃生死一切法亦如是是故空無生無二離自性相
應當修學爾時世尊欲重宣此義而說偈言。

我常說空法遠離於斷常生死如幻夢而彼業不壞
虗空及涅槃滅二亦如是愚夫作妄想諸聖離有
無。

爾時世尊復告大慧菩薩摩訶薩言大慧空無生無
二離自性相普入諸佛一切修多羅凡所有經悉說
此義諸修多羅悉隨眾生希望心故為分別說顯示
其義而非真實在於言說如鹿渴想誑惑群鹿鹿於
彼相計著水性而彼無水如是一切修多羅所說諸
法為令愚夫發歡喜故非實聖智在於言說是故當
依於義莫著言說。」

【巳明一切法空此復別醻無生等義皆所以申明
空理亦可四義互相發明亦文之旨也不自生等
究言應如大論偈諸法不自生亦不從它生不生
不無因是故說無生今通總云不自生非不生者
謂非一向不生也以理言之無生而無所不生永
嘉云若實無生無不生然則云無生者約住三昧
云爾故曰除住三昧次釋離自性義還約無生言
之故曰離自性即是無生離自性言剎那相續流
注者心也及異性現等法也謂心變異故則有異
性所現一切法亦皆離性云何無二者追釋不二
義文先約事示二相故曰一切法如陰(平呼)熱等則

事之不得不異也又曰一切法無二則理之不得
不一也以其理一融彼事異則一切法無二無二
即空非於涅槃彼生死等彼亦外義非同凡外以
生死涅槃互相彼異而謂有外相因則各有性也
故言無二以一之結例勸修云云偈初總頌空離
斷常所謂無生離自性等亦無不皆離次明生死
涅槃各離斷常則生死以如幻故不常彼業不壞
故不斷涅槃亦以如幻故不常非同灰滅故不斷
文言涅槃而及虗空者即三無為法也以生死不
斷不常故即是涅槃以涅槃不斷不常故不外生
死而愚者以妄想故作斷常見諸聖以離有無故
則無二法之異爾時世尊下總言空無生等為一
切大教之詮旨故曰普入一切修多羅但以此義
印定其說則邪正不謬非此則外道說矣又曰隨
眾生希望心故者謂雖隨宜以言說顯示空等而
非真實在於言說若苟執之不唯亡理亦失言教
故此誡之令離言說離何所離無著而巳文字性
離其謂是歟如摽月指斯得之矣。
○(三)右第二十
一章。】

「楞伽阿䟦多羅寶經卷第一竟」

「楞伽阿䟦多羅寶經卷第二

一切佛語心品第一之二

爾時大慧菩薩摩訶薩白佛言世尊世尊修多羅說
如來藏自性清淨轉三十二相入於一切眾生身中

如大價寶垢衣所纏如來之藏常住不變亦復如是
而陰界入垢衣所纏貪欲恚癡不實妄想塵勞所汙
一切諸佛之所演說云何世尊同外道說我言有如
來藏耶世尊外道亦說有常作者離於求那周遍不
滅世尊彼說有我佛告大慧我說如來藏不同外道
所說之我大慧有時空無相無願如實際法性法身
涅槃離自性不生不滅本來寂靜自性涅槃如是等
句說如來藏巳如來應供等正覺為斷愚夫畏無我
句故說離妄想無所有境界如來藏門大慧未來現
在菩薩摩訶薩不應作我見計著譬如陶家於一泥
聚以人工水木輪繩方便作種種器如來亦復如是
於法無我離一切妄想相以種種智慧善巧方便或
說如來藏或說無我以是因緣故說如來藏不同外
道所說之我是名說如來藏開引計我諸外道故說
如來藏令離不實我見妄想入三解脫門境界希望
疾得阿耨多羅三藐三菩提是故如來應供等正覺
作如是說如來之藏若不如是則同外道是故大慧
為離外道見故當依無我如來之藏爾時世尊欲重
宣此義而說偈言。

人相續陰緣與微塵勝自在作心量妄想。」

【言有似而實非說有異而本同是不可不辨也苟
不甄明邪將濫正故大慧以佛說如來藏在纏不
變有同外道所計神我為問文先述佛說云如來
藏自性清淨者夫藏體本空未始染汙名曰清淨

蓋生佛所同如來顯之則三十二相全體發現眾
生性之則陰界入纏常住不變此示因果不二則
曰轉入其實當體全是非謂實有轉入之相亦猶
經曰佛法界身入一切眾生心想中是也如大價
寶等譬合可知云何世尊下正結問也言外道亦
說有常作者即彼計神我有常是為作者離於所
依陰入等緣而有我性周徧故曰離於求那周徧
不滅將以此同如來藏者答中先約法判異言我
說如來藏本無我相但為顯德破妄說我與無我
不同外道定計之我故曰有時空無相無願等謂
或有時以如是句義於法無我中說如來藏是我
具顯眾德即真我義同出異名亦相為名實又為
愚夫著我畏無我句斷彼見故說離妄想無所有
境界即說如來藏是無我義然皆能通名言則門
義而巳故曰如來藏門非謂如來偏在於我故不
應作我見計著是知邪正在實不在名次引譬結
顯則曰譬如陶家於一泥聚等夫泥聚一也本無
定器以作工方便故種種之器形喻法無我亦一
也本無定名以智慧巧便故種種之名立如前空
無相無願以至自性涅槃是也故結顯云或說如
來藏或說無我等夫對如來藏以言無我則如來
藏為我矣既曰或說無我是亦即我為無我矣然
則說以為我者為開引計我諸外道令因妄我達
真我故說以為無我者令離不實我見妄想入三

脫門故本未始有定說也亦可作四句分別謂無
我破我等(云云)又曰希望疾得等者復宗結示也謂
其說雖通若離外見當依無我如來之藏故知藏
名實通二義不同外道所計之我偈言人相續陰
者正謂外道計我之本不出五陰而人亦我也緣
與微塵皆外道計能造者然不離心量妄想所以
非也。
○右第一章。】

「爾時大慧菩薩摩訶薩觀未來眾生復請世尊惟願
為說脩行無間如諸菩薩摩訶薩脩行者大方便佛
告大慧菩薩摩訶薩成就四法得脩行者大方便云
何為四謂善分別自心現觀外性非性離生滅住見
得自覺聖智善樂是名菩薩摩訶薩成就四法得脩
行者大方便云何菩薩摩訶薩善分別自心現謂如
是觀三界唯心分齊離我我所無動搖離去來無始
虗偽習氣所熏三界種種色行繫縛身財建立妄想
隨入現是名菩薩摩訶薩善分別自心現。」

【志大道者宜有大脩行期大果者要有大方便苟
脩行而不得方便雖欲成道果難矣大慧既聞疾
得菩提又觀後世有入道之機故請脩行無間之
法言無間者謂無間斷間雜也無間雜則精無間
斷則進既精且進何行而不得哉答中言成就四
法得脩行者大方便謂方便則善巧異稱或對實
慧或前正觀皆方便也抑方便多門今此四法是
方便之大者故與餘異而特明此四者不出脩性

因果故善性乃所以善修善因乃所以善果至果
善矣則無不皆善此四所以為次也初善分別自
心現謂如是觀三界唯心分齊者即三界為所觀
以唯心為分齊夫三界本無唯一妄想妄想無相
不出自心故唯心分齊即自心之分齊也了心外
無法故離我我所唯一如相故求動搖去來者不
可得尚何妄現之有但由無始妄習熏故三界色
行等妄想隨入自心發現言色行則略舉二陰由
陰故繫縛身財則兼語受用由身故建立苟知諸
法一出妄熏還依自心而現自心本寂復何事哉
如是分別斯為善矣(一)。】

「云何菩薩摩訶薩善觀外性非性謂𦦨夢等一切性
無始虗偽妄想習因觀一切性自性菩薩摩訶薩作
如是善觀外性非性是名菩薩摩訶薩善觀外性非
性云何菩薩摩訶薩善離生住滅見謂如幻夢一切
性自他俱性不生隨入自心分齊故見外性非性見
識不生及緣不積聚見妄想緣生於三界內外一切
法不可得見離自性生見悉滅知如幻等諸法自性
得無生法忍得無生法忍巳離生住滅見是名菩薩
摩訶薩善分別離生住滅見云何菩薩摩訶薩得自
覺聖智善樂謂得無生法忍住第八菩薩地得離心
意意識五法自性二無我相得意生身世尊意生身
者何因緣佛告大慧意生身者譬如意去迅疾無礙
故名意生譬如意去石譬無礙於彼異方無量由延

因先所見憶念不忘自心流注不絕於身無障礙生
大慧如是意生身得一時俱菩薩摩訶薩意生身如
幻三昧力自在神通妙相莊嚴聖種類身一時俱生
猶如意生無有障礙隨所憶念本願境界為成就眾
生得自覺聖智善樂如是菩薩摩訶薩得無生法忍
住第八菩薩地轉捨心意意識五法自性二無我相
身及得意生身得自覺聖智善樂是名菩薩摩訶薩
成就四法得修行者大方便當如是學。」

【既了自心復何外性而曰觀外性非性者了無內
外趣外觀爾謂炎夢等一切性本於無始妄習為
因故不實如幻夢等今稱性而觀故觀一切性自
性即是非性則不自生等無生觀也離生住滅見
中謂如幻夢等疊上也見識不生下正示離見謂
由前觀故內見識不生外緣塵不積聚一一求實
性不可得故曰不生不生而生以妄想緣生於三
界內外諸法均地一理故皆不可得則離性而巳
見性離者見亦自離緣生與見皆悉寂滅故曰生
見悉滅如是證知諸法自性即無生忍無生則無
滅故生住滅見無不離也得自覺聖智善樂者即
住第八地所得法樂按台宗明位至八地始得無
生多是通乘或別圓教道之說又此四法悉明幻
化故知通乘兼於別圓此其二也不言所樂而言
離心意意識等者是以離為樂非別有所樂也謂
一念轉捨如是等法凡對治門能所悉離則自覺

聖智於是而得故知證處只在離處離斯得矣若
夫圓照法界不見有一法可得者其為聖智善樂
當何所云而獨言得意生身者起化之本也亦捨
意而後得意之用譬凡三義謂迅疾義無礙義憶
先所見義如文云云自心流注不絕者意也於身
無障礙生者生也謂意去時身必得生唯聖及得
通者能之若約凡論意到未必身到言得一時俱
者結上意生無有前後也菩薩意生下再提法合
謂如幻三昧自在神通猶能生之意也妙相莊嚴
聖種類身猶所生之身也亦一時俱故無前後猶
如意生等正合可知兼言成就眾生亦得是樂相
也同異之相後當更明若台宗明義則真似不同
佛意隨宜初無定在此為釋經非專判教得以置
之(二)。
○右第二章。】

「爾時大慧菩薩摩訶薩復請世尊惟願為說一切諸
法緣因之相以覺緣因相故我及諸菩薩離一切性
有無妄見無妄想見漸次俱生佛告大慧一切法二
種緣相謂外及內外緣者謂泥團柱輪繩水木人工
諸方便緣有瓶生如泥瓶縷疊草席種牙酪酥等方
便緣生亦復如是是名外緣前後轉生云何內緣謂
無明愛業等法得緣名從彼生陰界入法得緣所起
名彼無差別而愚夫妄想是名內緣法大慧彼因者
有六種謂當有因相續因相因作因顯示因待因當
有因者作因巳內外法生相續因者作攀緣巳內外

法生陰種子等相因者作無間相相續生作因者作
增上事如轉輪王顯示因者妄想事生巳相現作所
作如燈照色等待因者滅時作相續斷不妄想性生。」

【夫因緣之說蓋佛教生法之正本亦攝一切世出
世間法以義則有親疎以法則必相濟未有有因
而無緣未有有緣而無因離是而能成事者無之
即是而求實法者亦不可得此因緣所以成事而
成理也如前四法方便莫非因緣者亦曰緣因義
有前後爾故大慧復請說緣因相但了諸法因緣
所成則有無妄想一切皆離亦離漸次俱見故曰
無妄想見漸次俱生義如後明釋中言二種緣相
者外緣謂借事明義如泥團等內緣則的指無明
愛業此直以緣為能成以緣所起法為所成如以
諸方便緣而有瓶生即瓶是所成例陰界入等是
所成法亦爾餘縷氎等例之可見言前後轉生者
一往約事云爾據後則曰彼無差別謂無俱生漸
次差別亦為下俱遣張本次明彼因有六種者謂
彼緣之因對前應論親疎之義言當有因即以一
念為因而有根境內外法生從果名因故曰當有
相續因者謂於前根境作攀緣巳隨善惡業續生
後陰種子等果復為因相因者惟作之無間則有
善惡相相續生作因者於因上作因如輪王巳勝
而更作增上事顯示因者凡妄想事生必有相現
於作所作中如燈照色顯然可見待因者即妄不

妄相待生謂妄想滅時不妄想性作妄想相續時
不妄想則斷故曰滅時作相續斷以妄待不妄義
當不妄想性生也(一)。】

「大慧彼自妄想相愚夫不漸次生不俱生所以者何
若復俱生者作所作無分別不得因相故若漸次生
者不得相我故漸次生不生如不生子無父名大慧
漸次生相續方便不然但妄想耳因攀緣次第增上
緣等生所生故大慧漸次生不生妄想自性計著相
故漸次俱不生自心現受用故自相共相外性非性
大慧漸次俱不生除自心現不覺妄想故相生是故
因緣作事方便相當離漸次俱見爾時世尊欲重宣
此義而說偈言。

一切都無生亦無因緣滅於彼生滅中而起因緣想
非遮滅復生相續因緣起唯為斷凡愚癡惑妄想緣
有無緣起法是悉無有生習氣所迷轉從是三有現
真實無生緣亦復無有滅觀一切有為猶如虗空華
攝受及所攝捨離惑亂見非巳生當生亦復無因緣
一切無所有斯皆是言說。」

【次破因緣非二種生相言彼自妄想相愚夫者謂
於彼因緣見漸次俱生相者皆自妄想之所分別
亦為愚夫作妄想相文特倒言爾其實俱不當二
種生故徵覈曰若俱生者作所作無分別則因與
果混不得因相別故若漸次生者應有先後是得
相於愚夫而不得相於我謂於如來不見有前後

念相待可得若作平呼則是不得相彼我義故起
後父子譬云如不生子無父名是猶後念未生不
名前念反顯前念若滅亦無後念可續以例父子
其義如之故曰漸次相續方便不然不然者非義
也但妄想謂生耳亦以妄想依四緣故見有漸次
生相(四緣名義如別)由是覈之則不見有生相可得故正
結示曰漸次生不生等然則有二生相者一依妄
想自性計著相故漸次生一依自心現受用故俱
生謂以自心所現諸法言之雖若一時俱生然以
自共相推外性非性不可得則二俱不生又曰除
自心現不覺妄想故相生者還結歸上二義而巳
理而言之性本不生則法無自相法無自相則於
事無著自然不壞世諦而契第一義諦也於是總
觀離見云云偈言一切都無生者謂漸次及俱俱
不生也生尚不可得況得有因緣滅乎況於彼生
滅中而得起因緣想乎作是遺者非謂遮彼生滅
因緣以世諦言之不少一法併遣則斷滅矣唯為
斷彼凡愚妄緣故作是說然則緣何所斷寄緣以
斷想故曰有無緣起法是悉無有生但以習惑迷
轉見有三界而真寂性中本無生滅故以無生而
觀有為悉如空華於攝所攝境不見有無惑亂等
相則巳生當生等一切無有凡是皆假名言說耳
(二)。
○右第三章。】

「爾時大慧菩薩摩訶薩復白佛言世尊惟願為說言

說妄想相心經世尊我及餘菩薩摩訶薩若善知言
說妄想相心經則能通達言說所說二種義疾得阿
耨多羅三藐三菩提以言說所說二種趣淨一切眾
生佛告大慧諦聽諦聽善思念之當為汝說大慧白
佛言善哉世尊唯然受教佛告大慧有四種言說妄
想相謂相言說夢言說過妄想計著言說無始妄想
言說相言說者從自妄想色相計著生夢言說者先
所經境界隨憶念生從覺巳境界無性生過妄想計
著言說者先怨所作業隨憶念生無始妄想言說者
無始虗偽計著過自種習氣生是名四種言說妄想
相。」

【法本自然者道以之全言說詮示者理以之虧夫
然則聖人豈有意於言說哉為眾生迷不知道不
得巳而有言說是故言說者可因之而顯義不應
滯教而忘理不幸凡愚執著因成戲論反蔽於道
此聖人所以尤謹言焉大慧因向有斯但言說之
語則言說為妄想相即此經所說名相妄想顯示
第一義心故曰妄想相心經大慧請意既以言說
相說第一義則言說所說有義有趣若善通達可
以得佛道而淨一切眾生垢染是則言說妄想非
復妄想也若唯妄想則不足以示第一義而以之
名經非邪此其進退可疑者答中先區別其相謂
言說妄想者非道也而說第一義心者是道也苟
善義趣去道不遠亦淨眾生妄念可也如執能說

而失所說雖說第一義心亦非真實於是先明言
說妄想相凡四種相言說者從自妄想色相計著
生如後依七處和合出聲而生計著故有言說相
次夢言說者謂憶念先所經境界後形於夢寐因
有言說覺巳無實境界可得故曰從覺巳境界無
性生亦與未夢時一也使知相如夢夢如覺則皆
無性矣後二言說一從先怨所作業者即先有怨
之人或被毀害藏之於心後時忽發憤恨之言是
也一從無始自種習氣生猶今汎汎口業是也而
特出此四者蓋攝三性義足故即初二無記性後
二屬惡性兼前詮示善法則三性具矣(一)。】

「爾時大慧菩薩摩訶薩復以此義勸請世尊惟願更
說言說妄想所現境界世尊何處何故云何何因眾
生妄想言說生佛告大慧頭胷喉鼻脣舌齗齒和合
出音聲大慧白佛言世尊言說妄想為異為不異佛
告大慧言說妄想非異非不異所以者何謂彼因生
相故大慧若言說妄想異者妄想不應是因若不異
者語不顯義而有顯示是故非異非不異大慧復白
佛言世尊為言說即是第一義為所說者是第一義
佛告大慧非言說是第一義亦非所說是第一義所
以者何謂第一義聖樂言說所入是第一義非言說
是第一義第一義者聖智自覺所得非言說妄想覺
境界是故言說妄想不顯示第一義言說者生滅動
搖展轉因緣起若展轉因緣起者彼不顯示第一義

大慧自佗相無性故言說相不顯示第一義復次大
慧隨入自心現量故種種相外性非性言說妄想不
顯示第一義是故大慧當離言說諸妄想相爾時世
尊欲重宣此義而說偈言。

諸性無自性亦復無言說甚深空空義愚夫不能了
一切性自性言說法如影自覺聖智子實際我所說。」

【次請言說所現境界即所說有善惡事理等境界
也如上明四種言說事中善惡則既聞之矣復依
此義請說妄想及第一義之境界凡疊四問謂何
處等初答何處者謂由息風依頭等七處和合有
聲既依眾緣生則聲為妄矣因有第二為異不異
何故之問其答則曰謂彼因生相故即以彼妄想
因生言說相故非異非不異若異則妄想非因若
不異則言說非相直妄想語業爾不能顯義既亦
得有顯示相則不同妄想苟不可以同異求實即
非異非不異則幾於真故復起第三問佛答言說
所說皆非第一義縱或言理非自得之玅則似是
而非唯以自覺聖樂言說所入是第一義言第一
義聖樂則聖智所覺境界由言說入而入則非言
說故非妄想覺境界是故言說不顯示第一義者
即直釋何因之問其說有三謂一者言說出於生
滅動搖展轉緣起而第一義則非也二者自他相
無性故謂唯語言問答則自他相而巳皆非實性
三者隨入自心現量故謂凡所說不離自心現量

分別自性非性則外性亦非皆不足以顯示第一
義也然以自心現量言之則一切法皆自性安有
所謂外性非性耶亦一往對妄示爾其實一自心
之外凡所有性皆為非性正言無外性可得故曰
外性非性後皆例此大論所謂除實相外餘皆魔
事台宗謂之以理揀情其旨頗類焉然則言說若
唯妄想應全不說第一義心邪曰以所說心非無
其理唯以自覺聖樂奪言非爾抑以所說從言說
相則非若了言說性離即第一義復何非之有故
曰當離言說諸妄想相故知但離妄想言說自亡
當體性離無別有也偈初四句正言諸法無自性
則言說非言說即性亡處是第一義畢竟空理故
曰甚深空空義蓋反上長行亦成顯後義後四句
者謂若一切法有自性則言說亦非如影之非形
不顯示第一義唯聖智所得是第一義故曰自覺
聖智子等則符上文也(二)。
○右第四章。】

「爾時大慧菩薩摩訶薩復白佛言世尊惟願為說離
一異俱不俱有無非有非無常無常一切外道所不
行自覺聖智所行離妄想自相共相入於第一真實
之義諸地相續漸次上上增進清淨之相隨入如來
地相無開發本願譬如眾色魔尼境界無邊相行自
心現趣部分之相一切諸法我及餘菩薩摩訶薩離
如是等妄想自性自共相見疾得阿耨多羅三藐三
菩提令一切眾生一切安樂具足充滿。」


【言語道斷心行處滅是聖人自到境界亦學者契
悟田地如向所明豈言語道斷而不心行處滅哉
特是大慧欲究其說故復請說離四句法先列離
四句相言有無者立本也或本無之餘離一異等
解者作三番四句釋謂一異俱不俱(一異四句)有無非
有非無(有無四句)常無常(常等四句)次第漸略不煩文也此
諸四句見各有宗計略不復引(云云)次正請中初
請因地自行離句法則曰一切外道所不行等蓋
外道者正坐見中極至無言亦不出見故離見則
非彼所行唯自覺聖智所行則離四句絕百非以
無所行而行極聖境界此雖自因亦至於果言離
妄想自相共相者惟其離四句故不見有自共相
可得則一切皆離而後入第一義真實之地則初
住也歷於諸地乃至上上增進清淨之相金光明
所謂過諸菩薩所行清淨是也次請果地化他四
說法則曰隨入如來地相等夫自行既以一門隨
入自證玅離復以本願無說而說開發眾生而言
無者意如向說所謂自行既離四執化他無妨四
說然則四句一也但執之為四見入則為四門法
無向背人自悟迷故譬之如眾色摩尼所現境界
無不具顯無邊相行等即所譬法也相謂地相行
即所修之行雖則無邊皆自心現趣彼部分之相
謂一切法有乃至非有非無各有部類分限凡如
此法皆願說之三結請中亦雙結自他法如文云

云(一)。】

「佛告大慧善哉善哉汝能問我如是之義多所安樂
多所饒益哀愍一切諸天世人佛告大慧諦聽諦聽
善思念之吾當為汝分別解說大慧白佛言善哉世
尊唯然受教佛告大慧不知心量愚癡凡夫取內外
性依於一異俱不俱有無非有非無常無常自性習
因計著妄想譬如羣鹿為渴所逼見春時𦦨而作水
想迷亂馳趣不知非水如是愚夫無始虗偽妄想所
熏習三毒燒心樂色境界見生住滅取內外性墮於
一異俱不俱有無非有非無常無常想妄見攝受如
揵闥婆城凡愚無智而起城想無始習氣計著相現
彼非有城非無城如是外道無始虗偽習氣計著依
於一異俱不俱有無非有非無常無常見不能了知
自心現量譬如有人夢見男女象馬車步城邑園林
山河浴池種種莊嚴自身入中覺巳憶念大慧於意
云何如是士夫於前所夢憶念不捨為黠慧不大慧
白佛言不也世尊佛告大慧如是凡夫惡見所噬外
道智慧不知如夢自心現性依於一異俱不俱有無
非有非無常無常見譬如𦘕像不高不下而彼凡愚
作高下想如是未來外道惡見習氣充滿依於一異
俱不俱有無非有非無常無常見自壞壞他餘離有
無無生之論亦說言無謗因果見拔善根本壞清淨
因勝求者當遠離去作如是說彼墮自他俱見有無
妄想巳墮建立誹謗以是惡見當墮地獄譬如翳目

見有垂髮謂眾人言汝等觀此而是垂髮畢竟非性
非無性見不見故如是外道妄見希望依於一異俱
不俱有無非有非無常無常見誹謗正法自陷陷他
譬如火輪非輪愚夫輪想非有智者如是外道惡見
希望依於一異俱不俱有無非有非無常無常想一
切性生譬如水泡似摩尼珠愚小無智作摩尼想計
著追逐而彼水泡非摩尼非非摩尼取不取故如是
外道惡見妄想習氣所熏於無所有說有生緣有者
言滅。」

【答中初總法說言不知心量愚癡凡夫者即彼凡
夫以二事故計四句見一者不知自心現量等虗
空同法界徧一切法無非心性而局自心於陰身
內故見有外法於是取內外性依於同相起一見
依於別相起異見依於兩間而起俱見離是三外
起不俱見有無常無常例然(云云)由是因見成執
因執成論因論而有是非因是非而有愛惡成愛
見煩惱則生死無窮率由於此可不原其所自乎
二者自性習因若唯初義其不知心量一也何有
於異執哉皆由過去習因故有則始終計有無則
始終計無雙亦雙非莫非夙習所薰不然則悠悠
凡夫未必起見始外道也次別譬說凡十二喻文
各有法譬合所以取譬之義不無同異法有合不
合等隨文可知譬如羣鹿下譬也如是愚夫下法
也言妄想所熏習者即自性習因義也三毒燒心

者合上譬也取內外性等正合起見也略不合初
義後文准知揵城譬中言彼非有城非無城者愚
見謂有其實本無兼而言之則俱非義不能了知
自心境界者兼合初義也夢喻中加憶念不捨則
非慧也又曰不知如夢自心現性則知夢性本非
有無畫象譬中言餘離有無無生之論者指正教
也反將同巳見故亦說言無勝求謂求勝法者當
離此惡見言墮自他俱見等而文曰墮建立誹謗
者謂有見者從而建立之無見者從而誹謗之仍
說因見墮惡使彼懼焉垂髮譬中言非性非無性
見不見故者謂以見故非無性以不見故非有性
餘文例知水泡譬中言於無所有說有生者文見
此中實通餘譬以莫非無有說有及於因緣有處
則反言斷滅皆外道倒見如此(二)。】

「復次大慧有三種量五分論各建立巳得聖智自覺
離二自性事而作有性妄想計著大慧心意意識身
心轉變自心現攝所攝諸妄想斷如來地自覺聖智
修行者不於彼作性非性想若復修行者如是境界
性非性攝取相生者彼即取長養及取我人大慧若
說彼性自性自共相一切皆是化佛所說非法佛說
又諸言說悉由愚夫希望見生不為別建立趣自性
法得聖智自覺三昧樂住者分別顯示譬如水中有
樹影現彼非影非非影非樹形非非樹形如是外道
見習所熏妄想計著依於一異俱不俱有無非有非

無常無常想而不能知自心現量譬如明鏡隨緣顯
現一切色像而無妄想彼非像非非像而見像非像
妄想愚夫而作像想如是外道惡見自心像現妄想
計著依於一異俱不俱有無非有非無常無常見譬
如風水和合出聲彼非性非非性如是外道惡見妄
想依於一異俱不俱有無非有非無常無常見譬如
大地無艸木處熱𦦨川流洪浪雲湧彼非性非非性
貪無貪故如是愚夫無始虗偽習氣所熏妄想計著
依生住滅一異俱不俱有無非有非無常無常緣自
住事門亦復如彼熱𦦨波浪譬如有人呪術機發以
非眾生數毗舍闍鬼方便合成動搖云為凡愚妄想
計著往來如是外道惡見希望依於一異俱不俱有
無非有非無常無常見戲論計著不實建立大慧是
故欲得自覺聖智事當離生住滅一異俱不俱有無
非有非無常無常等惡見妄想。」

【於此譬下通斥凡外起見所非者三一乖入道二
墮我見三同權說故曰有三種量五分論(三量五分名相
如別)即懸敘論宗雖各建立而修道契證得自覺聖
智離二種自性妄想而彼外道作有性妄想計著
則乖於入道一也是亦義當釋彼伏疑(云云)又曰
心意意識身心轉變者謂轉變則自迷之悟了一
切法皆自心現則攝所攝根境諸妄想斷是為依
如來地修行者終不於彼境界起性非性想若復
異是於如是境界攝取性非性有無相生者則為

取著長養我人雖曰修行我人不除皆成見愛此
則墮於我見二也又曰若說彼性自性自共相者
謂若但說彼諸法自性有自共相凡如此說皆化
佛說而巳又諸言說悉由愚夫等者則因取著而
有言說不同此經建立唯明一切法皆趣自心非
為得聖智自覺三昧樂住者真實分別顯示則同
於權說三也凡闢邪妄但以是三說考之彼無所
逃其非熱𦦨譬中言依生住滅起見又曰緣自住
事門者以今言之總不出於自他內外生住滅境
依之起見有如彼熱𦦨者但文相影略故於初文
唯言生住滅而不言是他境次文唯言自住事門
而不言生滅互顯言之只是自他生滅事門也據
唐譯云於聖智自證法性門中見生住滅者此雖
出譯家容有未然彼徒見梵本有自住等語失於
考究故也曾不智聖智自證法尚不可說豈容凡
外緣之起見乎此其甚不可者故略出之是故欲
得下結勸夫人孰不欲得自覺聖智而去惡見妄
想哉患不自明爾故外塵情習得以覆蔽此既告
其所以覆者蔽者之如是又患不自離若苟知而
離之所謂自覺聖智何患乎不得結勸之要莫大
乎此據文合更酬上四說之請而不言者凡三意
故蓋四說者果上化他之事而非因地所知之要
一也抑若自行離句忘情則化他四說任運而得
二也又以法相言之四說不出四句但執則四見

確爾入則四門豁如即逆而順返迷而悟說在其
中三也(三)。】

「爾時世尊欲重宣此義而說偈言。

幻夢水樹影垂髮熱時𦦨如是觀三有究竟得解脫
譬如鹿渴想動轉迷亂心鹿想謂為水而實無水事
如是識種子動轉見境界愚夫妄想生如為翳所翳
於無始生死計著攝受性如逆楔出楔捨離貪攝受
如幻呪機發浮雲夢電光觀是得解脫永斷三相續
於彼無有作猶如𦦨虗空如是知諸法則為無所知
言教唯假名彼亦無有相於彼起妄想陰行如垂髮
如畵垂髮幻夢犍闥婆城火輪熱時𦦨無而現眾生
常無常一異俱不俱亦然無始過相續愚夫癡妄想
明鏡水淨眼摩尼玅寚珠於中現眾色而實無所有
一切性顯現如晝熱時𦦨種種眾色現如夢無所有。」

【偈言幻夢水樹影等通頌上文但譬有重複文相
交互頗不易明今先疏之即頌上有重複者三如
翳目垂髮及夢喻凡四出之熱𦦨幻喻凡三出之
陽炎畫象凡再出之單頌上者四如犍城等缺頌
者二如聲及水泡別出者六如楔如浮雲如電如
水如淨眼如摩尼皆長行所無次隨釋者偈初夢
等四譬無非幼故以一幻字冠之然長行本明凡
外起見今以譬幻觀三有者亦相成顯爾惟其不
達幻理所以起四句計四見若亡即無生幻理其
本一致自餘法譬文有錯雜及別出者政由所譬

取與不一互相助顯詳之可知如是識種子等合
釋上自性習因二義惟其不知心量故見心外境
界如為翳所翳於無始生死等即次義也楔本喻
貪貪故有生死今以幻法令其捨離是逆楔出楔
也斷三相續者據後文則三毒是也於彼無有作
猶如炎虗空者謂以炎相而知諸法則知無所知
非曰無知知自無知也言教唯假名者謂有無等
四句言教本唯假名無有實相惟其不了故起妄
想想行等陰如垂髮也又如晝垂髮幻等凡疊七
喻以明本無所有而現眾生例常無常等亦爾並
頌上可知明鏡水淨眼等總喻雖現眾色而無所
有一切性顯現等即如晝等別喻色現如夢則無
所有二者互顯結一文之旨也(四)。】

「復次大慧如來說法離如是四句謂一異俱不俱有
無非有非無常無常離於有無建立謗謗分別結集
真諦緣起道滅解脫如來說法以是為首非性非自
在非無因非微塵非時非自性相續而為說法復次
大慧為淨煩惱爾𦦨障故譬如商主次第建立百八
句無所有善分別諸乘及諸地相。」

【此下通示正教離四句相夫既因地如是修道場
如是證其設教被機亦必稱是故始則曰我坐道
場時不得一法實空拳誑小兒誘度於一切以此
法也終則曰生生不可說乃至不生不生不可說
此經則曰於是兩中間未嘗說一字亦以此法也

然能如是而不能如彼是猶離句而未離非句則
又曰有因緣故亦可得說然亦不妨作種種說既
俱可俱不可則無在無不在始曰不思議無方之
說巳離四句而又曰離於有無建立謗謗者總上
諸見不出斷常騐前立本之說信矣惟其離四句
相故如是分別結集即真諦之緣起緣起之言該
於苦集通言四諦皆真諦也如是分別道滅即解
脫之道滅亦兼顯四諦皆解脫相然不以真諦而
言緣起則邪不以道滅而言解脫則妄以是四諦
為說法之首則無生離性之說以是揀異邪宗則
非外道性計之宗故曰非性非自在等(性等名義如別)復
次為淨煩惱爾炎障故者則又別顯此經為淨除
二障故亦以離句無生建立諸句達無所有譬如
商主能示能導能示故次第建立百八句義能導
故卒令至無所有無生之地至於分別諸乘及諸
地相無不皆善者一以此理也(五)。
○右第五章。】

「復次大慧有四種禪云何為四謂愚夫所行禪觀察
義禪攀緣如禪如來禪云何愚夫所行禪謂聲聞緣
覺外道脩行者觀人無我性自相共相骨璅無常苦
不淨相計著為首如是相不異觀前後轉進相不除
滅是名愚夫所行禪云何觀察義禪謂人無我自相
共相外道自他俱無性巳觀法無我彼地相義漸次
增進是名觀察義禪云何攀緣如禪謂妄想二無我
妄想如實處不生妄想是名攀緣如禪云何如來禪

謂入如來地得自覺聖智相三種樂住成辨眾生不
思議事是名如來禪爾時世尊欲重宣此義而說偈
言。

愚夫所行禪觀察相義禪攀緣如實禪如來清淨禪
譬如日月形鉢頭摩深險如虗空火盡脩行者觀察
如是種種相外道道通禪亦復墮聲聞及緣覺境界
捨離彼一切則是無所有一切剎諸佛以不思議手
一時摩其頂隨順入如相。」

【理非禪不契化無定不成向言離四句則心行處
滅所至之理也非如來禪曷能至之哉抑成辨眾
生則不思議事如來之化也非首楞嚴曷能建之
哉故次此復明四種禪蓋非淺無以明深故兼三
種言之言愚夫所行禪者即二乘外道所觀人無
我性謂其不能了自心量知外性非性如實而修
故皆得以愚夫斥之自共相義如前說骨璅即小
乘繫心無常觀白骨連瑣之相對治計著是觀在
初為方便兼修為助行今從初說故曰為首如是
相不異觀者謂定中見相與觀不異則觀成之相
也雖次第增進而想心不除故非上定觀察義禪
謂人無我等疊上所離也外道自他者謂彼即他
以巳為自俱了人無我性巳即偏教菩薩觀法無
我歷諸地相義一一觀察次第增深不退即其相
也攀緣如禪對上則圓頓所修言妄想即前凡夫
人法二執二無我妄想者即上二無我觀隨有所

緣未忘待對及有取舍皆為妄想而是菩薩造境
即中無不真實心外無所觀故曰如實處不生妄
想亦於彼攀緣處了無非一如故曰攀緣如禪如
來禪者則境觀妄想及以如者一切都絕但曰入
如來地等信知心行處滅唯一真如是如來禪所
謂念想觀巳除清淨心常一如是尊玅人則能見
般若者庶幾如來禪乎三種樂住者還只是向聖
智三相在如來言之即大寂定究竟三智契三諦
理故曰三種樂住前文所謂若成就此三相能到
自覺聖智境界即其義也偈初通列四種禪次別
出禪相以示得失譬如日月形者謂於定心中或
見如日月形鉢頭摩或云海有深嶮之狀或如虗
空如火盡盡或作燼凡修行者觀察如是種種相
現不應取著著則墮於外道是邪道所通之禪及
墮二乘境界皆由不善安心實際或想心未忘故
悉須捨離不見有一法可得則境界無所有是為
隨順入於如相即後二種禪相佛所印可故以摩
頂示之故知但有一法現前皆非禪定之正楞嚴
所謂不作聖解名善境界若作聖解即受羣邪斯
言可謂法矣。
○右第六章。】

「爾時大慧菩薩摩訶薩復白佛言世尊般涅槃者說
何等法謂為涅槃佛告大慧一切自性習氣藏意意
識見習轉變名為涅槃諸佛及我涅槃自性空事境
界復次大慧涅槃者聖智自覺境界離斷常妄想性

非性云何非常謂自相共相妄想斷故非常云何非
斷謂一切聖去來現在得自覺故非斷大慧涅槃不
壞不死若涅槃死者復應受生相續若壞者應墮有
為相是故涅槃離壞離死是故修行者之所歸依復
次大慧涅槃非捨非得非斷非常非一義非種種義
是名涅槃復次大慧聲聞緣覺涅槃者覺自相共相
不習近境界不顛倒見妄想不生彼等於彼作涅槃
覺復次大慧二種自性相云何為二謂言說自性相
計著事自性相計著言說自性相計著者從無始言
說虗偽習氣計著生事自性相計著者從不覺自心
現分齊生。」

【涅槃有三謂外道妄計涅槃二乘取證涅槃如來
究竟安住涅槃三者其名雖同而實大異苟不以
法而正其名則如來祕藏將與凡小空妄混其可
不辨哉故大慧問之所以考其實也答中先示究
竟涅槃自性謂一切自性習氣轉即九界色法也
藏意意識見習轉即八識等心法也一切之言何
所不該然皆無始妄想所熏起故通曰習氣此二
轉變至於無轉是即如來所得涅槃未始有一法
而一切法咸趣其中雖具足眾玅而同歸無相故
曰空事境界謂空所有事則一切法寂滅之謂也
夫既曰寂滅則本無生起一切眾生即涅槃相尚
何轉變之有邪惟其轉變之極會本寂滅此二不
二方名圓極可以意得也復次大慧下次示涅槃

離非謂聖智自覺境界離斷常等經自釋其義如
文言得自覺故非斷者謂所得覺性三際不遷故
非斷捨或作斷或為壞者今謂反得而言正應云
捨而又曰非斷非常非一義非種種義者即通結
上義云非斷常及一異等愈彰涅槃究極玄祕但
遮所非則涅槃之理得矣二乘涅槃言覺自相共
相者惟其覺自共相空無自性故不顛倒見者聲
聞也不習近境界故妄想不生者緣覺也文間言
爾以其於不生處作想故與究竟涅槃異但簡二
乘外計可知亦如後簡此略不言繼此言二自性
者承上一切自性言之觀其所從生則一切色法
有名有實名則從言說虗偽習氣生實則從不覺
自心現分齊生既皆妄習知其為九界法轉即涅
槃從而可知。
○若第七章。】

楞伽阿䟦多羅寶經通義卷第二
