












一切經音義卷第五十九

翻經沙門慧琳撰

只音四分律六十卷

四分律第一卷

律藏(力出反。梵言毘尼。或言鞞泥迦。或言毘那耶。或云鼻那夜。或云毘奈耶。皆由梵音輕重聲之訛轉也。此譯云離

行行亦道也謂此行能離惡道因以名焉。或譯云滅惡也。或云化度。言梵經化度眾生也。或云調伏。調伏貪瞋癡也。即文
殊淨律經云曉了貪欲名為律是也。案爾疋律法也謂法則也。又云律詮也法律所以銓量輕重也。又云律常也言可常
行也。故字從彳。彳即行也。從聿。聿者筆也。定罪正刑非筆不斷也。釋名云律者縲也𠕀人必使不得放肆也。言尸羅者此
音止得謂止惡得善也。舊譯云清淨及性善者皆義釋也。縲音力追反縲繫也)。

稽首(字詁古文[(二/日)*(首-目+日)]同苦禮反白虎通曰所以稽首何稽至也首頭也言頭至地也三蒼稽首頓首也說文下首也周
禮太祝辯九拜一曰[(二/日)*(首-目+日)]首是也)。

說戒(古薤反戒亦律之別義也梵言三婆羅此譯云禁戒者亦禁義也廣疋戒備也周易以此齋戒韓康伯曰洗心
曰齋防患曰戒字體從廾持戈以戒不虞字意也廾又作拜同巨龍反)。

諷誦(福鳳反諷謂詠讀也誦謂背文也)。

罣礙(又作罫同胡卦反字書網礙也說文礙止也)。

垣牆(于煩反四周牆也釋名垣援也人所依阻以為援衛也牆者障也所以自障蔽也)。

飈火(俾遙反小火也案字體作熛說文熛飛火也三蒼迸火也呂氏春秋云突泄一熛焚宮燒藉是也)。

醒者(思挺反字林醉解也)。

除愈(古文瘉同臾乳反說文瘉病瘳也方言差閒愈也)。

身康(格剛反康安也字林休也爾疋康樂也)。

難詰(去質反廣疋詰責也說文詰問也)。

饉飢(古文𩚮又作饑同几治反爾疋穀不熟為飢蔬不熟為饉春秋穀梁傳曰二穀不升謂之飢三穀不升謂之饉
五穀不升謂之災說文飢饉也)。

梵行(凡泛反梵言梵摩此云清淨或曰清潔正言寂靜葛洪字苑云梵潔取其義矣故二梵本云裒羅那地耶譯言
舊第二雜心論云眾具反第二是也)。

髮被(皮寄反被謂被帶也亦衣被也律文有作披張之被非也)。

袈裟(舉佉反。下所加反。韻集音加沙。字本從毛作[(己*殳)/毛][渻-目+毛]二形葛洪後作字苑始改從衣。案外國通稱袈裟。此云不正
色也。諸木中若皮若葉若花等不成五味雜以為食者則名迦沙。此物染衣其色濁赤故梵本五濁之濁亦名迦沙。天竺
比丘多用此色。或言緇衣者。當是初譯之時見其色濁因以名也。又案如幻三昧經云。晉言無垢穢。又義云離塵服。或云

消瘦衣。或稱蓮華服。或言間色衣。皆隨義立名耳。真諦三藏云袈裟。此云赤血色衣言外國雖有五部不同並皆赤色。言
青黑木蘭者但點之異耳)。

利戟(居逆反字林有枝兵器也周禮戟長六尺釋名戟格也言旁有枝格也)。

伺之(琕蒼作覗字林音猳或作司司湑氂胥吏二反廣疋伺候也亦察也狙也狙音千絮反)。

羯磨(居謁反此譯云作法辦事憂婆離問經作劒暮此梵訛也)。

和上(菩薩內戒經作和闍皆于闐國等訛也應言郁波第耶夜此云近誦以弟子年小不離於師常逐常近受經而
誦也又言鄔波柁耶此云親教舊譯云知有罪知無罪名為和上也鄔音於古反拕音徒我反)。

阿闍梨(經中或作阿祇利皆訛也應言阿遮利夜此云正行又言阿遮利耶此云軌範舊云於善法中教授
令知名阿闍梨也)。

君持(經中或作軍遲此云瓶也謂雙口澡鑵律文作鍕鏘非也)。

羅閱(以拙反十二遊經云此言王舍城應云羅闍義是料理以王伐之謂能料理人民也)。

揭梨醯(此云舍中也在摩伽國中城名也)。

陶師(又作匋同大勞反史記陶瓦器也蒼頡篇陶作瓦家也舜始為陶於河濱是也案西域地多卑濕不得作窯但
累坏器露燒之耳亦借音為姚也)。

柴薪(仕隹反禮記收祑薪以供郊廣鄭玄曰大可折謂之薪小者合束謂之柴薪施炊爨柴以給燎也)。

相率(所律反謂將領行也率導引也)。

瓶沙王(此言訛也正言頻婆娑羅此云形牢是摩伽陀國王也)。

柵㰚(叉白反說文編竪木也㰚又作籬陀二形同力支反通俗文柴垣曰拕木垣曰柵釋名云以柴作之疏離然也
律文作柟楀非體也柟音南楀音矩也)。

親厚(古文屋同胡苟反案厚者不薄也重也律文或作友于久反說文友同志也廣疋友愛也親也隨作皆得也)。

若邏(力賀反戍属也謂遊兵以禦冦者也韻略云邏謂循行非違也律文作儸非體也)。

第二卷

吹毳(充苪反字林細羊毛也詩有毳衣古天子大夫服之循行邦國也)。

劫貝(或云劫波育或言劫婆娑正言迦波羅此譯云樹花名也可以為布高昌名㲲是衣名𦋺賔以南大者成樹以

北形小狀如土葵有鼓剖以出花如柳絮可紉以為布用之為衣也紉音女珍反)。

差羅波尼(或作叉羅波膩或云讖羅半尼此譯云灰水)。

蒭摩(惻俱反或云蘇摩或言讖磨此云麤布衣應言麤草衣案外國亦云少絲麻多用婆叔迦果及草羊毛野蠶緜
等為衣也)。

嵐婆(力含反或作鉢耽娑婆此是國從國名衣也衣或言頭求羅衣亦云頭鳩羅衣此云紐布也)。

杙上(余職反爾疋樴謂之杙郭璞云杙橛也樴音徒得反)。

市肆(相利反古今注云肆陳也店置也肆所以陳貨鬻之物也店所以置貨鬻之物也肆亦列也謂列其貨賄於[一/巿]
也)。

船舫(甫妄反說文作方汸二形爾疋舫舟也郭璞曰并兩舟也通俗文連舟為舫是方律文有作枋音方說文枋木
可作枋非字義也)。

櫓船(又作樐艫二形同力古反船旁大楫曰櫓所以進船也又船上樓櫓也)。

筏船(通俗文作𦪑韻集作撥同抉月反方言𥱼謂之筏編竹木浮於河以運物者南土名𥱼北人名筏也𥱼音蒲佳
反)。

水獺(他曷他轄二反說文形如小犬水居食魚者也律文作狙非丁曷反字林獦狙獸名也似狼赤首狙非字體
獦音古曷反)。

失收摩羅(或作失守善見律云鰐魚也長二丈餘有四足似鼉齒至利有禽鹿入水齧𦝫即斷或云殺子
魚)。

獼猴江(梵言未迦吒此云猴賀邏䭾此云池在舍離菴羅園側昔彌猴共集為佛穿池今言江者譯人義立
耳如言恒河亦作恒江也)。

咄男(丁[一/几]反字林咄相謂也字書咄叱也)。

倚發(府越反謂機發也機主發之機也說文射發也律文作撥㭪沫反廣疋撥除也亦棄也撥非此義也)。

𢙣獸(爾疋音義云狩亦獸子二足而羽曰禽四足而毛曰獸)。

虵螫(式亦反字林虫行也也關西行此音又呼各反山東行此音螫知列反南北通語也)。

僧伽藍(此言訛也正言僧伽羅摩此云眾園)。


狎習(古文𧆥狹二形同胡甲反近也習也謂附而西近之習其所行也律文作洽非體也)。

祠天(似茲反爾疋祠祭也又春祭曰祠也)。

汙身(鳥故紆坐二反說文行穢也塗汙也釋名云汙洿也如洿泥)。

捫摸(莫昆莫本二反聲類捫摸也字林捫撫持也案捫摸謂執持物也)。

捺髀(古文䠋同蒲米反說文股外也北人用此音又音方爾反江南行此音律文作䏶俗字也)。

草秸(又作稭𩋧鞂三形同公八反秸槀也說文稭禾槀去其皮祭天以為藉也律文作𦮽古木反禾𥢶也𦮽非此用
也)。

第三卷

摩[醠-央+三](呼奚反譯云大自在天也)。

唄匿(蒲介反梵言婆師此言讚歎言唄匿者疑訛也婆借音蒲賀反)。

創孔(古文戧刃二形今作創同初良反說文創傷也禮記頭有創則沐是也又音楚亮反創始也非今所取今皆作
瘡近字耳)。

摶食(徒丸反說文摶圜也通俗文云手團曰摶是也律文作揣說文揣量也音都果反北人行此音又初委反江南
行此音揣非字義)。

適意(尸亦反廣疋適善也謂事物善稱人心也)。

所保(古文[估-十+(而-(百-日)+刀)][刀/呆]葆三形同補道反說文保養也亦守也)。

華鬘(梵言摩羅云鬘音蠻案西域結鬘師多用蘇摩那花行列結之以為條貫無問男女貴賤皆此莊嚴諸經中天
鬘寶鬘花鬘[一/巿]等皆是也律文作鬚非體也)。

乾消(古寒反下古文消思遙反說文云消盡也律文作𤴲非也)。

痔病(直理反後病也釋名痔食也蟲食之也)。

里巷(周禮五家為鄰五鄰為里謂二十五家也里居也房方一里之中也)。

汝曹(又作曹同自勞反曹輩也群也)。

兩翅(古文[(工/土)*(厂-一)*氏][(工/土)*(厂-一)*是]二形同𧦧智反說文翅翼也)。

磔手(古文㡯同知格反廣疋磔張也磔開也通俗文張申曰磔說文亦披磔也律文作桀渠列歹字林強暴也又作

磔未詳何出)。

填滿(古文寘同徒堅反廣疋填塞也)。

淹漬(在賜反通俗文水浸曰漬說文漬漚也)。

隄防(古文䧑同都奚反爾疋隄謂之梁李巡曰隄防障也漢書無隄之與章昭曰積土為封限也)。

所認(而證反失物者而識之曰認律作訒仞二形非體也)。

革屣(古文𩎉𩌦𨁾三形同所倚所解二反聲類屣鞮屬也)。

拼地(補耕反今謂彈繩墨而拼也江南名拼音普庚反)。

晡時(補胡反淮南子云日行至於非谷也今日加申時是也)。

唾壼(戶孤反說文圓器也)。

觸嬈(奴了反三蒼嬈弄也說文嬈擾戲弄)。

第四卷

𦍞羊(丁奚反三蒼羯特羊也廣疋雄羊也)。

典領(又作[敲-高+(曲/八)]同丁蠒反廣疋典主)。

欶太(又作嗽同所角反吮也通俗文含吸曰嗽)。

老邁(或作勱同莫芥反廣疋邁歸往也說文遠行也詩云日月其邁傳云邁行也)。

老耄(二形今作耗同莫報反禮記八十曰耄鄭玄曰耄惛忘也左傳老將知耄又及之杜預曰耄亂也)。

適生(說文尸赤反之也謂始也近也)。

迸石(古文跰或作𧻓同班孟反迸謂散走也)。

自襞(并尺反廣疋襞詘也說文韏衣也詘音屈韏音羗阮反)。

四疊(徒頰反三蒼疊重也又作褺字林重衣也二形通用律文作牒簡牒也牒非字義也)。

疼痛(又作痋𦙭二形同徒冬反聲類作癑說文痋動痛也釋名疼痺也俗音騰)。

第五卷

溉灌(哥賚反說文溉灌也灌注也)。

擿花(都革反蒼頡篇以指擿取也律文作擿字林他狄反擿除也呈亦反投擿也並此非義)。


倡伎(齒揚反說文俳戲也案俳者樂人所為戲笑以自怡悅也律文作啡匹愷反唾也啡此義)。

聚落(古文鄹𨞮二形同才句反邑落名也小鄉曰聚廣疋落居也謂人所聚居也漢書無播聚落是也)。

趒躑(上他弔反又徒彫反下遲亦反韻集趒越也今言趒躑也)。

第六卷

三衣僧伽梨(此音訛也應云僧伽致或云僧伽𦙁譯云合云重謂割之合成又重作也此一衣必割截
成餘二衣或割若法密部說諸有部等多則不割若聖辯部大眾部等則割之若不割者直安帖角反以鈎細而已)。

欝多羅僧(或云郁多羅僧伽或云優多羅僧或作漚多羅僧亦梵言訛轉耳此譯云上著衣也著謂身相
合言於常所服中最在其上故以名也或云覆左肩衣也)。

安多會(或作安多衛或作安多婆娑或作安陀羅跋薩此譯云中宿衣謂近身住也或身裏衣也)。

更𧵍(又作𧴵同莫候反三蒼詰𧴵換易也爾疋𧴵賈市買也郭璞曰交易物為𧴵詩云抱布𧴵絲是也)。

中曬(又作[殺-殳+易]方言曬暴也乾物也郭璞音霜智反北土行此音又所隘反江南行此音)。

五穀(案禮記月令天子春食麥鄭曰麥實有孚甲屬木夏食菽菽豆也菽實孚甲堅合屬水季夏食稷稷五穀之長
屬土土中央秋食麻實有文理屬金冬食黍黍秀舒散屬火皆順時而食之以安其性也)。

敞露(齒掌反蒼頡篇敞高顯也說文平治高大可遠望也律文作閶音昌楚辝天門也亦西風名也閶非義也)。

儲積(直於反三蒼儲備也畜物以為備曰儲說文儲偫也稸也待也偫音直理反)。

綫栟(補莖反栟彈也律文作絣字與迸同百莖反字林無文綺也)。

徒跣(達胡反下千典西典二反以脚踐土也三蒼作踱又作跅同太各反也)。

爪扴(又作[木*(葛-人+乂)]同工八反說文[木*(葛-人+乂)]刮也)。

第七卷

嚴駕(古文格同加暇反字林馬在軛中曰駕廣疋駕行也駕乘也)。

擿解(他狄反謂除也挑擿也擿剔也)。

應帖(他頰反通俗文題賦曰帖說文帖帛書暑也律文作𧚦徒頰反方言禪衣也𧚦非此用也)。

暴繭(蒲穀反說文暴晞乾也繭古文作絸同公殄反繭縈絲也)。

以斤(居銀反說文斤斫木也國語斤钁也釋名斤謹也板廣不可得削又有節則用此斤之所以詳謹令平滅斧跡

也律文作釿魚斤反蒼頡篇釿㓵也又音牛靷反說文釿劑音子隨反翦刀也釿非此義也)。

細剉(旦臥反說文折傷也案剉猶斫也律文作挫非也)。

塗埵(都果反字林堅土也)。

羺羊(奴溝反埤蒼䍲羺胡羊也謂之䍲羺䍲音女佳反)。

[打-丁+親]鉢(叉覲反[打-丁+親]亦親也隱[打-丁+親]衷中也)。

作帽(莫報反頭衣也)。

作袜(古文韈或作襪[巾*未]襪三形同無發反足衣也釋名袜末也脚末也)。

第八卷

分牻(亡江反說文白黑雜毛牛也今多作尨犬多毛也詩云無使尨也吠此是也)。

染擗(方麥反說文擗撝也撝裂也廣疋云擗分也)。

第九卷

懺悔(此言訛略也書無懺字應言叉磨此云忍謂容恕我罪也半月叉磨增長戒根逋沙他此云增長戒名鉢羅帝
提舍耶寐此云我對說謂相向說罪也舊名布薩者訛略也譯為淨住者義翻也)。

五綴(張衛反說文綴合著也綴連也)。

閾內(古文閾同許域反又音域爾疋抶謂之閾郭璞曰門限也抶音田結反)。

戶扉(字書一扉曰戶兩扉曰門又在於堂堂曰戶在於宅區域曰門律文作𨵈未見所出)。

作繀(蘇對反方言繀車趙魏間謂之歷鹿也)。

橜上(渠月反廣雅橜杙也杙音以職反)。

第十卷

震烈(離折反說文烈火猛也廣疋烈盛也)。

𢀴中(之移反說文圜器也一名𧣞應邵注漢書云厄受四㚈律文作枝枝條之枝非字義也𧣞音徒亶反)。

𥯕中(他朗反說文大筩也以木若瓦為之短闊於桶律文作[欓-口]當朗反廣疋[欓-口]茱萸也[欓-口]非此用也)。

戶向(許亮反三蒼向北出牖也亦䆫也)。

什物(時立反什謂會數之名也亦聚也雜也資生之物也今人言家產器物猶云什物物即器也江南名什物此土

名五行史記舜作什器於壽丘漢書貧民賜田宅什物此即是也)。

打撲(匹木反通俗文連杖曰撲也)。

第十一卷

養𩚅(說文囚志反糧也廣疋萎𩚅也蒼頡訓詁𩚅飽也謂以食與人曰𩚅萎音於偽反律文作飼俗字也)。

摩抆(古文捪同亡粉反抆拭也律文或作捫摸也)。

䞈金(古文脆同几髲反廣疋䞈賭也說文䞈貨也)。

毀呰(子爾反說文呰呵也禮云呰者莫不知禮之所生鄭玄曰口毀曰呰也)。

禿瞎(今作[瞙-大+(句-口+虫)]同呼鎋反字書一目合也)。

皮韋(于非反字林柔皮也)。

野干(案子虛賦云騰遠射干司馬彪郭璞注並云射干似狐而小能緣木射音夜又作野)。

甘膳(上扇反說文具食也廣疋善肉也儀禮膳進鄭玄注周禮云膳之言善也今時美物亦曰珍膳也)。

俹臥(於嫁反韻集曰倚俹也今言俹息却俹並是也)。

謦欬(空頂反下苦代反通俗文利喉曰謦字從律文作𡄇咳音苦經反樂器名也下苦愛反嬰咳也非字體)。

第十二卷

掘地(渠勿反說文掘搰也謂以物發地也搰音胡沒反)。

钁斵(古文[訊-言+畫]同竹角反說文斵斫也)。

搯傷(枯狹反或作㓣同枯洽反通俗女爪按曰搯韻集㓣人也江南有㓣寶器當作此)。

竿蔗(音干下又作柘同諸夜反今蜀人謂之竿蔗甘蔗通語耳)。

自炒(古文鬻[刀/刀/(烈-列)]焣𤌉四形今作[鶝-鳥+昌]崔寔四民月令作炒古文寄字作𤍕同初狡反方言熬煎㷶皮逼反火乾也說文
熬也)。

黑縹(匹眇反釋名云淺青色也有天縹骨縹各以其色言之也)。

毳紵(或作苧同直呂反說文檾屬細者為絟布白而細曰紵亦草名也絟音七泉反細葛布也檾者苦逈反)。

何與(余據反會反暨皆與也)。

覆苫(舒鹽反爾疋白蓋謂之苫李巡編菅以覆屋曰苫一音舒焰反苫而亦覆也)。


憒𠆴(公對反下奴教反說文憒亂也韻集丙猥也猥眾也律文閙俗字也)。

百臘(力盍反。案風俗通曰漢曰臘獵也。獵取禽獸祭先祖也。此歲終祭神之名也。經中言臘佛者即此義也。或曰獵
者接也新故交接也。諸經律中亦名歲如新歲經等也爾疋注云一終名歲又取歲星行一次也。夏曰歲。商曰祀。周曰年。
唐虞曰載。皆據一終為名。今比丘或言臘或云夏言兩同其事也一終之義。案天竺多雨。雨安居從五月十六日至八月
十六日也。土火羅諸國以十二月安居此方言夏安居從四月十六日至七月十五日各就其事制名也)。

第十三卷

相遺(余季反廣疋遺與也謂以玩好物與與人口贈遺也)。

熨治(或作尉同於謂反說文從上安下也亦所以熨申繒也)。

田殖(時力反蒼頡篇殖種也廣疋云殖生也)。

撩理(力條反通俗文理亂謂之撩理謂撩捋整理也今多作料量之料字也捋音力活反)。

第十四卷

斟酌(古文[甚*斤]同之任反說文斟勺也國語王斟酌焉賈逵曰[甚*斤]猶取酌行也廣疋云斟酌益也律文作斟未見所出
也)。

跟劈(古文䤨𤖼二形字林匹狄反破也閞中行此音說文音隱披厄反江南通行二音)。

𧷮賈(公戶反周禮九職六曰𧷮賈鄭玄云行曰𧷮處曰賈白虎通曰賈者固物以待民來求其利也今皆商也)。

貪餮(又作飻同他結反說文貪也舊律本多作饕飻他勞反案左傳縉雲氏有不才子貪於飲食冐於貨賄𣫍積不
知紀極人民謂之饕飻杜預曰貪財曰饕貪食曰飻)。

哯出(古文咞同下殄反說文不歐而吐也今謂小兒吐乳而哯)。

鉢𥁄(補沫反鉢多羅又云波多羅此云薄謂治厚物令薄而作器也鉢亦近字下羽俱反說文飯器也律文作釫
古文鏵字音胡瓜反犁鏵也鏵非此用也)。

孔罅(古文[土*雩]𨬆二形同呼亞反說文𨬆裂也拆也)。

第十五卷

賦與(方句反廣疋賦布也平均也爾疋賦斑也斑遍布與也律文作傅師傅也又作付付囑也並非此義也)。

餅黏(女廉反說文黏相著也三蒼黏合也)。


甘饌(說文饌或作饌同仕眷反具食也論語有飲食先生饌馬融曰饌飲食也)。

脫過(吐活吐外二反廣疋脫可也爾也謂不定之辭也)。

須鈍(古文錐同余招反廣疋[鋗-口+ㄙ]謂之鈍說文溫器也以鬲上有鐶山東行此音又徒弔反今江南行此音鈍形似
鎗而無脚上加踞龍為𣡄也[鋗-口+ㄙ]呼玄反鬲音歷也)。

毛氀(字林力于反麤𦋺也通俗文毛布曰氀又所俱反㲒氀也音瞿)。

第十六卷

辮髮(三蒼亦偏字同平典反說文辮交織也)。

蕤汁(汝誰反爾疋掝白挼郭璞曰小木叢生有刺實紫赤可食本草作蕤今挼核是也字從生豕聲掝音域)。

嬉戲(虛之反說文僖樂也蒼頡篇嬉戲笑也)。

澆灒(子且反說文汁灑也江南言灒山東言[潷-聿+則][潷-聿+則]音子見反通俗文傍沾曰[潷-聿+則]也)。

若𥱼(又作𥱼同步隹反廣雅云𥱼𣻜筏也今編竹木以水運為𥱼秦人筏江南名𥱼𣻜音敷)。

掉臂(徒弔反廣疋掉動也說文掉搖也)。

皰沸(淮南子作皰同彭孝反說文靣生熱氣也通俗文體蛘沸曰㿎沮音扶分才與反江南呼沸子山東名㿎沮律
文作庖䶌二形未見所出)。

掃[麩-夫+戈](音翼麥穅也唯晉陽春秋有人姓姚名[麩-夫+弋]作此字諸書所無也)。

彷徉(字林音房下余章反廣疋彷徉徙倚也案彷徉猶俳佪也)。

櫨楝(祿都反說文欂櫨柱上枅也三蒼柱上方木曰枅一名㭼山東江南皆曰枅自陜以西曰㭼釋名云櫨在屋端
都盧負屋之重也下都弄反說文棟屋極也周易上棟下字是也今山東呼棟為檼者一靳反釋名云棟中也居屋之中
也𢷍也以檼捅也欂音蒲夌反)。

不禁(急林居鴆二反案禁猶制也)。

第十八卷

口噤(古文唫同渠飲反楚辞口噤而不言王逸曰閉口為噤也)。

桎者(猪栗反廣疋柱刺也謂以指觸人也)。

手搏(補各反搏猶拊也廣疋搏擊也釋名云四指廣搏以擊之也)。


罰摘(上扶發反說文罪之小者罰廣疋罰折伏也字從刀從詈謫說文都革反罰也字林過責也方言謫罪過通俗
文罰罪者曰謫律文作㒀非也)。

第十九卷

褚繩(古文[示*宁]同竹與反謂以綿裝衣也)。

支肩(今作榰同音枝支猶𥴱也)。

貧匱(渠愧反禮記即財不匱鄭玄曰匱乏也詩云孝子不匱傳曰匱竭也)。

[剞-可+(舛-夕)]刮(口孤反謂空其中也方言刳剔也說文刳判也𠜓音他歷反)。

鏢鑽(疋燒反說文刀削未銅也釋名云矛下頭曰鐏音存悶反江南名也關中謂之鑽音子亂反律文作鏢𨰭非體
也)。

玦㺲(居穴反左傳金寒玦離杜預曰玦如環而鈇不相連也㺲或作鈕女九反廣疋印㺲謂之鼻今像此)。

作匕(畢以反通俗文上或謂之匙說文所以取飯也一名四音也)。

衣[金*刮](音滑橫礙也未詳字出案通俗文堅鞕不消曰礣砎音莫八胡八二反今山東謂骨綰紐者為礣砎子蓋取此
為也綰音烏板反)。

藥篦(必奚反小學篇云篦刷也今眉篦插頭篦皆作此)。

奄地(又作弇揜掩三形同淹儼反廣疋弇覆也)。

細襵(之涉反廣疋襵襞也埤蒼[券-刀+(巳/羊)]衣也今作襵疊是也通俗文便縫曰襵今裙襵亦冝作此攝音輒[券-刀+(巳/羊)]音丘院反)。

脚腨(又作[跳-兆+專]同時兖反字林腨腓腸也)。

脅肋(力得反說文脅骨也字從肉律文作勒說文馬頭絡銜者勒非今用也)。

第二十卷

尻不(苦高反說文尻脽也三蒼尻髖也脽音誰也)。

[月*(匚@(乏-之+土))]肘(區放反橫舉肘也未詳字出此應俗語孔云並坐不橫肱是也律文或作[身*隹]㑌二形並未詳)。

戾身(力計反字材戾曲也字從犬出戶而身曲戾也)。

趍行(又作趍同且臾反釋名云疾行曰趍疾趍曰走禮記惟薄之外不趍鄭玄曰行而張足曰趍堂上不趍為其近
也爾疋堂下謂之趍是也)。


𢬹取(他堯反聲類𢬹抉也謂以手抉取物也抉音於穴反𢬹也)。

蘃葉(如捶反廣疋蘃華也謂花鬚頭點是也)。

第二十一卷

椑桃(音卑似柿南土有青黃兩種荊州之烏椑也)。

噏[口*飯](古文歙噏二形今作吸同許及反廣疋吸飲也)。

𦧇飯(又作舐同食爾反謂以舌取食也)。

木屐(又作跂同渠逆反下律文有草屐欽婆羅屐等說文屐屩也釋名帛屐以帛為之然則屐屩古時同類也漢書
袁盎屐行七十里是也三蒼木屩也孔藂曰孔穿曳長裙振方屐見平原君此似木屐也異苑云介子推抱樹燒死晉文
公伐以制屐也屩音居虐反)。

持鉾(古文[戒-廾+方]釨二形今作矛同莫侯反說文酋矛長二丈建於兵車也酋自由反)。

第二十二卷　第二十三卷　第二十四卷
(已上三卷先並不音)

第二十五卷

若椾(古文劗鬋翦三形同姉踐反字林椾搣也亦斷也)。

挽出(古文輓同無遠反說文引車也)。

結縷(爾疋傳橫目孫炎云三輔曰結縷今關西饒之俗名苟屢草也律文作茄[卄/廔]案茄說文加歌二音爾雅荷芙蕖
其莖茄此則於義無施[卄/廔]字未詳所出一本作茄蘆音加下力胡反爾疋葭蘆郭璞曰即葦必當誤耳)。

汪水(烏黃反江池也通俗文停水曰汪說文汪深廣也)。

第二十六卷

祝詛(說文作詶之授反詛也古文詛今作詛同側據反釋名云祝属也以善惡之辞相屬著也詛阻也謂使人行事
阻限於言也)。

泛長(古文氾同[麩-夫+失]劒反說文泛浮也廣疋泛普也律文作汎古文渢同扶弓反爾疋亦浮也)。

摸法(或作摹同莫奴反聲類摸法也謂掩取象也)。

第二十七卷


舂磨(字林作䃺同亡佐反郭璞注方言云磑即磨也世本云斑輸作磑北土名也江南呼摩)。

紡績(古文勣同子狄反字林績絹也)。

[山/虫]笑(古文[山/一/羽]同尺移反廣疋[山/虫]輕也謂相輕笑也)。

乳哺(滿吸哺含食也爵食也淮南子云含哺而與是也律文作餔補胡反三蒼夕食也謂申時食也餔非字義也)。

第二十八卷

厭禱(於[白-日+(丹-、+十)]反字苑云眠內不祥也論衡曰臥厭不悟者也江東音於葉反字從厂音呼旱反禱都噵反禱請也請於
鬼神也廣雅禱謝也說文云告事求福為禱也)。

不案(於旦反案亦瞻視也察行也或云案尋也)。

第二十九卷

[示*宁]髁(口化反三蒼尻骨也字林䯊也腰骨也口亞反今以䯊為髁律文作胯口故反服也又作跨字林跨踞也二形
並非此義也)。

隈處(於迴反說文一由反水曲隩也隈隱蔽之處也又作庡烏輩反字林庡翳也通俗文奧內曰庡今言庡處並是
也)。

作屧(古文屟今作䕈同思頰反說文云履也薦也本音他頰反今江南女婦猶著屟子製如芒屟而卑下也)。

第三十卷(先不音)

第三十一卷

顧䀎(亡見反說文邪視也方言自關而西秦晉之間曰䀎)。

四徼(古弔反四門巷也即曆中四徼曰是其事也)。

角力(古文斠同古卓反廣雅角量也說文斠平升斛也)。

[(〦/(目*目)/大)*毛]毹(又作㲒氀二形字苑作氍㲣同強朱雙朱反聲類云毛席也釋名作喪溲通俗文織毛褥曰[(〦/(目*目)/大)*毛]毺細者謂之毾
㲪也)。

凸髖(徒結反抱璞子曰凸起也下又作髖同苦丸苦昆二反說文髀上也廣疋臗豚也埤蒼臗尻也律文作[日*亞]非也)。

芬馥(扶福反字林馥香氣也)。

書讖(楚蔭反三蒼讖祕密書也出河洛記說文讖驗也謂占後有効驗也)。


第三十二卷

泠而(歷經反泠然清凉貌也泠然亦解悟之意也)。

荷擔(古文[木*阿]同胡我反又音何荷負也說文何擔也)。

鼾睡(下旦反說文臥息聲也字苑呼于反江南行此音律文作吁嚊翰三形非也)。

齘齒(下介反說文齒相切也三蒼鳴齒也律文作嗐未詳字出也)。

䆿語(音藝說文䆿眠言也聲類不覺妄言也舊律本多作[(衛-(舛-夕)+(一/巾))/心]讆二形三蒼于劌反𧨆言也又音牛例反廣疋云[(衛-(舛-夕)+(一/巾))/心]寱
也𧨆音呼光反)。

撿𩬇(居儼反廣雅撿甲也括也括束也繫也)。

訕若(所姦反依字訕謗也)。

第三十三卷

潦水(音老謂聚雨也為汙潦水也)。

漱口(所霤反說文漱口也禮記鷄初鳴咸盥漱是也)。

抖擻(又作藪同蘇走反郭璞注方言曰抖擻舉也難字曰抖擻豰[愨-心+束]也江南言抖擻北人言豰[愨-心+束]音都穀反下蘇穀
反律文作枓梀二形枓與極字同下梀音戍縛梀也又作朴之庾反斟也又梀山厄反梀木名也並非此義也)。

茹菜(欀舉欀慮二反廣雅茹食也)。

撓令(火刀反字林橈擾也漢書留犁撓酒是也)。

扂戶(通俗文作串門串也蒼頡篇作橝音[簟-日+田]持也)。

𨷲壯(亡厚反說文𣏳關下牡也案為壯壯所以封固開令不可開也)。

第三十四卷

輕躁(又作趮同子到反躁擾也亦動也釋名燥也如物燥則飛揚也)。

迫難(古文𤽐同補格反廣雅迫陜也急貌也案迫猶逼也)。

遲其(或作迡籕文作遟同除致反案迡待也漢書遟待天明是也又除梨反遟晚)。

第三十五卷

犍黃(又作犍[劇-豕+又]二形同居言反字書犍割也通俗文以刀去陰曰犍也)。


租賦(古文[貶-之+(足-口)]同方務反說文賦𣫍也廣疋賦稅也爾雅賦量也郭璞曰賦稅所以平量也文言賦動也賦稅所以擾
動也)。

痶瘓(勑顯勑管反言髮病也)。

瘊病(相承呼溝反未詳何證律文岌作㿈腫也)。

睞眼(力代反說文目瞳子不正也蒼頡篇內視也)。

瞷眼(古文[馬*間]同胡間反說文戴眼也蒼頡篇目病也爾雅馬一眼白曰[馬*間]也)。

疥㿋(又作瘙同桑到反廣雅㿋瘡也通俗文皮起曰㿋也)。

淡陰(徒甘反謂匈上液也醫方多作淡飲)。

逼切(千結反廣雅切近也亦切急也切逼也)。

揵椎(梵言臂吒揵稚臂吒此云打揵稚所打之木或檀或桐此無正翻彼無鐘磬故也舊經多作揵遲此亦梵言訛
轉也冝作稚稚音直致反但椎雅字形相濫故誤也)。

第三十六卷(先不音)

第三十七卷

若榺(始孕反說文持機經者也三蒼經所居機榺也)。

毾㲪(上他盍反三蒼云毾㲪毛有文章也釋名云施之大床前小榻上所以登上床因以為名焉)。

第三十八卷

皮革(古文革憚譁三形同古核反說文獸去毛曰革革更也獸皮治去毛曰革故以為皮革字也革者更也字從三
十從口為國邑也國三十年而法更別取別異之意也口音韋)。

不串(說文作慣詁幻文作慣同公患反串習也)。

第三十九卷

須剗(古文鏟同初簡反說文鏟平䥫也今方刃施柄者也)。

漫跟(莫干反此假借也字體作鞔跟或𣥦古恩反說文跟足踵也)。

斑豆(江南有此豆也角長熟乃斑也)。

戶樞(齒榆反爾雅樞謂之椳郭璞曰門扉樞也廣雅樞本也椳音五𢌞反)。


皮連(古文聯同力錢反廣雅連續也亦連合也律文作縺力前反字林縷不解也)。

菴鞮(疑為靸鞮字苑素合都奚反今江南謂靴無頭者為靸廣雅鞮履也鞮革履)。

第四十卷

患嚏(又作䶍同丁計反蒼頡噴鼻也詩云願言即嚏箋云汝思我心如是我即嚏今俗嚏云人道我此亦古遺語耳)。

賓𡊨(直飢反或作邠𡊨邠音府旻反案梵本云阿那他賔荼揭利阿跛底此云給孤獨長者也)。

門閫(又作梱同苦本反說文梱門厥也禮記云外言不入於梱鄭玄曰梱門限也)。

䬫餬(音提胡通俗文酪酥謂之䬫餬律文作醍音體字書醍酒也醐尋撿並無此應近作耳)。

紺色(古憾反說文帛染青而楊赤色也釋名云紺含也謂青而含赤色也)。

逼宇(𩿒亦反三蒼宇推也漢書乘輿宇車馬音義曰宇不用也案宇猶疏遠也亦指宇也)。

寺庿(風俗通曰寺司也廷之有法度者也諸侯所止皆曰寺庿爾雅寺治也三蒼寺官舍也字體從寸從㞢聲釋名
云寺嗣也治事者相嗣續於其中也韓詩鬼神所居曰庿白虎通曰廟者貌詩先祖之尊貌也今取其義出古文之字也)。

著褶(尋入反謂大袖衣也禮記君為褶衣鄭玄曰褶袷也釋名褶襲也言覆上之名作袷音工洽反)。

行縢(徒登反禮記注云幅行縢也江南廝伇者有此物亦謂之行纏釋名云以裹脚可跣騰輕便也)。

𤛆牛(說文音茅西南夷長髦牛也今隴西出此牛也髦音毛也)。

第四十一卷

車輿(與諸輿庶二反說文居輿也亦總稱車輿一曰車無輪曰輿律文作舉對舉)。

落發(甫越反發猶放也去也說文射發也詩云發彼有的是也)。

中的(知仲反下的又作㢩說文作的明也同都歷反射質也謂的然明見也今射堋中珠子是)。

射[鞚-工+又](口弄反難字曰鞚馬鞚也)。

貯器(張呂反說文貯積也所以成貯者也左傳取我衣冠而貯之杜預曰貯蓄也謂蓄藏之也)。

結𦶇(字林而容反毛𦋺也律文作縙字書亦䩸字音而用反案毳飾也)。

作幰(虛偃反蒼頡篇云布也帛張車上為幔也)。

第四十二卷

𢇲米(字體作穈亡皮反呂氏春秋曰飯之美者有陽山之穄高誘曰關西謂之𢇲冀州謂之穄律文有作林字音

述也)。

堅韌(今作肕同而振反通俗文柔堅曰肕管子曰荕肕而骨強是也)。

若癬(又作㿅同先善反說文乾瘡也今有乾濕兩種也)。

若[病-丙+爪](又作瘑同古和反韻集曰瘡病也春發者謂之鷰[病-丙+爪]秋發者為鴈[病-丙+爪]也)。

鹵鹽(力古反天生曰鹵人生曰鹽古者宿沙初煑鹽)。

涎沫(又作㳄渼膒唌四形同似延反慕欲口液也)。

鼠檻(胡𪒠反說文檻櫳也櫳牢也一曰圈也)。

蚰蜒(或作蝣𧊽二形同由延二音說文亦名入耳北燕曰[蚽-不+刃]蚭音女六女𦙘反)。

鈹刀(疋皮反說文大鍼也醫家用以為破㿈也)。

胞胎(補茅反說文胞兒生裹也)。

於尒(今作爾同而是反詩云百爾君子箋云尒汝也或作󲊛奴履反󲊛我字也)。

泔汁(音甘說文泔潘也謂米汁也潘音翻浙米汁也江北名泔江南名潘也)。

盪滌(古文[浼-儿+(焉-正)]同徒朗下徒的反通俗文澡器謂之盪滌也)。

得尊(字書作樽說文酒器也尊以奉之律文作鐏音在困反矛戟下銅鐏也鐏非此義)。

第四十三卷

㓟皮(音皮廣雅㓟剝也)。

循勺(囚倫反循行也謂流下也)。

揵茨(毗尼母經譯言中䥫鉢也或作建鎡亦是梵言輕重耳律文作𨩲㘹非也)。

舀孔(音陷說文小阱也廣雅臽坈也)。

䔖芰(又作茤同渠智反說文芠䔖也律文作苛非也)。

[麩-夫+少][竺-二+(僉*殳)](又作奩小學篇作[牛*廉]同力沽反韻集曰𣫢所以歛物也說文𣫢鏡𣫢也今江南亦有粉奩基奩也)。

激發(經力反莊子汙有激司馬彪曰流急也激楚辭我清激而無所通王逸曰激感也)。

輾治(又作𨋁莊子車輪不蹍地作蹍同女展反說文輾轢也)。

怨仇(古文述同渠牛反三蒼怨[禾*禺]曰仇爾雅仇雔匹也孫炎曰仇相求之匹也)。


微服(字林微隱行也爾雅匿竄微也郭璞曰謂逃竄也字體從彳微妙之微從人也)。

第四十四第四十五(並先不音)

第四十六卷

噫自(乙戒反說文飽出息也禮記不敢噦噫是也)。

駏驉(巨虛二音似騾而小牛父馬子也)。

嫌隟(古文𡭽同丘逆反國語上下無隟賈逵曰隟舋也說文壁際孔也)。

寶渚(之與反爾雅小洲曰渚李巡曰四靣有水中獨高可處故曰渚也)。

曼今(莫盤反高昌謂聞為曼此應是也律有作聞勿雲反說文聞知聲也)。

第四十七(先不音)

第四十八卷

祇𢼗(字苑巨兒之移反法也或作竭攴或言僧迦攴又作僧迦鵄梵言訛轉也正言僧脚崎此云復腋衣也或言瞿
脩羅此云圖也像其衣形立名也此衣西國亦著但淨耳)。

蠱道(公戶反聲類戈者反說文蠱腹中虫也謂行毒虫字從蟲在皿字意也)。

第四十九卷

令卷(奇員反詩云有卷者阿傳曰卷曲也)。

詭語(俱毀反謂變詐也蒼詭譎也廣雅詭欺也)。

䟽向(山於反疏通也說文作[(白-日+(鹵-├))*疋][(白-日+(鹵-├))*疋]窓也字從疋也從囪象其形也門戶囱牖皆所以引通諸物故從疋疋取通行意
也疋山與反)。

捉脛(古文踁同下定反字林脚胻也釋名云脛莖也直而長似物莖也)。

窳墯(余乳反爾疋寙勞也郭璞曰勞苦者多墯窳也承慶言懶人不能自起如瓜瓠在地不能自立故字從瓜又懶
人恒在室中故從穴也)。

警心(古文憼儆二形同居影反謂戒慎警誡也廣疋警不安也律文作景大也光明也景非此旨也)。

達嚫(叉覲反經中或作大櫬梵言訛也案尊婆須蜜論亦作檀此云財施解言報施之法名曰達櫬導引福地亦名
達櫬復次割意所愛成彼施度於今所益義是檀嚫又西域記云達櫬拏者右也或言䭾器尼以用右手受人所施為其

生福故從之立名也經中言福田者是也華嚴經中功德達嚫即其義也律文從口作嚫近字也)。

媟嬻(古文絬媟暬渫四形今作𢌀同先結反謂鄙媟也方言媟狎也郭璞曰親狎也媟慢也㑥也下古文䢱嬻二形
今作黷同徒木反通俗文相狎習之謂之媟嬻也)。

茜草(古文蒨茜二形今作𦵻同千見反說文茅蒐也人血所生故蒐字從鬼案茜可以染綘也)。

不耐(奴代反三蒼耐忍也字本從刀杜林改從寸也)。

禁滿(溫器也尋撿文字所無未詳何出此應外國語耳或鎑䥈訛也鎑言古盍反䥈音莫朗反)。

須籤(七廉反說文籤貫也銳也通俗文記曰籤也)。

第五十卷

縫䌥(於近反䌥衣也通俗文合袟曰䌥)。

作箸(古文䇡同直慮反廣疋筴謂之箸律文作𣛰鐯二形同知略反爾疋斫謂之𣛰钁也𣛰非字義筴音古俠反)。

蝙蝠(方眠方目反方言蝙蝠服異蟙䘃靈鼠四者一物隨方別名也崔豹古今注云蝙蝠一云仙鼠一名飛鼠五百
歲色白腦重集物則頭垂故謂之倒掛蝙蝠食之神仙蟙䘃音墨律文作蟬蝮非也)。

櫺子(力丁反說文窓楯間子也今言窓櫺車櫺是也)。

橫[橾-品+既](字林音渠例反木釘也廣疋檢概釘也江南謂之[橾-品+既]栓者所還反律文作楬說文巨列反揭乍也)。

作捲(去權反鄭玄注禮云屈木為之謂之棬律文作椽非體也)。

㝯客(奇驕反字林㝯寄也廣雅喬高也律文作僑說文僑高也廣疋僑才也僑非此義)。

鵽鳥(丁刮反爾疋鵽鳩[冗-几+祋]雉郭璞曰大如鴿似雌雉鼠脚岐尾為鳥憨急群飛出北方沙漠地憨肉美俗名突厥雀
生蒿菜之間大如鶉)。

汲水(金及反說文汲引水也廣疋汲取也)。

𢴲槹(音結高通俗文機汲謂之𢲞橰墨子曰剛木為𢲞橰是也)。

闌格(羹額反蒼頡篇格椸架也椸音移)。

𢍶取(九萬反說文杼漏也𢍶舀也舀音弋少反)。

第五十一卷

作杷(補駕反謂乃杷也正音補雅反說文把握也亦把持也單手為把)。


刀鞘(小爾雅韒諸書作削同思誚反說文削刀鞞也方言劒削關東謂之削關西謂之𩌃音餅江南音嘯中國者笑)。

鞔著(莫千反蒼頡篇鞔覆也今謂覆盖鞔周禮棧車無革鞔是也律文作縵二形假借也)。

撚髭(乃殄反通俗文手揑曰撚兩指索之也聲類撚緊也律文作揑乃結反字林揑捺也)。

令翹(巨遙反廣疋翹舉也)。

眼瞼(居儼反字略云謂目外皮也)。

耳璫(都堂反釋名云穿耳施珠曰璫)。

綜練(子迸反說文機縷持絲交者宗習也)。

第五十二卷

椎鉆(巨廉反說文䥫鋷也通俗文鍜具曰鉆律文作鉗以䥫有所束也亦頸鉗也鋷音女輒反)。

㰆囊(埤蒼作韛又作排同蒲戒反王弼注老子云橐囊也東觀漢記因水為排音義曰鍜家排也)。

鏇器(似絹反說文鏇圓鑪也難字作[(環-王+木)-口+(ㄠ-ㄙ)]謂以繩轉軸裁木為器也)。

棚閣(蒲萌反三蒼棧閤也通俗文連閣曰棚也)。

挟鉢(胡頰反說文挾持也爾疋挾藏也亦懷挾也)。

相棖(說文作橙柱也棖音棖紂庚反字統作棖丈庚反棖觸也人嫽敝觸亦作敞音文衡反律文作棠徒當反三蒼
杜梨也棠非此義)。

作桄(古文橫二形同音光聲類作輄車下橫木也今車牀及梯舉下橫木皆曰桄是也)。

若蠶(祖含反綴也細竹也通俗文綴衣曰蠶也)。

指㧺(古文𩎽同徒荅反說文指㧺也一曰韋㧺也今之射𩎽是也)。

赭土(之也反三蒼赭赤土也)。

白墠(字林音善墠土名也即白土也亦名堊案吳譜本草云白堊一名白墡是也)。

橫郭(胡觥反說文闌木也律文作宏胡萌反大也屋深向也宏非此義郭恢廓也在外廓落之稱也)。

若橯(借音力導反關中名磨山東名橯編棘為之以平塊也)。

𪗪食(又作齝毛詩傳作呞同勅之反爾疋牛曰齝郭璞云食已復出嚼之也韻集音式之反今陜以西皆言詩也)。

雜糅(古文𩚒杻二形同拏救反廣疋食雜也說文粗雜飯也)。


作錔(他帀反說文以金銀有所覆)。

毛㲖(字林先要反毛貌也通俗文毛茂謂之𣬸削也案字義冝作[巢*((土*白*土)/几)]音所革反毛𧈊也亦蠅𧈊也)。

犎牛(漢書西域傳有犎牛鄧屋曰脊上有肉鞌如𣓷駝又獻一封駝鄭氏曰脊上有封也難字作犎牛也音妃封反
今有此牛形小髆上有犎是也)。

第五十三卷

博掩(博博戲也用六箸六棊謂之六博掩圍幕也纂文云撲掩跳錢戲也俗人謂之射意一曰射數亦云博戲掩取
又財物也)。

拍石(彈棊也拍音普白反)。

諛諂(以朱反周書面從曰諛莊子不擇是非而言謂之諛律文諭古文諭今作喻同翼樹反告也譬諫也)。

羖羊(公戶反三蒼夏羊羖䍽也亦羯也)。

䍧𦍞(作桑反字林牝羊也三蒼[口/矢]羊也)。

彗星(古文𥱵篲二形同星芮反爾疋彗星為攙搶釋名云星光稍似彗也律文作簡閱之閱非也攙音叉銜反搶叉
衡反)。

月蝕(神職反周易云月盈即蝕釋名云日月虧曰蝕稍稍侵虧如蟲食草木葉也)。

第五十四卷(先不音)

第五十五卷

[月*(世/冊)]中(相承古侯反脚曲[月*(世/冉)]也[月*(世/冉)]字未詳何出應俗語耳)。

陂池(筆皮反亦池也山東名濼濼音普各反鄴東有鸕鶿濼今關中亦名濼幽州名淀音徒見反)。

第五十六卷

篅上(市緣反說文判竹圓以盛穀者也律文作簞[帝-巾+月]丹笥也小筐也論語簞食是也又作簞者音典爾疋簞亭歷也)。

剸拱(旨耎反通俗文截斷曰剸律文作椯丁果而兖二反搖也度也)。

股閒(古文骰同公戶反說文股髀也釋名云股者固也為強固也)。

第五十七卷

企牀(古文𧿍同丘鼓反釋名云企启也启開也言自延竦之時樞機皆開張也律文從山作企小延反說文人上

山貌也亦本古文危字但此二字人多致惑所以具釋也)。

疝病(所姦反說文疝腹痛也)。

第五十八卷　第五十九卷(並先不音)

第六十卷

稊稗(又作荑說文作第同徒犁反爾疋注云第似稗布地穢草也今俗云稊子是也稗蒲懈反說文禾別也草之似
穀者也)。

秕𦮽(卑以反穀不成者也律文有作秏當戶反方言粃也𦮽古木反通俗文禾𥢶謂之𦮽䅵音奴穀之若二反言音
莫無反)。

遍扣(𥞋後反論語云以杖扣其脛孔安國曰扣擊也律文作叩說文京兆藍田有叩鄉地名也此假借耳)。

而㽄(蘇奚反通俗文瓦器而璺聲散曰㽄方言㽄聲散也律文作犀先啼反說文犀遲也犀非此用璺音問也)。

𦙁躓(丁禮反下貞爾反廣疋觝觸也躓蹋也言觸蹋人也)。

傎蹶(又作蹎𧽍二形同都田反廣疋傎倒也傎覆倒也蹶或作𨇮同居月巨月二反說文蹶僵也僵仰臥也)。
一切經音義卷五十九

