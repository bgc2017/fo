











大佛頂如來密因修證了義諸菩薩萬行首楞嚴經
直指卷第六
洞宗三十四世丹霞沙門　圅昰天然　疏
嗣法門人　今釋澹歸　閱
今辯樂說　較

【△二十七耳根圓通。分二。初述因修。分二。初遇佛
承教。】

「爾時觀世音菩薩。」

【梵語阿那婆婁吉底輸此云觀世音。法華如來釋
云。苦惱眾生。一心稱名。菩薩觀其音聲。即得解脫。
此彰菩薩。大悲所成。故能一心稱名。菩薩即觀。觀
即解脫。感應自然。不關心念。本經菩薩自釋云。由
我觀聽十方圓明。故觀音名徧十方界。又自其因
地。在聞性中。發本妙明。圓照十方也。聽而曰觀者。
循聽脫根。凝於心目。故於果門亦能觀眾生音聲。
根門互用耳。】

「即從座起。頂禮佛足。而白佛言。世尊。憶念我昔無數
恒河沙劫。於時有佛出現於世。名觀世音。我於彼佛

發菩提心。彼佛教我從聞思修入三摩地。」

【聞準華嚴十信。思準十住。修準十向行地。蓋以十
信。本從聞解。成信滿足。方始入住。住則安住自心。
發根本慧。而後起向行地。以至金剛三昧。是為三
摩地也。
△二奉教成證。】

「初於聞中。入流亡所。所入既寂。動靜二相。了然不生。」

【初於聞中即指聞性。初觀聞性。便是入流。蓋由六
根流逸奔塵。此不隨流。而返觀根性。故曰入流。當
入流時。便遠塵境。故曰亡所。動即塵境。靜即入流
時。恐涉靜相。此正顯深達根性。動靜二相。了不相
涉也。】

「如是漸增。聞所聞盡。」

【上是遣境。以動靜二相屬境。動靜不涉。惟真根性。
此乃遣根。會歸如來藏心。則能所俱盡矣。】

「盡聞不住。覺所覺空。」

【聞根既盡。將恐住於覺慧。故曰盡聞不住。非不住
於盡聞也。夫有覺即有所覺。此覺性所為不能常
妙。菩薩於此自知轉位。故曰覺所覺空。】

「空覺極圓。空所空滅。」

【前空覺慧。蓋彰轉位之機。以顯本覺真空極其圓
妙。此復言空所空滅者。正明此旨。非更有空所空
而滅之也。】

「生滅既滅。寂滅現前。」

【夫動靜了聞根盡。覺慧空。空相滅。是生滅既滅。則

如來藏真寂滅性。了然常住。故曰寂滅現前。所謂
涅槃妙心也。菩薩於此入三摩地。十方如來於此
證大涅槃。當無岐路矣。

此自初於聞中。以至寂滅現前。長水孤山皆分配
聞思修慧。於理無礙。蓋以菩薩總標從聞思修入
三摩地。按文可證。然愚以為不必分者。謂從根性
發明。初必亡所了根。以顯見性明徹。次必盡覺遣
空。以極性覺妙圓。此佛知見。因即該果。始必徹終。
若進修促延。大有時節。法本圓通。根非剋定。或漸
或頓。或前後互見。或一時徧閱。固未可一例也。且
菩薩自敘。亦當時所歷。或此日對機。必約先得人
空。後遣法執。務使分照前文。似非擇法。聊為拈出。
以俟知音。

上初述因修竟。
△二陳果德。分三。初獲果德。】

「忽然超越世出世間。十方圓明。獲二殊勝。一者上合
十方諸佛本妙覺心。與佛如來同一慈力。二者下合
十方一切六道眾生。與諸眾生同一悲仰。」

【巳上圓滿覺性。此乃從性起用。再言本妙覺心者。
非謂此時乃合。原此本妙覺心。生佛同體。今與諸
佛同體。故能同一慈力。即與眾生同體。故能同一
悲仰。悲仰謂眾生悲仰。亦由覺心所熏。自生悲仰。
亦由慈力所召。令生悲仰。惟同悲仰。益顯慈力耳。

△二彰妙用。分三。初三十二應分七。初總標。】

「世尊。由我供養觀音如來。蒙彼如來授我如幻聞熏

聞修金剛三昧。與佛如來同慈力故。令我身成三十
二應。入諸國土。」

【達一切法如幻。故能息緣反根。由聞思修。成就金
剛三昧。亦云如幻三昧。此如幻金剛三昧。十地以
後所證。不出正真覺慧。喻如金剛。不可破壞。而能
破壞一切煩惱。莊嚴自他。起如幻用。變化國土。不
動道場。隨感而應。故三十二應。皆由眾生所感。自
然而應。非真有身入也。
△二聖身。分四。初佛身。】

「世尊。若諸菩薩入三摩地。進修無漏。勝解現圓。我現
佛身而為說法。令其解脫。」

【巳入三摩地。猶假進修。尚滯勝解。此當極微細所
知愚。故菩薩為現佛身。令其解脫。觀音菩薩。為過
去古佛。以大悲故。退居權位。此雖述其往因。安知
非當時一生補處。長水乃謂登住巳久。能現上位。
以致諸疏紛辯可訝也。
△二獨覺身。】

「若諸有學。寂靜妙明。勝妙現圓。我於彼前現獨覺身
而為說法。令其解脫。」

【獨覺厭喧樂靜。求自然慧。故曰寂靜妙明。此現獨
覺。為示同事。而實以佛乘默令解脫。菩薩內祕。多
出於此。
△三緣覺身。】

「若諸有學。斷十二緣。緣斷勝性。勝妙現圓。我於彼前
現緣覺身而為說法。令其解脫。」

【辟支迦羅此云獨覺。亦云緣覺。長水云。前但自悟。
此依教悟。觀十二因緣。作流轉還滅二種觀法。緣

斷勝性謂勝性因緣斷而顯也。
△四聲聞身。】

「若諸有學。得四諦空。修道入滅。勝性現圓。我於彼前
現聲聞身而為說法。令其解脫。」

【知苦斷集。修道證滅。此聲聞法。大乘皆有之。華嚴
地上四諦。屬圓教収。涅槃為二乘說四諦法。兼示
真實。此令解脫。亦因其所習。別寓圓解。非為成就
本乘也。以上現圓。皆自其所期。蓋於將證之時。指
其未證。故云有學。

上二聖身竟。
△三天身。分七。初梵王身。】

「若諸眾生。欲心明悟。不犯欲塵。欲身清淨。我於彼前
現梵王身而為說法。令其解脫。」

【大梵初禪第三天。金光明經云。大梵天王。說出欲
論。此現梵王。示方便土。蓋就其欲心明悟。誘進歸
真。若實報梵王。則出欲但成淨法。
△二帝釋身。】

「若諸眾生。欲為天主。統領諸天。我於彼前現帝釋身
而為說法。令其成就。」

【此為修十善眾生。現帝釋身。為說上妙十善。成就
正因。非但成就天報也。帝釋欲界第二天。釋此云
能。以其能降伏阿修羅故。帝者三十二之主。帝釋
華梵兼舉也。
△三自在天身。】

「若諸眾生。欲身自在。遊行十方。我於彼前現自在天
身而為說法。令其成就。」

【自在欲界頂天。梵語提婆䟦提。此云他化自在天。
假他所作。以成巳樂。即魔王也。或云六天之上。別

有魔宮。亦自在天攝。
△四大自在天身。】

「若諸眾生。欲身自在。飛行虗空。我於彼前現大自在
天身而為說法。令其成就。」

【別行云。大自在即色界頂摩醯首羅也。華嚴稱色
究竟。智論云。過淨居天。有十住菩薩。號大自在。十
住經云。大自在天。光明勝一切眾生。涅槃獻供。大
自在天最勝。清涼云。三乘中。立此為淨土。是報身
所居。約實是十地菩薩攝報之果。多作彼主也。
△
五天大將軍身。】

「若諸眾生。愛統鬼神。救護國土。我於彼前現天大將
軍身而為說法。令其成就。」

【天大將軍即天帝釋神將。又四天王各有八將。而
韋䭾為上首。國土即指四洲國土。
△六四天王身。】

「若諸眾生。愛統世界。保護眾生。我於彼前現四天王
身而為說法。令其成就。」

【四天王欲界第一天。在須彌山。各居一面。金光明
經云。四天王白佛云。我等四王。二十八部。百千鬼
神。以淨天眼。常觀擁護此閻浮提。是故我等名護
世主。
△七四天王太子身。】

「若諸眾生。愛生天宮。驅使鬼神。我於彼前現四天王。
國太子身而為說法。令其成就。」

【大吉義經云。護世四天王。各有九十一子。姿貌端
正。有大勢力。皆名曰帝。四天王合有三百六十四
子。能護十方。


上三天身竟。
△四人身。分九。初人王身。】

「若諸眾生。樂為人王。我於彼前現人王身而為說法。
令其成就。」

【人王有五種。四轉輪。一粟散。謂如粟之多而散處
也。金輪王四天下。銀輪王三天下。銅輪王二天下。
鐵輪王一天下。粟散即四天下中各分邦土。教育
人民。五王皆修十善深淺輕重之報。亦有菩薩示
現。護持正法。誘進天下。於其政治。可以驗知。大集
經云。國王護法。增長三種精氣。一地精氣。謂五穀
豐熟。二眾生精氣。謂形貌端嚴。無諸疾疫。三善氣
精氣。謂修施戒信等。
△二長者身。】

「若諸眾生。愛主族姓。世間推讓。我於彼前現長者身
而為說法。令其成就。」

【長者有十德。法華文句云。一姓貴。則三皇五帝之
裔。左貂右插之家。二位高。位則輔弼丞相。鹽梅阿
衡。三大富。富則銅陵金谷。豐饒侈靡。四威猛。威則
嚴霜隆重。不肅而成。五智深。智則胷如武庫。權奇
超拔。六耆年。則蒼蒼稜稜。物儀所伏。七行淨。行則
白圭無玷。所行如言。八禮備。禮則節度庠序。世所
具瞻。九上歎。上則一人所敬。十下歸。下則四海所
歸。內合如來十種功德。
△三居士身。】

「若諸眾生。愛談名言。清淨自居。我於彼前現居士身
而為說法。令其成就。」

【淨名云。若在居士。居士中尊。斷其貪著。什曰。外國

白衣。多財富樂者。名為居士。按須達維摩詰皆西
國長者居士。如此方龐蘊。
△四宰官身。】

「若諸眾生。愛治國土。剖斷邦邑。我於彼前現宰官身
而為說法。令其成就。」

【別行云。宰是主義。官是功能義。三台以功能輔政
於王。故曰宰官。郡邑亦稱宰官。宰政民下也。淨名
云。若在大臣。大臣中尊。教以正法。
△五婆羅門身。】

「若諸眾生。愛諸數術。攝衛自居。我於彼前現婆羅門
身而為說法。令其成就。」

【婆羅門此云淨行。淨名云。若在婆羅門。婆羅門中
尊。除其我慢。什云。廣學問。求邪道。自恃智慧。驕慢
自在。故名婆羅門。肇曰。秦言外意。其種別有經書。
世世相承以道學為業。術數不但占卜推步。一切
談玄說理。不入正道。皆稱術數。故凡旁引堅據。以
成其說。悉云攝衛。亦非止調養方法也。
△六出家
二眾身。分二。初比丘身。】

「若有男子。好學出家。持諸戒律。我於彼前現比丘身
而為說法。令其成就。」

【梵語尸羅。此云戒。梵語毗尼。此云律。比丘戒凡二
百五十條。
△二比丘尼身。】

「若有女人。好學出家。持諸禁戒。我於彼前現比丘尼
身而為說法。令其成就。」

【比丘尼戒。凡五百條。尼此云女。即女比丘也。

上六出家二眾身竟。
△七在家二眾身。分二。初優

婆塞身。】

「若有男子。樂持五戒。我於彼前現優婆塞身而為說
法。令其成就。」

【五戒謂殺盜婬妄飲酒。優婆塞此云近事男。
△二
優婆夷身。】

「若有女子。五戒自居。我於彼前現優婆夷身而為說
法。令其成就。」

【優婆夷此云近事女。總上男子。名在家二眾。言堪
近事大僧也。淨名疏云。此云清淨士。清淨女。

上七在家二眾身竟。
△八女主身。】

「若有女人。內政立身。以修家國。我於彼前現女主身。
及國夫人命婦大家。而為說法。令其成就。」

【內政如文王后妃德化。女主即指天子后妃。諸侯
婦曰國夫人。卿大夫之婦。受命於國。曰命婦。大家
如曹世叔妻。皇后貴人。皆師事之。稱為大家。
△九
童身。分二。初童男身。】

「若有眾生。不壞男根。我於彼前現童男身。而為說法。
令其成就。」

【不壞男根謂自幼至長。不犯婬戒。此乃發心梵行。
迴向出世者。
△二童女身。】

「若有處女。愛樂處身。不求侵暴。我於彼前現童女身。
而為說法。令其成就。」

【處女即閨女。未嫁之稱。愛樂處身。願終不嫁。不隨
侵暴。此皆有志為道。我法中所謂童真入道者。


上四人身竟。
△五天非天身。】

「若有諸天。樂出天倫。我現天身而為說法。令其成就。」

【此厭天樂不能進修者。法苑珠林云。夫論天報。識
復豐華。服玩光新。身形輕妙。而自在天上。便是魔
王。無想定。翻為外道。四空之頂。迷執不輕。六欲之
間。迷惑殊重。不能受持般若供養涅槃。憍慢轉增。
我人愈益。所以頭華萎髻。腋汗流衿。寶殿歇光。羅
衣聚膩。憑斯淨心。悉皆懺悔。契經云。人有三事。勝
於諸天。一勇猛。二憶念。三梵行。】

「若有諸龍。樂出龍倫。我現龍身而為說法。令其成就。」

【別行云。龍有四種。一守天宮。持令不落。二興雲致
雨。利益人間。三地龍。決江開瀆。四伏藏龍。守轉輪
王大福人藏。長阿含云。閻浮提諸龍。有三患。一熱
風熱沙著身。燒皮肉及骨。以為苦惱。二惡風暴起。
吹其宮殿。失寶飾衣等。龍身自現。以為苦惱。三諸
龍娛樂時。金翅鳥入宮。搏撮始生龍子食之。怖懼
熱惱。阿耨達池。無此三患。故名無熱惱也。】

「若有藥叉。樂度本倫。我於彼前現藥叉身。而為說法。
令其成就。」

【藥叉此云輕疾。舊訛云夜叉。有三種。一在地。一在
虗空。一在天。地藥叉但以財施。故不能飛空。天藥
叉以車馬施。故能飛空。佛轉法輪時。地藥叉唱。空
藥叉聞。空藥叉唱。四天王聞。如是乃至梵天。】

「若乾闥婆。樂脫其倫。我於彼前現乾闥婆身而為說

法。令其成就。」

【乾闥婆此云尋香。帝釋樂神。在須彌南金剛崛住。
帝釋宮欲作樂。燒沈水香。此神即尋香氣而往。故
名尋香。】

「若阿修羅。樂脫其倫。我於彼前現阿修羅身而為說
法。令其成就。」

【阿修羅此云非天。以諂詐非天行故。阿毗曇論云。
以不能忍善。不能下意。諦觀種種教化。以憍慢故
非善健兒。又非天故。名阿修羅。】

「若緊那羅。樂脫其倫。我於彼前現緊那羅身而為說
法。令其成就。」

【緊那羅此云非人。而頭上有角。亦天伎神。小不及
乾闥婆。菩薩處胎經云。緊那羅住須彌山北十寶
山間。由昔布施之功。居七寶宮殿。壽命甚長。以瞋
怒沙門故。八十四劫。常無手足。諸天燕會。與乾闥
婆分班上下。天欲奏樂。腋下汗流。便自上天。有緊
那羅名頭婁磨琴。歌諸法實相。以讚世尊。】

「若摩呼羅伽。樂脫其倫。我於彼前現摩呼羅伽身而
為說法。令其成就。」

【摩呼羅伽此云大腹。什公曰地龍也。肇公云。大蟒
腹行者。淨名疏云。即世間廟神。受人酒肉。悉入蟒
腹。毀戒邪諂。多瞋少施。貪嗜酒肉。戒緩墮鬼神。多
瞋蟲入其身而唼食之。高僧傳。安世高同學。以多
瞋墮大蠎身。為䢼亭湖神得度。即其類也。
△六人

非人身。】

「若諸眾生。樂人修人。我現人身而為說法。令其成就。」

【此求不失人身。以為進修者。裴相云。可以整心慮。
趨菩提。唯人道為能耳。】

「若諸非人。有形無形。有想無想。樂度其倫。我於彼前
皆現其身而為說法。令其成就。」

【長水云。有形有色蘊。如下休咎精明等。無形無色
蘊。如下空散消沈等。有想有四蘊。如下神鬼精靈
等。無想無四蘊。如下精神化為土木金石等。此皆
非人也。溫陵云。六凡不舉三塗者。此類幽沈。未能
聞法。則以無畏力拔之。
△七總結。】

「是名妙淨。三十二應入國土身。皆以三昧聞熏聞修
無作妙力。自在成就。」

【結上三十二應。皆以三昧無作妙力自在成就也。
此菩薩如幻金剛三昧。如摩尼珠。映於五色。珠體
精瑩。此法身清淨。大悲所成。能令眾生感則必應。
如五色入珠。兩不相到。而化事周圓。故曰自在成
就。

上初三十二應竟。
△二十四無畏。分十五。初總標。】

「世尊。我復以此聞熏聞修金剛三昧無作妙力。與諸
十方三世六道一切眾生同悲仰故。令諸眾生於我
身心。獲十四種無畏功德。」

【覺心本同。祇為情生智隔。遂為境風所動。菩薩得
復本妙。常見眾生。處其身心。以慈力故。令生悲仰。

令獲無畏。如彼怖鴿。入如來影。無所復畏。亦可一
驗。
△二觀聲解。】

「一者由我不自觀音。以觀觀者。令彼十方苦惱眾生。
觀其音聲。即得解脫。」

【由此觀者本與眾生同體。一體必通多體。多體必
通一體。聞我音聲。即得解脫。理固如是也。故知觀
聽不圓。祇無聲色所障。脫塵旋覺。感應無方。止在
當念耳。
△三入火不燒。】

「二者知見旋復。令諸眾生設入大火火不能燒。」

【火從心生。起於知見。知見既旋心外無火。我既如
是。眾生亦然。但解稱名。事理無二。
△四入水不溺。】

「三者觀聽旋復。令諸眾生大水所漂水不能溺。」

【聽為聲漂。故外以水應。反聽旋真。則心浪自息。眾
生不覺。唯解稱名。他力自力。唯佛能知耳。
△五入
鬼不害。】

「四者斷滅妄想。心無殺害。令諸眾生入諸鬼國鬼不
能害。」

【妄想如賊。能害涅槃。知心想滅。殺機頓停。眾生妄
見鬼國。暫爾稱名。如歸鄉土。心鬼巳離。誰為害者。

△六被害刀壞。】

「五者熏聞成聞。六根銷復。同於聲聽。能令眾生臨當
被害刀段段壞。使其兵戈猶如割水。亦如吹光。性無
搖動。」

【熏聞成聞者謂外脫聞根。內返聞性。一根既爾。六

根皆然。故曰同於聲聽也。六根俱亡。性光自寂。直
下身心。如太虗空。未有虗空受一切觸。眾生稱名。
亦復如是。如失路人。遠聞母聲。心巳自知決無流
落。根妄一回。便同真寂。如滴投海。纖巨寧分。
△七
鬼不能見。】

「六者聞熏精明。明徧法界。則諸幽暗。性不能全。能令
眾生藥叉羅剎鳩槃茶鬼及毗舍遮富單那等。雖近
其旁。目不能視。」

【熏發聞性。極於精明。則諸暗相。永不能昏。如日升
天。陰霾自滅。眾生見聞。為聲色所惑。持觀音名。聞
機即轉。與本妙明。自然冥合。如透隙光。暗室俱朗
也。羅剎此云可畏。鳩槃茶此云木瓜。此神陰如木
瓜。行著肩上。坐便踞之。毗舍遮此云噉精氣。噉有
情及五穀精氣故。富單那此云熱病鬼。
△八枷鎖
不著。】

「七者音性圓銷。觀聽返入。離諸塵妄。能令眾生禁繫
枷鎖所不能著。」

【離塵返聽。性自圓脫。理縛既銷。事豈能繫。眾生體
妙。暫爾路岐。稱名宛然。與本無異。
△九賊不劫。】

「八者滅音圓聞。徧生慈力。能令眾生經過險路賊不
能劫。」

【聲戕聽性。如賊劫良。反聽離塵。音響俱寂。稱名回
心。賊亦無性。慈力徧加。自他相攝。
△十離貪欲。】

「九者熏聞離塵。色所不劫。能令一切多婬眾生遠離

貪欲。」

【色能劫目。心與目馳。聞既離塵。觀隨聽返。稱名眾
生。上承悲願。機感應爾。
△十一離瞋恚。】

「十者純音無塵。根境圓融。無對所對。能令一切忿恨
眾生離諸瞋恚。」

【純音者得音自相。無有順逆。故曰無塵。以返聞之
根。對無順逆之境。則無對所對。故曰根境圓融也。
隨順根塵。妄見順逆。乃有瞋恚。持名自反。對待立
銷。菩薩與眾生。同一機杼耳。
△十二離癡暗。】

「十一者銷塵旋明。法界身心。猶如瑠璃。朗徹無礙。能
令一切昏鈍性障諸阿顛迦永離癡暗。」

【阿顛迦此云極忘。名為畢竟。以畢竟無涅槃性故。
即無性闡提。故曰昏鈍性障。菩薩返根消塵。則本
覺明妙流被身心。內外明徹。自無留礙。且闡提佛
性。涅槃巳許。祇為癡暗。有而不覺。一稱觀音。信根
纔具。性障頓銷。更無久近耳。
△十三求得男。】

「十二者融形復聞。不動道場。涉入世間。不壞世界。能
徧十方供養微塵諸佛如來。各各佛邊為法王子。能
令法界無子眾生欲求男者。誕生福德智慧之男。」

【融形融根形也。復聞復聞性也。任性攝入一切世
界。而無能入之人。故曰不動道場。一切世界。俱在
菩薩性海之中。不落有無。而各隨順。故曰不壞世
界。徧供諸佛。紹法空王。世出世間。不二隨順。故一
稱名。隨順各足。
△十四求女得女。】


「十三者。六根圓通。明照無二。含十方界。立大圓鏡空
如來藏。承順十方微塵如來祕密法門。受領無失。能
令法界無子眾生欲求女者。誕生端正福德柔順眾
人愛敬有相之女。」

【六根返元。唯一寶覺。自然容現十方。當念不隔。名
大圓鏡。以顯承受十方諸佛一切祕密法門。以一
寶明。圓鑑無盡。如女德貞順。資育羣品。有此徽柔。
隨願相感。
△十五持名眾多無異。并結。】

「十四者此三千大千世界。百億日月。現住世間諸法
王子。有六十二恒河沙數。修法垂範。教化眾生。隨順
眾生。方便智慧。各各不同。」

【長阿含經云。一日月行四天下。為一世界。如是千
日月。千須彌。千閻羅王。千忉利。千梵天。名為小千。
即數小千至滿一千。名為中千。即數中千復滿一
千。名為大千。其中須彌山王。四洲日月。各有萬億。
皆是一佛化境。號為娑婆世界。此舉娑婆世界中
有六十二恒河沙數諸法王子。凡所修法垂範。隨
順教化眾生。各有方便。智慧不同。以顯下根本圓
通之為真圓通也。修法約自行。垂範約化他。以自
行作範轉化也。方便謂權。智慧謂實。即權實二智。
皆化他事。】

「由我所得圓通本根發妙耳門。然後身心微妙含容
周徧法界。能令眾生持我名號。與彼共持六十二恒
河沙諸法王子。二人福德。正等無異。世尊。我一名號。

與彼眾多名號無異。由我修習得真圓通。」

【本根菩薩自謂所修圓通之本根。指耳門也。從耳
門發妙。謂聲聽元空。與妙覺體合。如水涵天。天水
一色。於此會融身心。含育法界。無有邊際。故能會
多為一。以一攝多。持名功德。準此可知。得真圓通。
為對機語。即伏選根之旨。】

「是名十四施無畏力。福備眾生。」

【結施無畏。猶在拔苦居多。此云福備。以顯十方一
切無不依賴菩薩妙德普及。凡有心者。靡不欽仰。
寧有不信釋尊。未有敢輕菩薩。此土眾生。真受洪
庇。

三十二應。為上同慈力。十四無畏。為下同悲仰。此
菩薩無緣之慈。無所揀擇。而非當機亦不能應。正
如一人專憶。一人專忘。則或逢不逢。或見不見。未
可決定矣。按三十二應。唯菩薩二乘將證未證。即
自現身。作不請友。此菩薩慈力。與當人善根。足當
兩憶。若諸眾生。率未有不求而應者。至於悲仰。則
全藉稱名。長水疏中。唯言菩薩修因。不及眾生悲
仰。諸疏雖及稱名。但歸他力。而於眾生自力所感。
未詳其故。揆之經旨。亦一闕然也。夫羣情所蔽。惟
在聲色。故使聞見外馳。妄生分別。雖至慞惶。猶不
知反。一解稱名。心有所仰。則耳目不紛。此即離塵
返根之一刻耳。故知諸法元虗。妄情可易。自力他
力應感交彰。若單荷他力。則恒河國土。盡見救療。

尚有升沉。慈力何與矣。

上二十四無畏竟。
△三四不思議。分五。初總標。】

「世尊。從又獲是圓通修證無上道故。又能善獲四不
思議無作妙德。」

【四不思議。從極果所獲。故曰修證無上道故。此就
悲智圓滿之後。大悲所現。機感同時。不由心念。自
然而然。名不思議。
△二現首臂目。】

「一者由我初獲妙妙聞心。心精遺聞。見聞覺知。不能
分隔。成一圓融清淨寶覺。故我能現眾多妙容。能說
無邊祕密神呪。」

【初妙即亡所。後妙即離根。離根合覺。得真根性。故
曰聞心。既巳合還本覺。以本覺而言。故曰心精遺
聞也。此本覺心精。巳脫聞性。則六根圓融。即一即
六。即六即一。同一寶覺。隨眾生感。妙容各現。妙口
各宣。無二隨順矣。】

「其中或現一首。三首。五首。七首。九首。十一首。如是乃
至一百八首。千首。萬首。八萬四千爍迦羅首。二臂四
臂。六臂。八臂。十臂。十二臂。十四。十六。十八。二十。至二
十四。如是乃至一百八臂。千臂。萬臂。八萬四千母陀
羅臂。二目。三目。四目。九自。如是乃至一百八目。千目。
萬目。八萬四千清淨寶目。或慈或威。或定或慧。救護
眾生。得大自在。」

【爍迦羅此云具足。母陀羅此云印。各有妙印也。長
水云。首出眾聖。法身也。臂能提接。化身也。目以導

明。智身也。此亦表法。然總見六根圓通。或少或多。
隨感而應。極之八萬四千者。由眾生有八萬四千
塵勞。菩薩化麤為妙。化局為圓。法爾如是。非關對
治。慈威定慧。亦復如是。眾生宜慈。即見慈容。眾生
宜威。即見威容。眾生宜定。即見定容。眾生宜慧。即
見慧容。大悲所成。本無容心。而種種神變。隨機各
現。不可思議也。
△三現形誦呪。】

「二者由我聞思脫出六塵。如聲度垣。不能為礙。故我
妙能現一一形。誦一一呪。其形其呪。能以無畏施諸
眾生。是故十方微塵國土。皆名我為施無畏者。」

【旋聞入思。逈脫六塵。反同於聲。響應自在。所謂不
物於物。故能同物。其形其呪。一隨眾生。無心而應。
涅槃云。如來即是施眾生無恐畏者。若放一光。若
二若三。若有過者。悉令遠離一切諸惡。如來今者
具有如是無量勢力。若有菩薩得住如是無所畏
地。則不復畏貪恚癡生老病死。亦不復畏惡道地
獄畜生餓鬼。亦不復畏沙門婆羅門外道邪見天
魔波旬。亦不復畏二十五有。是故此地名無所畏
地。菩薩住無畏地。得二十五三昧。壞二十五有。如
得無垢三昧。能壞地獄有情等。
△四捨身求愍。】

「三者由我修習本妙圓通清淨本根。所遊世界。皆令
眾生捨身珍寶。求我哀愍。」

【由本根入流。則六根圓脫。無有住著。故所感眾生。
能捨身財。求哀攝受。慈力所召。因地固然。
△五所

求皆獲。】

「四者我得佛心。證於究竟。能於珍寶種種供養十方
如來。傍及法界六道眾生。求妻得妻。求子得子。求三
昧得三昧。求長壽得長壽。如是乃至求大涅槃得大
涅槃。」

【此證極果。與佛無二。故能徹見六道眾生性相平
等。故所供亦平等也。求無不得。既顯慈力。而妻子
壽命。及大涅槃。猶顯世出世間二俱平等。眾生見
二。菩薩一相。無有二觀也。

上二彰妙用竟。
△三結本圓通。】

「佛問圓通。我從耳門圓照三昧。緣心自在。因入流相
得三摩地。成就菩提。斯為第一。」

【初從聞中得真根性。此真根性。亡所盡聞。後入覺
心圓照三昧。此圓照三昧。隨心所緣。皆得諸法實
相。故曰自在。因入流相得三摩地者。原因入流而
得之。明從聞中發明。非無所發明也。菩薩至此重
言所因。亦如華嚴善財童子。歷百一十城。學菩薩
道。最後至彌勒所。復令還見文殊。謂汝所見諸善
知識。聞菩薩行。入解脫門。滿足大願。皆是文殊威
神之力。文殊師利。於一切處。咸得究竟也。蓋童子
於文殊所。得根本智。故窮諸差別。究竟無別。例此
可見。】

「世尊。彼佛如來歎我善得圓通法門。於大會中。授記
我為觀世音號。由我觀聽十方圓明。故觀音名徧十

方界。」

【結轉彼佛。以明宿因。亦彰方便也。觀聽者觀此聽
聞。蓋謂旋聽脫根。凝於心目。六門不繫。入逈圓明。
周徧法界。萬應隨機矣。

上四徧徵圓通竟。
△五正示圓修分五。初放光顯
瑞。】

「爾時世尊於師子座。從其五體同放寶光。遠灌十方
微塵如來及法王子諸菩薩頂。彼諸如來亦於五體
同放寶光。從微塵方來灌佛頂。并灌會中。諸大菩薩
及阿羅漢。林木池沼。皆演法音。交光相羅。如寶絲網。」

【一根返元。六根清淨。唯一寶覺。體用無二。故從五
根同放光明。以一如來與十方諸如來交光相灌。
并及諸菩薩阿羅漢頂。林木池沼。皆演法音。顯自
他不隔。大小齊彰。一多互融。依正法爾。此根性為
諸佛菩薩初心究竟之所共證。而耳門一返。六用
流輝。內外虗明。當念圓徹。】

「是諸大眾。得未曾有。一切普獲金剛三昧。」

【金剛三昧即首楞嚴。一切眾生。本來具足。自性清
淨。一時普獲。還得本心也。】

「即時天雨百寶蓮華。青黃赤白間錯紛糅。十方虗空
成七寶色。」

【萬行莊嚴。如寶華。差別智用。如青黃赤白。虗空成
色。色空不二。非有非無。理以事彰。事理無礙也。】

「此娑婆界大地山河。俱時不現。唯見十方微塵國土。

合成一界。梵唄詠歌。自然敷奏。」

【此表寶明空覺。渾合圓融。依正全銷。虗空殞滅。唯
寂光土。各得相見。唄乃西方之讚詠。讚者從文以
結章。唄者短偈以流頌。經云。以微妙音聲。歌詠於
佛德。
△二勅文殊選根。】

「於是如來告文殊師利法王子。汝今觀此二十五無
學諸大菩薩及阿羅漢。各說最初成道方便。皆言修
習真實圓通。彼等修行。實無優劣。前後差別。」

【唯言所證。齊一真實。故無優劣。若論入門。各隨方
便。故有前後。】

「我今欲令阿難開悟。二十五行。誰當其根。兼我滅後。
此界眾生。入菩薩乘。求無上道。何方便門得易成就。」

【此因阿難而普及此界將來。故下文云。此方真教
體。清淨在音聞。
△三揀非圓根。分三。初讚覺元妙。
示妄本空。】

「文殊師利法王子。奉佛慈旨。即從座起。頂禮佛足。承
佛威神。說偈對佛。」

【文殊為法身妙慧。初證本智法身。能生佛家。根本
智滿。然後依智起行。今正選根修證。當斷根本微
惑故。又根本智。差別智。無別體用。須從根本發明故。】

「覺海性澄圓。圓澄覺元妙。」

【先明覺性。後審差別。覺海者覺體本際。浩瀚靜深。
如海也。覺海無染無雜曰澄。真妄難名。悟迷莫及。
曰圓。又曰圓澄覺元妙。者謂覺體本妙。常照而寂。

正見不可以明為覺也。然明必生所。妙亦恒然。當
如是知耳。】

「元明照生所。所立照性亡。」

【照性即指覺體。謂照之性也。性覺本明。照必生所。
是明不守妙。隨照用而妄生。妄不離真。對色空而
罔覺。罔覺故性亡。非絕無之亡也。】

「迷妄有虗空。依空立世界。想澄成國土。知覺乃眾生。」

【照背覺而起妄。則必妄見頑空。所謂晦昧為空也。
依空立世界者。前文云。覺明空昧。相待成搖。故有
風輪執持世界。此世界所由成也。想澄成國土。知
覺乃眾生者。此原其本一覺性。依妄覺而成迷。迷
妄凝結。同於無情。故成國土。然全妄皆真。故眾生
流轉。知覺尚存。此可於日用證知也。】

「空生大覺中。如海一漚發。有漏微塵國。皆依空所生。」

【此原覺性望迷。祇由一念明覺。遂成空昧。而覺海
澄湛。寂照恒然。現前虗空國土。真若太清一點。一
念回光。逈然超越也。】

「漚滅空本無。況復諸三有。」

【世界眾生。是有為相。眾生生死。轉盼成無。劫火洞
然。大千亦壞。惟虗空無邊。似無遷變。而不知祇在
當人向背之間。一念歸元。十方銷殞。畢竟都無。唯
當自證。
△二表方便遲速。】

「歸元性無二。方便有多門。聖性無不通。順逆皆方便。
初心入三昧。遲速不同倫。」


【歸元之性是一。初歸之門乃多。一則門門皆可證
入。多則順逆自分疾徐。故初心當求直捷圓通也。
順逆皆方便。故知順亦方便。圓覺云。唯除頓覺人。
併法不隨順。菩薩每於方便門中常露此旨。
△三
正揀非圓。】

「色想結成塵。精了不能徹。如何不明徹。於是獲圓通。」

【結暗為色。故曰想結成塵。觀色成空。久乃通徹。如
優波尼沙陀。觀白骨微塵。析色明空。至塵色既盡。
妙色密圓。亦自圓通無礙。然以初心洗發精了。宜
於虗豁。故非所選。】

「音聲雜語言。但伊名句味。一非含一切。云何獲圓通。」

【雜猶云兼也。以音聲不止語言。又語言亦自超脫
名句。一即含多。此憍陳那所證。以易依語。故在所
揀。瑜伽云。佛菩薩是能說者。語是能說相。名句文
身是所說相。名身猶云瓶。瓶字畫為文身。瓶是土
作為句身。名句詮義曰味。故名句依文。味依名句。】

「香以合中知。離則元無有。不恒其所覺。云何獲圓通。」

【香嚴童子。聞香入鼻。悟香氣無所去來。塵氣既滅。
聞性宛然。此以不恒其覺。謂無依之覺。未易恒一。
亦揀初心所難。】

「味性非本然。要以味時有。其覺不恒一。云何獲圓通。」

【藥王藥上。了知味性。非有非無。非即身心。非離身
心。於分別味。發明本覺。此以味性非本恒然。故離
分別無知味性。亦揀初心。離分別味。性覺難住也。】


「觸以所觸明。無所不明觸。合離性非定。云何獲圓通。」

【䟦陀婆羅。忽悟水因。既不洗塵。亦不洗體。中間安
然。得無所有。從此發明。妙觸宣明。此言觸以所觸
明。以見離所之妙觸。離合俱捐。性難恒常。亦揀初
心也。】

「法稱為內塵。憑塵必有所。能所非徧涉。云何獲圓通。」

【摩訶迦葉。觀塵變壞。悟知空寂。以空寂心修於滅
盡。頓空法執。見妙法性。是固能所俱捐也。此揀能
所不徧涉者。亦以初心。離於所緣。法性難徧耳。】

「見性雖洞然。明前不明後。四維虧一半。云何獲圓通。」

【阿那律陀。因修樂見照明三昧。發明見精。不用眼
觀。洞見十方。此揀明前不明後。四維虧一半。亦就
眼根所見不能具全。以見初心。離根獨耀之難洞
徹也。】

「鼻息出入通。現前無交氣。支離匪涉入。云何獲圓通。」

【出不能交入。入不能交出。出入各行。故曰無交氣。
即缺中交。支身支。離即離支。謂入則入身。離則離
身。兩不相涉。亦即無交氣也。周利槃特迦。觀息微
細。窮盡生滅。悟知此心無生滅地。得大無礙。此以
鼻息出入不相涉入。揀初心窮息生滅。於無生滅
性。極難依持耳。】

「舌非入無端。因味生覺了。味亡了無有。云何獲圓通。」

【味知非因入則不能無端自有。故曰因味生覺了。
既因味生。故味亡即滅也。憍梵鉢提。觀味之知。非

體非物。應念得超世間諸漏。內脫身心。外遺世界。
法眼清明。此恐離味之覺心難住。故揀初心未易
貫徹也。】

「身與所觸同。各非圓覺觀。涯量不冥會。云何獲圓通。」

【覺觸之身。與所觸之境。望於覺心。知與無知。涯量
各異。不能融合也。畢陵伽婆蹉。因覺覺痛。覺清淨
心。無痛無覺。攝念未久。身心忽空。純覺遺身。發明
無漏。而此乃以身觸與覺。涯量不及。蓋恐離此身
觸。則覺性無依。自難冥合。亦揀初機也。】

「知根雜亂思。湛了終無見。想念不可脫。云何獲圓通。」

【知根即意根。謂意知雜想。想湛知亡。纔有所觀。想
念難脫也。須菩提自嚝劫來。巳證空寂。後蒙如來
獲發性覺真空。空性圓明。頓入如來寶明空海。印
成無學。此以初心發明性覺真空離想難現。故特
揀之。】

「識見雜三和。詰本稱非相。自體先無定。云何獲圓通。」

【見識與根色相雜。故曰識見雜三和。根色不偶。則
識無所附。既無自相。亦無自體。舍利弗初悟因緣。
從佛發明見覺圓明心見發光。光極知見。今揀見
識離二無體。謂此初心見覺。離彼三和。心光圓明。
難為獨露也。】

「心聞洞十方。生於大因力。初心不能入。云何獲圓通。」

【普賢用心聞。分別眾生所有知見。隨有眾生發明
普賢行者。即與摩頂。此因大行之所感發。非初心

所辦。故曰不能入也。】

「鼻想本權機。祇令攝心住。住成心所住。云何獲圓通。」

【孫陀羅難陀。觀鼻端白。諦觀凝寂。內發圓明。外成
虗淨。光洞十方。此揀權機為攝心住。心住成所。非
真常住。正虞初心於身心內明世界外虗時。而此
覺心難為圓脫。】

「說法弄音文。開悟先成者。名句非無漏。云何獲圓通。」

【富樓那以辨才無礙。宣說苦空。深達實相。此為根
熟善離言說。所得祕密。一涉名句。祇成有漏。故在
所揀。】

「持犯但束身。非身無所束。元非徧一切。云何獲圓通。」

【身謂身識。非但身根。故該身心也。蓋以優波離持
戒清淨。身心寂滅。於此發明。一切通利。今揀非身。
乃謂離此身識。無所檢束。而此親印之心。將何徧
洽。恐其淪於寂滅耳。】

「神通本宿因。何關法分別。念緣非離物。云何獲圓通。」

【神通本宿因。此指目連之神通。非法分別識所能
發也。以分別緣塵。不能發通。顯其因於旋湛。心光
發宣。非意識事。法分別者法屬意家。故謂法分別。】

「若以地性觀。堅礙非通達。有為非聖性。云何獲圓通。」

【持地菩薩。因平心地。見身微塵。與造世界所有微
塵。皆無自性。不相觸摩。聞妙蓮華。悟佛知見。此揀
地性堅礙。屬有為法。固自其未證圓通而言。即就
初心。雖巳發明本智。然離塵空覺。亦非所選。】


「若以水性觀。想念非真實。如如非覺觀。云何獲圓通。」

【月光童子。因作水觀。見身中水。與外香水。等無差
別。忽然亡身。合真空性。一味流通。得無生忍。以月
光所證圓通。望於初發覺心。脫根旋習。恐涉覺觀。
猶非真實。故曰如如非覺觀。謂如如之性。非覺觀
所證。覺觀類初禪有覺有觀。不離想念也。】

「若以火性觀。厭有非真離。非初心方便。云何獲圓通。」

【烏芻瑟摩。觀身煖氣。神光內凝。化多婬心。成智慧
火。無礙流通。生大寶𦦨。此揀其以厭離心。非得性
離。於初入覺地。反成窒礙。】

「若以風性觀。動寂非無對。對非無上覺。云何獲圓通。」

【瑠璃光菩薩。因觀身心世界。皆是妄緣風力所動。
即於所動發明不動。悟諸實相。今以風觀。動寂相
待。謂非初心旋習方便。有障圓融。故在所揀。】

「若以空性觀。昏鈍先非覺。無覺異菩提。云何獲圓通。」

【虗空藏菩薩。因觀四大無依。妄想生滅虗空無二。
佛國是同。於同發明。入三摩地。妙力圓明。此揀頑
空昏鈍。與菩提性。逈然差異。單就空觀而言也。若
以初心發明性覺真空。所旋習氣。不應復作此觀。
空因背覺而成晦昧。故曰昏鈍先非覺。非覺則異
菩提矣。】

「若以識性觀。觀識非常住。存心乃虗妄。云何獲圓通。」

【彌勒菩薩。因修唯心識定。得成無上妙圓識心三
昧。盡空如來國土。淨穢有無。皆是我心變化所現。

以了如是唯心識故。識性流出無量如來。遠離二
執得無生忍。今揀識非常住。即使離境存心。亦同
生滅。此雖在未曾發明唯心所現所現唯心。然與
初入覺心。合覺旋妄之理。亦未圓妙也。】

「諸行是無常。念性元生滅。因果今殊感。云何獲圓通。」

【念有生滅。念性元無生滅。若淨念相繼。則是以生
滅念合無生滅性。猶子憶母。如母憶時。憶佛念佛。
必定見佛。理事無礙也。大勢至菩薩。從念佛三昧。
都攝六根。淨念相繼。所謂都攝六根者。併六根以
成一念。攝一念以歸念性。此真得三摩地者也。今
揀念性無常。防淨念未易相繼。為初入覺心者所
障耳。

揀根揀非現前初心可以旋習成證。而非揀聖也。
二十四聖。順逆方便。各及圓通。當其未至圓通。唯
隨所重。以為對治。故有在此應揀。在彼應選。殊非
一定。知當機宜揀之根。即知對機用揀之意。知用
揀之意。然後知用選之心。總以成就初心旋習成
證。故凡不可洗發本智究竟差別以極於流光宣
耀。則心在所揀矣。今按文殊揀中。首舉色塵。以為
妄想所結。於初心精了之性。未易洗豁。則所謂不
能徹者。須照當機。阿難巳經皎然。快得無礙。故選
根修證。只為蠲除習障。若分別人法。豈不先悟。此
猶為色塵所滯。則即聞根亦難成證也。諸疏於此。
但據偈文。愚故謂應有會通耳。華嚴十住初心。發

明自性。巳與佛齊。而後起行歷向。以至極地。究於
差別。無異本智。而亦須一迴。故知大乘修證。固不
可實法也。

上三揀非圓根竟。
△四正選圓根。分六。初依方便
教。】

「我今白世尊。佛出娑婆界。此方真教體。清淨在音聞。
欲取三摩提。實以聞中入。」

【我今白世尊六句。結承佛勅。依方選根。揀二十四
聖。非此方根機所宜。如他佛國土。有以佛光明而
作佛事。或以佛菩提樹。或以園林臺榭。或以眾香。
不同此方教體必以言宣。眾生領解。要因聞入。以
所聞之理。對能聞之根。得真聞性。入流亡所。聞盡
覺空。成於真寂。此三摩地。實以聞中入也。以言詮
教。權實分明。不雜世論。是音清淨。以聞聽受。得魚
忘筌。會歸自巳。是聞清淨。故有音無聞。有聞無音。
皆不成教。音聞互彰。清淨各得。此真教體也。教體
必順方宜。選聞乃依根立。故曰欲取三摩提。實以
聞中入。
△二讚根主。】

「離苦得解脫。良哉觀世音。於恒沙劫中。入微塵佛國。
得大自在力。無畏施眾生。妙音觀世音。梵音海潮音。
救世悉安寧。出世獲常住。」

【初二句歎菩薩得真聞性。至寂滅現前。忽然超越。
是五住究盡。二死永亡。所謂離苦得解脫也。又二
句歎三十二應。又二句歎十四無畏。又二句歎德

號互見。智理雙融曰妙。清淨無垢曰梵。觀世音則
純悲應物。無遠弗屆。有感斯應。不失其時。如潮之
有節也。從聞入妙。不曰妙聞。而曰妙音。聞有彼我。
音無自他。塵塵皆真。法法如是也。末二句究極利
生。拔苦與樂。等世出世。所謂求大涅槃得大涅槃
也。
△三讚聞根。】

「我今啟如來。如觀音所說。譬如人靜居。十方俱擊鼓。
十處一時聞。此則圓真實。」

【此就眾生現前。有聲皆聞。有聞皆徧。無有遠近前
後。以顯聞性周圓也。以聲映聞。以聞涉聲。俱無形
段。亦無涯畛。性相自他。一時融洽。不因修證。無有
等待。耳門之妙。於斯可盡。】

「目非觀障外。口鼻亦復然。身以合方知。心念紛無緒。
隔垣聽音響。遐邇俱可聞。五根所不齊。是則通真實。」

【此以五根出聞根之無隔礙。所謂通真實。也遐邇
就眾生耳根所及。或遠或近。俱無障蔽。不如五根
乃以聖限也。口鼻與身。皆合方知。亦復然倒下句
文耳。】

「音聲性動靜。聞中為有無。無聲號無聞。非實聞無性
聲無既無滅。聲有亦非生。生滅二圓離。是則常真實。」

【有聲為動相。無聲為靜相。動靜在聲。而於聞中原
無二相也。既無二相。則無聲時。俱謂無聞。非無聞
性。故知聞性常在。不隨音聲生滅。故曰聲無既無
滅。聲有亦非生。所謂圓離者。聞性湛然。從本如是。

逈然於動靜有無之外。是為常真實。】

「縱令在夢想。不為不思無。覺觀出思惟。身心不能及。」

【夫以夢想既絕思惟。而猶聞杵宛然。益見聞性出
於思惟之外。是豈身心所能及耶。覺乃聞性之體。
觀乃聞性之用。身攝眼鼻舌三。心指意根。亦五根
不齊之意。
△四責多聞勸修。】

「今此娑婆國。聲論得宣明。眾生迷本聞。循聲故流轉。
阿難縱強記。不免落邪思。豈非隨所淪。旋流獲無妄。」

【聲論本以宣明聞性。而眾生迷聞日久。但隨聲教。
徒生分別。即使空極玄微。無所銷歸。反為理障。此
即流轉。蓋責阿難強記。祇益多聞。而對境邪思。幾
隨淪墜。旋流即亡所。所亡聞盡。覺性朗然。祇在反
覆之間耳。】

「阿難汝諦聽。我承佛威力。宣說金剛王。如幻不思議。
佛母真三昧。汝聞微塵佛。一切祕密門。欲漏不先除。
畜聞成過誤。將聞持佛佛。何不自聞聞。」

【世尊重宣偈云。是名妙蓮華。金剛王寶覺。如幻三
摩提。彈指超無學。乃知金剛如幻佛母三昧。即此
聞性也。阿難歷劫多聞。一切如來諸祕密門。無不
強記。獨不能盡除欲漏。此見畜聞之誤。古今皆然。
豈知聲教所宣。發明何事。若能返觀聞性。始知祕
密祇在目前。盡聞不住。空覺極圓。自性三昧。猶如
金剛。一切法森羅。如幻不思議。諸佛如來。俱從此
出。所謂佛母也。】


「聞非自然生。因聲有名字。旋聞與聲脫。能脫欲誰名。
一根既返源。六根成解脫。」

【此直指聞性。即真覺心。為在迷位。循聲奔逸。名之
為聞。若於聞中。入流亡所。則聲聞俱盡。聲盡則動
靜不生。聞盡則空覺自朗。誰更復名聞性也。一根
既然。六根皆爾。能脫即盡聞不住。此豈非空覺極
圓耶。】

「見聞如幻翳。三界若空華。聞復翳根除。塵銷覺圓淨。」

【空華因眼翳而有。喻三界亦因見聞而現。空本無
華。眼元無翳。言眼翳者。自覺明一妄。妄有六根。知
覺奔逸。不能自復。遂使圓淨之體流轉根門。無人
覺知。瞥爾錯過。若解聞中入流亡所。則塵銷覺淨。
豈待銷停也。】

「淨極光通達。寂照含虗空。却來觀世間。猶如夢中事。
摩登伽在夢。誰能留汝形。」

【此承塵銷覺淨。淨極謂所亡聞盡。故覺體光融。內
澄寂照。外含虗空。楞伽所謂性虗空故。逈無所有
也。以此虗明寂照之心。觀諸世間。豈非夢事。故知
三界夢幻。在圓湛體中。如陽燄空華。不落有無。身
心超越。如雁過長空。影蹤不涉。圓覺云。如器中鍠。
聲出於外。形隨心轉。心既超越。形影何留。故以在
夢之登伽。豈能留汝巳寤之阿難矣。】

「如世巧幻師。幻作諸男女。雖見諸根動。要以一機抽。
息機歸寂然。諸幻成無性。」


【長水以幻師喻真性。又以幻師喻無明。愚謂偏一
俱非。當合喻也。蓋無明即真。不覺成幻。故有六根
男女。其實皆由妄見一機抽動。若見亡機寂。則六
用旋復。本無自性耳。】

「六根亦如是。元依一精明。分成六和合。一處成休復。
六用皆不成。塵垢應念銷。成圓明淨妙。」

【上為能喻。此出所喻之法。并明一根返元。六根清
淨之義也。塵垢應念銷。以見悟迷機括轉圜之疾。
謂迷則全真即妄。悟則全妄即真。本自明妙。常在
六門。覺即宛然矣。】

「餘塵尚諸學。明極即如來。」

【上言塵垢應念銷。成圓明淨妙。謂塵垢本無自性。
明妙本自圓成。昔本無迷。今亦無悟。初心頓徹。更
無剩義。十住初心。所為即與佛齊也。此言餘塵尚
諸學者。正指二執習氣。十地後盡。所謂圓融不礙
行布也。明極即如來。不言行極者。須知差別智極。
但圓本智。總非別事也。】

「大眾及阿難。旋汝倒聞機。反聞聞自性。性成無上道。
圓通實如是。」

【此勸旋聞歸性。因確指聞性即如來真如妙覺。更
無別有。此真圓通也。倒聞謂聞性本妙。迷妄循塵。
故謂之倒。以顯反聞則聞性自妙。與佛無殊耳。
△
五會三世普門。重揀方便。】

「此是微塵佛。一路涅槃門。過去諸如來。斯門巳成就。

現在諸菩薩。今各入圓明。未來修學人。當依如是法。
我亦從中證。非惟觀世音。」

【此讚成反聞為涅槃一路。舉過去諸佛。現前菩薩。
以為將來龜鑑。引歸自巳。總見一路涅槃。必無岐
路也。】

「誠如佛世尊。詢我諸方便。以救諸末劫。求出世間人。
成就涅槃心。觀世音為最。自餘諸方便。皆是佛威神。
即事捨塵勞。非是長修學。淺深同說法。」

【初四句原奉佛勅之意。又二句結選圓通。耳根第
一。又三句明二十四聖。各隨塵勞所重。因事捨離。
事謂七大十八界。皆佛威神者起信云。諸修行人。
若無諸佛菩薩顯庇冥加。決不成就。又二句反明
耳門乃三根齊攝。淺深俱證。此可長修。同一說法
也。
△六禮藏求加。】

「頂禮如來藏。無漏不思議。願加被未來。於此門無惑。
方便易成就。堪以教阿難。及末劫沈淪。但以此根修。
圓通超餘者。真實心如是。」

【十方三世一切諸佛菩薩。及三界二十五有。皆如
來藏心之所流現。含真妄以常圓。隨迷悟而不立。
此不思議境界。文殊菩薩深切著明。念拯未來。願
求加被。毋越此根易為成就。真實心者文殊自謂
確從本心。實知實見。非同狥機也。

迷本無因。悟非今有。圓覺曰。一切眾生。巳成佛道。
此三世如來。自十信滿心。以至等妙二覺。而後證

知其為巳成佛道。非以理言也。然則何名眾生。曰
以不自信故。何不自信。曰巳成佛故。夫佛不自佛。
乃為真佛。眾生亦不自眾生。乃真眾生。此佛所為
窮至妙覺。而後知不自佛也。眾生所為流盡三塗。
而後知不自眾生也。知其不自佛。乃能深信眾生。
知其不自眾生。乃能深信於佛。故眾生以信佛為
初機。佛以信眾生為究竟。夫以信眾生為究竟。則
必不肎使初心之士不能自信。而重言乎修證之
塗。以自惑而惑人也明矣。其奈人不自信。故自導
知歸。次言塗路。終言到家。而不知夫不行而速。不
疾而至者。自知歸時。久巳知之。而必待到家乃始
深信。然則佛菩薩於此且當胡為耶。文殊選根曰。
譬如人靜居。十方俱擊鼓。十處一時聞。此則圓真
實。此言初心所悟聞性。而即於眾生現前具足圓
聽。非別有所謂塗路也。又曰。隔垣聽音響。遐邇俱
可聞。五根所不齊。是則通真實。夫誰不聽音。誰限
遠邇。亦可以日用而證知矣。又曰。無聲號無聞。非
實聞無性。聲無既無滅。聲有亦非生。生滅二圓離。
是則常真實。此豈有待修為而後得其常住如是
耶。至於夢聞杵音。逈出思惟之外。自聞聞性。儼然
三昧之中。垢銷應念。明妙圓成。此皆大智所示修
證之門。而於耳根反彰直捷。然後知眾生巳成佛
道。始於初心。明知其故。而必至空竟始為親證。若
未究竟。頓捐程塗。苟非其人。祇成過誤。又或實指

行布。終障圓融。夫以如來出世。為一大事因緣。究
而言之。唯佛知見。更有過於涅槃。我道必為魔說。
詳閱諸疏。盡解直捷之談。一及修持。輙拘位置。即
出吾宗。亦未能免。豈亦復有格格耶。

上四正選圓根竟。
△五聞法獲證。】

「於是阿難及諸大眾。身心了然。得大開示。觀佛菩提
及大涅槃。猶如有人因事遠遊。未得歸還。明了其家
所歸道路。普會大眾。天龍八部。有學二乘。及諸一切
新發心菩薩。其數凡有十恒河沙。皆得本心。遠塵離
垢。獲法眼淨。性比丘尼。聞說偈巳。成阿羅漢。無量眾
生。皆發無等等阿耨多羅三藐三菩提心。」

【如來將勅文殊選根。從五體放光。灌十方諸佛菩
薩。十方諸佛亦從五體放光。灌今如來并在會諸
菩薩及阿羅漢等。一時蒙光。普獲金剛三昧。至此
選根巳竟。普會大眾。天龍八部。及諸有學二乘。新
學菩薩。聞說偈巳。皆得本心。遠塵離垢。獲法眼淨。
彼獲金剛三昧。即此皆得本心也。法眼淨準華嚴
十住初心。從十信滿足。始云悟本自心。許與佛齊。
金剛三昧乃十地所證。初位許與佛齊。則亦應許
獲是三昧耳。新發心菩薩但當信門。至此入住。自
可明證。阿難前巳身心皎然。快得無礙。正當初住。
今云未得還歸。明了其家所歸道路。豈非深明地
上法行。以幾極果耶。發菩提心。是入信位。有訝性
比丘尼。先證無學。是又不可以大乘初心較優劣

耳。

上二依悟圓修竟。
△三廣垂修範。分八。初因阿難
乞度未來。總標三決定義。】

「阿難整衣服。於大眾中合掌頂禮。心迹圓明。悲欣交
集。欲益未來諸眾生故。稽首白佛。大悲世尊。我今巳
悟成佛法門。是中修行。得無疑惑。常聞如來說如是
言。自未得度。先度人者。菩薩發心。自覺巳圓。能覺他
者。如來應世。我雖未度。願度末劫一切眾生。世尊。此
諸眾生。去佛漸遠。邪師說法。如恒河沙。欲攝其心入
三摩地。云何令其安立道場。遠諸魔事。於菩提心。得
無退屈。」

【心即巳悟之心。迹即將證之迹。悲悲往昔之迷。欣
欣今日之悟。因自念他。即今垂後。正菩薩真典型
也。有佛則必有魔。有真則必有偽。互相建立。自古
如然。但依正悟正修。以作人依人範。攝心之路有
門。道場之立從法。事師既往。理啟如今。】

「爾時世尊於大眾中稱讚阿難。善哉善哉。如汝所問
安立道場。救護眾生末劫沈溺。汝今諦聽。當為汝說。
阿難大眾。唯然奉教。」

【安立道場。念後淪溺。正如來本懷。故興讚詞。末世
邪說。即出法中。故宜秉戒莊嚴。作心城塹。事理兼
攝。成內外護。是當仰荷慈力耳。】

「佛告阿難。汝常聞我毗奈耶中宣說修行三決定義。
所謂攝心為戒。因戒生定。因定發慧。是則名為三無

漏學。」

【毗奈耶此云調伏。謂調練三業。制伏過非。安法師
云。戒律禪定智慧。三者至道之門戶。泥洹之關要。
什公云。持戒能折伏煩惱。令其勢微。禪定能遮煩
惱。如四山斷流。智慧能滅煩惱。畢竟無餘。故涅槃
云。有煩惱則無智慧。有智慧則無煩惱。無漏謂不
漏落三有。決定謂佛佛如是也。
△二示四決定明
誨。分四。初示決定斷婬。】

「阿難。云何攝心我名為戒。」

【攝心為戒。蓋密示一切唯心。非但束身。故下皆云。
其心不婬。其心不殺。其心不偷。此以發明自心為
本。一切法行。皆莊嚴自心也。先舉婬者。本經緣起
當機也。】

「若諸世界六道眾生。其心不婬。則不隨其生死相續。」

【清涼云。婬愛惑業。招潤生死。圓覺云。一切眾生。皆
以婬欲而正性命。此性命謂生死根株也。相續輪
轉之義。】

「汝修三昧。本出塵勞。婬心不除。塵不可出。縱有多智
禪定現前。如不斷婬。必落魔道。上品魔王。中品魔民。
下品魔女。彼等諸魔。亦有徒眾。各各自謂成無上道。」

【多智禪定。非異色因。今婬心不除。各各自謂成無
上道。則為異色因矣。是安得不作異色因果耶。長
水云。雖不斷欲。而修定得福。隨福優劣。故成三品。
以邪定力。故得五通。以有漏業。生天魔界。】


「我滅度後。末法之中。多此魔民熾盛世間。廣行貪婬。
為善知識。令諸眾生落愛見坑。失菩提路。」

【具正法眼。令一切人離欲超塵。入佛知見。名善知
識。此以貪欲自縛縛他。如來懸記。末世眾生。慎宜
擇法。】

「汝教世人修三摩地。先斷心婬。是名如來先佛世尊
第一決定清淨明誨。」

【此諭阿難轉教世人。以先斷婬心為第一決定。此
戒與小乘不同。雖使執身不行。執心不起。若非明
見自心。清淨無垢。婬機猶伏。此所為先斷婬心也。】

「是故阿難。若不斷婬修禪定者。如蒸沙石。欲其成飯。
經百千劫。祇名熱沙。何以故。此非飯本。沙石成故。」

【戒定慧從自性生。自性自慧。自性自定。自性自戒。
若以婬心修禪定者。非禪定因。豈獲成就。故曰此
非飯本。沙石成故。】

「汝以婬身求佛妙果。縱得妙悟。皆是婬根。根本成婬。
輪轉三塗。必不能出。如來涅槃。何路修證。」

【佛性為因。涅槃為果。若以婬身。求佛妙果。先非妙
悟也。夫真悟佛性。則般若解脫。三德同符。斯為涅
槃。如彼妙悟。悉為生死根本。所謂婬因。成輪轉果
耳。】

「必使婬機身心俱斷。斷性亦無。於佛菩提。斯可希冀。」

【婬機身心俱斷。二乘亦能。至於斷性亦無。則非真
悟佛性極於究竟未易幾及。謂俱生習氣。非二乘

分。此正深勉阿難究竟菩提也。】

「如我此說。名為佛說。不如此說。即波旬說。」

【蓋防末世天魔。入我法中。邪說亂正。為此確示。波
旬此云惡者。翻譯云。魔王名也。
△二示決定斷殺。】

「阿難。及諸世界六道眾生。其心不殺。則不隨其生死
相續。汝修三昧。本出塵勞。殺心不除。塵不可出。縱有
多智禪定現前。如不斷殺。必落神道。上品之人。為大
力鬼。中品則為飛行夜叉諸鬼帥等。下品當為地行
羅剎。彼諸鬼神。亦有徒眾。各各自謂成無上道。」

【帶殺修禪。報為神道。然此禪即四禪八定之禪。誤
以為自性真禪。又如心開亦誤認生死根本以為
修因。依生死因以為禪定。即不犯殺。亦難解脫。犯
即淪墜。因果歷然。此相續謂負命索償也。】

「我滅度後。末法之中。多此鬼神熾盛世間。自言食肉
得菩提路。阿難。我令比丘食五淨肉。此肉皆我神力
化生。本無命根。汝婆羅門地多蒸溼。加以沙石。草菜
不生。我以大悲神力所加。因大慈悲。假名為肉。汝得
其味。奈何如來滅度之後食眾生肉名為釋子。」

【五淨謂不見。不聞。不疑為我。加自死鳥殘。為五也。
楞伽曰。大慧。我有時說遮五種肉。或制十種。今於
此經。一切種。一切時。開除方便。一切悉斷。又云。一
切眾生。從本以來。展轉因緣。常為六親。以親想故。
不應食肉。食肉且禁。而況殺乎。】

「汝等當知。是食肉人。縱得心開似三摩地。皆大羅剎。

報終必沈生死苦海。非佛弟子。如是之人。相殺相吞。
相食未巳。云何是人得出三界。汝教世人修三摩地。
次斷殺生。是名如來。先佛世尊。第二決定。清淨明誨。」

【鬼神邪定。亦能知過去未來事。起信論云。或令人
知宿命過去之事。亦知未來之事。得他心智。辯才
無礙。報終猶壽盡也。】

「是故阿難。若不斷殺修禪定者。譬如有人。自塞其耳。
高聲大叫。求人不聞。此等名為欲隱彌露。」

【長水云。塞耳修禪。高聲行殺。求不聞之道。彰彌露
之苦。】

「清淨比丘。及諸菩薩。於岐路行。不蹋生草。況以手拔。
云何大悲取諸眾生血肉充食。」

【涅槃云。佛告迦葉。若人掘地刈草斫樹。斬截死屍。
以是業緣。墮地獄不。迦葉言。應墮地獄。何以故。如
佛昔為聲聞說法。汝諸比丘。於諸草木。莫生惡心。
何以故。一切眾生。為惡心故。墮於地獄。】

「若諸比丘。不服東方絲綿絹帛。及是此土靴履裘毳。
乳酪醍醐。如是比丘。於世真脫。酬還宿債。不遊三界。
何以故。服其身分。皆為彼緣。如人食其地中百穀。足
不離地。必使身心於諸眾生若身身分身心二塗不
服不食。我說是人真解脫者。」

【補遺云。酬還宿債。只此一生。捨此則長揖三界矣。
央掘羅經云。文殊白佛言。珂貝蠟蜜。皮草繒綿。非
自界內耶。佛告文殊。若習近世間物者。是方便法。

若物展轉來者。則可習近。若展轉來。離殺者手。則
可習近。文殊言。今此城中有一皮師。能作革履。若
自死牛。牛主從旃陀羅取皮。付皮師使作革履。施
持戒人。此展轉可習近不。佛言。若不受者。是比丘
法。若受者非悲。然不破戒。】

「如我此說。名為佛說。不如此說。即波旬說。」

【如婬義釋。
△三示決定斷偷。】

「阿難。又復世界六道眾生。其心不偷。則不隨其生死
相續。」

【偷心推窮極細。過於不與而取。此生滅事。須人自
檢。】

「汝修三昧。本出塵勞。偷心不除。塵不可出。縱有多智
禪定現前。如不斷偷。必落邪道。上品精靈。中品妖魅。
下品邪人。諸魅所著。彼等羣邪。亦有徒眾。各各自謂
成無上道。」

【從名利心生於委曲。皆名偷心。一切智定。悉惡因
緣。涅槃所謂善因而得惡果。即指此輩。精靈妖魅。
總謂自巳侵婬於人。多諸面目。其心無別也。】

「我滅度後。末法之中。多此妖邪熾盛世間。潛匿姦欺。
稱善知識。各自謂巳得上人法。詃惑無識。恐令失心。
所過之處。其家耗散。」

【長水云。姦欺盈抱。潛護如淳。詐偽充懷。隱藏若拙。
此四句亦可盡悉其態矣。恐令失心等者謂顯異
惑眾。偷甚不與也。】


「我教比丘。循方乞食。令其捨貪。成菩提道。諸比丘等。
不自熟食。寄於殘生。旅泊三界。示一往還。去巳無返。」

【寄於殘生。旅泊三界。示一往還。去巳無返。以此處
心。即使王候修供。萬指圍遶。如同行乞。吾人於此。
所當內省。】

「云何賊人假我衣服。裨販如來。造種種業。皆言佛法。
却非出家具戒比丘為小乘道。由是疑誤無量眾生。
墮無間獄。」

【裨益也。販買賤賣貴。謂買賤賣貴以自裨益也。涅
槃云。我滅度後。是魔波旬。漸當壞亂我之正法。乃
至作比丘比丘尼。及阿羅漢等形。以有漏身。稱是
無漏。壞我正法。乃至說言無四重僧殘不定捨墮
懺悔眾學滅諍等法。亦無偷蘭遮五逆一闡提罪。
乃至若犯如是等罪。亦無有報。如是說者。并是魔
說。】

「若我滅後。其有比丘發心決定修三摩提。能於如來
形像之前。身然一燈。燒一指節。及於身上爇一香炷。
我說是人無始宿債一時酬畢。長揖世間。永脫諸漏。
雖未即明無上覺路。是人於法巳決定心。若不為此
捨身微因。縱成無為。必還生人。酬其宿債。如我馬麥
正等無異。汝教世人修三摩地。後斷偷盜。是名如來
先佛世尊第三決定清淨明誨。」

【然指然香。捨身微因。即得盡酬宿債。此亦論心。非
但論事。蓋以正信之心能忍身分也。縱成無為者

長水以摩登伽在夢。誰能留汝形。方此必酬宿債。
謂成無為後。現有為身。尚還宿債。愚謂如來馬麥
之報。為示當機。應別具眼。興起行經云。隨羅然國。
有婆羅門王名阿耆達。請佛及五百比丘。三月夏
坐。時有天魔迷惑王心。使還宮內。耽荒五欲。供養
六日便止。諸比丘乞食。三日空還。有波羅國馬士。
告諸比丘。正有馬麥。君能噉不。五百匹馬日食二
升。分半以給比丘。一良馬日食四升。分半供佛。佛
言。過去毗婆葉佛時。我為婆羅門。名因提耆利。博
達四韋。教五百童子。王設會請佛。有一比丘。病不
能行。佛及大眾食巳。為病比丘請食。過梵志山。梵
志聞飯香美。詢曰。此髠頭沙門。正應食馬麥。不應
食此。諸童子復曰。此等師主。亦應食馬麥。時婆羅
門。則我身是。五百童子。五百羅漢是。病比丘。即彌
勒是。以是因緣。經歷地獄。無數千歲。今雖得道。爾
時殘緣於毗園邑食馬麥九十日也。】

「是故阿難。若不斷偷修禪定者。譬如有人。水灌漏巵。
欲求其滿。縱經塵劫。終無平復。」

【修禪定者。其心內外一無所重。稍有微繫。縱處山
林闃無人處。終不成就。豈更偷耶。非真定因。難為
定果。如貯漏巵。必無平復。】

「若諸比丘。衣鉢之餘。分寸不畜。乞食餘分。施餓眾生。
於大集會。合掌禮眾。有人捶詈。同於稱讚。必使身心
二俱捐捨。身肉骨血。與眾生共。不將如來不了義說

迴為巳解。以誤初學。佛印是人。得真三昧。如我所說。
名為佛說。不如此說。即波旬說。」

【分衣鉢餘。施與凍餒。於大集會。合掌禮眾。尚有其
人。若受捶詈。同於讚歎。巳少槩見。至於捐捨身分。
與眾生共。實未曾覩。迴不了義將為巳解。所聞皆
然。願與吾人深切猛省。懲其相似。勉所未能也。
△
四示決定斷妄。】

「阿難。如是世界六道眾生。雖則身心無殺盜婬。三行
巳圓。若大妄語。即三摩地不得清淨。成愛見魔。失如
來種。所謂未得謂得。未證言證。或求世間尊勝第一。
謂前人言。我今巳得須陀洹果。斯陀含果。阿那含果。
阿羅漢道。辟支佛乘。十地地前諸位菩薩。求彼禮懺。
貪其供養。是一顛迦。銷滅佛種。如人以刀斷多羅木。
佛記是人。永殞善根。無復知見。沈三苦海。不成三昧。」

【求巳尊勝。是貪名聞。求彼懺悔。是希利養。智論云。
經云巳除利養名聞。說法無所怖望。是利養法如
賊。壞功德本。譬如天雹。傷害五穀。利養名聞。亦復
如是。壞功德苗。不令增長。如佛說毛繩縛人。斷膚
截骨。貪利養人。斷功德本。亦復如是。大慈憐愍。為
眾說法。不為衣食聲名勢利故說。若我以此虗妄
而得供養。與惡賊劫盜得食無異。人著利養。則破
持戒皮。斷禪定肉。破智慧骨。失微妙善心髓。一顛
迦即一闡提。多羅木舊名貝多。此樹以刀斷則不
能復活。三苦海即三塗也。】


「我滅度後。勅諸菩薩及阿羅漢。應身生彼末法之中。
作種種形。度諸輪轉。或作沙門。白衣居士。人王宰官。
童男童女。如是乃至婬女寡婦姦偷屠販。與其同事。
稱讚佛乘。令其身心入三摩地。終不自言我真菩薩
真阿羅漢。洩佛密因。輕言未學。唯除命終陰有遺付。
云何是人惑亂眾生成大妄語。」

【同事四攝之一。菩薩四攝。一布施。二愛語。三利行。
四同事。同事有二。謂同其事業。或現同種族。其意
總在讚歎佛乘。令其身心入三摩地耳。終不自言
者恐類邪人要求利養。示現菩薩。必不如是。輕言
未學謂於未學人前輕自泄漏也。】

「汝教世人修三摩地。後復斷除諸大妄語。是名如來
先佛世尊第四決定清淨明誨。是故阿難。若不斷其
大妄語者。如刻人糞為栴檀形。欲求香氣。無有是處。」

【大妄語。較婬殺盜。其罪尤甚。破婬殺盜。祇能自害。
若大妄語。兼能害人。故真有道人。決無諂曲。以諂
曲心現有道相。誣罔聖賢。欺詐善類。豈非刻彼人
糞作栴檀形。如來所為深却痛絕也。】

「我教比丘。直心道場。於四威儀一切行中。尚無虗假。
云何自稱得上人法。譬如窮人。妄號帝王。自取誅滅。
況復法王如何妄竊。因地不真。果招紆曲。求佛菩提。
如噬臍人。欲誰成就。若諸比丘。心如直弦。一切真實
入三摩地。永無魔事。我印是人。成就菩薩無上知覺。」

【因地不真果招紆曲者謂因以成果。果如其因。未

有因既虗偽果能真實也。所以菩提心行。內外無
遮。自見巳過。遇人謙下。常處三摩地中。上沐慈光。
下遠魔事。愚與同道。法合如是。噬臍杜順云。若嚙
臍腹。喻不可及。】

「如我所說。名為佛說。不如此說。即波旬說。」

【阿難巳悟成佛法門。唯念末劫邪師過誤。重請建
立。以標法幢。如來懸示四決定義。亦為波旬潛入
我法。真偽難分。故於眾前正告之曰。如我此說。名
為佛說。不如此說。即波旬說。可謂深切著明矣。何
慮至今竟符昔記。世尊曰。縱有多智禪定現前。如
不斷婬。必落魔道。如不斷殺。必落神道。如不斷偷。
必落邪道。又曰。縱得妙悟。縱得心開。亦就波旬各
各自謂。眾生眩惑。舉國失心。設言縱得。以示決非。
智者於斯。所宜諦審。未有發明自性而乃岐路若
此也。彼所謂妙悟者。亦曰佛之知見而巳。夫佛之
知見。即眾生心是。眾生迷心。外逐境緣。起婬怒癡。
流轉五道。所謂背覺合塵也。若有真悟。自當背塵
合覺。而乃隨諸境緣。人貪亦貪。人瞋亦瞋。人癡亦
癡。揣波旬自謂。亦曰心外無法。總不可得。大用現
前。不存軌則而巳。然則貪瞋癡法。有耶無耶。有不
是無。作業可見。無不應取。作者儼然。現在有中。現
同流轉。而曰無者。此但藉口聖言。以為縱情之助。
不知如來所說一切法空。一切法無自性。蓋以法
從心生。心若不生。法無能住。今生心取法。即是縛

因。何逃縛果。楞伽云。受婬怒癡性巳。然後妄想計
著婬怒癡性非性。彼取有而妄計無。非不取而法
自無也。故又曰。寧取有如須彌山。不取無如芥子
許。撥無之見。滅佛種性。淪溺後昆。莫此為甚。世有
智者。須具擇法。當此邪正混淆。稍具正見。豈肎更
以口舌起諍。偶疏及此。聊為拈出。以俟天下後世
高明自愛。或無河漢吾言。】

大佛頂如來密因修證了義諸菩薩萬行首楞嚴經
直指卷第六


音釋

大家

(家音姑女之尊稱)。
詃

(懸上聲誘也)。
髠

(音坤鬀髮)。
捶

(音垂擊也)。
詈

(音利罵也)。

嚙

(音孽噬也)。
