











大佛頂如來密因修證了義諸菩薩萬行首楞嚴經
直指卷第五
洞宗三十四世丹霞沙門　圅昰天然　疏
嗣法門人　今釋澹歸　閱

今辯樂說　較

【上初直示圓悟竟。
△二依悟圓修。分五。初標根以
指迷。分五。初請示解結。】

「阿難白佛言。世尊。如來雖說第二義門。今觀世間解
結之人。若不知其所結之元。我信是人終不能解。」

【此承前示汝觀世間解結之人。不見所結。云何知
解。巳經指陳根因塵現。識因根起。種種發明。猶未
確示云何是結。云何得解。故此復問。】

「世尊。我及會中有學聲聞。亦復如是。從無始際。與諸
無明。俱滅俱生。雖得如是多聞善根。名為出家。猶隔
日瘧。」

【諸無明指人法二障。然皆從妄動覺明。故曰無始。
此生滅之縛。非得覺明頓盡。未易解脫。聲聞有學。
雖得分別人空。未忘法執。故曰猶隔日瘧。】

「唯願大慈哀愍淪溺。今日身心云何是結。從何名解。
亦令未來苦難眾生得免輪迴。不落三有。作是語巳。
普及大眾五體投地。雨淚翹誠。佇佛如來無上開示。」

【云何是結。從何名解。蓋欲如來分明拈出。自利利
他。哀慕誠切。
△二十方如來放光。同口標根。分二。
初放光。】

「爾時世尊憐愍阿難及諸會中諸有學者。亦為未來
一切眾生為出世因。作將來眼。以閻浮檀紫金光手
摩阿難頂。即時十方普佛世界六種震動。微塵如來
住世界者。各有寶光從其頂出。其光同時於彼世界

來祇陀林。灌如來頂。是諸大眾。得未曾有。」

【金手摩頂蓋示哀愍攝受之意。六種震動長水表
六情根震動不安。諸疏或表六根當時解除。愚謂
六根之局。本於覺明。流潤生死。由於分別。虗妄既
銷。則六門覺知一時頓現。此示根性出現。故有震
動也。十方諸佛同放頂光灌如來頂表明不循根。
同一超出。無有岐路也。
△二異口同宣。】

「於是阿難及諸大眾。俱聞十方微塵如來異口同音
告阿難言。善哉。阿難。汝欲識知俱生無明。使汝輪轉
生死結根。唯汝六根。更無他物。汝復欲知無上菩提。
令汝速證安樂解脫寂靜妙常。亦汝六根。更非他物。」

【十方如來異口同音表同法要。無二指示也。生死
輪轉。唯汝六根。解脫安樂。亦唯六根者。蓋六根無
性。知覺同源。迷則六根皆唯染用。悟則六根無異
妙圓。故知妙圓真性。常在六門出入。徒以覺明妄
生分別。於對境曉了。不能自認。瞥爾錯過。便入意
思。今欲滅茲分別。即在六門對現。而顯悟由。即得
迷本。學者思之。

上二十方如來放光同口標根竟。
△三示根塵以
揀識妄。】

「阿難雖聞如是法音。心猶未明。稽首白佛。云何令我
生死輪迴安樂妙常同是六根。更非他物。」

【同是六根疑染不應淨。淨不應染。下文歸咎識性。
正詶此問。】


「佛告阿難。根塵同源。縛脫無二。識性虗妄。猶如空華。」

【塵與根皆屬相分。同一現量。故曰同源。凡夫迷故
縛。聖人悟故脫。然皆同皆根塵。所不同者識性耳。
識性雖非別有。然在迷中。虗妄分別。正與覺明根
枝相助。目為結元。故此獨出其過。謂如空華者。空
本無華。因翳見有。不如根性無有惑亂也。觀下文
知見立知。知見無見。便見此旨。】

「阿難。由塵發知。因根有相。相見無性。同於交蘆。」

【知即指根。根本有知。由塵而發。相即指塵。塵本無
相。因根而現。此明相見無有自性也。無自性即空。
故喻交蘆。蘆本空。交亦空也。
△四揀妄以顯真淨。】

「是故汝今知見立知。即無明本。知見無見。斯即涅槃。
無漏真淨。云何是中更容他物。」

【知見根也。立知知字。無見見字皆指第六識。根性
對境曉了。得無憎愛。於此不覺。即落分別。取捨紛
然。此支潤無明。實由發業。所謂結元也。故知無漏
真淨。因此覺明所立能生。分為六根。對境生識。障
自知見。此為妄明。若得發明。則外脫內伏。妙淨無
虧。涅槃體露。更非他有耳。

合論補註以淨覺單指根境釋交蘆為非。意謂根
境相對。則識必同時而起。不知聖意正欲顯根境
無性。以見識性之妄。然則何不先云使汝輪轉生
死結根。唯汝六識乎。夫識由根引。引起生死。亦能
速證解脫。故畢竟根塵無過也。聖人有世諦流布

想。而無倒想。世諦流布。豈非根塵無別。而無倒想。
則惑亂不生。楞伽亦云。我所說者。妄想識滅。名為
涅槃。妄想識即六識。此言識性虗妄。亦指六識。蓋
以五識猶依根而起。未至分別。根以顯色。識以了
色。圓覺云。譬如眼光曉了前境。其光圓滿。得無憎
愛。故知分別憎愛。斯為無明。八識規矩云。愚者難
分識與根。此指五根識也。其不分識與根。纔落明
了。便以為同於意識。一切蠲除。是去妄則兼真并
棄。何怪其問離明離暗。無有見體。遂以為本無我
心耶。

問識性虗妄。經文雖不明說總言六識。然以上言
六根。故下言識性知其為具言六也。而此乃單指
意識。何也。又八識規矩謂愚者難分識與根。蓋言
五根識種現不同。五根屬相分。而五識則為見分。
故不許相能生識。而此引意乃謂其不分根識。恐
其疑於意識。不敢認取。似與規矩相違。豈別有所
據耶。答曰。凡看經文。須看其意之輕重所屬。夫言
根者。謂其能招攬五塵。豈意根亦能招攬五塵耶。
須知舉根則并言六也。六種識謂意識能分別憎
愛。非五識事。五識唯青則曰青耳。以其未離現量。
及至明了之後。然後競分取捨。起惑造業。乃為輪
迴之結。經文渾言識性。須知聖意所重。故此不妨
創為指出。即如引聖人有世諦流布想。不但非根
中事。且亦非五識中事。所謂世諦流布者。世間說

牛。聖人亦說是牛。世間說馬。聖人亦說是馬。說牛
說馬。隨世間見。固無過咎。以見五根識所有曉了。
亦無過咎也。若倒想。則於非色中作色想。於色中
作非色想。斯為惑亂。夫於非色中作色想。是凡夫
事。於色中作非色想。是二乘事。均落意識。非清淨
見。楞伽所謂妄想識滅。名為涅槃。即同此旨也。若
八識規矩但云愚者難分識與根。諸家註云。五識
根種現不同。以根屬相分。夫根屬相分之說。亦只
可言浮根。不可言勝義也。且人知識屬見分。浮根
與塵屬相分。又豈知見分相分同起於自證分乎。
則見相巳不可言異。而以根識為異何耶。以此而
觀規矩註意。與此引意。孰是孰非。猶當俟高明耳。
總之凡落意識。可以為輪迴之本。凡落意識不可
以證清淨解脫。皆聖意所訶。則知五識依根而了。
非訶意所及明矣。至於宗鏡謂六識亦有現量。豈
非現在分別之中。而無分別晣。猶自宛然。是益知
愚謂識性之不指五識之意。亦猶愚者難分識與
根。恐其同於意識而不能自認也。一揀其不同惑
亂。而使之自認。一指其即惑亂之中。而證無分別
晣正可互相發明矣。
△五說偈以歎真妄無性。循
圓歸覺。】

「爾時世尊欲重宣此義。而說偈言。」

【偈十二部之一。謂伽陀。即諷頌也。或以少攝多。或
增明前說。俱無實體。】


「真性有為空。緣生故如幻。無為無起滅。不實如空華。」

【繫有為於真性。見一切有為。本由真現。無有自性。
故空也。此有為之空。不如龜毛兔角。從緣而起。同
於幻化。所以遣目前現有之過也。無為領有為而
言。有為原本真性。即是無為。故無起滅。謂無為起
滅。猶如空華。即有而無。當生不生。若能發明根性。
常體涅槃。法爾如是也。】

「言妄顯諸真。妄真同二妄。猶非真非真。云何見所見。
中間無實性。是故若交蘆。」

【夫以有為而言無為。故曰言妄顯諸真。有為既不
實。則無為猶強名。故曰妄真同二妄。真與非真。尚
不可名。豈更有能見之根。與所見之塵。故曰中間
無實性。是故若交蘆。】

「結解同所因。聖凡無二路。汝觀交中性。空有二俱非。
迷晦即無明。發明便解脫。」

【結因六根而結。解因六根而解。故曰同因。聖凡無
二路者聖即脫。凡即縛。然縛脫無二。則聖凡亦無
二也。故知目前根境。不落有無。惟分迷悟。此乃歸
責識性。故曰迷晦即無明。然無明實性。即是佛性
若在迷中。忽能自認。即本解脫。非有二體也。】

「解結因次第。六解一亦亡。根選擇圓通。入流成正覺。」

【此言結解雖有次第。然六解一亦亡。大乘直破無
明。人法二執。頓捐分別。若悟圓根。纔當入流。便同
正覺。華嚴初心。許與佛齊。與此同旨。故雖伏下選

根。即寓圓頓之意。】

「陀那微細識。習氣成暴流。真非真恐迷。我常不開演。」

【陀那此云執持。即八識異名。此原根性託體八識。
本自深密。但因妄動成習。乃有見相二分。如暴流
水。流不知返成於妄動。則應非真。原本藏性。則應
非妄。故迷於非妄。則與妄兼收。迷於非真。則兼真
并棄。是不宜開演也。】

「自心取自心。非幻成幻法。不收無非幻。非幻尚不生。
幻法云何立。」

【根塵屬相分。識性屬見分。以根現塵而生分別。故
曰自心取自心。同是如來藏無分別體。而妄分根
塵。故曰非幻成幻法。若根塵對現。而無分別。則如
來藏性。尚不自知。雖在根塵。亦無所得。智者於此。
當何名模也。】

「是名玅蓮華。金剛王寶覺。如幻三摩提。彈指超無學。
此阿毗達磨。十方薄伽梵。一路涅槃門。」

【三摩提此云正受亦云三昧。即如幻三昧。阿毗達
磨此云無比法。亦即指此三昧。薄伽梵具足六義。
謂自在熾盛端嚴名稱吉祥尊貴也。此承上非幻
不生。幻法何立。則絕待真心。喻如蓮華。出泥不染。
亦如金剛王寶劍。所擬皆碎。此根本大智。能破無
明。是名如幻三昧。此如幻三昧。即相離相。即念離
念大乘真。修不落漸次。頓超定性二乘。十方如來。
同一道故。究竟極果。更無二揆矣。


詳味偈語。唯諷根性無性。人別聖凡。根性無二。但
於迷晦指為無明。以顯發明便成解脫。而實無明
解脫。原於根中。了無所得。是故真與非真。俱不可
言。斯為了義。智者於此。當自著眼。若作防人空有
之失。巳為錯過耳。取故為迷。不取即悟。一了所知。
當處超越。此所為入流遂成正覺也。如幻三昧。是
真方便。楞伽謂如幻無過。非過量人。孰能知此。

上初標根以指迷竟。
△二綰巾以示結元。分三。初
述開明。】

「於是阿難及諸大眾。聞佛如來無上慈誨。祇夜伽陀。
雜糅精瑩。妙理清徹。心目開明。歎未曾有。」

【祇夜此云重頌。即頌上長行。伽陀此云諷頌。略云
偈。不因長行。但諷美而頌也。雜糅精瑩指上頌能
詮之語。妙理清徹指所詮之理。蓋述所聞。以快其
心目開明也。
△二請舒結倫次。】

「阿難合掌頂禮白佛。我今聞佛無遮大悲性淨妙常
真實法句。心猶未達六解一亡舒結倫次。惟垂大慈。
再愍斯會及與將來。施以法音。洗滌沈垢。」

【無遮有二。一人無遮。不揀下根。二法無遮。祕密開
殫。性淨妙常者。性根性。謂此根性本淨本妙。本不
變易。此屬所詮。了義曰真。無虗曰實。言此法句真
實。乃指能詮。舒即解也。上開示解結。如知見立知
即無明本。知見無見。斯即涅槃。又曰。迷晦即無明。
發明便解脫。又曰。不取無非幻。非幻尚不生。幻法

云何立。可謂分明指示。而猶未嘗一一條示詳悉。
如下文云。由汝無始心性狂亂。知見妄發等。又曰。
此根初解。先得人空。空性圓明。成法解脫等。故須
再懇也。
△三示綰結。并徵結元。】

「即時如來於師子座。整涅槃僧。歛僧伽梨。攬七寶几。
引手於几。取劫波羅天所奉華巾。」

【涅槃僧此云裏衣。僧伽梨此云大衣。劫波羅此云
時分。即夜摩天也。疊華西天之帛。價重無量。】

「於大眾前。綰成一結。示阿難言。此名何等。阿難大眾
俱白佛言。此名為結。於是如來綰疊華巾又成一結
重問阿難。此名何等。阿難大眾又白佛言。此亦名結。
如是倫次綰疊華巾總成六結。一一結成。皆取手中
所成之結。持問阿難。此名何等。阿難大眾亦復如是
次第詶佛。此名為結。佛告阿難。我初綰巾。汝名為結。
此疊華巾。先實一條。第二第三。云何汝曹復名為結。
阿難白佛言。世尊。此寶疊華緝績成巾。雖本一體。如
我思惟。如來一綰。得一結名。若百綰成。終名百結。何
況此巾祇有六結。終不至七。亦不停五。云何如來祇
許初時。第二第三不名為結。佛告阿難。此寶華巾。汝
知此巾元止一條。我六綰時。名為六結。汝審觀察。巾
體是同。因結有異。於意云何。初綰結成。名為第一。如
是乃至第六結生。吾今欲將第六結名。成第一不。不
也世尊。六結若存。斯第六名。終非第一。縱我歷生盡
其明辨。如何令是六結亂名。佛言。如是。六結不同。循

顧本因。一巾所造。令其雜亂。終不得成。則汝六根。亦
復如是。畢竟同中。生畢竟異。」

【我初結時。汝名為結。此疊華巾。先實一條。第二第
三。云何汝等復名為結。此喻元一性覺。始於覺明
為妄。妄有見相。由是六根一時併現。故六根之結。
初自覺明。而覺明之妄。徧於六根。原妄不分體用。
語覺亦貫偏全。縛結既無一六。解脫豈有初終。而
阿難必執倫次。不得混亂。此二乘法執。未易頓忘。
故世尊止言初結不同六結。此初明巾本一條。忽
而綰結。蓋自一條而言初。非於六結而分先後也。
又曰。欲將第六結名。成第一不。此以第六統言六
結。顯異初結。又云。六結不同。循顧本因。一巾所造。
又曰。畢竟同中。生畢竟異。此皆以六望一。以同成
異。起於一體。終於名相。妄發有因。了妄元假。勿以
方便障於真實。學者思之。

上二綰巾以示結示元竟。
△三示解結先後。分四。
初詰示結元。】

「佛告阿難。汝必嫌此六結不成。願樂一成。復云何得。
阿難言。此結若存。是非鋒起。於中自生此結非彼。彼
結非此。如來今日若總解除。結若不生。則無彼此。尚
不名一。六云何成。佛言六解一亡。亦復如是。由汝無
始心性狂亂。知見妄發。發妄不息。勞見發塵。如勞目
睛。則有狂華。於湛精明。無因亂起。一切世間山河大
地。生死涅槃。皆即狂勞顛倒華相。」


【此實發明云何是結也。由汝無始心性狂亂。知見
妄發。是指覺明為妄也。發妄不息。勞見發塵。如勞
目睛。則有狂華。是由能所發生同異及無同異也。
本湛精明。無因亂起。以顯現前世界。及與眾生。如
虗空華。本無所因。若悟無因。當下自息。生死涅槃。
宛如昨夢。并言涅槃者。伏下一亡之旨。
△二徵解
法。】

「阿難言。此勞同結。云何解除。如來以手將所結巾偏
掣其左。問阿難言。如是解不。不也。世尊。旋復以手偏
牽右邊。又問阿難。如是解不。不也。世尊。佛告阿難。吾
今以手左右各牽。竟不能解汝設方便。云何解成。」

【左右偏掣諸疏皆喻空有。愚謂當指根塵。未經發
明根性得所迷因。縱使離塵取靜。關閉六門。非究
竟解。以起下當於結心之意。
△三許除結心。銷妄
還真。】

「阿難白佛言。世尊。當於結心解即分散。佛告阿難。如
是如是。若欲除結。當於結心。」

【所謂結心者。心即常住覺心。此覺無性。妄以所明。
遂為結始。若於根性現前曉了無憎愛處。當下發
明。還符本覺。便能深悉覺明之妄。於外六塵。依前
對現。六根所起。分別儼然。人空法解。先後不無。而
根本智明。理事無礙。始終因果。唯自證知。不屬圓
缺耳。】

「阿難。我說佛法從因緣生。非取世間和合麤相。如來

發明世出世法。知其本因隨所緣出。如是乃至恒沙
界外一滴之雨。亦知頭數。現前種種。松直棘曲。鵠白
烏玄。皆了元由。」

【因即佛性。緣即一切淨法。以佛性無性。故當照了
所謂了達明照之無明也。佛性本淨。蓋以無始虗
偽習氣。從不覺起。依於所明。覆蔽六根。雖當發明。
要須淨力。即前如幻三昧。彈指圓成。此為方便。不
同二乘實法也。推此而知世出世法。無不各有本
因。各有所緣。如來發明出世本因。圓滿淨緣。得一
切智。具正徧知。自然塵沙惑盡。盡諸界外。皆了元
由矣。】

「是故阿難。隨汝心中選擇六根。根結若除。塵相自滅。
諸妄銷亡。不真何待。」

【此起選擇圓根。所謂旋根返源。雖當發明。猶須淨
力也。
△四示綰生次第。解應先後。】

「阿難。吾今問汝。此劫波羅巾。六結現前。同時解縈。得
同除不。不也。世尊。是結本以次第綰生。今日當須次
第而解。六結同體。結不同時。則結解時。云何同除。佛
言。六根解除。亦復如是。」

【此言解結。不可同時。以伏下文先得人空。次成法
解。然能喻似指結解次第。須知所喻別有滯圓。但
領其意。不可過拘也。】

「此根初解。先得人空。空性圓明。成法解脫。解脫法巳。
俱空不生。是名菩薩從三摩地得無生忍。」


【阿難自承擊鐘之示。當是發明根性之後。此云先
得人空。亦即空性圓明。便成法解。蓋心外無法。但
了所知。了無所了。自然法分別盡。此圓乘直捷。非
藏通境界也。長水即下文初於入流亡所。所入既
寂。動靜二相。了然不生。由是漸增聞所聞盡。以當
此根初解。先得人空。盡聞不住。覺所覺空。即當法
解。生滅既滅。寂滅現前。為當得無生忍。詳思相配。
亦自穩當。然愚以下文選根。巳於方便默示圓融。
今於次第亦宜先伏此旨。故不可實法也。

但云此根初解。解何物耶。夫攬色成見。見即我體。
若能離色。見不獨立。此空乃空其攬色之見執。非
空其映色之根性。於此不辨。則離見無我。此涅槃
所以不許二乘見佛性也。夫色法也。見人也。色離
而後見謝。人空而法猶有待者。攬色之見巳離。離
見之色未盡。謂有色可離。故未盡也。色既未盡。未
可言空性圓明。空性即人空之性。夫法由心生。心
若不生。法無能住。故知心外之法執未忘。仍是人
空未圓。是必空性圓明。方能成法解脫。此見法空
皆由人空之極。極則空相亦泯。如人初覺。不言我
覺。所謂六解一亡也。愚嘗按諸經所云。二乘證人
空而未證法空。但就其斷煩惱障言之。若所知未
斷。豈能心境寂然。故知人法當一時頓空。先後之
語。猶是世尊方便也。

上三示解結先後竟。
△四徧徵圓通。分二十七。初

陳悟請示圓根。】

「阿難及諸大眾。蒙佛開示。慧覺圓通。得無疑惑。一時
合掌頂禮雙足。而白佛言。我等今日身心皎然。快得
無礙。雖復悟知一六亡義。然猶未達圓通本根。世尊
我輩飄零。積劫孤露。何心何慮。預佛天倫。如失乳兒。
忽遇慈母。」

【飄零者浮沈六道也。孤露者未有歸泊也。巳悟六
解一亡。未達一門深入。憶昔飄零。欣今所遇。】

「若復因此際會道成。所得密言。還同本悟。則與未聞
無有差別。唯垂大悲。惠我祕嚴。成就如來最後開示。
作是語巳五體投地。退藏密機。冀佛冥授。」

【悟而曰本者。本未曾迷。今亦無悟。故云與未聞等。
此正阿難深達實相。下劣驚異。一時俱了矣。首楞
嚴定。祕密妙嚴。一門深入。方便圓妙。此最後究竟。
故須默靜冥受也。
△二告眾徵問。】

「爾時世尊普告眾中諸大菩薩。及諸漏盡大阿羅漢。
汝等菩薩及阿羅漢。生我法中。得成無學。吾今問汝。
最初發心。悟十八界。誰為圓通。從何方便入三摩地。」

【二十五聖。悟七大十八界而獲圓通。此止言十八
界者。識大六識攝。見大六根攝。五大六塵攝。究而
言之。則七大十八界總六根攝。故上言生死安樂。
均此六根。指示發明。亦唯根性也。生我法中者長
水云。從佛口生。從法化生。得佛法分。
△三聲塵圓
通。】


「憍陳那五比丘。即從座起。頂禮佛足。而白佛言。我在
鹿苑。及於雞園。觀見如來最初成道。於佛音聲。悟明
四諦。佛問比丘。我初稱解。如來印我名阿若多。妙音
密圓。我於音聲得阿羅漢。」

【佛之音聲。從佛口出。而聲非口。音徧十方。不落聲
塵。不可分別。而非無聲。是為了聲實相。悟此而知
四諦亦復如是。涅槃會上。佛為二乘說四諦法。告
文殊菩薩曰。有苦有諦有實。有集有諦有實。有滅
有諦有實。有道有諦有實。如來非苦非諦是實。虗
空非苦非諦是實。佛性非苦非諦是實。所云苦者。
為無常相。是可斷相。是為實諦。如來之性。非苦。非
無常。非可斷相。是故為實。所言集者。能令五陰和
合而生。亦名為苦。亦名無常。是可斷相。如來之性
非是集性。非是陰因。非可斷相。是故為實。所言滅
者。名煩惱滅。亦常無常。二乘所得。名曰無常。諸佛
所得。是則名常。亦名證法。是為實諦。如來之性。不
名為滅。能滅煩惱。非常無常。不名證知。常住無變。
是故為實。道者。能斷煩惱。亦常無常。是可修法。是
名實諦。如來非道。能斷煩惱。非常無常。非可修法。
常住不變。是故為實。此大乘四諦。非二乘所得。然
如來說法。唯有一乘。更無二三。隨機各領。如天普
雨。萬物大小。所潤各別。又內祕外現。當此無遮普
示。不可復有餘乘耳。】

「佛問圓通。如我所證。音聲為上。」


【溫陵云。二十五門。初標音聲。以此方教體故。
△四
色塵圓通。】

「優波尼沙陀。即從座起。頂禮佛足。而白佛言。我亦觀
佛最初成道。觀不淨相。生大厭離。悟諸色性。以從不
淨。白骨微塵。歸於虗空。空色二無。成無學道。如來印
我名尼沙陀。塵色既盡。妙色密圓。我從色相得阿羅
漢。佛問圓通。如我所證。色因為上。」

【始從不淨觀。心生厭離。以厭離心。研塵歸空。色空
無二。得色實相。所謂塵色既盡。妙色密圓。長水曰。
了諸色塵。本如來藏。故曰悟諸色性也。觀不淨相。
此是菩薩行九想觀。不如聲聞厭離求涅槃也。龍
樹釋論云。九想雖是不淨觀。依是能成大事。菩薩
憐愍眾生。知眾生三毒因緣。為著色眾。說是青淤
想等。破除內外所著身相。是為菩薩行九想觀。章
安云。菩薩以大涅槃心。修淨業法。如浮囊白骨八
苦等觀。故非耑。為二乘也。尼沙陀此云塵性。因悟
得名也。
△五香塵圓通。】

「香嚴童子。即從座起。頂禮佛足。而白佛言。我聞如來
教我諦觀諸有為相。我時辭佛。宴晦清齋。見諸比丘
燒沈水香。香氣寂然。來入鼻中。我觀此氣。非木非空。
非煙非火。去無所著。來無所從。由是意銷。發明無漏。
如來印我得香嚴號。塵氣倐滅。妙香密圓。我從香嚴
得阿羅漢。佛問圓通。如我所證。香嚴為上。」

【香諸有為相之一。非木非空。非煙非火。去無所著。

來無所從。所謂離一切相。即一切法。香既如是。諸
法亦然。直下意銷。性相常住。非識所識矣。香嚴真
香自嚴。以悟為號。童真表初入佛法。亦顯童真入
道。如文殊善財諸大菩薩。皆稱童子。宴息。晦向暮
也。清齋清淨之室。
△六味塵圓通。】

「藥王藥上二法王子。并在會中五百梵天。」

【長水云。堪任補處。紹繼佛種。令不斷故。名法王子。
五百梵天。是其徒屬。】

「即從座起。頂禮佛足。而白佛言。我無始劫為世良醫。
口中嘗此娑婆世界草木金石。名數凡有十萬八千。
如是悉知苦醋鹹淡甘辛等味。并諸和合俱生變異
是冷是熱。有毒無毒。悉能徧知。承事如來。了知味性。
非空非有。非即身心。非離身心。分別味因。從是開悟。
蒙佛如來印我昆季藥王藥上二菩薩名。今於會中
為法王子。因味覺明。位登菩薩。佛問圓通。如我所證。
味因為上。」

【此因味有知。悟知味性也。空不能覺。故曰非空。有
則無形。故曰非有。身非知因。心同生滅。故曰不即
身心。味非空嘗。分別非味。故曰不離身心。由是分
別味因。發明覺性。體用全彰。湛然圓滿。藥王藥上
按觀藥王經云。過去有佛。號瑠璃光。有比丘名日
藏。宣布正法。有長者名星宿光。聞說法故。將訶黎
勒諸藥。奉日藏大眾。願我未來能治眾生身心兩
病。舉世歡喜。立名藥王。弟名電光明。以醍醐上妙

之藥供養。立名藥上。
△七觸塵圓通。】

「䟦陀婆羅。并其同伴十六開士。」

【䟦陀婆羅此云善守。長水云。準法華說。威音王佛。
有二萬億。相繼出世。此人初佛像法之中。為上慢
者。毀常不輕。由是墮獄。經於千劫。罪畢得出。值後
威音。出家獲悟。隨例入浴。觀此水性。了不可得。不
從因生。故悟水因。十六開士王城在家菩薩。安師
云。開士始士。荊溪云。心初開故。始發心故。】

「即從座起。頂禮佛足。而白佛言。我等先於威音王佛
聞法出家。於浴僧時。隨例入室。忽悟水因。既不洗塵。
亦不洗體。中間安然。得無所有。宿習無忘。乃至今時。
從佛出家。令得無學。彼佛名我䟦陀婆羅。妙觸宣明。
成佛子住。佛問圓通。如我所證。觸因為上。」

【水無能洗之因。塵與體亦無所洗之性。三不相到。
中間安然。中間謂覺觸之心也。觸塵既盡。妙觸宣
明。妙觸亦指覺觸。謂直下無有能觸所觸。能覺所
覺則真覺現前。故云妙觸宣明也。宿習者前佛初
心。今佛究竟。不忘宿因也。長水謂妄習銷落。與上
下文。恐不相應。
△八法塵圓通。】

「摩訶迦葉。及紫金光比丘尼等。即從座起。頂禮佛足。
而白佛言。我於往劫。於此界中。有佛出世。名日月燈。
我得親近。聞法修學。佛滅度後。供養舍利。然燈續明。
以紫金光塗佛形像。自爾巳來。世世生生。身常圓滿。
紫金光聚。此紫金光比丘尼等。即我眷屬。同時發心。

我觀世間六塵變壞。唯以空寂。修於滅盡。身心乃能。
度百千劫。猶如彈指。我以空法成阿羅漢。世尊說我
頭陀為最。妙法開明。銷滅諸漏。佛問圓通。如我所證。
法因為上。」

【法五塵落謝影子。為意所緣。觀法變滅。意念自息。
即以空寂之心。成於滅盡。滅盡雖九次第中滅受
想定。然以悟明自心。頓空法執。諸漏永絕。固非九
次第攝。舍利此云骨身。亦云靈骨。如五色寶珠。此
如來戒定慧力之所熏修。無上福田也。迦葉此云
飲光。法中有三迦葉。皆是大人。於同名中。此為最
長。行十二頭陀難行苦行。大迦葉第一。故標大迦
葉。受佛遺囑。付法傳衣。入定雞足。金光比丘尼。即
大迦葉在家時婦。
△九眼根圓通。】

「阿那律陀。即從座起。頂禮佛足。而白佛言。我初出家。
常樂睡眠。如來訶我為畜生類。我聞佛訶。啼泣自責。
七日不眠。失其雙目。世尊示我樂見照明金剛三昧。
我不因眼觀見十方。精真洞然。如觀掌果。如來印我
成阿羅漢。佛問圓通。如我所證。旋見循元。斯為第一。」

【樂見照明謂以根中見精。返觀自性。發本明耀也。
金剛三昧即指此發本明耀。絕根離塵。堅固深密。
故能不因眼根觀見十方。復言精真洞然者。以顯
旋見循元之效。乃精真所徹。非同修得也。阿那律
此云無貧。亦云如意。白飯王子。
△十鼻根圓通。】

「周利槃特迦。」


【周利此云大路邊。昔長者之女。隨夫他國。二度產
子。皆於路傍。大即周利。此云大路邊。小即槃特迦。
此云小路邊。此言弟而兼言兄。謂周利之弟也。過
去為大法師。祕吝佛法。後報愚鈍。以宿善故。遇佛
出家。五百比丘。同教一經。九十日不得成就。】

「即從座起。頂禮佛足。而白佛言。我闕誦持。無多聞性。
最初值佛。聞法出家。憶持如來一句伽陀。於一百日。
得前遺後。得後遺前。佛愍我愚。教我安居調出入息。
我時觀息。微細。窮盡生住異滅。諸行剎那。其心豁然。
得大無礙。乃至漏盡成阿羅漢。住佛座下。印成無學。
佛問圓通。如我所證。反息循空。斯為第一。」

【調息出入。此如來方便。使心緣息。得毋散亂。然後
研極細微。盡諸生滅。至於剎那。窮空無歸。返觀調
者。一時漏盡。不同天台止觀。乃成實法。張無盡疑
調息。謂諸經所無。敢於刪添字句。此措大習氣。貽
譏識者。不可不慎。華嚴論謂剎那是極短促念慮
不及之際。一念具九十九剎那。一剎那具九十九
生滅。由此推窮。悟知一息之外。別無一息可得。正
於此時。心光自露不從人覓耳。息屬鼻。此鼻根圓
通也。
△十一舌根圓通。】

「憍梵鉢提。」

【此云牛呞。一云牛舌。以舌似牛。故有虗哨之病。食
後猶唼唼常嚼。時人稱為牛呞。】

「即從座起。頂禮佛足。而白佛言我有口業。於過去劫

輕弄沙門。世世生生。有牛呞病。如來示我一味清淨
心地法門。我得滅心入三摩地。觀味之知。非體非物。
應念得超世間諸漏。內脫身心。外遺世界。遠離三有。
如鳥出籠。離垢銷塵。法眼清淨。成阿羅漢。如來親印
登無學道。佛問圓通。如我所證。還味旋知。斯為第一。」

【從舌嘗味。因味映知。悟此根知。非味非舌。超然獨
脫。所謂一味清淨心地法門也。內脫身心。是由非
體而極於身心俱脫。外遺世界。是由非物而極於
器界俱遺。如鳥出籠。離垢銷塵。亦即應念得超之
意。如來示我下至入三摩地總言所得。後乃敘出
觀味之知而得漏盡。張無盡乃云。靜觀心地。似分
兩重。不應本根。
△十二身根圓通。】

「畢陵伽婆蹉。」

【此翻餘習。如呼恒河神為小婢。由過去世為婆羅
門。我慢餘習。因此得名。】

「即從座起。頂禮佛足。而白佛言。我初發心。從佛入道。
數聞如來說諸世間不可樂事。乞食城中。心思法門。
不覺路中毒刺傷足舉身疼痛。我念有知。知此深痛。
雖覺覺痛。覺清淨心無痛痛覺。我又思惟。如是一身。
寧有雙覺。攝念未久。身心忽空。三七日中。諸漏虗盡。
成阿羅漢。得親印記。發明無學。佛問圓通。如我所證。
純覺遺身。斯為第一。」

【知身痛之覺。即覺覺痛之知。但在迷中。止有覺痛。
常人同具。若覺覺痛。此覺清淨。無痛可得。亦無痛

覺。此在初悟。能所未忘。故須攝念忽空。始得純覺
遺身也。正當此時。猶是知痛之覺。無踰常人。以覺
覺痛之知。因迷而起若迷巳悟。覺亦無從。此非過
量。未易語此。恐認因迷之心。難言解脫矣。
△十三
意根圓通。】

「須菩提。」

【此云空生。從曠劫來。得空三昧。以此得名。亦常行
無諍三昧。人皆喜見。以樂空故。】

「即從座起。頂禮佛足。而白佛言。我曠劫來。心得無礙。
自憶受生如恒河沙。初在母胎。即知空寂。如是乃至
十方成空。亦令眾生證得空性。蒙如來發性覺真空。
空性圓明。得阿羅漢。頓入如來寶明空海。同佛知見。
印成無學。解脫性空。我為無上。」

【從嚝劫來。心得無礙。初在母胎。巳知空寂。顯此從
空入覺。發明覺性真空。頓入如來寶明空海。故知
覺性真空。不同二乘見諸空寂。故云得阿羅漢。頓
入如來。又云印成無學。則此無學。乃指大乘。涅槃
佛亦得稱須陀洹。及阿羅漢。此準二乘位次。若稱
須陀洹。猶重見道初心。與佛無別之意。】

「佛問圓通。如我所證。諸相入非。非所非盡。旋法歸無。
斯為第一。」

【長水云。初以單空空於諸相。故曰諸相入非。次以
重空空於空相。故曰非所非盡。無亦盡也。此言單
空。對相而言。謂諸相元空也。此言重空。對空而言。

謂空相亦空也。無亦盡者。即盡此重空也。不結發
明覺性者。先巳敘出。故此但言所證。亦在當人自
會耳。
△十四眼識圓通。】

「舍利弗。即從座起。頂禮佛足。而白佛言。我曠劫來。心
見清淨。如是受生如恒河沙。世出世間種種變化。一
見則通。獲無障礙。」

【心見清淨者此由眼識明利。發世間智。見世出世
間一切諸法無不通達者亦自名相而言。非真達
出世法也。觀下文悟心無際。方稱見諦。可以互證。】

「我於中路。逢迦葉波兄弟相逐。宣說因緣。悟心無際。」

【因緣偈云。因緣所生法。我說即是空。亦為是假名。
亦是中道義。若會中道。即名見諦。此悟因緣。可當
初果。】

「從佛出家。見覺明圓。得大無畏。成阿羅漢。為佛長子。
從佛口生。從法化生。佛問圓通。如我所證。心見發光。
光極知見。斯為第一。」

【此由眼識照了。得返妙明。發真性覺。光極知見。無
畏即四無畏。謂見徹法源。無所疑畏也。智度為母。
從境生智。智即是子。智慧第一。故為長子。本從如
來開示。而得所證。故曰從口從法。
△十五耳識圓
通。】

「普賢菩薩。」

【行彌法界曰普。位隣極聖曰賢。普賢有三位。一位
前。即地前資加二位。二當位。即十地及等妙二覺。

三位後。既得果後。不捨因門。謂巳成佛。不捨悲願。
唯務濟生。如文殊普賢觀音等菩薩是也。李長者
云。文殊為小男。普賢為長子。二聖合體。名之為佛。
普賢為長子者。謂依根本智起行。行差別智。治佛
家法。諸波羅蜜。各自在故。常以行門建立佛家法。
紹佛家事。故稱法王子。】

「即從座起。頂禮佛足。而白佛言。我巳曾與恒沙如來
為法王子。十方如來教其弟子菩薩根者。修普賢行。
從我立名。」

【凡菩薩乘。最初發明根本智巳。即起差別。依智起
行。皆云普賢行願。故曰從我得名。】

「世尊。我用心聞。分別眾生所有知見。若於他方恒沙
界外。有一眾生心中發明普賢行者。我於爾時乘六
牙象。分身百千。皆至其處。縱彼障深。未得見我。我與
其人暗中摩頂。擁護安慰。令其成就。佛問圓通。我說
本因。心聞發明。分別自在。斯為第一。」

【此從耳識旋聞歸真。發心真聞。不由耳根與耳識
性而能徧聞十方一切眾生所有知見及發普賢
行者。如自心中所起念慮。自起自覺。其人自見普
賢乘六牙象。皆至其前摩頂安慰。而普賢菩薩實
不曾至彼人前。而彼人自見。是普賢菩薩心聞所
感。大悲所成。縱彼障深。一時不見。而暗中機感。巳
受疵覆。所謂一法界中。無有二體。無有二用也。
△
十六鼻識圓通。】


「孫陀羅難陀。」

【孫陀羅此云端正。妻名也。難陀此云歡喜。本名也
兼妻稱者。揀非放牛難陀。佛之親弟也。】

「即從座起。頂禮佛足。而白佛言。我初出家。從佛入道。
雖具戒律。於三摩地。心常散動。未獲無漏。世尊教我
及拘絺羅。觀鼻端白。我初諦觀。經三七日。見鼻中氣
出入如烟。身心內明。圓洞世界。徧成虗淨。猶如瑠璃。
烟相漸銷。鼻息成白。心開漏盡。諸出入息。化為光明。
照十方界。得阿羅漢。世尊記我當得菩提。佛問圓通。
我以銷息。息久發明。明圓滅漏。斯為第一。」

【觀鼻端白。意在繫心一處。經三七日。身心凝寂。內
發圓明。外成虗淨。而曰見鼻中氣出入如烟。就其
凝寂之時所見如此。非以此為得力也。既得內明
外虗。心知自發。豁然還得。諸出入息。化為光明。此
心光并現。照耀十方。非關息化也。所云烟氣自銷
我以銷息。皆自其觀久定極。前後所見之異。即如
內見圓明。外見虗淨。息光息白。悉禪觀中所現境
界。其旨只在心開發明。明圓漏盡而巳。
△十七舌
識圓通。】

「富樓那彌多羅尼子。即從座起。頂禮佛足。而白佛言。
我曠劫來。辯才無礙。宣說苦空深達實相。」

【眾生見一切法常。佛為二乘說於無常。眾生見一
切有我。是樂。是淨。佛為二乘說於苦空無我。二乘
即以此說。引導眾生。故曰宣說苦空。而實於無常

苦空無我。默寓常樂我淨之旨。是為深達實相。非
謂苦空外更有實相。此滿慈內祕。助揚佛化。不自
今日。】

「如是乃至恒沙如來祕密法門。我於眾中微妙開示。
得無所畏。世尊知我有大辯才。以音聲輪。教我發揚。
我於佛前。助佛轉輪。因師子吼。成阿羅漢。世尊印我
說法無上。佛問圓通。我以法音降伏魔怨。消滅諸漏。
斯為第一。」

【法本是常。而說無常。說於無常。以顯真常。法本是
樂。而說於苦。說於法苦。以顯真樂。此為祕密法門
微妙開示也。以大乘法。權實開遮。隨意宣揚。一切
魔外。不得其便。是為降伏。於有漏法。不得其疵。是
為銷滅。皆就辯才方便。見圓通無外也。
△十八身
識圓通。】

「優波離。即從座起。頂禮佛足。而白佛言。我親隨佛踰
城出家。親觀如來六年勤苦。親見如來降伏諸魔。制
諸外道。解脫世間貪欲諸漏。承佛教戒。如是乃至三
千威儀。八萬微細性業遮業。悉皆清淨。身心寂滅。成
阿羅漢。我是如來眾中綱紀。親印我心。持戒修身。眾
推為上。」

【優波離此云近執。乃如來為太子時近侍之臣。故
始敘近侍。親見如來出家勤苦降魔制外解脫。以
至教戒。此見佛弟子中最先上首也。二百五十戒。
各有行住坐臥四威儀。合得一千。對三聚復成三

千。又以三千配身口七支。成二萬一千。復配四分
煩惱。成八萬四千。三聚者。謂攝善法。攝律儀。攝眾
生也。四分煩惱者。謂多貪多瞋多癡及等分也。性
業性是體性。謂所戒之法。體性本惡。如殺盜婬妄。
犯即成業。不同遮業體性非惡。奉佛制止。以能開
諸惡門。如制酒等也。由佛戒故。身得寂滅。身寂滅
故。心亦寂滅。身心寂滅。即發空慧。此所為親印我
心也。故知身心寂滅。則淨覺現前。此清淨覺。真常
住心佛之所印。】

「佛問圓通。我以執身。身得自在。次第執心。心得通達。
然後身心一切通利。斯為第一。」

【執身而曰自在。執心而曰通達。此猶悟本湛圓。能
令身心如妙蓮華。隨順世間。善入空寂也。
△十九
意識圓通。】

「大目犍連。即從座起。頂禮佛足。而白佛言。我初於路
乞食。逢遇優樓頻螺伽耶那提三迦葉波。宣說如來
因緣深義。我頓發心。得大通達。如來惠我袈裟著身。
鬚髮自落。」

【目犍連應云目犍連拘律陀。目犍連此云釆菽氏。
姓也。拘律陀此云無節樹。名也。優樓頻螺此云木
瓜林。亦云木瓜窿。胷有窿如木瓜狀。伽耶此云城。
那提此云江。此三迦葉。宣說因緣。與舍利弗同也。
圓教發諸神通。依於實相。不以二相。見諸佛土。從
真起應。不動真際。徧十法界。故此發心得大通達。

即通達實相。發明因緣如幻。則分別心停。自到實
相耳。智論云。舍利弗。目犍連。俱到佛所。佛遙見二
人。告諸比丘。是我弟子中。智慧第一。神足第一。佛
言善來比丘。即時鬚髮自落。法服著身。衣鉢具足。
受成就戒。】

「我遊十方。得無罣礙。神通發明。推為無上。成阿羅漢。
寧唯世尊。十方如來。歎我神力。圓明清淨。自在無畏。」

【此依實相。從實起用。得無罣礙。故能遠徧十方。十
方如來歎我神力者。目連欲知如來音聲遠近。飛
過西方恒河沙土。當土眾中。色身長大。訝其形小。
謂人頭蟲。彼佛乃言。此東方無量佛土釋尊神足
第一弟子。尋聲至此。勿得慢易。】

「佛問圓通。我以旋湛心光發宣。如澄濁流。久成清瑩。
斯為第一。」

【旋湛謂旋意識復於圓湛。從妙湛圓心。發諸神用。
故曰如澄濁流。久成清瑩。旋湛如澄濁。清瑩則心
光自發也。
△二十火大圓通。】

「烏芻瑟摩。」

【此云火頭。觀火性得道。因之為名。以火頭金剛。示
現執金剛神。衛護侍從。故不設本座。】

「於如來前。合掌頂禮佛之雙足。而白佛言。我常先憶
久遠劫前。性多貪欲。有佛出世。名曰空王。說多婬人。
成猛火聚。教我徧觀百骸四肢。諸冷煖氣。神光內凝。
化多婬心。成智慧火。從是諸佛皆呼召我名為火頭。

我以火光三昧力故。成阿羅漢。心發大願。諸佛成道
我為力士。親伏魔怨。」

【百骸四肢屬地大。冷水大。煖火大。氣風大。徧觀四
大無主。唯一妄想。妄想無依。神自凝寂。神既凝寂。
則智光迸現。此為火光三昧也。】

「佛問圓通。我以諦觀身心煖觸。無礙流通。諸漏既銷。
生大寶𦦨。登無上覺。斯為第一。」

【上總觀四大。此獨諦觀身心煖觸者。婬性屬火。宿
習偏重。故加研窮。於無自性。心火自歇。歇即智𦦨
頓生。所謂性火真空。性空真火。無礙流通言智燄
徧體。非指煖觸也。
△二十一地大圓通。】

「持地菩薩。」

【交光云。先平外地。因了心地。遂持本悟。圓證藏心。
故名持地。】

「即從座起。頂禮佛足。而白佛言。我念往昔普光如來
出現於世。我為比丘。常於一切要路津口。田地險隘
有不如法。妨損車馬。我皆平填。或作橋梁。或負沙土。
如是勤苦。經無量佛出現於世。或有眾生於闤闠處。
要人擎物。我先為擎。至其所詣。放物即行。不取其直。
毗舍浮佛現在世時。世多饑荒。我為負人。無問遠近。
唯取一錢。或有車牛被於泥溺。我有神力。為其推輪。
拔其苦惱。」

【巳上皆敘夙因。勤身濟物。雖未獲悟。巳見菩薩捨
巳利人。以此身心。迴向菩提。不取福田。故有下文

發明之應。毗舍浮此云徧一切自在。市垣曰闤。市
門曰闠。】

「時國大王。延佛設齋。我於爾時。平地待佛。毗舍如來。
摩頂謂我。當平心地。則世界地一切皆平。我即心開。
見身微塵。與造世界所有微塵。等無差別。微塵自性。
不相觸摩。乃至刀兵亦無所觸。我於法性悟無生忍。
成阿羅漢。迴心今入菩薩位中。聞諸如來宣妙蓮華
佛知見地。我先證明。而為上首。」

【此敘悟由。由平外地。悟平心地。見內外微塵。皆無
自性。唯有一心。故心地平。則世界地一切皆平也。
眾生心迷。為四大留礙。內見所造。外見能造。一切
通塞動搖冷煖種種發揮。互相觸擾。悟一切法皆
唯心現。見謝識忘。則諸法本寂。法性自圓。法華所
謂佛之知見也。妙蓮華即以喻此。本於法性悟無
生忍。又曰迴心今入。此在當時權示。今方實位。更
無深淺也。】

「佛問圓通。我以諦觀身界二塵等無差別。本如來藏。
虗妄發塵。塵銷智圓。成無上道。斯為第一。」

【身界二塵。本如來藏。此悟一切諸法唯心所現也。
既唯心現。則一切法元無自性。本由覺明為妄。知
妄無因。性覺元妙耳。
△二十二水大圓通。】

「月光童子。」

【長水云。月是太陰。能生於水。與所值佛。皆由所習
而得其稱。童子菩薩別名。表童真德也。】


「即從座起。頂禮佛足。而白佛言。我憶往昔恒河沙劫。
有佛出世。名為水天。教諸菩薩修習水觀。入三摩地。
觀於身中。水性無奪。初從涕唾。如是窮盡津液精血。
大小便利。身中旋復。水性一同。見水身中。與世界外
浮幢王剎諸香水海。等無差別。」

【準華嚴經。華藏海中。有大蓮華。其蓮華中。有諸香
水。一一香水海。為諸佛剎世界之種。華藏世界。在
香水中。故曰浮幢王剎。華藏二十重。累高如幢。最
為廣大。故稱王。】

「我於是時。初成此觀。但見其水。未得無身。當為比丘
室中安禪。我有弟子闚牕觀室。唯見清水徧在室中。
了無所見。童稚無知。取一瓦礫投於水內。激水作聲。
顧盼而去。我出定後。頓覺心痛。如舍利弗。遭違害鬼。」

【增一云。舍利弗在耆闍崛山中。入金剛三昧。有二
鬼從虗空過定。伽羅鬼語彼鬼言。我今堪以拳打
此沙門頭。優婆伽羅鬼語第二鬼。汝勿興此意。彼
鬼再三不聽。善鬼即去。惡鬼即打舍利弗頭。舍利
弗從三昧起。白世尊言。體素無患。唯苦頭痛。世尊
告曰。有伽羅鬼手打汝頭。彼鬼有大力。若以手打
須彌山者。山便為二分。今此鬼受其罪報。全身墮
阿鼻獄中。世尊告諸比丘。甚奇甚特。金剛三昧力。
乃至於斯。正使須彌山打頭者。不能動其毛。打頭
鬼。亦名復害。】

「我自思惟。今我巳得阿羅漢道。久離病緣。云何今日

忽生心痛。將無退失。爾時童子捷來我前。說如上事。
我則告言。汝更見水。可即開門。入此水中。除去瓦礫。
童子奉教。後入定時。還復見水。瓦礫宛然。開門除出。
我後出定。身質如初。逢無量佛。如是至於山海自在
通王如來。方得亡身。與十方界諸香水海。性合真空。
無二無別。今於如來得童真名。預菩薩會。佛問圓通。
我以水性一味流通。得無生忍。圓滿菩提。斯為第一。」

【證真自性。則性水真空。性空真水。水既如是。七大
皆然。性真空中。一切皆真。一切皆空。投礫心痛。身
既未亡。法亦宛在。以心入定。非心即定。以心觀水。
非水即心也。與十方香水無二無別者。隨其所現。
更無前後出入。所謂水與性一味流通耳。故知二
乘無學。所證人空。猶未忘法者。愚謂法既未忘。則
人空亦未圓極。法華謂之化城。又曰唯有一乘。更
無二三也。
△二十三風大圓通。】

「瑠璃光法王子。」

【長水云。具云吠瑠璃。此云遠山寶。由觀身心風力
所轉。觀成得用。身心洞徹。猶如瑠璃。故以名焉。】

「即從座起。頂禮佛足。而白佛言。我憶往昔經恒沙劫。
有佛出世。名無量聲。開示菩薩本覺妙明。觀此世界
及眾生身。皆是妄緣風力所轉。我於爾時。觀界安立。
觀世動時。觀身動止。觀心動念。諸動無二。等無差別。
我時覺了此羣動性。來無所從。去無所至。十方微塵
顛倒眾生。同一虗妄。如是乃至三千大千一世界內。

所有眾生。如一器中貯百蚊蚋。啾啾亂鳴。於分寸中。
鼓發狂閙。」

【界無方位。故曰安立。世為遷流。故曰動時。即過現
未也。動止謂四威儀。動念謂生滅。開示本覺。而乃
教觀世界眾生。正令當人達此現前根身器界。皆
是妄緣。本無所有。則本覺自然出現。故此覺了羣
動之性。無去無來。當處虗妄。沙界眾生。如器中蚊。
枉自狂閙。可謂深達諸法無生。但須一迴親證。自
與十方諸佛同一圓湛耳。】

「逢佛未幾。得無生忍。爾時心開。乃見東方不動佛國。
為法王子。事十方佛。身心發光。洞徹無礙。佛問圓通。
我以觀察風力無依。悟菩提心。入三摩地。合十方佛
傳一妙心。斯為第一。」

【爾時心開。即親證本覺。不為風力所轉也。迷妄無
主。隨緣飄忽。目為風力。與外風大。同一體妄。風止
浪停。覺海澄湛。即上契諸佛。下啟羣生。無二妙心。
祇爭迷悟耳。
△二十四空大圓通。】

「虗空藏菩薩。」

【清涼云。無閡住檀。施等虗空。即金剛寶菩薩。亦虗
空藏菩薩別名。宗鏡曰。大集會中。虗空藏來時。純
現虗空相。謂阿難言。我以自身證知。是故如所證
知能如是說。何以故。我身即是虗空。以虗空證知
一切法。為虗空印所印。爾時五百大聲聞。各以自
所著鬱多羅僧。奉虗空藏。奉上衣巳。一時同聲說

如是言。其有眾生深發菩提心者。快得善利。於如
是大智法藏中。不墮其外。所上之衣。即便不現。諸
聲聞問衣何所至耶。虗空藏答言。入我藏中。又虗
空藏菩薩。以虗空為庫藏。雨十方無量阿僧祇世
界所有寶物衣服飲食。故偈云。虗空無高故。下亦
不可得。諸法亦如是。其性無高下。虗空藏菩薩。得
虗空庫藏。充足諸有情。此識無窮盡。】

「即從座起。頂禮佛足。而白佛言。我與如來。定光佛所。
得無邊身。爾時手執四大寶珠。照明十方微塵佛剎。
化成虗空。又於自心現大圓鏡。內放十種微妙寶光。
流灌十方盡虗空際諸幢王剎。來入鏡內。涉入我身。
身同虗空。不相妨礙。身能善入微塵國土。廣行佛事。
得大隨順。」

【定光即然燈佛。孤山云。法身如空。徧一切處。是謂
無邊。此由深悟法身。同於色心。如帝網珠。互相涉
入也。珠以表色。而能照明十方微塵佛剎。化成虗
空。所謂全色是心。不分主伴。鏡以表心。而能光流
十方諸幢王剎。來入鏡中。涉入我身。所謂全心是
色不離本際。此以神力表法。然後實示身能善入
微塵國土。廣修佛事。得大隨順。華嚴偈云。佛身充
滿於法界。普現一切羣生前。隨緣赴感靡不周。而
恒處此菩提座。此菩提座。常應十方。而未常動。】

「此大神力。由我諦觀四大無依。妄想生滅虗空無二。
佛國本同。於同發明。得無生忍。佛問圓通。我以觀察

虗空無邊。入三摩地。妙力圓明。斯為第一。」

【四大種從妄想生。妄想無性。唯心所現。一悟唯心。
四大色空。本非他物。故曰於同發明。此即入三摩
地。得大總持。圓明徧攝矣。
△二十五識大圓通。】

「彌勒菩薩。」

【具云梅怛利曳那。此云慈氏。法華敘品云。日月燈
明佛八子。皆師妙光。其最後成佛者。名曰然燈。八
百弟子中。有一人號曰求名。貪著利養。雖復讀誦
眾經。而不通利。多所忘失。故名求名。偈曰。是妙光
法師。時有一弟子。心常懷懈怠。貪著於名利。求名
利無厭。多遊族姓家。棄捨所習誦。廢忘不通利。以
是因緣故。號之為求名。亦行眾善業。得見無數佛。
供養於諸佛。隨順行大道。具六波羅蜜。今見釋師
子。其後當作佛。號名曰彌勒。廣度諸眾生。其數無
有量。】

「即從座起。頂禮佛足。而白佛言。我憶往昔經微塵劫。
有佛出世。名日月燈明。我從彼佛而得出家。心重世
名。好遊族姓。爾時世尊教我修習唯心識定。入三摩
地。歷劫巳來。以此三昧事恒沙佛。求世名心。歇滅無
有。」

【一切萬法。皆由內識變似現前。識亦虗妄。唯是一
心。此一如來藏心。即首楞嚴三昧。是大總持。能攝
一切三昧。摧滅一切虗妄。如湯沃冰。故曰求世名
心。歇滅無有。此當根本大智。後皆差別成就。】


「至然燈佛出現於世。我乃得成無上妙圓識心三昧。
乃至盡空如來國土淨穢有無。皆是我心變化所現。」

【此以差別之智。圓會穢淨有無。滅諸分別。得大隨
順。所謂無上妙圓識心三昧。此識心即指真唯識。
入真唯識性。自成三昧。】

「世尊。我了如是唯心識故。識性流出無量如來。今得
授記。次補佛處。」

【前會淨穢有無。同是妙圓。此從妙圓流出一切如
來。一如覺明所起世界眾生。互相建立。迷悟自分。
悟迷無別也。】

「佛問圓通。我以諦觀。十方唯識。識心圓明。入圓成實。
遠離依他及徧計執。得無生忍。斯為第一。」

【諦觀十方唯識謂十方諸相。皆由內識變似。因相
達性。性本圓明。入圓明性。一切名相因緣。了無所
得。是離依他。入圓明性。一切我及我所。情謂俱亡。
是離徧計。二俱遠離。唯一圓成寶覺。是為無生法
忍。
△二十六見大圓通。】

「大勢至法王子。」

【法華文句云。得大勢者。思益云。我投足之處。震動
三千大千世界。及魔宮殿。故名大勢至。觀經云。以
智慧光普照一切。令離三塗。得無上力。是故號此
菩薩為大勢至。】

「與其同倫五十二菩薩。即從座起。頂禮佛足。而白佛
言。我憶往昔恒河沙劫。有佛出世。名無量光。十二如

來。相繼一劫。其最後佛。名超日月光。彼佛教我念佛
三昧。譬如有人。一專為憶。一人專忘。如是二人。若逢
不逢。或見非見。」

【專憶喻佛念眾生。專忘喻眾生不念佛。若逢不逢
若見不見者謂此一人於佛。當必不逢。而猶言或
者。以佛念眾生故。】

「二人相憶。二憶念深。如是乃至從生至生。同於形影。
不相乖異。」

【同於形影不相乖異以見生佛同源。雖憶念睽隔。
而念想所通。氣分自合。】

「十方如來。憐念眾生。如母憶子。若子逃逝。雖憶何為。
子若憶母。如母憶時。母子歷生。不相違遠。若眾生心。
憶佛念佛。現前當來。必定見佛。去佛不遠。不假方便。
自得心開。」

【心之悟迷。亦如母子。本悟如母。未悟如子。本悟所
熏。念念覺露。如母憶子。背覺合塵。念念情移。如子
逃逝。若情不生。反觀自得。如子憶母。立見冥合也。
現前見佛。誰解承當。當來見佛。錯過不少。所謂去
佛不遠。不假方便。指示念人。詞旨深切。】

「如染香人。身有香氣。此則名曰香光莊嚴。」

【此喻念佛。去佛不遠。如以能念。莊嚴所念。本香熏
發。故曰香光。】

「我本因地。以念佛心。入無生忍。今於此界。攝念佛人。
歸於淨土。」


【以念佛心。念自心佛。心佛雙忘。等法界性。此無生
法忍也。一人既爾。大地皆然。同一法身。互相攝取。
揆因知果。法爾如是也。】

「佛問圓通。我無選擇。都攝六根。淨念相繼。得三摩地。
斯為第一。」

【一念總攝六根。總攝六根會歸一念。念念相繼。無
有他念。即入三摩。是在當人。自知自肎。古佛楷模。
取則不遠。

徧觀諸聖所謂入三摩地者。豈非根塵識三。是則
窮十八界。皆三摩地也。二十五聖。不分大小權實。
同一證悟。則大小權實。盡入三摩地人也。故知迷
則十八界樅然。大小權實釐然。悟則法法圓通。人
人圓通。楞嚴為聲聞啟教。人知引權入實。導別歸
圓。而不知寓實於權。指圓於別。旨更深玄。如曰見
與見緣。并所想相。如虗空華。本無所有。此見及緣。
元是菩提妙淨明體。云何於中有是非是。此所謂
引權入實。導別歸圓也。至於選根。明捨圓融。獨談
行布。而乃真俗互彰。同異各見。吾怪古今諸疏。猶
區區於諸聖而必審其所從來。於進修而必限其
位置。是猶適秦而首越。俟之精識。定當作何語矣。】

大佛頂如來密因修證了義諸菩薩萬行首楞嚴經
直指卷第五



音釋

糅

(柔上聲雜也)。
掣

(音徹牽曳也)。
縈

(音榮繫也)。
呞

(音癡吐而噍也)。
唼

(音霎鳥聚食聲)。

蹉

(剉平聲)。
啾

(酒平聲小聲也)。
