











No. 291-A
 首楞嚴直指敘

大覺能仁。成道十日。即說華嚴。以眾生住地煩惱。為
諸佛不動智。如將寶位直授凡庸。故非三乘之流所
能諦信。當時聲聞在坐。不見不聞。然而最後拈華。則
金色頭陀。獨得別傳之囑。慶喜繼之。為西天二祖。雖
登位於剎竿倒却之時。而發悟在擊鐘驗常之際。則
楞嚴一經。又宗門之法印也。古今疏此。俱擅所長。吾
師
天然昰和上。宴坐丹霞。以三月成直指。適屆示生之
期。甘露降於叢竹。今釋受而伏讀。青蓮發筆端之瑞。
赤珠映意地之光。微眹不留。是跡皆剗。言言本色。不
借華詞。其不可思議之妙。實有與諸家迥絕者。彼皆
悟門各得然。而見量未忘。往往以詞害志。執藥成病。
原其所由。不過能推非心離塵有性而巳。夫能推是
妄離塵無體。此如來語也。如來不云性真常中求於
去來迷悟生死了無所得耶。真覺無功。根塵何咎。極
其轉名不轉體之致。未能迷悟併銷。而迷悟不銷。則
常光便隔。妄即不存。真復何在。當下覺了。巳落紆回。
故為之直示曰。非別有一真在緣慮之先影像之外
也。若謂分別之心與塵俱滅。則無分別。晳不與塵俱
生。各成一物。於何立界。故為之直示曰。但據其所謂

全性者捨分別而更有。不知其所謂分別者捨全性
而必無也。於此不明。詎稱圓悟。所以破心破目。無罪
加誅。有正有倒。將名作實。體用上下。析見見於現前。
人法後先。失空空於頓覺。斷而得顯。因緣自然之戲
論滋深。修乃可成。諸佛眾生之分疆愈遠。倘能豎掃
同時始信因果俱幻。是故。法性海中本絕思惟。四十
九年不說一字。若云此謂權。此謂實。此謂見。此謂修。
此謂圓融。此謂行布。纔成實法。便非了義。乃至性覺
必明。妄為明覺。依經立解。寧不較然。然於性覺生取
心。則明能生所。無如其與妄俱來。於明覺生捨心。則
所必障明。無如其并真俱棄。遂使覺與所明如來語
下二俱有過。安知明與無明。如來藏中。一亦不存。故
又為之直示曰。覺明不礙性覺之常然。性覺豈傷覺
明之自異。悟理之士。亦可以立地冰消矣。而每至險
崖輒生前却者。蓋聖境不捐故。凡情競起也。識其惟
一乾慧。則流轉四生。名為亂想。洊登妙覺。名為極果。
皆是分外。不契本然。故又為之直示曰。捨亂想必無
乾慧。亦猶捨乾慧必無極果。遂以亂想為乾慧。似有
悟迷。至於乾慧。而回觀亂想。悔不安住。尚若遜其所
不及者。然後知迷之不可得也。迷不可得。悟亦何為。
能仁成道之後。適還其眾生之初泯法界量。現法界
身。說法界事。顯法界理。若作聖解。即受羣邪。縱將寶
位。直授凡庸。亦恐凡庸不應重受。彼聲聞在坐。不見
不聞。正與破顏微笑。同一玄賞。今釋豈能更有思議

於吾師不可思議之中耶。謹因讀疏之餘。隨見隨拈。
因月有指非月所取。若其全經旨趣。則一總論。巳化
為無縫天衣。一切眾生。於一原題。全現出無見頂相。
開卷了然。無塵不破。此即枝中覓本。委上求原。不妨
引而伸之作鈍根之助爾。

嗣法門人今釋稽首和南
敬序
No. 291-B
 刻首楞嚴直指緣起

老人疏是經。三月而成。入理深談。多提持向上。啟發
悟門。真足為上根之助。遠邇緇素。渴仰法味。
大中丞傅公竹君。遂捐資全刊流通。何其易也。昔天
台智者大師。聞是經為天竺所秘重。晨夕西望懇禮。
願早至此土。歷百餘載。有沙門般剌密諦始擕來。以
國禁嚴密屢不果。乃書於微細白氎。析臂藏之肉內。
航海而達穗城。時值丞相房融出知南銓。請譯於訶
林風旛堂。親為筆受。故經中文句皆明暢而曲析。

傅公未識　老人。未讀經疏。而亟欲流通。使法雨得
以均霑為快者。豈非於楞嚴宣勝義中大有夙契之
緣歟。夫菩薩以利物為懷。就事就理。雖有淺深。究其

指歸。原無二致　公昔守慶陽。今撫粵西。識度超卓。
指麾敏捷。一舉止間。悉不落尋常蹊徑。其與會中文
殊師利。摧邪輔正。選擇圓通。而終出於無是非是。機
感相類。即事顯理。願　公與大地含靈。同入圓通無
礙門。親證如來無見頂相。即理顯事。願諸閱者。與
　公同發菩提心。現觀世音三十二應身。挽斯世斯民。
躋於羲軒之治。則於　老人之法施　傅公之流通。
兩無辜負爾。

住丹霞今辯槃談謹述
No. 291-C
 首楞嚴直指總論
丹霞沙門　釋天然圅昰　造

威音王以前。無佛名。無眾生名。此時正是道。祇是
無人覺知。大哉斯語。可謂揭光明于重晝。歎浩淼
于全潮。悟即醍醐。迷仍毒藥。所以掩室摩竭。杜口
毗耶。豈惟真機絕待。實乃至道難言。菩提敷座。便
欲示般涅槃。雙樹披胷。復言不說一字。前後斯旨。
首尾全提。十二部中。真實皆為方便。三時五教。權
小盡攝妙圓。法界何知。同覺迷而終始。智光自鑑。
含真妄以圓常。從上以來。于今猶是。鼓萬靈之出

入。而不與聖人同憂。窮三藏之指歸。要難明百姓
之事。本自不迷。何當更悟。指爾𦦨為菩提。徒興獨
尊之見。還涅槃於生死。誰識大覺之心。須知妄旋
不覺。始信妙即無明。會三世于剎那。融十方于當
念。此中最難泯合。動念即涉塵沙。自信巳是移時。
任運翻同罔象。凡庸日用。乃上哲之措心。愚外有
無。悉至人所結舌。動亦匪妄。性智本自澄然。真竟
何歸。虗空同于寂照。尚非劫外。孰謂今時。真如無
性。明昧所以隨緣。生滅由心。能所因之互現。從一
真界。妄見自他。于如幻門。別成心色。六塵逼塞。動
靜兩緣。五陰堅凝。賢愚各執。從眼門入。名之曰色。
從耳門入。名之曰聲。鼻舌身意。各自分司。香味觸
法。更相容現。根塵何異。分別亦常。乃惑亂之我境
我心。即聖神之真智真理。如斯差別。要須一回。共
坐如來道場。恆終身而弗覺。誰示塵勞境界。啟眾
昧以同歸。生死相續。首曰婬心。分別妄緣。良由見
性。性本非見。寄根以明。心不是婬。因色所蔽。見色
心昏。見相心發。同此心目。勝劣攸分。因心有想。達
想即心。豈有暫常。覺迷遂別。知流轉之所自。心境
豈殊。識常住之恆然。見聞不易。七處徵窮。多聞何
益。面門光晃。示根性各各圓明。世界合開。表身土
重重攝入。身心本無廣狹。體用似有滯圓。良由二
種之根本弗明。遂使能推之離塵無體。是以現前
之見相可辨。黑暗之心眼仍迷。燈能顯色。如是見

者。是眼非燈。眼能顯色。如是見性。是心非眼。始信
心本常住。眼有虧全。住名主人。不住名客。亦猶空
本澄寂。塵自動搖。心性真空。生滅從念。豈不知念
為所緣。猶未明心必不滅。蓋以久在迷中。心巳成
想。以想緣心。心同想謝。離想徵見。見露想窮。故分
別之餘。猶留根性以待發明。雖對現云暫。更歷陳
年亦如現在。觀身遷謝。念念不停。觀河宛然。童耄
無異。對境曉了。匪落思惟。回憶分明。豈勞誦習。故
知眾生佛性。只在目前。忍見如來涅槃。瞥入心念。
乘分別之弗及。指現量于當時。暫爾回頭。曠劫如
昨。更窮顛倒所在。以究遺失之由。始知見聞之性。
惑于色空。不可言悟。而不生滅心。仍居身內。豈得
非迷。一臂無殊。各稱倒正。全潮巳錯。誰論浮漚。于
此不覺。妄意承當。則常住心地。但為所悟。而現領
法音。祇是能緣。能緣之分別。既無自性。則所悟之
心性。必有所還。豈知八種差別。盡屬世間。而八種
見精。終非汝外。前塵是物。汝見非他。知覺不雜于
無情。我汝仍分于隔體。各自徧周。見中豈分內外。
亦無斷續。空體不定方圓。說理極其詳明。語證猶
存分量。若指所悟為是。必以能緣為非。是非歷然。
物我難化。物中徵見。先絕所悟之心。是盡無非。又
窮能悟之識。大道無私。非二乘之可議。三摩自住。
須大智以能言。華相本空。菩提悉徧。是非俱遣。但
一文殊。一二兩亡。孤懸妙覺。苟非深徹法源。鮮不

惑為神我。更若徘徊四種。將復誤作因緣。第一義
諦。即在世間諸相之中。但一發明。當無別事。四義
成就。迥出明暗通塞之外。若能見見。頓證菩提。欲
知見所由悟。當識見所由生。見本性真。境從妄得。
由妄見境。遂使明妙局于根中。知心無妄。頓令見
精超于塵外。別業喻根。同分約器。根迷既豁。如赤
眚之忽消。器量本空。若圓影之非故。真智無見。真
理無塵。目見從今。見緣依昔。十方國土。盡是妙明。
當處見聞。何曾虗妄。如來藏中。陰入皆真。真如性
內。處界元實。性色真空。乃至覺明真識。本然周徧。
亦隨眾生所知。從此發明。得未曾有。自信心精無
外。不在身中。反觀十界依空。含裹心內。恩切歸元
之感。願深同體之悲。巳獲法身。希除細惑。人法之
分別易捐。俱生之伏眠難見。猶須他請。以釋同疑
清淨忽生。知覺明之妄立。同異互見。起含識之有
為。世界既成。眾生流變。因緣各遘。業果相尋。在覺
明起滅之內。如陽𦦨翻波。處性覺妙明之中。似太
虗常寂。悟元不藉。須信眾生之覺性常如。迷豈有
因。誰謂妙空之世界猶在。日明雲暗。風動霽澄。虗
空不動。諸相互流。觀性元真。觀相元妄。合妄成相。
合性全真。真則惟妙覺明。一切皆非。真則隨緣周
徧。一切皆即。由是應俗應真。現凡現聖。大覺之赴
感恆周。羣生之當念自滿。全憑妙指。發本真音。破
經卷于一塵。同海光而普印。始信妙覺本圓。無因

自妄。必使狂性忽歇。勝淨元周。了性空而不住生
死。悟緣起而不住涅槃。三種相續。猶在夢中。一念
熏修。暫出纏外。是皆不可功用而得。豈更復以戲
論而成。所以發覺初心。先觀因地。後當審除。此發
明之見聞覺知。即究竟之常樂我淨。但能審擇生
死。便可遠契涅槃。不隨虗妄。任運靜深。現前清水。
無俟去泥。畢至到源。豈踰純淨。惟是迷中之根性
無知。緣塵生識。悟後之結處宜辨。討賊尋媒。障分
別于初心。融種習于後智。猶稱方便。未擬圓修。解
六同一。黏脫俱旋。除器觀空。同異頓撤。知妙圓中
之黏湛忽然。則勝義根之清淨原在。暗明由見。迷
妄乃昏。根知非塵。不循自脫。七種之體性堅凝。何
待杵音始驗。六門之知覺常妙。豈為寤寐所殊。妙
性本淨。明妄當知。解應結心。根塵無咎。性憑淨力。
理行相成。擇根境之圓滯。借鑑羣機。悟直捷于修
持。頓超權學。一切色法。皆聚于目。昔從見昏者今
從見悟。十方音聲。悉達于聞。不為耳礙者還以耳
旋。旋聞歸覺。頓轉不住之機。空覺極圓。誰解現前
之寂。此觀音本證。巳獲圓通。文殊選根。首稱方便。
揀二十四聖。指三世一門。依悟圓修。決定惟二。循
修起悟。無漏有三。行無虗假。斷愛見之魔。心直如
絃。成真因之地。現業易制。自行可違。宿習難除。猶
假神力。是以道場建立。加被憑他。然而章句妙微。
契會由自。十方諸佛。從此出生。後世修行。不起于

座。若欲發初乾慧地。畢竟先由漸次進增。更期滿
五十五心。然後圓成果地修證。是為廣垂修範。捨
此即涉邪途。苟得直捷悟明。亦自默符正觀。靡有
三業未清。六根未淨。可作人天楷模。即此十因不
涉。六報不交。寧免禪那差互。所以純情入地。祇由
一念之差。即或純想升天。須知報滿仍墜。研窮心
識。極于四空。放蕩沈迷。成于阿鼻。佛性流轉。隨念
升沈。妄情匪他。如手反覆。但能識本自心。不循知
見。便可隨順覺性。頓了聖情。三摩地中。得失俱泯。
五陰盡處。境界不留。由初至終。從凡入聖。循顧所
悟。不踰初心。非法眼之能窺。豈天魔之得便。若祇
依教進修。由戒入定。苟不隨時自覺。未免因勝生
心。著境便落邪思。動念即為魔攝。至于生滅巳滅。
識性現前。誤作菩提。亡失知見。別成諸論。不究妙
圓。即使定性聲聞。未許見性。得少獨覺。遠背涅槃。
所以不由積累。直下心開。與此遞歷深禪。循致識
破。同名乾慧。頓入金剛。彼由悟修。此乃修悟。修悟
者先行布而後圓融。悟修者先圓融而後行布。悟
則俱悟。互有異同。修則俱修。且分難易。頓悟者理
虞差別。漸修者事涉淆訛。理之差別。乃在悟之失
真。事之淆訛。常恐修多岐路。是以見性離塵。超分
別而隨緣自在。真心無妄。出是非以妙慧莊嚴。悟
既精詳。修應圓脫。行以理印。差別之義無虧。理以
行嚴。根本之門靡踰。陰銷次第。豈閡圓融。因界分

明。不淪偏證。本覺淨心。初無塵垢。妄想計度。始現
色心。色因空有。觸以離知。記非忘無。生豈滅盡。即
使生滅巳旋于湛中。入合彌彰于識際。故行陰雖
盡。覺心難圓。二乘既誤入于無為。初心猶錯擬乎
即色。悟理未圓。纔趨解脫之門。適巳成于厭境。迷
情不盡。侈言非道之行。究必底於撥無。萬法雖空。
一真何住。三界之心巳絕。現行豈濫俱生。千聖之
眼既超。無身恐妨有事。所以同時啐啄。須還作家。
無著真宗。未稱尊貴。此經示墮。要先蕩其識心。終
至圓修。亦即蠲夫聖解。行於異類。始許同廛。誰非
見者。誰非聞者。眼見非色。耳聞非聲。全體大用。攝
今古于當途。泯智絕愚。齊物我于劫外。猶屬指蹤。
未當真詣。默而成之。不得其眹神。而明之。存乎其人。

首楞嚴直指總論(終)

大佛頂如來密因修證了義諸菩薩
萬行首楞嚴經直指卷第一
洞宗三十四世丹霞沙門　圅昰天然　疏
嗣法門人　今釋澹歸　閱
今辯樂說　較

【首楞嚴此云究竟堅固者。大定之名也。自性真定。
當念寧謐。不可破壞。無有時量。亦無出入。以體而
言。含裹法界。大而無外。細入無間。絕相離見。故即
佛頂為喻。佛之頂相不可見也。以因而言。十方如
來。微密寂照。非智能知。非識能識。以修證而言。則
自性真修。不落階級。不借功勳。所謂了義。非不了
義。以體大而言。故曰如來。以用大而言。故曰菩薩。
合普賢行願。無不具足于因果同時之極也。今一
切眾生。自性清淨。各不自見。即凡庸之不覺。得大
聖之湛圓。夫見即不大。譬全渤局于浮漚。大故不
見。似一滴投于巨壑。此眾生之大佛頂也。見即不
密。聲光洩于所知。密即不見。虗空本無窺處。此眾
生之如來密因也。見修非證。目前之法猶存。忘見
為證。一真之量斯撤。此眾生之修證了義也。見行
不妙。誰知足為眼礙。妙行不見。始信解絕行成。此
眾生之普賢萬行也。見即不定。境紛心目之間。定

即不見。知泯繁興之內。此眾生之究竟堅固也。首
標經目。極如來因果理行。不越眾生自性清淨各
不自見之中。故悟為圓悟。修為圓修。自始至終。不
墮邪外。圓覺云。一切眾生。皆證圓覺。知其皆證。即
非眾生。若非眾生。即亦非證。如來所為直取現前
根性。以合于無是非是。豈聲聞緣覺之所能搆歟。

△初序分。分二。初諸經通例。分二。初說時處。】

「如是我聞一時。」

【世尊臨般涅槃。阿難請問結集經首當置何語。世
尊云。當置如是我聞一時。故為契經通例。如是指
所說經。我聞謂阿難親從佛聞。一時正說經時也。】

「佛在室羅筏城祇桓精舍。」

【室羅筏具云室羅伐悉底。此云豐德。以此城中。財
寶五欲多聞解脫四皆豐足。祇具云祇陀。亦云逝
多。此云戰勝。波斯匿王太子生時。適當戰勝。故以
取名。桓林也。祇陀園為給孤長者以金布地。買置
精舍。請佛說法。太子感動。并施林木。故當時竝稱。

△二列在會聽眾。】

「與大比丘眾千二百五十人俱。皆是無漏大阿羅漢。」

【大有三義。一數多。二名重。三德勝。比丘此翻亦三
義。一乞士。二怖魔。三破惡。千二百五十人憍陳那
等五人。舍利弗目犍連師徒各一百人。三迦葉師
徒一千人。耶舍長者五十人。略五人者。舉大數也。
漏有三。一無明。二欲。三有。阿羅漢亦有三翻。一應

供。二無生。三殺賊。二乘應供。止於人天。大乘應供。
通世出世二乘無生。止脫分段。大乘無生。并離變
易。二乘殺賊。止窮四住。大乘殺賊。五住永盡。然此
嘆眾。當是大乘。涅槃四依品第四人者。名阿羅漢。
斷諸煩惱。捨於重擔。逮得巳利。所作巳辦。住第十
地。】

「佛子住持。善超諸有。」

【從佛口生。從法化生。得佛法分。故云佛子。華嚴嘆
眾。住一切菩薩智所住境。護持諸佛正法之輪。諸
有欲有。色有。無色有。處於諸有。不為界繫。故曰善
超。】

「能於國土成就威儀。從佛轉輪。妙堪遺囑。嚴淨毗尼。
弘範三界。應身無量。度脫眾生。拔濟未來。越諸塵累。」

【首二句。孤山云。隨剎現身。正容悟物。輪圓義。惟慤
法師云。從佛受教。自證巳圓。能演佛言。轉化羣品。
遺囑蒙鈔云。囑法令傳。囑生令度。毗尼此云律。律
法也。法有輕重開遮持犯。所以調伏自他也。三界
欲色無色。即此嚴淨。可為三界軌則。應身略有二。
一大應。為十地菩薩。一隨類應。為十二類生。其數
無量。此經為阿難啟教。度脫當時。實亦埀拔後世。
使皆超諸塵累也。】

「其名曰大智舍利弗。摩訶目犍連。摩訶拘絺羅。富樓
那彌多羅尼子。須菩提。優波尼沙陀等。而為上首。」

【舍利弗此云鶖子。母眼如鶖。因以為名。摩訶此云

大。目犍連此云釆菽氏。上古僊人。常食菉豆。母是
彼種。從外立名。神通第一。摩訶拘絺羅。此云大膝。
即長爪梵志。以一切不受為宗。問佛負墮。遂投出
家。富樓那此云滿。父名。彌多羅尼此云慈。母名。連
父母名。故云滿慈子。須菩提此云善吉。亦云空生。
解空第一。優波尼沙陀此云塵性。因觀塵空得道
故名。上首者為眾綱領也。】

「復有無量辟支無學。并其初心。同來佛所。屬諸比丘
休夏自恣。十方菩薩。咨決心疑。欽奉慈嚴。將求密義。
即時如來敷座宴安。為諸會中宣示深奧。法筵清眾。
得未曾有。迦陵仙音。徧十方界。恒沙菩薩。來聚道場。
文殊師利。而為上首。」

【辟支一翻獨覺。出無佛世。寂居觀化而得悟者。一
翻緣覺。出有佛世。奉佛指教。觀十二因緣而得道
者。無學果滿取證。不復前進。聲聞有學。未至無學。
皆云初心。新發意菩薩。信滿入住。亦云初心。屬當
也。四月十六日夏安居。至七月十五日安居竟。曰
休夏。九旬中所有疑問。自過不知。一任僧舉。曰自
恣。菩薩具云菩提薩埵。此云覺有情。又菩提翻無
上智慧。埵翻大心眾生。迦陵具云迦陵頻伽。仙鳥
名。其音和雅。喻佛音也。文殊師利亦云曼殊室利。
此云妙吉祥。又云妙德。文殊表根本智。具擇法眼。
經中屢出。

上初諸經通例竟。
△二本經緣起。分四。初匿王請

佛。】

「時波斯匿王為其父王諱日營齋。請佛宮掖。自迎如
來。廣設珍羞無上妙味。兼復親延諸大菩薩。城中復
有長者居士。同時飯僧。佇佛來應。佛敕文殊。分領菩
薩及阿羅漢應諸齋主。」

【波斯匿此云勝軍。舍衛國王也。諱忌也。即先王昔
年崩日。正當僧自恣。宮掖內庭也。長者德財俱備
之稱。居士守道寡欲之號。
△二阿難循乞被攝。】

「唯有阿難先受別請。遠遊未還。不遑僧次。既無上座
及阿闍黎。途中獨歸。其日無供。即時阿難執持應器。
於所遊城次第循乞。心中初求最後檀越以為齋主。
無問淨穢剎利尊姓及旃陀羅。方行等慈。不擇微賤。
發意圓成一切眾生無量功德。阿難巳知如來世尊
訶須菩提及大迦葉。為阿羅漢。心不均平。欽仰如來
開闡無遮。度諸疑謗。經彼城隍。徐步郭門。嚴整威儀。
肅恭齋法。爾時阿難因乞食次。經歷婬室。遭大幻術
摩登伽女。以娑毗迦羅先梵天呪攝入婬席。婬躳撫
摩。將毀戒體。」

【阿難此云慶喜。佛成道曰。適斛飯王忽報生兒。淨
飯王以此賜名。不遑僧次謂不在赴齋之列也。先
於巳夏為上座。阿闍黎此云軌範。律制僧出。必從
二師。此伏誤墮之由。鉢多羅此云應量器。唯瓦與
鐵。體量合法。檀越此云施主。從無善心行施者。謂
之最後。剎利此云田主。劫初時。人食粳米。各為封

殖。推有德者以為處分。此王者之始。旃陀羅此云
殺者。即屠膾。所謂無問淨穢也。迦葉此云飲光氏。
須菩提捨貧乞富。大迦葉捨富乞貧。均為如來所
訶。謂偏貧多疑。偏富多謗也。城之濠塹曰隍。比丘
辰巳應供。名為齋者。與眾生接。不得不齋。摩登伽
此云本性。後出家稱性比丘尼。從昔號也。娑毗迦
羅此云金頭。苦行外道。師事梵天而得此呪。聲聞
無作戒體。從白四羯磨時發。屬意。意變即毀。將者
未然之辭。
△三勅文殊將呪往護。】

「如來知彼婬術所加。齋畢旋歸。王及大臣。長者居士。
俱來隨佛。願聞法要。于時世尊頂放百寶無畏光明。
光中出生千葉寶蓮。有佛化身。結跏趺坐。宣說神呪。
勅文殊師利將呪往護。惡呪銷滅。提獎阿難及摩登
伽歸來佛所。」

【如來不自宣說。而以頂光化佛說者。示一切神通。
皆智用上事。而於無相體中不動不搖。默寓眾生
迷事。枉受驅馳。而於自性亦無得失。一回覺悟。復
還本有也。文殊表根本智。以根本智能伏邪外。故
勅往護。
△四阿難悲恨請修。】

「阿難見佛頂禮悲泣。恨無始來一向多聞。未全道力。
殷勤啟請十方如來得成菩提。妙奢摩他三摩禪那
最初方便。於時復有恒沙菩薩。及諸十方大阿羅漢
辟支佛等。俱願樂聞。退坐默然。承受聖旨。」

【世尊嘗云。我與阿難於空王佛所。發菩提心。阿難

常樂多聞。而我常勤精進。故知空聞不如實證也。
奢摩他此云寂靜。三摩此云觀照。禪那此云寂照
不二。

總言則首楞嚴。分言則奢摩他三摩禪那也。蓋由
常住真心。常寂常照。寂照無二。即涅槃所謂定慧
均等耳。聲聞定多慧少。故不見佛性。十住菩薩慧
多定少。故少見佛性。以此而知佛性之為定慧均
等。常住真心之為寂照無二。當無二揆也。孤山嘗
以天台三觀配之。覺範稍別。亦同此意。不與下文
常住真心相符。此經指根性之迷。以復還性覺本
有寂照。似與純用功勳者不可同日而語。天如補
註依前釋。當為確論也。

上初序分竟。
△二正宗分。分四。初直示圓悟。分十
二。初徵心。分八。初標常住流轉之由。分四。初審發
心。】

「佛告阿難。汝我同氣。情均天倫。當初發心。於我法中。
見何勝相。頓捨世間深重恩愛。阿難白佛。我見如來
三十二相。勝妙殊絕。形體映徹。猶如瑠璃。常自思惟。
此相非是欲愛所生。何以故。欲氣麤濁。腥臊交遘。膿
血雜亂。不能發生勝淨妙明紫金光聚。是以渴仰從
佛剃落。」

【佛出淨飯王。阿難出斛飯王。淨斛同生。亦稱同氣。
兄弟天倫也。詰心詰見。以為下文徵勘。我見如來
三十二相者。答見也。常自思惟者。答心也。如來相

好。自足安平。以至頂相。共三十二。
△二分真妄。】

「佛言。善哉阿難。汝等當知一切眾生。從無始來。生死
相續。皆由不知常住真心性淨明體。用諸妄想。此想
不真。故有輪轉。」

【性之覺了曰心。心之湛圓曰性。不知者心性無體。
隨順不覺。此原迷真之故也。迷則隨境分別而不
自知。故有輪轉。是稱為妄。約真妄之由。蓋欲指真
心之所露唯根。妄心之相續唯識。故下文徵心。先
窮分別之妄。後示見性之真。若從見性而悟藏心
之無分別。始知分別全真。輪轉非妄耳。

迷常住真心而為妄想。故終日住妄想。而不知為
常住真心。涅槃所謂佛性流轉五道也。今現在流
轉。而誤以妄想為真心者。應觀生死相續。在於何
處。圓覺云。未出輪迴。而辨圓覺。彼圓覺性。即同流
轉。曹溪云。前念不生是心。後念不滅是佛。故知念
念生滅之非佛心。尚在輪迴之非圓覺。妄想有性。
更須知真智無體。一回決了。正未可儱侗真常耳。

△三勅直心。】

「汝今欲研無上菩提真發明性。應當直心詶我所問。
十方如來同一道故。出離生死。皆以直心。心言直故。
如是乃至終始地位中間永無諸委曲相。」

【無上菩提即十方如來無上正等正覺。然皆發明
真性而得成就。故先標此。肇公云。直心者謂內心
真直。外無虗假。賢首云。向理之心。無別岐路也。發

心為始。究竟為終。於其中間。絕諸岐路。

眾生日用。全身是妄。故如來特於現前提出直心。
要在詶答中分明吐露。故下文得其由目觀見。心
生愛樂。遂乃七處徵窮。至於情枯智竭。然後反之
能推。目前雖未究竟。亦自可因其所明以通其暗
也。今人觀此。盡謂能推之非我心。離塵之有全性。
而不知冥心獨照。猶為內守幽閑。移時失候。仍是
離塵無體。執自所見。附會聖言。其為心言不直。豈
可勝言。故知如來最初丁寧之非無旨也。
△四徵
心目。】

「阿難。我今問汝。當汝發心緣於如來三十二相。將何
所見。誰為愛樂。阿難白佛言。世尊。如是愛樂。用我心
目。由目觀見如來勝相。心生愛樂。故我發心願捨生
死。佛告阿難。如汝所說。真所愛樂。因於心目。若不識
知心目所在。則不能得降伏塵勞。譬如國王為賊所
侵。發兵討除。是兵要當知賊所在。使汝流轉。心目為
咎。吾今問汝。唯心與目。今何所在。」

【將何所見者。審見也。誰為愛樂者。審心也。如是愛
樂用我心目者。總答心目也。由目觀見心生愛樂
者。分答心目也。塵六塵。勞即六塵汩擾。心為塵勞
所依。如賊窩主。目為塵勞所引。如賊向導。此窮妄
之源也。諸家皆分心屬識。目屬根。故有破心破目
之異。愚謂破其迷。非破心目。下經云。是心非眼。則
又何用擇破耶。


方將發明真心。因根顯性。而謂要當知賊所在。使
汝流轉。心目為咎者。何也。須知賊本子民。子民無
識。誤陷不良。心目亦然。真覺無性。迷於所明。根境
區分。展轉流浪。得其咎因。勞眚頓消。即此四塵。號
清明目。心分別性。何異妙觀。革面相從。賊元吾子。
亦猶治不易民耳。

上初標常住流轉之由竟。
△二執心在內。分四。初
正執身內。】

「阿難白佛言。世尊。一切世間十種異生。同將識心居
在身內。縱觀如來青蓮華眼。亦在佛面。我今觀此浮
根四塵。祇在我面。如是識心實居身內。」

【十二類生。除空散無身相故。除土木無心相故。浮
麤浮。別非勝義。五根俱具八法。能造四大。地水火
風。所造四塵。色香味觸。此指所造。塵污染義。
△二
舉現前約定。】

「佛告阿難。汝今現坐如來講堂。觀祇陀林。今何所在。
世尊。此大重閣清淨講堂。在給孤園。今祇陀林。實在
堂外。阿難。汝今堂中。先何所見。世尊。我在堂中。先見
如來。次觀大眾。如是外望。方矚林園。阿難。汝矚林園。
因何有見。世尊。此大講堂。戶牖開豁。故我在堂得遠
瞻見。」

【堂在園中。林在堂外。此約境之內外。以伏見有次
第。先見次觀。又約見之先後。以伏在內之心。當先
見內。汝矚林園。因何有見。亦以起其講堂戶牖之

答。取講堂喻身。戶牖喻根也。直解云。阿難執見由
眼。故有因何有見之問。下經云。汝在室中。門能見
不。便含是心非眼之意。
△三撫慰廣示。】

「爾時世尊在大眾中舒金色臂。摩阿難頂。告示阿難
及諸大眾。有三摩提。名大佛頂首楞嚴王。具足萬行。
十方如來一門超出妙莊嚴路。汝今諦聽。阿難頂禮。
伏受慈旨。」

【前巳約定。以待後徵。此先撫慰。廣標修門也。三摩
提大般若云。世尊入等持王妙三摩地。諸三摩地
皆攝入此三摩地。即此三摩提也。故曰名大佛頂
首楞嚴王。具足萬行。稱性所起。福慧二嚴。還嚴本
性。故云妙莊嚴。一門超出。無岐路。無等待也。

三摩提所云三昧總持。此三昧總持。具有如是根
本差別。體大用大。十方如來。皆從此路獲妙莊嚴。
覺範以三摩提為但資變化。而妙莊嚴指為方便。
所引法華妙莊嚴王。亦取身為異道。以明方便之
旨。理固深玄。似非本經切要耳。
△四窮非內。】

「佛告阿難。如汝所言。身在講堂。戶牖開豁。遠矚林園。
亦有眾生在此堂中。不見如來。見堂外者。阿難答言。
世尊。在堂不見如來。能見林泉。無有是處。阿難。汝亦
如是。汝之心靈。一切明了。若汝現前所明了心。實在
身內。爾時先合了知內身。頗有眾生。先見身中。後觀
外物。縱不能見心肝脾胃。爪生髮長筋轉脈搖誠合
明了。如何不知。必不內知。云何知外。是故應知汝言

覺了能知之心住在身內。無有是處。」

【此窮心非身內。故以在堂之身。喻在身之心。在堂
之身。先見如來。而在身之心。不見身內。以此而知
心非身內。亦有者設言其必無也。頗有者亦因其
先見後矚之語。是應有而出其終無也。縱不能見
心肝脾胃。而爪生髮長筋轉脈搖誠合明了。又轉
難之。總以明其必不能見內耳。

上二執心在內竟。
△三執心在外。分二。初正執身
外。】

「阿難稽首而白佛言。我聞如來如是法音。悟知我心
實居身外。所以者何。譬如燈光。然於室中。是燈必能
先照室內。從其室門。後及庭際。一切眾生。不見身中。
獨見身外。亦如燈光居在室外。不能照室。是義必明。
將無所惑。同佛了義。得無妄耶。」

【窮於身內。故疑身外。似理所無。然眾生迷於境物。
隨緣飄泊。不能自主。比之執內。亦無優劣。
△二窮
非外。】

「佛告阿難。是諸比丘。適來從我室羅筏城循乞摶食。
歸祇陀林。我巳宿齋。汝觀比丘。一人食時。諸人飽不。
阿難答言。不也。世尊。何以故。是諸比丘。雖阿羅漢。軀
命不同。云何一人能令眾飽。佛告阿難。若汝覺了知
見之心實在身外。身心相外。自不相干。則心所知。身
不能覺。覺在身際。心不能知。我今示汝兜羅綿手。汝
眼見時。心分別不。阿難答言。如是。世尊。佛告阿難。若

相知者。云何在外。是故應知汝言覺了能知之心住
在身外。無有是處。」

【一人之食。不能眾飽。喻身心相外。則不相知。今以
相知。窮非身外也。摶食即段食。謂有形段可摶也。
宿預也。溫陵曰。乞食歸林。乃舉現前方食之眾。故
曰我巳宿齋。兜羅具云兜沙羅。此云霜。佛手柔輭。
如兜羅綿。

上三執心在外竟。
△四計潛根。分二。初正執潛根。】

「阿難白佛言。世尊。如佛所言。不見內故。不居身內。身
心相知。不相離故。不在身外。我今思惟。知在一處。佛
言。處今何在。阿難言。此了知心。既不知內。而能見外。
如我思忖。潛伏根裏。猶如有人取瑠璃椀。合其兩眼。
雖有物合。而不留礙。彼根隨見。隨即分別。然我覺了
能知之心。不見內者。為在根故。分明矚外無障礙者。
潛根內故。」

【阿難以瑠璃籠眼。喻根籠心。不知眼見瑠璃。而心
不能見眼。以眼非境也。下文自徵。
△二窮非潛根。】

「佛告阿難。如汝所言。潛根內者。猶如瑠璃。彼人當以
瑠璃籠眼。當見山河。見瑠璃不。如是。世尊。是人當以
瑠璃籠眼。實見瑠璃。佛告阿難。汝心若同瑠璃合者。
當見山河。何不見眼。若見眼者。眼即同境。不得成隨。
若不能見。云何說言此了知心潛在根內如瑠璃合。
是故應知汝言覺了能知之心潛伏根裏如瑠璃合。
無有是處。」


【彼根隨見。隨即分別。是心眼相隨。若能見眼。眼即
同境。故不成隨。若不能見。則心非潛根如瑠璃合
上四計潛根竟。
△五開合明暗。分二。初正執開合
明暗。】

「阿難白佛言。世尊。我今又作如是思惟。是眾生身。腑
藏在中。竅穴居外。有藏則暗。有竅則明。今我對佛。開
眼見明。名為見外。閉眼見暗。名為見內。是義云何。」

【以有藏則暗。有竅則明。脫既不見內而能見外之
難。仍是心在身內之說。
△二窮非開合明暗。】

「佛告阿難。汝當閉眼見暗之時。此暗境界。為與眼對。
為不對眼。若與眼對。暗在眼前。云何成內。若成內者。
居暗室中。無日月燈。此室暗中。皆汝焦腑。若不對者。
云何成見。」

【阿難以見暗即為見內。是對眼則暗在眼前。不成
為內。故又有此室暗中皆汝焦腑之難。不對無見。
總以證成其見暗非內耳。】

「若離外見。內對所成。合眼見暗。名為身中。開眼見明。
何不見面。若不見面。內對不成。」

【前以對眼為外。不得成內。今縱許離外見之非。而
以見暗成其內對。則見明亦應成為內矚。故曰何
不見面。內矚不成。則內對非義。良以暗在眼前。不
得成為見內。亦猶明在眼前。不應名為內矚也。】

「見面若成。此了知心。及與眼根。乃在虗空。何成在內。
若在虗空。自非汝體。即應如來今見汝面。亦是汝身。

汝眼巳知。身合非覺。必汝執言身眼兩覺。應有二知。
即汝一身。應成兩佛。是故應知汝言見暗名見內者。
無有是處。」

【此又許其見面亦成內對。則唯心與眼。皆在虗空。
既不成內。又非汝體。故又有如來見汝亦是汝身
之難也。眼在虗空而知。則身應不覺。若謂身眼兩
覺。故又有一身兩佛之難。此皆虗縱。以證見明必
非內矚。則見暗不成內對。

上五開合明暗竟。
△六隨所合處。分二。初正執隨
合。】

「阿難言。我常聞佛開示四眾。由心生故種種法生。由
法生故種種心生。」

【佛語本意。謂由阿賴耶識不覺妄動。變起根器。復
由根器境界風動。轉生識浪。今引惟取法生心生。
以照下語。】

「我今思惟。即思惟體實我心性。隨所合處。心則隨有。
亦非內外中間三處。」

【雖認思惟之體。然在迷中。不能自返。仍是緣慮。隨
合隨有。則不合便無。此即緣慮之驗。三處謂內外
潛根也。
△二窮非隨合。】

「佛告阿難。汝今說言。由法生故種種心生。隨所合處。
心隨有者。是心無體。則無所合。若無有體而能合者。
則十八界因七塵合。是義不然。若有體者。如汝以手
自挃其體。汝所知心。為復內出。為從外入。若復內出。

還見身中。若從外來。先合見面。」

【十九界七塵皆喻有名無體也。復以內出外入。推
窮所知之心。使之自覺。至後窮盡體覺。聖意自見。】

「阿難言。見是其眼。心知非眼。為見非義。佛言。若眼能
見。汝在室中。門能見不。則諸巳死。尚有眼存。應皆見
物。若見物者。云何名死。」

【心知非眼。雖免所見之難。而見是其眼。反彰迷根
之過。故曰門能見不。正責其以見屬眼也。此處巳
伏是心非眼之旨。】

「阿難。又汝覺了能知之心。若必有體。為復一體。為有
多體。今在汝身。為復徧體。為不徧體。若一體者。則汝
以手挃一支時。四支應覺。若咸覺者。挃應無在。若挃
有所。則汝一體自不能成。若多體者。則成多人。何體
為汝。若徧體者。同前所挃。若不徧者。當汝觸頭。亦觸
其足。頭有所覺。足應無知。今汝不然。是故應知隨所
合處心則隨有。無有是處。」

【前徵有體。但窮內外。此復窮一多徧與不徧。默示
心根無二。使之直下自認也。若挃有在。不能咸覺。
窮非一體。設能咸覺。則成多人。窮非多體。徧體同
挃。謂如前有所之挃。不能成徧也。若不徧者。同時
受觸。不應同覺耳。

上六隨所合處竟。
△七在中間。分二。初正執中間。】

「阿難白佛言。世尊。我亦聞佛與文殊等諸法王子談
實相時。世尊亦言心不在內。亦不在外。」


【不在內。則內不見心。不在外。則外不見法。乃如來
指示實相。此引以為不在內外。故應中間。】

「如我思惟。內無所見。外不相知。內無知故。在內不成。
身心相知。在外非義。今相知故。復內無見。當在中間。」

【承上心不在內。故內無所見。亦不在外。則外不相
知。今內無知。成內無見。而身心相知。顯外非義。是
當在根塵之中也。
△二窮非中間。】

「佛言。汝言中間。中必不迷。非無所在。今汝推中。中何
為在。為復在處。為當在身。若在身者。在邊非中。在中
同內。」

【處謂塵。身謂根。此分窮根塵。下乃兼窮。以責無體。
身有中邊。故曰在邊非中。在中同內。此先窮根也。】

「若在處者。為有所表。為無所表。無表同無。表則無定。
何以故。如人以表。表為中時。東看則西。南觀成北。表
體既混。心應雜亂。」

【表者標物以顯中也。東西南北。所見不同。則所表
無定。心應雜亂者言中無所取也。】

「阿難言。我所說中。非此二種。如世尊言。眼色為緣。生
於眼識。眼有分別。色塵無知。識生其中。則為心在。」

【相宗分別根塵識之所緣起。非第一義。阿難認識
為心。巳在迷位。更謂根塵之中。益見差謬。】

「佛言。汝心若在根塵之中。此之心體。為復兼二。為不
兼二。」

【以兼二不兼二。窮其不在根塵之中。使之自悟。謂

此二中無有心體也。】

「若兼二者。物體雜亂。物非體知。成敵兩立。云何為中。」

【物指塵。體指根。一知一不知。故云雜亂。知非不知。
不知非知。故云成敵兩立。兩立則中無所表。】

「兼二不成。非知不知。即無體性。中何為相。是故應知
當在中間。無有是處。」

【不成兼根。故非知。不成兼塵。故非不知。二義巳非。
失其所據。故曰即無體性。體性豈無。惟當自覺也
上七在中間竟。
△八一切無著。分二。初正執無著。】

「阿難白佛言。世尊。我昔見佛與大目連須菩提富樓
那舍利弗四大弟子。共轉法輪。常言覺知分別心性。
既不在內。亦不在外。不在中間。俱無所在。一切無著。
名之為心。則我無著。名為心不。」

【金剛般若云。不住色生心。不住聲香味觸法生心。
應無所住而生其心。彼無所住。即此一切無著也。
不知而生其心一句著落。即以無所住為心。豈不
錯會。
△二窮非無著。】

「佛告阿難。汝言覺知分別心性俱無在者。世間虗空
水陸飛行諸所物象。名為一切。汝不著者。為在為無。」

【目前一切現在。而所謂不著者。將以現在為有為
無。此明不識本心。而欲一切無著。不可得也。世尊
徵心所在。阿難不能自覺。即使一切無著。而於當
下發明之旨。遠若霄壤。而況能所終不能相奪耶。
下意益見。】


「無則同於龜毛兔角。云何不著。有不著者。不可名無。
無相則無。非無則相。相有則在。云何無著。是故應知
一切無著名覺知心。無有是處。」

【龜毛兔角。言畢竟無也。承上汝不著者為在為無。
無則同於兔角。何用不著。既有不著之相。豈無一
切之心。故曰有不著者。不可名無也。夫心境不能
互無。相見終非獨有。故又反覆推明曰。無相則無。
非無則相。相有則在。云何無著。若能發明自心。則
萬象森羅。隨所對現。不落有無。不則心外有法。茫
然兩頭。著與無著。皆為剩義矣。

自無明發業而後。此心久巳不安本位矣。所有見
性。黏色而發。未發懵然。發巳茫然。當發紛然。不經
一迴窮盡。宜乎其不能自返。所以必藉了緣也。住
在身內。此眾生通見。身外之疑。人皆謂拙。其以心
包太虗。一切有情無情。均在容現。此種見解。幾希
其不在身外者鮮矣。潛根竅穴。猶乎在內。思惟之
體。隨合而有。亦同在外。在中無著。內外無從。真可
謂業識茫茫。無本可據。吾人於此。能不聳然。

上初徵心竟。
△二顯根見。分十一。初恨多聞求詣
真際。】

「爾時阿難在大眾中。即從座起。偏袒右肩。右膝著地。
合掌恭敬。而白佛言。我是如來最小之弟。蒙佛慈愛。
雖今出家。猶恃嬌憐。所以多聞。未得無漏。不能折伏
娑毗羅呪。為彼所轉。溺於婬舍。當由不知真際所詣。

惟願世尊大慈哀愍。開示我等奢摩他路。令諸闡提
隳彌戾車。作是語巳。五體投地。及諸大眾傾渴翹佇。
欽聞示誨。」

【真際即常住真心。欲詣常住真心。必由奢摩他路。
涅槃明奢摩他五義。一能滅。能滅煩惱結故。二能
調。能調諸根故。三寂靜。三業寂靜故。四遠離。遠離
五欲故。五能消。能消貪等故。圓覺翻寂靜。可以義
括。一闡翻信。提翻不具。亦云斷善根。隳壞也。彌戾
車翻惡見。
△二放光表根性圓明。】

「爾時世尊從其面門放種種光。其光晃曜。如百千日。
普佛世界六種震動。如是十方微塵國土。一時開現。
佛之威神。令諸世界合成一界。其世界中所有一切
諸大菩薩。皆住本國。合掌承聽。」

【前放頂光。表體無說。此放面門。表根性圓明內外
無虧也。佛說妙法。有大因緣。則諸天魔梵。人與非
人。或喜或駭。身心震動。故地應之。六者聲形吼擊
起涌。一時開現合成一界者。國土本自開合。眾生
迷隔。佛以威神令之暫見。故知本國無異十方。惟
大菩薩達法源底。還住本國。見聞不易。

將示二種根本。而先放光明。普佛世界。十方國土。
一時開現。合成一界。諸大菩薩皆住本國。合掌承
聽。蓋示生佛同一身土。而一則開合自由。一則根
塵隔絕。縱觀廣狹自異。圓滯攸分。而身猶此身。土
猶此土。所謂諸大菩薩皆住本國。合掌承聽。知神

化之忽移。悟乖違之豈實。不妨見還目觀。色同對
現也。雜華善財童子至彌勒樓閣。彌勒菩薩彈指
門開。命善財入。入巳還閉。見其樓閣廣博無量。一
切宮殿門闥。七寶嚴飾。所有過現未來諸佛菩薩。
名字種族。修行壽命。無不備悉。自見其身。皆在其
前。恭敬圍繞。及徧觀巳。彌勒菩薩即攝神力。彈指
出聲。告善財言。善男子起。法性如是。如是自性。如
幻如夢。如影如像。悉不成就。於是善財童子。自見
其身。還在本處。夫善財所見。與此何異。及其起巳。
亦猶還住本國。合掌承聽。故知法性如幻。聞見匪
他。迷悟相傾。根性不壞。惟當自信耳。
△三示二種
根本以別迷悟。】

「佛告阿難。一切眾生。從無始來。種種顛倒。業種自然。
如惡叉聚。諸修行人。不能得成無上菩提。乃至別成
聲聞緣覺。及成外道諸天魔王及魔眷屬。皆由不知
二種根本。錯亂修習。猶如煑沙欲成嘉饌。縱經塵劫。
終不能得。」

【無始無明。熏習成種。故云業種。惡叉此云線貫珠。
西域果名。三顆同蔕。喻惑業苦三。不相離也。聲聞
悟明四諦。厭有為法。緣覺觀十二因緣。作流轉還
滅二種觀。皆迷法界。與不入正教別有所循者。總
名外道。圓覺云。知欲可厭。愛厭業道。捨惡樂善。復
現人天。魔羅此云殺者。謂耽護欲境。惱害正修也。
如來為此。特標二種根本。即在現前。開佛知見。學

者所當憬然矣。劫此云長時。塵劫謂以微塵記彼
劫數。】

「云何二種。阿難。一者無始生死根本。則汝今者與諸
眾生。用攀緣心為自性者。二者無始菩提涅槃元清
淨體。則汝今者識精元明能生諸緣緣所遺者。由諸
眾生遺此本明。雖終日行而不自覺。抂入諸趣。」

【二種根本。皆自眾生現前指出。如日用動轉。與事
物接。眾生無識。以為自性。此生死根本也。須知元
是菩提涅槃清淨體性。不越現前分別明了。主張
萬緣。任運緣生。徒自遺背。以此遺背。雖日在菩提
涅槃之中。常自惺惺。常自懵懂。所謂佛性流轉也。
菩提智果。涅槃斷果。此二果德。在藏識中。不與妄
染相應。故曰元清淨體。是單指藏識真相。在動用
中。謂之識精元明。為能肆應萬物。故曰能生諸緣。
既在諸緣。不能自覺。故曰遺。遺即與攀緣無別矣。
華嚴云。不了第一義諦。故名無明。無明即不自覺
也。此不自覺。不唯眾生。凡在悟修。不與第一義相
應。皆為不覺。不可不自省察耳。

審知攀緣之心。與生緣之心。無二無別。止爭迷悟
耳。迷則不能發揮諸緣。為緣所轉。遂使識精元明
常在終日而當下錯過。是可知悟者之日用矣。龐
居士云。日用事無別。惟吾自偶諧。偶諧之旨。當人
自知。未易指註也。
△四緣見徵心。】

「阿難。汝今欲知奢摩他路。願出生死。今復問汝。即時

如來舉金色臂。屈五輪指。語阿難言。汝今見不。阿難
言。見。佛言。汝何所見。阿難言。我見如來舉臂屈指為
光明拳。曜我心目。佛言。汝將誰見。阿難言。我與大眾
同將眼見。」

【前請欲詣真際。求示奢摩他路。故今牒示也。五輪
指觀佛三昧經云。一指端有十二輪現。輪端各有
卍字。卍字點間。有千輻輪相。如來舉臂屈指。語阿
難言。汝今見不。是第一直指也。舉臂屈指。現為阿
難所見。故又曰。汝何所見。是第二直指也。既昧臂
指。復提見者。故又曰。汝將誰見。是第三直指也。而
阿難乃曰。我與大眾同將眼見。巳為當下錯過。而
復以見屬眼。到此始供。】

「佛告阿難。汝今答我。如來屈指為光明拳。曜汝心目。
汝目可見。以何為心。當我拳曜。阿難言。如來現今徵
心所在。而我以心推窮尋逐。即能推者我將為心。」

【汝目可見。而不自認。以何為心。而當拳曜。細味斯
語。是猶欲即其迷以指悟也。不能於此豁然。而乃
纔起推尋。誤當心性。雖非別有。前後茫然。不免更
費商量耳。
△五指能推有體。分三。初斥能推。】

「佛言。咄。阿難。此非汝心。阿難矍然避座。合掌起立白
佛。此非我心。當名何等。佛告阿難。此是前塵虗妄相
想。惑汝真性。由汝無始至于今生。認賊為子。失汝元
常。故受輪轉。」

【相即前塵。攬彼前塵。成於分別。曰想。此想不真。故

云虗妄。迷中執此。誤為元常。故云惑汝真性也。七
處所詶。皆屬所推。今纔起即覺。乃是能推。宗鏡云。
能推是妄心。皆有緣慮之用。然非真心。又云妄心
是真心上影像。愚謂此皆形容其迷中。未能當下
覺了。號之緣慮。目為影像。而非別有真心在緣慮
之先。影像之外耳。即世尊斥為前塵虗妄相想。亦
責其不能當下覺了。觀下經云。我非勅汝執為非
心。益知迷則即子為賊。悟則即賊為子。無第二人
也。
△二求開示。】

「阿難白佛言。世尊。我佛寵弟。心愛佛故。令我出家。我
心何獨供養如來。乃至徧歷恒沙國土。承事諸佛。及
善知識。發大勇猛。行諸一切難行法事。皆用此心。縱
令謗法。永退善根。亦因此心。若此發明不是心者。我
乃無心。同諸土木。離此覺知。更無所有。云何如來說
此非心。我實驚怖。兼此大眾無不疑惑。惟垂大悲。開
示未悟。」

【承事諸佛。及善知識。行諸難行法事。此乃發菩提
心邊事。涅槃云。菩提之心。實非佛性。是無常故。乃
至相續不斷。名為修道。猶如燈𦦨。雖念念滅。亦能
破暗。菩提之心。亦復如是。故知在迷位中。亦能發
菩提心。既在迷位。未曾知歸。雖非別有。祇名菩提
之心。不名真心常住也。即使謗法永退。祇名闡提。
亦非別有。此涅槃所以許闡提當有佛性也。

七處徵窮。一切攀緣。俱巳頓盡。更承逼拶。纔起推

尋。忽然磕著。慶喜於此。若能瓦解冰消。縱復千咄
萬咄。直是無人承當矣。乃聞指良為賤。便生疑網。
無上真性。翻成妄想。夫輪轉豈屬前塵。知歸寧論
塗路。故謂推尋未脫能所。猶未是如來所訶耳。
△
三正示全性。】

「爾時世尊開示阿難及諸大眾。欲令心入無生法忍。
於師子座摩阿難頂。而告之言。如來常說諸法所生。
唯心所現。一切因果世界微塵。因心成體。阿難。若諸
世界一切所有。其中乃至草葉縷結。詰其根元。咸有
體性。縱令虗空。亦有名貌。何況清淨妙淨明心性一
切心而自無體。」

【無生法忍。華嚴十忍品頌云。觀察一切法。悉從因
緣起。無生故無滅。無滅故無盡。此忍最為上。了法
無有盡。菩薩住此忍。普見諸如來。同時與授記。斯
名稱佛職。師子座名。凡如來坐處。若牀若地。皆名
師子座。清淨妙淨明心者定林曰。離垢而淨曰清
淨。即垢而淨曰妙淨。亦即亦離。故曰清淨妙淨明
心。清涼云。心性是一。謂心之性故。是如來藏。謂心
即性故。是自性清淨心。溫陵云。一切因果。指十界
正報。世界微塵。指十界依報。依正二報。因心成體。
而豈人乃無心。同於土木。此經語意。本詶前文也
愚謂實示一切前塵分別。悉無自性。唯心所現。故
曰因心成體。所現唯心。故曰咸有體性。此湛然常
住。所當自認。不應迷於前塵。妄同生滅。以伏下文

離塵有性。即真汝心。離塵無體。斯為影事之旨。】

「若汝執恡分別覺觀所了知性必為心者。此心即應
離諸一切色香味觸諸塵事業別有全性。如汝今者
承聽我法。此則因聲而有分別。縱滅一切見聞覺知。
內守幽閑。猶為法塵分別影事。」

【恡不捨也。覺觀了知即能推之心也。色香等事。能
牽內心而成業用。未牽之前。既牽之後。當牽之中。
如雲與空。雲去雲來。虗空常在。所謂全性也。因聲
分別。亦復隨聲有無。祇為未曾發明。聲前聲後。不
得安住。即滅分別之見聞覺知。而幽閑內守。名為
別緣。亦同分別。皆屬影事。非得全性也。】

「我非勅汝執為非心。但汝於心微細揣摩。若離前塵
有分別性。即真汝心。若分別性離塵無體。斯則前塵
分別影事。塵非常住。若變滅時。此心則同龜毛兔角。
則汝法身同於斷滅。其誰修證無生法忍。」

【龜毛兔角言絕無也。同者猶如之辭。夫依心之塵
難住。則緣塵之心茫然。即此茫然。便同兔角。以其
無所據以為修證。同於斷滅。非真斷滅也。諸師指
分別之心。以為與塵俱滅。但據其所謂全性者。捨
分別而更有。不知其所謂分別者。捨全性而必無。
迷悟暫岐。真妄同體。聖人復起。不易吾言矣。

此如來指人於色香味觸中。而識其所謂全性也。
離者揀別之義。謂於物我現前。揀別而得之。非遠
離前塵而絕諸分別也。迷全性者。附分別而暫見。

分別同塵。以其同而滅之。其所謂全性者。亦冥然
於無所覺知而巳。故西域之冥初。此土之太極。不
可語於見性者。非揀別於物我而得之者也。自以
為滅分別者之為離塵。而不知內守昏默。其為前
塵分別更細。愚先謂輪轉豈屬前塵。知歸寧論塗
路。正有見此。此所貴乎別有全性矣。

上五指能推有體竟。
△六顯見性非眼。分四。初責
多聞。】

「即時阿難與諸大眾。默然自失。佛告阿難。世間一切
諸修學人。現前雖成九次第定。不得漏盡成阿羅漢。
皆由執此生死妄想。誤為真實。是故汝今雖得多聞。
不成聖果。」

【九次第定謂四禪四空。加滅想受。前八凡外。第九
無漏聖位。此云不得漏盡成阿羅漢者。以二乘羅
漢。猶屬權誘。即法華所謂非真涅槃也。按此當指
大乘。大乘阿羅漢。乃是十地以後。故知二乘變易
亦名生死。愚於爾𦦨。未見初心。皆為妄想。豈到真
實。然則凡夫當下發明自性。殆非小緣。謬言擔荷。
過何可言。
△二敘障求示。】

「阿難聞巳。重復悲淚。五體投地。長跪合掌。而白佛言。
自我從佛發心出家。恃佛威神。常自思惟。無勞我修。
將謂如來惠我三昧。不知身心本不相代。失我本心。
雖身出家。心不入道。譬如窮子。捨父逃逝。今日乃知
雖有多聞。若不修行。與不聞等。如人說食。終不能飽。

世尊。我等今者二障所纏。良由不知寂常心性。性願
如來哀愍窮露。發妙明心。開我道眼。」

【二障謂煩惱障。所知障。煩惱分見思二惑。見惑乃
作意分別。即後六結使。謂疑。身見。邊見。邪見。見取。
戒取。思惑乃任運貪愛。即前四結使。謂貪瞋癡慢。
所知障亦分取境法愛。取境乃不達外境惟心。見
心外有法。法愛乃於所證不達性空。而生愛樂。皆
能障自真心。不得常住。無財曰窮。無覆曰露。物不
能礙曰妙。物不能混曰明。妙明是本覺。道眼是始
覺。有決擇之義。
△三放光表說。】

「即時如來從胷卍字涌出寶光。其光晃昱。有百千色。
十方微塵普佛世界。一時周徧。徧灌十方所有寶剎
諸如來頂。旋至阿難。及諸大眾。告阿難言。吾今為汝
建大法幢。亦令十方一切眾生獲妙微密性淨明心。
得清淨眼。」

【華嚴相海品。如來胷前有大人相。形如卍字。名吉
祥海雲。智德洋廣如海。蓋物如雲。若放此光。將出
妙音。宣揚法海。光普佛界者。表如來藏心流出。徧
灌諸如來頂者。表佛佛理齊也。旋至阿難及諸大
眾者。表各各性等也。清涼云。幢有五義。一高出。表
三賢十聖位極故。二建立。大悲大智。建立眾生及
菩提故。三歸向。大悲攝生。智願攝善。歸向菩提及
實際故。四摧殄。如猛將幢。降伏一切諸魔軍故。五
滅怖畏。如帝釋幢。不怖惑業故。本覺妙明。此妙非

十地所見曰微。唯佛究盡曰密。明能自守。不與物
類曰淨。心既發明。自具擇法。故曰清淨眼。此詶前
請。
△四正指見是心。分三。初以拳例眼。】

「阿難。汝先答我見光明拳。此拳光明。因何所有。云何
成拳。汝將誰見。阿難言。由佛全體閻浮檀金。赩如寶
山。清淨所生。故有光明。我實眼觀。五輪指端。屈握示
人。故有拳相。」

【初徵拳相。意在因手。以伏例見必因眼。乃帶言曰。
汝將誰見。始終不離直指。而阿難仍曰。我實眼觀。
猶是以見屬眼矣。閻浮樹名。檀洲名。此洲有河。底
出金沙。其色赤𦦨。比佛身金。勝常金也。】

「佛告阿難。如來今日實言告汝。諸有智者。要以譬喻
而得開悟。阿難。譬如我拳。若無我手。不成我拳。若無
汝眼。不成汝見。以汝眼根。例我拳理。其義均不。阿難
言。唯然。世尊。既無我眼。不成我見。以我眼根。例如來
拳。事義相類。」

【此以手例眼。以拳例見。蓋為反出無手無拳無眼
有見之旨。
△二示暗非見無。】

「佛告阿難。汝言相類。是義不然。何以故。如無手人。拳
畢竟滅。彼無眼者。非見全無。所以者何。汝試於塗。詢
問盲人。汝何所見。彼諸盲人。必來答汝。我今眼前。唯
見黑暗。更無他矚。以是義觀。前塵自暗。見何虧損。」

【此實示無手之拳必滅。無眼之見非無。故以盲人
見暗為喻。蓋以明見不因眼也。
△三以燈例眼顯

見。分二。初疑覩暗非見。】

「阿難言。諸盲眼前。唯覩黑暗。云何成見。」

【阿難不知暗亦前塵。若無見精。誰知暗者。
△二喻
暗光無異。指見是心。】

「佛告阿難。諸盲無眼。唯觀黑暗。與有眼人處於暗室。
二黑有別。為無有別。如是。世尊。此暗中人。與彼群盲。
二黑校量。曾無有異。阿難。若無眼人。全見前黑。忽得
眼光。還於前塵見種種色。名眼見者。彼暗中人。全見
前黑。忽獲燈光。亦於前塵。見種種色。應名燈見。」

【有眼無眼。覩暗元同。則眼開燈現。觀色豈異。蓋欲
以燈喻眼。但能顯色。而見暗見明。是心非眼。下文
自明。】

「若燈見者。燈能有見。自不名燈。又則燈觀。何關汝事。
是故當知燈能顯色。如是見者。是眼非燈。眼能顯色。
如是見性。是心非眼。阿難雖復得聞是言。與諸大眾。
口巳默然。心未開悟。猶冀如來慈音宣示。合掌清心。
佇佛悲海。」

【此直指見性即心。將知一切根塵。何曾局礙也。破
色心論云。以彼夢中。於無色處。則見有色。於有色
處。不見色故。益信一切根塵。皆自心現。山青水綠。
豈作他觀。夜暗晝明。何人境界。聖凡無別。事理全
彰。而諸師乃分顯真破妄。漸明究示。恐非當日聖
意爾。

光從胷涌徧灌諸如來頂者。示佛佛同一心法也。

旋至阿難及諸大眾者。示聖凡無二心法也。人同
此心。心同此見。見同此眼。眼同前塵。塵有明暗。眼
有虧全。所以顯見非暫無。是益知心本常住耳。故
總而言。則心達於見。見寓於眼。眼顯前塵。悟者之
內外圓脫。即迷者之根境膠黏。膠黏而後有圓脫。
所謂迷以起悟。圓脫而後知膠黏。所謂悟以達迷。
如來法喻。如數黑白。非天下之至神。其孰能與此
上六顯見性非眼竟。
△七徵客塵二義。以出主空
顯見。分三。初如來問悟因由。】

「爾時世尊舒兜羅綿網相光手。開五輪指。誨勅阿難。
及諸大眾。我初成道。於鹿園中。為阿若多五比丘等
及汝四眾言。一切眾生。不成菩提及阿羅漢。皆由客
塵煩惱所誤。汝等當時因何開悟。今成聖果。」

【佛初出家。王遣五人追侍。三父族。一阿鞞。此云馬
勝。二䟦提。此云小賢。三拘利。即摩訶男。長者之稱。
二母族。一阿若多。此云解本際。即憍陳那。此云火
器。其先事火。即以為姓。最先解法。故云若多。二迦
葉。此云飲光。佛成道後。在鹿園中。三轉法輪。說苦
集滅道四諦。客塵即指集諦。分別煩惱。麤動如客。
俱生微細如塵。皆煩惱障。此當時所說。今客塵但
喻身境。然身即根身。境即器界。審知根身器界。一
如客塵。則煩惱所知。同時頓盡。借小鏡大。不可拘
例。下文以動為身。以動為境。便是此意。蓋直指主
空。以斥從前遺失真性。認物為巳。更無別有耳。
△

二述悟客塵二義。分二。初述客義。】

「時憍陳那起立白佛。我今長老。於大眾中。獨得解名。
因悟客塵二字成果。世尊。譬如行客。投寄旅亭。或宿
或食。宿食事畢。俶裝前塗。不遑安住。若實主人。自無
攸往。如是思惟。不住名客。住名主人。以不住者。名為
客義。」

【德長臘高。故云長老。最初聞法。佛問解不。如云巳
解。故曰獨得解名。俶作也。動也。裝束也。裹也。身境
變還。剎那不住。誠如旅泊。遄往靡停。誰為主人。甘
受流轉。觀化知歸。晏然常寂。
△二述塵義。】

「又如新霽。清晹升天。光入隙中。發明空中諸有塵相。
塵質搖動。虗空寂然。如是思惟。澄寂名空。搖動名塵。
以搖動者。名為塵義。佛言如是。」

【霽晴霽也。晹日也。隙光照空。塵相易見。塵徧法界。
空性不搖。心在根境。妄見紛紜。見妄不紛。性空自
爾。

上二述悟客塵二義竟。
△三以動靜顯見。分三。初
輪掌開合。徵見常住。】

「即時如來於大眾中。屈五輪指。屈巳復開。開巳又屈。
謂阿難言。汝今何見。阿難言。我見如來百寶輪掌眾
中開合。佛告阿難。汝見我手眾中開合。為是我手有
開有合。為復汝見有開有合。阿難言。世尊寶手眾中
開合。我見如來手自開合。非我見性有開有合。佛言
誰動誰靜。阿難言。佛手不住。而我見性尚無有靜。誰

為無住。佛言。如是。」

【以手有開合。反形見無開合。以手有動靜。反形見
無動靜。開合動靜。此以喻境。
△二飛光徵見無動。】

「如來於是從輪掌中飛一寶光在阿難右。即時阿難
迴首右盼。又放一光在阿難左。阿難又則迴首左盼。
佛告阿難。汝頭今日因何搖動。阿難言。我見如來出
妙寶光來我左右。故左右觀。頭自搖動。阿難。汝盼佛
光。左右動頭。為汝頭動。為復見動。世尊。我頭自動。而
我見性尚無有止。誰為搖動。佛言。如是。」

【以頭自動。反形見性無動。此乃指身。故下有以動
為身。以動為境之責。
△三正示見性無有動靜卷
舒。】

「於是如來普告大眾。若復眾生。以搖動者名之為塵。
以不住者名之為客。汝觀阿難。頭自動搖。見無所動。
又汝觀我。手自開合。見無舒卷。」

【此因阿難之明。并示大眾。若復眾生。審知搖動為
塵。不住為客。則知在身在境。兩無顛倒。又以頭手
現前發明。使無疑惑。然後總責其遺失之過。下文
自明。】

「云何汝今以動為身。以動為境。從始洎終。念念生滅。
遺失真性。顛倒行事。性心失真。認物為巳。輪迴是中。
自取流轉。」

【自體空寂。不能自見。而妄認四大。是以動為身也。
牛有兔無。皆非法性。實相現前。而反滋妄計。是以

動為境也。此凡夫我執難破。二乘法想尚存。所為
念念生滅。常計無常。不覺失真。無常計常。終成認
物。故世尊總斥為遺夫真性。顛倒行事。輪迴是中。
自取流轉。

上章以塵顯見。以見顯心。今乃言此見之本常住。
此見之元不動也。眾生日用。與一切境憧憧往來。
而不能安住者。非我心之水無住也。心不是客。心
不是塵。從來久矣。心迷於客。心迷於塵。亦從來久
矣。迷則不能自認。客去與去。塵搖與搖。念念生滅。
甘同流轉。所謂以動為身。以動為境。而不知客中
有主。在動不搖。曾無一念還觀自得。又安得其不
顛倒行事。終其身而不自覺也耶。】

大佛頂如來密因修證了義諸菩薩萬行首楞嚴經
直指卷第一


音釋

淼

(音杪水渺茫貌)。
晃

(黃入聲光耀也)。
眚

(生上聲目病)。
啐

(音翠鳥食也)。
謐

(音密安也)。

撤

(音轍除也)。
臊

(音騷膏臭也)。
儱侗

(儱音壟侗音同未成器也)。
椀

(與盌同)。
挃

(音質
擿也)。
懵

(音夢不明也)。
隳

(音灰)。
矍

(音钁遽視貌)。
拶

(贊入聲排迫也)。
恡

(音吝慳也)。
謬

(繆去聲差悞也)。
昱

(音育日光)。
赩

(音隙大赤也)。
俶

(音束)。


