










元潔瑩禪師語錄卷第七
嗣法門人智禪編

普說

洞山告香普說若論此事本自現成不假修為無容
造作擬求轉遠趣向即乖亙古亙今了無向背所以
道神光不昧萬古徽猷入此門來莫存知解知解者
何乃意識偷心耳亦謂之世智辯聰教中尚且最忌
況祖師門下故永嘉謂損法財滅功德莫不由茲心
意識你看他世間多少好人向閻浮提有佛法世界
被箇聰明伶俐心誤都道我知我解瞞過一生只如
出世間人視身世如浮雲棄所重如敝屣心形易俗
發足超方訪明師近高德所為何來莫不皆為曠大
劫來迷頭認影生生死死輪迴不了底公案諸佛諸
祖遞相出興開示悟入謂之一大事因緣若欲脫此
輪迴生死參須真參悟須實悟不可認箇昭昭靈靈
門頭戶底見聞覺知強作主宰底以為究竟此或曲
盝床上老禿頭不得巳要汝直下知有不向外求底
初心方便如其執定將為是了何異認驢鞍橋作阿
爺下頷不見楞嚴會上阿難認能推者為心世尊阿
他認賊為千長沙和尚亦曰學道之人不識真只為
從前認識神無量劫來生死本癡人喚作本來人果
是真正道流必欲破此生死結元將平昔所知所解
蘊籍得底一拋拋下放教百不知百不會如箇喫得
飯的死人一般郤教生處熟熟處生瞠開兩眼捏定
雙拳將通身一具骨節八萬四千毛竅併作一箇本
參話頭頓在面前如遇著歷劫生冤家相似一扣扣
定永不放捨亦如獨自秉一柄金剛王寶劍在百萬
軍中求出路相似一切利害總莫管他稍若顧著些
見則心弱膽怯不濟事也直把者見聞覺知底偷心
揮教淨盡無餘不知喫飯不見穿衣不知行不知坐

便是好時節也此時要知不可坐住耽著靜境恐其
一切魔境喜樂悲哀隨念而入佛亦難救縱遇佛菩
薩境現前也與一揮猛著精彩極力揮到措手不及
處奮命一揮直教虛空粉碎大地平沉死去十分醒
轉眼來不妨向見聞覺知裏呵呵一笑無事不了方
知佛祖無有瞞人底道理古今善知識無有欺人底
心行正所謂懸崖撒手自肯承當絕後再甦欺君不
得始可與祖師門下解粘去縛敲枷打鎖有喫棒分
如其自不努力無決定志無勇猛心似信不信如存
若亡要他無量劫來猢猻子死業識心破輪迴念空
到大休大歇大安樂田地不啻身在家庭而欲到帝
京口說心不行終無可到底日子亦不可謂空境空
心忘我忘物當為究竟縱空得心若淋過死灰一般
忘得形似朽株槁木無二有甚用處縱爾一念萬年
一劫萬劫至於八萬四千劫大定也不過是落空亡
底外道魂不散底死人於此事上了沒交涉況復亦
有未到他死灰槁木田地者無明現行念念不停識
火交煎新新不住生大我慢不覺其非此喚作業鬼
賊住若不真實體究一番打教徹去是自暴自棄自
哄自瞞自甘沉淪喚作愚癡狹劣眾生向衣線下錯
過時光錯到眼光落地之時心漏未盡毫釐差忒又
不止千生萬劫錯過也待出頭來再欲真參實悟要
了者箇生死業識知是幾時可惜可惜。

上方普說擊如意曰諸昆仲結制來一月巳且道者
箇還有許多禪道佛法麼還有許多凡情聖解麼還
有許多惡知惡覺麼既總不得還向者裏安得箇名
立得箇字麼所以古人道未得箇入處須得箇入處
既得箇入處又須求箇出處始乃安閒不居惑地達
磨老祖來我東土為法求人九載嵩山三拜而起只
接得箇斷臂老子此是第一箇不受或底樣子也今

人信根淺薄一向情見識測浪走前塵朝三暮四逐
外馳求空增迷悶看他古宿一蹋到底的大梅參馬
大師問如何是佛大師云即心是佛便去住山後大
師令僧問見箇什麼道理便住此山梅云大師向我
道即心即佛僧云近日大師佛法又別也梅云作麼
生別僧云又道非心非佛梅云者老漢惑亂人未有
了日在任他非心非佛我只管即心即佛此是第二
箇不受惑底樣子也金陵玄則禪師從青峰會下往
參法眼眼問甚處來則云青峰來眼云青峰有何言
句則云學人問如何是學人自巳他道丙丁童子來
求火我便會得眼云你作麼生會則云丙丁屬火火
來求火如將自巳覓自巳也眼云恁麼會又爭得則
云某甲只與麼未審和尚如何眼云你問來與你道
則理前問眼云丙丁童子來求火則於言下大悟方
始休歇獲大總持此是不自欺枉底第三箇樣子也
又僧問歸宗如何是佛宗云我向汝道恐汝不信僧
云和尚誠言焉敢不信宗云即汝便是進云如何保
任宗云一翳在眼空花亂墜僧從此悟入你且道者
僧悟得箇甚麼又不見水潦禮馬祖問如何是佛法
大意祖便一蹋潦起來呵呵大笑曰百千法門無量
妙義向一毫頭識得根源去後來上堂每云自從一
喫馬師蹋直至於今笑不休有老宿尚不肯放過道
何不更與一蹋諸昆仲大凡參禪只要掀翻窠窟截
斷命根儻若些些識漏未盡總是倚草附木再或悠
悠洋洋縱有一知半解不過走到三家村裏覓箇茅
菴破院便恁麼虛度一生了也汝等從今發廣大心
奮決定志參須真參悟須實悟閻羅老子不管你聰
明久立珍重。

打七普說山棲草搆多寡同居莫不皆為痛念生死
以求決擇以結同志同期妙悟同出生死同至誠同

精進乃為得也今一七完昏沉散亂尚未清楚便要
放一放參若是真為生死者那裏分晝分夜分七分
五一日不明便一日過不去如何一期還未動頭便
見一箇箇鬆鬆懈懈如此參禪學道也大難在山僧
向在方外多見此輩初發心本無為究竟生死之念
不過見禪師名目好聽也入眾參禪打坐先幾日還
有些精彩及至過了一七二七三七便恁麼挨過了
至於一兩期疲疲搭搭日久歲深叢林裏混得熟不
思深進一箇體面心放不下半青半將箇強作主
宰底茫茫業識以謂是了便道我是禪師今見眾兄
弟不畏深山清苦動經千百里跋涉來此箇箇都有
些氣息以故山僧監了一七昨借古人策進偈云學
道如鑽火逢煙未可休直待金星現歸家始到頭如
此明白還亂打之遶也教是參禪底衲僧誠可恥也
古人痛念此事朝不眠夜不睡設出種種計較或不
敷床凳或不展被單或足不離地或以頭觸柱或引
錐自剌或懸梁柱經行或以禿鍼刺股甚至於食纔
接氣身不求煖脅不至蓆節食卯齋拚一生不學佛
法拚一生做箇癡呆漢畢竟要者著子明白種種磨
鍊種種自勵豈有他哉只期了證了悟慶快平生而
巳不是以一機一境一箇歡喜為自足者所以古云
成辦此事須是生鐵鑄就底漢子始得豈欺人哉況
今箇箇離了師長父母拋了至恩至愛至放不下者
也教放下來此山中莫是為三餐薄粥兩箇普梆麼
莫是為一碟虀半盞冷豆渣麼大家檢點檢點看還
知慚媿麼結制巳是半月去了看你們一期完了做
得箇什麼出堂再到他日做得箇什麼出山悠悠洋
洋只恐向後遇著舊知舊識還是舊日底一箇無知
痛癢漢耳可惜可惜天寒珍重。

因事普說夫屬招提者眾僧共有之物也禪堂者眾

僧辦道之處也結制者為曠劫來生生死死路頭不
明結束身心之所設也既入堂巳工夫不能成片故
又有結甲打七剋期取證之舉山僧向在林下竊見
叢林不體先聖垂範假眾僧結制打七之名以為取
利肥身之劵化檀越夜供謂之放忝殊不知此是減
滅佛祖慧命之肇也若以暮夜小食豐隆為得計何
不移於日用普心事眾無所匱給得不謂之滿足菩
提行耶凡人一切昏懵愚濁莫不皆以飲食過分蔽
塞妙明故良家子弟善教導者食必有節睡必以時
況出世間人心期至道以無大不大底一件事不得
了悟不能廢寢忘餐而反暮夜取口食豐隆矯意亂
神豈為得計古人雪山麻麥攴命衣取蔽形穴處巖
棲刳情泯智年三歲四動經莫紀律中嘗謂過中食
令餓鬼聞碗缽聲咽中火起故飲食之多有妨道業
近今時弊夜餐豐饒餖飣煎煮猶盛午齋大家喫了
昏沉瞌𥅻磨遣不去如跳神舞鬼的一般轟轟儱儱
一七又是一七不覺一期便了哄得一起無正因底
閒神野鬼一箇瞌𥅻醒來作一首偈念一首詩也道
悟了或體面心放不下底如猜謎一般一猜猜著一
則公案一箇歡喜便道我無疑了及至日久歲深從
前些須境界一點滋味也無被無面目辣手腳漢一
搊搊住卻去不得又重新參重新究此還是不肯自
欺自瞞底真丈夫只有一種自昧心底瞎禿不求深
進胡揮亂霍高譚闊論以謂無敵於天下者一盲引
眾肓相牽入火坑誤賺他無限初心好人墮野狐隊
中以故山僧每見真正道流不能透脫又有大志氣
不啻倒懸之憂如出諸巳每嘗痛切有言凡建叢林
立法幢僧堂如意四事無虧不在暮夜豐隆貴在心
清神肅猛力話頭自應廢寢忘餐剋期了辦不見古
人聞鄰壁暮夜碗缽聲乃嘆曰減佛正法五百年難

道彼亦不成辦道業乎雖然如是肇公有云夫談真
則逆俗順俗則違真違真故迷性而莫返逆俗故言
澹而無味緣使中人未分於存亡下士拊掌而弗顧
山僧今此無味之談但可與智者道而弗可與愚夫
言恐其未分於存亡而撫掌弗顧者亦多矣珍重。

垂語

猛火聚中因甚不藏。

既到寶山因甚空手而
歸。

腳跟點地底因甚不知下落。

鼻孔遼天底因
甚被人穿郤。

有口有舌底因甚道不得。

離郤行
在坐臥作麼生行履。

啞子話古今是何章句。

春
來草自青因甚朽木不芳。

智有窮幽之鑒古哲因
甚不辨劫灰。

神有會物之功今人因甚觸境茫然。

盡大地是箇無孔鐵槌試問諸人在椎內在椎外。

佛身無為不墮諸數因甚又有三十二相。

上無
佛道可成下無眾生可度底人因甚喚作無慚媿漢。

威音巳前且道者片田地是什麼人作主。

代語

師居匡廬垂問八則眾下語不契嵩旭禪師徵問請
師復荅

問五老峰鎮日團圞商量何事代曰近日
王令稍嚴(徵)商量不無阿那箇側耳親聞。

荅患聾作
麼。

問聲不是聲即今水流風動喚作什麼代不可
為人更下註腳(徵)水流風動且從秖如雲散水流去
寂然天地空又作麼生。

荅吽吽。

問無功之功功不
虛棄因甚土木瓦石不成道果代太平無朕兆(徵)土
木瓦石不成道果只如塵說剎說又作麼生。

荅許你
親見作家來。

問有功之功功皆無常因什又教參
禪學道代若將未歸意說與欲行人(徵)參禪學道固
屬功勳秪如禪道淨盡又向何處辨伊端倪。

荅三十
棒自領出去。

問高高山頂立底人因甚下不得代
不遊花下路(徵)坐著即不堪設若按下雲頭又將何

處措置他。

荅著槽廠去。

問深深海底行的人因甚
出不得代豈肯戀芳叢(徵)要出也不難設若海枯水
涸又教他向何處蹲身。

荅通途藏不得遍界絕遮攔。

問深宮不宿草店不居如何是此人住處代行不
越戶坐不當堂(徵)深宮草店固不安棲若也渠無國
土何處逢渠。

荅○會麼。

問有一人千萬人中不背
一人有一人千萬人中不向一人阿那箇堪承磨琢
代敏手無廢器離文便喪淳(徵)雕琢一任只如不向
一人不背一人底人還解喫飯也無。

荅適來有人恁
麼問巳打趁出了也。

建安國主六問上百丈瑞老和尚值巳入滅一初禪
師請師代荅

問洞山得雲巖寶鏡三昧以此荷法
即應以此建立宗旨何又別設五位君臣豈三昧不
足以盡施張耶。

師荅云莫謗洞山好。

問百丈一日
不作一日不食大師既當主位還效古人親躬作務
也無。

荅不將家醜外人揚。

問古人插一莖草建梵
剎巳竟了心子今豎一指為百丈湧起重重樓閣大
師還在裏許住也無住則隨人起倒不住則荒郤祖
院孤負來意了也。

荅有勞道用。

問人死留名豹死
留皮未審虛空消殞留箇什麼。

荅獨露大雄峰。

問
人飲水則知冷煖為甚柳眼垂青桃腮呈笑覿面不
見喚作瞎漢得麼。

荅不許夜行投明須到。

問了心
子有顆無價寶珠出賣又不作貴賤不得語默請師
酬價若道得即置之雄峰絕頂而作供養道不得收
入無盡藏。

荅誰敢埋沒。

石田上座問

鯤化鵬眼在魚化龍鱗在生化死何在。

師荅云通途無影象遍界不曾藏。

饑者易為食渴
者易為飲藥山化主因甚不受甘贄錠金。

荅寧知魚
腹劍要斬不乎人。

悟了同未悟歸家尋舊路未審
早晚從那邊來。

荅日出海門東扶桑最先照。

蹔時

不在如同死人為復是巳悟人底事未悟人底事。

荅
大唐天子不肚饑。

賊不打貧兒家臨濟因甚見僧
便喝德山見僧便棒。

荅知恩者少負恩者多。

僧請益七問

暗中樹影水底魚蹤明眼人因甚不見
師。

荅循途亡侶伴密室不挑燈。

是法住法位因何
象王之膽不定局。

荅黃河九曲。

離匣寶劍為斬不
平因何臨濟吹毛揮佛祖。

荅寰中天子敕塞外將軍
令。

犀因翫月紋生角象被雷驚花入牙意作麼生。

荅鷺翻荷葉雨麥秀捲簾風。

古德云心月孤圓光
吞萬象因何被天狗食郤半邊。

荅法出好生。

惟此
一事實餘二則非真因甚有三玄五位。

荅將謂闍黎
兩眼明。

明遠座主參問

芭蕉因甚聞雷而長。

師曰腐草逐流
螢。

磁石為甚見銕疾上。

師曰貓兒愛捉鼠。

鵠非
洗白烏非染成各有原由為甚虎生豹子。

師曰南地
橘北地枳。

椒花係是天資物因甚女人摩觸繁螽
如是。

師曰榮辱不隨無馬客是非偏向有錢家。

一
切人造業被閻羅老子賞罰秪如閻羅王還有罪過
也無。

師曰都城紙貴。

僧請益鏡清八問

時至草菴無一物為什郤有盈餘。

師曰平蕪盡處碧天寬。

盡乾坤不出一剎那今時
人向什麼處辯明。

師曰錯過也不知。

無神通菩薩
為甚麼蹤蹟難尋。

師曰家裏無奴婢。

辨得親疏底
人為什郤被親疏不肯。

師曰猩猩草鞋。

明知生是
不生之理為甚郤被生死之所流轉。

師曰葫蘆浪裏
顛。

機緣

僧問如何是向道莫去師曰長安竟日無人到曰如
何是歸來背父師曰月沉滄海沒西東。

僧問如何是救即雙目不睹師曰動絃別調曰如何

是不救則形影不彰師曰葉落驚秋。

僧問牛頭未見四祖為甚百鳥啣花師曰國富自民
殷曰見後為什麼不啣花師曰人貧兼智短。

僧問清淨本然云何忽生山河大地師曰我家是廣
陵曰秪如純清絕點時如何師曰我者裏無者閒家
具曰便恁麼去時如何師曰客作漢。

僧問如何是翻身一句師曰虛空𨁝跳曰正翻身時
如何師曰粉碎髑髏曰翻身後如何師曰山上雲澗
下水。

師拔蘿蔔次有僧問學人誦金剛經不明四相乞師
指示師曰你那裏人曰湖廣師曰此是我相復指蘿
蔔曰你那裏有者箇麼曰有師曰此是人相復曰者
箇喚作什麼曰蘿蔔師曰此是眾生相若喚作蘿蔔
入地獄如箭速道速道僧擬議師曰此是壽者相僧
喜躍作禮而退。

僧問作麼生是沿流不止問如何師曰倚天長劍逼
人寒如何是真照無邊說似他師曰大地血淋淋如
何是離相離名人不稟師曰可惜許秪如吹毛用了
急須磨又作麼生師打曰者驢漢打殺千百箇有什
麼罪過直打出方丈。

僧問至道無難唯嫌揀擇還揀擇是不揀擇是師曰
山僧有口秪堪喫飯。

清侍者請益三種滲漏師曰莫管滲漏不滲漏你自
巳事作麼生曰不守自巳師曰此是見滲漏曰受用
活鱍鱍師曰此是情滲漏脫體道一句來曰萬機收
不得一句豈能該師曰此是語滲漏清擬進語師連
拳打出。

僧持穀山中也和尚垂問夜半一天紅日朗為甚天
明依舊黑漫漫請師代師曰石虎產麒麟泥牛吞玉
象。


師過新昌洞山巳任西堂與眾謙讓不做主人師曰
釋迦老子生下便手指天地道唯我獨尊任曰智度
直下承當又將和尚置甚麼處師曰全得汝力。

僧問如何是死句師曰者是拄杖子如何是活句師
曰跌作三千段如何是位師曰泥牛眠古井如何是
機師曰石虎入羊群如何是機不離位師曰弄潮人
在潮中死如何是離位之機師曰一箭過新羅僧拜
起侍立師伸手索曰還有麼僧無語師便打。

師一日到省建安王請會方坐定王曰儒書中唯上
智與下愚不移適來商略俱不暢快請師教之師舉
首笑曰殿下會麼王曰不會師曰會則上智與不會
則下愚不移王沉吟連點首笑曰妙妙少間齋次王
又曰適早一僧從雨中來不肖問他從什麼處來他
道從雨空裏來不肖曰秪如傾湫倒嶽又作麼生來
其僧無語不肖曰好與三十棒可當也無師云者僧
聻王曰當時去也師曰三十棒教誰喫。

雪日問僧雪覆大千還有不白處也無僧曰有師曰
作麼生是不白處僧曰杲日當軒師曰未在僧曰和
尚又作麼生師曰乾坤無朕跡大地沒蹤山。

師在天台眠石師與破闇師廊下論三量師從傍過
眠把住曰正要箇同流論三量師豎起拳曰者是那
一量俱無對師拂袖曰將謂同流。

師在崆峒同眾圍爐次一僧問古德曰火爐頭有箇
無賓主話請兄布施師曰到我舉也未僧罔措復問
師曰我為汝眉毛落了幾莖克歸曰燒卻了也師曰
道我眉毛在什麼處歸打一掌師曰又道燒郤了連
掌掌出。

弁山老和尚舉僧問洞山蛇咬蝦蟆因緣問師曰為
甚救即雙目不睹師曰瞎山曰不睹巳是瞎了師曰
今日也不得孤負和尚隨呈頌二首救即雙目不睹

頌曰王人夢破一聲雞古鏡臺前不展眉徹曉任教
紅日冷不將白髮混塵泥不救即形影不彰頌曰玉
鼎調寬四海寧干戈不動自昇平凌煙傑閣煙籠曉
任運相將不得名。

一日堂中打鐘山問眾曰什麼
聲一僧云鐺山曰說得道理好一僧云寂山曰說得
道理好又問師師曰說得道理好山打一竹篦。

圍
爐次山舉古德曰火燄為三世諸佛說法三世諸佛
立地聽問眾畢師從外至山復舉問師曰他等都道
不得你來分析看師躬前問訊曰贛城紙貴一狀領
過別有顧問再乞垂慈山打一火箸師便出。

一日
大雪山問正恁麼時如何師曰迥然無異色山曰日
出後如何師曰那更有蹤出。

常住牛死山垂問曰
既是常住底牛因甚死了師曰懶耕祖翁田地豈拖
今世犁耙復頌曰懶耕祖翁田地豈拖今世犁耙好
笑黃頭碧眼羊車鹿車牛車。

山示寂後師送龕至
弁山回寓濟生菴有小西天數梵僧至謂通佛法余
中丞與眾居士請師勘過師豎起一指梵僧豎兩指
師畫○相梵僧於中添一點師以手抹郤梵僧以手
點胸曰都說者箇心那師謂眾曰莫被他謾好。

師謁天童悟和尚與數起新到人事次童問汝等都
是那裏一僧曰某甲在浮山住靜童曰山也是動底
住箇什麼靜僧無對童顧師師曰動也動也便禮拜
童打一棒次日石車禪師自金粟來覲天童到客樓
相看乃曰汝諸公為老人來者為朝海來者師曰也
有為老人來者也有為朝海來者車曰且道觀音菩
薩在什麼處師鳴指一下曰只是不許作道理會車
便掌曰誰不知汝是弁山來底師曰識甚好惡。

一
日挑萬工池有僧號鹽梅者欲與師說話不得忽在
後高聲喚曰那禪師看腳下師轉頭曰一日到夜不
知蹋殺多少梅便喝師曰還亂叫。

師問僧本分事

如何僧曰昨日今朝師曰未在僧曰未在什麼處師
曰昨日今朝又問賓即不問如何是主師曰今夜不
荅話曰不落正偏請師道一句師曰沒者閒工夫。

僧問新年頭人人都遊山未審妙峰頂作麼生遊師
曰何不問山僧僧擬重舉師劈胸一拳曰古佛過去
久矣僧禮拜師直打出又僧進問善財童子參德雲
比丘七日不見因什在別峰相見師曰古路草漫漫
僧便拜師曰你見箇什麼道理便拜僧擬開口師亦
打出熊百子居士入山師曰侍者因甚不先通知士
曰嘗聞古尊宿有護法檀越入山土地神預報師曰
妖不勝德士沉吟復問如何是非非想處師曰居士
家中有人相喚又問如何是此君軒師曰何得當面
昧郤士曰莫就是主人公麼師曰正是奴兒婢子。

僧問文殊七佛之師因甚出女子定不得師曰昨日
天晴進曰罔明因甚出得師曰今朝下雨。

虎巖主拂參問急切相投句請師通一音師曰天曉
無覓處曰恁麼則新豐無絃韻虎巖也解拈師曰歸
家莫問程巖便拜師曰偏處不逢玄中不失秪如正
位作麼相見巖側身拱立師便歸方丈巖歸客位明
日師問秪如金鳳不棲無影樹澄潭豈墜於紅輪又
作麼生巖曰丹山生鸑鷟鐵象產麒麟師休去。

師過法昌冰鑒禪師問如何是金針師曰若將耳聽
終難會昌曰如何是玉線師曰夜半繡鴛鴦天曉無
蹤跡昌曰如何是妙峰孤頂師曰打殺老僧不向你
道昌曰必要更道師曰任從滄海變終不與君通昌
曰秪如別峰一句又作麼生師曰大家在者裏。

僧問古德曰紅塵堆裏即是山居和尚為什麼隱山
師曰舉眼盡是兒孫事進曰古德一生不見人時如
何師曰何處孤負汝進曰隱山是不隱山是師曰分
身兩處看。


僧問從上公案即且置只如透網金鱗如何下釣師
曰無者閒工夫進曰恁麼則辜負學人去也師曰可
惜不知恩曰誰是知恩者師曰大地沒饑人僧便作
禮。

黃白峰居士謁師問曰久響和尚及至到來郤又不
見師曰甚處去也士曰遍界不曾藏師曰又道不見
士復曰諸佛未出世鼻孔遼天出世後音信杳然和
尚出世後如何師曰滿眼滿耳絕消息士曰如何是
洞山無孔笛師良久曰聞麼士曰白峰無孔笛聲高
會者稀幸遇知音者故向洞山吹師曰如何是白峰
無孔笛士亦良久師曰少有知音士遂歸客位復至
師曰死水不藏龍活水龍不住龍在什麼處士曰和
尚見麼師曰念汝新到且坐喫茶隨盤桓數日以偈
辭師曰寶鏡堂前面目親眉毛傳得老師心逢人銕
蒺藜相贈說是新豐最上珍師以偈贈曰古殿風高
萬象寒海天雲樹雪漫漫雙雙鳥履衝陽燄自是心
安境亦安。


元潔瑩禪師語錄卷第七終


