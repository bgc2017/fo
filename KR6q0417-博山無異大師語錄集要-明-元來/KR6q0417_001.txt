











博山語錄集要序

佛祖之道如金剛王寶劍
得之不易用之不易付之
亦不易以其皆不易也故
傳持斯道者實鮮其人而
魚目混珠山雞冒鳳者嘗
半天下也我曹洞一宗盛
於唐哀於宋至元似復盛
而實衰其故蓋難言之也
自
元朝初雪庭裕公奉
詔住少林天下學者翕然
宗之歷傳至萬曆改元小
山書遷化
詔幻休潤補其席四方之

腰包而至者如鳥投林如
魚赴壑而潤公乃講習評
唱為事大失眾望時有蘊
空忠和尚先事小山老人
有年受其密印歸隱旴江
之廩山天下不得而物色
之壽昌先師從其薙落後
蒙記莂始為弘揚既得博
山來公繼之其道遂大行
於世師苦參日久備嘗險
阻故其言功夫為獨詳其
慧光渾圓辨才無礙波瀾
浩蕩莫窺涯際故學者多
望洋而退其門庭緊密金
鋀立辯高提祖印不妄許

可故假雞聲韻者不得冒
渡關津而惑亂群聽也余
因先師遷化後曾相依三
載雖無所得於師然三載
之中未見其一語滲入情
識但勉以向上事則師之
有造於余也大矣及余隱
荷山師自石鼓歸道經建
州晤於光孝寺師曰壽昌
塔掃也未余曰掃即不廢
秪是不許人知師曰恁麼
則偷掃去也余曰賢秪如
此和尚又作麼生師曰掃
即不廢秪是不曾動著余
曰和尚卻似不曾掃乃一

笑而別及師滅其語錄浩
繁連編累牘流通為難故
遐方僻壤聞師之名向師
之化而語錄實未嘗觸於
目者有之余自壬午秋歸
錫石鼓乃因渾朴上人之
請僣於全錄中擇其精要
類而合之視全錄僅十之
三然簡而易行約而易致
使天下學者即是窮之可
以見其大全使知博山之
道其廣大深密有如此非
癡守一橛者可恍惚其萬
一也嗚呼廣陵散不復作
矣今幸其譜猶存安得於

涼風白月中再聞斯曲乎。

時
崇禎癸未春正月燈節日
住福州鼓山湧泉禪寺
傳曹洞正宗沙門元賢
題於所居之嚬呻齋





語錄集要目錄

  
  * 第一卷
  
  * 博山語錄
  * 第二卷
  
  * 董巖語錄
  * 第三卷
  
  * 大仰語錄
  * 鼓山語錄
  * 天界語錄
  * 答問
  * 第四卷

  
  * 拈古
  * 頌古
  * 贊
  * 禪警語
  * 第五卷
  
  * 書
  * 文
  * 序
  * 疏
  * 第六卷
  
  * 偈





















博山無異大師語錄集要卷一
首座成正　錄

博山語錄

師住博山有年未嘗開法後因禪衲輳集四眾啟
請乃陞座拈香云此一瓣香金藏雲而嚴枝幹香
水海以潤根株龍樓迎瑞而紫氣飛騰寶殿籠煙
而祥雲遍布爇向爐中端為祝延
今上皇帝聖壽萬安
皇后齊年
太子千秋福基同華藏以莊嚴壽筭共毘盧而等量
更祈檀那衍慶海眾安和此一瓣香淨明日月曠
蕩乾坤空覺性而無佛無生薰萬彙而有因有果
爇向爐中專伸供養
壽昌堂上本師無明大和尚用酬法乳之恩歛衣就
座白椎竟師乃曰佛不求佛心不傳心如水與水
似金博金會得也目前包褁山闊猿長嘯會不得
也目前包褁林疏鳥不驚會不會總目前包褁空
宣無相偈即此包褁也須包褁水操沒弦琴諸昆
仲於此徹去以須彌山作四大海白浪滔天以四
大海作須彌山紅塵滿地烹虛空之髓而滋味恒
新挑水底之燈而光明亙大這裏無加芒索個中
何用金針所以道指南一路智者知疏向上一機
石人撫掌開彌勒之樓閣而行願重重踏毘盧之
頂門而毫光爍爍到此則步步通玄智不能知識
不能識諸昆仲此是故鄉景象若肯就路還家便
得轉身歸父還肯麼自是不歸歸便得五湖煙景
有誰爭。


上堂傾湫倒嶽大地全收𥳽土揚灰纖塵不立全收
則該羅廣博須知白晝雞鳴不立則澹泊虛明誰
解紅塵犬吠是佛亦打是魔亦打管甚船來陸來
饑也一餐飽也一餐且喜柴乾水便沒蹤跡莫藏
身一雙赤手逢人且乞一文藏身處沒蹤跡兩朵
攢眉遇佛堪消三拜吾在藥山二十餘年方明此
事親言出親口莫使外人聞諸人藏身處博山總
知博山藏身處諸人不知諸昆仲今日在此法筵
不免覿面相呈若到諸方逢人不得錯舉珍重。

上堂冬不寒臘後看老儂不愛雪稚子哭衣單惟有
東村一箇沒傝[仁-二+(天/韭)]漢髼頭垢面赤手空拳寒不怕
寒熱不怕熱最冷唱個雪詞兒最饑做箇糶米漢
無一文錢要與天下人鬥富無一分色要與大地
人爭妍有時在十字街頭倒騎鐵馬有時在西洋
大海逆上須彌有時在烈火燄中嚼冰嚙雪有時
在紅塵堆裏搯草挑燈有時指東話西有時呼南
為北將三乘法塹以作門牆指十地菩薩而為眷
屬諸昆仲斯人還合伴不合伴復笑云巳被博山
收下了也。

上堂至理不渝至功不宰至道不形至了不辦於此
四句相應便做箇洒落衲僧眼不染玄黃腳不沾
泥水意不緣諸法舌不親玄旨到此則圓機普應
玄度該通淨體無依靈明絕待所以玄沙大師云
羅籠不肯住呼喚不回頭古聖不安排至今無處
所諸昆仲今時禪者不信自心是佛向外求佛不
信自心具足諸法向外求法既昧自心縱有弘為
皆生死之業耳又當知求佛求法即有所依既有

所依於自心不得自在譬如窮子伶俜辛苦乞食
自濟昧卻衣裏無價寶珠豈智者乎夾山大師偈
云勞持生死法惟向佛邊求目前迷正理撥火覓
浮漚無事久立珍重。

誕日上堂本無今有笑看鏡裏狂花本有今無攪動
巖前湛水一片白雲瀰漫幾多花鳥迷蹤拶碎虛
空爐鞴烹煎佛祖高揮寶劍草鞋救取貓兒還他
一個皮囊贏得五湖明月所以大覺世尊捨王官
入雪山睹明星開道眼於三七日中思惟是事然
後開權顯實說三乘法及至末後拈花示眾便云
有教外別傳簡點將來如夢境相似博山生居黎
庶無王官可捨遊化東土無雪山可入大地黑暗
無明星可睹奴郎不辨無道眼可開然則貴賤雖
殊要且頭腦相似自幼便可憐生二十以前成家
樂業二十以後花擘家財三十以前向北鬱單越
解三玄戈冑三十以後在南贍部洲碎五位鎗旗
四十以前你要去我鉤兒鉤你博山卻不鉤你任
你千里萬里四十以後你要住我有錐兒錐你博
山郤不錐你任你在蟭螟眼裏今日正當四十歲
鉤錐一齊息博山不在這裏博山有一塊古地基
自天台韶國師開創以來千有餘載雲峰信道者
克紹相繼亦數十餘年今日在此說法是本有今
無耶諸人面前不得說夢是本無今有耶諸人面
前不得說夢看破夢境時如何諸人面前不得說
夢何以故個中求其生無生不可得滅無滅不可
得有本有不可得無本無不可得又將何而為壽
也以諸佛身眾生身為壽聖凡不可增減以過去

劫未來劫為壽日月不可遷移以妙高峰娑竭海
為壽燥濕不可損壞以盡虛空遍法界為壽天地
不可覆藏然雖如是今日因甚麼喚作四十歲良
久云棲鳳巖前雲霧捲伏牛山下古今傳。

上堂神藏禪師云知而無知不是無知而說無知良
遂禪師云良遂知處諸人不知諸人知處良遂總
知荷澤禪師云知之一字眾妙之門高峰禪師云
知之一字眾禍之門諸大老敲唱傍提各具一隻
眼博山今日不惜唇吻從頭註解秪要告報諸人
知而無知頭腦相似不是無知而說無知火燒眉
毛救取一半良遂知處諸人不知大似壓良為賤
諸人知處良遂總知多知老翁莫與相見知之一
字眾妙之門把手牽不入知之一字眾禍之門腳
頭腳底知字亦不惡諸昆仲博山恁麼註解還會
博山意麼然雖如是博山決不恁麼道無知而知
為之知知知之為知不知為不知諸昆仲還有不
向知上作活計另有超群拔萃者麼當知水琴松
韻堪傳赤子之心赤尾金鱗不墮漁人之手且道
與古人同耶異耶復云東西南北十萬八千。

臘八日上堂維那白椎云法筵龍象眾當觀第一義
師云第一義作麼生觀覷著則眼瞎嗅著則腦裂
舉步絕行蹤動念非生滅眼色耳音聲心忘思路
絕古今諸聖賢同途而異轍中峰水底琴馬師天
上月投子手中油趙州庭前柏博山無可示梅花
枝上洩吐翠與含芳凝寒傲霜雪清香滿十方觸
著通身血捶手哭蒼天浮杯老結舌諸昆仲當時
釋迦文佛於臘月八日抖碎虛空七花八裂盡大

地無一人會得所以寶坊云不是凌行婆怎解同
心結。

上堂在迷迷悟在悟悟迷從來迷悟似迷今日悟迷
非悟迷悟兩頭拽斷聖凡更復何言剔起眉毛惜
取眼中瞳子綻開衣線露出鐵石心肝燈籠與露
柱相交佛殿共三門鬥額赤手團成泥彈子紅爐
煉就鐵饅頭一任東擲西拋畢竟埋光鏟彩從教
野狐精巖中脫殼轉轉不錯笑殺赤鬚老胡要知
水牯牛山下投胎卓卓全該須是溈山大士諸昆
仲溈山大士作水牯牛博山頭角生巳久矣還有
人證盟也未良久云達磨大士來也放過一著。

元旦上堂春風纔動春花開春雨相催春水來惟有
通玄峰頂石依前白蘚與青苔大眾如何是新年
頭佛法復云東西林下鳥添得好音聲。

解制上堂誰云結制仍解制縱有成規俱不是當空
拋下雲門柴雪浪銀花匝地開簡得多年破木杓
鷂子飛過新羅國你既無心我也休後代兒孫笑
酒樓香巖粥飯長行者擊竹有聲聾兩耳翻思昔
日老靈雲一見桃花眼睛誰是迷兮誰是悟春
風觸著珊瑚樹誰是悟兮誰是迷具足從前自家
底心不心兮物不物連書幾個向空咄諸昆仲因
甚麼書幾個向空咄復合掌云我不敢輕於汝汝
等皆當作佛。

上堂諸昆仲凡心入覺須善用心不善用心魔得其
便所以一個計字出九十六種外道一箇著字出
五十蘊魔及魔王眷屬等具在教乘不可不知經
云譬如有孔隙處風則能入搖動於物而不自在

菩薩亦爾若心有間隙心即搖動而不自在乃至
成就皆魔業耳何謂魔也歡喜是魔也煩惱是魔
也昏沉是魔也掉舉是魔也懼動是魔也厭靜是
魔也喜談論是魔也愛遊行是魔也乃至斥像毀
經破律犯戒拈頌機緣擅開異解詩賦詞章文藝
雜學併貪求說法悉是魔也所以博山教諸昆仲
提一則無意味公案蘊在八識田中當下不知有
血肉身心前境不知有山河大地非內非外滾作
一個疑團行不知行坐不知坐如一人與萬人敵
又如心心常似過橋時直須發明此事到磕著撞
著打破疑團通身是眼縱遇釋迦大師摩頂授記
佛亦不做何況魔軍而能入耶諸昆仲如斯會去
誰不丈夫雖然如是事怕有心人直須當下一念
無生超彼三乘權學等見若將心令無心卻成有
直須覓心了不可得即證超魔法門。

上堂水流濕火就燥是水有魚是林有鳥喫飯咬著
舌頭解道青天不用掃諸昆仲須自了同個夜兮
同箇曉試將此語播諸方謾道荒田不揀草更看
雲門拄杖子化為龍吞卻山河大地了諸昆仲且
道博山即今在甚麼處良久云深固幽遠無人能
到下座。

開光解制上堂九十日期今巳解百千三昧許誰知
畫龍未必乘雲去可惜人間十二時十二時辰彈
指過眨起眉毛還是錯衲衣撩起伴雲眠磐陀石
上松花墮聞見清兮清亦非法身無病不求醫頂
門突出摩醯眼夜半烏雞帶雪飛帶雪飛兮貴回
互金鳳不棲無影樹縱橫十字數將來佛祖位中

留不住留不住兮劈面來兔角龜毛眼裏栽今朝
拄杖橫挑出那個男兒肯活埋諸昆仲今乃解制
之辰遇無量壽如來為汝諸人普作佛事放大光
明炤十方國土無所障礙更以無礙神力將極樂
娑婆融成一界若說是淨土郤是娑婆若說是娑
婆即是淨土且道無量壽如來畢竟居何國土今
日博山親指出分明一點座中圓。

上堂僧問金鐘纔扣雲堂巳露真風法鼓重鳴海眾
更申敗缺正當恁麼時和尚如何結案師卓拄杖
曰山水之間得渠儂力進曰某甲從此信入去也
師云信後如何進曰向後與和尚更道師云分作
兩橛作麼又僧問昔九座大師云我今日向孤峰
絕頂駕一隻鐵船截斷天下人要津秪如和尚今
日又作麼生師云銕船即且置闍黎要津呈似老
僧看進云爭奈學人不會何師云不會請人裁進
云恁麼則剛道是龍猶不信等閒奪得始驚人師
云閒言語復曰諸昆仲佛法不是容易博山三十
年來實際理地洞然無礙事法中較量與理矛盾
者尚多即今與諸昆仲陞堂入室結個粥飯因緣
於此座上問來荅去如鳥云空如鼠云唧雖有其
聲究竟將來都無實義豈但無益恐成賺誤若是
祖師門下客要知祖師行徑方有說話分單明自
巳底不知有古佛家風此人有眼無身若明得古
佛家風不知自巳用處此人有身無眼直饒坐斷
兩頭不通凡聖轉身氣急猶在半途更須知有全
提時節始得大丈夫兒步入重玄睜開隻眼解作
家活用不乖方歛沙界于毫端纖塵匪礙耀珠光

於域內洞鑒無遺如日月光遠近斯炤拈拄杖云
還有恁麼衲僧麼僧問透網金鱗因甚猶滯水師
云度盡無餘影還他越涅槃進云恁麼則縱橫滄
海闊騰躍萬波隨師云作麼生說箇騰躍底道理
進云分明頭角久春江雨露微師云念文章可惜
許師復拈拄杖云還有問話者麼眾無對復曰今
日老僧失利。

誕日上堂僧問莊子八千椿正眼觀來猶存數量大
通塵點劫衲僧門下尚在半途壽等虛空泯絕途
量一句請和尚指示師云玄沙元是謝家郎進云
和尚與玄沙同生去也師云年年桃李樹處處白
紅花進云這箇且置秪如當時韓文公問大顛和
尚尊壽多少顛提數珠云晝夜一百八今日座中
諸大檀越或問和尚法臘多少和尚如何應對師
曰漩復黃河水進云如是則和尚與大顛人有今
昔壽無兩般去也師曰乾三長坤六短進云冰桃
雪藕非為敬直奮空拳上法王時如何師曰坤在
上乾在下僧禮拜云謝和尚荅話師乃曰天地旋
山河走石女生兒世間希有白向本爺娘乾坤兩
眉皺今日無端舉似人灼然笑破虛空口諸昆仲
若道博山有生是不諳佛法若道博山無生是不
諳世法生與無生拈放一邊且道四大色身從甚
麼處得來良久云乾闥婆神無限樂宮商不與世
和同首座問石女生兒得幾個師曰五男二女進
云和尚生身父母在甚麼處師喝一喝下座。

佛成道日上堂僧問雪覆千山無點白雲空萬里絕
纖埃未審甚麼人到此境界師曰無縫襖子足風

涼進云向上更請和尚道師云秦望嶺頭雲楚人
那得見進云還許學人進語也無師云試說看進
云恁麼則禮拜去也師不顧復云法本法無法庭
前瑞草和根拔無法法亦法黃河九曲金沙混流
今付無法時釋迦鼻孔長多少法法何曾法瞞博
山一點也不得諸昆仲釋迦大師四十九年橫說
豎說逆說順說誰人奈得渠何及入涅槃時以虛
空為口滄海為舌日月星辰為莊嚴山河大地為
聽眾橫說豎說逆說順說要且無人得聞博山今
日在此座上橫說豎說逆說順說誰人奈得博山
何博山今日不待涅槃即此座筵以虛空為口滄
海為舌日月星辰為莊嚴山河大地為聽眾橫說
豎說逆說順說要且無人得聞這裡有些子淆訛
諸昆仲過去釋迦大師所說法要無人得聞即且
置現在博山所說法要因甚無人得聞這裏若緇
素得出許你親見博山既見博山即見釋迦大師
若緇素不出縱見釋迦大師要且不見博山何以
故有口非干舌無錢卦不靈下座。

上堂撲落非他物縱橫不是塵山河并大地全露法
王身古人恁麼悟去大似喫常住飯作自巳事博
山則不然行年四十九皮骨若枯柳四大體自如
面南看北斗博山恁麼道大似喫自巳飯作常住
事徐六擔板各見一邊更有一偈為之解嘲不免
總說向大眾去也祖父田園自家產業匪守珍御
不生下劣纔涉思惟平地遭[跳-兆+(鐵-金)]醉酒臥街證龜成
鱉博山恁麼道早作死馬兒醫汝等諸人也不得
鑽龜打瓦珍重首座云某甲不似和尚師曰汝又

作麼生進云行年三十七通身赤骨律不喫常住
飯砵盂兩度濕師云郤是汝來得要且不會老僧
意在。

上堂僧問蟄戶將開海門雷震敢問和尚一池鱣鮪
何時際會風雲師云拄杖時常頭點空進云興波
作浪時如何師云闍黎腳跟下水深多少僧咦曰
透網金鱗雖振鬣沖霄丹鳳不遺苞師云更須按
下雲頭始得又僧問乍入叢林蒙師命往白下請
有字經敢問和尚無字經命向甚麼處請師云磕
破髑髏僧禮拜師曰便秪如此耶出去又僧問近
闡宗猷既非臨濟溈仰不是法眼雲門未審香火
因緣從誰結得師曰渡河落影子進云大好山頭
一針鋒地容盡大地衲僧因甚麼這坐具也容不
下師云闍黎曾到峰頭麼進云巳拈玉線芒請露
金針穴師云急著眼覷進云更有話問請師垂慈
師云不妨舉著進云如何是功師云三人同一春
進云如何是共功師云力士舁杖鼓進云如何是
功功師云猢猻上露柱進云不得敲唱雙舉請示
正中妙挾師云高低雲遶樹進云謝師答話去也
師云遠近鳥啣花師復曰春日山多霧樵人路徑
迷縱然得入戶腳下有黃泥諸昆仲冰厚三尺非
一日之寒水漲千溪非一日之雨朝聞夕死非一
日之功立地成佛非一日之行所以釋迦大師曠
大劫來難行能行難忍能忍為我等故修諸苦行
成就無上正真之道正為我等今日事且道今日
事又作麼生若向今日會去與釋迦大師共一皮
袋子豈但釋迦大師與恒沙諸佛共一皮袋子一

心一智慧力無畏亦然于彈指頃成就無量無邊
妙行具足無量無邊莊嚴圓滿八萬四千諸波羅
蜜門其或未然而言凡聖齊同如持爝火擬比太
陽又如初生鳥鶵欲沖霄漢多不自諒也首座曰
和尚道冰厚三尺非一日之寒冰解後如何師曰
七花八裂進云水漲千溪非一日之雨天晴後如
何師云石頭露也進云朝聞夕死非一日之功如
何是無功之功師云闍黎向上覷著進云立地成
佛非一日之行如何是無行之行師曰著衣吃飯
未為分外進云和尚皮袋子與釋迦大師皮袋子
重多少師云半斤八兩。

上堂僧問今在人天眾前作麼生相見師云是水東
流進云和尚安住在甚麼處師云門前剎竿二丈
五進云花落月明時又作麼生進步師云憑闍黎
跳躑進云石泉一線水源從何處來師云喉嚨下
進云流向甚處去師云頂門上進云高低物象一
顧齊平遠近音聲眾響斯應是何人境界師云沒
來繇漢進云幽閒鬼如何殺得師云借闍黎刀看
僧擬議師振聲一喝師復云明暗交參正偏綺互
言中有響句下無私揭開雲霧見青天畢竟是誰
遭點額龍門萬丈笑看足下風雲金彈一丸播弄
手中戲具古人道一人所在亦到拄杖子不會諸
人郤會得半人所在亦到拄杖子會得諸人不會
所以道石人機似汝也解唱巴歌汝若似石人雪
曲也應和恁麼商量惟木上座郤較些子珍重。

上堂僧問如何是法身理師云伸手不見掌進云法
身向甚麼處安立師云暗地始驚人進云未審法

身是何境界師曰山河大地進云離了法身又且
如何師云爍破四天下僧禮拜師云是法非法是
心非心非法即法非心即心打翻漆桶大地平沉
雲門大師甚是奇怪盞子落地碟子成七片又云
扇子𨁝跳上三十三天築著帝釋鼻孔東海鯉魚
打一棒雨似盆傾諸昆仲博山今日亦如雲門大
師氣宇如王若渠來相見時又作麼生定奪眾無
對師云拄杖不在苕帚柄聊與三十何以故若不
挫其來鋒將來必成過患。

上堂道非明暗法離有無布袋頭邊逴得看來猶是
半途直饒坐斷毘盧不通凡聖旋風撲面氣急殺
人直下相逢不是渠轉位旋機沉毒海諸昆仲若
言即心即佛大似黃葉止啼又云非佛非心還如
夢中說夢不是心不是佛不是物是甚麼碗塌丘
江西老宿恁麼說法尚喚作口裏阿漉漉底諸人
分上又作麼生諸昆仲莫秪論他非是好門前更
有鳳凰山。

上堂甚麼物恁麼來重門關鎖一時開甚麼物恁麼
去佛機不隔時流意靈山會上有多端立雪庭前
無二致甚麼物幾多般見未分明莫浪傳嘗記寶
方言道好天非高大海非寬說似一物即不中多
情不用眉毛動修證即不無染污即不得丫角女
子髮如銀病中勘破維摩詰即此不染污是諸佛
之所護念粉碎虛空撲地來百匝千重成一片諸
昆仲既不似一物畢竟似個甚麼有眼無耳朵六
月火邊坐任是同胞生也須更問過更問過是甚
麼良久卓拄杖子云拄杖子郤辯得。


佛誕日上堂王宮未降佛事巳週腳跟下好與三十
棒未出母胎度人巳畢腳跟下好與三十棒四十
九年說夢取笑旁觀腳跟下好與三十棒三百餘
會週遮糢糊正眼腳跟下好與三十棒忽遇惡水
潑來即周行七步目顧四方自云天上天下唯吾
獨尊腳跟下好與三十棒獨有雲門大師云我當
時若見一棒打死與狗子喫郤貴圖天下太平雲
門用此惡辣手段始能豎立宗乘若是倚牆靠壁
漢又胡足道博山三十棒略與通信座中還有下
得惡辣手段者麼良久云黃金自有黃金價切莫
和沙賣與人首座問雲門一棒博山三十棒是同
是別師曰出門是路進云未離兜率巳降王宮未
出母胎度人巳畢因甚麼又喚作四月八日活佛
降生師曰爭怪得渠進云諸佛出世為一大事因
緣和尚出世所為何事師云笑看天花滿祴進云
佛祖來償口業債未審是何口業師云惡毒糾纏
進云設中道持戒但束身非身無所束因甚麼千
佛出世又與人授戒羯磨師云羅浮原在廣之南
進云前無重難後無輕遮方堪受戒或遇箇大闡
提漢殺佛殺祖底出來未審還與他受戒麼師云
堪為來學典刑留待別時供養進云恁麼則和尚
性命落在此人手裏也師云老僧甚得便宜進云
法施殷懃且酬三拜師云止莫礙第二座問。

上堂古德云日月未足以為明是甚麼物得恁麼明
乾坤未足以為大是甚麼物得恁麼大博山今日
不惜唇吻與汝諸人註破卓拄杖云拄杖子眼光
爍破恒河沙世界明耶非明耶恒河沙世界在拄

杖子裏許大耶非大耶諸昆仲秪是根拄杖子又
何得論明論暗論大論小大小明暗悉是對待之
法然雖如是也不得草草何以故要知幽徑趣須
辦半年糧珍重。

上堂師方陞座二僧問不稱理各賜棒復云毛吞巨
海海性無虧芥納須彌芥空宛爾若道是神通妙
用斯人未達其源若道法爾如然猶是拍肓狂解
是以二人各責三十棒趁出三門外去諸昆仲只
須析毫端而瀉海水碎芥子以露須彌旋嵐偃嶽
而絕纖塵競注江河性諸昆仲萬花叢裏
去住揣空出骨何難清涼地上謳歌白日挑燈有
據到此則正偏旋復雲樹絕依古木森然靈禽不
住菩提涅槃真如佛性喚作破草鞋且拈放一邊
各人衲衣下䊢洗錢布施些子還肯麼毘目仙人
執手時善財眼底微塵佛珍重。

上堂三界無法何者是生三界無法何者無生生與
無生二俱增語若謂是生前村古路坦然平若謂
無生海門波浪萬千尋若道生即無生樓頭戌鼓
正三更若道無生即生彩筆將來畫不成諸昆仲
幻化門頭高著眼莫將陽燄亂紛紜生與無生姑
置勿論且道二六時中折旋俯仰必竟承誰恩力
良久云六窗虛淨無依將來用度恰好珍重。

上堂大道虛曠無有程途幾動之微自當審細若藕
絲而牽大象匪假神通如寶樹之宿蟭螟難窺異
色活中死句笑容含冰銕之姿死處活來寒谷動
陽春之燄更須知當機劈面󳌤待指陳互換相資
那容湊泊諸昆仲當此時也寒灰發燄雪覆紅爐

水玉相啣誰能料揀若有人料揀得出博山明窗
下安排著珍重。

在壽昌守先師七眾請上堂一二三四五六天地位
萬物育箇中有個無角泥牛東觸西觸至今無處
藏蹤秪得和塵混俗更須知平處險直處曲擊破
重關謾輕忽太平宇宙斬癡頑此是禪宗親付囑
親付囑破驢春上蒼蠅出達磨未識參禪孫臏不
解貨卜惟有壽昌老人一生向鋤頭上七縱八橫
至今也填坑塞窟諸昆仲還有為堂頭和尚出氣
者麼今日幸有博山不肖兒孫為伊雪屈。

結制上堂天地與我同根萬物與我一體時人見此
一株花如夢相似諸昆仲古人於黑漆桶底鑑貌
辯色無影樹下笑月吟風掣開金鎖玄關扯破漫
天網子博山則不然有人問天地與我同根萬物
與我一體意旨如何秪向他道昨日有人從燕京
來寄得廣南信豈不見溪山各異而雲月是同又
云時人見此一株花如夢境相似意旨如何秪向
他道不見人無遠
慮必有近憂珍重。

開光上堂佛身無為不墮諸有慈德聲名垂不朽今
朝覿面絕週遮眼上眉毛誰不有丹霞撥火而尋
舍利善現晏坐而睹法身雲門用棒以酬恩洞山
用麻而報德這一隊老漢雖則一期方便怎奈千
古顢頇何似博山將大冶紅爐一模傾出使天上
天下有情無情睹端嚴之妙相植菩提之正因度
普耀之通津趨妙嚴之果海紫磨金聚咸轉根本
法輪白玉毫光旋入普明三昧使大地眾生各各

相謂有佛出世各各自見巳身作佛無有眾生無
一眾生相者如是則無施者無化者無造者無受
者亦無見者何以故施者乃至見者如夢幻故山
河大地草木叢林情與無情世出世間如夢如幻
故乃至諸佛出世諸佛涅槃影現其中如夢如幻
故還有不在夢幻者麼卓拄杖云今日為君親指
出普天匝地盡光明。

上堂一二二三子平目復仰視兩口一無舌此是吾
宗旨仰山大師生平家活徹底為人若以意識度
量正所謂平地上死人無數也然此偈無纖毫縫
罅博山今日向虛空裏釘橛子太清中加彩繪使
諸人有所趣向有所捫摸也一二二三子抖擻不
下平目復仰視北斗向南看兩口一無舌空谷傳
聲虛堂習聽此是吾宗旨披拂有餘恨諸昆仲當
知此偈暗機圓合金鐘同玉磬和鳴正按全提瑞
草與瓊枝並茂若向這裏會去平常心與道相宜
若向這裏不會正是業識茫茫無本可據更有一
事在佛殿東南缺了一角有人補湊得下博山遺
隻履以謝之珍重。

上堂諸佛秘密藏祖師遞相付既同本來心何迷復
何悟言語悉虛妄形色如朝露了形色語言究竟
絕依怙譬如洞庭水今古清如故虛空非動搖太
清絕點污有物終敗壞無形始清素諸昆仲迷鏡
裏之頭徒勞狂怖昧衣中之寶枉受伶俜卓拄杖
云若向這裏會去猶較些子更欲遲疑向下文長
留待來日擲拄杖下座。

上堂心同虛空界示等虛空法證得虛空時無是無

非法大小祖師雖則是和泥合水要且弄巧成拙
將心與虛空分作兩橛說同說等論是論非雖不
涉是非亦將是非弄影耳夫虛心獨運妙湛何依
至體彌綸空界何立大方莫比其量慧目罔眺其
蹤日月未足喻其明冰雪難以方其潔古澗之水
湛湛浸殺法身不萌之草茸茸能藏香象諸昆仲
且道徹底無依向甚處安身立命良久云眾既知
時節吾今不再三卓拄杖下座。

上堂靈光不昧萬古徽猷入此門來莫存知解諸昆
仲終日拈香擇火待客迎賓動轉施為折旋俯仰
還有知解也無既無知解得恁麼伶俐得恁麼活
潑古德云樵子負薪歸機婦連霄織看他家事忙
且道承誰力若向這裏會去飯是米做底湯是水
做底師姑是女人做底切莫當面錯過不錯過鷂
子過新羅依然辜負我卓拄杖下座。

解制上堂世界乾城眾生陽燄諸佛鏡像六道空花
不躋圓覺大伽藍終是癡狂門外走若帶些些泥
未免紙褁麻纏除是鐵膽銅心始解步空捉影
百尺竿頭穩坐終落那邊三家村裏安身仍停此
岸只須藏身處沒蹤跡金鍼繡出玉麒麟沒蹤跡
處莫藏身鐵掌挪成銀彈子諸昆仲今日解制之
辰三年果滿萬行週圓且道百步穿揚一箭作麼
生透得過良久卓拄杖云好手手中誇好手紅心
心裏紅心下座。

結制上堂世尊拈花芙蓉秋露冷迦葉微笑蘭蕙曉
風清又云我有正法眼藏涅槃妙心付囑於汝可
謂囊藏長者劵腰沒半文錢至今後代兒孫望影

分波竟莫得其涯岸當此時也去聖時遙人心狂
悖妄庸邪見布滿寰宇稱悟道者紛紛求其真參
實究者蓋尟也諸昆仲若要會世尊拈花底道理
豎起拂子云向這裏會取若要會迦葉微笑底道
理擲下拂子云向這裏會取然須從冰山雪洞裏
穿下過來始堪共語不然則就窩子裏打將去盡
是掠虛漢與自巳本分中有何交涉即今乃結制
之辰有吉安純初曾居士舟次一月而來為彼乃
郎廣修供養復請博山上堂敷演此事不免翻世
尊之陳案燃古佛之慧燈踵列祖之芳塵續金剛
之慧命然雖如是諸人分上也須向無陰陽地上
啣一莖草來始得卓拄杖下座。

上堂單明向上語絕週遮洞鑒機微要在句外若在
文言上理會正所謂埋沒先宗辜負自巳德山大
師云毫釐繫念三途業因諸昆仲十二時中折旋
俯仰是繫念耶非繫念耶是正因耶是業因耶又
云瞥爾情生萬劫羈鎖開口動舌處是情生耶非
情生耶是解脫耶是羈鎖耶汝等諸人各向衲衣
下緇素看若以無念為無念無情為無情即坭塑
木雕若以有念為有念有情為有情正是業識茫
茫無本可據衲僧家須另行一路始得祖師云心
隨萬境轉轉處實能幽隨流認得性無喜亦無憂
于諸境緣未免隨流且道喚甚麼作性若認得性
正好喫博山痛棒若認不得性正好喫博山痛棒
何以故龍門無宿客雨打石人頭卓拄杖下座。

壽日上堂諸佛時常說法博山特地重宣是何言丫
角女子鬢皓然是何法明察秋毫雙眼瞎此情惟

有木人知六月炎天生凍殺若向這裏揭山頭之
宿霧破水面之印文古佛向汝諸人面前說壽量
品報恩品巳竟所以云博山生大地眾生與博山
同生博山壽大地眾生與博山同壽然雖如是更
須知有出世事始是報恩者博山嘗有偈云欲報
深恩出世奇報恩深處少人知而今洞徹無違理
始信從前步不移古德云盡大地如粟米大拋向
汝諸人面前諸人要且不會打鼓普請看若會得
恁麼說話始知不移步底道理國恩佛恩親恩檀
越恩一時報足若乃煖衾涼枕菽水承歡欲報深
恩無有是處所以釋迦大師棄皇宮如脫敝屣乃
至忉利天為母說法此釋迦之孝也目犍連尊者
去鬚髮如除垢膩乃至鬼道中救脫母難此目
連之孝也現前大眾思地獄苦發菩提心長連床
上瞠眉努目究衲衣下一件大事此諸昆仲之孝
也作麼生是博山底孝拈拄杖云一條拄杖活如
龍縱橫全得渠儂力連卓拄杖下座。

除日上堂殘冬巳去春風到來木雞報曉石女懷胎
庭前翠柏堪剪溪邊嫩柳重栽達磨不來東土寒
山元在天台惟有臨濟大師赤肉團上無位真人
分身無量散在汝諸人面門出入未證據者看看
饑同餐渴同飲寒同火睡同衾若向這裏儱侗瞌
睡未免受無位真人當面熱瞞豎起拂子云諸昆
仲會麼圓明了知不因心念珍重。

上堂佛法非非法非非非亦非非非俱絕跡始可話
離微諸昆仲若欲決擇是非除是向教乘中辯得
清濁然後始透得祖師關捩何謂清濁如教中說

貪嗔癡愛煩惱無明是障道法此是聲聞藏說是
濁流邊說無佛可成無生可度情與無情性相平
等此是菩薩藏說是清流邊說至體無名聖功獨
炤此是藥言無病人前不得說藥有修有證建立
因果此是聲聞藏說是濁流邊說無修無證不昧
因果此是菩薩藏說是清流邊說修與無修二俱
剩語此是藥言無病人前不得說藥若說有句無
句是外道說若說亦有亦無句非有非無句亦是
外道說離四句絕百非此是藥言無病人前不得
說藥若貪著塵勞侵損正法此是波旬說失于正
受樂著諸受此亦是波旬說山崩海竭不動其心
此是藥言無病人前不得說藥諸昆仲百非俱遣
宛然赤子之心一道齊平突出摩醯之眼珍重。

上堂壽昌先師云踏上雲頭第一峰眼中廣博小虛
空當初欲見無繇見今日相逢處處同諸昆仲此
是曹洞宗旨分明向汝諸人道無纖毫蓋覆若向
這裏會去洞山大師在諸人腳跟下放光動地入
寶鏡三昧也其或未然博山不免註解一遍踏上
雲頭第一峰坑坎嶮巇也須仔細眼中廣博小虛
空眼在虛空裏虛空在眼裏試定當看當初欲見
無繇見對面不相識千里郤同風今日相逢處處
同是何面目指東為西喚南作北得麼若向博山
註解處會去壽昌先師在汝諸人腳跟下放光動
地入寶鏡三昧也然雖如是博山不合將壽昌老
人受用底家私撒向諸人腳跟下豈不見父為子
隱子為父隱直在其中矣珍重。

桐城宰官居士請上堂拈香祝　聖竟復云諸昆仲

參學須具參學眼若具參學眼腳踏實地步步登
玄若不具參學眼與參學沒交涉譬如善射者立
定腳跟然後拈弓架箭始能中的也黃蘗希運禪
師云老僧行腳時見草裏有人攔頭一錐彼人若
知痛癢便布袋盛米供養他雪峰大師三登投子
九上洞山炊飯挪巾成辦箇專此宗門中參學樣
子不似而今口稱行腳觀山玩水較量是非三三
五五聚頭雜話有一等向冊子上研窮枯骨上討
汁有一等長連床上睜眉努目胡思亂想想久成
勞不是昏沉便是散亂如斯等類皆非法器諸昆
仲洞房春煖須知錦帳香銷庭際光生且喜寒巖
發燄事驚極致理喜從虛所以道直須揮劍若不
揮劍漁父棲巢閒時喜唱步虛詞泥雨須防苔蘚
滑路憑高處險獅巖絕狐狸之蹤影向暗中消靈
運結燈花之彩諸昆仲博山捨父逃走伶俜辛苦
三十餘年今日到舒州城唱箇還鄉曲子徹見故
鄉田地徹見故鄉人物徹見故鄉春色世間之樂
百千萬億倍不足為喻茲因桐城眾宰官居士及
諸山僧友請博山陞座說法博山果有何法可說
不免將生平所行底所見底所到底細詳一遍然
雖如是道曠無涯逢人不盡更須知有長處始得
卓拄杖云莫謂故鄉田地穩門前更有萬重山僧
問此土聖凡同聚會向上宗乘為舉揚師云此去
南舒一百餘又問不問有言不問無言請和尚如
何道師云巖前生石虎僧喝一聲師笑云聲響吼
如雷僧無語師便打。

生生社陞座拄杖子謂之有是增益謗謂之無是減

損謗謂之亦有亦無是相違謗謂之非有非無是
戲論謗只須向四句外會去始不被拄杖子瞞諸
昆仲緣生無性拄杖子徹底無依無性緣生拄杖
子建立世界拄杖子緣生一切法緣生拄杖子無
性一切法寂爾所以道心生種種法生心滅種種
法滅祖師云百千法門同歸方寸恒沙妙德總在
心源會此一心法說生無生亦得說無生生亦得
說生生無生亦得說無生生生亦得繇此運大悲
心興放生業飛者適虛空走者適林麓潛者適淵
溟豈可以世間生滅有無而較量其功德者哉博
山今日登此座筵不說有法不說無法不說亦有
亦無法不說非有非無法離四句絕百非石人點
額青山皺眉深寒博得三春暖破霧披雲入翠微
諸昆仲南山起雲北山下雨汝等諸人緊捎草鞋
牢把腳跟然雖如是爛泥田埂石頭路上也須防
[跳-兆+(鐵-金)]卓拄杖下座。

生生社小參諸昆仲宗門中事難以措詞盡力道不
得句作麼生開口三乘十二分教有人說去了也
即心即佛有人說去了也非心非佛有人說去了
也不是心不是佛不是物亦有人說去了也且道
現前與諸昆仲分析底是箇甚麼若喚作業識茫
茫正所謂懷寶迷邦若喚作直下是佛因甚麼承
當不下昔世尊拈花示眾百萬人天悉皆罔措惟
迦葉一人破顏微笑且道迦葉笑個甚麼博山不
免為諸人註破若向世尊拈花處會去山濤海雲
為汝等助發機緣若向迦葉微笑處會去飛走鱗
毛普現色身三昧到恁麼田地不作箇解會亦非

無解會者雲門大師云古佛與露柱相交是第幾
機且道現前喚甚麼作古佛喚甚麼作露柱又自
代云南山起雲北山下雨且道雲門意在於何若
向雲門句下徹去會此分折底有甚麼難然雖如
是黃金自有黃金價切莫和沙賣與人珍重。

皖城宰官居士請上堂天地與我同根萬物與我一
體肇法師恁麼道秪知全身拶入要且不會轉位
旋機殊不知大圓覺中無我無人無眾生無壽者
說箇一體巳成兩橛豈不見喚作如如早是變易
了也僧問大隨和尚劫火洞然大千俱壞未審這
箇還壞不壞隨云壞這僧倚牆靠壁冷地裏抱箇
石頭大隨兵權在手符到奉行又何曾放過道個
壞字正所謂殺人不眨眼僧云恁麼則隨他去隋
云隨他去大隋把定關鑰添枷著杻兩重公案這
僧徑往舒州見投子子云甚麼處來僧舉前話子
裝香望大隋拜云大隋古佛放光于此投子可謂
具金剛正眼緇素分明復令這僧向大隋懺悔僧
至大隋隋巳遷化復往舒州見投子子亦遷化這
僧雖然皮下無血要且有始有終後人贊云一句
隨他去迢迢幾萬餘今時人坐參知識尚不肯真
參力究見這僧也須知慚愧始得茲因合郡宰官
居士於彌勒菴請博山登座說法諸昆仲當知古
佛堂前曾無異說夜明廉外別有家傳分明月炤
金沙喜見庭生瑞草家風笑展從他野渡無人寶
樹風清須信白雲有主諸昆仲若向這裏會去可
以與古人把手入理深譚其或未然生死分中快
須著力卓拄杖下座。


展墓歸山上堂離山九十日誰是能離者本無心外
境愚者妄分別諸昆仲會得此意雖經歷恒河沙
世界無彼此之分無自他之想良以世人秪知有
一生身及一生底父母一生身底處所殊不知曠
大劫來能生所生底父母及一一生身底處所盡
其智力不得其數量諸昆仲若以恩報恩大恩莫
能報不見報恩者始乃得常住是故諸菩薩借此
世間孝運無緣之慈興無礙之悲耳諸昆仲金棺
扶認父骨於亂屍之中義井薦親見天人于寶
塔之頂此等俱見超物表理出常情若以世間情
想擬報深恩雖肝膽塗地不能報也昔興化令他
人助哀山河揮淚迦葉藉琴聲起舞草木含悲博
山今日以現前血肉身心供養現前無面目底父
母汝等諸人向這裏還見得徹麼卓拄杖云他家
自有通人愛不以親疏較短長便下座。

為官諭吳觀我居士茶話真不掩偽曲不藏直大千
沙界黑如漆揭開雲霧見青天男兒肯向他尋覓
一語中具三玄新婦騎驢阿家牽一玄中具三要
跛腳猢猻多躑跳有炤有用沙盆打著連底凍立
主立賓相將攜手過西秦唯有東村王太乙一番
拈弄一番新今日為太史茶話要向博山言句下
一一討箇註解其或未然三十棒寄在別來相見
珍重。

二月朔旦上堂纔方結制又是半月了也諸昆仲分
上曾有個入處也無若無箇入處須要尋個入處
若得個入處須要尋個出處直須自看諸昆仲當
知古路無塵只須知有門庭絕待盡卻今時偏方

與正位攸同枝派共靈源皎潔到此則髑髏識盡
烈火流金始名出世更須知有野老家風始得且
道野老家風是何景象卓拄杖云遲日穿芳逕春
鋤帶雨歸下座。

上堂僧問古人道從緣薦得相應疾就體消停得力
遲請問如何是從緣薦得師云古鏡不重磨進云
如何是就體消停師云清光仍似舊進云從緣就
體蒙師指格外玄談有也無師云三歲孩兒頭似
雪進云恁麼則碧桃綻蕊綠柳萌芽也師云遠觀
山有色近聽水無聲僧禮拜師乃云切忌從他覓
迢迢與我疏洞山老人草鞋斷矣腳跟露矣諸人
若知痛癢阿誰皮下無血博山與諸人同途不同
轍諸人向正位中來博山不在正位諸人在博山
拂子裏許諸人向偏位中來博山不在偏位拂子
在諸人袈裟裏許所以道對面不相識千里郤同
風若向這裏徹去當下知歸不留朕兆其或未然
千百世修行未為晚也故我釋迦大師為勇猛眾
生成佛在一念頃為懈怠眾生得果滿僧祗劫諸
昆仲當知明中有暗毫端現華藏之奇妙挾協通
寶鏡瀉山河之影博山恁麼道猶是葛藤諸人也
須拼斷始得且道拼斷後作麼生行履卓拄杖云
不因樵子逕爭到葛洪家。

結制上堂僧問古人道塵中能作主化外自來賓請
問如何是塵中主師云江西原是豫章城進云如
何是化外賓師云青山自青山進云賓主相見時
如何師云綠水忻綠水進云恁麼則金繩界畔飄
黃葉般若堂前解垢衣一句作麼生道師云順數

一籌進云博山今日結制人人鼻孔撩天請問更
與諸人說箇甚麼師云空中施彩繪論劫不成顏
僧禮拜師乃云便恁麼進堂去猶較些子更欲遲
疑劍去久矣博山從來無佛法繫綴於人豈但博
山乃至諸佛諸祖亦復如是但有言說都無實義
所以道釋迦不達南方禪達磨不會西來意博山
與諸人秪知二時逐隊但恁麼過時臨濟三玄三
要誑嚇小兒曹洞兼帶協通顢頇無識溈仰暗機
圓合鬼面神頭雲門函蓋乾坤心麤膽大法眼雖
云平易機險殺人博山總不恁麼今日與諸昆仲
結制將九十日為一時以一時為九十日若向這
裏會去萬年一念一念萬年生死情枯真如體寂
二途俱泯觸處皆通茲有嘉興沈居士不辭數千
里來此供養大眾且道作麼生說個通底道理卓
拄杖云根塵蘊界原無性誰道虛空礙眼睛。

上堂摶聚四大緣生九竅識蘊奔馳何日了虛空無
限水雲分石女從綠步荒草荒草披離四部洲煙
雲旋合鎖重樓彈指豁開彌勒閣香水幡幢盡徹
頭諸昆仲當此時洞庭無蓋凍殺法身廬阜悲酸
清淚如雨欲償廬陵米價踏翻東兗橋梁從教雪
潔水清管取兒孫滿地到恁麼田地以何為驗卓
拄杖云深山乘瑞運處處紫雲飛。


