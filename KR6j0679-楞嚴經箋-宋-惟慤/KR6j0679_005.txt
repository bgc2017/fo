











大佛頂如來密因修證了義諸菩薩萬行首楞嚴經
卷第五(之上)
天竺沙門　般剌密帝　譯
烏長國沙門　彌伽釋迦　譯語
菩薩戒弟子　房融　筆受
西京大興福寺沙門　惟慤　科
皇宋首楞大師　可度　箋

「阿難白佛言。世尊。如來雖說第二義門。今觀世間解
結之人。若不知其所結之元。我信是人終不能解。」

【三敘結解同體疑文二。初申迷請指文五。初牒前
迷結。
箋云。如來雖說第二義門。是第四經。決擇
雙源指密因文中。二決定義。第二決斷煩惱文云。
阿難。汝觀世間解結之人。不見所結。云何知解。不
聞虗空被汝隳裂。阿難今躡前文。向此中問。意間。

佛前來是垂此結解同體疑。阿難既見佛垂語。今
向此中便請。】

「世尊。我及會中有學聲聞。亦復如是。從無始際。與諸
無明。俱滅俱生。」

【二況瘧陳謙。
箋云。諸無明。即根本無明也。若是
諸教言。是癡之一法。此中祇是性明相。即俱生煩
惱。蓋無始時來。與身與心。俱時生起。】

「雖得如是多聞善根。名為出家。猶隔日瘧。」

【箋云。多聞善根。住持諸佛如來無漏言教也。名為
出家。愛相出家也。如隔日瘧。法上聲聞之人。雖斷
煩惱障。未斷所知障。如人患瘧。一日而住。一日而
發。】

「惟垂大慈。哀愍淪溺。今日身心。云何是結從何名解。」

【三請指結舒。】

「亦令未來苦難眾生。得免輪迴。不落三有。」

【四利通來業。】

「作是語巳。普及大眾。五體投地。雨淚翹誠。佇佛如來
無上開示。」

【五度悲待旨。】

「爾時世尊。憐愍阿難。」

【後廣釋除疑文二。初長行文二。初佗方共演文二。
初明釋迦摩頂塵佛舒光文二。初摩頂文四。初哀
問首。】

「及諸會中。諸有學者。」


【二愍在會。】

「亦為未來一切眾生。為出世因。作將來眼。」

【三備未來。
箋云。作將來眼。若是遠指。俱約此五
密因。三修證文。若近指。下根塵同源之文。正是今
時。今一切眾生。因行起智照理。如眼照物無惑。】

「以閻浮檀紫金光手。摩阿難頂。」

【四伸金手。
箋云。摩頂。表說此頂三昧之教。】

「即時十方普佛世界。六種震動。」

【後舒光文三。初普搖群剎。
箋云。長阿含。說六時
動。一入胎。二出胎。三出家。四成道。五轉法輪。六入
涅槃。今約轉法輪方動。六動者。大般若經說。動涌
震擊吼爆。搖動不安名動。嶙巄凹凸為涌。或六方
為涌。隱隱為聲曰震。有所扣打為擊。碎磕發聲曰
吼。出聲驚異曰爆。此各三。名十八相。謂動。等動。極
動。乃至爆。等爆。極爆。倐爾小動曰動。諸處徧動。名
等動。徧八傾動。名極動。准上。總名六動。十八變中。
一震動。如此表說頂三昧教。警一切大眾。】

「微塵如來住世界者。各有寶光。從其頂出。其光同時
於彼世界。來祇陀林。灌如來頂。」

【次眾佛舒光。
箋云。微塵如來。言佛之多。住世界
者。各住本國也。各有寶光。從其頂出。表離自佗之
見。灌如來頂。灌釋迦佛之頂。表此頂三昧法。文表
佛佛道同。生生體一。惟佛與佛。乃能知之。】

「是諸大眾。得未曾有。」


【後此會獲益。】

「於是阿難。及諸大眾。俱聞十方微塵如來。異口同音
告阿難言。善哉阿難。汝欲識知俱生無明。使汝輪轉
生死結根。惟汝六根。更無佗物。」

【後彰外演真音通聞此會文二。初陳結本。
箋云。
聲別故異口。語等故同音。問。十方佛告。意在於何。
答。表此圓融法門也。俱生則俱生煩惱也。無明性
明也。】

「汝復欲知無上菩提。令汝速證安樂解脫。寂靜妙常。
亦汝六根。更非佗物。」

【後述真源。
箋云。如唯議無學頌云。此則無漏界。
不思議善常。安樂解脫身。大牟尼名法。安樂。寂滅
之理。解脫。離煩惱所知二障。寂靜妙常。俱約法身
也。】

「阿禮雖聞如是法音。心猶未明。稽首白佛。云何令我
生死輪迴。安樂妙常。同是六根。更非佗物。」

【後此佛重宣文二。初迷□再請。】

「佛告阿難。根塵同源。縛脫無二。識性虗妄。猶如空華。」

【後愍惑重宣文四。初空華比識根境同源。
箋云。
根乃六根。塵乃六塵。同一真源。即如來藏。縛乃生
死結縛。脫乃真如解脫。無二者。真妄同體。波水同
溼。識既並華。相非可得。】

「阿難。由塵發知。」

【二再喻交蘆雙明互發。
箋云。由所緣相分。引能

緣見分。】

「因根有相。」

【箋云。因能依根。發所見相。】

「相見無性。同於交蘆。」

【箋云。所緣相。與能緣見。如交蘆相倚。或因前塵發
起識。性是知根。六根也。相分與見分。無其體性。二
俱無實。如蘆二束相依而立皆虗。】

「是故汝今知見立知。即無明本。」

【三標雙合一。
箋云。知本來真知。見本來真見。若
向此上。立能知能見。此即無明本也。】

「知見無見。斯即涅槃無漏真淨。云何是中更容佗物。」

【箋云。苟能知能見上。不立見知。即是涅槃。此云圓
寂。肇師云。夫涅槃之道。寂寥虗曠。不可以形名得。
微妙無相。不可以有心知。超群有而幽昇。量大虗
而永久。】

「爾時世尊。欲重宣此義。而說偈言。」

【四敘演伽陀。
箋云。結前長行為偈。或為樂偈者。
結為五字。或為後來者。重說。梵語偈陀。亦云伽陀。
唐言重頌。重頌前長行故。】

「真性有為空。」

【後重頌文二。初棄疑雙拂文三。初雙破有無。
箋
云。真如體性上。一切有為之法。皆悉空寂。無有實
故。】

「緣生故如幻。」


【箋云。一切許法仗因託緣而生。緣無自性。當體即
空。故如幻化。無有實體。經云。因緣所生法。我說即
是空。】

「無為無起滅。」

【箋云。起猶生也。無為之理。本自無生。今亦無滅。】

「不實如空華。」

【箋云。有為之法不實。如空中華。本無所有。】

「言妄顯諸真。」

【次兩袪真妄。
箋云。外人問。妄法既不實。如今因
何。又有一切妄法。經家答云。言妄顯諸真。說箇妄
但是顯真而說也。】

「妄真同二妄。」

【箋云。又問。如今捨妄趣真。又如何。答妄真同二妄。
若有一妄可捨。一真可取。真亦是妄。故云二妄。】

「猶非真非真。」

【箋云。猶尚也。上非真是真。是對妄之真。而今尚自
非。亦無對妄之真。下非真。是對真之妄。亦無對真
之妄。非真是妄也。此句牒上同一妄句。或下一非
真。亦非也。】

「云何見所見。」

【箋云。尚無真妄之法。云何更有能見所見。】

「中間無實性。」

【後勸證同源文三。初牒一明雙顯如無二。
箋云。
中間指識。此識無有真實。脫體是妄。】


「是故若交蘆。」

【箋云。根境互依。是牒前來見相二分。云相見無性。
同於交蘆。】

「結解同所因。」

【箋云。生死亦汝六根。解脫亦汝六根。牒前文云。根
塵同源。縛脫無二。】

「聖凡無二路。」

【箋云。一切眾生亦如也。眾賢聖亦如也。】

「汝觀交中性。」

【次迷悟同體重遣二邊。
箋云。再勸觀妄識。內是
根。外是塵。識交在中。】

「空有二俱非。」

【箋云。若言是空。諸佛又轉識成智。是識體不空。若
言是有。識相又無。故云二非。】

「迷晦即無明。」

【箋云。迷妄晦昧。即是無明。一切眾生。迷後無真覺
之明。其體昏暗。即此便是無明。】

「發明便解脫。」

【箋云。悟妄即真。此牒釋同源也。】

「解結因次第。」

【後勸擇入流懸消一六。
箋云。若解此結。乃有次
第隨解。如人解結。解一結了。又解一結。】

「六解一亦亡。」

【箋云。六根既解。無明亦除。一即無明。巳上二句。生

六解一亡疑。】

「根選擇圓通。入流成正覺。」

【箋云。此二句生下圓通分。隨揀一根圓通入道。如
觀音以耳根入證。】

「陀那微細識。」

【後再指超門文三。初標陳昔演。
箋云。八之異名
賴耶。唐言藏識。能含藏諸法種子故。若單言賴耶。
即飜為藏識。此藏識名。寬通三藏義故。若言阿賴
耶者。即飜為執藏。此名即局。於三藏中。唯得執藏
義。今約寬者而說。故云藏識。從因至果。有三位。一
者。我愛執藏位。即一切異生。并七地巳前。并前三
果人皆有。緣此等有情第七識。起其我見。執第八
故。二者。善惡業果。即名異熟識。前世造善惡為因。
今世感得無記第八是果。因通善惡。果唯無記。果
異於因。名為異熟。異熟識名。通一切異生皆有。若
約顯處者。至捨阿賴耶識名時即顯。此約法執位
中說。佛位即無。三者。相續執持位。即名阿陀那識。
此名亦通一切位。若約顯處說。佛果方顯。以能執
持根身種子。不壞散故。名阿陀那。唐言執持。三藏
者。能藏。所藏。執藏。且能藏者。即八識自證分現行。
能持一切舊種。故名能藏。如庫如藏。能含藏外財
帛等。庫藏名能藏。財帛名所藏。法中一切本有種
子。從無始巳來。不散失故。皆由第八自證分能含
藏。言所藏者。以自證分是所熏處。故名所藏。即前

七識所熏得諸法種子剎那。便落在第八識自證
分。自證分中。是佗前七識新熏種子。所歸趣所藏
之處。受佗前七熏故。自證分所藏。即此二藏。唯自
證分。言執藏者。即第八見分。即第六所執之處。名
執。本來第八非執藏故。今緣被第七妄執為我。故
名執藏。】

「習氣成暴流。」

【箋云。習氣都有三義。一種子名習氣。氣則氣分。習
謂熏習。由彼現行熏習得此氣分故。種子名習氣。
二現行。亦名習氣。謂即由種子。能生現行。現行是
種子家之習氣。三習氣。名習氣。如裹香帋而有氣
分。此中二習氣。唯約種子說。深密經七字頌云。阿
陀那識甚微細。一切種子成暴流。我於凡愚不開
演。恐彼分別執為我。言此習氣熾盛。如谿頭急暴
流水。次第熾盛。流注而下。】

「真非真恐迷。我常不開演。」

【箋云。若言第八識是真。一切眾生。又執妄為真。若
言是非真。又將淨分。一時撥同斷滅。恐一切眾生
迷妄去。我乃尋常。不開通演暢。是四十五年前。不
說此第八識。此一節。孤起之文。經意具簡。第八識
中。真妄染淨。向下欲說六解一亡疑。恐佗將真。一
時撥同斷滅故。或且勸佗斷妄歸真云。非幻尚不
生。幻法云何立。又說。非幻成幻法。約妄生時。令佗
知真識妄。或向下欲破識陰。此中且先簡。令佗知

真知妄。此中破染分。不破淨分也。】

「自心取自心。」

【次推迷顯頓文四。初推妄生。
箋云。自之真心。今
更起能覺之心。緣彼自心。則自心取自心也。】

「非幻成幻法。」

【二子妄體。
箋云。非幻之真。成幻之妄。】

「不取無非幻。」

【三指頓了。
箋云。但不起能取之心。亦無真名可
得。故云無非幻。非幻。真法。法執亡也。】

「非幻尚不生。幻法云何立。」

【四顯雙除。
箋云。便牒真尚自不生。是法將亡。幻
妄之法。云何更立。】

「是名妙蓮華。」

【後目法彰超文四。初喻彰三勝。
箋云。既無真妄
二法。如蓮華。出凡夫淤泥。離聲聞濁水。出菩薩清
水。斗頓馨香。不染煩惱。】

「金剛王寶覺。」

【箋云。金剛無破壞義。王者自在義。寶則可貴可重。
覺乃真覺之智。】

「如幻三摩提。」

【箋云。一切諸法如幻。便是三摩鉢提。唐言等至。法
界大定。】

「彈指超無學。」

【次一念懸超。
箋云。彈指。立速義。超猶到也。無學。

舉其證位。即佛果位也。】

「此阿毗達磨。」

【三妙慧堆詮。
箋云。梵語阿毗達磨。唐言對法。攝
大乘論云。有四一對。此法對向無住涅槃。能說諦
菩提分解脫門。名對。二數。於一一法數宣說。訓釋
言詞。自於共差別。名數。三伏。申此是足論處所等。
能勝□佗論。名伏。四通。由此能釋。通素呾覧義名
遷。又梵語阿毗達磨。唐言論藏。阿之言無。毗猶比
也。達磨唐言法。是無比之法。】

「十方薄伽梵。」

【四十方同指。
箋云。佛地論頌云。自在熾盛與端
嚴。名稱言祥及尊貴。具足如是諸六義。應當總號
薄伽梵。薄伽者。聲梵謂具德。若有為薄伽聲者。能
破四魔。必具六德。一自在。永不繫屬諸煩惱故。二
熾盛。炎猛智火所燒鍊故。三端嚴。三十二相所莊
嚴故。四名稱。佛之勝名。無不知故。五吉祥。常起方
便。利有情故。六尊貴。天上天下咸尊重故。若言世
尊。則少前五義。此讚佛德。】

「一路涅槃門。」

【箋云。一路更無二路。路。乃三乘聖人遊履之處。涅
槃。乃寂滅之理。門者出入義。三世諸佛。起智合理。
從此門入。或三世諸佛。從根本智。起後得智達俗。
從此門出。一切眾生。造輪迴總別報業。從此門出。
向三界受生。】


「於是阿難及諸大眾。聞佛如來無上慈誨。」

【四釋六解一亡疑文二。初乘標請決文五。初承詮
悟益。
箋云。由前來頌云。六解一亦亡。所以阿難。
便□此中請云。我今聞佛無遮大悲。乃至洗滌沈
垢。既作如是請巳。於是世尊。取劫波羅天所奉華
巾。於大眾前。綰成一結。乃至若欲除結。當於結心。
表大乘之人萬法皆修於心。無上慈誨者。則前是
名妙蓮華。至一路涅槃門。此則無上慈悲誨喻。】

「祇夜伽陀。」

【箋云。梵語祇夜。唐言諷頌。此不牒長行。孤然而起。
陀那微細識。向下經是也。梵語伽陀。唐言重頌。重
頌前長行。是前真性有為空。向下文是也。】

「雜糅精瑩。」

【箋云。相雜間糅而說。或理或事。精純而瑩淨。】

「妙理清徹。」

【箋云。讚前所頌。微妙道理。清明廓徹。】

「心目開明。歎未曾有。」

【箋云。心是理。目是智。起智照理。如眼照物分明。】

「阿難合掌。頂禮白佛。我今聞佛無遮大悲。性淨妙常。
真實法句。」

【次歎法陳疑。
箋云。無遮徧益義。世尊有同體大
悲。是指前經云十方薄伽梵。一路涅槃門等文。或
指前根塵同源縛脫無二文。或指結解同所因。聖
凡無二路之文。性則體性性。淨為清淨。微妙圓常。

是所詮理。真實乃無虗妄。法句指前頌文。是等流
教法。即能詮文。】

「心猶未達六解一亡舒結倫次。」

【箋云。然後請釋向下六解一亡疑。舒為舒開。即菩
提涅槃。結為結縛。倫即倫流。次為次第。】

「惟垂大慈。再愍斯會及與將來。施以法音。洗滌沈垢。」

【後請宣除惑。】

「即時。如來於師子座。整涅槃僧。斂僧伽梨。攬七寶机。
引手於机。取劫波羅天所奉華巾。於大眾前。綰成一
結。示阿難言。此名何等。」

【後綰疊通疑文二。初立結微研文三。初結問酬名
文六。初盤中問目。
箋云。於向。整齊。斂收。攬按。引
展也。師子。表無畏也。涅槃僧。唐言內衣。即今裙也。
僧伽梨。即大衣。又云雜碎衣。以條數多故。從用立
名。名入王宮聚落衣。亦云和合衣。有三品。從九條。
增至二十五條。佛說法。入王宮降魔時。俱著此衣
也。世尊前有七寶為机案。劫波羅樹名。樹上有縷。
取之為巾。乃北方毗沙門太子。名曰那吒。所奉如
來也。】

「阿難大眾俱白佛言。此名為結。」

【二標答結名。
箋云。法合一切眾生。無明為能變。
六根為所變。便先有眼根。取色塵境。名第一結。】

「於是如來。綰疊華巾。又成一結。重問阿難。此名何等。」

【三重結重問。
箋云綰攝疊其華巾。問是甚物。】


「阿難大眾。又白佛言。此亦名結。」

【四重答。
箋云。第二便有耳根。緣著聲塵。】

「如是倫次綰疊華巾。總成六結。一一結成。皆取手中
所成之結。持問阿難。此名何等。」

【五問。
箋云。如是倫流次第。三結四五六等。皆取
執持問之。】

「阿難大眾。亦復如是。次第酬佛。此名為結。」

【六合。
箋云。一一隨結。皆答云。此名為結。】

「佛告阿難。我初綰巾。汝名為結。此疊華巾。先實一條。
第二第三。云何汝曹。復名為結。」

【次徵相不齊體文二。初問。
箋云。佛便責之。我初
綰巾。汝名為結。是牒第一問。結此巾先實一條。意
為性本一真。第二第三。云何汝輩。總名為結。但知
前結。其餘五結亦然。大乘人。若解結時。一根既返
源。六根齊解脫。】

「阿難白佛言。世尊。此寶疊華。緝績成巾。雖本一體。如
我思惟。如來一綰得一綰名。若百綰成。終名百結。何
況此巾秪有六結。終不至七。亦不停五。云何如來秪
許初時。第二第三。不名為結。」

【後答。
箋云。緝麻謂之緝績。雖本一體者。巾本一
條。阿難順同小乘。執異不通。】

「佛告阿難。此寶華巾。汝知此巾。元止一條。我六綰時。
名有六結。汝審觀察。巾體是同。因結有異。」

【後研消同異文四。初勸審同生異。
箋云。此巾可

貴可重如寶。汝知此巾。元止一條。法上性本一真。
我六綰時。名有六結。元於一精明。分成六和合。令
佗審巾體是同如。性體是一。因結有異。因妄有六
根。】

「於意云何。初綰結成。名為第一。如是乃至。第六結生。
吾今欲將第六結名。成第一不。」

【二審試互成。
箋云。佛將第六。為第一結。意謂大
乘之人。了六根無自性。一根受用。徧緣諸境。得其
互用。】

「不也。世尊。六結若存。斯第六名。終非第一。縱我歷生。
盡其明辨。如何令是六結亂名。」

【三答執異不通。
箋云。盡其聰明智辨。不可將第
六為第一。然小乘人。執眼不同意。】

「佛言如是。六結不同。循[(厂@((既-旡)-日+口))*頁]本因。一巾所造。」

【四比根同異。
箋云。六結不同。牒佗執異不通。令
佗審因起之處。此六結。皆因一箇手巾所作。法上
此六知根。皆因一箇無明為能變。六根為所變。】

「令其雜亂。終不得成。」

【箋云。牒佗不能互用一根。徧緣諸境。】

「則汝六根。亦復如是。畢竟同中。生畢竟異。」

【箋云。以法合之。畢竟同中。則性本一真。生畢竟異。
則分成六妄。佛且順佗小乘人。祇了我執。未斷法
執。】

「佛告阿難。汝心嫌此六結不成。願樂一成。復云何得。」


【後比明修解文三。初徵消一異文三。初問去異留
同。
箋云。汝必定是嫌此六根。要不成六。願此六
根返歸一體。且遣異留一。順佗小乘人。雖得我空。
未忘法執。】

「阿難言。此結若存。是非鋒起。於中自生此結非彼。彼
結非此。如來今日。若總解除。結若不生。則無彼此。尚
不名一。六云何成。」

【次答雙銷一六。
箋云。纔有一。便有六。如兩陣交
鋒而起。此結非彼。執一不是六。彼結非此。執六不
是一。】

「佛言。六解一亡。亦復如是。」

【後如來合理文二。初乘銷略合。
箋云。答當於理。
故云如是。】

「由汝無始心性狂亂。知見妄發。發妄不息。勞見發塵。」

【後廣敘勞因文三。初述二分生由。
箋云。因汝無
始無初巳來。妄心妄性。顛狂作亂。能知能見。業轉
為見分。現識為相分。發起妄識。不能止息。勞見是
見分。發塵是相分也。】

「如勞目睛。則有狂華。於湛精明。無因亂起。」

【次比勞睛華現。
箋云。於湛精明。真也。無因亂起。
妄也。此則本無因依。忽然而起。】

「一切世間。山河大地。生死涅槃。皆即狂勞。顛倒華相。」

【後顯比勞相。
箋云。向第一義諦上觀。俱盧不實。
所謂真如凡聖。皆是夢言。生死涅槃並為增語。若

對世俗諦觀。便有生死涅槃。或染或淨。】

「阿難言。此勞同結。云何解除。」

【次顯解迷源文六。初引勞䛦解。】

「如來以手將所結巾。偏掣其左。問阿難言。如是解不。」

【二掣疊徵舒文四。初左掣問解。
箋云。左逆義。表
外道。於根上修行。灰身臥棘。不能解脫。】

「不也。世尊。」

【二答左不成。】

「旋復以手。偏牽右邊。又問阿難。如是解不。」

【三右牽徵舒。
箋云。右順義。表聲聞。不依佛教。但
於境上修行。厭境沈空。亦非解脫。】

「不也世尊。」

【四答右不解。】

「佛告阿難。吾今以手。左右各牽。竟不能解。汝設方便。
云何解成。」

【三返問解方。】

「阿難白佛言。世尊。當於結心。解即分散。」

【四述除心即散。
箋云。大乘之人。凡所見法。皆是
見心。心若不生。萬法何狀。但了一心無實。六結自
亡。華嚴云。三界所有法。一切唯心造。】

「佛告阿難。如是如是。若欲除結。當於結心。」

【五將修比喻。】

「阿難。我說佛法從因緣生。非取世間和合麤相。」

【六勸隨根入證文三。初述比談因邃。
箋云。言佛

法。影取世間法。從因緣生者。是當除結心。】

「如來發明世出世法。知其本因。隨所緣出。」

【次彰鏡智窮微文二。初總牒雙因。
箋云。世出世
法。皆從心變。伏心為緣變起。此心約八識。若是出
世法。從淨智上生。是真因緣。若是世間法。從根本
無明生。是妄因緣。】

「如是乃至恒沙界外。一滴之雨。亦知頭數。」

【後單陳世法文三。初述現相窮微。
箋云。三界唯
心。心外無法。或諸佛淨智。悉能了知。】

「現前種種。松直棘曲。」

【次了無情曲直。
箋云。一切眾生。內心招感故也。】

「鵠白烏玄。皆了元由。」

【後知羽族相殊。】

「是故阿難。隨汝心中。選擇六根。根結若除。塵相自滅。
諸妄銷亡。不真何待。」

【後勸擇圓根速證。】

「阿難。吾今問汝。此劫波羅巾。六結現前。同時解縈。得
同除不。」

【後指根修證文三。初問六結同除。
箋云。縈結也。
世尊意問。但一根既返源。六根齊解脫。】

「不也。世尊。是結本以次第綰生。今日當須次第而解。
六結同體。結不同時。則結解時。云何同除。」

【次答如因漸解。
箋云。阿難答時。執異不通。】

「佛言。六根解除。亦復如是。」


【後合明修證文二。初顯根同喻比不同除。
箋云。
佛雖順佗小乘人。道六根解除。亦復如是。意但解
一根。其餘五根。一時解脫。】

「此根初解。」

【後明漸證二空獲無生地。
箋云。六根初解也。】

「先得人空。」

【箋云。我法將亡。】

「空性圓明。」

【箋云。結人空圓明。】

「成法解脫。」

【箋云。證法空真理。】

「解脫法巳。」

【箋云。結法空。】

「俱空不生。」

【箋云。亦無法空。亦無人空。人法俱空也。】

「是名菩薩。從三摩地。得無生忍。」

【箋云。三摩地。唐言等至。無生亦無滅。是二空真如
理。忍者。即認之義。是二空真如智。此約全證二空
真理。位登極果。疏中。又更一義和會言。若論無生
法忍。是七地菩薩得。今此中言人法俱空登極果。
此約全證。七地乃分證也。或此約果談因。人法二
空是果。無生忍是因。或圓中漸說。】

「阿難及諸大眾。蒙佛開示。慧覺圓通。得無疑惑。一時
合掌。頂禮雙足。而白佛言。我等今日身心皎然。快得

無礙。」

【第二明修證分文三。初明慧觀圓通修證分文二。
初總陳通悟文三。初阿難請演文八。初承詮蕩惑。

箋云。從此後。明修證。是顯果體圓滿。名出躔。號
大法身。就此文。科分三段。初慧觀圓通修證分。次
二力加持修證分。三萬行圓□修證分。且初慧觀
圓通修證分。謂二十五聖人。各說圓通觀門。觀音
一人。猶稱最上。初憍陳尊者。於音聲下。悟明四諦。
終至大勢至菩薩。說念佛三昧。乃至觀音菩薩云。
初於聞中。入流亡所。所入既寂。動靜二相。了然不
生。如是漸增。聞所聞盡。盡聞不住。覺所覺空。空覺
極圓。乃至生滅既滅。寂滅現前。獲二殊勝。一者。上
合十方諸佛本妙覺心。二者。下合六□一切眾生。
同一悲如。乃至三十二應。十四無畏。四不思議等
事。於是世尊。大慈平等。不生簡擇。遂勑文殊菩薩。
於二十四聖人中。簡是何聖者。契此界眾生之機
宜。所以文殊菩薩。承受聖旨。從座起來。對佛說偈
云。覺海性登圓。圓澄覺元妙。元明照生所。所立照
性亡。乃至向下便簡云。色想結成塵。精了不能徹。
如何不明徹。於是獲圓通。乃至二十四大勢至菩
薩云。諸行是無常。念性元生滅。因染令殊感。云何
獲圓通。既簡云。二十四聖人。不契此界眾生之機。
遂乃獨□觀音一人圓通之理。深契此方眾生。經
云。我今白世尊。佛出娑婆界。一方真教體。清淨在

音聞。欲取三摩提。實以聞□人。離苦得解脫。良哉
觀世音。上來敘慧觀圓通修證竟。蒙佛開示慧覺
圓通者。前文云。此根初解先得人空。空性圓明。成
法解脫等。或可。是故汝今選擇六根。至不真何待。
或前五密因。皆是開通指示。慧是一百法。別境中
慧之一法。此目智覺之理。圓滿通達也。身皎然不
執我。心皎然不執法。】

「雖復悟知一六亡義。然猶未達圓通本根。」

【二尚昧修根。
箋云。雖復悟知。解結因次第。六解
一亦亡。然猶未達根選擇圓通。□□成正覺。】

「世尊。我輩飄零。積劫孤露。」

【三傷久沈生。
箋云。飄則人天善道。零者落也。即
落在三塗。積謂積委。劫者時分。無母謂之哀。無父
謂之孤。父母俱無謂之露。言二乘無法空智。六度
菩薩母。方便以為父。】

「何心何慮。預佛天倫。」

【四愧蓮華□。
箋云。預廁也。言我是何妄心。是何
念慮。廁佛世尊□先弟後。天然倫流次序。】

「如失乳兒。忽遇慈母。」

【五喜逢慈育。
箋云。言我聲聞之人。根機狹劣。大
似小兒生下。失於母乳。不存性命。今日得遇世尊。
開示道眼。似彼孾孩。逢於母乳。】

「若復因此際會道成。」

【六會指如無。
箋云。言我忽於佛一一相際會得

成道果。】

「所得密言。」

【箋云。則此根初解先得人空。秘密之言也。】

「還同本悟。」

【箋云。則起始覺智。合本覺理。本悟即是本也。】

「則與未聞。無有差別。」

【箋云。悟了還同未悟時。】

「惟垂大悲。惠我秘嚴。成就如來最後開示。」

【七請示秘門。
箋云。此經。是四十五年後說。則最
後開示也。或三修證。是最後開示。】

「作是語巳。五體投地。退藏密機。冀佛冥授。」

【八申儀冀授。
箋云。冀猶望也。藏為藏隱。密為秘
密。機為心機。是第六不與五同緣。專注一心。望佛
世尊冥然教授。】

「爾時世尊。普告眾中諸大菩薩。及諸漏盡大阿羅漢。
汝等菩薩。及阿羅漢。」

【二勑眾談因文二。初告。】

「生我法中。得成無學。」

【箋云。法華云。從佛口生。從法化生。】

「吾今問汝。最初發心悟十八界。」

【後問。
箋云。最初發心。悟入六根界。六塵界。六識
界。三六一十八界。】

「誰為圓通。從何方便。入三摩地。」

【箋云。從何根。得圓徧通達。從何方法巧便之門。入

是能入三摩地。則法界大定。是所入。】

「憍陳那五比丘。即從座起。頂禮佛足。而白佛言。我在
鹿苑。及於雞園。」

【後聖從依述文二。初眾聖申因文九。初拂塵圓覺
證文六。初因聲悟諦文四。初述因聲悟諦。
箋云。
五比丘。五俱輪也。梵語俱輪。唐言親。是佛之親。陳
那在五人數。鹿苑者。世尊因地。會在鹿野苑中。為
鹿王。教化群鹿。雞園者。佛滅度後。一百餘年中。即
摩伽陀國。號無憂王。王之子。因大五比丘起諍。王
入寺和淨。因聖眾部。現大神通。王乃起信造伽藍。
名雞園。此是新雞園。佛在日。是舊雞園。】

「觀見如來最初成道。於佛音聲。悟明四諦。」

【箋云。然世尊。十九逾城向雪山修行。六年苦行。五
載修禪。此五人。在山伏事世尊。十一年斷盡結使。
向菩提樹下。順同小乘八相成道。先住鹿苑。執五
人之恩。為佗說十二行法輪。說了。問此五人阿若
多。其時陳那云。阿若多。唐言解義。解四諦理。成阿
羅漢。諦者。實義。理如實理。事如實事。】

「佛問比丘。我初稱解。如來印我。名阿若多。」

【二印解彰名。】

「妙音密圓。我於音聲。得阿羅漢。」

【三尅證因聲。
箋云。微妙音聲。秘密圓滿也。則不
順聲塵。起道諦智。證滅諦理。】

「佛問圓通。如我所證。音聲為上。」


【四結標音戶。】

「優婆尼沙陀。即從座起。頂禮佛足。而白佛言。我亦觀
佛最初成道。觀不淨相。」

【二沙陀諦色文二。初因觀色證。
箋云。或佛教之
修不淨觀。或隨佛見佛作不淨觀。不淨觀門者。則
五停心之一也。一多貪眾生。作不淨觀。二多思覺
眾生。作數息觀。三著我眾生。作戒分別觀。四愚癡
眾生。作緣起觀。五多嗔眾生。作慈悲觀。且如不淨
觀有四。一顯色貪。多緣赤白起。作青瘀想。二形色
貪。多緣長短起。作壞爛想。三妙觸貪。多緣細滑起。
作蟲蛆想。四供奉貪。多緣歌舞起。作死屍想。又不
淨有四。一種子。父母精血。二住處。生熟藏中。三自
體。三十六物。四畢竟。歸屍陀林。是觀不淨因。作不
淨觀也。】

「生大厭離。悟諸色性。以從不淨白骨微塵。歸於虗空。
空色二無。成無學道。」

【箋云。生極厭離。悟前塵色性。以從不淨觀。此身皮
肉壞爛至白骨。然後白骨散壞成微塵。從微塵歸
頑空。頑空與質礙之色。悉皆無故。證真空理。】

「如來印我。名尼沙陀。塵色既盡。妙色密圓。我從色相。
得阿羅漢。佛問圓通。如我所證。色因為上。」

【後印號標通。
箋云。妙色。是悟色性秘密圓通。乃
捨無常色。獲得常色。我從色相。悟色相也。】

「香嚴童子。即從座起。頂禮佛足。而白佛言。我聞如來。

教我諦觀諸有為相。」

【三香嚴了齅文六。初敘承先教。
箋云。因香悟道。
故號香光莊嚴。言童子。不犯欲塵童真之子。諸有
為相。乃內心外身。根身器世等。】

「我時辭佛。宴晦清齋。見諸比丘。燒沈水香。香氣寂然。
來入鼻中。」

【二宴晦聞香。
箋云。安心不動為宴。不逐前境名
晦。絕諸煩惱喧撓為清。洗滌心慮名齊。香沈於水。
曰沈水香。】

「我觀此氣。非木非空。非煙非火。去無所著。來無所從。
由是意銷。發明無漏。」

【三入觀亡心。
箋云。非木。香且無相。非空。齅且有
香。非煙。無可熏蒙。非火。絕諸熱焰。去無所著。無滅
相。來無所從。無生相。由是意銷。第六不與五同緣。】

「如來印我。得香嚴號。」

【四如來印號。】

「塵氣倐滅。妙香密圓。我從香嚴。得阿羅漢。」

【五述證登果。
箋云。妙香密圓。悟香性周徧法界。】

「佛問圓通。如我所證。香嚴為上。」

【六標顯通問。
箋云。六塵之中。此童子向香塵作
觀。】

「藥王。藥上。二法王子。并在會中五百梵天。即從座起。
頂禮佛足。而白佛言。我無始劫。為世良醫。」

【四藏眼通甞文六。初述凡中習藝。
箋云。藏眼通

甞者。如藥王藥上授記經云。成佛名淨藏淨眼如
來。藥王者。了諸藥味。得大自在。藥上者。醫治眾生。
世稱第一。法王子。則紹隆佛日。即應正覺。良者善
也。醫者意也。本草云。蓋善以意量。得病之節。】

「口中甞此娑婆世界。草木金石。名數凡有十萬八千。
如是悉知苦酢鹹淡甘辛等味。并諸和合。俱生。變異。
是冷是熱。有毒無毒。悉能徧知。」

【二明藥性通閑。
箋云。凡藥。宜用一君。二臣。五佐。
或一君。三臣。九佐。養命之藥。多君。養性之藥。多臣。
療病之藥。多佐。和合者。諸味雜和。俱生者。苗實一
味。變異者。苗實不同。】

「承事如來。了知味性。」

【三達味心開。】

「非空非有。」

【箋云。非空。賴耶之性不空。非有。賴耶之相不有。】

「非即身心。」

【箋云。身心相不可得。】

「非離身心。」

【箋云。身心外。無有別性。或非即身心。不即妄識是
真。非離身心。離妄外。別又無真。】

「分別味因。從是開悟。」

【箋云。知眾味根元。從此開通悟解。】

「蒙佛如來。印我昆季。藥王藥上二菩薩名。」

【四號連昆季。】


「今於會中。為法王子。因味覺明。位登菩薩。」

【五位登菩薩。
箋云。因此味塵。覺察明了。】

「佛問圓通。如我所證。味因為上。」

【六顯味通門。
箋云。此菩薩。六塵之中。向味塵作
觀。】

「䟦陀婆羅。并其同伴十六開士。即從座起。頂禮佛足。
而白佛言。我等先於威音王佛。聞法出家。」

【五賢護浴塵文四。初出家逢佛。
箋云。䟦陀婆羅。
唐言賢護。慈恩云。具大賢德。護持佛法。故云賢護。
思益經第十一云。十六賢士。一䟦陀婆羅。二寶積。
三星德。四諦天。五水天。六善力。七大意。八殊勝意。
九增意。十善發。十一不見空。十二不休息。十三不
少息。十四導師。十五法藏。十六持地。】

「於浴僧時。隨例入室。忽悟水因。既不洗塵。亦不洗體。
中間安然。得無所有。宿習無忘。乃至今時。從佛出家。
今得無學。」

【二悟浴心開。
箋云。無記之身。不能分別。由第六
識心。分別垢淨。水是大性。無情。亦不能言我能洗
塵。既不洗塵。又不洗體中間識心安然。宿習無忘。
得宿住智通。】

「彼佛名我䟦陀婆羅。妙觸宣明。成佛子住。」

【三印號彰超。
箋云。觸性開宣圓明。紹隆佛日。是
佛真子。住佛座下。】

「佛問圓通。如我所證。觸因為上。」


【四結標因指。
箋云。此六塵之中。向觸塵作觀。】

「摩訶迦葉及紫金光比丘尼等。即從座起。頂禮佛足。
而白佛言。我於往劫。於此界中。有佛出世。名日月燈。
我得親近。聞法修學。」

【六飲光觀法文四。初昔佛修行。
箋云。於此界中
者。是向此堪忍世界之中。今此經言日月灯明佛。
彼付法藏傳云。昔過去九十一劫。毗婆尸佛。入涅
槃後。四部弟子。咸生悲戀。收取舍利。起七寶塔。時
彼塔中有佛形像。佛面金色。少處缺壞。時有一貧
女。遊行乞食。得一金珠。見佛像。將欲修補。迦葉爾
時作鍛金師。女即持往。請令修造。是時金師。聞福
歡喜。為治用補像面。因共立願。願我二人。常為夫
婦。身真金色。恒受快樂。常修梵行。至得見佛。夫婦
俱成聖果。】

「佛滅度後。供養舍利。然燈續明。以紫光金。塗佛形像。
自爾巳來。世世生生。身常圓滿紫金光聚。」

【二果乘先福文二。初自述承修。
箋云。梵語設利
羅。亦云舍利。唐言骸骨。續明者。相續照明也。】

「此紫金光比丘尼等。即我眷屬。同時發心。」

【後妻因共果。】

「我觀世間六塵變壞。」

【三觀塵入證。
箋云。六塵是法塵影象。念念生滅。】

「唯以空寂。」

【箋云。謂生滅證不生滅。】


「修於滅盡。」

【箋云。謂滅盡定。滅六兼盡七。滅七染分。淨分不滅
色。】

「身心乃能度百千劫。猶如彈指。」

【箋云。度猶越也。言超越百千劫事。如頃刻之間。】

「我以空法。成阿羅漢。」

【箋云。言了法塵空寂。而證果也。】

「世尊說我頭陀為最。」

【四顯志標因。
箋云。頭陀者。亦云杜多。唐言抖擻。
亦云淘汰。如水淘汰塵土。以手抖擻塵土。其行有
十二。一衲衣。二三衣。三乞食。四不作餘食法。五一
坐食。六摶食。七阿練若。八塚間。九樹下。十露地。十
一隨坐。十二長坐。】

「妙法闡明。」

【箋云。謂悟法塵空了。法性現前。開通明了。】

「銷滅漏漏。佛問圓通。如我所證。法因為上。」

【箋云。六塵之中。此向法塵作觀。】

大佛頂首楞嚴經卷第五上

大佛頂如來密因修證了義諸菩薩萬行首楞嚴經
卷第五(之下)
天竺沙門　般剌密帝　譯
烏長國沙門　彌伽釋迦　譯語
菩薩戒弟子　房融　筆受
西京大興福寺沙門　惟慤　科
皇宋首楞大師　可度　箋

「阿那律陀。即從座起。頂禮佛足。而白佛言。我初出家。
常樂睡眠。如來訶我。為畜生類。我聞佛訶。啼泣自責。
七日不眠。失其雙目。」

【次拂迹旋根證文五。初半頭迥照文三。初述訶眠
失目。
箋云。阿那律。佛之堂弟。白飯王之子。如來
訶云。咄咄胡為寐。甕螺蚌蛤類。一睡百千年。佛出
無由值。睡眠則身心不自在。昏沈為性。障急不生。
然睡是眼之食。既七日不眠。眼則枯。西圖記云。阿
那律被佛訶。則以竹抨眼七日。則失其雙目。問。眼
者何義。以照了為義也。】

「世尊。示我樂見照明金剛三昧。」

【次因□超明。
箋云。愛樂觀見。照了明白。是智家
功用。金剛是智。三昧是理。則起智合於理。】

「我不因眼。觀見十方。精真洞然。如觀掌果。」

【箋云。精真之智洞然。周徧法界。二□之人有三品。
下品見小千界。中品見中千界。上品見大千界。即
何那律也。】


「如來印我。成阿羅漢。佛問圓通。如我所證。旋見循元。
斯為第一。」

【後印號標因。
箋云。旋見則眼根。順其本元真見。
也。六根向眼根作證。】

「周利槃特迦即從座起。頂禮佛足。而白佛言。我闕誦
持。無多聞性。」

【二一偈凝虗文五。初彰懵鈍。
箋云。周利槃特迦
者。華嚴入如來智德經。飜為繼道。善現律。飜為路
邊生。有一長者。祇有一女。與奴私通。遂逃佗國。久
而有孕。垂生思婦。行至路邊即生。因名焉。或云。兄
名路邊生。弟名繼道。言相繼道路而生也。我闕誦
持者。言我無智慧之能也。背文曰誦。持謂任持。】

「最初值佛。聞法出家。憶持如來一句伽陀。於一百日。
得前遺後。得後遺前。」

【二闕聞持。
箋云。然槃特鈍根。如律廣明。如世尊
授彼掃帚二字。或得掃忘帚。得帚忘掃。由是思惟。
掃帚者。即是除去糞穢之義。遂乃起智證果。】

「佛愍我愚。教我安居調出入息。」

【三授觀修。
箋云。數息觀行者。則五停心觀中第
二。多思覺眾生。作數息觀。須具六因。一數者。為數
息風。從一至十。終而復始。其有三失。一數減失。二
為一。二數增失。一為二。三雜亂失。於入為出。第二
隨者。謂所繫心隨緣出入。三止者。謂隨所樂者。安
止其心。不令分散。四觀。謂觀息風在身。如珠中縷。

五轉。謂移息風。乃至世第一法。六淨。謂勝進入於
見道。乃至無生。又要具四緣。一息所依地。二風道
通。三毛孔開。四出入息地。麤心現前。】

「我時觀息。微細窮盡生住異滅。諸行剎那。」

【四依成聖。
箋云。問。生住異滅。豈非大乘細四相。
小乘之人。焉得知之。答。有二義。然第六識中。亦有
麤生住異滅。或此尊者。目大權聲聞。示現小乘故。
知細四相也。】

「其心豁然。」

【箋云。了□息出入生滅。悟不生滅理。】

「得大無礙。乃至漏盡成阿羅漢。住佛座下。印成無學。」

【箋云。真空不礙。乃有發揮。能隨緣而成辨。或無礙。
□空智現前。無罣礙也。】

「佛問圓通。如我所證。返息循空。斯為第一。」

【五結悟因。
箋云。返迴也。言迴息。順歸真空之理。
此向鼻根作證。】

「憍梵鉢提。即從座起。頂禮佛足。而白佛言。我有口業。
於過去劫。輕弄沙門。世世生生。有牛呞病。」

【三憍梵旋甞文四。初果承先業。
箋云。憍梵鉢提。
或云□房鉢底□言□□。今經。言輕弄沙門。因果
經。云過去因偷。□□□□禾數顆墜地。五百生中
作牛。賞佗。今雖得人身。常作牛蹄牛呞之相。】

「如來。示我一味清淨心地法門。」

【次蒙示觀門。
箋云。觀諸味性。悉皆空寂。唯一味

現前。更無餘味。清淨□離煩惱所知□障也。心。是
真心。地。是實際理地。法者。軌生□解□。門者。出入
自在義。此但約真理說。乃佛示佗實際理也。】

「我得滅心。入三摩地。」

【箋云。滅心者。滅盡定也。入是能入。三摩地是所入。
此約親證。此定前理。名別體同。】

「觀味之知。非體非物。應念得超世間諸漏。」

【三定觀超凡。
箋云。非體。和是妄識不是真。非物。
為非舌非食。然食不自知。舌不自覺。唯第六妄心
分別。】

「內脫身心。外遺世界。遠離三有。如鳥出籠。離垢銷塵。」

【箋云。脫身無依佗性。脫心無徧計性。此心則第六
識。或云第八識。非也。然六識對六根。或可。內脫身
心。無能依見分。外遺世界。無所依相分。言能依所
依。見相二分。俱空也。】

「法眼清淨。成阿羅漢。如來親印登無學道。」

【箋云。法眼是智。清淨是理。言起智照理也。】

「佛問圓通。如我所證。還味旋知。斯為第一。」

【四顯標因悟。
箋云。六根向舌根作證。】

「畢陵伽婆蹉。即從座起。頂禮佛足。而白佛言。我初發
心。從佛入道。」

【四畢陵銷覺文五。初頻承佛教。
箋云。唐言解習。
正云畢𨏦陀伐蹉。唐言餘習。五百生為婆羅門。惡
性麤言。今雖得果。餘習尚在。如罵恒河神。為婢□

是也。】

「數聞如來說諸世間不可樂事。」

【箋云。內身外器等法。一身之內。大腸小腸生藏熟
藏。多少不淨。】

「乞食城中。心思法門。不覺路中毒剌傷足。」

【一剌足因思。
箋云。以心思□此不淨觀行法門。】

「舉身疼痛。我念有知。」

【三因痛觀心。
箋云。此知痛之知。】

「知此深痛。」

【箋云。知此是痛之□。】

「雖覺覺痛。」

【箋云。雖覺是能覺。覺痛之覺覺是所覺。能痛之心。】

「覺清淨心。」

【箋云。起智照理。】

「無痛痛覺。」

【箋云。無能痛之心。亦無覺痛之覺。】

「我又思惟。如是一身。寧有雙覺。攝念未久。身心忽空。
三七日中。諸漏虗盡。成阿羅漢。得親印記發明無學。」

【四雙融入證。】

「佛問圓通。如我所證。純覺遺身。斯為第一。」

【五顯標因理。
箋云。六根向身根作證。】

「須菩提。即從座起。頂禮佛足。而白佛言。我曠劫來。心
得無礙。自憶受生。如恒河沙。」

【五善現窮空文六初宿承通智。
箋云。得宿住□

通也。】

「初在母胎。即知空寂。」

【二住腹知空。
箋云。便悟真空理。】

「如是乃至。十方成空。」

【三變界成無。】

「亦令眾生證得空性。」

【四令佗獲益。】

「蒙如來發性覺真空。」

【五妙悟通真。
箋云。性覺是智。真空是理。】

「空性圓明。」

【箋云。理智冥一。】

「得阿羅漢。頓入如來寶明空海。同佛知見。印成無學。
解脫性空。我為無上。」

【箋云。寶明即智。空海即理。】

「佛問圓通。如我所證。」

【六標顯悟因。】

「諸相入非。」

【箋云。非者無也。破諸有相。入於無相。】

「非所非盡。旋法歸無。斯為第一。」

【箋云。上之一非。是能空之心。所非。是所空之境。二
俱空寂。故云盡。或可。非所。無所緣境。非盡。無能緣
心。能緣□心。因何言非盡。謂前起能緣心。非却所
緣境。如今非所之心。亦盡也。此六根之中意根作
證。】


「舍利弗。即從座起。頂禮佛足。而白佛言。我曠劫來。心
見清淨。」

【三息□澄流證文三。初鶖子鑒通文五。初陳心久
淨。
箋云。心見清淨。則眼識現量心緣慮以𠎿心。
八識總名心或心見清淨則不對前境也。】

「如是受生。如恒河沙。」

【二宿智遐鑒。】

「世出世間。」

【三妙慧雙通。
箋云。言世間。則內身外器。三科七
大等法。出世間。則聲聞緣覺。真如涅槃。無為之法。】

「種種變化。」

【箋云。結世間法。影取出世間法。非變化也。】

「一見則通。獲無障礙。」

【箋云。一具徧通無□見也。】

「我於路中。逢迦葉波兄弟相逐。」

【四逢因悟證。
箋云。諸經。說逢馬勝。今言逢迦葉
波兄弟相逐。則優樓頻螺迦葉。伽耶迦葉。那提迦
葉。】

「宣說因緣。悟心無際。從佛出家。」

【箋云。說偈云。諸法從緣生。緣離性即滅。我師大沙
門。常作如是說。】

「見覺明圓。得大無畏。成阿羅漢。」

【箋云。見覺。是眼識變成。智光圓滿也。】

「為佛長子。從佛口生。從法化生。」


【箋云。諸佛皆以智為首。舍利弗。有大智故。從佛金
口宣說。從所說法教化。而生佛家。】

「佛問圓通。如我所證。」

【五顯標知見。】

「心見發光。」

【箋云。目眼識現量心。發智慧光也。】

「光極知見。斯為第一。」

【箋云。智光窮極。法界成真知見。六識之中。向眼識
入證。】

「普賢菩薩。即從座起。頂禮佛足。而白佛言。我巳曾與
恒沙如來。為法王子。」

【次普賢心聽文六。初廣助法王。
箋云。普賢古云
徧吉。普者徧也。徧入塵毛國土。教化眾生。有大賢
善。又梵語曼哩囉。唐言普賢。普是法。賢是人。人法
雙舉也。又一切即一曰普。一即一切曰賢。】

「十方如來。教其弟子菩薩根者。修普賢行。從我立名。」

【二佗名就巳。
箋云。十方如來。皆以行為初心。】

「世尊。我用心聞。分別眾生所有知見。」

【三心聞洞見。
箋云。心聞。即是耳識現量心發明。
分別眾生所有知見。】

「若於佗方恒沙界外。有一眾生。心中發明普賢行者。
我於爾時。乘六牙象。分身百千。皆至其處。」

【四遠應群心。
箋云。六牙表六根。清潔白。表行門
瑩淨。問。此菩薩行門。周普如是。因可簡之不得圓

通。答。此但約發普賢之行。是大心者。故簡之。】

「縱彼障深。未得見我。我與其人。暗中摩頂。擁護安慰。
令其成就。」

【五隱相慰凡。
箋云。外人問。忽有業障深重者如
何。經答云云。】

「佛問圓通。我說本因。心聞發明。分別自在斯為第一。」

【六結因心見。
箋云。此向耳識作證。】

「孫陀羅難陀。即從座起。頂禮佛足。而白佛言。我初出
家。從佛入道。雖具戒律。於三摩提。心常散動。未獲無
漏。」

【後難陀化息文三。初心多散動。
箋云。難陀有三。
一名喜。則牧牛人也。二孫達羅難陀。唐言豔喜。三
阿難陀。是慶喜問。豔是妻名。喜是巳號。令稱巳號。
何著妻名。答。此簡非二人。是佛親弟。長一丈五尺
二寸。是大勝主之子。化緣出寶積經二十六卷。淨
飯王有三妃。一瞿夷主。二大術主。亦云幻□主。生
難陀。三摩耶夫人。生世尊。】

「世尊教我及俱絺羅。觀鼻端白。我初諦觀。經三七日。
見鼻中氣。出入如煙。」

【次觀息超塵。
箋云。觀鼻端頭一點白。令攝一聚
心所使。心不散亂故。】

「身心內明。圓洞世界。徧成虗淨。猶如琉璃。」

【箋云。身心內明。徧成智光。是此智。虗明清淨也。】

「煙相漸銷。鼻息成白。」


【箋云。乃智體光明。或白者。眾色之本。表智。】

「心開漏盡。諸出入息。化為光明。照十方界。成阿羅漢。」

【箋云。化為光明者。則智光照用也。】

「世尊記我當得菩提。」

【後獲記標因。
箋云。法華云。五百羅漢。二千聲聞。
俱得授記。恐在其數。】

「佛問圓通。我以銷息。」

【箋云。銷停鼻中出入氣也。】

「息久發明。」

【箋云。觀行將圓。則化成智。發起光明。】

「明圓滅漏。斯為第一。」

【箋云。此向鼻識作證。】

「富樓那彌多羅尼子。即從座起。頂禮佛足。而白佛言。
我曠劫來。辯才無礙。宣說苦空。」

【四縱辨摧邪證文三。初辨才無畏。
箋云。宣說無
常苦空。乃等流教法。是能詮文。】

「深達實相。」

【箋云。是所詮理。】

「如是乃至恒沙如來祕密法門。我於眾中。微妙開示。
得無所畏。」

【箋云。祕密法門。則等流教法。二乘不知。謂之祕。凡
莫能測。謂之密。如今富樓那。為何却知□然是大
權聲聞。內祕菩薩行也。】

「世尊知我有大辯才。以音聲輪。教我發揚。我於佛前。

助佛轉輪。因師子吼。成阿羅漢。世尊印我。說法無上。」

【次助轉超凡。
箋云。音聲如輪。能摧碾一切邪魔
外道。或一人傳授多人。如輪能迴轉故。然佛是正
轉。富樓那是助轉。法華云。佛告諸比丘。汝等見是
富樓那彌多羅尼子不。我常稱其於說法。人中最
為第一。亦常歎其□種功德。精勤護持。助宣我法。
能於四眾。示教利喜具足。解釋佛之正云。而大饒
益。自捨如來。無能盡其言論之辯。】

「佛問圓通。我以法音。降伏魔怨。銷滅諸漏。斯為第一。」

【後顯標因辨。
箋云。六識之中。向舌識作證。】

「優波離。即從座起。頂禮佛足。而白佛言。」

【五轡勒鉗神證文三。初執□超塵。
箋云。轡是鞍
轡。勒為勒住。鉗為鉗捉。神為神識。言一切眾生。妄
身妄心。喧囂動掉。猶如生馬。若不以戒戒束之。終
乃起惑造業。如馬以鉗勒勒住。不令散動。梵語優
波離。亦云鄔波離。唐言近執。佛為太子時。彼為親
近太子。執事之□也。】

「我親隨佛。踰城出家。」

【箋云。佛為太子。年登十九。夜至三更。空中有神報
云。太子出家時至。佛乃向城西北角。四天王捧其
馬足。踰城而出。住雪山中。】

「親觀如來六年勤苦。」

【箋云。六年苦行。一麻一麥。要伏苦行外道。五載修
禪。十一年斷盡結使。向菩提樹下。三□四心。成等

正覺。】

「親見如來降伏諸魔。制諸外道。解脫世間貪欲諸漏。」

【箋云。佛成道後。欲界頂有諸魔王。作□境順境中
庸境惱亂。世尊入慈心三昧。放月愛慈光爍之。諸
魔王等。悉皆退散。】

「承佛教戒。如是乃至三千威儀。」

【箋云。沙門有二百五十戒。每戒具十二。共三千也。
或就三根本。每根本具一千之根本。具三千。】

「八萬微細。」

【箋云。將前三千威儀。向七支上。配身三殺盜染。口
四妄言綺語兩舌惡口。每支上。具三千。三七二十
一。都成二萬一千。更向貪嗔癡三根本上配。每根
戒。具二萬一千。四个二萬一千。成八萬四千。經言
八萬略也。】

「性業遮業。悉皆清淨。身心寂滅。成阿羅漢。」

【箋云。性業是根本。不可懺。如斷多羅樹。不復再生。
如斷人頭。不復再活。其餘俱約遮業。防外道俗人
譏嫌。然二百五十條戒。殺盜染大妄語等。是性。其
餘俱是遮戒。大乘戒亦喚作性戒。此四重亦名性
戒。大乘戒是體性。性此四重。體性是惡。名為性戒
也。怡山然禪師云。大乘戒作是持止是犯。如佛因
地。曾為婆羅門。與五百人。同共一船。時有一賊。在
彼船中。欲殺此五百人。世尊知彼賊心。即殺其賊。
貴存眾多之命也。】


「我是如來眾中綱紀。親印我心。持戒修身。眾推無上。」

【次紀綱辟眾。
箋云。大繩曰綱。戒如其細。但舉其
綱。眾目皆張。如今但二百五十戒清淨。其餘八萬
四千法。皆悉清淨。尊者則眾中頭。有持戒第一。】

「佛問圓通。我以執身。身得自在。」

【後標因王戒。
箋云。執身。持小乘戒。唯以執身。不
令造惡。】

「次第執心。心得通達。」

【箋云。執心。持大乘戒。但隔壁聞敘鐺鐶釧。起心分
別是男是女。便犯根本。唯持心戒。怡山然禪師云。
大乘戒者。不必與境相交。失念受樂。始犯根本。伹
是舉念才起行一步。漸重前念。二步三步漸重。直
至與境交。】

「然後身心一切通利。斯為第一。」

【箋云。然後身心。是持二種戒。六識向身識作證也。】

「大目揵連。即從座起。頂禮佛足。而白佛言。我初於路
乞食。逢遇優樓頻螺。伽耶。那提。三迦葉波。宣說如來
因緣深義。我頓發心。得大通達。」

【六湧沒淩虗證文四。初遇緣心悟。
箋云。諸經皆
云。遇馬勝比丘。此經二處皆云。遇此親兄弟三人。
宣說因緣。偈云諸法從緣生等。】

「如來惠我。袈裟著身。鬚髮自落。我遊十方。得無罣礙。
神通發明。推為無上。成阿羅漢。」

【二善證神通。
箋云。智用自在曰神。往來無壅曰

通。又陰陽不須曰神。通達發明是智。】

「寧唯世尊。十方如來。歎我神力。圓明清淨。自在無畏。」

【三佗佛談功。
箋云。密迹金剛力士經云。目連。欲
試釋迦佛音響。到光明幡佛世界。佛名光明王。其
佛身。長四十里。菩薩身。長二十里。其諸菩薩。所食
鉢器。其高一里。目連行鉢際上。時諸菩薩。白世尊
曰。唯然。大聖此虫何來。披沙門服。行鉢際上。於時
彼佛言諸族姓子。慎勿發心輕慢此賢。所以者何。
今此少年名大目連。是釋迦文佛聲聞弟子中。神
足第一。時光明王佛。告大目連。吾土菩薩。及諸聲
聞。見卿身小。咸發輕慢。仁者當顯神足之力。承釋
迦文威德。目連稽首足下。右繞七迊。却在佛前白
言。今欲跏趺此地。容不。佛言。如意所樂。時大目連。
踊在虗空億百千仞。在彼寶城。化作一床。跏趺而
坐。從其床座。垂眾寶珠。億百千姟。一一珠瑛。出百
千光。一一光明。各有蓮華。一切蓮華。現釋迦文身
坐蓮華上。其所言說。如釋迦文。音響清淨。班宣經
典等無有異。目連顯神足巳。復住佛前。時諸菩薩。
歎未曾有。】

「佛問圓通。我以旋湛。心光發宣。如澄濁流久成清瑩。
斯為第一。」

【四標因顯悟。
箋云。旋妄識。歸湛寂真空之理。心
光發宣者。智也。煩惱巳盡。真性清淨。如澄濁流久
成清瑩。向意識作證。】


「烏蒭瑟摩。於如來前。合掌頂禮佛之雙足。而白佛言。
我常先憶久遠劫前。性多貪欲。」

【□了相凝空證文五。初烏蒭凝□文七。初陳躬染
習。
箋云。梵語烏蒭。唐言頭。瑟摩。唐言火。應云火
頭。蓋西天先所而後能。】

「有佛出世。名曰空王。說多婬人。成猛火聚。教我徧觀
百骸四支。諸冷暖氣。」

【二遇佛教觀。
箋云觀冷暖大無自性轉識成智。】

「神光內凝。化多婬心。成智慧火。」

【三滅習騰輝。
箋云。智光內發也。智火能燒煩惱
之薪。】

「從是諸佛皆呼召我。名為火頭。」

【四因□□□。】

「我以火光三昧力故。成阿羅漢。」

【五願因超證。
箋云。火光三昧力。智力也。】

「心發大願。諸佛成道。我為力士。親伏魔怨。」

【六述願降魔。】

「佛問圓通。我以諦觀身心暖觸。無礙流通。」

【七結標因證。
箋云。智火內發。無繫留罣礙。流徧
通達。】

「諸漏既銷。生火寶𦦨。登無上覺。斯為第一。」

【箋云。寶𦦨智也。則轉識成智。向火大作證。】

「持地菩薩。即從座起。頂禮佛足。而白佛言。我念往昔。
普光如來。出現於世。我為比丘。常於一切要路津口。

田地險隘。有不如法。妨損車馬。我皆平填。或作橋梁。
或負沙土。」

【二持地平田文三。初多生密行文五。初普光行行。

箋云。持平持也。地實際理地。因悟心地故。以為
名。此約理說。或事說如經云云。普光者。五十三佛
第一佛名。】

「如是勤苦。經無量佛出現於世。」

【二多佛乘因。】

「或有眾生。於闤闠處。要人擎物。我先為擎。至其所詣。
放物即行。不取其直。」

【三負物無傭。
箋云。崔豹古今注云。市垣為闤。市
門為闠。】

「毗舍浮佛現在世時。世多饑荒。我為負人。無問遠近。
唯取一錢。」

【四逢災取直。
箋云。毗舍浮正云毗□婆部。毗□
婆。唐言徧一切。部者。自在。言一切皆自在。拘留孫
拘那含牟尼迦葉釋迦又經中第三毗舍浮。是過
去劫佛。爾雅云。糓不熟曰饑。果不熟曰荒。我為負
人。言我作負物之人也。】

「或有車牛被於泥溺。我有神力。為其推輪。拔其苦惱。」

【五推輪救畜。】

「時國大王。延佛設齋。我於爾時。平地待佛。」

【次遇佛超登文三。初治衢待聖。】

「毗舍如來。摩頂謂我。當平心地。則世界地。一切皆

平。」

【次摩頂心開。
箋云。淨名云。其心淨則佛土淨。欲
求淨土。當淨其心。前平地是行。今當平心地。是解。
須以行解相應。方為究竟。】

「我則心開。見身微塵。與造世界所有微塵。等無差別。」

【箋云。見身微塵。是內四大四塵八法。假合成身。與
造世界。是能造世界。是外四大亦四塵八法。假合
而成。既了內外四大。皆虗妄。便不執內外。乃無徧
計性。是第六識心。周徧計度。】

「微塵自性。不相觸摩。」

【箋云。了內外。皆是四塵所變。無有實體。】

「乃至刀兵。亦無所觸。」

【箋云。身是微塵大性皆空。不執身為我。刀兵何可
傷。此約悟法界理性。】

「我於法性。悟無生忍。成阿羅漢。」

【箋云。前平地。是法相。如今悟心。是法性。】

「迴心今入菩薩位中。聞諸如來。宣妙蓮華。」

【後迴趣上乘。
箋云。法華云。爾時持地菩薩。即從
座起。前白佛言。世尊。若有眾生。聞是觀世音菩薩
品。當知是人功德不少。此則宣妙蓮華也。】

「佛知見地。我先證明。而為上首。」

【箋云。本唯一實。假說三乘。是開。佛知見照唯三是
名一。是示。亦一亦三雙照。是悟。非一非二。是入。又
云。色即是空。是開。空即是色。是示。亦空亦色。是悟。

非空非色。是入。地者。實際理地。不受一塵。】

「佛問圓通。我以諦觀身界二塵。等無差別。本如來藏。」

【後顯標因理。
箋云。身。是能依有情。界者。所依器
世界。俱是微塵故。或了身界二塵無自性。一時空
寂。然後便悟法身是正報。悟法界是依報。此則依
正二報身□交參也。此約圓成實性。】

「虗妄發塵。塵銷智圓。成無上道。斯為第一。」

【箋云。虗妄發塵。是四塵法所造。此向地大作證。】

「月光童子。即從座起。頂禮佛足。而白佛言。我憶往昔
恒河沙劫有佛出世。名為水天。教諸菩薩。修習水精
入三摩地。」

【三月運清波文四。初□成觀法。
箋云。月光童子。
起智照理。如月光明瑩淨也。】

「觀於身中水性無奪。初從涕唾。如是窮盡。津液精血。
大小便利。」

【箋云。唯是水□周徧法界。諸大不相凌奪。水大外。
更無諸大也。在鼻曰涕。在口曰唾。】

「身中旋復。水性一同。」

【箋云。內身水是穢。與諸佛香剎乳海水是淨。□穢
淨一同。俱是水大攝。此時不分是淨是穢。具在身
旋復。】

「見水。身中與世界外浮幢王剎。諸香水海。等無差別。」

【箋云。浮浮流也。幢幢相也。幢者高顯義。王者自在
義。剎是諸佛國剎。是依報。此諸佛國剎。唯是香水

乳海。喻此周旋宛轉。然此徧計性。雖忘依佗性。猶
在內身外器。俱是水火。等無差別。無徧□心。計度
內身外器。】

「我於是時。初成此觀。但見其水。未得無身。」

【二定過違緣文六。初見水□存。】

「當為比丘室中安禪。我有弟子。窺窻觀室。唯見清水
徧在室中。了無所見。童稚無知。取一瓦礫。投於水內。
激水作聲。顧眄而去。」

【二定中遭激。
箋云。問。化身成水。此身。是第八識
親變相分。如今入觀成水。豈非第六識。莫犯返緣
根本過否。答。此第六識。仗佗八識親變相分。為本
質。然後自變一重影象緣之故。故不犯。亦非心外
取法。】

「我出定後。頓覺心痛。如舍利弗遭違害鬼。」

【三散心彰患。
箋云。舍利弗入定時。遭此鬼戲以
一搭。尊者出定後。覺心微痛。緣此鬼若擊須彌。碎
如微塵。緣定力故。唯微痛也。問。舍利弗入定。定是
無為。鬼是有為。有為何甞于於無為。答。或約小乘
定。亦是有為也。或是鬼約大乘心。亦見佗大乘無
為定。】

「我自思惟。今我巳得阿羅漢道。久離病緣。云何今日
忽生心痛。將無退失。爾時童子。捷來我前。說如上事。」

【四內省達緣。
箋云。問阿羅漢人。久離病緣。因何
有病。答。聲聞之人。但能伏惑。未能斷惑。然身雖無

病。遇緣病生。蓋以根本未除。問。月光乃得佗心通。
因何不知童子拋於瓦礫。答。知則甚知。意顯觀門
成就。】

「我則告言。汝更見水。可即開門。入此水中。除去瓦礫。」

【五童子因告。】

「童子奉教。後入定時。還復見水。瓦礫宛然。開門除出。
我後出定。身質如初。」

【六□除如舊。
箋云。外人問。夫作觀者。唯可自見。
何故童子亦見。答天觀有二。若是獨影境。唯局自
見。若是性影境。則通佗見。此性通漏無漏。地前地
上。故言未得無身。及童子見。】

「逢無量佛。」

【三述證標乘文三。初述逢多佛。】

「如是至於山海自在通王如來。方得亡身。」

【次山海融身。
箋云。山海自在佛。乃五十三佛中。
第四十八佛。方得亡身。是無依佗性。然依佗起自
性分別。緣所生四大假合成身故。此時方依佗性。
合真空也。】

「與十方界諸香水海。性合真空。無二無別今於如來。
得童真名。預菩薩會。」

【後釋迦登位。
箋云。既亡其身。則內外性。皆合真
空之理。無二無別。預猶□也。】

「佛問圓通。我以水性一味流通。得無生忍。圓滿菩提。
斯為第一。」


【四結修因法。
箋云。此童子。向水大作證。】

「琉璃光法王子。即從座起。頂禮佛足。而白佛言。我憶
往昔。經恒沙劫。有佛出世。名無量聲。開示菩薩本覺
妙明。觀此世界。及眾生身。皆是妄緣風力所轉。」

【四琉璃照動文三。初昔承觀法。
箋云。起智照理。
內心瑩明。猶如琉璃。無量聲者。經舉不全。應云無
量音聲王佛。是五十三佛中之一數。本覺妙明。是
理。第四經說。性覺是妄。本覺是真。觀此世界。乃是
風大所成。眾生妄身。亦是風大任持。】

「我於爾時。觀界安立。」

【次修尅上乘文五。初等觀三動。
箋云。言觀此世
界。初成之時。是速疾風成。壞之時。亦是此風。梵語
毗嵐。唐言速疾。】

「觀世動時。」

【箋云。過去世。遷現在世。現在世。遷未來世。】

「觀身動止。」

【箋云。或出或處。或默或語。】

「觀心動念。」

【箋云。此心是六識妄心。念念攀緣逐境。起惑造業。】

「諸動無二。等無差別。」

【箋云。言觀此皆風大所攝。】

「我時了覺此群動性。來無所從。去無所至。十方微塵
顛倒眾生。同一虗妄。」

【二了動知虗。
箋云。來無所從。無生相。去無所至。

無滅相。同一虗妄。同一風大也。】

「如是乃至三千大千一世界內。所有眾生。如一器中。
貯百蚊蚋。啾啾亂鳴。於分寸中。皷發狂丙。」

【三比喻群□。
箋云。□了□風是妄。自悟其心周
徧法界。乃觀見器世間。是一佛化境。三千大千國
土。究極邊際。猶如一分一寸。不得廣大。其中眾生。
如一器中云云。皷發狂丙者。為音聲語言。俱為風
大所攝。】

「逢佛未幾。得無生忍。」

【四尅無生忍。
箋云。逢佛未經幾時也。】

「爾時心開。乃見東方不動佛國。為法王子。事十方佛。
身心發光。洞徹無礙。」

【五心通助化。
箋云。東方四萬之上。萬物發明之
初。日輪初昇之處。皆表起始覺淨智。入法界理。梵
語阿閦。唐言不動。表法寂。寂無所轉故。乃見東方
不動佛國。此約根本智。為法王子。至洞徹無礙。約
後得智。身心發光者。發起□□也。】

「佛問圓通。我以觀察風力無依。悟菩提心。入三摩地。
令十方佛。傳一妙心。斯為第一。」

【後顯標因證。
箋云。風無形。故無依也。傳一妙心。
法華云。十方世界中。唯有一乘法。乃一乘中道理。】

「虗空藏菩薩。即從座起。頂禮佛足。而白佛言。我與如
來。定光佛所。得無邊身。」

【五虗空妙用文四。初定光□證。
箋云。虗空者。取

無礙周徧之義。藏者包含義。虗空中現藏。名虗空
藏。定光佛。是釋迦。與然燈同遇。此久遠劫前佛。釋
迦見然燈。□曾與然燈遇也。】

「爾時手執四大寶珠。照明十方微塵佛剎。化成虗空。」

【二運化奇通文四。初持珠發耀照剎同虗。
箋云。
手執是定力確觀。四大可貴可重如珠一般。照察
明了。是惠。從定發惠。然後觀內身外界。俱是一真
空。】

「又於自心。現大圓鏡。」

【二心鏡騰輝光流空際。
箋云。轉八識□大圓鏡
智。】

「內放十種微妙寶光。」

【箋云。十表□圓之義。微而且妙。寶者可貴可重。光
乃智光。】

「流灌十方。盡虗空際。」

【箋云。起智照理。虗空際則真空之理。】

「諸幢王剎。來入鏡內。涉入我身。身同虗空。不相妨礙。」

【三躬含佛土。
箋云。諸幢王剎。則所依依報。來入
鏡內。則能依五報。依正二報。身上交參。因果兩門。
互相涉入。身同虗空。同空理也。不相妨礙。互相涉
入。得其自在。】

「身能善入微塵國土。廣行佛事。得大隨順。」

【四質入塵方。
箋云。身能善入微塵國土者。乃後
得智也。前身土交參。則根本智。證真。此則後得智。

達俗。廣行佛事。作其四事。□化眾□。】

「此大神力。由我諦觀。」

【三述證無生。】

「四大無依。」

【箋云。依佗巳亡。】

「妄想生滅。」

【箋云。徧計常存。】

「虗空無二。」

【箋云。了此二性。俱是一真空理。無二無別。或內身
空。與外界空。無二無別。乃圓成實性。】

「佛國本同。」

【箋云。一切眾生。同一真性。是起如覺智。合本覺理。】

「於同發明。」

【箋云。言於本同之理。發起後得智。即認前本同之
理。】

「得無生忍。」

【箋云。無生亦無□□本同之理。忍者印認之□。】

「佛問圓通。我以觀察虗空無邊。入三摩地。妙力圓明。
斯為第一。」

【四標因顯悟。
箋云。向空大作證。】

「彌勒菩薩。即從座起。頂禮佛足。而白佛言。」

【八一心唯識證文□。初心重浮名。
箋云。梵語　
勒。或云梅呾利曳那。此飜為慈氏。母□性不理。因
懷兒後性乃慈。善相師。乃與立名慈氏。慈則性慈。

氏則氏族。】

「我憶往昔。經微塵劫。有佛出世。名日月燈明。我從彼
佛。而得出家。心重世名。好遊族姓。」

【箋云。法華云。是妙光法師。時有一弟。二心常懷懈
怠。貪著於名利。求名利無厭。多遊族姓家。號之為
求名。則彌勒因地也。】

「爾時世尊。教我修習唯心識定。入三摩地。歷劫巳來。
以此三昧。事恒沙佛。」

【二定門遊歇。
箋云。唯遮外境。識簡心定。經云。心
生故。種種法生。以滅故。種種法滅。此三昧。是唯識
定也。】

「求世名心。歇滅無有。」

【箋云。則徧計心亡。此俱約識相。】

「至然燈佛出現於世。我乃得成無上妙圓。識心三昧。」

【三然燈尅證。
箋云。則釋迦所遇佛也。】

「乃至盡空。如來國土。淨穢有無。皆是我心變化所現。」

【四化土麤微。】

「世尊。我了如是唯心識故。」

【五多佛心流。
箋云。此識心。目法身。能現報化二
身。】

「識性流出無量如來。」

【箋云。唯心定。則根本智。流出無量。是生得智。或法
身。是出生義。如母能出其子。】

「今得授記。次補佛處。」


【六陳今補記。
箋云。上生經云。世尊。往昔於毗尼
中及諸經藏。說阿逸多次當作佛。】

「佛問圓通。我以諦觀十方唯識。識心圓明。入圓成實。
遠離依佗及徧計執。得無生忍。斯為第一。」

【七述證標因。
箋云。識心圓明。則圓成實性。遠離
依佗。不執四大妄身。及徧計執。求世名心巳亡。唯
識論云。由彼徧計。徧計種種物。此徧計所執。自性
無所有。依佗起。自性分別。緣所生。圓成。於彼常遠
離前性等。此約第八識。作唯心識證。】

「大勢至法王子。」

【九妙剎□安證文三。初述因逢佛教。
箋云。大勢
至。應云得大勢至。言所至之處。世界振動。□大威
神眾生遇者。自然苦息。獲大勝樂。觀音授記經云。
次補觀音後作佛。名善住功德寶三佛。】

「與其同倫五十二菩薩。即從座起。頂禮佛足。而白佛
言。我憶往昔恒河沙劫。有佛出世。名無量光。」

【箋云。與其同倫五十二菩薩者。恐是淨名經初。五
十二菩薩。始於等觀。終至文殊。】

「十二如來。相繼一劫。其最後佛。名超日月光。」

【箋云。十二如來。亦佛名經中。十二如來。不定也。】

「彼佛教我念佛三昧。」

【箋云。□至無念。無念□無分別智。無分別智。與理
相□乃見諸佛常現在前。】

「譬如有人。一專為憶。一人專忘。如是二人。若逢不逢。

或見非見。」

【次喻顯教門文二。初母子相逢喻文二。初立文二。
初彰憶忘不□相逢不定。
箋云。如張人憶王人。
王人又□忘張人。此二人相逢。似不相逢。□不相
逢相見□□相見。法上。如諸佛念其眾生。眾生不
念諸佛。從生至生。逢佛如其不逢。見佛如其不見。】

「二人相憶。二憶念深。如是乃至從生至生。同於形影
不相乖異。」

【後顯二人同念歷劫相隨。
箋云。如張人亦憶王
人。王人亦憶張人。二人從生至生。不相捨離。法上
諸佛又念眾生。眾生又念諸佛。當來必定見佛。】

「十方如來。憐念眾生。如母憶子。若子逃逝。雖憶何為。」

【後合喻文初合文二。初顯佛□心常眾生忘背。

箋云。是合前第一。一人專憶。一人專忘。若子逃逝。
雖憶何為。言若眾生不念佛。佛雖憶眾生又何為。】

「若子憶母。如母憶時。母子歷生。不相違遠。」

【後比子同母憶現□蒙光。
箋云。法上。眾生念佛。
如佛念眾生。佛與眾生。歷劫不相遠。此合第二。二
人齊憶。形影不乖。】

「若眾生心。憶佛念佛。現前當來。必定見佛。去佛不遠。
不假方便。自得心開。」

【後勸。】

「如染香人。身有香氣。此則名曰香光莊嚴。」

【後染香熏證喻。】


「我本因地。以念佛心。入無生忍。」

【後述證標因。文三。初指因。】

「今於此界。攝念佛人。歸於淨土。」

【次現行同因。】

「佛問圓通。我無選擇。都攝六根。淨念相繼。得三摩提。
斯為第一。」

【後標因□淨。】

大佛頂首楞嚴經卷第五下
