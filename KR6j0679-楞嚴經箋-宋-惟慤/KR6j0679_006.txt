











大佛頂如來密因修證了義諸菩薩萬行首楞嚴經
卷第六(之上)
天竺沙門　般剌密帝　譯
烏長國沙門　彌伽釋迦　譯語
菩薩戒弟子　房融　筆受
西京大興福寺沙門　惟慤　科
皇宋首楞大師　可度　箋

「爾時觀世音菩薩。即從座起。頂禮佛足。而白佛言。世
尊。憶念我昔無數恒河沙劫。於時有佛。出現於世。名
觀世音。」

【第二觀音述證文二。初依修尅證文三。初敘本師
名。
箋云。梵語阿嚩盧枳帝溼伐囉耶。唐言觀自

在。略云觀世音。天台智者云。觀。是能觀之智。世。是
所觀之境。音。是所度之生。稱名歸命。應機往救。故
云觀世音。若云觀自在者。大唐三藏云。觀有不住
於有。觀空不著於空。聞名不惑於名。見相不沒於
相。當有不破於有。一切皆無。不壤於無。種種皆有。
是以心不能動。境不能遷。動不亂真。實可謂無礙
智慧也。又法華云。若有無量百千眾生。受諸苦惱。
聞是觀世音。一心稱名。觀世音菩薩。即時觀其音
聲。皆得解脫。又此菩薩大悲經云。過去名正法明
如來。觀音授記經云。未來補彌陀。名普光功德山
王如來。又有佛出世。名觀世音者。因從果號。資得
師名。表師資互明因果交微。】

「我於彼佛。發菩提心。彼佛教我從聞思修。入三摩地。」

【次發心承教。
箋云。發菩提心者。五菩提中發心
菩提也。聞則側聆正教。思則決擇在心。修則如理
修行。教是能詮文。義是所詮理。依能詮文下。悟所
詮理。然後如理修行作佛去。】

「初於聞中。入流亡所。」

【後依修尅證文二。初依修文二。初旋流滅六。
箋
云。耳根發耳識。故曰聞。一切眾生。順流不能逆流。
言入流。是不順流也。則能緣心。不順所緣境。亡所
者。既無能緣心。亦無所緣境也。或入流者。入於聖
流。亡者無也。無所聞聲塵也。入聖之流。既不被時
分所遷。五濁之中。超劫濁也。亡所。所聞聲塵不起。

聲是十一種色法。既無聲。五陰之中。超色陰。色者
質礙。言亡所。則去質礙也。】

「所入既寂。動靜二相。了然不生。」

【箋云。此三句。返釋上入流亡所也。所入者。所入塵
境。入是能入之心。所入能入。聲境觀心。二俱寂靜。
則無動靜可生。若有聲塵。則有動靜。巳上是滅六
也。】

「如是漸增。聞所聞盡。」

【後七八俱袪。
箋云。漸則由漸。增則加增。既滅六。
猶有七八二識。今漸漸加增彼七八。聞則能聞。是
第六識。所聞是聲境。此二俱滅也。亦不住滅六之
心。若住滅六。即有滅六之見。今不住滅六之見。五
濁之中。超見濁。若有滅六之心。即有領納之義。今
既不住滅六之心。五陰之中。超受陰。】

「盡聞不住。」

【箋云。所聞能聞。二心俱滅。亦不作滅。能所之住。故
云不住。不住能聞所聞巳滅之解。若有住不住滅
六之住。則有可取可住。則為煩惱。今既不住滅六
之住。五濁之中。超煩惱濁。若有滅六之住。則成取
像。今滅六之住亦不住。則無取像行相。五陰之中。
出想陰。】

「覺所覺空。」

【箋云。上覺則第八識。下所覺則第七識。起八覺第
七。第八為能。第七為所。此所覺七識乃空。雖亡第

七。猶有能覺第八在。或覺則能覺。是第七識。所覺
則第六巳滅。若有七在。則執八見分。與四惑俱。則
流落諸趣。便有眾生。今所覺第六。不住滅六之心。
第七能覺亦空。五濁之中。超眾生濁。若第七在。帶
彼第八成染。有遷流造作之行相。今第七既滅。五
陰之中。超行陰。】

「空覺極圓。」

【箋云。空則起能空之智。覺則第八。起智來。空此八
識能覺之心。故至極圓□也。或能覺則第八。覺滅
彼七。今七既滅。八為能覺。□為所空。二俱滅盡。故
云極圓。若有第八在。則有□持不斷之功能。執持
有情。故今第八能覺既滅。則□連持之功能。五濁
之中。超命濁。若有第八□。則三界總報住。識強智
□。強生了別。今能覺既空。則智強識劣。五陰之中。
超識陰。】

「空所空滅。」

【箋云。上空則能空之智。所空則第八識。□起智空
其所空。此能空之智。亦無有也。為能空智。對著八
識。八識亦為所。此則遣能三之智。或能空是智。所
空則八識。今能空智。與所空識雖去。亦無能空所
空之解。】

「生滅既滅。寂滅現前。忽然超越世出世間。十方圓明。
獲二殊勝。」

【後尅證文二。初總標生滅。
箋云。生則三能變。滅

則起智。今起智生滅彼滅了。此智亦滅。故云既滅。
殊簡平常。勝簡於劣。】

「一者。上合十方諸佛本妙覺心。與佛如來。同一慈力。」

【後別列文二。初上合佛心。
箋云。上合。則起始覺
智。合本覺心。則本覺理也。謂自心與佛心無別。自
智與佛智無殊。慈能與樂故。】

「二者。下合十方一切六道眾生。與諸眾生同一悲仰。」

【後□通凡性。
箋云。謂如無二如。眾生亦如也。佛
有同體大悲故。】

「世尊。由我供養觀音如來。蒙彼如來授我如幻聞熏
聞修金剛三昧。」

【後妙應群心文二。初圓慈廣應文三。初推師授證。

箋云。言蒙彼如來教授於我。如幻。似有不有。如
空不空。聞熏。則耳根熏習。聞修是三慧。影取思。聞
則聞外教。思則思內義。修則內外俱收。金剛則智。
起智來斷自成煩惱。三昧。唐言正受。不受諸受。故
云正受也。】

「與佛如來。同慈力故。令我身成三十二應。入諸國土。」

【箋云。佛有同體大悲。三十二應者。乃無身中現身。
無形中現形也。入則能入。諸國土。是所入。】

「世尊。若諸菩薩。入三摩地。進修無漏。勝解現圓。」

【次廣列隨求文二。初求出世文四。初佛身。
箋云。
入則能入。三摩地是所入。進修者。增進修行勝解。
則起始覺智。合本覺理。或勝解者。於決定境。印持

為性。不可引轉為業。現圓者。為此菩薩欲得勝解
顯現圓滿。】

「我現佛身。而為說法。令其解脫。」

【箋云。若是資糧加行位菩薩。乃現小化身。以生空
草為座。現丈六相。說生滅四諦。若是地前菩薩。現
大化身。千尺相。若入地巳去。初地現百由旬□。坐
百華蓮華。說百法名門。三地現萬。四地現億。至法
身地。現不可說不可說由旬身。】

「若諸有學。寂靜妙明。勝妙現圓。我於彼前。現獨覺身。
而為說法。令其解脫。」

【二獨覺身。
箋云。寂靜妙明。此是麟覺。喻獨覺是
利根者。無佛之世出生。作佛燈後𦦨。身唯善寂。意
翫清虗。或寂靜妙明。則生空智。勝妙現圓。則生空
涅槃。】

「若諸有學。斷十二緣。」

【三緣覺身。
箋云。斷十二緣。過去二因。無明。行。現
在五果。識。名色。六入。觸。受。現在三因。愛。取。有。未來
二果。生。老死。】

「緣斷勝性。勝妙現圓。我於彼前。現緣覺身。而為說法。
令其解脫。」

【箋云。緣斷勝性。是生空智。勝妙現圓。是生空涅槃。
此唯部類而行。出有佛世。是鈍根者。所說十二因
緣法。】

「若諸有學。得四諦空。修道入滅。勝性現圓。我於彼前。

現聲聞身。而為說法。令其解脫。」

【四聲聞身。
箋云。修道諦智。證滅諦理。故云入滅。
勝性現圓。是生空智。說四諦法。】

「若諸眾生。欲心明悟。不犯欲塵。欲身清淨。」

【後願世間文三。初步天勝樂文七。初超塵業眾。

箋云。欲心明悟者。言不與欲境相交。失念受樂。分
明悟解也。影下欲界為苦。欣上界為淨為樂。】

「我於彼前。現梵王身。而為說法。令其解脫。」

【箋云。梵淨。王往也。色界諸天之所歸往。初禪三天。
二禪三天。三禪三天。四禪九天。二九一十八天。乃
梵王所管。多說布施持戒等法。解脫者。出離欲界
苦。求上色界樂。經中前三乘皆解脫。今梵王亦言
解脫者。秪是離不欲塵。名解脫。非同三乘出苦解
脫。向下即言成就。】

「若諸眾生。欲為天主統領諸天。我於彼前。現帝釋身。
而為說法。令其成就。」

【次樂欲居尊。
箋云。欲為天主者。欲為欲界六天
之主。帝釋者。正梵云釋迦提婆因達羅。廣言能天
帝。釋迦是姓。提婆是天。因達羅是帝。言帝釋。唐梵
雙舉。文略□也。向下說法如前行相。】

「若諸眾生。欲身自在遊行十方。我於彼前。現自在天
身。而為說法。令其成就。」

【三目佗隨心。
箋云。自在天。今疏主意。指樂變化
天。則欲界第五天。受欲樂於目境上變之。慈恩云。

夜摩覩史二天。自在得異熟果。隨意所念。勝下二
天。上二天。如果依樹而得。今隨欲得。名自在天。自
在者。離縛義。】

「若諸眾生。欲身自在飛行虗空。我於彼前。現大自在
天身。而為說法。令其成就。」

【四佗崇巳翫。
箋云。疏主意云。是佗化自在天。於
佗人浮塵。化赴受用也。慈恩云。樂變化天。佗化自
在天。名大自在天。不樂異熟果。樂自樂佗。變為樂
具。而受之。是名大自在天。】

「若諸眾生。愛統鬼神救護國土。我於彼前。現天大將
軍身。而為說法。令其成就。」

【五營統思。】

「若諸眾生。愛統世界保護眾生。我於彼前。現四天王
身。而為說法。令其成就。」

【六四埵稜威。
箋云。則東方持國天王。南方增長。
西方醜目。北方多聞。居妙高山半第四層級。】

「若諸眾生。愛生天宮驅使鬼神。我於彼前。現四天王
國太子身。而為說法。令其成就。」

【七驅驟百靈。
箋云。太子統領四天下鬼神。】

「若諸眾生。樂為人主。我於彼前。現人王身。而為說法。
令其成就。」

【次願處人榮文八。初願垂衣化物。
箋云。堯舜。垂
衣裳而天下治。上衣下裳。法諸天地。】

「若諸眾生。愛主族姓世間推讓。我於彼前。現長者身。

而為說法。令其成就。」

【二求混俗怡神文二。初長者。
箋云。是長之者。名
曰長者。氏族。姓字。】

「若諸眾生。愛談名言。清淨自居。我於彼前。現居士身。
而為說法。令其成就。」

【後居士。
箋云。好談名雅之言。居家內治之士。雖
處三界。不混欲塵。常修梵行。】

「若諸眾生。愛治國土剖斷邦邑。我於彼前。現宰官身。
而為說法。令其成就。」

【三則製錦褰帷。
箋云。製錦者。孔子云。未能操刀。
而使製錦。有美錦。何不使人學製焉。喻縣令為政。
褰舉也。在傍曰帷。又自障也。後漢賈琮。冀州剌史。
傳車乘帷裳。升車襄帷。曰。剌史當遠視廣聽。糺察
善惡。何乃反垂帷裳。以自掩塞乎。百城聞之震慄。
邦。則諸侯為邦。邑。則縣令治色。剖猶剖判。斷猶聆
斷。】

「若諸眾生。愛諸數術攝衛自居。我於彼前現婆羅門
身。而為說法。令其成就。」

【四乃玄通異術。
箋云。數術者。則名數法術也。攝
衛者。則收攝術護其用也。梵□婆羅門。唐言淨胤。
西天第二姓也。年七歲。若學就四圍陀。則為國師。
四圍陀者。一醫方。二祭祀。三卜相。音樂。戰法。四既
術也。】

「若有男子。好學出家。持諸戒律。我於彼前。現比丘身。

而為說法。令其成就。」

【三桑門毒律文二。初僧。
箋云。桑門或云沙門那。
唐言勤息。勤求道業。息諸惡念。】

「若有女人。好學出家。持諸禁戒。我於彼前。現比丘尼
身。而為說法。令其成就。」

【後尼。
箋云。禁戒五八也。五戒。不殺。不盜。不邪婬。
不妄語。不飲酒食肉。八戒者。添六不得帶珮瓔珞。
香油塗身。熏香作服。七不得歌舞作唱及故觀聽。
八不得上高大床。然尼。有三百四十八戒。】

「若有男子。樂持五戒。我於彼前。現優婆塞身。而為說
法。令其成就。」

【六守禮居家文二。初優婆塞。
箋云。唐言近事淨。】

「若有女子。五戒自居。我於彼前。現優婆夷身。而為說
法。令其成就。」

【後優婆夷。
箋云。唐言近事女。五戒自居者。言但
自居家。持其五戒。如前釋。】

「若有女人。內政立身。以修家國。我於彼前。現女主身。
及國夫人。命婦大家。而為說法。令其成就。」

【七雅訓形門。
箋云。修家國者。言修家治國也。女
主。女天子也。或云公主。國夫人。則王后也。命婦。則
有命之婦。九嬪巳下。大家。則守賢之女。如曹大家。
年十九。製八篇。誡諸女子之事。】

「若有眾生。不壞男根。我於彼前。現童男身。而為說法。
令其成就。」


【八孤貞內室文二。初童男。】

「若有處女。愛樂處身。不求侵暴。我於彼前。現童女身。
而為說法。令其成就。」

【後童女。
箋云。處在室間。曰處女。侵。則侵於欲境。
暴。則卒暴之心。言欲□盛如今巳無。】

「若有諸天。樂出天倫。我現天身。而為說法。令其成就。」

【後意脫邪倫文九。初志超情醉。
箋云。為諸天者。
樂如醉酒人。問。前言梵天及自在等。何故此又言
諸天。答。此言樂出天倫。是生厭。彼言樂為天主。是
生忻也。】

「若有諸龍。樂出龍倫。我現龍身。而為說法。令其成就。」

【二厭處興雲。】

「若有藥叉。樂度本倫。我於彼前。現藥叉身。而為說法。
令其成就。」

【三樂離飛精。
箋云。藥叉唐言勇健或云暴惡。飛
行空中。食噉亦攝地行。】

「若乾闥婆。樂脫其倫。我於彼前。現乾闥婆身。而為說
法。令其成就。」

【四意除音伎。
箋云。新云健闥嚩。唐言尋香行。諸
作樂神中。有斯等輩。由此西方。呼諸散樂。名乾闥
縛。不作生業。秖尋香氣。作樂求乞。】

「若阿修羅。樂脫其倫。我於彼前。現阿修羅身。而為說
法。令其成就。」

【五憍尸罷戰。
箋云。憍尸迦。唐言繭兒。則帝釋異

名。常與修羅戰。舊云阿修羅。新云阿素洛。阿之言
非。素洛言天。多行諂誑。無彼天行。故云非天。】

「若緊陀羅。樂脫其倫。我於彼前。現緊陀羅身。而為說
法。令其成就。」

【六息和梁塵。
箋云。息和。則宋玉有歌者。郢中和
者。不過數人。唱彌高。而和彌寡。陽春白雪之曲也。
梁塵者。善歌有虞云。發聲動梁塵。緊陀羅。或云緊
那羅。新云緊捺洛。唐言歌神。初歌四諦。次歌十二
因緣。次歌六度萬行。後歌一乘。如世樂音。歌君之
德。】

「若摩呼羅伽。樂脫其倫。我於彼前。現摩呼羅伽身。而
為說法。令其成就。」

【七異術停操。
箋云。操。則操持。此類為前生。好操
異術。故招此報。舊云摩睺羅。經云。摩呼羅。正云莫
呼落迦。唐言大腹。則田中蝦䗫蟒虵之類也。】

「若諸眾生。樂人修人。我現人身。而為說法。令其成就。」

【八寰中悅志。】

「若諸非人。有形無形。有想無想。樂度其倫。我於彼前。
皆現其身。而為說法。令其成就。」

【九總袪形累。
箋云。非人則思也。有形。有形質者。
無形。無色天。有想。則有想天。無想。則無想天。】

「是名妙淨三十二應入國土身。皆以三昧聞熏聞修
無作妙力。自在成就。」

【後彰呈妙力。
箋云。三昧則理。聞熏則慧。無作妙

力。乃無為無造作。微妙之力。力者。難屈伏義。】

「世尊。我復以此聞熏聞修。金剛三昧無作妙力。與諸
十方三世六道一切眾生。同悲仰故。」

【後悲救群傷文二。初消迷濟溺文三。初總彰無畏。

箋云。聞熏。耳根熏習也。聞修。則三慧。影取思。金
剛則智。三昧則理。悲。乃傷巳苦而拔彼苦。仰。則荷
聖德而虔同仰。觀音如來。是我之師。】

「令諸眾生。於我身心。獲十四種無畏功德。」

【箋云。一切眾生。但於耳根門頭。入流亡所。信自身
與佛身無別。自心與佛心無殊。與觀音一同故。得
與我身心獲十四種無畏功德。功為功能。德乃德
業。或身。是現千首萬首。千臂萬臂之身。心。是大悲
之心。】

「一者。由我不自觀音。」

【次廣護群災文四。初彰救護文二。初觀聲總救。

箋云。一切眾生。乃順聲塵而觀音。不順聲塵。】

「以觀觀者。」

【箋云。上則能觀之智。下則所觀之理。乃返聞聞自
性故。或以觀則能觀耳根。觀者是所觀。以能觀。觀
所觀。聲塵無自性。此則自利。】

「令彼十方苦惱眾生。觀其音聲。即得解脫。」

【箋云。則利佗。前約根本。後約後得。觀其音聲者。或
聞觀音名。或聞觀音所說之法。即得解脫。則離其
三苦五苦。惱亂一切眾生。】


「二者。知見旋復。」

【後約別扶危文七。初炎颷不爇。
箋云。眼識現量。
妄知妄見之心。旋還復歸真源。】

「令諸眾生。設入大火。火不能燒。」

【箋云。一切眾生。向違情境上生嗔。順情境上生貪。
此則愛心。如今既盡。則無欲火所燒逼。然眼見色。
眼識今既入流。自然不被色塵所牽。】

「三者。觀聽旋復。令諸眾生。大水所漂。水不能溺。」

【二偃履洪波。
箋云。偃息也。則耳識旋復真聞。不
被生死欲浪之所漂沒。】

「四者。斷滅妄想。」

【三鬼國無復。
箋云。則第六識虗妄想相。】

「心無殺害。令諸眾生。入諸鬼國。鬼不能害。」

【箋云。為此妄心。傷殘一切物命。鬼不能害者。鬼有
害心。今其無矣。】

「五者。熏聞成聞。」

【四刀鋒寸壞。
箋云。耳根成真聞性。】

「大根銷復。」

【箋云。此六知根。悉皆銷滅。旋復真聞之性。】

「同於聲聽。」

【箋云。一根發識。徧緣諸境。】

「能令眾生。臨當被害。刀段段壞。使其兵戈。猶如割水。
亦如吹光。性無搖動。」

【箋云。性無搖動。則法身也。】


「六者。聞熏精明。」

【五叉剎不視。
箋云。聞熏則耳根。精明乃真性精明。】

「明徧法界。則諸幽暗性不能全。」

【箋云。言此真聞之性。圓明周徧法界。幽暗。則七識
頑空之性。然真明之性現前。乃明來暗謝。智起惑
亡。故明性全。暗性不全。】

「能令眾生。藥叉。羅剎。鳩槃茶鬼。及毗舍遮。富單那等。
雖近其傍。目不能視。」

【箋云。鬼神之輩幽暗。雖近其傍。同不能視。邪不干
正。】

「七者。音性圓銷。觀聽返入。離諸塵妄。能令眾生。禁繫
枷鏁。所不能著。」

【六杻械離身。
箋云。一切音聲之性。悉皆圓銷。無
其聲塵。觀聽返入者。則返聞聞自性。既乃返聞真
性。此之真性。無形無相。無枷鏁等事。】

「八者。滅音圓聞。」

【七劫賊停傷。
箋云。滅音。則滅聲塵也。圓聞。乃圓
通真聞。】

「徧生慈力。能令眾生。經過險路。賊不能劫。」

【箋云。言此圓聞之性。周徧法界。生其慈力故。慈能
與樂。】

「九者。熏聞離塵。」

【二滅俱生文三。初染愛全除。
箋云。熏聞。則聞思
修三慧。離塵。乃離諸色塵。】


「色所不劫。能令一切多婬眾生。遠離貪欲。」

【箋云。一切眾生。不了色即是空。乃被色所侵奪。今
既返聞聞自性。了色即空故。則諸色塵。不能劫奪
其慧命。】

「十者。純音無塵。」

【次嗔怨息種。
箋云。言純是圓聞之音。無其聲塵。】

「根境圓融。」

【箋云。根之與境。悉皆無相。】

「無對所對。能令一切忿恨眾生。離諸嗔恚。」

【箋云。無能對心所對境也。】

「十一者。銷塵旋明。」

【後皆昧潛銷。
箋云。銷諸妄塵。旋歸真明之性。】

「法界身心。猶如琉璃朗徹無礙。」

【箋云。身是法界身。量等虗空。心是法界心。絕諸分
別。琉璃。則分喻之。若是法身。不可為喻。】

「能令一切昏鈍性障。」

【箋云。則第七識帶起頑空。乃空神。影取無色界四
蘊成身。】

「諸阿顛迦。」

【箋云。唐言無種性人。設使勤求。但向人天。求少安
樂。不能通趣無上菩提。此人無大乘種。斷滅善根。】

「永離癡暗。」

【箋云。為起智斷妄。言癡暗。乃根本無明。不了理事。
當體昏暗。】


「十二者。融形復聞。」

【三表願隨文二。初男文二。初上應佛心。
箋云。言
融銷其身形。復歸其聞性也。】

「不動道場。」

【箋云。法無去來。無動轉故。】

「涉入世間。」

【箋云。身土交參故。】

「不壞世界。」

【箋云。存器世也。】

「能徧十方。供養微塵諸佛如來。各各佛邊。為法王子。」

【箋云。言現身現土。教化眾生。】

「能令法界無子眾生。欲求男者。誕生福德智慧之男。」

【後下隨人願。】

「十三者。六根圓通。」

【後女文二。初上應佛心。
箋云。言六根圓徧通達。】

「明照無二。」

【箋云。乃即體之智。圓明洞徹。無二。則一根徧緣諸
境。各得互用也。】

「含十方界。」

【箋云。含一方□方無外。唯一真□體。】

「立大圓鏡。」

【箋云。轉八識。成大圓鏡智。】

「空如來藏。」

【箋云。一空真如理目顯德。乃涅槃也。】


「承順十方微塵如來祕密法門。受領無失。」

【箋云。則不空如來藏。是菩提。則四智菩提種子。是
生德。祕密法門。則等流教法也。】

「能令法界無子眾生。欽求女者。誕生端正福德柔順。
眾人愛敬有相之女。」

【後下隨人願。】

「十四者。此三千大千世界。百億日月。現住世間諸法
王子。有六十二恒河沙數。修法垂範。教化眾生。隨順
眾生。方便智慧。各各不同。」

【四彰名福益文四。初彰群智劣。
箋云。三千大千
百億日月。則娑婆一佛化境。其中諸法王子。紹隆
佛日者。有六十二殑伽沙。各各修其教法。垂彼儀
範。化度眾生。隨順其根機。以智慧方法巧便。固非
一致。】

「由我所得圓通本根。發妙耳門。然後身心微妙含容。
徧周法界。」

【二顯巳巧圓。
箋云。圓通本根。則耳根。發起真聞
之性。微妙向其耳門之中。含裹包容。法界是依報。
自身是正報。依正二報。身土交參。乃法身。】

「能令眾生。持我名號。與彼共持六十二恒河沙諸法
王子。二人福德。正等無異。」

【三校福齊諸。
箋云。六十二億諸佛。俱不出此圓
通法門。乃佛佛道同故。】

「世尊。我一號名。與彼眾多名號無異。由我修習得真

圓通。」

【四歎名圓敵。】

「是名十四施無畏力福備眾生。」

【後通前總結。
箋云。此福備覆一切眾生。】

「世尊。我又獲是圓通修證無上道故。」

【後顯德呈奇文三。初略標圓德。
箋云。修則能修。
是智。證是所證。是理。言此耳根圓通門。更無過上。
道即智也。】

「又能善獲四不思議無作妙德。」

【箋云。此四種。不可心思口議。無為無造作。微妙功
德。】

「一者。由我初獲妙妙聞心。」

【次廣演呈奇文四。初現形宣呪文二。初總陳觀證
文二。初述證。
箋云。初獲者。則初於聞中。入流亡
所。上妙。則離前聲塵境。下妙。乃圓聞自性。心。則貞
實真心。】

「心精遺聞。」

【箋云。此心精明。遺却聲境。】

「見聞覺知。不能分隔。」

【箋云。則一根發識。徧緣諸境。】

「成一圓融清淨寶覺。」

【箋云。真覺可貴可重。】

「故我能現眾多妙容。」

【後述能。
箋云。離能應所應。無功用道現前。故曰

妙容也。】

「能說無邊祕密神呪。」

【箋云。補陀羅山。紫黑旃檀。沈水香剎。大陀羅尼等。
具四義。】

「其中或現一首三首。五首。七首。九首。十一首。如是乃
至一百八首。千首。萬首。八萬四千爍迦囉首。」

【後能現奇形文三。初現首。
箋云。一百八首。表一
百八煩惱。八萬四千。表八萬四千塵勞業惑門。爍
迦囉。唐言輪。然帝釋有之。外國有不賓者。此輪掉
空而去碾之。自然賓伏。喻法身能摧一切煩惱。此
則輪奇也。後二表法亦然。】

「二臂。四臂。六臂。八臂。十臂。十二臂。十四。十六。十八。二
十。至二十四。如是乃至一百八臂。千臂。萬臂。八萬四
千母陀羅臂。」

【次現臂。
箋云。母陀羅。則印。則手中結此吉祥印。】

「二目。三目。四目。九目。如是乃至一百八目。千目。萬目。
八萬四千清淨寶目。或慈或威。或定或慧。救護眾生。
得大自在。」

【後現目。
箋云。清淨寶目者。言法眼清淨。】

「二者。由我聞思。」

【二像法遐聞。
箋云。則三慧。或云。是耳根發識。思
則第六識。】

「脫出六塵。」

【箋云。無六塵境。】


「如聲度垣。不能為礙。故我妙能現一一形。誦一一呪。
其形其呪。能以無畏。施諸眾生。是故十方微塵國土。
皆名我為施無畏者。」

【箋云。如聲度垣。喻真聞之性。無有所礙。】

「三者。由我修習本妙圓通清淨本根。所遊世界。皆令
眾生。捨身珍寶。求我哀愍。」

【三感施珍財。
箋云。捨身珍寶者。令離貪也。】

「四者。我得佛心。證於究竟。」

【四隨求普獻文三。初顯標全證。】

「能以珍寶。種種供養十方如來。」

【次普供無遺。
箋云。表自離貪也。】

「傍及法界六道眾生。求妻得妻。求子得子。求三昧得
三昧。求長壽得長壽。如是乃至求大涅槃。得大涅槃。」

【後旋願隨求。
箋云。涅槃者。則佛□□□二轉依
果。含取菩提。】

「佛問圓通。我從耳門。圓照三昧。」

【後總伸圓證文三。初敘根圓證。
箋云。圓照智也。
三昧理也。理智冥合。理則體。智則用。攝智用。歸涅
槃之體。】

「緣心自在。」

【箋云。因入流亡所。能緣之心乃自在。不被聲塵所
覆。】

「因入流相。得三摩提。成就菩提。斯為第一。」

【箋云。因入流相者。入流亡所。返聞聞自性也。】


「世尊。彼佛如來。歎我善得圓通法門。於大會中。授記
我為觀世音號。」

【次述記承師。
箋云。觀音乃師。菩薩乃資。資連師
號。表因果合轍。師資互顯。】

「由我觀聽十方圓明。故觀音名。徧十方界。」

【後顯隨名證。】

「爾時世尊。於師子座。」

【後別簡圓修文四。初垂光密證文八。初釋迦騰耀。

箋云。爾時者。當二十五聖。敘述圓通了畢之時。
師子。表其無畏。是體。向北體上。有住著之義名座。
是用。先體後用。師子即座。持業釋。又師子。表佛。是
人中師子。如王即勝。座。是無記木頭。無畏。則無怛
懼義。即劣。先勝後劣。依主釋。】

「從其五體。同放寶光。遠灌十方微塵如來。及法王子
諸菩薩頂。」

【箋云。若灌十方佛頂。表此首楞嚴三昧。唯佛親證。
若灌諸菩薩及法王子。表此頂三昧。誰人無分。】

「彼諸如來。亦於五體。同放寶光。從微塵方。來灌佛頂。
并灌會中諸大菩薩及阿羅漢。」

【二塵佛舒光。
箋云。八地稱大菩薩。表佛佛道同。
生生體一。】

「林木池沼。皆演法音。交光相羅。如寶絲網。」

【三化演交輝。
箋云。此表有情無情。齊成佛道。純
一法性淨土。如華嚴經云。剎說眾生說。三世一切

說。大曰池。小曰沼。此乃唯識相。但了相歸性。情與
非情。同一體。無心外法也。彼佛此佛二光。相交羅
籠。如帝釋宮因陀羅網。羅籠同結。重重相涉。】

「是諸大眾。得未曾有。一切普獲金剛三昧。」

【四聽徒同證。
箋云。金剛三昧。則首楞嚴三昧。名
異體同。金剛則智。三昧則理也。】

「即時天雨百寶蓮華。青黃赤白。間錯紛糅。十方虗空。
成七寶色。」

【五天華颺彩。】

「此娑婆界大地山河。俱時不現。」

【六河岳冥潛。
箋云。丘陵坑坎。皆當隱閉。】

「唯見十方微塵國土合成一界。」

【七界合塵沙。
箋云。一時化成法性淨土。表除分
劑之心。】

「梵唄詠歌。自然敷奉。」

【八妙音同奏。
箋云。梵唄之聲。調詠歌頌。自然空
中。敷揚演奏。】

「於是如來。告文殊師利法王子。汝今觀此二十五無
學諸大菩薩。及阿羅漢。各說最初成道方便。皆言修
習得真圓通。」

【二勑簡圓通文三。初告審羣因。
箋云。久應正覺。
跡履因位。紹隆灌頂佛之太子。由此稱法王子。鴦
崛摩羅經云。文殊是此方常喜世界。歡喜藏摩尼
寶積佛。又云。過去為龍種上尊王佛。又寶積經云。

授記於南方。名普現色身如來。又佛名經云。為過
去未來現在一切祖師。又華嚴經云。與諸眷屬。住
清涼山。文殊表智。智以決斷。轉染得淨。故用簡之。】

「彼等修行。實無優劣前後差別。」

【次覆彰平等。
箋云。此二十五人。各各得圓徧通
達法門。實無長短。】

「我今欲令阿難開悟。二十五行。誰當其根。兼我滅後。
此界眾生。入菩薩乘。求無上道。何方便門。得易成就。」

【後勑詳當要。
箋云。意謂堪忍世界。以音聲為佛
事。此告時有二意。一我今欲令阿難。悟二十五行。
問當阿難根機者。是何門。益現在。二兼我滅後。此
界眾生。入菩薩乘。何方便門。易得成就。是益未來。】

大佛頂首楞嚴經卷第六上

大佛頂如來密因修證了義諸菩薩萬行首楞嚴經
卷第六(之下)
天竺沙門　般剌密帝　譯
烏長國沙門　彌伽釋迦　譯語
菩薩戒弟子　房融　筆受
西京大興福寺沙門　惟慤　科
皇宋首楞大師　可度　箋

「文殊師利法王子。奉佛慈旨。即從座起。頂禮佛足。承
佛威神。說偈對佛。」

【三奉旨料譔文二。初申儀受告。】

「覺海性澄圓。」

【後頌擇羣詮文二。初簡餘非當文二。初總明方便
文三。初標真顯妄。
箋云。覺則無漏真智。海則喻
智無涯。緣此智與理冥時。不分能所。圓徧法界故。
性則本來自性。澄則本來澄。圓則圓徧法界。】

「圓澄覺元妙。」

【箋云。此牒澄圓。可也。此圓滿澄湛性上。無漏覺智。
元來離能所。故稱為妙。】

「元明照生所。」

【箋云。元則元來真性。明則湛寂真明。照則強生覺
照之功用。生所者。則無明。為有強覺之智。照彼所
照。無明便生。得所相當情。】

「所立照性亡。」

【箋云。既有所照之相。無明當情。便有能緣之心。能

所既立。是前來能照之智亦隱。最初覺海性澄圓
亦隱。亡者無也。】

「迷妄有虗空。」

【箋云。能迷是強覺。所迷是真性。既有能所。便有七
識末那。帶彼昏鈍空相當情。便成眾同分虗空。】

「依空立世界。」

【箋云。覺勞相現。翳本圓明。背本心昏。覩太虗相。乃
至四大蔚興。便成世界。空是所依。世界是所變。】

「想澄成國土。」

【箋云。想者取象義。澄結也。言想心凝結。便成國土
器世間等。是想分。】

「知覺乃眾生。」

【箋云。是能依有情。此見分也。】

「空生大覺中。」

【箋云。頑空從真生時如何。下句便喻。】

「如海一漚發。」

【箋云。真如性海。頑空如漚。為向真體上。強生覺照。
起得此同分所依空來。如海上一漚發。然頑空亦
不離真如。漚亦不離水。巳上二句。是生起義。從漚
滅空本無下。是治斷義。】

「有漏微塵國。皆從空所生。」

【箋云。有漏。簡去無漏。】

「漚滅空本無。況復諸三有。」

【箋云。則欲有。色有。無色有。】


「歸元性無二。」

【次歸證多徒。
箋云。二十五人。歸元性即無別。皆
悟圓通。】

「方便有多門。」

【箋云。隨佗根機。便有多般門戶。前句結答悟圓通。
是二十五人。方便有多門。生起向下觀音一門。當
此方根機。】

「聖性無不通。」

【後顯性通權。
箋云。二十五人。皆得圓徧通達法
門。】

「順逆皆方便。」

【箋云。若是順。即觀音門契□心。若是逆。則餘二十
四聖人。】

「初心入三昧。」

【箋云。入是能入。三昧是所入。唐言正受。定之異名。】

「遲速不同倫。」

【箋云。遲。則如藥王藥上云。我無始劫。為世良醫。又
如持地。於普先佛世持地。至毗舍浮佛。方悟圓通。
又如月光童子。初遇水天佛教水觀。未得亡身。經
無量佛。乃至山海慧自在通王佛。方悟真空。速。則
如觀音。忽然超越世出世間。十方圓明。獲二殊勝。】

「色想結成塵。」

【後別簡非圓文九。初拂塵圓證文六。初厭色添塵
過。
箋云。內心功結從大塵。㭊成隣虗。隣為隣近。

虗為虗空。然二十五人。敘圓通時。陳那在前。乃眾
中上座。故宜先敘。簡時沙□諦色在前。為五塵之
□先是色也。】

「精了不能徹。」

【箋云。若是精真了別。則此觀。不能明徹。為色即是
空。不假析色歸空。】

「如何不明徹。」

【箋云。問起如何。】

「於是獲圓通。」

【箋云。是答。為於是不明徹處。於是獲圓通。為佗㭊
色要得圓通。乃不得圓通也。白骨微塵上。作觀。】

「音聲雜語言。」

【二聲言不普過。
箋云。音則五音。宮商角徵羽。聲
則四聲。一言為言。□字為語。此憍陳那尊者。】

「但伊名句味。」

【箋云。此等名句。但因名文身義味也。舌以文身為
味。】

「一非含一切。」

【箋云。此尊者。悟明四諦。緣苦集是世間因果。與滅
道出世間因果。別也。】

「云何獲圓通。」

【箋云。若是圓通根□即一切。此乃不得圓通。】

「香以合中知。」

【三香無離覺過。
箋云。香嚴。因隣房燒沈水香入

觀。】

「離則元無有。不恒其所覺。云何獲圓通。」

【箋云。若是圓通。無不覺照。未甞斷滅。未有合時即
覺。離即不知也。】

「味性非本然。」

【四味性非常過。
箋云。則藥王藥上二菩薩。向舌
根。甞此娑婆草木金石。入圓通。】

「要以味時有。」

【箋云。要因味方有性。無味又無分別。】

「其覺不恒一。」

【箋云。味時有覺。無味又無分別。故不恒一。】

「云何獲圓通。」

【箋云。圓通法門其性常一。】

「觸以所觸明。」

【五觸塵無定過。
箋云。能觸是身。所觸是水。無所
觸不明能觸。須有所方有能。此䟦陀婆羅。】

「無所不明觸。」

【箋云。三和方能成觸。為根和境和識和。闕一不成
故。】

「合離性非定。」

【箋云。合乃觸時知。非觸時又無分別。此性不定。】

「云何獲圓通。」

【箋云。若是圓通。其性常一。】

「法稱為內塵。」


【六法分能所過。
箋云。則飲光。及柴金光比丘尼。
向法塵上作觀云。我觀世間六塵變壞。唯以空寂。
此法塵影象。是內第六所緣之塵。】

「憑塵必有所。」

【箋云。憑五塵。必有法塵。此法塵。是第六識心所。】

「能所非徧涉。」

【箋云。為能緣心。所緣塵。各別故。】

「云何獲圓通。」

【箋云。若圓通根。能所一如。根塵無二。】

「見性雖洞然。」

【二拂跡旋根證文五。初視境虧功過。
箋云。謂五
聖向五根上作觀。則如意尊者。向眼根上作觀。世
尊示我樂見照明金剛三昧。】

「明前不明後。」

【箋云。明猶見也。言但見前。不見後。】

「四維虧一半。」

【箋云。四維者。東南。西南。東北。西北四隅。兩隅角不
見。秪見二隅。此約功德所配。此論肉眼。前敘時乃
天眼。】

「云何獲圓通。」

【箋云。謂因果不相稱。】

「鼻息出入通。」

【二現氣無交過。
箋云。若是出息入息則通。此周
利槃特迦尊者。】


「現前無交氣。」

【箋云。若是出入相交。則闕中間無交。氣有間斷故。
若是圓通。則無間斷。】

「支離匪沙入。云何獲圓通。」

【箋云。為出息不是入息。入息不是□息。支則分義。
出入分各相離。不能相涉入故。】

「舌非入無端。」

【三純味方生過。
箋云。為此舌根。非是入於無端
倪之處可了別。唯須有味乃可了。此憍梵鉢提尊
者。】

「因味生覺了。味亡了無有。云何獲圓通。」

【箋云。若是圓通。恒常無間。】

「身與所觸同。」

【四質量偏涯過。
箋云。此則慢習尊者。向身根作
觀。因入城乞食。毒㓨傷足入觀。身為能觸。毒㓨為
所觸。此二俱是無記。故言同。】

「各非圓覺觀。」

【箋云。能觸所觸。二俱無記。各無真覺覺觀。若是圓
通根。有真覺。起來觀照也。】

「涯量不冥會。云何獲圓通。」

【箋云。為身與㓨。各當涯際劑量。不相冥合契會故。】

「知根雜亂思。」

【五雜想資□過。
箋云。則善現尊者。於意根作觀
云。我曠劫來。心得無礙。自憶受生。如恒河沙等。為

第七所依知根。雜和第六。撩亂思量。】

「湛了終無見。」

【箋云。若是湛寂了別。真性則不能得。】

「想念不可脫。云何獲圓通。」

【箋云。若是圓通。絕其亂思想念。】

「識見雜三和。」

【三息□澄流證文三。初體含三雜過。
箋云。則鶖
子。於眼識現量心上作證。云。我曠劫來。心見清淨。
乃至種種變化。一見則通等。了別以解識。八識總
名識。此眼識須仗眼根與色塵。三法和合。方能照
見。】

「詰本稱非相。」

【箋云。今能依之識無體。根境更有何相。】

「自體先無定。云何獲圓通。」

【箋云。若是圓通。其體恒常不變。不同根塵識三。無
根本也。】

「心聞洞十方。」

【次初心不及過。
箋云。普賢。於耳識現量心上作
觀。云。世尊我用心聞。分別眾生所有知見。心者。緣
慮以解心。八識通名心。言此心洞達覧見十方。如
前云。若於佗方恒沙界外。有一眾生。心中發明普
賢行者。我於爾時。乘六牙象。分身百千。皆至其處。】

「生于大因力。」

【箋云。普賢行門。是大因。有不可屈伏義名力。為對

菩薩大乘。得大因力名。】

「初心不能入。云何獲圓通。」

【箋云。此門庭格高。唯化上根。下根即不能入。若是
圓通根。中下俱接。】

「鼻想本權機。」

【後滯權增住過。
箋云。𧰟喜尊者。鼻識上作觀云。
世尊教我及俱絺羅。觀鼻端白。至三七日。身心內
明等。為佛見佗多貪欲。令攝心。秪是權宜之機。】

「秪令攝心住。住成心所住。云何獲圓通。」

【箋云。若作能住是心。所住是鼻。亦未契圓通。若是
圓通。則無能所。】

「說法弄音文。」

【四縱辯摧邪證文一。有漏□真過。
箋云。音則音
聲文則文□也。此富樓那尊者。】

「開悟先成者。」

【箋云。祗可開示曉悟。先未成就久修之者。】

「名句非無漏。云何獲圓通。」

【箋云。名句文身。是不應行中。行所収。不得無漏。】

「持犯但束身。」

【五□勒鉗神證文一。□形無徧過。
箋云。近執尊
者。向身識□作觀。經云。我是如來眾中綱紀。乃至
眾推無上。為止則是持作則是犯。但束其身也。】

「非身無所束。」

【箋云。有身則可持。無所持者。無身也。如無色界人。

無身何可束也。】

「元非徧一切。」

【箋云。秪是欲色二界。無色不徧故。】

「云何獲圓通。」

【箋云。若是圓通。無不徧。】

「神通本宿因。」

【六涌沒凌虗證文一。宿念□緣過。
箋云。則採菽
氏。向意識上作觀。為三迦葉波。宣說如來因緣深
義。我頓發心。得大通達。故為神通。須是夙世修習
也。】

「何關法分別。」

【箋云。則法性真分別。終日分別。未甞分別。】

「念緣非離物。云何獲圓通。」

【箋云。為初習神通時。想此身如飛花柳絮。此能緣
之心。不離所緣物象也。】

「若以地性觀。」

【七了相疑空證文五。初阻礙乖通過。
箋云。□相
則四大□也。凝空空大也。證者為五聖□曰五□
相上作觀。則持也菩薩。往遇普光佛。於一切要路
□口。我皆平填。或作橋梁。乃遇毗舍浮佛。教云當
平心地。方悟圓通。】

「堅礙非通達。有為非聖性。云何獲圓通。」

【箋云。□□道路有為功用。非是聖性。因中是有。果
中是無。因果不相稱也。】


「若以水性觀。」

【二作想招生過。
箋云。月光童子。於水大上作觀。
內身津液。與外浮幢王剎。等無差別。】

「想念非真實。如如非覺觀。云何獲圓通。」

【箋云。為理如智如。一如體上。離能覺觀之心。覺尋
觀伺。是六識心所法。】

「若以火性觀。」

【三起厭非真過。
箋云。是火頭金剛。言有佛出世
名曰空王。說多婬人。成猛火聚。因此神光內凝。化
多婬心。成智慧火等。】

「厭有非真離。」

【箋云。厭欲有。若是真離。無忻厭。】

「非初心方便。云何獲圓通。」

【箋云。言火大門庭高遠。】

「若以風性觀。」

【四動寂相形過。
箋云。則琉璃光法王子。風大上
作觀云。我過無量聲如來。教我觀此世界。及眾生
身。皆是妄緣風力所轉。於是觀世動時。乃至諸動
無二等。】

「動寂非無對。」

【箋云。則動對寂故。】

「對非無上覺。云何獲圓通。」

【箋云。有對待故。非真也。】

「若以空性觀。」


【五凝空昏鈍過。
箋云。則虗空藏菩薩。云我與如
來。定光佛所。得無邊身。諸幢王剎。涉入我身。身同
虗空。不相妨礙。】

「昏鈍先非覺。」

【箋云。為此空相。不是真空之性。】

「無覺異菩提。云何獲圓通。」

【箋云。菩提覺義。今空體無覺。與菩提異。】

「若以識性觀。」

【入一心唯識證文一。住識存虗過。
箋云。則慈氏
菩薩。遇日月燈明佛。爾時世尊。教我修習唯心識
定。入三摩地。至然灯佛出世。我乃得成無上妙圓
識心三昧。】

「觀識非常住。」

【箋云。為起能緣觀心。觀此入識。非是常住故。】

「存心乃虗妄。云何獲圓通。」

【箋云。若存能緣觀心。亦是虗妄也。】

「諸行是無常。」

【九妙剎求安證文一。因生不稱過。
箋云。則大勢
至菩薩。言我本因地。以念佛心。入無生忍。今於此
界。攝念佛人。歸於淨土等。行是造作遷流故。】

「念性元生滅。」

【箋云。為此念者。亦行蘊収。與第六識相應。生滅不
暫停。】

「因果今殊感。云何獲圓通。」


【箋云。因是生滅。果是淨故。】

「我今白世尊。佛出娑婆界。此方真教體。清淨在音聞。
欲取三摩地。實以聞中入。」

【後擇示真圓文三。初述觀音獨契文六。初娑婆教體。】

「離苦得解脫。」

【二廣歎觀音。
箋云。離三苦五苦。分段生死。變易
生死。】

「良哉觀世音。」

【箋云。良猶善也。歎辭。】

「於恒沙劫中。入微塵佛國。得大自在力。無畏施眾生。」

【箋云。前來以十四種無畏。施眾生也。】

「妙音觀世音。」

【箋云。微妙之音。離能所故。不順聲塵。觀是能勸之
智。世是所觀之境。音是所度生。】

「梵音海潮音。」

【箋云。梵者靜也。則寂靜之音。性離喧囂。海潮音。乃
警告雄音。則應化不失時也。】

「救世悉安寧。」

【箋云。求男得男。求女得女。】

「出世獲常住。」

【箋云。求大涅槃。得大涅槃。】

「我今啟如來。」

【三啟述圓通。】

「如觀音所說。」


【箋云。可觀音說。】

「譬如人靜居。十方俱擊皷。十處一時聞。」

【箋云。文殊設喻也。】

「此則圓真實。」

【箋云。則喻顯圓通。】

「目非觀障外。」

【四比餘非正。
箋云。則眼不能見物外之事。】

「口鼻亦復然。」

【箋云。口鼻舌。以合中知。】

「身以合方知。」

【箋云。為合觸塵方知。】

「心念紛無緒。」

【箋云。第六識心。念慮紛然。迥無頭緒。】

「隔垣聽音響。」

【箋云。垣牆也。音乃種種音。響則山谷應聲。】

「遐邇俱可聞。」

【箋云。此約五根校量。乃就耳根。顯圓通。】

「五根所不齊。」

【箋云。餘五。不等耳根。】

「是則通真實。」

【箋云。通變之義。】

「音聲性動靜。」

【五顯聲彰聖。
箋云。若是音聲性。則有動有靜。如
樹因風則動。無風則靜。或有聲曰動。無聲曰靜。】


「聞中為有無。」

【箋云。此聞。是真聞性中。此聲塵或有或無。或一切
眾生。執聲則言有聞。無聲則言無聞。】

「無聲號無聞。」

【箋云。此但聲塵。或有或無。】

「非實聞無性。」

【箋云。聞性不隨聲塵無。】

「聲無既無滅。」

【箋云。聲無。是無聲塵。即當滅聞。性即無滅。】

「聲有亦非生。」

【箋云。聲有。是聲塵之時。亦非生。言此聞性不曾生。】

「生滅二圓離。」

【箋云。生滅是聲塵。二圓離。是無生滅也。】

「是則常真實。」

【箋云。此則性顯圓通。前二約寤時。縱令下。約寐昧。
後深也。】

「縱令在夢想。不為不思無。」

【六敘教當明。
箋云。約寐時。此性亦常。尚不作思
無。豈作思有之解。】

「覺觀出思惟。」

【箋云。起始覺淨智來觀達。出却前妄識思有思無
之解。】

「身心不能及。」

【箋云。妄身妄心。不能及真。】


「今此娑婆國。聲論得宣明。眾生迷本聞。循聲故流轉。」

【箋云。本聞則真聞之性。循則順也。順聲塵故。】

「阿難縱強記。不免落邪思。」

【次誨責群徒文四。初傷餘勸責。
箋云。多聞不能
滌業。乾慧未免苦輪。】

「豈非隨所淪。」

【箋云。豈不是阿難隨前塵聲境。遭佗沈淪。】

「旋流獲無妄。」

【箋云。但返聞聞自性。自然得無妄。】

「阿難汝諦聽。我承佛威力。宣說金剛王。」

【二別責阿難文二。初述承威演妙。
箋云。金剛則
智。能摧壞一切虗妄之法。此慧觀圓通。】

「如幻不思議。」

【箋云。似有不有。如生不生。】

「佛母真三昧。」

【箋云。母者出生義。喻法身能出生報化二身。約此
圓通門。是法身真理。】

「汝聞微塵佛。」

【後責外習迷源。】

「一切祕密門。欲漏不先除。畜聞成過誤。」

【箋云。積畜多聞。飜成過患賺誤也。】

「將聞持佛佛。」

【箋云。將多聞之性。任持前佛後佛無漏言教。】

「何不自聞聞。」


【箋云。何不返自能聞之心。合真聞之性。】

「聞非自然生。」

【箋云。此能聞之心。不自然而生。須仗聲塵方生。】

「因聲有名字。」

【箋云。因聲境。牛羊男女等聲。】

「旋聞與聲脫。」

【三指觀令超文三。初旋聞普脫。
箋云。伹旋妄識
歸真聞。聲塵自然解脫。】

「能脫欲誰名。」

【箋云。尚無所緣聲塵。何有能脫之名。】

「一根既返源。六根成解脫。見聞如幻翳。」

【箋云。見聞是識。但如幻如翳。俱無有實。】

「三界若空花。」

【箋云。欲界色界無色界。如空中之花。】

「聞復翳根除。」

【箋云。翳根則見分。但返聞自性。乃無見分妄心。】

「塵銷覺圓淨。」

【箋云。塵銷是無相分。真覺自然。圓明清淨。】

「淨極光通達。」

【次了喻超塵。
箋云。智也。】

「寂照含虗空。」

【箋云。即體之智。寂而常照。含真空之體。此根本智
也。圓覺云。當知虗空。覺所顯發。】

「却來觀世間。猶如夢中事。」


【箋云。如睡夢覺。】

「摩登伽在夢。」

【箋云。先梵天呪。如夢如幻無實。】

「誰能留汝形。」

【箋云。誰能留汝阿難之形。秪為不了前境如夢。即
被繫縛。】

「如世巧幻師。幻作諸男女。」

【後比約圓銷。文二。初喻。
箋云。此是真。若是眾生
是假。】

「雖見諸根動。」

【箋云。如一切眾生。向六根門頭動用。】

「要以一機抽。」

【箋云。皆由根本無明也。】

「息機歸寂然。」

【箋云。但息根本無明。返聞聞自性。歸寂然理體之
上。】

「諸幻成無性。」

【箋云。六知根。無自性。】

「六根亦如是。」

【後合。】

「元依一精明。」

【箋云。則性明相。是根本無明。】

「分成六和合。」

【箋云。六根也無明為能變。六根六塵為所變。】


「一處成休復。六用皆不成。」

【箋云。一處乃根本無明。但無根本無明。六用皆不
生。或一處約耳門。入圓通。其餘六根無自性。】

「塵垢應念銷。」

【箋云。應念則少念。少念則無念。】

「成圓明淨妙。」

【箋云。法界之體也。】

「餘塵尚諸學。」

【箋云。指前二十四人。】

「明極即如來。」

【箋云。明極則智也。言真智窮極。便是如來。】

「大眾及阿難。」

【四勸旋歸證。】

「旋汝倒聞機。」

【箋云。為背體緣聲。是倒。今但返聞自性。是旋。汝顛
倒聞機。是根本無明。】

「返聞聞自性。性成無上道。」

【箋云。返復能聞之心。聞佗真聞去。】

「圓通實如是。」

【箋云。方結答阿難請得成菩提。妙奢摩佗。巳摩。禪
那。最初方便。又結答。我今猶如旋泊之人。至要因
門入。】

「此是微塵佛。一路涅槃門。」

【後顯頓流通文三。初貫通三際顯指真殊。
箋云。

文殊。又恐阿難將為巳證。便云。則是諸佛一路涅
槃門。更無二路。唯此一門。路者。三乘聖人遊履之
處。涅槃。乃佛果位。有為無為二轉依果。門者。出入
義。三乘聖人。皆於此門入。】

「過去諸如來。斯門巳成就。現在諸菩薩。今各入圓明。
未來修學人。當依如是法。我亦從中證。非唯觀世音。
誠如佛世尊。詢我諸方便。」

【箋云。此躡佛前來。令簡道誰當其根。亦令未法眾
生。修菩薩乘。絢問教。我簡何方便門。易得成就。】

「以救諸末劫。」

【箋云。且答。亦令末代一切眾生。求菩薩乘。】

「求出世間人。」

【箋云。求菩薩乘人。或求聲聞二乘之人。】

「成就涅槃心。」

【箋云。乃無上菩提。】

「觀世音為最。」

【箋云。便合云無過此一門。】

「自餘諸方便。皆是佛威神。」

【二愍歎同源簡餘非正。
箋云。言二十四聖人觀
門。皆是承過去諸佛威神故。】

「即事捨塵勞。」

【箋云。為餘習遭毒㓨。賢護入俗。假世間事法。捨却
塵勞煩惱。】

「非是長修學。淺深同說法。」


【箋云。言不是時長修學觀門。不可。初心。求向堦前。
毒㓨傷足。要入道也。不如觀音從聞思修。入三摩
提。世出世間。獲二殊勝。】

「頂禮如來藏。無漏不思議。」

【箋云。頂禮歸投義。照見義。如來藏者。首楞嚴三昧
也。】

「願加被未來。」

【後顯標圓徑請被流通。】

「於此門無惑。方便易成就。堪以教阿難。」

【箋云。此結答前問誰當其根。】

「及末劫沉淪。但以此根修。圓通超餘者。真實心如是。
於是阿難及諸大眾。身心了然。得大開示。」

【四聞經獲利文三。初喻彰同悟文二。初述。
箋云。
以五蘊身。成法性身。八識妄心。為般若真心。故了
然也。】

「觀佛菩提及大涅槃。猶如有人因事遠遊。未得歸還。
明了其家所歸道路。」

【後喻。
箋云。言我今居有學地。未證法身。大似遠
遊未還其家。今日因說圓通。分明知修行取證果
體之道路。】

「普會大眾。天龍八部。有學二乘。及諸一切新發心菩
薩。其數凡有十恒河沙。」

【次獲淨超塵文二。初同超大位。
箋云。天是一。龍
是二。攝六部夜叉乾闥婆等。】


「皆得本心。」

【箋云。得法界大定也。】

「遠塵離垢。獲法眼淨。」

【箋云。離煩惱垢染也。起智照理。如眼見物不殊。】

「性比丘尼。聞說偈巳。成阿羅漢。」

【後獨證小堦。
箋云。過去名本性女也。】

「無量眾生。皆發無等等阿耨多羅三藐三菩提心。」

【後續發勝心。
箋云。初言無等者。諸佛比諸眾生。
無齊等故。下一等。謂此佛彼佛互相等故。阿之言
無。耨多羅言上。三言正。藐言等。三言正。菩提言覺。
乃無上正等正覺。】

「阿難整衣服。於大眾中。合掌頂禮。」

【次二力加持修證。文分三。初翹諮遠備文三。初悲
欣述悟。
箋云。然謂二力加持。偏資末品。前來慧
觀圓通修證分。但接上根之者。阿難。恐末代一切
眾生。境劣心微。不能作證。所以便請云。欲攝其心
入三摩提。云何安立道場。遠諸魔事。於是世尊。遂
說三七日。道場儀軌。第一七日。行道禮拜。第二七
日。發菩提願。第三七日。唯誦佛頂悉怛多般怛羅
無上神呪。至三七日。十方諸佛出。鏡交光處。摩頂
安慰。行人與觀音。同證法界理故。】

「心跡圓明。」

【箋云。心則真心。跡。乃十方同履之跡。】

「悲欣交集。欲益未來諸眾生故。」


【箋云。悲則悲見末代邪師欣則欣遇如來正法交
集者相交而集也。】

「稽首白佛。大悲世尊。我今巳悟成佛法門。是中修行。
得無疑惑。」

【箋云。前來道觀佛菩提。及大涅槃。乃至明了其家
所歸道路。所以此中躡前文也。】

「常聞如來說如是言。自未得度。先度人者。」

【次陳發大心。
箋云。發大心乃四弘誓願。】

「菩薩發心。自覺巳圓。」

【箋云。根本智也。】

「能覺他者。」

【箋云。後得智也。】

「如來應世。」

【箋云。問。自覺巳圓。能覺他者。是何人如此。答云云。】

「我雖未度。願度末劫一切眾生。」

【箋云。阿難大權之人。非是未得度。但且謙稱。】

「世尊。此諸眾生。去佛漸遠。邪師說法。如恒河沙。」

【後諸建真場遙津末劫。
箋云。正法一千年。像法
一千年。末法一萬年。正是今時也。邪師自邪思惟。
說邪教法。】

「欲攝其心。入三摩地。云何令其安立道場。遠諸魔事。
於菩提心。得無退屈。」

【箋云。道場。則得道寂滅之場。退屈者。退轉抑屈也。】

「爾時世尊。於大眾中。稱讚阿難。善哉善哉。如汝所問。

安立道場。救護眾生末劫沈溺。」

【次讚勑承詮文三。初讚發悲心。
箋云。稱揚讚嘆。】

「汝今諦聽。當為汝說。」

【次許宣標勑。】

「阿難大眾。唯然奉教。」

【後眾翹真旨。
箋云唯然吔諾之辭。】

「佛告阿難。汝常聞我毗柰耶中。宣說修行三決定義。」

【後遐宣助法文四。初勗淨尸羅文二。初總彰三學。

箋云。毗柰耶。唐言調伏。乃律藏。多詮戒學。論藏。
多詮慧學。經藏。多詮定學。調為調練三業。伏是制
伏過非。調練通於止作。制伏唯明止惡。軌則不移。
故云決定。】

「所謂攝心為戒。因戒生定。因定發慧。是則名為三無
漏學。」

【箋云。所謂戒是菩提本。應當具足持淨戒。又云。戒
如海無涯如寶求無厭然。大乘持心戒。小乘持身
戒也。因戒生定。定能發慧。此三學。名為無漏。無漏
簡去有漏。】

「阿難。云何攝心。我名為戒。」

【後別演戒門文二。初總徵垂戒。】

「若諸世界。」

【後別釋初篇文四。初婬戒文二。初顯彰昇墜文七。
初奉戒超生。
箋云。是所依。】

「六道眾生。」


【箋云。是能依有情。】

「其心不婬。」

【箋云。大乘菩薩人持心婬。起心動念。皆犯也。小乘
人持身戒。但不與境交。即持也。】

「則不隨其生死相續。」

【箋云。前文云。父父子子。遞代相生。此等皆以欲貪
為本。如今若無婬。自然不隨生死相續也。然大乘。
先以殺戒為先。為大乘之人。以悲為力。若殺。乃失
大悲種。大乘人以染戒為初。為遞代相生。父父子
子。皆由貪欲為本。為小乘之人。怕其生死。所以先
斷於染。此教是大乘。何故以染為初。答。阿難因前
墮在婬室之內。此順同小乘故。先舉染。然雖如此。
亦是大乘。為持心戒故。】

「汝修三昧。本出塵勞。婬心不除。塵不可出。」

【二虧持滯縛。】

「縱有多智。禪定現前。如不斷婬。必落魔道。」

【三必遊邪徑。
箋云。梵語魔羅。唐言殺者。謂能殺
眾生慧命也。緣魔王多行於欲。下文云。將諸猥媟
以為傳法。】

「上品魔王。」

【四隨昇三品。
箋云。諸魔歸往曰魔。王則福勝者。】

「中品魔民。」

【箋云。則福中者。】

「下品魔女。」


【箋云。則福劣者。】

「彼等諸魔。亦有徒眾。各各自謂成無上道。」

【五述邪為正。】

「我滅度後。末法之中。多此魔民。熾盛世間。廣行貪婬。
為善知識。令諸眾生。落愛見坑。失菩提路。」

【六亂法傷人。】

「汝教世人。修三摩提。先斷心婬。是名如來先佛世尊。
第一決定清淨明誨。」

【七勑留真教。
箋云。先佛世尊。則過去諸佛也。清
淨明誨者。不被染之一法所縛。明為分明。誨為教
誨。】

「是故阿難。若不斷婬。修禪定者。如蒸砂石。欲其成飯。
經百千劫。秪名熱砂。」

【後再勗遵修文二。初喻彰。□染□墜無昇。
箋云。
法上。將婬心求無上菩提。經百千劫。秪名婬根。】

「何以故。此非飯本。」

【箋云。法上。此婬。非無上菩提本。】

「砂石成故。」

【箋云。此是婬根所成故。】

「汝以婬身。求佛妙果。」

【箋云。妙果者。乃常身法身也。】

「縱得妙悟。皆是婬根。根本成婬。輪轉三塗。必不能出。
如來涅槃。何路修證。」

【箋云。前來云。菩提涅槃。猶如有人因事遠遊等。若

是以婬心。即不能求無上涅槃。】

「必使婬機身心俱斷。斷性亦無。於佛菩提。斯可希冀。」

【後勗斷除心定標邪正。
箋云。婬機乃心也。言若
如此向求。佛菩提涅槃。此可希望也。】

「如我此說。名為佛說。不如此說。即波旬說。」

【箋云。波旬。唐言惡者。魔也。】

「阿難。又諸世界六道眾生。其心不殺。則不隨其生死
相續。」

【二殺戒文二。初顯彰昇墜文九。初奉戒超生。】

「汝修三昧。本出塵勞。殺心不除。塵不可出。」

【二虧持滯縛。】

「縱有多智禪定現前。如不斷殺。必落神道。」

【三必遊邪徑。】

「上品之人。為大力鬼。中品。則為飛行夜叉。諸鬼帥等。
下品。當為地行羅剎。」

【四三品分形。
箋云。飛行夜叉。唐言勇健。地行羅
剎。唐言可畏。帥則將帥。】

「彼諸鬼神。亦有徒眾。各各自謂成無上道。」

【五迷邪為正。】

「我滅度後。末法之中。多此鬼神。熾盛世間。自言食肉
得菩提路。」

【六當來亂教。】

「阿難。我令比丘。食五淨肉。此肉皆我神力化生。本無
命根。」


【七呵依漸化。
箋云。五淨肉者。見聞疑自死鳥殘
也。】

「汝婆羅門。地多蒸溼。加以砂石。草菜不生。我以大悲
神力所加。因大慈悲。假名為肉。」

【箋云。婆羅門。唐言淨胤。言其地草尚不生。豈況於
菜。】

「汝得其味。奈何如來滅度之後。食眾生肉。名為釋子。」

【箋云。楞伽云。是故修行者。慈心不食肉。食肉無慈
悲。乖背正解脫。】

「汝等當知。是食肉人。縱得心開似三摩地。皆大羅剎。
報盡必沈生死苦海。非佛弟子。」

【八不斷沈生。
箋云。似三摩地者。似真即不真也。】

「如是之人。相殺相吞。相食未巳。云何是人。得出三界。」

【箋云。巳猶盡也。言相食相吞。如汲井輪互為高下。
無有窮盡。】

「汝教世人。修三摩地。次斷殺生。是名如來先佛世尊。
第二決定清淨明誨。」

【九勑流真誨。】

「是故阿難。若不斷殺。修禪定者。譬如有人。自塞其耳。
高聲大叫。求人不聞。此等名為欲隱彌露。」

【後再勗遵修文六。初喻彰遺戒。
箋云。法上。將殺
心求無上菩提。大似塞耳高叫。求人不聞。自家愛
隱。轉見露現也。】

「清淨比丘。及諸菩薩。於岐路行。不蹋生草。況以手拔。

云何大悲。取諸眾生血肉充食。」

【二責犯彰持。】

「若諸比丘。不服東方絲緜絹帛。及是此土靴履裘毳。
乳酪醍醐。如是比丘。於世真脫。酬還宿債。不遊三界。」

【三勗斷微緣。
箋云。言東方者。是此土也。及此土。
乃西天也。靴履者。用皮為之。裘者。以毛為衣。毳裘
是也。真脫。則不還債。】

「何以故。服其身分。皆為彼緣。」

【四喻存難越。
箋云。既食他身分。須酬他命根。為
彼眾生所緣境也。】

「如人食其地中百穀。足不離地。」

【箋云。言劫初時人。百穀不食。乃能空中飛行自在。
乃至食其百穀煙火之食。乃足不離地。】

「必使身心於諸眾生。若身身分。身心二途。不服不食。
我說是人真解脫者。」

【五勑遵真脫。
箋云。身心二途者。心不念食。身不
愛著。法上。如人食眾生身分。始終須還。終不捨離
也。】

「如我此說。名為佛說。不如此說。即波旬說。」

【六顯定正邪。】

「阿難。又復世界六道眾生。其心不偷。則不隨其生死
相續。」

【三盜戒文二。初顯彰昇墜文九。初奉戒超生。】

「汝修三昧。本出塵勞。偷心不除。塵不可出。」


【二虧持滯縛。】

「縱有多智禪定現前。如不斷偷。必落邪道。」

【三心遊邪徑。】

「上品精靈。中品妖魅。下品邪人。諸魅所著。」

【四三品分形。
箋云。邪人則風邪之人。】

「彼等群邪。亦有徒眾。各各自謂成無上道。」

【五迷邪為正。】

「我滅度後。末法之中。多此妖邪。熾盛世間。潛匿姧欺。
稱善知識。各謂自巳得上人法。詃惑無識。恐令失心。
所過之處。其家耗散。」

【六亂法傷人。
箋云。詃誘也。言潛藏隱匿姧詐欺
誑於人也。恐令失心者。驚恐於人。令人失心也。然
此經亦□□□言誑稱善知識。偷盜取受施主供
養。是人邪心。被鬼所著。】

「我教比丘。循方乞食。令其捨食成菩提道。諸比丘等。
不自熟食。寄於殘生。」

【七責犯彰持。
箋云。言不得長久在也。】

「旅泊三界。」

【箋云。言諸聖人於三界。但如旅泊之人。一宿一食。
何可長乎。】

「示一往還。去巳無返。云何賊人。假我衣服。裨販如來。
造種種業。皆言佛法。却非出家具戒比丘。為小乘道。
由是疑誤無量眾生。墮無間獄。」

【箋云。聲聞之人。示身為一往還。為捨此報後。更不

受生也。去巳無返者。去不更來也。】

「若我滅後。其有比丘。發心決定。修三摩提。能於如來
形像之前。身然一燈。燒一指節。及於身上。爇一香炷。
我說是人。無始宿債。一時酬畢。長揖世間。永脫諸漏。」

【八顯超標志。
箋云。長揖則永辭也。】

「雖未即明無上覺路。是人於法。巳決定心。」

【箋云。言此人雖未即明無上真覺之路。是人於教
法。巳有決定求無上之心。】

「若不為此捨身微因。」

【箋云。言若不為此無上菩提捨身求小微劣之事。
或愛欽重。或求名利。】

「縱成無為。必還生人。酬其宿債。」

【箋云。若求如此小小之事。此人決定宛然又著。還
彼食佗身分之人債也。除非求無上菩提故。】

「如我馬麥。正等無異。」

【箋云。如佛往昔因中。毀僧言食馬麥。後成佛。猶償
夙債。夏三月安居。猶食馬麥。蓋示因果故。出寶積
經。】

「汝教世人。修三摩地。後斷偷盜。是名如來先佛世尊。
第三決定清淨明誨。」

【九勅流真教。】

「是故阿難。若不斷偷。修禪定者。譬如有人水灌漏巵。
欲求其滿。縱經塵劫。終無平復。」

【後再勗遵修文三。初喻彰虧戒。】


「若諸比丘。衣鉢之餘。分寸不畜。」

【次顯教今修文八。初少欲知足。
箋云。三衣鉢盂
之外。】

「乞食餘分。施餓眾生。」

【二行惠施。
箋云。凡乞食作三分。分一分自食。一
分施餓眾生。一分施鳥雀等。】

「於大集會。合掌禮眾。」

【三行不輕行。】

「有人捶詈。同於稱讚。」

【四忍辱。】

「必使身心二俱捐捨。」

【五離心形二縛。
箋云。不食眾生身。亦無貪心。】

「身肉骨血。與眾生共。」

【六等觀為巳。
箋云。身與眾生同。自既怖死。彼亦
如然。】

「不將如來不了義說。迴為巳解。以誤初學。」

【七指他真經。
箋云。若將如來不了義教。迴為自
巳見解。疑誤於人。似偷一般。今言不將不了義教。
說似初學。是將了義乃真實也。】

「佛印是人。得真三昧。」

【八尅證三昧。】

「如我此說。名為佛說。不如此說。即波旬說。」

【後定標邪正。】

「阿難。如是世界六道眾生。雖即身心無殺盜婬。三行

巳圓。若大妄語。即三摩提。不得清淨。成愛見魔。失如
來種。」

【四大妄語戒文二。初顯彰昇墜。文四。初舉犯沈生
文三。初彰愚犯失。
箋云。愛見者。纔妄語。內心便
生愛。失如來四智菩提種也。】

「所謂未得謂得。未證言證。或求世間尊勝第一。謂前
人言。我今巳得須陀洹果。斯陀含果。阿那含果。阿羅
漢道。辟支佛乘。十地地前諸位菩薩。求彼禮懺。貪其
供養。是一顛迦。銷滅佛種。」

【次舉法過人。
箋云。顛迦者。亦云顛底迦。唐言樂
欲。】

「如人以刀斷多羅木。佛記是人。永殞善根。無復知見。
沈三苦海。不成三昧。」

【後喻顯沈生。
箋云。多羅樹似椶。有子赤色堪食。
三苦海。則三塗也。】

「我滅度後。勑諸菩薩。及阿羅漢。應身生彼末法之中。
作種種形。度諸輪轉。」

【次勑傳陰付文三。初勑真居世。】

「或作沙門。白衣居士。人王宰官。童男童女。如是乃至
婬女寡婦。姧偷屠販。與其同事。稱讚佛乘。令其身心。
入三摩提。」

【二密化歸真。
箋云。姧詐偷盜。屠兒販賣之人。與
其同事教化也。】

「終不自言我真菩薩。真阿羅漢。泄佛密因。輕言未學。

唯除命終陰有遺付。」

【後隱迹潛遺。
箋云。陰者暗也。暗有遺付也。言臨
命終方說。】

「云何是人。惑亂眾生。成大妄語。」

【三責惑凡稱異。】

「汝教世人。修三摩地。後復斷除諸大妄語。是名如來
先佛世尊。第四決定清淨明誨。」

【四告傳真教。】

「是故阿難。若不斷其大妄語者。如刻人糞。為旃檀形。
欲求香氣。無有是處。」

【後□勗真修文六。初喻彰虧戒。
箋云。旃檀。唐言
與樂。白者治熱病。赤者去風瘴。】

「我教比丘。直心道場。於四威儀一切行中。尚無虗假。
云何自稱得上人法。」

【二責犯標持。
箋云。四分戒云。若比丘實無所知。
自稱言我得上人法。言我巳入聖智勝法。我知是。
我見是。後放異時。若問若不問。欲自清淨。作是說。
我實不知見。言知言見。虗誑妄語。除增上慢。是比
丘波羅夷不共住。】

「譬如窮人。妄號帝王。自取誅滅。況復法王。如何妄竊。
因地不真。果招紆曲。」

【三喻妄竊□。】

「求佛菩提。如噬臍人。欲誰成就。」

【四喻臨終脫梅。
箋云。噬臍者。喻不可及也。義□

左傳。】

「若諸比丘。心如直弦。一切真實。入三摩提。永無魔事。
我印是人成就菩薩無上知覺。」

【五勗行諸行。】

「如我此說。名為佛說。不如此說。即波旬說。」

【六標定邪正。】

大佛頂首棱嚴經卷第六下
