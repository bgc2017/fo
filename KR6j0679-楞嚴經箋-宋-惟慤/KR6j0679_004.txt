











大佛頂如來密因修證了義諸菩薩萬行首楞嚴經
卷第四(之上)
天竺沙門　般剌密帝　譯
烏長國沙門　彌伽釋迦　譯語
菩薩戒弟子　房融　筆受
西京大興福寺沙門　惟慤　科
皇宋首楞大師　可度　箋

「爾時富樓那彌多羅尼子。在大眾中。即從座起。偏袒
右肩。右膝著地。合掌恭敬。而白佛言。大威德世尊。善
為眾生。敷演如來第一義諦。」

【第四了妄初源指密因文二。初搜因決相文三。初
謙陳昧旨文五。初伸儀讚演。
箋云。了者是能了
之智。由世尊無漏智。或了是世尊顯了之義。妄初
源。是所了。即無明剏起之由。指密因。就此指一切
眾生。隱密之性。此因從前因來。前因世尊知會三
科七大性。周徧法界。皆如來藏故。阿難大眾。悟法
界理。說偈讚佛。由是富樓那云相懷疑。謂大性若
周徧時。不能容水容空等。世尊遂以理事雙融。答
彼示相之疑。故有此因來。富樓那彌多羅尼子。唐

言滿慈子。偏袒右肩。右膝著地。皆是順義。從左則
逆也。或可。滿慈尊者。是千佛之一數。既聞前來會
相因□說三科七大性。總是清淨本然。周徧法界。
便疑云。既是清淨。云何忽生山河大地諸有為相。
次第遷流。終而復始。於是世尊便通兩疑。初通真
忽生妄疑。後通四大俱徧疑。今且初通真忽生妄
疑。文二。初舊疑。後新疑。初舊疑是第三國殘義。故
云舊疑。是問清淨本然。云何忽生等事。所以世尊
說性覺是妄。□覺是真。以答疑情。又說根本妄。緣
七。緣八。執六。□取塵。身行三惑等。答通富樓那舊
疑。上來是舊疑了。後通新疑。經云。富樓那言。若此
妙覺。本妙覺明。與如來心。不增不減。無狀忽生山
河大地。諸有為相。乃至有為習漏。何當復生。於是
世尊。便說人迷聚落。翳差華亡。純金不雜。灰無□
木等喻。答通新疑。上來新疑亡竟。總是真忽生妄
疑巳竟。後通四大俱徧疑。經云。富樓那問言。又如
來說。地水火風。本往圓融。周徧法界。湛然常住。問
世尊若地性徧云何容水。水性周徧。火則不生。復
云何明水火二性。俱徧虗空。不相凌滅。於是世尊。
說一水雙烏為喻。答通四大相凌滅義。言水中若
有雙日。即許有四大相凌滅。水中若無雙日。即無
四大可相凌滅。上來一水雙烏竟。又說空華結果
喻云。猶邀空華結為空果。空本無華。其誰結果。若
有四大。即許有相凌滅。四大本無。無相凌滅也。上

來有二。初真忽生妄。後四大俱徧。總是第四了妄
初源指密因。大威德世尊。將欲請法。且先讚歎。我
佛世尊。有大威雄道德。世尊□四十五年後。善能
與法界內一切迷真背覺底眾生。敷揚演說第一
義諦。是如來藏性也。】

「世尊常推說法人中。我為第一。」

【二謙類聾夫。
箋云。如法華云。爾時佛告諸比丘。
汝等見是富樓那彌多羅尼子不。我常推於說法
人中。最為第一。又云。於過去九十億諸佛所。護持
助宣佛之正法。於彼說法人中。亦最第一。又云。亦
於七佛說法人中。而得第一。於賢劫中。當來諸佛
說法人中。亦復第一。】

「今聞如來微妙法音。」

【箋云。是性水真空。性空真水。又云如一見根。徧周
法界。又云。汝心昏迷。不悟汝之見聞覺知。本如來
藏。此皆微妙法音。】

「猶如聾人逾百步外。耹於蚊蚋。」

【箋云。今聞佛微妙法音。大似聾人更逾越□百步
之外。一跨曰步。百步六百尺。聞於蚊蚋之聲。莫道
是聞本所不見佗身。何況得聞其聲。大曰蚊。小曰
蚋。又秦人曰蚊。楚人曰蚋。法上而論。猶如聾人。況
聲聞之人。二空之中。祇得人空。未得法空。一死之
中。祇得分段生死。未得變易生死。二障之中。祇斷
煩惱障。未斷所知障。】


「本所不見。何況聲聞。」

【箋云。不見諸佛如來法身真理。不聞諸佛大乘之
教。】

「佛雖宣明。令我除惑。今猶未詳斯義究竟無疑惑地。」

【三聞教尚迷。
箋云。佛雖宣說顯明。令我除其疑
惑。前來破却三科性。令無我執。破却七大性。令無
法執。故除惑也。我今尚身未能審詳是此究竟到
頭之義。緣小乘之人。見佛說性水真空。性空真水。
見聞覺知。本如來藏。信之未及。】

「世尊。如阿難輩。雖則開悟。習漏未除。」

【四難居漏位。
箋云。前雖悟法界理。習氣有漏。猶
未能除。方得初果須陀洹。斷欲界八十八使。】

「我等會中。登無漏者。雖盡諸漏。」

【五普陳疑悔。
箋云。是第四果阿羅漢。梵行巳圓。
習氣巳無。所作巳辦。不受後有身。諸漏。即有漏。欲
漏。無明漏也。】

「今聞如來所說法音。尚紆疑悔。」

【箋云。指此一經。是頂三昧教法。尚自榮紆。疑者。惡
作義。追往曰悔。】

「世尊。若復世間一切根塵。陰處界等。」

【二正敘疑情文二。初恠性如生文三。初本無生忽
生。
箋云。根是六根。眼耳等。塵是六塵。色聲等。陰
是五陰。色受想等。陰覆真體也。處是十二處。六根
六塵。處者依緣義。界是十八界。三六一十八界。界

者。種族義。流類義。等取七大性。】

「皆如來藏。清淨本然。云何忽生。」

【箋云。皆如來藏。周徧法界。清淨本然。本無生。如今
為什麼却生。】

「山河大地。諸有為相。」

【二本無相今有相。
箋云。本無相。而今為什麼有
相。】

「次第遷流。終而復始。」

【三本常今無常。
箋云。空界壞而復滅。是終。空界
成而復生。是始。此皆是真忽生妄。】

「又如來說。地水火風。本性圓融。周徧法界。湛然常住。」

【後相疑凌徧文二。初敘三明二疑不凌俱文二。初
牒前都演。】

「世尊。若地性徧。云何容水。水性周徧。火則不生。復云
何明水火二性。俱徧虗空。不相凌滅。」

【後述不俱容。
箋云。世尊所說地性周徧之時。何
能容得水。水性周徧。火則不生。乃歒體相違。云何
下。正是相凌滅。云何道不相凌滅。】

「世尊。地性障礙。空性虗通。云何二俱周徧法界。」

【後色空相形智迷周現文二。初述徧疑。】

「而我不知是義攸往。」

【後申迷旨。
箋云。不知是義所歸也。】

「唯願如來。宣流大慈。開我迷雲。及諸大眾。作是語巳。
五體投地。欽渴如來無上慈誨。」


【後翅儀請決。
箋云。宣說流布其大慈。從根本智。
流出後得智。從後得智。流出大悲心。從大悲心。說
三乘十二分教。】

「爾時世尊。告富樓那及諸會中漏盡無學諸阿羅漢。」

【後許正通甄文二。初勑聽告許文二。初許誘三歸
一文四。初告。】

「如來今日。普為此會。宣勝義中真勝義性。」

【二許。
箋云。世俗勝義二諦。每諦有四。瑜伽四十
七云。世俗四。一假名無實諦。(樂塵成缾)二隨事差別諦。
(三科)三方便安立諦。(四〔說〕)四依門顯實諦。(二空門)又勝義
有四。一體用顯現諦。(三科)二因果差別諦。(四諦)三證得
勝義諦。(二空門)四勝義勝義諦。(離言絕相)為猶與也。宣猶
說也。勝為殊勝。此勝義。約對世俗諦立。雖是真。猶
故對妄。真勝義性。乃是勝義諦。不對世俗諦立。是
前勝義諦□勝義諦也。離名絕相故。疏云。非安立
門。前一勝義是安立門。以真對妄。以勝義對世俗。
此真勝義性。真妄雙拂。非相對而立。】

「令汝會中定性聲聞。」

【三誘異同真。
箋云。定性聲聞者。則法華會中。迴
不定性者。若是法華會上。舍利弗與千二百比丘。
皆當授記。迴不定性也。疏許佛在世時。化定性聲
聞。若是五性宗。不許定性成佛。若定性成佛。則不
名定性。今則不然。定性性若不成佛。法華經因何
云。更無餘乘而得滅度。設諸教言不成佛。但一期

彈斥。令彼迴心。免成沈滯。若直言凡夫俱成佛。則
凡夫。妄將有漏。欲慕歸真。若直言聲聞成佛。聲聞
之人。沈空者眾。所以褒揚不定。呵□有殊。今到四
十九年。方迴定性成佛。金口所說。凡情何疑。如法
華云。餘諸聲聞眾。亦當得如是。其不在此會。汝當
為宣說。】

「及諸一切。」

【箋云。普談凡聖。】

「未得二空。」

【箋云。聲聞有學及凡夫等。】

「迴向上乘阿羅漢等。」

【箋云。則大權聲聞。入大乘者。等乃攝通緣覺。】

「皆獲一乘寂滅場地。」

【箋云。則本覺性淨真體也。故觀音述證云。生滅既
滅。寂滅現前。忽然超越世出世間。此則證真寂滅
體也。梵網經云。寂滅道場座。道是無上覺道。場是
寂滅之場。座則諸法空為座。】

「真阿練若。」

【箋云。真簡假故。如法華云。或有阿練若。衲衣在空
閑。自謂行真道。輕賤人間者。又云。是人行惡心。常
念世俗事。假名阿練若。好出我等過。真阿練若。亦
云寂靜處。有二。一遠雞犬之聲。二遠刀斧之聲。今
言真揀一分假者。若假者。衲衣在空閑等。】

「正修行處。」


【箋云。揀邪修行處。若編椽臥棘等。是邪也。】

「汝今諦聽。當為汝說。」

【四勅聽微旨。】

「富樓那等。欽佛法音。默然承聽。」

【後聖眾同欽。】

「佛言富樓那。如汝所言。清淨本然。云何忽生山河大
地。」

【後正演通疑文二。初通真忽生妄疑文二。初通舊
疑文四。初明根本妄緣成三識種文二。初試辨真
妄文五。初標前疑。
箋云。是牒地前來問道清淨
本然。云何忽生。山河大地。諸有為相。】

「汝常不聞如來宣說性覺妙明。」

【二問昔說。
箋云。汝乃尋常直不聞我說云云。心
生曰性覺。則強生覺照。此是無明剏起之由。妙明
者。體不離真。是背體緣明。此是性之明也。】

「本覺明妙。」

【箋云。本覺。則是本體覺性。此性若起智照理故明。
離能所故妙。外人問。既是覺勞相現。但言妄便體。
因何立為性覺之名。答。妄從真起。妄得覺名。覺勞
相生。責勞稱妄。意謂此妄法。亦不別處生。如水生
波。故得覺名。為他覺勞相現。故責彼勞乃稱為妄。
外人又問。性覺是妄。本覺是真。何故不以真先。而
以妄先也。答。以□攝末。本合居先。顯妄推源。故先
標性。性者。發明之性也。】


「富樓那言。唯然。世尊。我常聞佛宣說斯義。」

【三聞舊旨。
箋云。唯然吔喏之辭。】

「佛言。汝稱覺明。」

【四試簡。
箋云。佛既見他答。道常聞此二覺之義。
便令他簡真覺凝明。】

「為復性明。稱名為覺。為覺不明。稱為明覺。」

【箋云。佛便問。為復將此性明妄覺名為真。為復起
始覺智。覺此性明是妄。方稱說為明覺。是真不明。
則無性明。】

「富樓那言。若此不明。」

【五甄真。
箋云。富樓那是千佛之一數。便簡得真。
不明是無性明。】

「名為覺者。」

【箋云。既無性明。便是真也。】

「則無所明。」

【箋云。既此不明。是覺性明。便無所明。所明乃性明。
自癡之一法。】

「佛言。若無所明。」

【後明妄識興由文四。初兩緣交破。
箋云。所明無
明也。】

「則無明覺。」

【箋云。則無能緣強覺。】

「有所非覺。」

【箋云。若有所明無明。則不是真。】


「無所非明。」

【箋云。若無所明無明。則無能明強覺。】

「無明又非覺湛明性。」

【二雙簡二明文三。初簡妄非真。
箋云。無明是性
明相。又非是真覺湛寂圓明之性。】

「性覺必明。」

【二顯真明湛。
箋云。性則體性。覺是真覺。必定圓
明。】

「妄為明覺。」

【三責妄生明。
箋云。因一切眾生妄心起。心外別
求。便有性明相與強覺。】

「覺非所明。」

【三同異滅生文二。初迷真立異。
箋云。此真覺之
性。是前性覺必明之覺。不是性明之相。】

「因明立所。」

【箋云。因有性明。便立性明為所。】

「所既妄立。」

【箋云。是性明相。】

「生汝妄能。」

【箋云。是強覺。此強覺因性相而生。】

「無同異中。」

【箋云。則性明相。未分能所之時。】

「熾然成異。」

【箋云。熾然火盛㒵。性明之相無同異。因強覺起來。

便有業轉現三細識生。乃熾然成異也。因強覺起
來。動作故名業。既有動作。然後便有轉識。轉背故
名轉。轉背真體也。此為見分。是十二類生顛倒因。
既轉識生。然後便有現識。顯現故名現。此是相分。
是山河大地顛倒因。】

「異彼所異。」

【二返異潬源。
箋云。異是能異。則是三細識。彼所
異則是無明。或可。異是性明相。彼所異是三細識。
雖是同約背真。看來亦是異。今覺此三細識。是異
彼前來性明相。故云云。】

「因異立同。」

【箋云。因能異妄。擬復無明之同。或可。既因此三細
識是異。便立前性明相為同。】

「同異發明。」

【箋云。同是性明相。異是三細識。發起明白。】

「因此復立無同無異。」

【箋云。既厭三細識是異。立前性明為同。既復前來
性明。同相不得。又立性明。為無同無異。或可。性明
背真。是異。為對三細識。便立性明為同。既立為同。
便奪却異名。異既無名。同將□偈。故立為無同無
異。】

「如是擾亂。」

【四因勞發相文三。初彰勞起混。
箋云。內心動作。】

「相待生勞。」


【箋云。便有能所相對。生其勞倦。】

「勞久發塵。」

【箋云。既覺心勞倦久巳。發起妄塵。汙自真體。】

「自相渾濁。」

【箋云。自向性明相上。生其渾濁。此妄非從別處而
生。唯約性明相上生。】

「由是引起塵勞煩惱。」

【二明空界異同。
箋云。因是便乃引起因塵生勞。
故號塵勞。煩則煩怨。惱則惱亂。便有根本煩惱。隨
煩惱等。】

「起為世界。」

【箋云。內心動作。故有器世界生。】

「靜成虗空。」

【箋云。內心無動。便有虗空相現。此皆約八識親變。】

「虗空為同。」

【箋云。虗空是一。故說同。】

「世界為異。」

【箋云。有橫世界。竪世界。有情世界。無情世界。有多
種名。故為異。】

「彼無同異。真有為法。」

【三指相分生源。
箋云。外人問。無同異。是真是妄。
經中牒云。彼無同異。真有為法。非無為法。】

「覺明空昧。」

【二七緣八執擊相分生文二。初四輪騰布文四。初

風。
箋云。覺明是第七識起來。執八見分為我。不
是性明也。既執八見分為我。內心勞倦。外帶得一
分頑空當情。故云空昧。昧暗也。為此頑空暗昧故。】

「相待成搖。故有風輪。」

【箋云。既見有昏鈍頑空當情。便厭此空昏昧。起心
欲復前來性明同體。便乃搖動。外感風輪。】

「執持世界。」

【箋云。世界成時。亦是風輪。世界壞時。亦是風輪。然
世界將壞。毗嵐風擊須彌山。碎之如粉。】

「因空生搖。」

【二金。
箋云。因頑空當情。便厭空。擬復□明。故生
搖。】

「堅明立礙。」

【箋云。堅愛復前性明之性。便乃六礙。礙者。堅固為
性。】

「彼金寶者。」

【箋云。須彌山七寶所成。七金山四寶所成。皆是地
攝。】

「明覺立堅。」

【箋云。明妄覺之性。立堅愛。復前性明。】

「故有金輪。」

【箋云。便有地大現。】

「保持國土。」

【箋云。國土。地之所攝。】


「堅覺寶成。」

【三火。
箋云。牒前地大。】

「搖明風出。」

【箋云。內心搖動發明。便有風生。是牒前風大。】

「風金相磨。」

【箋云。風與金相研磨。】

「故有火光。」

【箋云。既□□搖動堅欲復前性明。圓體起心燥動。
故有火大。依前一大而起。】

「為變化性。」

【箋云。變生成熟。又乃火假諸緣。故云變化。火是變
化之性。】

「寶明生潤。」

【四水。
箋云。內心堅執愛復惱明。故云生潤。此牒
地大。】

「火光上蒸。」

【箋云。蒸騰也。內心騰起燥動。感久大。此牒火大。】

「故有水輪。含十方界。」

【箋云。既堅欲復彼性明。起心燥動。便乃心下生愛。
感水大現。】

「火騰水降。交發立堅。」

【後大種之□文三。初明交徧文二。初二輪騰降潬
渤呈形。
箋云。火以炎上就燥。水以潤□流溼。火
表內求心。水表內愛心。】


「溼為巨海。乾為洲潬。」

【箋云。海上堅執心劣益潤。心強□風。水大益潤。心
劣□□□。心強內。感地大。爾□云。江中沙聚人所
居。曰洲。】

「以是義故。彼大海中。火光常起。彼洲潬中。江河常注。」

【二引海火洲河澄通俱徧。
箋云。華嚴云。常有四
大寶珠。珠中出火。燒涸□海。若無此珠。世人乃被
漂沒。會知水中有火。】

「水勢劣火。結為高山。」

【二彰勝劣文二。初明火強水劣。岳峙于霄文二。初
明結相。
箋云。水勢若劣於火。被火乾盡。然後便
成土。次第相積。而成高山。法上水大中。亦有火大
地大。】

「是故山石擊則成𦦨。融則成水。」

【二引俱徧。
箋云。是故山石。物擊則火迸。嵐蒸則
水流。法上地大之中。亦有火大水大。】

「土勢劣水。抽為草木。」

【二舉地弱水雄。草槃林聳文□□明結相。
箋云。
水勢將多。抽為草木。便益潤焦枯之處。乃草木發
生。法上堅執心既劣。愛心將多。乃煩惱竟生。】

「是故林藪。」

【二引俱徧。
箋云。有水曰澤。無水曰藪。】

「過燒成土。」

【箋云。如山林藪澤之處。被火既燒。將成灰土。法上

愛心既劣。燥心將多。愛不遂心。瞋心斷愛。乃生堅
執。】

「因絞成水。」

【箋云。如絞草絞木。乃成於水。法上堅執心劣。愛心
乃盛。境隨愛心。潤於堅執。草木。是地中攝。】

「交妄發生。」

【三結外分遷流文二。初結前交種。
箋云。四大初
交而發生也。】

「遞相為種。」

【箋云。但一大具足一切大。但地為種。亦有水大等
大相生。如內心搖動。外感風大。內心燥急。外感火
大。內心堅執。外感地大。內心益潤。□感□□。】

「以是因緣。世界相續。」

【後結世界恒流。
箋云。便有世界相續。世界外四
大內外。皆心所變。此約所依世界。】

「復次富樓那。明妄非佗。」

【三六識取塵重成類種文六。初標前指過。
箋云。
明此虗妄之法。非是佗□。皆是自為也。】

「覺明為咎。」

【箋云。因強覺。覺佗性明。然後便有四大相生。故為
過咎。】

「所妄既立。」

【箋云。立佗性明。為所緣境。】

「明理不逾。」


【箋云。能明強覺。與所立性明。不相逾越。意間能所
二法。不能超越。能所相伏未忘。】

「以是因緣。聽不出聲。見不超色。色香味觸。六妄成就。」

【箋云。是由所以之故。聲塵所障。不能脫聲。若是聖
人。乃出於聲。至色香味觸六塵等也。】

「由是分開見覺聞知。」

【二明妄識分□。
箋云。見眼。覺身。聞鼻耳。知舌意。
巳上是識。而不言根。則合攝也。】

「同業相纏。合離成化。」

【三雙因發業文三。初□舉雙因成生四類。
箋云。
同業相纏。舉愛而攝想。此二為因。合離成化。雖舉
化。攝於胎卵溼卵者。想多情少。胎則想少情多。溼
則情想合。化則情想離。】

「見明色發。」

【二敘因生勢簡二單雙。
箋云。相引於見。】

「明見想成。」

【箋云。色引於想。】

「異見成憎。」

【箋云。想則可意不可意俱行。】

「同想成愛。」

【箋云。愛則唯從可意境。同想。則父想。母想。中有想。
父於母生愛。母於父生愛。中有是男。於母生愛。中
有是女。於父生愛。】

「流愛為種。」


【三交發二因顯分根種。
箋云。愛納在中間為種。
所謂情為潤因。】

「納想為胎。」

【箋云。想為生使。】

「交遘發生。」

【箋云。情想二法。相交遘集。故發生。】

「吸引同業。」

【箋云。吸覧引起也。俱目情想二法。同業。即是情想。
此目為因。】

「故有因緣。生羯邏藍。遏蒲曇等。」

【四引果酬因。
箋云。羯邏藍。唐言雜穢。(初七)疏云。飜
取義。向下皆然。遏蒲曇。唐言凝結。(二七)蔽尸。唐言凝
厚。(三七)健南。唐言胞。(四七)鉢羅奢佉。唐言根。(五七)疏云。支
分亦義取。故有因緣。是因。生羯邏藍。是果。等取三
位。】

「胎卵溼化。」

【五種類交熏文二。初簡種。
箋云。胎卵溼化。但舉
四生之果。十二類一時影取也。】

「隨其所應。」

【箋云。應猶現也。合也。】

「卵唯想生。」

【箋云。九分是相。一分是情。】

「胎因情有。」

【箋云。九分是情。一分是想。】


「溼以合感。」

【箋云。情想相合。五分情。五分想。】

「化以離應。」

【箋云。情想俱離。】

「情想合離。更相變易。」

【後簡熏。
箋云。此中言合離。是舉溼化。影取胎卵。
變為改變。易為移易。捨生徧受。名之曰變。厭故從
新。名之曰易。】

「所有受業。遂其飛沈。」

【六結成內外。
箋云。想多情少。為其飛禽。情多想
少。為其步類。沈即步類也。或遂字為逐。義亦通。】

「以是因緣。」

【箋云。是因。】

「眾生相續。」

【箋云。是果。】

「富樓那。想愛同結。」

【四身行三惑為苦果根。文三。初單明三惑文三。初
婬。
箋云。父想。母想。中有想。中有若是男。向母身
上起想。中有若是女。向父身上起想。父於母生愛。
母於父生愛。同其結縛也。】

「愛不能離。」

【箋云。指此欲之一法。不能捨離。既不能捨離。】

「則諸世間父母子孫。相生不斷。」

【箋云。子猶孳也。孳恤於下。凡子之子曰孫。孫之子

曰曾孫。曾孫之子曰玄孫。玄孫之子曰來孫。來孫
之子曰雲孫。則六代也。子子孫孫。遞代相生。無有
斷絕。】

「是等則以欲貪為本。」

【箋云。便指是等則以欲貪為本。】

「貪愛同滋。貪不能正。」

【二殺。
箋云。此牒前欲之一法。引下殺貪之文。乃
同時滋益。心生形著。貪愛不能止息。】

「則諸世間卵化溼胎。隨力彊弱。遞相吞食。是等則以
殺貪為本。」

【箋云。彊者貪於弱者。】

「以人食羊。羊死為人。人死為羊。如是乃至十生之類。」

【三盜。
箋云。十生之類。舉其全數。是十二類。】

「死死生生。互來相噉。」

【箋云。此界死了又死。生了又生。佗界生了又生。死
了又死。】

「惡業俱生。窮未來際。」

【箋云。惡業種子。俱時生起。】

「是等則以盜貪為本。」

【箋云。偷殺於佗。故云盜貪。此三惑皆言貪者。俱是
欲之一法為本。合言內心有貪為因。欲是果。癡為
因。盜為果。嗔為因。殺為果。若無貪婬。餘二即無。故
但舉貪。】

「汝負我命。」


【二債戀相仍文三。初殺盜相債。
箋云。言汝前生
殺我。今生乃負我命。此結殺文。】

「我還汝債。以是因緣。經百千劫。常在生死。」

【箋云。言我前生欠汝債。今生還債於汝。此結盜文。】

「汝愛我心。我憐汝色。以是因緣。經百千劫。常在纏縛。」

【後舉染相仍。
箋云。結欲文。】

「唯殺盜婬三為根本。以是因緣。業果相續。」

【三總結三緣返推源妄文三。初結前三惑。
箋云。
前乃順小乘。以婬在前。此中結時。結歸大乘。以殺
在前。】

「富樓那。如是三種。顛倒相續。皆是覺明。」

【二推惑從源。
箋云。覺是強覺。明是性明。皆因能
明強覺。覺佗性明為所。便有妄法。相伏而起。】

「明了知性。」

【箋云。是第八識。】

「因了發相。」

【箋云。因第八業轉。為見分。發相是現識。為相分。】

「從妄見生。」

【箋云。言此三惑□法。皆從見分上生。緣為見分是
十二類生顛倒因。相分是山河大地顛倒因。】

「山河大地。諸有為相。次第遷流。因此虗妄。終而復始。」

【三舉外分遷流。
箋云。此中答佗前經初問真忽
生妄云。皆從妄見而生。便有山河等遷流。終而復
始。乃四相生滅也。】


「富樓那言。若此妙覺本妙覺明。」

【後通新疑文二。初乘因起難文三。初顯凡聖一如。

箋云。若此妙覺。是真覺之性本來微妙真覺。疑
也。此牒上文。是因中佛性。】

「與如來心。不增不減。」

【箋云。此一真之性。在諸佛分上不增。在凡夫分上
不減。此果中佛性。】

「無狀忽生山河大地諸有為相。」

【次敘凡因起妄。
箋云。則過去是真。現在忽生成
妄。】

「如來令得妙空明覺。」

【後難證後生迷。
箋云。妙空是理。明覺是智。見佛
現在證真。】

「山河大地。有為習漏。何當復生。」

【箋云。言佛未來。有為之法。還更生否。習漏者。乃根
塵識三也。向三世類例問。意謂。既眾生性。與佛無
殊。眾生過去是真。現在成妄。諸佛現在證真。未來
莫也成妄。】

「佛告富樓那。譬如迷人。於一聚落。惑南為北。」

【後舉喻通疑文三。初人迷聚落喻文二。初喻文二。
初顯暫迷文二。初如來立喻返問迷因文二。初標
迷。
箋云。人所居曰聚落。迷人喻一切凡夫。向諸
佛法性淨土上。忽有妄生。】

「此迷。為復因迷而有。因悟所出。」


【後徵因。
箋云。言此妄。為復生於妄上。生於真中。】

「富樓那言。如是迷人。亦不因迷。又不因悟。」

【後滿慈正通述無因理文三。初舉。】

「何以故。」

【次徵。】

「迷本無根。云何因迷。悟非生迷。云何因悟。」

【後述。】

「佛言。彼之迷人。正在迷時。倐有悟人。指示令悟。」

【後明長悟文二。初問悟生迷。
箋云。此之眾生。正
在妄時。倐有悟人。喻諸佛示佗真性。令其曉了。】

「富樓那。於意云何。此人縱迷。於此聚落。更生迷不。」

【箋云。縱迷於此聚落。如今巳是悟□。還更惑南為
北否。法上眾生悟了。還更成妄。】

「不也世尊。」

【後答□應生理。】

「富樓那。十方如來。亦復如是。」

【後合文二。初總合。】

「此迷無本。性畢竟空。」

【後別釋文三。初敘迷無體。】

「昔本無迷。似有迷覺。」

【次許妄似生。
箋云。覺則強覺。□來無妄。似即不
有。此唯答證後妄生。意明前來真息生妄。妄無根
本。】

「覺迷迷滅。覺不生迷。」


【後覺不生□。
箋云。是佛現在起始覺智。覺妄當
體是空。此覺決定不生迷。乃答佗第二問。證後妄
生也。】

「亦如翳人。見空中花。翳病若除。花於空滅。」

【次翳差花二喻文三。初勑審待花文三。初立花隨
翳。
箋云。法上如似眾生。內有見分。外便有相分。
但險見分。相分自無。】

「忽有愚人。於彼空花所滅空地。待花更生。」

【次汎立愚賓。
箋云。忽有眾生。於證真地。更待妄
生。】

「汝觀是人。為愚為慧。」

【後假詳愚慧。
箋云。汝看此人。為復是迷。為復是
悟。】

「富樓那言。空元無花。妄見生滅。」

【次責狂非理文二。初責無花有見。
箋云。真體無
妄。妄心見有。花生是妄。花滅非真。】

「見花滅空。巳是顛倒。勑令更出。斯實狂癡。云何更名
如是狂人。為愚為慧。」

【後覩滅慳生。
箋云。見有妄滅。尚為顛倒。更待妄
生。此乃不了理事。實是顛狂之人。】

「佛言。如汝所解。」

【後比責滿慈文二。初順比答辭。】

「云何問言。諸佛如來。妙覺明空。何當更出山河大地。」

【後乘違責問。】


「又如金鑛雜於精金。」

【後鑛金灰木喻文二。初喻文二。初純金不雜喻文
二。初言鑛雜喻性居因。
箋云。喻果在因。】

「其金一純。更不成雜。」

【後舉純金彰果純淨。
箋云。唯金無鑛。喻果不雜
因。】

「如木成灰。不重為木。」

【後灰無重木喻。
箋云。聖不重凡。此二喻。俱答證
後妄生。】

「諸佛如來。菩提涅槃。亦復如是。」

【後合。】

「富樓那。又汝問言。地水火風。本性圓融。周徧法界。」

【後通四大俱徧疑文二。初酬前舊問文二。初破水
火相凌文二。初總牒疑辭文二。初引前俱徧。】

「疑水火性不相凌滅。」

【後承徧生疑文二。初牒水火。
箋云。牒佗前來問。
疑水火性相凌。不合言不指凌滅也。】

「又徵虗空及諸大地。俱徧法界。不合相容。」

【後明色空。
箋云。又敘佗前疑。此不相容。不合道
相容。】

「富樓那。譬如虗空體非群相。」

【後喻□堅執□文二。初喻消凌相文六。初操空□
□□二。初顯空無相。
箋云。如彼虗空。喻真空。體
非群相。離四大相。】


「而不拒彼諸相發揮。」

【後不拒發揮。
箋云。揮用也。真空體二。雖無四大
之相。而不礙彼諸相發用。所以雖違而藏性隨違。
體無違染。或真如無自由之德。能隨緣而成辦。金
無自守之德。隨二巧而成辦。】

「所以者何。」

【二述相隨周文二。初略徵無拒。】

「富樓那。彼大虗空。日照則明。雲屯則暗。風搖則動。霽
澄則清。氣凝則濁。土積成霾。水澄成映。」

【後廣列周隨。
箋云。日喻強覺。明喻大相。雲屯喻
覺昧。風喻求心。霽澄喻智。氣凝喻煩惱。土積喻業
果。水澄喻影□。敘彼不相發揮之義。】

「於意云何。」

【三徵審相因文二。初審。】

「如是殊方諸有為相。為因彼生。為復空有。」

【後徵。
箋云。方法也。指此七種。殊別外法。言此四
大之相。為因根本無明生。為復從真空體上生。】

「若彼所生。」

【四結自佗無性。
箋云。牒從日生。法上從無明□。】

「富樓那。且日照時。既是日明。十方世界。同為日色。」

【箋云。攝能變日。同所變明。俱作赤色。更無於日。法
上且四大相現時。一時為四大相。更無無明。】

「云何空中。更見圓日。」

【箋云。既同為日色。如何更見空中。有日頭現。法上

既俱為四大相。云何離四大相外。又有無明。】

「若是空明。空應自照。」

【箋云。此四大相。若是真空體上有。真空體上。須常
有四大相現。攝所變。同能變。】

「云何中宵雲霧之時。不生光耀。」

【箋云。有此性明。然後便有四大相。何故心勞覺昧
之時。性明又隱。四大相又無。或可。若是空明不約
四大。唯約性明從真現。若從真現。真合甞有性明。
如何七識起時。性明相又隱。】

「當知是明。非日非空。」

【五指相非一異文二。初非。
箋云。此四大相。不依
無明有。不依真體生。】

「不異空日。」

【二不異。
箋云。是無異也。若異日則無無明時。應
有大相。今有無明。又無大相。大相假無明變起。又
離真無妄。無性明時。亦無四大相。】

「觀相元妄。無可指陳。」

【六結彼凌疑文三。初指相元無妄。
箋云。觀此四
大之相。元是虗妄不實。無可指注陳說。】

「猶邀空花結為空果。」

【二立妄相喻。
箋云。空花若有。便許結果。空花元
無。何能結果。】

「云何詰其相凌滅義。」

【三責凌疑。】


「觀性元真。」

【後喻俱現相容文三。初立相容理。
箋云。明四大
性元是真如。彼體是真。彼相別妄。】

「唯妙覺明。」

【箋云。理也。】

「妙覺明心。」

【箋云。智也。】

「先非水火。」

【箋云。言此四大性。本無四大相。如水性本無波相。】

「云何復問不相容者。」

【箋云。便責云。有相便說不合相容。蓋此四大。元無
相也。】

「真妙覺明。亦復如是。」

【次明真體隨生文三。初標真無相。
箋云。便將真
合。意謂真體無妄。】

「汝以空明。則有空現。」

【次單發隨生。
箋云。內心有昏鈍相。外感頑空。此
皆約妄心變。或可。是七識。執八見分為我。內心昏
暗。外便帶得一分頑空現。便厭空不稱本情。即有
四大。從空中現。】

「地水火風。各各發明。則各各現。」

【箋云。內心各各發起。搖動風生。執明金現等。】

「若俱發明。則有俱現。」

【後俱發俱現。
箋云。一念違如。變起見相二分。俱

時現也。或可。八萬四千塵勞。俱從一念違如。變起
一現現前。】

「云何俱現。」

【後立喻比俱文四。初牒徵俱現。
箋云。如天上日
光。與水中日影。俱現見分相分也。】

「富樓那。如一水中現於日影。兩人同觀水中之日。」

【二立一影雙觀。
箋云。日影喻四大相。天上日是
真。兩人喻能所二法。既有能所相仗。便見有四大
相。】

「東西各行。則各有日。隨二人去。一東一西。」

【三明影逐人分。
箋云。東西喻能所。能所既有四
大相。相隨而有。不相捨離。】

「先無准的。」

【四責妄窮同異。
箋云。天上之日。喻四大性。水中
日影。又無箇憑准的實。法上此四大相。脫體是空。
不可准的。】

「不應難言此日是一。云何各行。各日既雙。云何現一。
宛轉虗妄無可憑據。」

【箋云。是二宛究又不是一。轉究又非是雙。虗妄之
法。無可憑仗據驗也。】

「富樓那。汝以色空。相傾相奪於如來藏。」

【後答色空俱徧疑文三。初明性隨違順文二。初明
隨違相現文三。初舉色空俱徧。
箋云。執色勝傾
却空。執空勝傾却色。如秤頭重則傾輕。相傾則輕。

相奪則重。乃是敵體。執空奪却色名。執色奪却空
名。意間向真體土。說相傾奪。】

「而如來藏。隨為色空。周徧法界。」

【箋云。然真空。不拒萬有發揮。則法身流轉於五道。
名曰眾生。如金隨器現。】

「是故於中。風動空澄。日明雲暗。」

【次明四相隨周。
箋云。四相略舉。皆約妄心所變。】

「眾生迷悶。」

【後指違真相。
箋云。迷則不悟。悶則不入。】

「背覺合塵。故發塵勞。有世間相。」

【箋云。離水逐波。不知真隨妄現。妄約真生。】

「我以妙明不滅不生。合如來藏。」

【後顯順證神通文三。初明順證文二。初標順合。

箋云。妙明不生滅。無分別智。合如來藏。是理。】

「而如來藏。唯妙覺明。圓照法界。」

【後顯證圓。
箋云。而如來藏。是理。唯妙覺明。是智。】

「是故於中。一為無量。無量為一。」

【次述神通文六。初一多融會。
箋云。一數之少。無
量數之多。一為無量了。一無一相。無量為一了。多
無多相。】

「小中現大。大中現小。」

【二小大通包。
箋云。小中現大。小是芥子。無小相。
大中現小。大是彌盧。無大相。或於一毫蟻子分上。
皆有法性淨土。乃是小中現大也。】


「不動道場。」

【三不動應周。
箋云。法無去來。無動轉相。】

「徧十方界。」

【箋云。隨緣赴感靡不周。】

「身含十方無盡虗空。」

【四質舍空大。
箋云。法身之中。能容真空之理。】

「於一毛端。現寶王剎。」

【五毛端現剎。
箋云。於一毛端。是小。現寶王剎是
大。是諸佛法性淨土。香剎乳海等。如大海水。伹了
一滴是鹹。四大海水一時俱了。】

「坐微塵裏。」

【六轉法居微。
箋云。了一塵空故。】

「轉大法輪。」

【箋云。向一念上。說八萬四千法門。】

「滅塵合覺。故發真如妙覺明性。」

【後結順真。】

「而如來藏。本妙圓心。」

【次明體離即非文二。初非文二。初述文三。初生。

箋云。梵云乾栗。唐言心。即真實心。如樹之心。蓋真
心也。】

「非心。」

【次無。
箋云。梵云質多。唐言心。即緣慮妄心也。】

「非空。」

【箋云。昏鈍空也。】


「非地。非水。非風。非火。」

【後有文三。初世文四。初大。】

「非眼。非耳鼻舌身意。」

【二根。】

「非色。非聲香味觸法。」

【三塵。】

「非眼識界。如是乃至非意識界。」

【四識。】

「非明。」

【後出世文四。初緣覺。
箋云。緣覺之人。起四十四
智觀。七十七智觀。為明。】

「無明。明無明盡。如是乃至非老非死。非老死盡。」

【二聲聞。
箋云。性明即此教無明。問。無明者何。答
則諸教無明。癡為體。盡是滅。如是乃至行識。名色。
六入。觸受愛取有生。非老死盡。】

「非苦。」

【箋云。世間果。】

「非集。」

【箋云。世間因。】

「非滅。」

【箋云。出世果。】

「非道。」

【箋云。出世因。】

「非智。」


【三菩薩。
箋云。菩薩無能證智。】

「非得。」

【箋云。無所證理。】

「非檀那。」

【唐言施。】

「非尸羅。」

【唐言戒。】

「非毗棃耶。」

【唐言忍辱。】

「非羼提。」

【唐言精進。】

「非禪那。」

【唐言靜慮。】

「非般剌若。」

【箋云。正云般羅慎若那。唐言智慧。】

「非波羅蜜多。」

【箋云。唐言到彼岸。生死大河。名為此岸。菩提涅槃。
名為彼岸。六度萬行。稱之為乘。以此波羅蜜多。貫
上六。】

「如是乃至。」

【四佛。
箋云。其中五根五力七等覺支。三十七道
品。十八佛不共法。三十二相。八十種好等。】

「非恒闥阿竭。」

【箋云。唐言如來。倣同先跡號。】


「非阿羅訶三耶三菩。」

【箋云。即是阿耨多羅三藐三菩提。唐言無上正等
正覺。理事徧知。名等覺。離妄照真。名正覺。或斷智
圓明。名無上覺。簡異生智。名正覺。簡二乘分智。名
等覺。簡菩薩缺智。名正覺。下一覺字。貫上也。】

「非大涅槃。」

【箋云。正云彼利匿嚩南。唐言圓寂。】

「非常。」

【箋云。不間斷名常。】

「非樂。」

【箋云。離四相名樂。】

「非我。」

【箋云。得自在名我。】

「非淨。」

【箋云。斷二障種習名淨。】

「以是俱非。」

【後結。
箋云。前四俱非。】

「世出世故。」

【箋云。出世後四也。】

「即如來藏。元明心妙。」

【後即文二。初述文三。初生。】

「即心即空。」

【次無。】

「即地。即水。即風。即火。」


【後有。文二。初世文四。初大。】

「即眼即耳鼻舌身意。」

【二根。】

「即色。即聲香味觸法。」

【三塵。】

「即眼識界。如是乃至即意識界。」

【四識。】

「即明無明明無明盡。如是乃至即老。即死。即老死盡。」

【後出世。文四。初緣覺。】

「即苦。即集。即滅。即道。」

【二聲聞。】

「即智。即得。即檀那。即尸羅。即毗棃耶。即羼提。即禪那。
即般剌若。即波羅蜜多。」

【三菩薩。】

「如是乃至即怛闥阿竭。即阿羅訶三耶三菩。即大涅
槃。即常。即樂。即我。即淨。」

【四佛。】

「以是即俱世出世故。」

【後結。】

「即如來藏。妙明心元。」

【後顯性離言詮喻申勸責文三。初綰除雙執文三。
初標體。
箋云。即者就也。指如來藏性。如來是四
智菩提種子藏。即包含塵沙萬德。妙。乃微妙。明。則
凝明。心。即真實心。元。是本元。】


「離即離非。」

【後雙離。
箋云。離即離後。即離非。離前非。】

「是即非即。」

【後雙収。
箋云。又恐一向著無。所以雙収。是即。是
前離即。非即。是前離非。】

「如何世間三有眾生。及出世間聲聞緣覺。以所知心。
測度如來無上菩提。用世言語。入佛知見。」

【次責妄度真源。
箋云。世間是所依。三有者。欲有。
色有。無色有也。眾生能依有情。用了別之□。測量
卜度。佛果位中。有為無為之果。】

「譬如琴瑟箜篌琵琶。雖有妙音。若無妙指。終不能發。」

【後顯喻同真申明勸責文四。初立琴瑟懷音音隨
妙指。
箋云。琴瑟箜篌琵琶。喻凡夫。雖有妙音。喻
真性。若無妙指。喻智。琴者。或言神農氏。削桐為琴。
繩絲為絃。以通神明。琴操曰。伏羲作琴。以除邪僻。
防淫心。而返天真也。瑟伏羲作。二十五絃。箜篌者。
風俗通云。一名坎篌。漢武祀太一后土。令人調依
琴作坎篌。言坎坎應節。侯氏作故。名為箜篌。又云。
後漢靈帝。好胡眼作之。琵琶者。風俗通云。琵琶。近
代樂家。不知所作起。長三尺五寸。□天地人與五
行。四絃象四時。釋名文曰。琵琶者。本胡中馬上所
鼓。推手向前曰琵。引却向後曰琵。□□為名。妙音
乃立音。宮商角徵羽。喻一切眾生一靈真性。此之
真性。雖本圓明。若無妙智。不能冥合一真如理。】


「汝與眾生。亦復如是。寶覺真心。各各圓滿。」

【二述聖凡心體一槩圓明。】

「如我按指。海即發光。汝暫舉心。塵勞先起。」

【三顯運用不同。
箋云。為琴等故說按指。即起智
也。海即性海。印即寂滅法印。或印秪是本真如理。
若是諸佛如來。便乃起智合理。又能從理起用。故
云發光。然發光是即體之用。此指前經云。我以妙
明不滅不生。合如來藏。而如來藏。唯妙覺明。圓照
法界。汝暫舉心。塵勞先起。是指證後妄生疑云。如
來今得妙空明覺。山河大地。有為習漏。何當復生。
或可。眾生迷悶。背覺合塵。故發塵勞。有世間相。】

「由不勤求無上覺道。愛念小乘。得少為足。」

【四責墮求欣小。
箋云。此皆因不求無上菩提覺
道。愛念小乘。起自生空智。證一分生空涅槃。以此
為足。秪到化城。將為寶所。】

「富樓那言。我與如來。寶覺圓明。」

【後現破新疑文二。初乘前舊起文二。初問文四。初
述性源平等。
箋云。此之真性。可貴可重。喻寶。理
也。】

「真妙淨心。」

【箋云。智也。】

「無二圓滿。」

【箋云。乃一體無別也。佛亦不增。我亦不滅。】

「而我昔遭無始妄想。久在輪迴。今得聖乘。猶未究

竟。」

【二陳劣證未圓。
箋云。無始無初。是一念違如。今
得聖乘。是證第四果阿羅漢。起一分生空智。證一
分生空涅槃。未到佛果究竟之地。究竟到頭義。】

「世尊。諸妄一切圓滅。獨妙真常。」

【三顯佛果全真。
箋云。解脫道中。棄捨四事。煩惱
巳無。餘習巳盡。向色究竟天。成自受用身。根根塵
塵。周徧法界。作佛去。圓滅。是斷妄圓。證真圓。一切
皆圓也。獨得微妙真實圓常也。】

「敢問如來。一切眾生。何因有妄。自蔽妙明。受此淪溺。」

【四問妄因何起。
箋云。此妄起有因疑。是前真忽
生妄疑殘。與前疑別。前真忽生妄。如水忽然波生。
今問。波因何而有。蔽者。蓋覆之義。】

「佛告富樓那。汝雖除疑。餘惑未盡。吾以世間現前諸
事。今復問汝。」

【後答文三。初標狂問答文二。初問文三。初責存餘
惑許喻返微。
箋云。真忽生妄。證後妄生。四大俱
徧。此三疑巳除。猶有妄起有因疑。是前真忽生妄
疑殘。】

「汝豈不聞。室羅城中。演若達多。」

【次述演若生狂觀頭自怖。
箋云。演若達多。亦云
風狂女。喻一切眾生。】

「忽於晨朝。以鏡照面。」

【箋云。喻無明剏起之時。或可。一念違如。覺勞相現。

或晨朝喻性明初起之時。照面。喻強覺。初有無明
當情。】

「愛鏡中頭。眉目可見。」

【箋云。愛鏡中頭。喻影像相分。眉目可見。喻妄心有
可分別。或可。既有此無明相當情。便愛此無明強
覺之體。有可作用。】

「嗔責巳頭。不見面目。」

【箋云。喻真體上無分別相。或可。違真失湛。却嫌此
真性無照用。違真似嗔。】

「以為魑魅無狀狂走。」

【箋云。山石之精為魑魅。土木之精為魍魎。巳頭不
見。疑是何鬼怪。亦無有箇因由相狀。而便狂走。況
妄無因。或無照用故名魑。惑我見心名魅。】

「於意云何。此人何因。無故狂走。」

【後問狂因理令審生因。】

「富樓那言。是人心狂。更無佗故。」

【後答。
箋云。唯說心狂更無因。依是自狂也。】

「佛言。妙覺明圓。」

【次正破因疑文三。初顯妄無因文三。初顯妄不名
因文二。初明妄必無因。
箋云。真性也。】

「本圓明妙。既稱為妄。云何有因。」

【箋云。牒前性此之真性。本來圓徧凝明微妙。汝既
稱說是妄。云何有因。】

「若有所因。云何名妄。」


【後述因成不妄。
箋云。若有所因緣。即不名妄。謂
妄脫體是空。】

「自諸妄想。展轉相因。」

【次敘轉成因理文二。初縱立無明為展轉因。
箋
云。縱許有因。便乃展來轉去。互相為因。如業識。以
無明為因。轉識。以業為因。現識。以轉為因。】

「從迷積迷。以歷塵劫。雖佛發明。猶不能返。」

【後傷歷劫長迷值佛無能自悟。
箋云。既展轉為
因。然後便從迷積迷。經歷塵劫。□向迷去。此人佛
雖為佗發明。猶不能返。何故為妄有根本。既有根
本。則不能返真。而長妄。】

「如是迷因。」

【後顯妄無生滅縱指迷因文二。初縱立妄自為因。

箋云。妄以妄為因也。】

「因迷而有。」

【箋云。縱佗道依根本無明。而有迷。是根本無明。】

「識迷無因。」

【後釋妄無生滅。
箋云。識者了別義。如今了別此
根本無明。尚自無因。謂此無明脫體是空。】

「妄無所依。」

【箋云。能依無明。尚無所依。妄法何所依止。此則妄
及無明。俱無因也。】

「尚無有生。欲何為滅。」

【箋云。言此妄去。尚無生起。何有治斷。】


「得菩提者。如窹時人。說夢中事。」

【次悟觀迷境文三。初說夢事。
箋云。外人問。既言
無滅。諸佛因何又斷妄證真。豈非有妄可斷。答云
云。意謂。諸佛證真。見虗妄法。亦爾。】

「心縱精明。欲何因緣取夢中物。」

【次取夢物。
箋云。真心也。夢中無物。欲何所取妄
體都無。將何可滅。謂佛證真。不見有妄可滅。】

「況復無因。本無所有。」

【後結無因體。】

「如彼城中演若達多。豈有因緣。自怖頭走。」

【後舉喻合理文二。初牒喻文三。初舉無因。】

「忽然狂歇。頭非外得。」

【次彰悟非外證。
箋云。一切眾生。縱遇諸佛示他
真性。令其曉悟。此性。亦非從外而得。】

「縱未歇狂。亦何遺失。」

【後顯現凡真在。
箋云。縱然輪迴三界。此一分真
性。亦未曾失。】

「富樓那。妄性如是。因何為在。」

【二合妄無因。
箋云。便牒責佗言此妄脫體無實。
因在何處。何處有因。】

「汝但不隨分別世間。業果。眾生。三種相續。」

【後息妄歸真文二。初勸息狂緣。
箋云。世間所依。
業果所造。眾生能依。三種也。】

「三緣斷故。三因不生。」


【箋云。三緣殺盜淫。三因貪嗔癡。】

「則汝心中演若達多。狂性自歇。歇則菩提。勝淨明心。
本周法界。不從人得。」

【箋云。妄心無處即菩提。】

「何藉劬勞。肯繄修證。」

【箋云。既獲勝淨明心。本周法界。不從人得。又何假
藉向三祇劫內。勸劬勞苦。微細修證。肯繄則微細
義。出南華真經第二內篇。】

「譬如有人。於自衣中。繫如意珠不自覺知。窮露佗方。
乞食馳走。雖實貧窮。珠不曾失。」

【後喻迷貧悟富文二。初迷窮不失。珠喻群生佛性。
人喻行者求心。衣喻妄識覆真。貧喻恒居下類。乞
喻人天求果。走喻六趣循環。】

「忽有智者。指示其珠。所願從心。致大饒富。方悟神珠
非從外得。」

【後顯妄知常。悟則豁證圓明。富則報身受用。迷則
曠劫一念成真妄苦。纏縈法身常淨。幸諸群哲。依
此教門。息妄歸真。長超二繫。
箋云。致大饒富。喻
自受用身。佛根根塵塵。廓周沙界。然後現身現土。
教化眾生。影取法化二身。此經不出此體大。相大。
用大。】

「即時阿難。在大眾中。頂禮佛足。起立白佛。世尊現說
殺盜婬業。三緣斷故。三因不生。心中達多。狂性自歇。
歇即菩提。不從人得。斯則因緣。皎然明白。」


【後對現搜疑文二。初牒現陳遑文三。初牒息妄成
因。
箋云。此牒世尊勸息妄歸真。文云。汝但不隨
分別世間業果眾生三種相續。三緣斷故三因不
生。便疑道斷妄是證真之因。可許云斯則因緣。皎
然明白。】

「云何如來頓棄因緣。我從因緣。心得開悟。」

【次敘憑因可悟又二。初責弃因緣自陳開悟。
箋
云。便責云。何如來頓弃因緣。是第三破三科□□
大性。皆云本非因緣。非自然性。我因佛破三科性。
巳無我執。破七大性。巳無法執。□此便開通悟解
法身。】

「世尊。此義何獨我等年少。有學聲聞。令此會中大目
揵連。及舍利弗。須菩提等。從老梵志。聞佛因緣。發心
開悟。得成無漏。」

【後引諸無學悟並承因。
箋云。梵語奢利弗呾囉。
奢利。唐言春鸎。亦云鶖鷺。弗呾囉。唐言子。與沒特
伽羅子。唐言採菽氏為親友採厭俗塵。未有所明。
即共目連。於闍耶外道所修習焉。共相謂曰。斯非
究竟之理。未能盡其苦際。各求明道。先甞甘露。必
同其味。時馬勝比丘。執持應器。入城乞食。舍利子。
見其威儀閑雅而即間曰。汝師是誰。曰。釋種太子。
厭世出家。成於正覺。是我師也。舍利弗曰。所說何
法。可得聞乎。曰。我受教方近。未達深義。舍利弗曰。
願說所聞。馬勝乃隨宜。為演諸法從緣生。苦集二

諦也。諸法從緣滅。滅諦也。我佛大沙門。常作如是
說。舍利弗聞巳。便證初果。遂與其徒眾二百五十
人。俱詣佛所。世尊遙見。指告眾曰。彼所來者。我弟
子中。智慧第一。佛告善來。苾蒭聞是語巳。戒品具
足。佛為長老梵志。說教法。咸皆悟道。證阿羅漢果。
初見馬勝。後目連來。見舍利弗出家。與目連重述。
前偈。聞巳還證初果。與徒眾二百五十人。俱來佛
所。佛指爾眾曰。此我弟子中。神通第一。佛言善來
苾蒭。淨修梵行。得離苦際。聞是語巳。鬚髮自落。俗
裳自變。戒品清淨。威儀調順。經一七日。纏結巳盡。
證阿羅漢果。梵語須菩提。正云須補底。唐言空生。
亦云善現。福德經云。舍衛城中有一長者。一名拘
留因。無子故。祀天求子。空中有聲應言。汝福德多。
無堪來者。天王命終。應生君家。後便誕身。其人初
生。宅舍皆空。父母慳之。以問相師。相師云。現空。唯
善表解空第一。故曰空生。後長大請父。延佛設會。
即隨佛還祇桓精舍。作沙門。思念人物皆空。獲阿
羅漢果。得無諍三昧也。此迷梵志。未見緣起。今解。
梵志者。即馬勝是也。淨修梵行。孤持志操。為眾中
長老號老梵志。】

「今說菩提不從因緣。則王舍城拘舍棃等所說。自然
成第一義。」

【後責問邪計請決雙疑文二。初責。
箋云。今說菩
提不從因緣。指第三經乃因緣不有。自然不生。等

之一字。等取六師外道。執自然為第一義。鶴白烏
玄等。】

「惟垂大悲。開發迷悶。筏請。佛告阿難。即如城中演若
達多。狂性因緣。」

【後再明往答文三。初雙窮二執文二。初略明雙計。

箋云。理實不是因緣。且許立佗狂為因緣。】

「若得滅除。則不狂性。自然而出。」

【箋云。亦且許為自然。】

「因緣自然。理窮於是。」

【箋云。是猶此也。言此因緣自然。道理窮究於此。且
縱許佗計也。間意欲向下文破之。】

「阿難。演若達多頭本自然。」

【後廣破二疑文四。初標首自然破因緣執文三。初
責首自然何因狂走。
箋云。再舉前妄頭本自然。
此標計。法上真是自然真。】

「本自其然。」

【箋云。自是標體。然是即持。有自方有然。此自然。是
本來自然。】

「無然非自。」

【箋云。若無即持。又無標體。】

「何因緣故。怖頭狂走。」

【箋云。既本是自然。便不合狂走。既也狂走。自義不
成。此乃將因破自。將狂拂然。法上若是本自然真。
便不合成於妄。既成於妄。何名本真乎。】


「若自然頭。因緣故狂。何不自然因緣故失。」

【次雙立自因責無因失。
箋云。意牒若是自然頭。
因緣便成狂。何不自然頭到因緣時故失。意謂。若
頭本是自然。因緣便成狂。此自然頭。便合失却。自
然頭若失。便許汝計為因緣。自然頭既不失。計為
因緣義不成。法上一切眾生。本來是真。因狂故成
妄。既也成妄。須失本真。今乃真又不失。何曾成妄。】

「本頭不失。狂怖妄出。曾無變易。何藉因緣。」

【後結破因執。
箋云。本頭不失。以不失。自然頭無
變易。何藉因緣故狂。此一科有三意。前本頭不失。
顯破因緣。第二狂怖妄出。顯自然。第三曾無變易。
何藉因緣。是結破因緣。】

「本狂自然。本有狂怖。未狂之際。狂何所潛。」

【二立狂為自破未潛理。
箋云。本來有狂怖。便破
云。祇如過去未狂之時。此狂又潛藏。須有箇居止
處所。現在正狂。須一向成狂。未來不合更有狂歇
之時。法上若此妄。是本來妄。祇如過去未妄之時。
此妄法。須有潛藏處所。現在正在妄時。須一向成
妄。未來又不合斷妄證真。為妄本有故。】

「不狂自然頭本無妄。何為狂走。」

【三立不狂自然破生狂理。
箋云。不狂為自然。便
合無妄。一向自然。因何又狂走。既有狂走。何曾不
狂。法上真是自然。便合常真。不合有妄。何故眾生。
迷時又起妄。然後流浪去。】


「若悟本頭。識知狂走。因緣自然。俱為戲論。」

【四結破雙執。
箋云。如小兒戲論之言。都無詮表。】

「是故我言。三緣斷故。即菩提心。菩提心生。生滅心滅。
此但生滅。」

【次就體明然文三。初乘修漸破文三。初牒前息妄
顯自由生。
箋云。此牒。前文云。汝但不隨分別世
間。業果。眾生。三種相續。三緣斷故。三因不生。即汝
心中演若達多。狂性自歇。歇即菩提。勝淨明心。不
從人得等。佛便斷云。有一分菩提心可生。一分生
滅心可滅。一生對一滅。俱是生滅。】

「滅生俱盡。無功用道。」

【二迷悟兩消自真仍妄。
箋云。滅。是無前生滅可
滅。生。是無前菩提心可生。無功用道。此約八地。是
無功用道。證不生不滅真如。喻如下水舟。不假揮
波動掉。自然流入薩婆若海。】

「若有自然。」

【箋云。此八地。若有自然之心。】

「如是則明自然心生。」

【箋云。此時又有八地自然心生。】

「生滅心滅。」

【箋云。對著七地有相有功用。一分生滅心可滅。】

「此亦生滅。」

【箋云。亦者同也。同前生減。為八地無功用道。是自
然心生。對著七地有功用。是生滅心滅。此亦是一

生對一滅。亦未為真自然。】

「無生滅者。名為自然。」

【後離前雙跡方目真然。
箋云。無生滅者。是佛果
寂滅之地。亦無生也。無八地無功用道。自然可生。
亦無七地生滅心可滅。此無生滅者。方名真自然。】

「猶如世間諸相。雜和成一體者。名和合性。」

【次立喻明真。
箋云。喻重結前文。以三十輻共一
轂。此是諸相雜和。名和合性。是結前第一菩提心
生。生滅心滅。此乃一生一滅。和合為性。】

「非和合者。稱本然性。」

【箋云。是無前菩提心生。生滅心滅。和合。或是前二
種和合。或祇是前一種。既非前和合者。稱本然性。
乃八地無功用自然。或佛果真自然也。】

「本然非然。」

【後顯離名言雙袪妄執。
箋云。本然是八地無功
用自然。或將本然為佛果。自然非然是八地。非然。
此非為真然。】

「和合非合。」

【箋云。此八地無功用也。又有一分自然心生。望著
七地有功用。又有一分生滅心滅。此亦是和合。此
和合非合。非是佛果無和合性。】

「合然俱離。」

【箋云。是離前菩提心生。生滅心滅。俱離此和合自
然也。此又結八地無功用位。】


「離合俱非。」

【箋云。無七地生滅心可滅。亦無八地無功用自然
心可合。或可。也無七地有功用。是和合。八地無功
用。是離和合。】

「此句。方名無戲論法。」

【箋云。乃指此句方名無戲論法。是佛果真自然之
性。非前戲論之法。】

「菩提涅槃。尚在遙遠。」

【後責習多聞文五。初責廣習迷詮。
箋云。前云菩
提心生。生滅心滅。此中因何云尚在遙遠。為將有
漏心求乃遠。】

「非汝歷劫辛勤修證。」

【箋云。前執自然因緣。皆是有漏。修是能修。證是所
證。非汝能修所證而得解也。】

「雖復憶持十方如來十二部經。清淨妙理。」

【箋云。憶謂記憶。持謂任持。十二部經。契經。應頌。諷
頌。授記。自說。本事。本生。緣起。譬喻。方廣。希法。論議。
是能詮之教。清淨妙理。是所詮之理。】

「如恒河沙。秪益戲論。」

【箋云。河沙喻多。便斷云。秪益戲論。未為非戲論。】

「汝雖談說因緣自然。決定明了。人間稱汝多聞第一。
以此積劫多聞熏習。不能免離摩登伽難。何須待我
佛頂神呪。摩登伽心。婬火頓歇。得阿那含。於我法中。
成精進林。愛河乾枯。令汝解脫。」


【二責不能排難。
箋云。汝又自稱我從因緣心。得
開悟道。決定明了。摩登伽。唐言倡女。宿為婬女過
去是婆羅門蓮華實女。名曰本性。阿難彼時。是帝
勝伽旃陀羅兒。名曰師子耳。五百世曾為夫婦。阿
那含。此云不來。又云不還。言一往色究竟天。不還
欲界。精進林。言精進如林稠密也。愛阿乾枯。乃摩
登伽。令汝解脫。是得免登伽之難。或不歷僧祗獲
法身。】

「是故阿難。汝雖歷劫憶持如來秘密妙嚴。不如一日
修無漏業。遠離世間憎愛二苦。」

【三責多聞功少。】

「如摩登伽。宿為婬女。由神呪力。銷其愛欲。法中今名
性比丘尼。與羅睺母耶輸陀羅。同悟宿因。知歷世因。
貪愛為苦。一念熏修無漏善故。或得出纏。或蒙授記。」

【四顯修力超騰。
箋云。羅睺。此云障礙。亦云障月。
耶輸陀羅。正云耶戍達羅。此云持譽。形㒵美麗。遠
近聞知。生育羅睺。天人詠讚。故云持譽。或得出纏。
性比丘尼□三果也。或蒙授記。法華經第四持品
云。佛告耶輸陀羅。汝於來世百千萬億諸佛法中。
修菩薩行。為大法師。漸具佛道。於善國中。當得作
佛。一號具足。佛壽無量阿僧祇劫。】

「如何自欺尚留觀聽。」

【五責仍存安本。
箋云。觀則我見如來三十二相
□□□□□□□□□□尚以纏心聽法□□□

□□□□□。】

大佛頂首楞嚴經卷第四上
大佛頂如來密因修證了義諸菩薩萬行首楞嚴經
卷第四(之下)
天竺沙門　般刺密帝　譯
烏長國沙門　彌伽釋迦　譯語
菩薩戒弟子　房融　筆受
西京大興福寺沙門　惟慤　科
皇宋首楞大師　可度　箋

「阿難及諸大眾。聞佛示誨。疑惑銷除。心悟實相。身意
輕安。得未曾有。」

【第五決擇雙源指密因文二。初請文六。初聽徒悟
旨。
箋云。決擇者。是能決尅揀擇。即世尊無漏後
得智。雙源者。若真源則順後修證。若妄源則疎前
密因。

後演文二。初正擇雙因。後重疑廣釋。且初正擇雙
因。先決證菩提。後決斷煩惱。初決證菩提。順後修
證。先順表體圓滿。所以世尊便問云。汝等決定發
菩提心。於佛如來妙三摩地。不生疲倦。應當先明
發覺初心。二決定義。云何初心二義決定。阿難第

一義者。汝等若欲捐捨聲聞。修菩薩乘。入佛知見。
應當審觀因地發心。與果地覺。為同為異。阿難若
於因地。以生滅心。為本修因。而求佛乘不生不滅。
無有是處。阿難汝觀世間可作之□誰為不壞。然
終不聞爛壞虗空。何以故。空非可作。由是終始無
壞滅故。又說五濁等義而答。故決證菩提之義足。
上來是決證菩提順後修證竟。後決斷煩惱疎前
密因。經云。阿難汝等。應當審詳煩惱根本。此無始
來。發業潤生。誰作誰受。阿難汝修菩提。若不審觀
煩惱根本。則不能知虗妄根塵。何處顛倒。處尚不
知。云何降伏。取如來位。又說二顛倒義。一眾生顛
倒。二世界顛倒。上來有二。初決證菩提。後決斷煩
惱。兩段不同。總是正擇雙因巳了。聞佛示誨者。指
示也。前示云。離合俱非。此句方名無戲論法。誨責
也。誨云。如何自欺尚留觀聽。疑惑銷除者。不執自
然因緣也。心悟實相者。無相不相是真實相也。身
輕安不執我。意輕安者。不執法也。】

「重復悲淚。頂禮佛足。長跪合掌。而白佛言。」

【二慶喜悲讚。
箋云。緣第一。經云。阿難見佛頂禮
悲泣。恨無始來。一向多聞。未全道力等。今復悲淚。】

「無上大悲清淨寶王。」

【箋云。將欲請法。且先讚佛云。無有過上者佛。有同
體大悲。乃以悲為力。清淨。離垢義。離煩惱障名清。
離所知障名淨。寶。則可貴可重。王者。得自在義。】


「善開我心。能以如是種種因緣。方便提獎。引諸沈冥。
出於苦海。」

【箋云。佛前第一因。第二因。乃至因因之中。皆是方
法巧便。提拔獎勸於我。令我出三苦五苦。分段變
易等苦。苦者。迫逼之義。海則生死之海。】

「世尊。我今雖承如是法音。知如來藏。妙覺明心。徧十
方界。」

【三乘音悟體。
箋云。領解前順證神通文云。我以
妙明不滅不生。合如來藏。而如來藏。唯妙覺明。圓
照法界。知此心徧十方界。或指第三經。節節皆有
此文。】

「含育如來十方國土。」

【箋云。含謂包含。育□養育。如來。是能依正報果。自
受用身。十方國土。是所依依報。依正二報。身土交
參。因果兩門。互相涉入。】

「清淨寶嚴。妙覺王剎。」

【箋云。是法性淨土。緣諸佛國土。皆以香水海喻。旋
轉七寶莊嚴也。】

「如來復責多聞無功。不逮修習。」

【四引責謙迷。
箋云。前文云。汝雖歷劫憶持如來
秘密妙嚴。不如一日修無漏業。無漏業。即大定也。
逮猶及也。不及修習。】

「我今猶如旅泊之人。忽蒙天王賜與華屋。雖獲大宅。
要因門入。」


【箋云。請下三修證。猶如旅人止泊。在於洲渚之中
五帝之後。皆稱天王。喻佛。賜與箇華麗屋宅。雖得
此宅。不知從何處。為門而入。親自受用。法上我今
生死寄居。何殊逆旅。忽蒙天王賜與華屋。雖獲大
宅。喻佛賜與我不歷僧祇。獲法身。似得其大宅。不
知從何門修行。然後作佛去。】

「惟願如來。不捨大悲。示我在會諸蒙暗者。捐捨小乘。
畢獲如來無餘涅槃。本發心路。」

【五請指修門。
箋云。小乘以北起生空智。證生空
埋。猶有餘殘苦依身。名有餘依涅槃。若化火焚身。
同太虗空。名無餘依。今大乘。先無餘後有餘。棄捨
四事。煩惱巳除。習氣巳盡。解脫道。名無餘。捨無常
色。獲得常色。受想行識。亦復如是。名有餘依。】

「令有學者。從何攝伏疇昔攀緣。」

【箋云。疇昔。則根本第八識。無始時來。為界一切法
之所依。攀則第七。攀第八見分。緣則第六。與五同
緣。】

「得陀羅尼。」

【箋云。陀羅尼不同有四。文義呪忍總持等。持文不
失。則文總持。持義不忘。則義總持。由念故持惡不
生。是呪。由智故持善不滅。是忍。】

「入佛知見。」

【箋云。出法華經方便品云。諸佛世尊。欲令眾生。開
佛知見。使得清淨故。出現於世。欲示眾生佛之知

見故。出現於世。欲令眾生悟佛知見故。出現於世。
欲令眾生入佛知見道故。出現於世。慈恩釋云。佛
知見者。如來能證。如實知彼義故。一開者。出生顯
證之義。出菩薩證涅槃故。二示者。同義。以三乘人。
法身平等。無差別故。三悟者。不知義。以一切聲聞
緣覺。不知彼真實故。不知唯一佛乘故。四入者。為
令證得不退轉地。示現無量智業。】

「作是語巳。五體投地。在會一心佇佛慈旨。」

【六虗儀待演。】

「爾時世尊。哀愍會中緣覺聲聞。於菩提心。未自在者。」

【後演文二。初正擇雙因文二。初愍告雙擇文三。初
愍眾許宣文二。初備在會二乘。
箋云。向無上菩
提。未得自在。雖斷煩惱。未斷所知。此約為現在也。】

「及為當來佛滅度後。末法眾生。發菩提心。開無上乘
妙修行路。」

【後為當來末品。
箋云。當來正是今時。五菩提中。
是發心菩提。開顯無上覺道。妙修行路。乃首楞嚴
頂三昧教。或向下修證門也。】

「宣示阿難及諸大眾。」

【次勸發標名。
箋云。宣為宣說。示為指示。】

「汝等決定發菩提心。」

【箋云。為佗前第一經。從摩登伽室中歸。便請妙奢
摩佗。三摩。禪那等三觀門曾知是佗。決定發菩提
心。】


「於佛如來妙三摩提。不生疲倦。」

【箋云。便囑不得生疲勞懈倦。】

「應當先明發覺初心。二決定義。」

【箋云。是發始覺淨智。決定義者。規則不移也。】

「云何初心二義決定。」

【後自徵雙因。
箋云。此是標向後說。】

「阿難。第一義者。」

【後開因別釋文二。初顯明修證文三。初類果甄真
文三。初勸審修因。
箋云。二種之義。今當第一。且
先約決證菩提順後修證。】

「汝等若欲捐捨聲聞。」

【箋云。捐亦捨也。緣為阿難。初從摩登伽室中歸來。
便請三觀門。曾知是厭小欣大。】

「修菩薩乘。」

【箋云。發大乘心。】

「入佛知見。」

【箋云。知約後得。見目根本。】

「應當審觀因地發心。」

【箋云。合當審實觀察。從凡夫地面上。發大乘心。】

「與果地覺。」

【箋云。即佛果也。】

「為同為異。」

【箋云。此經。因與果。同向一念上。排六十聖位。六十
聖位不離一念。一念之中。具六十聖位。】


「阿難。若於因地。以生滅心。為本修因。而求佛乘不生
不滅。無有是處。」

【次顯非真不可。
箋云。若於因地。以八識妄心。為
本來修行之因。而求佛乘不生不滅。無有是處。此
中有一返顯道。若於因地。以不生滅心。而求佛乘
不生滅理。斯有是處。意謂。若將妄心。求無上菩提。
大似方木合於圓孔。了無交涉。因覺云。未出輪迴。
而辯圓覺。彼圓覺性。即同流轉。若免輪迴。無有是
處。】

「以是義故。汝當照明諸器世間。可作之法。皆從變滅。」

【後舉相雙明文三。初顯作非真。
箋云。汝當照了
明白。諸器世間。可作之法。是根塵識三等。誰為不
壞。若見妄法。終從變滅。】

「阿難。汝觀世間可作之法。誰為不壞。然終不聞爛壞
虗空。」

【次明空不壞。
箋云。可作喻妄。虗空喻真。無變壞
也。】

「何以故。空非可作。由是始終無壞滅故。」

【後徵述常真。】

「則汝身中。堅相為地。潤濕為水。煖觸為火。動搖為風。
由此四纏。」

【次科明妄濁文二。初明身四大分識長渾。
箋云。
髮毛爪齒大小□等。皆屬地大。涕涶涎液。皆水大。
有煖氣是炎。皆火大。進退屈伸。皆風大。由此四種

相。纏縛也。金光明經云。猶如四虵同處一篋。蓋喻
四大也。】

「分汝湛圓妙覺明心。為視。為聽。為覺。為察。」

【箋云。元於一精明。分成六和合。為視眼根。為聽耳
根。為覺身根。為察意根。影取舌與鼻。此中何不言
六塵與六識。但舉根攝取。】

「從始入終。五疊渾濁。」

【箋云。始從一念□如。終至六道輪迴。便有見命等
五種濁相狀。重重疊疊而起。】

「云何為濁。」

【後喻土混清流此心同濁文三。初徵。】

「阿難。譬如清水清潔本然。即彼塵土灰沙之倫。本質
留礙。二體法爾性不相循。」

【次喻文二。初明未混。
箋云。循猶順也。如似一盆
清水。此水清淨潔白。本然而然。即與彼尋常地上。
塵土灰沙等倫流。本質留礙。水土二體。法爾時來。
性不相順。蓋土為質礙。水則清潔。法上本來一真
之性。本然而然。逈無瑕點。一切虗妄根塵識三等
法各別。本不相順。】

「有世間人。取彼土塵。投於淨水。土失留礙。水亡清潔。
容貌汩然。名之為濁。」

【後明濁相。
箋云。汩然水流貌。忽有一人。偶然將
前沙土等。乃投清水之中。土本留礙。既被投於水
中。失留礙之體。水本清潔。既被沙土所渾。無清潔

之□。法上有世間人。喻一切眾生。取彼土塵投於
淨水。喻將妄渾真。土失留礙。妄既渾真。即失妄性。
水土。清潔。真性既被妄法相渾。乃失真性。塵與水
相渾而流。名之為濁。】

「汝濁五重。亦復如是。」

【後比。
箋云。法合也。今說此五濁。意謂。此文是決
證菩提。所以且說妄生起。然後令佗斷妄修行。】

「阿難。汝見虗空。徧十方界。空見不分。」

【後廣明五濁文五。初劫濁。
箋云。空是相分。見是
見分。乃能所不分也。何故不分。為空與見俱是妄
也。】

「有空無體。有見無覺。」

【箋云。有頑空。又無真體。有能見妄心。又無真覺。】

「相織妄成。是第一重。名為劫濁。」

【箋云。見與相。二法相織。空如經。見如緯。二法相織
而□。如人織□。是第一重。名為劫濁。梵語劫﨟波。
唐言時分。或長時短時也。】

「□身見摶四大為體。」

【二見濁。
箋云。摶者摶聚也。一切眾生。積聚地水
火風成身。】

「見聞覺知。壅令留礙。」

【箋云。六識壅令留礙是身。】

「水火風土。旋令覺知。」

【箋云。旋乃旋轉。令是使令。覺如是識。此識須假身

為所依。然後方能發用。無身根則不能發識。空有
身無識。又且不得。】

「相織妄成。是第二重。名為見濁。」

【箋云。識託身根而生。二法相織而成。名為見濁。見
乃質礙根塵。失一真清淨。故云見濁。】

「又汝心中。憶識誦習。」

【三煩惱濁。
箋云。憶是思憶過去。識是了別見在。
□背文曰誦。習則慣□也。】

「性發知見。」

【箋云。此妄識。能知能見。】

「容現六塵。」

【箋云。容是含容。第六與五同緣。現是影現。此目法
塵。仗前五塵為本質。然後第六。自變一重影象。緣
前五塵。較親。故云現。】

「離塵無相。」

【箋云。離五塵。又無第六之相。或可。離五。又無法塵
之相。】

「離覺無性。」

【箋云。離妄識外。又無真性。緣一切眾生。執此妄識。
若離却妄識。不能認其真性也。】

「相織妄成。是第三重。名煩惱濁。」

【箋云。塵依識立。識復緣塵。二妄交依。故云相織。】

「又汝朝夕生滅不停。」

【四眾生濁。
箋云。妄識。】


「知見。每欲留於世間。」

【箋云。此妄識。欲留妄身久在於世。】

「業運。每常遷於國土。」

【箋云。自隨妄業。運轉遷流。常於此方佗界。】

「相織妄成。是第四重。名眾生濁。」

【箋云。心含其妄。住於妄業。復轉妄身。名為眾生濁。
眾緣而生。曰眾生。】

「汝等見聞。」

【五命濁。
箋云。妄識也。】

「元無異性。」

【箋云。即真也。】

「眾塵隔越。」

【箋云。眾生迷故。被於眾塵相隔越。六根不得互□。】

「無狀異生。」

【箋云。無狀是真異生。乃元於一精明。分成六和
合。】

「性中相知。用中相背。」

【箋云。一切眾生性。與諸佛無別。如波與水。性無別。
用不同也。蓋諸佛乃真。眾生乃妄。前文云。如我按
指。海即發光。汝暫舉心。塵勞先起。】

「同異失准。」

【箋云。一切眾生。不能六根同時互用。與諸佛別。此
則同失准也。若言是異。又同一真性。此乃同異二
法。無箇憑准。】


「相織妄成。是第五重。名為命濁。」

【箋云。同異二法相織。名為命濁。命則第八識中。連
持不斷之義。】

「阿難。汝今欲令見聞覺知。」

【後勸息妄旋真文二。初勸擇妄旋真妙融因果文
二。初舉果擇因。
箋云。此六識是妄。】

「遠契如來常樂我淨。」

【箋云。不間斷曰常。離四句曰樂。得自在曰我。斷二
障曰淨。今從凡夫地面上。遠遠契合諸佛如來。涅
槃四德。】

「應當先擇生死根本。」

【箋云。擇為簡擇。生死根本。目根本無明。】

「依不生滅。」

【後憑真克證。
箋云。此根本無明。依真體而有。是
真也。】

「圓湛性成。以湛旋其虗妄滅生。伏還元覺。」

【箋云。攝波歸水。攝末歸本。伏是伏煩惱妄心。還其
真心也。】

「得元明覺無生滅性。為因地心。」

【箋云。是不生滅心。因地。是從凡夫地面上。起始覺
智。】

「然後圓成果地修證。」

【箋云。是本覺理。】

「如澄濁水。貯於靜器。」


【後立喻簡息使澄純源文三。初澄渾比伏。
箋云。
喻始覺淨智。】

「靜深不動。」

【箋云。喻第六識不入色香等境。安然靜慮。】

「沙土自沈。清水現前。」

【箋云。喻伏惑顯真。】

「名為初伏客塵煩惱。」

【箋云。此約資粮加行二位菩薩。伹能伏惑未能斷
惑。此乃比伏也。與聲聞人伏第六識。不與五同緣。
又不同。聲聞人。雖伏第六識。不與五同緣。但如不
壓草。逢春必生。雖不起現行。種子猶在。遇緣則起。
資粮二位伏惑。種子更不起也。】

「去泥純水。名為永斷根本無明。」

【次去泥比斷。
箋云。去泥去煩惱也。純水是純真
之性也。此則名為永斷根本無明。如大乘漸教中。
成自受用身佛。】

「明相精純。」

【後彰純淨。
箋云。明乃真明之相。精妙純一無雜。
如似真金去彼雜鑛。】

「一切變現。」

【箋云。此是化身。現大化小化身等。或神通變現。現
身現土。教化眾生也。】

「不為煩惱。」

【箋云。運而常寂。應用全真。】


「皆合涅槃清淨妙德。」

【箋云。是佛位無為果。清淨微妙之道德也。】

「第二義者。」

【後尅擇迷源文四。初勗觀惑本文四。初顯去詳因
文二。初顯志。
箋云。二種決定。此第二。是決斷煩
惱踈前密因。】

「汝等必欲發菩提心。」

【箋云。五菩提中。是發心菩提。簡去發聲聞緣覺。小
乘之心。】

「於菩薩乘。生大勇猛。」

【箋云。向菩薩乘。是發大心也。生大勇猛。無退轉故。】

「決定棄捐諸有為相。」

【箋云。棄即捐也。諸有為相者。五濁虗妄。皆是有為。
非無為也。或可。根塵識等法。】

「應當審詳煩惱根本。此無始來發業潤生。」

【後詳因。
箋云。煩惱根本。是根本無明。此根本無
明。無始時來發業。業者。招感為義。是分別煩惱。無
始時來。造得總別報業。潤生。潤益而生。是俱生煩
惱。與身與心。俱時而生。低微難斷也。】

「誰作誰受。」

【箋云。意明作受俱是第六識心。】

「阿難。汝修菩提。若不審觀煩惱根本。則不能知虗妄
根塵。」

【二迷因失果。
箋云。汝若也修菩提。須了煩惱起

處。煩惱根本。即是無明之一法。】

「何處顛倒。」

【箋云。言此虗妄根塵。從何所起處。秪是無明顛倒。】

「處尚不知。云何降伏。取如來位。」

【箋云。言無明汝尚不知。云何降伏根塵識三。取佛
果位。】

「阿難。汝觀世間解結之人。不見所結。云何知解。」

【三舉喻明妄。
箋云。此喻。顯根本又生起。向下六
解一亡疑。】

「不聞虗空被汝隳裂。」

【箋云。妄法。便有可解可結。若真空之體。即無解結。
隳猶壞也。裂破裂也。言真體不可破壞。】

「何以故。空無相形。無結解故。」

【箋云。明其真體。】

「則汝現前眼耳鼻舌。及與身心。六為賊媒。」

【四顯比結根。
箋云。身是六根。心是六識。六根在
外。如同外賊。六識在內。如似媒人。然無識。根乃無
用。】

「自劫家寶。」

【箋云。賊非外來。喻一切眾生。虗妄惡業。皆從心起。
所有一切法財功德。皆被劫盡。】

「由此無始眾生世界。生纏縛故。於器世間。不能超越。」

【箋云。眾生是能依。世界是所依。自相纏縛。不能捨
離。】


「阿難。云何名為眾生世界。」

【二明二倒變流文六。初總徵雙因。
箋云。前來道。
由此無始眾生世界。生纏縛故。於器世間。不能超
越。此中便問起云云。】

「世為遷流。」

【二略釋二殊。
箋云。且先明世界。過去遷至現在。
現在遷至未來。】

「界為方位。」

【箋云。若是界。便有東西南北東南西南。東北西北。
有方所位次。】

「汝今當知。東西南北。東南西南。東北西北。上下為界。
過去未來現在。為世。」

【三廣述二邊。】

「方位有十。」

【箋云。十方也。】

「流數有三。」

【箋云。三世也。世者。遷流為義。故云流數。】

「一切眾生。織妄相成。」

【箋云。將方涉妄。於世涉方。相織而成。故云相成。】

「身中貿遷。世界相涉。」

【箋云。由妄將貿易遷改故。有世界相涉也。】

「而此界性。設雖十方。定位可明。世間秪目東西南北。」

【四克明實數。
箋云。施設則有十方也。】

「上下無位。」


【箋云。上方更有上。下方更有下。於上方看。又是下。
故無位也。】

「中無定方。」

【箋云。若是中。隨處立得中。東看即西。南觀成北。】

「四數必明。與世相涉。」

【箋云。東西南北。此四數。必定分明。則世與界相涉。
界與世相涉。】

「三四四三。宛轉十二。」

【五舉陳三變。
箋云。三是三世。四是四方。且將世
涉方也有十二。過去一方各具三。三四也成十二。
宛來轉去。宛是將世涉方。轉是將方涉世。】

「流變三疊。」

【箋云。流則遷易。變為變少成多。三疊。是三重。第一。
是無明為能變。世界為所變。第二。世界為能變。根
塵為所變。第三。根塵為能變。十二類生為所變。故
三疊。是三重變也。】

「一十百千。」

【箋云。一十此是第一。無明為能變。世界為所變。將
方涉世也有十二。將世涉方也有十二。合言十二。
此中言十舉其全數。舍取二。成十二。百是第二變。
世界為能變。根塵為所變。此中六根。除却法塵與
第六。此二隱不顯。但取五根五塵是十。將此十。向
前世界十二上配。一世一界。各具十。便成一百二
十。合言二十。千是第三變。根塵為能變。十二類生

為所變。今十二類中。隱却無色空散。銷沈無想。土
木金石。不實之法。但取十數。將此十類。向前百二
十上配。一箇具十。便成一千二百。經舉全數含取
二百也。】

「總括始終。六根之中。各各功德有千二百。」

【六略結根功。
箋云。總相包括始是第一變。終是
第三變。此中言六根之中。各各功德。有千二百者。
約熏種而論。此六根。皆約根本無明熏起。後言功
德不同。約對境而論。便有勝劣。】

「阿難。汝復於中。尅定優劣。」

【三顯六根優劣文六。初眼根闕。
箋云。言汝復於
此六根之中。決尅定當。優是根有長。劣乃根有短。
如耳舌意此三根。各具千二百功德是長。餘三根。
秪具八百是短。】

「如眼觀見。」

【箋云。如眼且約面前而觀。】

「後暗前明。前方全明。後方全暗。」

【箋云。前是面前。南方全明。具三百功德。後是背後。
北方全暗。三百不見。】

「左右傍觀三分之二。」

【箋云。面前三百全明。背後三百全暗。東邊三百。更
有東北一隅不見。是五十。西邊三百。更有西北一
隅不見。亦五十。成一百。貼背後三百。成四百。今言
三分之二者。三四十二。是一千二百。今但有二分

功德。是八百。闕却一分四百功德。背後與東北西
北二隅也。】

「統論所作。」

【箋云。統攝論量所作。是六根對境不同。】

「功德不全。」

【箋云。眼根秪得八百功德。故不全也。】

「三分言功。」

【箋云。三分方得千二百。是有功。】

「一分無德。當知。眼唯八百功德。」

【箋云。得二分。一分則不得故。無德則無功。】

「如耳。周聽十方無遺。」

【二耳根圓。
箋云。無遺則無遺失也。】

「動若邇遙。」

【箋云。若聲動之時。近之與遠皆聞。】

「靜無邊際。當知。耳根圓滿一千二百功德。」

【箋云。若聽靜之時。更無邊涯際畔也。】

「如鼻齅聞。」

【三鼻根闕。
箋云。齅聞。是鼻家所緣境。】

「通出入息。」

【箋云。通出息入息。氣在鼻中曰息。】

「而闕中交。」

【箋云。於出息入息二中間。氣不相交也。】

「驗於鼻根。三分闕一。當知。鼻唯八百功德。」

【箋云。闕却中間一分四百。秪有入出二分。成八百

功德。】

「如舌。宣揚盡諸世間出世間智。」

【四舌根圓。
箋云。如舌宣說顯揚盡諸世間。是說
世間法。出世間智。是出世間法。】

「言有方分。」

【箋云。梵語唐言不同。便有方道分段。如梵語烏瑟
尼沙。唐之言無見頂。梵語摩訶。唐言大。】

「理無窮盡。當知舌根圓滿一千二百功德。」

【箋云。言雖不同。其理是一。言別意同。】

「如身。覺觸識於違順。」

【五身根闕。
箋云。三和生觸。根和。境和。識和。識是
分別於違順二境。是身家所緣。違境則鞭杖楚痛。
順境則細滑調適。或可。寒則寒則違也。暖是順。熱
則熱是違。冷是順。】

「合時能覺。」

【箋云。有違順二境之時。便有覺知。】

「離中不知。」

【箋云。右違順二境離之時。故不知也。】

「離一合雙。」

【箋云。離一之時。無違順二境。唯是身根。合雙。則違
順二境合時也。】

「驗於身根。三分闕一。當知身唯八百功德。」

【箋云。三分闕一分。是離中不知。二分約合雙也。】

「如意。默容十方三世。一切世間出世間法。」


【六意根圓。
箋云。如意根。寂默包容。寂默則思覧
十方三世。又能心中。包容一切世間。出世間菩提
涅槃等法。】

「唯聖與凡。無不包容。盡其涯際。當知意根圓滿一千
二百功德。」

【箋云。此意根。唯聖是出世間法。與凡是世間法。無
不包括含容。盡其諸法涯岸邊際。】

「阿難。汝今欲逆生死欲流。返窮流根。」

【四勸返妄圓真文五。初勸總觀根用。
箋云。一切
眾生。乃順流。如人被水流從下去。如今要佗返本
還元。逆生□返窮根本。到其流根。流根秪是無明。】

「至不生滅。」

【箋云。至猶到也。到諸佛如來不生滅地。本自不生。
今亦無滅。但了無明無自性。當體是不生滅性。此
即是如來藏性也。】

「當驗此等六受用根。」

【箋云。眼根。受用色塵境。乃至意根。受用法塵境。】

「誰合誰離。誰深誰淺。誰為圓通。誰不圓滿。」

【箋云。意誰身舌則合中知。眼耳鼻則離中知。意則
幽深。耳則圓通。餘五則不圓。】

「若能於此悟圓通根。逆彼無始織妄業流。得循圓通。」

【二明速證圓通。
箋云。意間令佗悟得一耳根圓
通。逆彼無始時來。根本無明。相織妄業。此乃無明
為能變。六根為所變。如人織絹。相織而成。然此無

明。是妄之始。但能逆彼無明。知其根本。萬乃了得
一切妄法。便乃得順圓徧通達之理也。】

「與不圓根。日劫相倍。」

【箋云。若向此圓通根。一日修行。勝彼不得圓通根
者。一劫修行也。】

「我今備顯六湛圓明。」

【三指顯任詳。
箋云。我今備具顯此六湛圓明。若
了得此六根圓通。便乃湛寂圓明。】

「本所功德。數量如是。」

【箋云。本所功能德業。此約染功德。法華約持經功
德。耳意舌根。圓滿一千二百功德。眼鼻身三根。秪
得八百功德。故云數量如是。】

「隨汝詳擇其可入者。吾當發明令汝增進。」

【箋云。隨汝審詳簡擇。愛從何根而入。意令佗但擇
一根。我當為汝。顯發明白。令汝阿難等。增修進趣。】

「十方如來。於十八界。一一修行。皆得圓滿無上菩提。」

【四明佛無優劣。
箋云。三六一十八界。一一於中
修行。皆得圓滿無上菩提。是佛果位也。】

「於其中間。亦無優劣。」

【箋云。若是諸佛。諸根一時具足。無有長短。何故如
此。得互用故。】

「但汝下劣。未能於中圓自在慧。」

【五矜迷勸一。
箋云。小乘之人。天能於六根之中。
圓滿自在之慧。自在慧。乃無漏智也。】


「故我宣揚。令汝但於一門深入。入一無妄。彼六知根
一時清淨。」

【箋云。故我宣示顯揚。但於一門是耳根。教佗但悟
一根圓通。其餘五根。一時清淨。一根既返元。六根
成解脫。此約大乘人。】

「阿難白佛言。世尊。云何逆流。深入一門。能令六根一
時清淨。」

【後重疑廣釋文四。初釋證一六圓疑文二。初先陳
一六。
箋云。前文云。汝今欲逆生死欲流。返窮流
根。又云。但於一門深入。入一無妄。彼六知根。一時
清淨。阿難如今。躡被前文問。云何逆流。深入一門。
能令六根一時清淨。世尊欲破阿難六一之執。所
以便問云。汝今且觀現前六根。為一為六。阿難若
言一者。耳何不見。目何不聞等事。若此六根。決定
成六。如我今會。與汝宣揚微妙法門。汝之六根誰
來領受。阿難言。我用耳聞。佛問。汝耳自聞。何關身
口。口來問義。身起欽承。乃至終不汝根元一元六。
又引阿那律。䟦難陀。殑伽神女。矯梵鉢提。舜若多。
迦葉等六人。無根亦能了別。然阿難大權之人。非
是不會。且順同小乘。執異不通圖得世尊向下破
之。】

「佛告阿難。汝今巳得須陀洹果。巳滅三界眾生世間。」

【後承諮廣破文三。初破一六執文二。初責智麤修
淺文四。初明慶喜斷見。
箋云。須陀洹。唐言預流。

預者親也。親入聖流。巳滅欲界色界無色界。眾生
是能依。世間是所依。】

「見所斷惑。」

【箋云。見道中八十八使。分別煩惱。巳是斷也。】

「然猶未知根中積生。無始虗習。」

【二彰根習未知。
箋云。然者如是之辭。猶尚也。言
尚自未知第八識中。積集而生。無始無初巳來。虗
妄習氣。】

「彼習。要因修所斷得。」

【三明習要修除。
箋云。此八識中虗妄習氣。是俱
生煩惱。到修道門中。方能斷。無始時來。與身與心。
俱時而生。名曰俱生。到阿那含人方斷。】

「何況此中生住異滅。分劑頭數。」

【四顯混迷四相。
箋云。生。表此法先非有。住。表此
法暫有用。異。表此法非凝然。滅。表此法可破壞。此
是大乘細四相。一分。一劑。一頭。一數。此極微細也。
或可。分劑等。是塵沙惑。】

「今汝且觀現前六根。為一為六。」

【後除六一深疑文六。初雙標兩執。
箋云。阿難因
世尊說。但於一門深入。彼六知根。一時清淨故。所
以生疑云。此六不同。云何得一根無妄。六根俱解
脫。□是世尊。答彼云云。】

「阿難。若言一者。耳何不見。目何不聞。頭奚不履。足奚
無語。」


【二先難一疑。】

「若此六根。決定成六。如我今會。與汝宣揚微妙法門。」

【三立六徵聞。
箋云。微妙法門。是此首楞嚴經也。】

「汝之六根。誰來領受。」

【箋云。若是各別。何根領受令佗定。】

「阿難言。我用耳聞。」

【四答唯耳領。】

「佛言。汝耳自聞。何關身口。口來問義。身起欽承。」

【五責運身口。】

「是故應知。非一終六。非六終一。終不汝根元一元六。」

【六結破雙迷。
箋云。非始是一。終至六道輪迴是
六。非始是六。終至六道輪迴是一。終不汝此六根。
元來是一。元來是六。一則無明。六則六根。此約真
體上破。】

「阿難。當知是根非一非六。」

【次門迷一六生文二。初破一執文三。初總敘雙生。

箋云。當知此六知根。亦非是一。亦非是六。為真
體上無一無六可得也。】

「由無始來。顛倒淪替。」

【箋云。因由汝之無始時來。是根本無明。淪。則淪沒
苦海。替。則換真成妄。】

「故於圓湛一六義生。」

【箋云。故於圓明湛寂是真。背真起妄。便有一箇無
明為能變。六根為所變。】


「汝須陀洹。雖得六銷。猶未亡一。」

【次別彰存一。
箋云。初果須陀洹人。雖得六根門
頭。不入色香等境。是我執巳無。根本無明未亡。法
執猶在。】

「如太虗空。參合群器。」

【後立喻破一文二。初立喻顯呈一六。
箋云。如似
太虗空。參雜和合長短方圓等器。】

「由器形異。名之異空。」

【箋云。隨其眾器有別。遇方器曰方空。遇圓器曰圓
空。法上。如太虗空。喻真體。參雜群器。六根分別。各
各不同。如空隨器。名有多般。六根隨別。其性是同。
眾器隨別。空體是同。】

「除器觀空。說空為一。」

【箋云。若除眾器後。便言空是一體。如六根亡後。說
真是一。此正是無明法執也。】

「彼太虗空。云何為汝。成同不同。何況更名是一非一。」

【箋云。彼太虗空。何甞便隨汝執。成同是執一。不同
是執異。法上。真如體上。何處受汝執。為一為異。何
況更名是一非一。是非相對也。】

「則汝了知。六受用根。亦復如是。」

【後比根同喻。
箋云。眼。受用色塵境。意。受用法塵
境。故云受用。此六知根。亦不是一非一。是同不同
也。為此六根無有實體。不可執有多般。】

「由明暗等二種相形。」


【後明六生文六。初眼智文六。初因塵發見。
箋云。
明暗。是眼家所緣境。二種相形對。】

「於妙圓中。黏湛發見。」

【箋云。向妙圓真體之中。黏約愛。湛約性明相。或黏
湛愛心。發得眼根眼識。】

「見精映色。結色成根。」

【二覽色成根。
箋云。見精。則眼識現量心。映帶色
塵結猶結縛。被色塵結縛。成其眼根。】

「根元目為清淨四大。」

【三目大相。
箋云。清淨四大是真。則四大性。根元
目為者。妄即真也。】

「因名眼體。」

【四立根名。
箋云。便有眼根。】

「如蒲萄朵。」

【五象同蒲朵。
箋云。其果。外作紫色。內唯似水。喻
眼根無實。】

「浮根四塵。流逸奔色。」

【六順流奔色。
箋云。假浮根四塵。色香味觸。成其
眼根。流為奔流。逸為蕩逸。奔波於色塵境也。下四
根。准此可知。】

「由動靜等二種相擊。於妙圓中。黏湛發聽。」

【二耳根文六。初因塵發聽。
箋云。相敲擊也。】

「聽精映聲。卷聲成根。」

【二覧聲成根。
箋云。卷猶覽取也。】


「根元目為清淨四大。」

【三目大相。】

「因名耳體。」

【四立根名。】

「如新卷葉。」

【五象同卷葉。
箋云。如新秋葉落一邊而卷。】

「浮根四塵。流逸奔聲。」

【六順流奔聲。】

「由通塞等二種相發。於妙圓中。黏湛發齅。」

【三鼻根文六。初因塵發齅。
箋云。相發者。則顯發
也。】

「齅精映香。納香成根。」

【二覽香成根。
箋云。納則領納香塵也。】

「根元目為清淨四大。」

【二目大相。】

「因名鼻體。」

【四立根名。】

「如雙垂爪。」

【五象同雙爪。
箋云。如雙垂手爪。從下而來。亦云
如懸針筒。】

「浮根四塵。流逸奔香。」

【六順流奔香。】

「由恬變等二種相參。於妙圓中。黏湛發甞。」

【四舌根文六。初因塵發甞。
箋云。參猶參雜也。】


「甞精映味。絞味成根。」

【二覧味成根。
箋云。絞謂絞歷其味塵。】

「根元目為清淨四大。」

【三目大相。】

「因名舌體。」

【四立根名。】

「如初偃月。」

【五象同偃月。
箋云。偃仰也。如初生月。仰在天之
上。】

「浮根四塵。流逸奔味。」

【六順流奔味。】

「由離合等二種相摩。於妙圓中。黏湛發覺。」

【五身根文六。初因塵發覺。
箋云。摩。相摩觸也。發
覺。是身之識。】

「覺精映觸。摶觸成根。」

【二覽觸成根。】

「根元目為清淨四大。」

【三目大相。】

「因名身體。」

【四立根名。】

「如腰鼓顙。」

【五象同鼓顙。
箋云。如腰鼓顙。兩頭大。中間尖。如
人腰小。又云。如立戟槊。鏘槊也。中心小。兩頭開。】

「浮根四塵。流逸奔觸。」


【六順流奔觸。】

「由生滅等二種相續。於妙圓中。黏湛發知。」

【六意根文六。初因塵發知。
箋云。生滅。是意家所
緣境。法廣也。謂六識。依法廣。而住。無法塵亦無六
識。二種相續。乃連環不斷。念念生滅。發知則意識。】

「知精映法。覧法成根。」

【二覧法成根。
箋云。映法。是映帶法塵境。覽法。是
領覧法塵境。成其意根。】

「根元目為清淨四大。」

【三目大相。】

「因名意思。」

【四立根名。
箋云。此中言意思。又以第七識。意是
六識。思是七識。或可。說七識亦得。謂第六憑第七
而住。七是六之根也。】

「如幽室見。」

【五象同幽室。
箋云。言識隱。如夜暗室所見。】

「浮根四塵。流逸奔法。」

【六順流奔法。】

「阿難。如是六根。由彼覺明。有明明覺。失彼精了。黏妄
發光。」

【後引證勸修文三。所觀修文三。初指六迷因。
箋
云。覺是強覺。明是性明。有明是性明。明覺是強覺。
既有性明。便有能明強覺。既有強覺。起來強生覺
照。便失却精明了別之性是真。黏妄。是愛心。發光。

是背體照外。是智家功用。】

「是以汝今離暗離明。無有見體。離動離靜。元無聽質。
無通無塞。齅性不生。非變非恬。甞無所出。不離不合。
覺觸本無。無滅無生。了知安寄。」

【次明離相無見。
箋云。汝今。指阿難也。離却明暗
是眼家所緣境。即無眼識現量心。盖識如羸人。非
杖不起。向下五根亦爾。了知安寄者。了知是意識。
若無法塵。亦無意識。謂凡夫須假境牽心。便有心。
曾無無境心也。】

「汝但不循動靜。合離。恬變。通塞。生滅。明暗。」

【後勸遺塵速證。
箋云。循順也。勸佗不隨順根塵。
即是真現量心。】

「如是十二。」

【箋云。六根六塵也。或一根各具二。六根便成十二。】

「諸有為相。」

【箋云。有為有造作。是前根塵等法。】

「隨拔一根。」

【箋云。意間教佗但向耳根。悟得圓通。一根既返元。
六根齊解脫。】

「脫黏內伏。」

【箋云。脫黏者。一切眾生。不了六根無自性。被佗根
塵所黏。如今悟圓通根。便乃脫黏。不被根塵所縛
也。內伏。則轉識成智也。】

「伏歸元真。」


【箋云。轉識成智。是牒前文。】

「發本明耀。」

【箋云。始覺淨智。發現本來圓明光耀。】

「耀性發明。」

【箋云。躡前文。】

「諸餘五黏。應拔圓脫。」

【箋云。應時圓徧解脫。】

「不由前塵。引起知見。」

【箋云。真性不假前塵。靈靈不昧。了了常知。】

「明不循根。」

【箋云。真明之性。不順根塵。靈源獨耀。】

「寄根明發。」

【箋云。寄伏其根。顯發此真性。此約勝義根。謂一切
眾生。執根能見。不知根不能見。見唯是心。】

「由是六根互相為用。」

【箋云。既不由前塵所起知見六根。便得互用。一根
發識。徧緣諸境。】

「阿難。汝豈不知今此會中。阿那律陀。無目而見。」

【二引現證文二。初引現證人。
箋云。梵語阿泥律
陀。唐言無滅。亦云如意。為過去曾供養獨覺。招感
福緣。至今不滅。如意者。如作如意也。又是佛□弟。
白飯王之子。若言阿㝹樓駄訛也。如意無目能見。
修得半頭天眼。觀三千大千世界。如觀掌中菴摩
羅果。】


「䟦難陀龍。無耳而聽。」

【箋云。梵語䟦難陀龍。唐言賢喜。於諸眾生。發愛樂
心。賢而且喜。賢喜無耳能聽。】

「殑伽神女。非鼻聞香。」

【箋云。即恒河神女。為畢陵伽婆蹉所罵者。非鼻乃
聞香氣。】

「驕梵鉢提。異舌知味。」

【箋云。憍梵。應言牛類。梵語笈房鉢底。唐言牛相。憍
梵鉢底。訛也。過去因偷摘一莖禾果。報墮地獄。五
百生中。作牛償佗。今雖人身。尚作牛蹄牛呞之相。
因號為牛相比丘。異舌是牛舌。又且知味。】

「舜若多神。無身有觸。」

【箋云。□□多即空神也。此空神。無身能受觸。】

「如來光中映令蹔現。」

【箋云。經家問。既無身。將何受觸塵。答云云。此現。是
現定果身也。】

「既為風質。其體元無。」

【箋云。既為風質。即無形也。其體元無。牒無身文。】

「諸滅盡定得寂聲聞。」

【箋云。亦云滅受想定。言滅六兼盡七染分。淨分即
不滅。得寂者。得空寂之理也。】

「如此會中。摩訶迦葉。久滅意根。」

【箋云。梵語迦葉。唐言飲光。是婆羅門姓。飲光。乃仙
人之種。以姓標名。又云。自身光。飲日月光故。意根

則第六識。】

「圓明了知。」

【箋云。是真性。】

「不因心念。」

【箋云。是第六識心念也。念者則冥記義。巳上俱約
無浮塵根。】

「阿難今汝諸根。」

【後勸融迷速證。
箋云。諸根則六根也。】

「若圓拔巳。」

【箋云。一根既返元。六根齊解脫。】

「內瑩發光。」

【箋云。始覺淨智發起光明。】

「如是浮塵。」

【箋云。六根。】

「及器世間。」

【箋云。所依。】

「諸變化相。」

【箋云。是前根塵等皆無實。故云變化相也。】

「如湯銷冰。應念化成無上知覺。」

【箋云。真智如湯。銷佗妄執如冰。應念則少念。少念
則無念。無念則無分別。智與理相應之時。當體便
成無有過上真如靈知覺性。此性。是諸佛如來。本
覺之理。】

「阿難。如彼世人。聚見於眼。」


【後會妄融真文二。初閇根旋異。
箋云。如世間人。
聚種種之見。皆言在於眼。】

「若令急合。暗相現前。六根黯然。頭足相類。」

【箋云。若使令佗。將總急掩兩眼。不觀前境。便觀暗
相當情。一根既如此。六根亦一時急合。黯黯然不
與境對。大似頭之與足一般。】

「彼人以手。循體外繞。彼雖不見。頭足一辨。知覺是同。」

【箋云。彼急合之人。將一隻手順體。外從眼耳鼻等
六根之上。來統一徧。彼眼雖然不見。諸根一時黯
然。頭足一一辨別。一靈知覺之性咸知。又何假諸
根。為一切眾生執眼決定能見。便成主宰。】

「緣見因明。暗成無見。」

【後發照圓明。
箋云。一切眾生緣此見。須假明境
方能見。既言須得明方說見。見暗之時。須不見始
得。何故又見暗。】

「不明自發。則諸暗相。永不能昏。」

【箋云。言此真見性。不假明境。自然而發。即了了分
明。不被煩惱所昏。】

「根塵既銷。」

【箋云。六根六塵。一時銷亡。】

「云何覺明。」

【箋云。始覺智。】

「不成圓妙。」

【箋云。本覺理。】


「阿難白佛言。世尊。如佛說言。因地覺心。欲求常住。要
與果位。名目相應。」

【六通現識斷滅疑文二。初牒前建演起難文八。初
牒前建。
箋云。為前勸中云。汝但不循動靜通塞
等法。隨拔一根。脫黏內伏。伏歸元真等。由是阿難
便難云。若此見聞。離於明暗。猶如念心。離於前塵。
本無所有。云何將此畢竟斷滅。以為修因。於是世
尊。說撞鐘試倒重寐聆音。而答通現識未曾斷滅。
遂勑羅睺羅擊鍾。問阿難言。汝今聞否。阿難大眾
俱言我聞。乃至汝尚顛倒。惑聲為聞。何怪昏迷。以
常為斷。阿難白佛。如佛說言。乃至名目相應。此是
躡前文。此中難佛前文云。若於因地。以生滅心。為
本修因。而求佛乘不生不滅。無有是處。因中須得
不生不滅心。方能合得不生不滅理。佗便躡此語
來難。云何佛說言。因地覺心。是始覺之智。欲求常
住。是本覺之理。若要與果位。名目相應。須是不生
滅心。合不生滅理。若將生滅心。合即不得。下便說
果中七種名目。來難世尊。】

「世尊。如果位中。」

【二述果群名。
箋云。佛界。位中。三身四智。五眼六
通。悉皆具足。】

「菩提涅槃。」

【箋云。梵語菩提。此飜為覺。或飜為道。五菩提中。是
無上菩提。或菩提是有為果。轉染得淨。是生德。如

今為什麼不生二障。障不生。梵語波利匿縛喃。唐
言圓寂。五中。唯大般涅槃。或涅槃是無為果。轉迷
成悟。是顯德。此二。是佛果位中。二轉依果。】

「真如佛性。」

【箋云。真如出十地經。初地徧行。二地最勝。三地勝
流。四地無攝受。五地無差別。六地無染淨。七地法
無差別。八地無增減。九地智自在。十地業自在所
依。此約佛果位真如。是無垢淨真如也。佛性四句
因理行果。今唯果佛性。除因也。或在有情名佛性。
在無情名法性。】

「菴摩羅識。」

【箋云。此云無垢識。則第八識淨分。】

「空如來藏。」

【箋云。亦唯果位。空則二空之理。如來則四智現行。
藏則包滅世出世法。】

「大圓鏡智。」

【箋云。是佛果位。轉八識成大圓鏡智。轉名不轉體
也。】

「是七種名。稱謂雖別。」

【箋云。此七種名。稱說雖別。其體是一。】

「清淨圓滿。體性堅凝。如金剛王。常住不壞。」

【箋云。清淨。離垢染義。圓為圓明。滿為滿足。體是真
如。性是體性。性堅固凝明。如金剛寶不可沮壞。然
此果位七種名目。常住不變壞故。】


「若此見聽。離於明暗動靜通塞。畢竟無體。」

【三克明妄體。
箋云。若此見聽。唯是眼耳二根。攝
取鼻舌身意也。明暗眼根。動靜耳根。欠恬變舌。通
塞鼻。離合身。生滅意。經意此見聞等。離却前境。心
乃無體。】

「猶如念心離於前塵。本無所有。」

【四引六比五。
箋云。冥記曰念。言此第六念心。離
於前塵第五。本無所有。為第六若離五。無所仗立。】

「云何將此畢竟斷滅。以為修因。欲獲如來七常住果。」

【五顯因不稱果。
箋云。如何將此離塵無體之心。
為本修因。欲獲如來下。是果。欲希欲也。】

「世尊。若離明暗。見畢竟空。如無前塵。念自性滅。進退
循環。微細推求。本無我心及我心所。將誰立因。求無
上覺。」

【六再審因虗。
箋云。進則前五無體。退則第六無
依。我心。則八識心也。心所。五十一法。言若無法塵。
六識亦無。】

「如來先說。湛精圓常。違越誠言。終成戲論。云何如來
真實語者。」

【七責自違前說。
箋云。如來先說。乃前文云。若於
因地。以生滅心。為本修因等。湛寂精明。圓滿常住。
此真心也。若求佛果。須用此不生滅心。世尊前來
又違越却誠實之言。終成戲論。無所詮表。如來是
真語者。】


「惟垂大慈。開我蒙恡。」

【八諸會雙途。
箋云。蒙則蒙昧。法則恡惜。此心不
捨。】

「佛告阿難。汝學多聞。未盡諸漏。心中徒知顛倒所因。
真倒現前。實未能識。恐汝誠心。猶未信伏。吾今試將
塵俗諸事。當除汝疑。」

【後對事消疑文二。初撞鐘試倒文二。初正垂問答
文三。初責多聞強惑許對除疑。
箋云。徒空也。空
將顛倒之言□道。云何將此畢竟斷滅。以為修因。
欲獲如來七常住果。真實顛倒現前。汝却不識。誠
猶實也。信猶解也。伏能伏也。言恐汝實未能信解
能伏此妄心。或未能信真心伏妄心。】

「即時如來。勑羅睺羅。擊鐘一聲。問阿難言。汝今聞不。」

【次勑羅睺擊鐘問聲無有文六。初問。
箋云。梵語
羅睺。唐言執日。又云障蔽。非也。是佛之子。此問。密
指五現量識。為親聞。】

「阿難大眾。俱言我聞。」

【次答。】

「鐘歇無聲。佛又問言。汝今聞不。」

【三問。】

「阿難大眾。俱言不聞。」

【四答。】

「時羅睺羅。又擊一聲。佛又問言。汝今聞不。」

【五問。】


「阿難大眾。又言俱聞。」

【六答。
箋云。問答三重。經意就聞性上問。】

「佛問阿難。汝云何聞。云何不聞。」

【後雙徵有無文二。初問。】

「阿難大眾。俱白佛言。鐘聲若擊。則我得聞。擊久聲銷。
音響雙絕。則名無聞。」

【後答。
箋云。音乃鐘音。響則應山谷作聲響。】

「如來又勑羅睺擊鐘。問阿難言。爾今聲不。」

【後立惑彰迷文二。初隨聲問答文六。初問。
箋云。
就塵上問。欲破妄執。且將塵惑性看。其還能簡得
性之與塵二法。】

「阿難大眾。俱言有聲。」

【次答。】

「少選聲銷。佛又問言。爾今聲不。」

【三問。
箋云。選猶退也。】

「阿難大眾。答言無聲。」

【四答。】

「有頃羅睺更來撞鐘。佛又問言。爾今聲不。」

【五問。
箋云。頃尅之問。也。】

「阿難大眾。俱言有聲。」

【六答。】

「佛問阿難。汝云何聲。云何無聲。」

【後牒諸有無文二。初問。】

「阿難大眾。俱白佛言。鐘聲若擊。則名有聲。擊久聲銷。

音響雙絕。則名無聲。」

【後答。】

「佛語阿難及諸大眾。汝今云何自語矯亂。」

【後顯塵諸心常文三。初對簡斷常文二。初責隨心
惑文三。初標責。
箋云。矯誑作亂也。此責佗將聲
惑聞。不塵聲塵□謝。聞聲常存。】

「大眾阿難。俱時問佛。我今云何名為矯亂。」

【次推過。】

「佛言。我問汝聞。汝則言聞。又問汝聲。汝則言聲。唯聞
與聲。報答無定。如是云何不名矯亂。」

【後顯述。
箋云。報答無定。謂問性是常。聲塵答謝。
□聞□雜聲塵。此乃自心不定。隨塵有無。正是矯
亂。云何言不矯亂。】

「阿難。聲銷無響。汝說無聞。若實無聞。聞性巳滅。同于
枯木。鐘聲更擊。汝云何知。」

【後正簡心常文六。同類滅同枯責聞重響。
箋云。
聲銷無響。便說無聞。聞性巳滅。喻同枯木無情之
物。】

「知有知無。」

【二顯塵生滅簡性常在文三。初顯性雙知。
箋云。
聞性。有聲無聲皆知。】

「自是聲塵。或無或有。」

【次表塵生滅。
箋云。聲塵或有或無故不足。】

「豈彼聞性。為汝有無。」


【後指體常如。
箋云。聞性不隨有無。】

「聞實云無。誰知無者。」

【三再責知無。
箋云。汝若言聞性實是言無。知無
者誰。】

「是故阿難。聲於聞中。自有生滅。非為汝聞。聲生聲滅。
令汝聞性。為有為無。」

【四顯不隨無有。
箋云。非是汝之聞性。隨佗聲塵
生滅。今汝聞性。為有為無。聞聲乃有乃無不定。聞
性恒常□因何將□惑聞。說聞性與聲塵一般。】

「汝尚顛倒。惑聲為聞。何怪昏迷。以常為斷。」

【五牒前迷響責昧心常。
箋云。是何鬼怪如此昏
暗迷妄。以常性為斷聲。】

「終不應言離諸動靜閉塞開通。說聞無性。」

【六重結心恒使袪塵惑。
箋云。閉塞。鼻家所緣境。
開通。眼家所緣境。言終不應說離却前塵。便無性
也。】

「如重睡人。眠熟牀枕。其家有人。於彼睡時。擣練舂米。
其人夢中。聞舂擣聲。別作佗物。或為擊鼓。或為撞鐘。
即於夢時。自怪其鐘。為木石響。」

【次重明寂喻文三。初重□聆音。
箋云。寤時。是第
六識。與五同緣。此一靈之性。了了分明。此是明了
意識。重寐乃是第六識歸種。此一分真性。亦乃不
昏。木則舂米音。擣是擣練音。為夢中取境不正故。
別作佗物。】


「於時忽寤。遄知杵音。自告家人。我正夢時。惑此舂音。
將為鼓響。」

【次寤陳聞惑。
箋云。遄速也。惑疑惑也。舂米擣練
皆杵。】

「阿難。是人夢中。豈憶靜搖開閇通塞。其形雖寐。聞性
不昏。縱汝形銷。命光遷謝。此性云何為汝銷滅。」

【後顯性無遷。
箋云。開閇是眼。不但睡時。假饒此
身滅時。縱汝形銷死去。此一分真性也在。命光身
命也。】

「以諸眾生從無始來。循諸色聲。逐念流轉。曾不開悟
性靜妙常。不循所常。逐諸生滅。由是生生雜染流轉。」

【後勸離塵圓證文二。初愍述心逐境。
箋云。順色。
是眼見色塵□□耳聽聲塵。此約夢中意識。苦諦
名流。集諦名轉。念是第六識。流為遷流。轉為改轉。
汝曾無少許開通悟解。性是體性。性淨是清淨。妙
即微妙。常乃真常。又不能順此所常真理。妄識一
向逐其前塵生滅。因由此界生佗界生。或可。生了
又生。雜染。乃虗妄之法。逐妄遷流改轉。】

「若棄生滅。守於真常。常光現前。塵根識心。應時銷落。
想相為塵。識情為垢。二俱遠離。則汝法眼。應時清明。
云何不成無上知覺。」

【後勸拂垢圓真。
箋云。守者得也。或守確觀義。常
光智也。智光顯發。因相生想。名為想相。是三能變
識也。見相二分一時棄捨。悟法如眼見物。或法眼

觀真。是根本智。應時清明。是後得智。無上知覺。是
本覺理。問前文□佗此五□□心此□因何又教
佗離却此妄識耶。答為前見佗執此現識斷滅。所
以佛且撥却塵□恒間性無滅。乃是就□量心。指
此□令離。妄識是相。真現量心也。】

大佛頂首楞嚴經卷第四下
