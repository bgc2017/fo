











No. 1307-A
 萬松老人評唱天童覺和尚拈古請
 益錄序

最初。威音王以前。早有箇無孔鐵鎚。大悲通身八萬
四千姥陀羅臂。摸索不著。洞山之後。有無手人。上天
童山頂。拋向九霄雲外。下長蘆岸邊。沈在千尋海底。
是可忍也。於是百般拈弄。遂成百則。百年之後。湛然
居士。斷送萬松。再呈醜拙。萬松曰。雪巖先師。亦曾於
王山頂上。滏水岸邊。舉洞山示眾云。初秋夏末。兄弟
或東或西。直須向萬里無寸草處去。良久云。祇如萬
里無寸草處。又作麼生去。石霜云。出門便是草。大陽
云。直饒不出門。亦是草漫漫地。師拈云。三箇老漢。雖
然異口同音。未免撞頭磕額。何也。一人大開口了合
不得。一人高擡脚了放不下。一人緊閉門了出不去。
王山即不然。遍十方界非外。全在一微塵。在一微塵
非內。遍十方界。祇這一微塵許。也須及盡不可得。向
那裏安門。甚麼入草。還會麼。休侵洞嶺初秋草。請看
疎山臘月蓮。萬松忝授緒餘。義無牢讓。自庚寅九月
旦請益。纔廿七日。不覺伎倆巳盡。撩人笑話。老不歇
心。激我雲仍。少當努力。他後失笑。無孔竅生鐵團。幾

曾動著絲毫。方知萬松野老。從來不犯手勢。二十八
日序。

萬松請益百則。老骨董。其詞源滾滾。放肆汪洋。開
合卷舒。具大自在。然雖如是。不無他指鹿為馬。證
龜成鱉。奈有傍不肯的在。爭似山野。無禪可參。無
說可說。免使諸人。生愛憎取捨也。

萬歷丁未仲冬　　少室後參　覺虗一　識

請益錄目錄


  
  * 卷上
  
  * (一)文殊過夏
  * (二)臥輪伎倆
  * (三)百丈上堂
  * (四)南泉圓相
  * (五)洞山尊貴
  * (六)法燈開堂
  * (七)香嚴上樹
  * (八)風穴離微
  * (九)玄沙過患
  * (十)蓮華不住
  * (十一)雪峰飯羅
  * (十二)智門蓮華
  * (十三)雲盖萬戶
  * (十四)睦州在我
  * (十五)法眼如來
  * (十六)馬祖圓相
  * (十七)廣德靈利
  * (十八)雪峯普請
  * (十九)漸源捲簾
  * (二十)保福光境
  * (二一)乾峯三病
  * (二二)溈山問仰
  * (二三)趙州有無
  * (二四)臨濟賓主
  * (二五)洞山賓主
  * (二六)雲門佛法
  * (二七)溈仰摘茶
  * (二八)楞嚴推心
  * (二九)長慶有望
  * (三十)石霜出世
  * (三一)雪峯古㵎
  * (三二)國師侍者
  * (三三)韶山是非
  * (三四)臨濟禍事
  * (三五)洞山體佛
  * (三六)脩山凡夫

  * (三七)石梯問去
  * (三八)法眼聲色
  * (三九)夾山目前
  * (四十)趙州把定
  * (四一)靈雲露柱
  * (四二)石鞏弓箭
  * (四三)雲門法身
  * (四四)曹山父子
  * (四五)白水沙水
  * (四六)參同回互
  * (四七)芭蕉拄杖
  * (四八)香嚴枯木
  * (四九)三藏他心
  * (五十)陸亘坐臥
  * 卷下
  
  * (五一)文殊出定
  * (五二)雪峯古鏡
  * (五三)長慶示眾
  * (五四)盤山心佛
  * (五五)金峯分院
  * (五六)曹山出世
  * (五七)雲門無滯
  * (五八)乾峯一二
  * (五九)巖頭辭山
  * (六十)南泉水牯
  * (六一)黃蘗問事
  * (六二)仰山問僧
  * (六三)三聖逢人
  * (六四)聲明玄沙
  * (六五)長沙轉物
  * (六六)灌溪二杓
  * (六七)僧問睦州
  * (六八)南園撫掌
  * (六九)雲門前後
  * (七十)壽聖釣錐
  * (七一)曹山死貓
  * (七二)大慈識病
  * (七三)雪峯三下
  * (七四)雲巖石室
  * (七五)南泉翫月
  * (七六)玄沙無縫塔
  * (七七)古德道場
  * (七八)龍牙烏龜
  * (七九)欽山三關
  * (八十)趙州闘劣
  * (八一)玄沙三病
  * (八二)大慈合伴
  * (八三)僧問石霜
  * (八四)三平見聞
  * (八五)大隨普賢
  * (八六)玄沙圓相
  * (八七)雪竇砂水
  * (八八)密師把針
  * (八九)陳操勘僧
  * (九十)雪峰淘米
  * (九一)芭蕉好惡
  * (九二)大慈行說
  * (九三)水潦大悟
  * (九四)古德法身
  * (九五)布袋彌勒
  * (九六)趙州揀擇
  * (九七)睦州毛端
  * (九八)南泉至莊
  * (九九)洞山鉢袋

請益錄目錄(終)

萬松老人評唱天童覺和尚拈古請
益錄卷第一
後學性一閱生生道人梓

第一則文殊過夏

舉世尊因自恣日。文殊三處過夏。(大人得自在)迦葉欲
擯出文殊(小縣多官防)纔近椎。乃見百千萬億文殊。(更有
文殊。是文殊者)迦葉盡其神力。椎不能舉。(大庾嶺頭。不似今日)世尊
遂問。汝擯那箇文殊。(打云這箇)迦葉無對。(早知今日成閒管。悔不當
時用好心)天童拈云。金色頭陀。有心無膽。(慚惶銅面具。尀耐蠟愴頭)
當時盡令而行。(和尚禪床。不多穩便)莫道百千萬億文殊。祇
這黃面瞿曇。也與擯出。(珍重天童與萬松)若能如是。不唯
壁立真風。(是甚汗臭氣)亦令後人知我衲僧門下。著你
閑佛祖不得(知君眼窄)。

師云。梵語曼殊室利。此云妙吉祥。一曰濡首。或曰妙
德。或稱童真。一曰法王子。葢教中謂。信首文殊為小
男。位後普賢為長子。梵語迦葉。此云飲光。一曰大龜
氏。或號摩訶迦葉。揀異優樓頻螺。伽耶。那提。三迦葉
波。此二大士。雖示菩薩聲聞。一是七祖佛師。一是宗
門鼻祖。所為自恣日者。非謂夏末自縱放逸。律中恣

舉見聞疑罪。文殊三處過夏。一月在王宮。一月婬舍。
一月小童學。迦葉既掌叢林規矩。見伊破夏敗羣。不
可放過。佛果道。大象不遊兔徑。燕雀安知鴻鵠。法華
道。乃至於王後宮。現為女身。而說是經。乃至虎穴魔
宮。正好神通遊戲。一等自了漢。東行不見西行利。巧
兒做處拙兒孫。二祖所謂我自調心。非干汝事。迦葉
內祕外現。舉椎欲罰。乃見百億文殊。盡其神力。椎不
能舉。直饒踢倒靜樁。大似打破戽鬪。誣人之罪。以罪
加之。正賊走了。邏蹤人喫棒。所以世尊道。汝擯那箇
文殊。萬松道。來說是非者。便是是非人。迦葉飲氣吞
聲。大似銜冤負屈。贏得天童道。金色頭陀。有心無膽。
金色者。昔有貧女。得一金珠。倩鍛金師。補佛像面。皆
報金色。映奪天光。故號飲光。弊服五錢。乞食貧里。小
乘律中。行十二事。梵網經中。用十八物。故號頭陀。亦
曰杜多。亦言抖擻。葢振衣彈冠之義。天童點伊鵰心
鴈爪。能做不能當。當道掘坑。路見不平。所謂矢到弦
上。不可不發。也把瞿曇一時擯出。且留迦葉看堂。既
圖壁立真風。亦合權留佛祀。不見道。花又不損。蜜又
得成。

第二則臥輪伎倆

舉臥輪禪師偈云。臥輪有伎倆。(少賣弄)能斷百思想。
(吾不如汝)對境心不起。(言清行濁漢)菩提日日長。(穿過天。窗拄起屋脊)
六祖聞云。慧能無伎倆。(巳太多生)不斷百思想。(有甚閒工夫)
對境心數起。(自罵自招)菩提作麼長。(尊鑑不錯)天童拈云。葵

花向日。(李陵持漢節)柳絮隨風(潘閬倒騎驢)。

師云。臥輪禪師。不入祖燈。向今時生死路頭。且作箇
小歇場。即不無他。本色衲子正眼覷著。祇是箇驢前
馬後漢。其奈人無小使。不成君子。且少他不得。一等
守默癡禪。鈍猫守窟。養得如癡似訥。把些子㤓功。貼
在額上道。臥輪有伎倆。能斷百思想。近日有全真道
士。懇求教言道。弟子三十餘年。打疊妄心不下。萬松
道。我有四問。舉似全真輩。一問妄心。有來多少時也。
二問元來有妄心不。三問妄心作麼生斷。四問妄心
斷即是。不斷即是。其人拜謝去不再來。黃山趙文孺
親覲圓通善國師。嘗作頌曰。妄想元來本自真。除時
又起一重塵。言思動靜承誰力。子細看來無別人。公
每遇先亡追薦之辰。手書佛經。篤信君子。近代無處
其右者。他雖是箇俗士。一期出語。頓超臥輪三十年
㤓功。所以天台智者道。加工減悟。腫不益肥。頓悟漸
修。日劫相倍。圓覺經道。於諸妄心。亦不息滅。又道。末
世眾生。說病為法。是故名為可憐愍者。一僧久參未
徹。向萬松舉同參道。見色如空華。聞聲如谷響。自謂
了事衲僧。某以為不然。內若不應。外不能為。一心不
生。萬緣俱息。同參物虗。某甲神靜。二者孰愈。萬松道。
徐六擔板。各見一邊。臥輪道。對境心不起。正與久參
未徹者僻見一般。忠國師謂南方禪客曰。我這裏身
心一如。身外無餘。菩提非根生。云何更增長。六祖聞
而斥之乃曰。此偈未明心地。若依行。是加繫縛。因和

之曰。慧能無伎倆。不斷百思想。慧能。是祖之法諱。且
對前偈。道無伎倆。雖云稱性之談。未出斷常二見。正
如北宗時時勤拂拭。莫使惹塵埃。祖和曰。本來無一
物。何處惹塵埃。敵體對證。救弊之談。磁州老師。頌靈
苗瑞草。野父愁耘道。為報農夫休費力。等閒鋤殺濟
人禾。所以不斷百思想。永明道。妄想興而涅槃現。塵
勞起而佛道成。對境心數起。一上神通。不同小小。三
祖道。圓同太虗。無欠無餘。忽然撑破虗空。也是一場
奇怪。且道菩提作麼生長。休得也。

第三則百丈上堂

舉百丈上堂。(伎倆巳盡)大眾方集。(圖箇什麼)以拄杖一時打
去。(因誰致得)復召云。大眾。(却好報讐)眾回首。(生銕面皮)丈云。是什
麼。(果然不識)黃蘗上堂。(六月日頭到處熱)大眾方集。(趂慣豕隊)復召
云。大眾。(大人得自在)眾回首。(家家觀世音)蘗云。月似彎弓。少
雨多風。(休道山僧不道來)雪竇云。若是雪竇集眾。以拄杖
打散便休。(更有收人在後頭)天童拈云。下媒求鴿。(終日覓不得)
直鈎釣魚。(有時還自來)各有接物利生底手段。(離是善因。而招
惡報)若是牢籠不住。呼喚不回底漢。又作麼生。(正落萬松
圈裏)以拄杖擊香臺一下(幾乎放過)。

師云。睦州示眾道。我見百丈。不識好惡。大眾方集。以
柱杖一時打去。復召云。大眾。眾回首。丈云。是甚麼。有
甚共語處。不露鋒骨句。未語先分付。進步口喃喃。知
君太罔措。溈山問仰山。忽有人問。一切眾生但有業
識茫茫。無本可據。子作麼生驗。仰云。若有僧來即召

云某甲。僧回首。乃云。是甚麼。待伊擬議。向道非唯業
識茫茫。亦乃無本可據。溈云。善哉。大丞相舒王道。我
得雪峰一句語。做宰相。這老漢常向人道。是甚麼。萬
松道。疑則別參。黃蘗道。月似彎弓。少雨多風。南方人
祈雨。以此占之。又云。月如仰瓦。不求自下。此歷日家
上弦下弦。黃蘗舉此示眾。如外科取牙。不犯手勢。睦
州[占*支]斤邈兩道。猶較些子。谷隱聰云。前來甚是奇特。
後來龍頭蛇尾。萬松道。沒量大尊宿。語脉裏轉却。天
聖泰云。殺人須見血。萬松道。要且無活人劍。雪竇道。
說甚猶較。直是未在。雖道不犯手勢。奈何骨血生離。
雪竇趂散便休。也好折折柱杖。又道。或有箇無孔鐵
鎚。為眾竭力。善能擔荷。祇園洗足跏趺坐。大地山河
鐵打成。孤迥迥。圓陀陀。無棱縫。針劄不入。早是起模
畫樣了也。又道。可以籠罩古今。乾坤把斷。又驀拈拄
杖云。放過一著。萬松道。草本不勞拈出。天童拈云。下
媒求鴿。直鈎釣魚。直鈎釣獰龍。曲鈎釣蝦蟆。雪竇覿
面全提。猶較華亭百步。他道垂絲千尺。意在深潭。離
鈎三寸。子何不道。萬松嘗舉雲峰悅參大愚芝。未放
告香入室。且令化炭化米。復充堂司。引篾觸盆。忽然
大悟。方見芝公為人處。天童道。各有接物利生底手
段。我眼本正。因師故邪。淨眼撒沙。他還甘麼。玄沙道。
牢籠不肯住。呼喚不回頭。古聖不安排。至今無處所。
所以萬松道。海為龍世界。天是鶴家鄉。金剛圈子一
任𨁝跳。天童柱杖擊香臺。聖僧髑髏百襍碎。珍重諸

人。各請穩便。

第四則南泉圓相

舉南泉。歸宗。麻谷。禮拜忠國師。(這山望着那山高)泉於路
上畫一圓相云。道得即去。(三人同行。必有我師)宗於圓相中
坐。(欺敵者亡)谷作女人拜。(不負初心)泉云。恁麼則不去也。(何不
早道)宗云。是何心行。(悔不慎當初)天童拈云。我當時若見。
便與撥却圓相。(看脚下)不唯打破南泉窠窟。(欽師猶被馬師
惑)亦乃教歸宗無著身處。(萬松軒裏。海納百川)麻谷呈伎倆
不得。(不妨省力)泉云恁麼則不去也。(未出三門。巳打退鼓)果然果
然(五更侵早起。更有夜行人)。

師云。蒲州麻谷寶徹禪師。平欺臨濟攙奪禪床。互換
之機。叢林標榜。黃蘗道。馬祖出八十餘員大善知識。
箇箇阿轆轆地。唯歸宗却較些子。馬祖道。經入藏。禪
歸海。唯有普願。獨超物外。普願。南泉法諱也。三人同
參馬祖。紹讓祖為孫。禮國師為祖。泉於路上畫一圓
相。直饒脫體傳神。爭似一迴親見。歸宗高步毗盧頂
𩕳。坐斷報化佛頭。要且無出身之路。麻谷狸奴拜鴈。
向天津橋上。瓜州渡頭。大耳三藏。鼻尖上。眼睛裏。巳
相見了。南泉藏身計穩。陷虎機深。一舉萬全。自為得
䇿。其奈天童有先見之明。使探馬扼其歸路。眾中道。
萬松判這公案。說假三分相似。但向道。孫劉不入曹
公手。典午無由得坐朝(舊本作晴)。

第五則洞山尊貴

舉洞山到北巖。(道曠無涯。逢人不盡)巖問什麼處來。(老老大大。來處

也不知)山云。湖南來。(公驗分明)巖云。觀察使姓什麼。(和尚萆宗)
山云。不得姓。(未聞家譜)巖云。名什麼。(切忌當頭)山云。不得名。
(巳是觸諱)巖云。還理事也無。(未見出廳)山云。自有廊幕在。(𢍉不
動尊)巖云。還出入不。(某甲特來參見)山云。不出入。(脚下烟生)巖云。
豈不出入。(誣人之罪。以罪加之)山拂袖出去。(話不投機一句多)巖來
日侵早入堂。召洞山云。昨日問上座話。不稱老僧
意。一夜不安。(駟不及舌)今請上座別下一轉語。若愜老
僧意。便開粥相伴過夏。(禮下於人。必有所告)山云。却請和尚
問。(當仁不讓)巖云。不出入事如何。(不恥下問)山云。太尊貴生。
(仰望不及。讚歎有分)巖乃開粥同過夏。(特為過茶。未為分外)天童拈云。
主張門戶。自有傍來。(袖手仰成)拱默威嚴。誰敢正視。(覷着
則瞎)借功施設。(採汲不虛施)轉位提持。(却又恁麼來)全成左右
分權。(孤輪匪運。隻翼難沖)不犯尊貴一路。(識法者懼)還知尊貴處
麼。(密室不通風)寶殿無人不侍立。(退假免參)不種梧桐免鳳
來(萬般祥瑞不如無)。

師云。鄂州北巖明哲禪師。或曰栢巖。傳為栢顏。訛也。
今中山府。栢巖山。塔寺俱存。在唐縣界。師嘗有頌曰。
野寺絕依念。空山曾遍行。老來披衲重。病起讀經生。
乞食嫌村遠。尋溪愛路平。多年栢巖住。不記栢巖名。
閬仙賈島哭師詩曰。苔覆石牀新。吾師占幾春。寫留
行道影。焚却坐禪身。塔院關松雪。僧堂鎖隙塵。自慚
雙泪下。不是解空人。頌詩刻石具在。高僧詩。謂前篇
乃清塞贈栢巖所作。此方既號栢巖。鄂州宜號北巖。
師居兩處。故有二名。無盡辯誤云。栢巖有二。一定州

出馬祖。一鄂州出藥山。鄂又名栢顏。與馬祖無由緣。
故今除定從鄂。諸錄無此頌詩。萬松錄出。學者應知。
燈錄洞山。密師伯。同訪北巖。天童略之。不害正意。巖
問觀察姓名。洞山善能迴互。理事出入。不傷風化。北
巖道。豈不出入。出言如箭。邪不可發。入耳無根。深不
可拔。降尊就卑。請洞山代語。放此話行。不妨公器。天
童得當家針線。順手鉆鎚。便道主張門戶。自有傍來。
與後借功施設。左右分權。總明廊幙邊事。拱默威嚴。
誰敢正視。總明尊貴邊事。王山法祖和尚云。既有尊
貴之位。須明尊貴底人。須知尊貴底人。不處尊貴之
位。方明尊貴。不落階級。忽若偏正互縱橫。兩頭俱坐
斷。又作麼生。不見雲巖舉掃帚云。這箇是第幾月。便
見一椎兩當。還知天童向上尊貴一路麼。漁歌驚起
沙汀鷺。飛出蘆花不見踪。

第六則法燈開堂

舉法燈開堂謂眾曰。(劈破面皮。解開布袋)山僧本欲跧棲巖
竇。(柢是自家把不定)又緣清凉老人有不了底公案。(刁狡不良。
教唆詞訟)今日出來為他分析。(曹司易勘。一欵便招)僧云。如何是
不了底公案。(把髻投衙。替人償命)燈便打云。祖禰不了。殃及
兒孫。(隨狀陳首。所供是實)僧云。過在什麼處。(你秪管喫棒)燈云。過
在我殃及你。(車不橫推。理無曲斷)天童拈云。這僧若是箇漢。
出來便與掀倒禪牀。(眼自爭先得)不唯自己有出身之
路。(籌因打劫贏)亦免見祖禰不了殃及兒孫(有智無智。十萬八千)。

師云。金陵府。清涼法燈禪師。諱泰欽。性豪逸。不事事。

眾易之。獨法眼偉其器。眼問眾。虎項上金鈴。甚人解
得。眾無對。燈適至。眼問之。燈曰。繫者解得。眼順世。燈
奉旨住清涼。開堂謂眾云。山僧本欲跧棲巖竇。又緣
清涼老人有不了底公案。今日出來為他分析。法燈
先自帶三百斤鐵枷。猶自便爭好鬬。論州嚇縣。太煞
不顧危亡。李後主為鄭王時。先參法眼。問燈。先師有
甚不了底公案。燈云。現分析底。主吐舌。可謂識法者
恐。這僧問如何是不了底公案。與刑人腐夫爭衡。著
甚來由。燈便打。黃狗作罪。黑狗受殃。推過不是好手。
謝他却不謾人道。祖禰不了。殃及兒孫。忽若兒孫不
了。殃及祖禰。這棒本合法燈倒招。累他法眼上梁不
正。這僧既當斷不斷。更問過在什麼處。抱贓呌屈。再
犯不容。法燈自合盡令而行。更道過在我。殃及你。如
來禪即不無。祖師禪未夢見在。翠巖芝道。為眾竭力。
禍出私門。可謂切中其病。雲峰悅道。這老漢一期與
奪。也似絕後光前。及乎拶著。又却龍頭蛇尾。如今莫
有為清涼作主底麼。萬松道。念和尚年尊。天童拈云。
這僧若是箇漢。出來便與掀倒禪牀。不唯自已有出
身之路。亦免見祖禰不了殃及兒孫。法燈分析。這僧
掀倒禪牀。天童分析。也合照顧脚下。萬松席下。忽有
箇出來。大棒趂出三門外。還見後主吐舌處麼。險。

第七則香嚴上樹

舉香嚴垂語云。(切忌掩耳)如人上樹。(著甚死急)口銜樹枝。(開口)
手不攀枝。(撒手)脚不踏枝。(放脚)下有人問西來意。(便答)若

不對。違他所問。(教你便答)若對又喪身失命。(你但對。我管償命)
正當恁麼時作麼生即是。(青天白日。說甚是不是)有虎頭招
上座云。樹上即不問。未上樹請和尚道。(省人多少心力)香
嚴呵呵大笑。(却不喪身失命)雪竇云。樹上道即易。(關)樹下
道即難。(與虎頭同參)老僧上樹也。致將一問來。(大𥋇着眼。秪管
說夢)天童拈云。虎頭上座。是箇惡賊。(香嚴師首。和尚窩家)用無
義手。打不妨家。(賊偷賊物。減死一等)直饒本色作家。往往做
手脚不辦。(若是萬松。即時擒下)雪竇是別機宜識休咎底漢。
(秪為同火下)到這裏亦祗得藏身露影。(賊兒膽底虗。映山曲䚄脊)還
會香嚴做處麼。(弄巧成拙。有甚難見)三千劍客今何在。(點即不到)
獨許莊周見太平(到即不點)。

師云。翠巖芝道。問者對者。不免喪身失命。如今衲僧
作麼生。古人高高山頂立。嶮峻處却平易。深深海底
行。平易處却嶮峻。他道如今衲子作麼生。萬松祗管
看。如人在千尺井中。不假寸繩便出。陸亘瓶鵝。不呼
在外。便見香嚴為人手段。佛果道。諸方老漢得箇見
處。直得千方萬計。提起為人。更不囊藏被葢。立箇喻
令人易曉。却成難曉。何故。為慈悲深厚。令人轉生情
解。若是慈悲較淺。却較些子。你若纔生樹上樹下。對
與不對。轉生義路。墮在常情。卒難透得。又道看他得
底人迥別。便知落處。香嚴纔舉虎頭招上座便出云。
樹上即不問。未上樹請和尚道。此與雪竇。樹上道即
易。樹下道即難。更無兩樣。怎不教香嚴呵呵大笑。若
是萬松作虎頭上座。纔見垂語。便與呵呵大笑。看你

面皮厚多少。佛果又道。如今山僧是上樹是不上樹。
是對是不對。你且道佛果是直捷相為那。為復別有
機關。天童道。虎頭上座是箇惡賊。萬松不是迴機倒
䇡道。香嚴是箇惡賊。白拈巧偷。當面換人眼睛。豈止
做手脚不辦。雪竇別機宜。識休咎。祗解掩耳偷鈴。掩
鼻偷香。總被萬松并贓捉獲。天童道。還會香嚴做處
麼。萬松道。生為盜跖。死見宋江。天童末後云。三千劍
客今何在。獨許莊周見太平。萬松道。撥亂烟塵也不
少。如何是萬松定乾坤底劍。臨崕伐却香嚴樹。覿面
相呈請益時。

第八則風穴離微

舉僧問風穴。(這孟婆起也)語默涉離微。如何通不犯。(禍不
單行)穴云。常憶江南三月裏。鷓鴣啼處百花香。(言滿天下
無口過)雪竇云。劈腹剜心。(當言不避截舌)天童拈云。露躶躶。
圓陀陀。直是無稜縫。(開也)且道風穴無稜縫。何似雪
竇無稜縫。(白洪崖打赤洪崖)還會麼。和光惹事。(花從愛惜落)刮
篤成家(草逐棄嫌生)。

師云。風穴應小釋迦讖。無盡居士。謂仰山後身。如投
子為慈濟再來。雪竇號雲門重顯。語錄行世。號眾吼
集。有僧問語默涉離微。如何通不犯。語是謗。默是誑。
語默向上有事在。外道問佛。不問有言。不問無言。世
尊良久。外道禮謝云。世尊大慈大悲。開我迷雲。令我
得入。肇法師寶藏論。離微體妙品。其出微。其入離。知
入離。外塵無所依。知出微。內心無所為。內心無所為。

諸見不能移。外塵無所依。萬有不能羈。葢語涉於微。
默涉於離。故云語默涉離微。又問如何通不犯。勝默
和尚以此語勘僧。謂之誑謗關。凡有三重。單雙不犯。
法眼洞明者。纔舉便知落處。風穴道。常憶江南三月
裏。鷓鴣啼處百花香。香。一作鮮。二字皆可。此三關之
一也。佛果在五祖為元座。有僧請益風穴語默涉離
微。如何通不犯因緣。偶佛鑑來。果曰。懃兄可為頌出
布施他。鑑即頌曰。彩雲影裏仙人現。手把紅羅扇遮
面。急須著眼看仙人。莫看仙人手中扇。果深喜之。雪
竇道。劈腹剜心又作麼生。萬松道。麤言及細語。皆歸
第一義。又道。因風吹火。別是一家。傷鱉恕龜。少應有
主。雪竇風穴。文武兼濟。將相雙權。闕一不可。天童拈
云。露躶躶。圓陀陀。直是無稜縫。萬松道。天童點破。七
華八裂了也。更道風穴無稜縫。何似雪竇無稜縫。萬
松道。芍藥花開菩薩面。椶櫚樹長夜叉頭。天童道。和
光惹事。刮篤成家。更無百端軟語。作頌德之辭。祗有
三尺神鋒。為報恩之物。

第九則玄沙過患

舉玄沙問鏡清。(伯牙與子期。不是閒相識)古人道。不見一法。是
大過患。(銷鎔頓入不思議)你且道。不見甚麼法。(學人從來不眼華)
清指露柱云。莫是這箇法麼。(逢人且說三分話)沙云。浙中
清水白米從你喫。佛法未夢見在。(將謂無人證明)天童拈
云。鏡清當時恁麼答。玄沙末後恁麼道。還相契也
無。(讚之雙美。毀之兩傷)然則鏡清。久不作佛法夢也。(空遊山水。百無

所能)須是玄沙。同參始得(是精識精)。

師云。福州玄沙師備禪師。衲帔芒鞋。雪峰稱備頭陀
再來人也。杭州龍冊道怤禪師。嘗住越州鏡湖三十
年。故號鏡清。與玄沙同嗣雪峰。華嚴普賢菩薩云。我
不見一法。為大過失。毒於瞋者。佛果道。六根本中。唯
瞋最毒。玄沙錯此經問。勘辨鏡清。古人道。不見一法。
為大過患。你且道。不見甚麼法。若依經旨。祗合道一
念瞋心起。百萬障門開。鏡清深辨來風。撥轉機輪。却
指露柱道。莫是這箇法麼。萬松道。莫道這箇。那箇也
走作。天童以普賢為古人。不害大意。佛果又作涅槃
經。未知何據。因辨於此。學者應知。玄沙用衲僧巴鼻
道。浙中清水白米許你喫。佛法未夢見在。鏡清嘗住
鏡湖。本溫州人。住龍冊寺。故指浙中清水白米。這佛
法未夢見在。有褒有貶。有殺有活。惠安顗和尚勘僧
曰。上座信心也不具。好言語往往錯會。佛果於不見
一法為大過患著語云。和尚自屎不覺臭。一則公案。
不出此句。入理深談。最為極唱。雪竇拈云。大小鏡清。
被玄沙熱謾。萬松道。切忌以已方人。雪竇代云。我當
時若見。但向他道。靈山授記未到如此。萬松道。便重
不便輕。天童拈道。鏡清當時恁麼答。玄沙末後恁麼
道。還相契也無。萬松道。會得途中受用。不會世諦流
布。天童末後道。然則鏡清。久不作佛法夢也。須是玄
沙同參始得。萬松道。父為子隱。直在其中。具眼底辨取。

第十則蓮華不住


舉蓮華庵主。拈拄杖示眾云。(奪取便打)古人到這裏。為
什麼不肯住。(客僧不合作寺主)眾無語。(羞殺拄杖)自代云。為他
途路不得力。(遠客歸去來。在家貧亦好)復云。畢竟如何。(折做八截。燒灰
颺却)又自云。楖𣗖橫擔不顧人。直入千峯萬峰去。(借師
拄杖。暫出山門)天童拈云。負入不負出。本色住山人。(且無刀斧
痕)思大吞盡諸佛。(要且吐不出)普眼不見普賢。(瞎)且道
病在什麼處。(必死之疾。難為針艾)驀拈拄杖卓一下云。(且作死馬
醫)官不容針。私通車馬(不但登山兼打狗)。

師云。江州廬山蓮華峰祥庵主。嗣奉先深禪師。雲門
嫡孫。知見甚高。氣壓諸方。履踐分明。非常情所測。師
臨終上堂。舉拄杖問眾曰。汝道古佛到這裏。為什麼
不肯住。萬松道。生怕枯樁繫鈍驢。石室行者。善道禪
師時遭沙汰。常以拄杖示眾曰。過去諸佛也恁麼。未
來諸佛也恁麼。現在諸佛也恁麼。萬松道。歷代祖師
不恁麼。不見道。丈夫自有沖天志。不向如來行處行。
雪峰一日僧堂前拈拄杖示眾云。這箇祗為中下根
人。時有僧出問云。忽遇上上人來時如何。峰拈拄杖
便去。雲門云。我即不似雪峯。打破狼藉。僧問未審和
尚如何。雲門便打。萬松道。狼藉不少。駙馬都尉李文
和公。公主貴降。命三大宗師同日陞座。末後葉縣。橫
拄杖就膝上。抝作兩截。便下座。公曰。老作家手段終
別。縣云。都尉也不得無過。庵主舉此話示眾。臨終散
場。大作佛事。眾竟無語。一曲離騷歸去後。汨羅江上
獨醒人。自代云。為他途路不得力。萬松恁麼舉。諸人

恁麼聽。若無得力處。彼各圖箇什麼。却道途路不得
力。葢色見聲求。是行邪道。忘聲泯色。是斷滅相。途路
之樂。終不到家。燈錄廣本。更有一句。復問作麼生得
力去。萬松道。臨行之際。撒手還家。指出路頭。還須拄
杖。燈錄復有橫拄杖於肩上曰。楖𣗖橫擔不顧人。却
入千峰萬峰去。天童作直入。各有理在。嚴陽尊者。路
逢一僧。拈拄杖云。是什麼。僧云不識。嚴云。拄杖一條
也不識。嚴復以拄杖地上劄一下云。還識麼。僧云。不
識。嚴云。土窩箇也不識。嚴復拈拄杖擔云。會麼。僧云。
不會。嚴云。楖𣗖橫擔不顧人。直入千峯萬峰去。便見
蓮峰末後轉身吐氣。羅籠不住。呼喚不回。紅塵擾擾
道常在。何況碧山深更深。天童拈道。負入不負出。本
色住山人。祗有受璧心。而無割城意。羅什道。有非真
要。時復蹔游。空為理宗。以為常宅。華嚴普眼入百千
三昧。終不見普賢。亦猶大通智勝佛。十劫坐道場。竟
不成佛道。梁誌公。遣僧傳語南岳思大和尚云。何不
下山教化眾生。向山頭目視雲漢作麼。思大云。三世
諸佛。被我一口吞盡。何處更有眾生可度。天童密罰
却道病在甚麼處。不見道。莫守寒巖異草青。坐著白
雲宗不妙。任是深山更深處。也應無處避征徭。風穴
拈云。若立一塵。家國興盛。故天童拈起拄杖卓一下
云。官不容針。私通車馬。古人以向上路為本分事。以
建化門頭曲為今時。慈覺道。有為雖偽。棄之則功行
不成。無為雖真。趣之則聖果難尅。天童經事多矣。


第十一則雪峰飯羅

舉雪峰云。飯羅邊坐地。餓死人無數。(秖是不肯動手)海水
邊坐地。渴殺人無數。(秖是不肯動口)玄沙云。飯羅裏坐。餓
死人無數。(秖是手不肯擡)海水沒頭。渴殺人無數。(祇是口不肯開)
雲門云。通身是飯。通身是水。(口便是飯。口便是水。開口也是。合口也是。
手便是飯。手便是水。翻手也是。覆手也是)天童拈云。我即不然。(巳較雲門半月
程)飯羅裏坐脹殺人無數。(不由我不食)海水沒頭浸殺
人無數。(不由我不飲)以前傷乎不吞。(是他不曾飢)以後失乎
不吐。(是他不曾飽)祇如雲門道。通身是飯。通身是水。到
這裏無你吞吐處(不妨省力)。

師云。雪峯有玄沙雲門。豈止家有爭子。直得證父攘
羊。臨機不讓。雪峰一日開爐示眾云。三世諸佛向火
𦦨裏轉大法輪。雲門別云。火𦦨與三世諸佛說法。三
世諸佛立地聽。可謂見過於師。方堪傳授。玄沙點云。
近日官中令嚴。峰云。作麼生。沙云。不許人攙行奪市。
峰乃吐舌。可謂識法者恐。恰與這公案相似。一人箭
中紅心。一人劈筈奪窩。一人續放連珠。一人側身囓
鏃。雪峰道。盡大地是箇解脫門。把手拽不入。雲居便
道。盡大地是箇塵勞門。把手拽不出。若塵勞即解脫。
何消拽出拽入。天童道。到這裏無你吞吐處。萬松道。
通身一句作麼生道。他還有口麼。

第十二則智門蓮華

舉僧問智門。蓮華未出水時如何。(點溪荷葉疊青錢)門云。
蓮花。(趂口快)僧云。出水後如何。(藕根依舊在青泥)門云。荷葉。

(且就對)天童拈云。靈龜無卦兆。空殻不勞鑽。(杜撰巡官)復
舉僧問淨眾。蓮華未出水時如何。(鈍滯殺人)眾云。菡萏
滿池流。(隱而彌彰)僧云。出水後如何。(不妨慶快)眾云。葉落不
知秋。(顯而不露)天童拈云。李陵持漢節。(列士恥莊周)潘閬倒
騎驢(梵志翻著韈)。

師云。隋州智門光祚禪師。嗣香林遠。雲門孫也。祚出
雪竇。光大雲門一宗。自普安道禪師。發明三句迅雷
之辨。不及掩耳。所謂言無展事。語不投機。荷葉蓮華。
寧拘出入。往往壓沙覓油。鉢盂上安柄。向出水未出
時定斷。智門祇將蓮華荷葉奉他。左右逢原。無不可
者。鑽龜打瓦。一任卜度。天童覷破伊底蘊。便道靈龜
無卦兆。空殻不勞鑽。若向爻象未分時便了。禍不入
慎家之門。擬議不來。吉凶自兆。又有益州淨眾歸信
禪師。嗣鳳翔府青峰傅楚禪師。洛浦孫也。依前問蓮
華未出水時如何。淨眾答道。菡萏滿池流。進云。出水
後如何。答道。葉落不知秋。若道與前話全同。天童不
合兩次拈出。若道全異。眼腦雙(去聲)生相似。雲門下迅
雷之辨。洛浦下無舌人解語。同出湖南一派。持節李
陵。銜一鳥不歸之恨。倒鞍潘閬。入同州看華之圖。雪
竇道。問既有宗。答亦攸同。還會麼。荷葉蓮華中供佛。
李陵潘閬快吟詩。

第十三則雲盖萬戶

舉雲葢。問石霜。萬戶俱開。即不問。萬戶俱閉時如
何。(開也)霜云。堂中事作麼生。(外方不敢論量。巳是天機漏泄)葢無語。

(劉晨阮肇。悞入桃源)經半年方乃云。無人接得渠。(腦後見腮)霜云。
道即大煞道。祇道得八成。(更有靈蹤在上方)葢云。和尚作
麼。(理長即就)霜云。無人識得渠。(是何面目)天童拈云。穩密田
地。忌墮功勳。(坐着即不堪)貼體衣裳。會須脫却。(不掛寸絲。赤骨
立在)宗中辨的。(紅心心裏射紅心)量外轉機。(退位位中仍退位)須仔
細始得。(祖師眼睛。斗量不盡)同中之異。酌然尚帶依俙。(易分雪裏
粉)異中之異。直是難臻妙極(所以重洗面)還到石霜父
子轉側處麼。(狹路相逢。卒難回避)獨曉玉人初破夢。(有覺非為覺)
夜寒青女未登機(無功巳墮功)。

師云。漳州石霜山慶諸禪師。置枯木堂。故有座元烟
斷脫去之話。時齊已。貫休。泰布衲等。以詩筆為佛事。
唯泰布衲悟心。入祖師圖。佛印垂誡云。教門衰弱要
人扶。好慕禪宗莫學儒。祇見悟心成佛道。未聞行脚
讀詩書。若教孔子超生死。爭表瞿曇是丈夫。齊已貫
休聲動地。誰將排上祖師圖。張拙秀才。偶與三僧道
話曰。三師中何不選一人為長老。意少石霜。不善詩
筆。泰曰。先輩失言也。堂頭和尚肉身菩薩。會下一千
五百人。如我輩者七百餘人。如九峯。雲葢。大光。覆船。
湧泉等。諸大宗師。皆在參學位中。勝我輩者七百餘
人。張拙愧服。同上拜見。霜問先輩何姓。對曰。拙姓張。
霜曰。覓巧了不可得。拙自何來。拙有省。乃獻詩曰。光
明寂照遍河沙。凡聖含靈共我家。一念不生全體現。
六根纔動被雲遮。斷除煩惱重增病。趣向真如亦是
邪。隨順眾緣無罣礙。涅槃生死是空華。裴相國一日

訪霜。因取笏而問曰。在官人手中為笏。在老僧手中。
喚作什麼。裴無對。乃為留下。永鎮山門。潭州雲葢第
一代志元禪師。初參雲居問。志元不奈何時如何。雲
居云。祗為功不到。師不禮拜。直造石霜。纔到。便問志
元不奈何時如何。霜云。非但闍黎。老僧亦不奈何。葢
云。和尚為什麼亦不奈何。霜云。老僧若何奈。拈過你
不奈何。葢乃拜入室。正宗集。石霜上堂。僧問萬戶俱
開即不問。萬戶俱閉時如何。有本便作雲葢問。開即
明不越戶。閉即穴不棲巢。故石霜道。堂中事作麼生。
不知者往往喚作倒問。僧問報劬。如何是第一義。劬
曰。如何是第一義。僧曰。學人請益。師何以倒問。劬曰
汝適來請益什麼。僧曰。第一義。劬曰。汝喚倒問耶。莫
道這僧。雲葢被此一問。拈取下韻不來。經半年。葢下
得一轉語云。無人接得渠。如有人遍身紅爛。臥在荊
棘林中。沒你近傍處。湧泉四十年走作。永嘉一宿曹
溪。一念古今。半年未曉。石霜目機銖兩道。祗道得八
成。這裏便是計利害處。前百丈不落因果。墮五百世
野狐。後百丈不昧因果。脫野狐身。一字之功。有如此
者。葢問。和尚又如何。還我十成處來。霜云。無人識得
渠。我且問你。石霜還識渠麼。若也識得。半面之交。若
也不識。全身獨露。天童拈道。穩密田地。忌墮功勳。釋
迦老子道。選擇眾善業。涅槃最安樂。萬松道。長安雖
樂。不是久居。有位則必賞成功。是故功成而不處。直
須卸下天王甲。拈却寶華冠。宗中辨的。臣退位以朝

君。量外轉機。子全身而合父。永嘉道。決擇之次。如履
輕冰。得旨宗師。尚道怎敢喚他作臣。怎敢喚他作君。
外紹王種姓。內紹王種名。麤中之細。人牛不見處。正
是月明時。細中之細。今年錐也無。豈見錐頭利。且道
石霜父子轉側處。與子全身合父。是有交涉沒交涉。
要識玉人愁病酒。青女懶拈梭處麼。天童終日拈提。
不道十成一句。

第十四則睦州在我

舉睦州示眾云。(有蒲鞋覓一緉)裂開也在我。揑聚也在我。
(鼻孔却在萬松手裏)僧問。如何是裂開。(撩撥巨靈神)州云。三九二
十七。菩提涅槃。真如解脫。即心即佛。我且恁麼道。
汝又作麼生。(祇這箇更別有)僧云。某甲不與麼。(支解了也不識痛痒)
州云。盞子落地。楪子成八片。(和尚不如胡釘〔較〕)僧云。如何
是揑聚。(險忘了話頭)州歛手而坐。(龜毛索子。衲僧冤害)天童拈云。
睦州用處。直是長三短五。七縱八橫。(醉漢口。沒量斗)撒在
面前。拋在腦後。(三家村裏祇我大)不妨奇特。(得恁麼眼皮薄)然則
門庭施設。自是一家。(夾山處索強)入理深談。不啻百步
(石霜處納敗)。

師云。睦州陳尊宿。指教臨濟參黃蘗。接得雲門嗣雪
峰。諸方皆推為尊宿。製蒲屨養親。又號陳蒲鞋。佛果
讚云。辛辛辣辣。喍喍啀啀。穿臨濟為大樹。推雲門墮
險崕。言如枯柴。理不可階。是之為陣蒲鞋。陳操同宗。
親炙供養。諸方避諱。久忘其名。萬松偶閱古錄。乃諱
道明。因出於此。學者應知。一日示眾云。裂開也在我。

揑聚也在我。諸方道。把定真金失色。放行瓦礫生光。
謂之有擒有縱。能殺能活。洞上宗風。斥為話作兩橛。
決針斷線。不見道。恁麼相續也大難。直須當存而正
泯。在卷而亦舒。鈎鎖連環。謂之血脉不斷。然後雙遮
雙照。更有遮照同時。遮照不立。直得帝網交羅重重
無盡。始是圓頓一乘。於衲僧門下。天地懸殊。更買草
鞋行脚。如常啼東請。善財南參。尚云。道曠無涯。逢人
不盡。雪竇道。偷得隣家些子光。用作千燈擬流布。阿
呵呵。地久天長爭奈何。僧問睦州。如何是放一線道。
州云。量才補聀。僧云。如何是不放一線道。州云。伏惟
尚饗。裂開便提起一落索。揑聚便歛手而坐。雖然收
放自如。大似被他使喚。故天童道。睦州用處。不妨奇
特。然則門庭施設。自是一家。萬松參勝默師伯。舉潭
柘開山答話道。我是侯家兒。或云。掛塔。這僧在露柱
裏者。此話大行。和尚以為如何。勝默道。高臺上坐。拾
下半筐甎瓦。來底抧。(仄蟹切)與一箇。有甚難。僧問雲門。
樹凋葉落時如何。門云。體露金風。不唯投機。更與他
出眼。應時納祜。血脉不斷。所以雲門大師。僧中王也。
潭柘睦州。門庭施設。自是一家。勝默雲門。入理深談。
不啻百步。不見夾山道。門庭施設。不如老僧。入理深
談。猶較石霜百步。天童於石霜公案後。舉睦州家風。
厥有旨哉。

第十五則法眼如來

舉經云。若見諸相非相。即見如來。(撥出眼中沙。添入黃金屑)法

眼云。若見諸相非相。即不見如來。(金鎞傷手處。神水頓枯睛)天
童拈云。世尊說如來禪。(臘月蘿蔔頭。不免窖裏)法眼說祖師
禪。(不覺口乾舌縮)會得甚奇特。(猶有這箇在)不會也相許(展諫平人。
除你不怕)。

師云。此段經文。出金剛般若第五如理實見分。天親
科為求佛行施住相疑。意謂不住相布施為因。何以
求成佛身相之果。行無相因。求有相果。鑽冰取火。果
不稱因也。佛斷疑曰。果亦無相。稱無相因。智起惑亡。
斷疑生信。故經云。凡所有相。皆是虗妄。若見諸相非
相。即見如來。昭明太子科此分經。智冥無相法身。故
號如理實見。仰山道。如來禪許師兄會。祖師禪。未夢
見在。法眼道。若見諸相非相。即不見如來。釋迦道東。
法眼說西。古來有拈古。頌古。徵古。代古。別古。誰知法
眼。更添憋古。丈夫自有冲天志。不向如來行處行。雖
然法眼用得太過。過猶不及。蚌鷸相持。俱落漁人之
手。萬松昔住邢州淨土時。門人寫萬松夢宅。求萬松
自讚云。凡所有相。皆是虗妄。若見諸相非相。即見眉
毛眼上。不費半星氣力。向釋迦法眼分疆列界處。方
便講和。一統天下。豈非好事。天童如來禪。祖師禪。更
不敢妄生分別。會得奇特即且置。他既不會。為甚也
相許不見道。打破大唐國。覓箇不會底不得。

第十六則馬祖圓相

舉馬祖見僧來。便畫一圓相。(便好以脚擦却)云入也打。不
入也打。(打云。謹依來命)僧便入。(著甚來由)祖便打。(不曾放過)僧云。和

尚打某甲不得。(倚官挾勢)祖靠却柱杖便休。(大似欺軟怕硬)天
童拈云。跨門之機。(左着右着。轉開走作)室中之意。(社鼠城狐。占姧把穩)
具眼者分明辨取(你恰問着箇瞎漢)。

師云。六祖謂讓和尚曰。汝向後出一馬駒。踏殺天下
人去在。清源謂石頭曰。眾角雖多。一麟足矣。雪竇道。
十影神駒立海涯。五色祥麟步天岸。江西主馬祖神
駒。湖南主石頭祥麟。歧分五派。於今洋洋。馬祖一日
見僧來。便畫一圓相。溈仰下或畫圓相。以境智接人。
馬祖借來作耀眼鏡。大岳雪竇同到五祖戒處。大岳
獨見戒。岳便畫一圓相。戒云。是甚麼。岳云胡餅。戒云。
趁爐竈熱。更搭一箇。岳擬議。戒以杖打出三門。岳謂
雪竇曰。這沒人情漢。休去見好。且道與溈山境智。是
同是別。馬祖見這僧來。便畫圓相云。入也打。不入也
打。雙下兩關。使伊進退無門。這僧見義勇為。當仁不
讓。蹈湯赴火。慣戰作家。祖便打。當時若是萬松。接住
拄杖。猛與一推。看他馬祖有何方便。却喫棒了。供欵
道。和尚打某甲不得。賴有此耳。馬祖秉殺活機。靠却
拄杖便休。急流勇退。興盡而歸。雪竇拈云。二俱不了。
和尚打某甲不得。靠却拄杖。擬議不來。劈脊便棒。佛
果道。祇為靠却拄杖休去。惹得雪竇許多葛藤。萬松
道。馬祖有當斷不斷不招其亂底劍。放過更好。天童
道跨門之機。室中之意。且道那箇是跨門之機。外道
手握活雀兒問佛。手中雀兒為死為活。世尊以足跨
門限云。你道我欲入欲出。又有一外道插一莖草於

地上云。此是世界中心。世尊乃移草插於傍云。此是
世界中心。馬祖道入也打。不入也打。此語占田地寬。
及至見僧入圓相中作主。靠却拄杖便休。犬銜赦書。
諸侯避路。雪竇道。二俱不了。祇見跨門之機。不見室
中之意。是以天童道。具眼底辨取。還見麼。糞掃堆中
清淨土。干戈叢裏太平基。

第十七則廣德靈利

舉僧問廣德。如何是靈利底人。(未舉先知。汝當自答)德云。維
摩不離方丈室。文殊未到早先知。(自病不解治)又問。如
何是靈利底人。(不索問他人)德云。垢膩汗衫皂角洗。(未出
常情)又問。如何是靈利底人。(恰問著呆漢)德云。古墓毒蛇
頭戴角。(頻煩則亂)天童拈云。一句子把定要關。(未免私通車馬)
一句子不存軌則。(揮開十字關)一句子體用雙照。(當言不避
截舌)若人會得。許你靈利。(幾箇似天童)還端的麼。(却又疑著)枯
龜妙在孫賓手。(雖是死蛇)一灼爻分十字文(解弄也活)。

師云。襄州石門慧徹機緣。天童作廣德。今辨於此。學
者應知。僧問如何是靈利底人。豈知世智辯聰。返成
為難。靈利不如癡。然祖師門下以無師自然智參識
心見性禪。不同守默之癡禪。迥異尋文之狂慧。華塔
湍和尚道。活鱍鱍地。非常靈利。維摩居士自念寢疾
於床。令文殊師利。與諸大眾俱來。即以神力。空其室
內。除去諸有。及諸侍者。唯置一床。以疾而臥。廣德將
此意答他。似有說話分。再問再答。早難摸𢱢也。第三
全用衲僧巴鼻。所以天童逆次點出道。若人會得。許

你靈利。恁麼則萬松道。某甲謹退。還端的麼。萬松道。
和尚在上不錯。孫賓者。善天文遁甲鑽龜之法。爆則
成兆。十字文開。不消一灼。天童嘗道。靈龜無卦兆。空
殻不勞鑽。今日為甚麼七十二鑽無遺筴。若知禍福
皆由我。始信陰陽不順情。

第十八則雪峯普請

舉雪峰問僧什麼處去。(如和尚去。我也恁麼去)僧云。普請去。
(不可別道)峰云。去。(諾得法旨)天童拈云。莫動著。(和尚手碎)動著三
十棒。(巡人犯夜)雲門云。隨語識人。(從苗辨地)又是為蛇畫足
(更添爪距)。

師云。福州雪峰義存禪師。慈和善巧。退已讓人。萬世
典型。令人畏仰如三聖道。一千五百人善知識。話頭
也不識。祇奉箇老僧住持事繁。禮拜巖頭云。今日始
是鰲山成道。推讚諸方。令法久住。雪巖先師。事勝默
師伯。跪受呵斥。或問其故。曰。今諸方或有師資法屬。
諍訟招譏。獅子身中蟲。自食肉也。萬松仰效。萬一不
可得也。雪峰一日問僧甚麼處去。云普請去。問處莾
鹵。答處顢頇。打作一團。巳見破綻。雪峰道。去。忙拈補
綴針線。轉見縫罅披離。天童拈云。莫動著。惠安顗和
尚聞有註趙州十二時謌者。乃曰。趙州十二時謌。如
一堆臭屎。豈可更用棘枝挑剔。天童道。動著三十棒。
萬松道。和尚上梁不正。怪他下柱參差。閻羅王不吞
銕丸。諸鬼不伏。這三十棒。和尚先喫始得。雲門道。因
語識人。也祇是依俙彷彿。天童道。為蛇畫足。灰骨裏

認得雲門。忽有人問萬松。和尚還識天童麼。向道你
這一隊。攢簇萬松。圖箇什麼。

第十九則漸源捲簾

舉漸源因寶葢來相看。(仁義道中)源乃捲簾入方丈坐。
(賊來須打。客來須待)葢下却簾。(更好灰圍三道)歸客位。(各把疆界)源令侍
者傳語云。遠涉不易。猶隔津在。(相見了也)纔語了。葢便
打一掌。(莫是猶隔津在)者云。有堂頭和尚在。莫打某甲。(帶累
堂頭何啻隔津)葢云。祇為有和尚在。所以打你。(兩回放過好還兩掌)
者回舉似源。(直打出三門外始得)源云。猶隔津在。(相見了也)天童
拈云。酌然猶隔津在。(相見了也)然則各各彼彼。自是一
家。(分貝曰貧)且作麼生。得同生同死。共命連枝去。(同田曰富)
暗裏抽橫骨。(相見了也)明中坐舌頭(猶隔津在)。

師云。潭州漸源仲興禪師。始為道吾典座。或云侍者。
一日參隨檀越家弔喪。源拊棺問吾曰。生邪死邪。吾
曰。生也不道。死也不道。源曰。為什麼不道。吾曰。不道
不道。迴至中路。源曰。和尚快與某甲道。若不道。打和
尚去也。吾曰。打即任打。道即不道。源便打吾數拳。吾
歸院。謂源曰。汝宜發去。恐知事知不便。源遂去。寄村
院中三年。一日。聞童子誦法華經。至應以比丘身得
度者。即現比丘身。忽然有歡喜處。欲迴道吾。聞吾巳
化。遂見石霜。舉前話。請益其旨。霜曰。生也不道。死也
不道。源曰。為什麼不道。霜曰。不道不道。源乃言下有
省。乃禮石霜懺悔。石霜證之。同嗣道吾。潭州寶葢約
禪師。嗣石霜。漸源姪也。一日參覲漸源法叔。源見來。

捲簾而坐待之。老龐頌曰。有人嫌龐老。龐老不嫌他。
開門待知識。知識不來過。葢下却簾。何不道草賊大
敗。是他便歸客位。若是萬松作漸源。却到客位。拽下
簾子。便歸方丈。不見萬歲和尚。與保壽是同參。歲一
日去見壽。壽坐不起。歲展坐具。壽下禪床。歲便坐却
禪床。壽便歸方丈。閉却門。歲坐不起。主事云。和尚閉
却門。請庫下喫茶。歲便歸院。壽明日却去復禮。歲還
坐不起。壽展坐具。歲亦下禪床。壽乃坐却禪床。歲遂
歸方丈閉却門。壽於侍者寮。取灰圍方丈門三道。便
歸。歲開門見云。我不與麼。他却與麼。且道是相見了
也。是猶隔津在。源令侍者傳語云。遠涉不易。猶隔津
在。黃口衲子。隨言定旨。逐句分宗。見漸源道。猶隔津
在。道又不曾展坐具。敘寒溫。可知是猶隔津在。萬松
却道。是相見了也。又作麼生。莫是望州亭。烏石嶺。僧
堂前底時節麼。恁麼則寶葢何用親來拽下簾歸客
位。寶葢等侍者纔傳示了。便打一掌。萬松道。上覆和
尚謝傳法誨。者云。有堂頭和尚在。莫打某甲。再犯不
容。可惜放過。葢云。祇為有堂頭和尚在。所以打你。龍
鬬魚傷。未為分外。者回舉似源。猶自說兵機。源云。猶
隔津在。三寸得恁麼密。大小大天童。祇解順水推船
道。酌然猶隔津在。萬松四處別語道。相見了也。與漸
源天童。覿體相違。是以天童道。各各彼彼。自是一家。
翻覆看來。正與三大宗師同死同生。連枝共命。還見
天童暗裏抽橫骨。明中坐舌頭處麼。侍者攔腮徹骨

痛。師擘眼云。莫道猶隔津在。

第二十則保福光境

舉保福問長慶。(耳朵不離腮)盤山道。光境俱亡。復是何
物。(有這箇在。所以不識)洞山云。光境未亡。復是何物。(祇為面熟。所以
不識)據二老總未勦絕在。(三箇也有)作麼生得勦絕去。(劈口
便摑)慶良久。(喚作良久即不可)福云。情知你向鬼窟裏作活
計。(陰山背後。永不托生)慶云。汝又作麼生。(打人還似喫拳時)福云。兩
手扶犁水過膝。(鬼市裏賣搐氣袋)天童拈云。俱亡未亡。奪
人奪境。(錯下名言。不但今日)為什麼保福不肯長慶。(長慶還背保福
麼)太平本是將軍致。不許將軍見太平(若信蒯通言寧落婦
人手)。

師云。漳州保福院。從展禪師。一日雪峰忽召曰。還會
麼。福欲近前。峰以杖柱之。福當下冥契。作拜而退。又
以古今方便。詢於長慶稜。稜深許之。所以道。參師不
如參友。參友不如參板頭聖僧。葢師即難見。友則易
逢。參師擇友。意在斯焉。福州長慶慧稜禪師。幼稟湻
澹。初參雪峰。峰以默然示之。慶禮拜了退。峰微笑。而
慶懷疑。遂晝夜不睡。歲久。坐破七箇蒲團。亦無入作。
一日堂前捲簾。忽然大悟。即作頌呈雪峰曰。也大差
也大差。捲起簾來見天下。有人問我解何宗。拈起拂
子驀口打。峰可之。謂玄沙曰。此子徹也。沙曰。未在。恐
是意識著述。須更勘過始得。至次日。眾上堂問訊。峰
謂慶曰。備頭陀未肯汝在。汝實證悟。對眾舉來。慶呈
頌曰。萬象之中獨露身。唯人自肯乃方親。昔時謬向

途中覓。今日看來火裏氷。峰謂沙曰。不可更是意識
著述也。慶與保福。同參同證。機緣甚多。一日。保福問
長慶。盤山道。光境俱亡。復是何物。盤山上堂曰。夫心
月孤圓。光含萬象。光非照境。境亦非存。光境俱亡。復
是何物。禪德譬如擲劍揮空。莫論及之不及。斯乃空
輪無迹。劍刃無虧。若能如是。心心無知。全心即佛。全
佛即人。人佛無異。始為道矣。保福見洞山別語道。光
境未亡。復是何物。點檢將來。二俱不了道。據二老宿。
總未勦絕在。作麼生得勦絕去。一箇壞世間相。一箇
樁立前塵。要長慶判斷道。作麼生得勦絕去。慶幼稟
湻澹。初見雪峰。峰又默然示之。常時默坐。廢七蒲團。
以淨名杜口答之。錯會者認為良久。寶峰照云。芙蓉
先師。內猶暖在。空劫大事。化為鬼窟。保福誡後。故云。
情知你向鬼窟裏作活計。僧問新羅陌巖禪師。如何
是禪。巖云。古塚不為家。古塚為家。豈非鬼窟活計。非
但良久默然。鹽官道。思而知。慮而解。是鬼家活計。長
慶道。我且是鬼窟裏作活計。汝又作麼生。保福道。兩
手扶犁水過膝。天童頌道。及時節。力耕犁。誰怕春疇
沒脛泥。拖犁拽擺。入泥入水。屈為今時也。通理大師。
梵行直釋。屢舉此話。理極深玄。不通註釋。天童拈云。
俱亡未亡。奪人奪境。俱亡。盤山也。未亡。洞山也。人境
俱奪。長慶也。天童祇知保福不肯長慶。爭奈萬松不
肯保福。智覺壽禪師唯心訣。或鬬奇特。而但故出身。
俄沈識海。或著淨潔。而唯求寂默。返墮陰城。忽有人

道。保福長慶。豈有此事。萬松道。舉一明三者。不妨刢
利。恁麼則盤山洞山。豈有總未勦絕。長慶豈作鬼窟
活計。萬松豈有不肯保福。太平本是將軍亂。不得將
軍不太平。

第二十一則乾峯三病

舉乾峰示眾云。(別處人事)法身有三種病。(怨他河曲䚄)二種
光。(弄鬼眼睛)須是一一透得。(過也)更有照用同時。(和聲便打)向
上一竅在。(脚根下薦取)雲門出云。庵內人為什麼不知
庵外事。(早是隔窗相眼)峰呵呵大笑。(黠兒落節遭他毒手)門云。猶是
學人疑處。(題破廟門)峰云。子是甚麼心行。(學人罪過)門云。也
要和尚相委悉。(事發首身)峰云。直須恁麼始得穩坐地。
(切忌生根)門云。喏喏。(未敢相保)天童拈云。坐著病在膏肓。(正要
人扶策)用著光不透脫。(切忌詐明頭)直饒縱橫十字。(莫即走)
圓轉一機。(有勞神用)也未知有向上一竅在。(休得也)還得
穩坐地麼。(誰家床榻)到頭霜夜月。任運落前溪(浮生空自忙)。

師云。乾峰曹山疎山。皆洞山之子。雲門皆有機緣。唯
乾峰數則話行。乾峰一日示眾云。舉一不得舉二。放
過一著。落在第二。雲門出曰。昨日有人從天台來。却
往徑山去。峰曰。明日不得普請。便下座。馬祖當時上
堂。要展大機大用。不意百丈捲却拜席。馬祖便吞聲
飲氣。乾峰舉法身三種病二種光。照用同時。向上一
竅。大鋪陣勢。被雲門羽扇綸巾。折衝於樽爼之上。後
來雲門示眾。却用乾峰陣勢。既無敵手。由他疋馬縱
橫。雲門示眾云。光不透脫有兩般病。一切處不明。面

前有物是一。透得一切法空。隱隱地似有箇物相似。
亦是光不透脫。又法身亦有兩般病。得到法身。為法
執不忘。已見猶存。墮在法身邊是一。直饒透得。放過
即不可。子細點檢將來。有甚麼氣息。亦是病。乾峰示
眾畢。雲門出眾來。便合問如何是三種病。二種光。照
用同時。向上一竅。恁麼則雲門纔是初機請益底人。
是他得官不念閒文字。却論併根桑棗樹。濶角水黃
牛。誰共你之乎者也。乾峰覺知這裏使不著。不免陪
笑賣楂梨。葢覆將來。雲門放憨道。猶是學人疑處。乾
峰恕已道。子是什麼心行。彼此敗露道。也要和尚相
委悉。多虗不如少實道。恁麼始得穩坐地。乾峰汝頴
之士利如錐。雲門幽冀之士鈍如鎚。以錐剌鎚。以鎚
挫錐。亦當摧矣雪竇道。若明得褒貶句。未必善因而
招惡果。萬松道。祇取你口辯。天童拈云。坐著病在膏
肓。用著光不透脫。開口了合不得。合口了開不得。似
這般有甚用處。直饒你縱橫十字。圓轉一機。也是我
尋常用底。未知有向上一竅在。不因一事。不長一智。
若非天童。幾乎忘却。還得穩坐地麼。炕猶未煖。官事
當行。法眼道。理極忘情謂。如何有喻齊。到頭霜夜月。
任運落前溪。天童善能用之。爭奈弄巧成拙。

第二十二則溈山問仰

舉溈山問仰山。(休作外)子一夏不見上來。在下面作
何所務。(白日休閒過。青春不再來)仰云。某甲鋤得一片畬。下得
一籮種。(深談實相。善說〔要法〕)溈云。子今夏不虗過。(心邪不覺口喎)仰

云。和尚今夏作什麼。(下不論上)溈云。日中一飯。夜後一
寢。(佛事門中。有勞神用)仰云。和尚今夏亦不虗過。(當官不讓父)仰
山道了乃吐舌。(見過於師。氷寒於水)溈云。寂子何得自傷已
命。(證父攘羊。家醜外揚)天童拈云。少當努力。(有鋤有钁。且掊且斷)老合
歇心。(管帶神情。救死不暇)這一夏總不虗過。(爭奈時人不自知)為什
麼仰山道了吐舌。(冐法而險。為而不知)若點檢得出。(清官易斷。不謾
易筭)禍不入慎家之門(守法而安。知而不為)。

師云。欲知佛性義。當觀時節因緣。萬松常愛溈仰家
風。父子投機。水乳和合。溈山一日餧鵶生飯次。回頭
見仰山。乃云。今日為伊上堂一上。仰云。某甲隨例得
聞。溈曰。聞底事作麼生。仰曰。鵶作鵶鳴。鵲作鵲噪。溈
云。你爭奈聲色何。仰曰。和尚適來道什麼。溈云。我祇
道為伊上堂一上。仰曰。為什麼喚作聲色。溈云。雖然
如此。驗過也無妨。仰曰。大事因緣作麼生驗。溈山竪
起拳。仰曰。終是指東畫西。溈曰。子適來問什麼。仰曰。
問和尚大事因緣。溈曰。為什麼喚作指東畫西。仰曰。
為著聲色故。某甲所以問過。溈曰。並未曉了此事。仰
曰。如何得曉了此事。溈曰。寂子聲色。老僧東西。仰曰。
一月千江。體不分水。溈曰。應須與麼始得。仰曰。如金
與金。終無異色。豈有異名。溈曰。作麼生是無異名底
道理。仰曰。瓶盤釵釧劵。(盂盆)溈曰。寂子說禪。如獅子吼。
驚散狐狼野犴之屬。以至溈山寢興。試令原夢。仰山
度水。香嚴過茶。二子智慧神通。過於目連鶖子。溈山
問仰山。久不上來。當何所務。三日不相見。莫將故眼

看。仰嶠以鋤畬下種對之。溈山賞其功行。楊無為問
芙蓉楷。數年不見。參禪來。辦道來。蓉云。不打這鼓笛。
楊云。恁麼則空遊山水。百無所能也。蓉云。相別未久。
善能高鑑。溈仰當行買賣。巳是成交。欲令牙保分明。
須要合同文契。咨和尚日用如何。溈山以中食夜寢
對之。仰山道。亦不空過。鋤畬下種。道不空過即得。中
食夜寢。道不空過即難。仰山覺斧鑿太深。回首吐舌
懲悔。此處無金二兩。俗人沽酒三斤。溈山道。寂子何
得自傷已命。靈龜曳尾。拂跡成痕。吐墨海魚。欲隱彌
露。天童拈云。少當努力。老合歇心。為復是佛法商量。
為復是世諦流布。若點檢得出。一夏總不虗過。師吐
舌云。口是禍門。

第二十三則趙州有無

舉趙州云。有佛處不得住。(帶累平人)無佛處急走過。(恐無
利益)天童拈云。沉空滯跡。(墮坑落塹)犯手傷鋒。(撞頭磕額)俱未
是衲僧去就。(一坑埋却)直須莫入人行市。(怯戰不勝)坐他床
榻。(著甚來由)正不立玄。(恐成賍濫)偏不附物。(怕惹官防)方能把住
放行。(這邊那邊)有自由分(無可不可)。

師云。無盡燈錄。僧辭趙州。州問什麼處去。僧云。學人
擬向南方學佛法去。天童不敘來原。這僧擬往南方
學佛法去。責情棒。早合喫三十。所以趙州竪起拂子
道。有佛處不得住。又恐怕掉這僧在無事界裏。打淨
潔毬子。所以又道。無佛處急走過。天童拈到這恰好
處便休。本錄更有語在。三千里外。逢人莫得錯舉。萬

松道。未發足以前。早巳蹉過。僧云。恁麼則不去也。萬
松道。是何心行。何不早恁麼道。趙州道。去也由你。不
去也由你。得恁麼自由性。所以趙州道。摘楊花。摘楊
花。諸方晚進。多以折柳送行人。古樂府意。彷彿趙州。
忽若院主問趙州。曾到底喫茶去。不曾到底為甚也
喫茶去。趙州呼院主。主應喏。州云。喫茶去。又作麼生
彷彿趙州意。天童拈趙州意。先識病證。次設治方。然
後伹除其病。不除其法。所以道。沈空滯迹。犯手傷鋒。
俱未是衲僧去就。這僧擬往南方學佛法。趙州先診
出兩般病。然後對證設藥。直須不入人行市。不坐他
床榻。正不立玄。偏不附物。所以趙州道。有佛處不得
住。無佛處即走過。雖治其沈空滯迹。立玄附物之病
而不除。把定放行。隨流得妙游戲神通自在之法。還
會麼。為甚如此。病多諳藥性。經効敢傳方。

第二十四則臨濟賓主

舉臨濟兩堂首座齊下喝。(蝦蟆呌)僧問濟還有賓主
也無。(問取蝦蟆)濟云。賓主歷然。(咄)天童拈云。殺人刀活
人劍。在臨濟手裏。(天童萬松。豈可無分)雖然如是。當時便與
一喝。(咄云。即今亦不遲)直饒大騁神通。也祇得同聲相應
(豈止在臨濟手裏)。

師云。風穴參雪峰。嘗問此話。峰敘與巖頭欽山進途。
而值臨濟巳逝。不及參見。則曰汝欲會。當問取他子
孫可耳。穴後見南院顒。舉雪峰之意。院曰。雪峰古佛
也。承天宗道。臨濟此語。走殺天下衲僧。我即不然。當

時見僧舉。但云一對無孔銕鎚。萬松咄云。百雜碎。臨
濟一日問洛浦。一人行棒。一人行喝。那箇親。浦云。總
不親。濟云。作麼生得親。浦便喝。濟便打。葢臨濟宗風。
當陽獨露。全機大用。不貴言說。當時若問萬松。兩堂
首座齊喝。還有賓主也無。咄云。賓主歷然。臨濟有語
無喝。天童有喝無語。如今殺人刀。活人劍。在萬松手
裏。忽有人問。那箇是賓。那箇是主。咄云。具眼底辨取。

第二十五則洞山賓主

舉洞山問隱山。(此回蹉過。他後難逢)如何是主中主。(這話)隱云。
長年不出戶。(出也)洞云。如何是主中賓。(特來參見和尚)隱云。
青山覆白雲。(去離不得)洞云。賓主相去幾何。(一有多種)隱云。
長江水上波。(二無兩般)洞云。賓主相見。有何言說。(兩口同一
舌)隱云。清風拂白月。(不動唇皮善舉掦)天童拈云。主也雲
藏頂相。(仰望不及)賓也雪壓眉稜。(父少兒子老。舉世所不信)相去也
門司有限。(王入深宮。臣歸私室)言說也玉振金聲。(他日如何舉似人)
我此四句。且道與隱山是同是別。(因修者易。創立者難)叢林
具眼者試請辨看(有名不在鐫頑石)。

師云。潭州龍山禪師。參馬祖。得道。隱潭州龍山。無人
知者。山行迷路。或到之。一僧至。隱問自何而來。僧曰。
某老宿處來。隱曰。老宿有何言句。僧曰。他云。說則千
句萬句。不說則一字也無。隱曰。恁麼則蠅子放卵也。
僧作拜。隱打之。洞山悟本。與密師伯到山前。見流水
中有菜葉。撥草行六七里。忽見隱在庵前。便問此山
無路。闍黎輩向何處來。洞曰。無路且置。和尚自何而

入。隱曰。我不曾雲水。洞曰。和尚住此山多少時也。隱
曰。春秋不涉。洞曰。此山先住。和尚先住。隱曰。不知。洞
曰。何謂不知。隱曰。我不從人天來。洞山良久。方問此
話。隱山答畢。又問和尚見箇甚麼道理。便住此山。隱
曰。我見兩箇泥牛鬬入海。直到如今無消息。隱因有
頌示之曰。三間茅屋從來住。一道神光萬境閒。莫把
是非來辯我。浮生穿鑿不相關。隱自是焚庵。遁入深
山幽寂之處。不知所在。猶自號隱山焉。無盡燈。主中
主。作賓中主。為對下句主中賓。然失洞上四賓主血
脉。僧問洞山如何是主中主。山云。闍黎自道取。僧曰。
某道得底是客中主。如何是主中主。山曰。與麼道則
易。相續也大難。故天童作主中主。與答辭長年不出
戶。不失血脉。洞問如何是主中賓。隱云。青山覆白雲。
洞山嘗云。青山白雲父。白雲青山兒。白雲終日倚。青
山總不知。洞云。賓主相去幾何。待相去即向你道。隱
云。長江水上波。正與法界觀中海波喻合。或問恁麼
則禪不出教意。向道教還出得禪意麼。或曰。禪教相
去幾何。恰道長江水上波。何得忘却。洞問賓主相見。
萬松道。還有眼麼。有何言說。還有口麼。隱云。清風拂
白月。且道是何章句。賓向主說。則清風拂白月。主向
賓言。則白月照清風。此猶是主中賓。賓中主邊事。若
是主中主。賓中賓。了沒交涉。天童拈道。主也雲藏頂
相。且道與前青山覆白雲。還相濫不。前句先山後雲。
若作青山起白雲。意更穩順。今言覆者。好雲無事不

離山也。天童雲藏頂相。不必是山。投子頌云。無見頂
露雲攢急。既是無見頂相。明主邊事。更用雲攢。明主
中主也。洞山道。道無心合人。人無心合道。欲識箇中
意。一老一不老。雪壓眉稜。主中賓也。天童道。絲綸降。
號令分。寰中天子。塞外將軍。中外君臣。各安其分。門
司。有限也。或謂玉振金聲。梵音深妙也。你且道清風
拂白月。有多少音響。竹林海巨川頌風鈴云。銅唇銕
舌太尖新。樓角懸來不記春。言外百千三昧法。因風
說與箇中人。且道他道甚來。善學柳下惠。終不師其
迹。天童四句與隱山何別。更聽風鈴。子細分辨。

第二十六則雲門佛法

舉雲門云。(龍王善降)佛法大煞有。(擔取來填枯井)祇是舌頭短。
(爭奈口門寬)復自云長也。(非但上至梵天。遍覆剎塵世界)天童拈云。雲
門大師。雖然自起自倒。(天使其人不自由)要且車不橫推。
理無曲斷(明亷暗察。審錄難瞞)。

師舉烏石靈觀禪師云。若言我不道。即啞却我口。若
言我道。即禿却我舌。覺範道。佛法大有。祇是牙痛。雲
門首身。免掛後人唇齒。早有天童。放伊不過。祇見螳
蜋之前攫。不覺彈丸之後隨。雲門舌長。天童點檢了
也。更有一箇。且待別時。

第二十七則溈仰摘茶

舉溈山與仰山摘茶次。(大眾普請宜先到)溈云。終日祇聞
子聲。不見子形。(茶樹焉能鬲得伊)仰便撼茶樹。(覿面相呈不較多)
溈云。子祇得其用。(祇道得一半)仰云。未審和尚如何。(非但

聞聲。亦見其形)溈良久。(到退三千)仰云。和尚祇得其體。(六月債負熱廝
還)溈云。放子三十棒。(早來三十。替和尚喫)天童拈云。溈山仰
山。父父子子。(夜半潑墨。日午點燈)叢林盡道各得一橛。(誰信道這
橛是那橛。那橛是這橛)殊不知天共白雲曉。水和明月秋(莫逆
之友。休分彼此)。

師舉首山念云。夫為宗師。須具擇法眼始得。當時不
是溈山。便是扶籬摸壁。萬松道。酒不醉君子。棒不打
好人。瑯琊云。五更侵早起。更有夜行人。萬松道。澤廣
藏山理能伏豹。瑯琊又云。若不是溈山。洎合打破蔡
州。萬松道。倒得田單七十城。玄覺謂三十棒云。且道
過在什麼處。萬松道。再犯不容。和聲便打。佛鑑云。張
公乍與李公友。待罰李公一盃酒。倒被李公罰一盞。
好手手中無好手。萬松道。某甲喫米。不似和尚喫鹽
多。溈仰父子。相見不對面。對面不相見。一人得用。令
不孤行。一人得體。道無不在。仰山克己復禮。卑不動
尊。溈山正令當行。殺人見血。念法華。瑯琊覺。羨溈山
父子。舉臨濟家風。佛鑑服手搰了。難逢快便。不是天
童拈出。沈埋洞上宗風。最好是父父子子。不同君君
臣臣。三綱五常。世諦流布。仰山得用。溈山得體。諸方
皆為各得一橛。而不劈開兩破。富那夜奢問馬鳴曰。
鋸義者何。鳴曰。與師平出。鳴問木義者何。奢曰。汝被
我解。還會天童雲天水月麼。穴細金針纔露鼻。芒長
玉線妙投關。

第二十八則楞嚴推心


舉楞嚴會上世尊告眾云。若能推底是汝心。則認
賊為子。(換了屋樑)修山主云。若能推底不是汝心。則認
子為賊。(忍為絕後計)天童拈云。如今推也。是子是賊。(即在
人心反覆間)買帽相頭。(莫使直中直)食魚去骨(須防人不人)。

師舉楞嚴經云。阿難言。如來現今徵心所在。而我以
心推窮尋逐。即能推者。我將為心。佛言。咄。阿難。此非
汝心。阿難矍然。避座合掌。起立白佛。此非我心。當名
何等。佛告阿難。此是前塵虗妄相想。惑汝真性。由汝
無始。至於今生。認賊為子。失汝元常。故受輪轉。唐唯
慤法師。科此經名八處徵心。一神湯內瀉。二靈膏返
熁。三針治內障。四火角返搜。五神呪鞭治。六金刀坼
腦。七針骸補助。此科第八名膏肓出鬼。天童略舉云。
若能推底是汝心。則認賊為子。衲僧門下。謂之認奴
作郎。昔陶淵明藍輿。一子與㒒舁之。指㒒諭子曰。此
亦人子也。善待之。長者之言也。世諺有云。寧憐有力
之奴。不愛無力之子。與前淵明之言。暗合吾宗。即妄
即真。點化之旨。安國瑫云。得之於心。伊蘭作栴檀之
樹。失之於旨。甘露乃蒺蔾之園。修山主道。若能推底
不是汝心。則認子為賊。白玉碾作象牙梳。黃金打作
鍮石筯。弄巧成拙。有如此者。天台智者道。有人幼離
鄉。年長血氣方剛。聞父在鄉中為惡少年所欺。含恨
還鄉。圖雪父恥。路人相伴。將至父舍。忽逢其讐。同伴
戲之。指為其父。歸人拜跪。鳴抱感泣。同伴笑曰。實汝
父仇。歸人欲打。手不能舉。及至見父亦不感泣。此諭

無作四諦。苦即是滅。集即是道。無滅道可修。無苦集
可斷。上生經道。不修禪定。不斷煩惱。佛記此人。成佛
無疑。近歲陳秀玉學士。嘗問萬松。彌勒菩薩。為什麼
不修禪定。不斷煩惱。萬松道。真心本靜。故不修禪定。
妄想本空。故不斷煩惱。士復問香山大潤和尚。山曰。
禪心巳定。不須更修。斷盡煩惱。不須更斷。復問竹林
海巨川。川曰。本無禪定煩惱。士曰。唯此為快耳。楞嚴
認賊為子。山主認子為賊。不是則業識茫茫。是則神
通妙用。智覺禪師唯心訣云。癡愛成解脫真源。貪瞋
運菩提大用。妄想興而涅槃現。塵勞起而佛道成。天
童道。如今推也是子是賊。一般麵草。由人做造。相頭
買帽。比脚栽靴。他家自有兒孫。將來使用恰好。喫飯
防噎。食魚去骨。常作賊心。莫拈他物(參)。

第二十九則長慶有望

舉長慶云。總似今日老胡有望。(自從胡亂後。鹽醋更豐饒)保福
云。總似今日老胡絕望。(社歌醉舞。帶累平人)天童拈云。富嫌
千口少。(得之本有)窮恨一身多(失之本無)。

師云。無盡燈。作總似今夜有望。絕望。圓通善國師。見
玄悟玉。香山彝。言涉嘲謔。責曰。總似汝輩。佛法豈到
今日。有以見先德憂念叢林之切矣。達磨西來。九年
面壁。始遇知音。今長慶保福。列剎相望。鐘梵交鳴。長
慶一千五百人。保福七百餘人。大弘雪峰之道。儀型
禪苑清規。祖述少林。老胡有望也。洪州武寧慧安禪
師。與圓通秀鐵壁。同參天衣懷為法屬。性皆剛直。安

苦硬恬潔。非秀公若也。安居武寧荒村破院。單丁三
十年。而圓通應詔住法雲。其威光烜然。可以引致法
友。而昇青雲。或時以書致安。安未嘗拆而棄之。侍者
不解其意。問之。安曰。吾始以秀有精彩。今知其癡也。
夫出家兒。塚間樹下。辦那事。如救頭然。無故於八達
衢頭。架大屋。養數百閒漢。此真開眼尿牀。吾何復對
語哉。然吾宗自此益微矣。汝輩猶能見之。今保福七
百餘人。武寧所謂吾宗自此益微矣。故云老胡絕望
也。此猶是門庭施設邊事。若也入理深談。天童道。窮
恨一身多。武寧單丁。猶為分外。不見道。若立一塵。家
國興盛。野老顰蹙。不立一塵。家國喪亡。野老謳謌。且
道那箇底是。碧岫峰頭思大口。紅塵堆裏誌公心。

第三十則石霜出世

舉僧問石霜。真身還出世也無。(世還出真身也無)霜云。不
出世。(還入世也無)僧曰。爭奈真身何。(是出是入)霜云。琉璃瓶
子口。(是世是身)天童拈云。通身及盡。(綿綿不漏絲)徹底無功。
(了了忘擔荷)撒手興來。(雲尚無心能出岫)隨處得用。(賣盡風流不著錢)
還識石霜老漢麼。(左右覓便)當堂無影迹。(窮便窮如范丹)遍界
不曾藏(富便富如石崇)。

師云。將為石霜祇會枯木死株。內紹外紹。今日負急
臨危。便道琉璃瓶子口。洞山道。此是一千五百人善
知識語。於斯見矣。這僧知而故問道。真身還出世也
無。石霜一往泛然而答道不出世。今諸方教乘師德。
推讓禪老。為出世間人。將謂高超三界。首出萬靈也。

昔王山法祖。侍磁州大明。勠力十年。躬為侍者。秘重
深嚴。不見參學。一旦抽單。罔不疑怪。或問大明。侍者
何往。明曰。諸方來諸方去。何介意哉。又問參學何似。
明曰。道有參學。栽他頭角。道無參學。減他威光。一眾
方疑或蒙印許。其後久隱西山太原府。府運兩衙。請
住王山。創建禪席。皆號開堂出世也。萬松謂此非出
世間。真入世間也。這僧問真身還出世也無。此問真
身無相。還能出現說法利生也無。此非問出塵世。正
問入廛垂手時節也。石霜常舉君臣父子。至尊嚴烈。
深處禁宮。故云不出世也。這僧也奇怪。便拏麤揢細。
拈他空(去聲)處道。爭奈真身何。一則赤諱白誺。二則私
竊欺公。兩陣夾攻。決無活路。不意石霜。門欲闔一拶
便開。船欲沈一篙便轉。奉箇琉璃瓶子口。便那裏得
來。所以天童道。撒手興來。隨處得用。為什麼適來却
道不出世。不見天童道。當堂無影迹。既無影迹。為什
麼道隨處得用。不見天童道。遍界不曾藏。諸仁者為
什麼難會。此猶是喻。且道如何是法。周遍十方心。不
在一切處。

第三十一則雪峯古㵎

舉僧問雪峰。古㵎寒泉時如何。(為甚無風浪起)峰云。瞪目
不見底。(許你眼明)僧云。飲者如何。(甘露洋銅。有利有害)峰云。不從
口入。(玉液華池納百川)僧舉似趙州。(出一人口。入萬民耳)州云。不可
從鼻孔裏入。(盡從這裏流出)僧却問州。古㵎寒泉時如何。
(閩山遠接太行山)州云苦。(裂舌不堪嚐)僧云。飲者如何。(著甚來由)州

云。死。(一坑埋却)雪峰聞云。趙州古佛。(善哉甘口鼠。食人不害疼)從此
不答話。(陰蛆內胃)天童拈云。扶豎宗乘。須還大匠。(久嚮天童)
雪峰辨一千五百人善知識身心。(為人如為已)趙州用
一百二十歲老作家手段。(黨理不黨親)不妨奇怪。(萬松慣見
似尋常)如今眾中隨言定旨。(癡人面前。不得說夢)亂作貶剝。(舌頭
壓殺人)深屈古人。(死無對證)然則相席打令。似有知音。(易開
終始口)鏤骨銘心。罕逢明鑑(難保歲寒心)。

師云。南院禮雪峰為古佛。雪峰禮趙州為古佛。當時
雪峰法道大行。睦州讓雲門以嗣之。玄沙為法眼之
祖。兩派之源。出於門下。趙州當燕趙亂罹之際。口如
吹火。流俗薄之。及乎道力攝二王講和。擕手見師。禪
床不下。時人方云。口似含珠。隱山所謂莫作是非來
辯我。浮生穿鑿不相關。雪峰以其南泉之子。長沙之
兄。以白眉尊宿待之。一日趙州問僧。自何處來。僧曰。
雪峰來。州曰。雪峰有何言句示人。僧曰。和尚尋常道。
盡十方世界是沙門一隻眼。你等諸人向什麼處屙。
州云。闍棃若迴。寄箇鍬子去。僧問雪峰古㵎寒泉時
如何。動若雲行。靜如止水。正是湛不流處。死水裏活
計。這僧工夫到此。拈來呈似雪峰。若是萬松門下。祇
道乾曝曝地。一滴也無。這僧問以蹄涔。雪峰答以巨
海道。瞪目不見底。何曾辜負他。這僧忻然。披襟當之
道。飲者如何。你參透古㵎寒泉。祇汝便是浮幢剎海。
通身是水。誰吐誰吞。雪峰答箇不從口入。大煞手親
眼辨。若論順水推船。雪峰門下即得。其或逆風把柁。

趙州門下不然。這僧疑根不斷。再買草鞋。不遠數千
里。復舉前話問趙州。至不從口入。州云。不可從鼻孔
裏入也。便用衲僧巴鼻。復問古㵎寒泉時如何。州云。
苦。這僧便合禮謝而退。不顧危亡。踏步向前。更問飲
者如何。州云。死。沒人情漢。一向盡法。不管無民。僧問
如何是玄中玄。州云。汝玄來多少時也。僧云。玄之久
矣。州云。若不遇老僧。幾乎玄殺。趙州與睦州出語。毒
如德山臨濟痛棒。雪峰後聞此語遙禮云。趙州古佛。
峰從此不答話。此語疑殺天下人。你道以前還曾答
話麼。後來何曾持不語戒。天童拈道。扶豎宗乘。須還
大匠。大慧杲宗門武庫首篇云。王荊公一日問張文
定公曰。孔子去世百年。生孟子亞聖。後絕無人何耶。
文定公曰。豈無人。亦有過孔孟者。公曰。誰。文定公曰。
江西馬大師。坦然禪師。汾陽無業禪師。雪峰巖頭。丹
霞雲門。荊公意不甚解。乃問曰。何謂也。文定曰。儒門
淡薄。收拾不住。皆歸釋氏焉。公欣然嘆服。後舉似無
盡。無盡撫几賞曰。達人之論也。遂援筆以紀之。故王
荊公嘗云。三代以前。聖賢多生吾儒中。三代以降。聖
賢多生吾佛中。近代老青州。潭柘開山性和尚。韓相
國。昉施學士宜生。曰二老若非事佛出家。皆王覇之
器。是知顏孟之時。佛法未至。倘能事佛。必馬鳴龍樹
之儔也。故雪峰辨一千五百人善知識身心。趙州用
一百二十歲老作家手段。不妨奇怪。碁逢敵手。琴遇
知音。如今眾中。隨言定旨。亂作貶剝深屈古人。矮子

看戲。隨人上下。然則相席打令。似有知音。便道趙州
逢賤即貴。雪峰遇剛即柔。若存得失勝負。成何宗旨。
鏤骨銘心罕逢明鑑這僧一問。二老各出一隻手。提
起示人。與萬世為龜為鑑。豈同參鐵騎禪者。爭鋒競
銳。還會天童出身句麼。臨危知己少。閒話赤心多。

第三十二則國師侍者

舉國師三喚侍者。(老不歇心)侍者三應。(少不努力)國師云。將
為吾辜負汝。(落花有意隨流水)誰知汝辜負吾。(流水無心送落花)
天童拈云。仁義道中。(不得不呼)得資分上。(不得不應)再呼能
再應。(獨掌不浪鳴)論實不論虗。(我喚君須應)且道有辜負無
辜負。(行說好話)皓玉無瑕。雕文喪德(劈破面皮)。

師云。僧舉前話問玄沙意旨如何。沙云。却是侍者會。
萬松道。不得動箸。玄覺徵問僧。那裏是侍者會處。僧
云。若不會。爭解恁麼應。玄覺云。汝少會在。萬松道。垛
根衲子。有甚麼限。又云。若於這裏商量得去。便見玄
沙。萬松道。且歸林下去。趙州云。如人暗中書字。字雖
不成。文彩巳彰。萬松道。明眼人難瞞。玄沙舉處。以己
方人。渾淪無孔鐵鎚。穿鑿千窓百孔。若是萬松見侍
者三喚三應。祇向道。輔弼宗師。不廢光彩。許大忠國
師。著甚死急道。將為吾辜負汝。侍者當時見道。誰知
汝辜負吾。好道和尚年尊。別請人好。可惜放過。被玄
沙贓誣道。却是侍者會。以至玄覺問僧道。若不會。爭
解恁麼應。特舍漢。胡張三。黑李四。與汝同參。所以玄
覺道。汝少會在。玄覺到此便合休去。又道。若於這裏

商量得去。便見玄沙。所謂第三句薦得。自救不了。據
實論之。若道這僧會。國師道。誰知汝辜負吾。若道這
僧不會。爭解恁麼應。所以趙州道。字雖不成。文彩巳
彰。一鎚兩當。須是這老漢始得。天童拈處。一向裁長
補短。就下平高。頗怪國師妄加穿鑿道。皓玉無瑕。雕
文喪德。大小大天童。呆漢作保。忽有人問萬松又作
麼生。向道祇恐不是玉。是玉也大奇。

第三十三則韶山是非

舉僧問韶山。是非不到處。還有句也無。(掩耳偷鈴漢)山
云有。(可知禮也)僧云。是甚麼句。(是非到處)山云。一片孤雲不
露醜。(無眼人見)天童拈云。通身迴互。不觸尊嚴。(識法者恐)退
位傍提。要當宛轉。(誰敢當頭)還見韶山相為處麼。(兒孫得力)
盡力推爺向裏頭(室內不知)。

師云。雒京韶山寰普禪師。嗣夾山。當時遵布衲。機辯
冠眾。與山往復詞多不錄。佛果云。遵布衲如虎帶角。
凜凜威風。爭奈韶山。解據虎頭。收虎尾。直得步步登
高。聲聲相應。還知二老落處麼。好手手中誇好手。紅
心心裏射紅心。諸方競傳韶山降遵布衲。挫白頭因。
而不知深得洞上深細血脉。一日僧問如何是本來
面目。山云。甎鏡臺前不露顏。天童不辜負他。對眾拈
出。一日僧問是非不到處。還有句也無。永嘉道。是非
之惑。綿微難見。神清慮靜。細而研之。言之興也。是非
所以成。其實是非不到處。言思路絕。分別意窮。天童
却道。堂堂坐斷舌頭路。應笑毗耶老古錐。若是無舌

人解語。借路能來。洞山道。但能莫觸當今諱。也勝前
朝斷舌才。道箇一片孤雲不露醜又何妨。洞山所謂
胡家曲子。不墮五音。韻出清霄。任君吹唱。恁麼看來。
韶山道。有又何妨。但能句不落言思。曲不犯宮商。雲
不露醜拙。言滿天下。無口過也。所以天童道。通身迴
互。不觸尊嚴。與不犯宮商。不較多也。退位傍提。要當
宛轉。此是善財於別峰參見德雲。迴互正位底時節
也。還會盡力推爺向裏頭麼。僧問九峰䖍侍者。如何
是外紹。峰云。不借別人家裏事。僧云。如何是內紹。峰
云。推爺向裏頭。天童更加盡力兩字。喚作全身擔荷。
徹底承當。忽遇趙州十八上破家散宅。又作麼生。到
來家蕩盡。免作屋中愚。

第三十四則臨濟禍事

舉僧問臨濟。如何是吹毛劍。(鬼擘口)濟云。禍事禍事。
(滅門殆戶)僧禮拜。(強鬼出現)濟便打。(急急如律令)僧問巴陵。如何
是吹毛劍。(賴是巴陵)陵云。珊瑚枝枝撑著月。(寧可截舌)天童
拈云。殺人刀。一毛不度。(西天令嚴)活人劍。一毫不傷。(恕卿
無罪)有意氣時添意氣。(刑過無小)不風流處也風流(宥過無大)。

師云。鎮州臨濟義玄禪師道。我於先師處。三頓喫六
十棒。如蒿枝拂相似。故家風號全提真吼。這僧是箇
亡命沒興漢。引頸受刃道。如何是吹毛劍。此謂之索
劍喫。臨濟道。禍事禍事。如拔劍一揮。且貸汝殘生。這
僧不看陣勢。尚敢禮拜。殺人可恕。情理難容。濟便打。
盡令而行。笤帚也須三段。前車巳覆。後車改轍。業重

衲僧。尚問巴陵如何是吹毛劍。賴是巴陵有收有放。
能縱能奪。陵諱顥鑑。始見雲門。門舉雪峰曰。開却門。
達磨來也。汝意作麼生。陵曰。築著和尚鼻孔。門曰。修
羅王惡發。打須彌山一摑。𨁝跳上梵天報帝釋。你為
甚麼却向日本國裏藏身。陵曰。莫與麼心行好。門曰。
汝道築著鼻孔。又作麼生。陵後住岳州巴陵新開寺。
僧問祖意教意。是同是別。陵云。鷄寒上樹。鴨寒入水。
問如何是提婆宗。陵云。銀椀裏盛雪。這僧問如何是
吹毛劍。陵曰珊瑚枝枝撑著月。陵告眾曰。吾答此三
轉語。已報雲門恩了也。自此不作忌齋。十洲記。南海
底盤石上生珊瑚樹。有枝無皮。如玉紅潤。感月而生。
故枝頭皆有月暈。巴陵以此語答吹毛劍。豈可以識
情卜度。真雲門子。睦州孫。故天童道。殺人刀。一毛不
度。活人劍。一毫不傷。衲僧七事隨身。遠圓鑑。令青華
嚴頌此在十六題。夾山會下一僧到石霜。入門。便道
不審。霜曰。不必闍黎。僧曰。與麼則珍重。又到巖頭。如
前。巖乃噓兩聲。僧曰。與麼則珍重。纔回步。頭曰。雖是
後生。亦能管帶。僧歸。舉似夾山。山明日上堂。乃喚石
霜巖頭歸這僧出來。如法舉似前話。僧舉了。山曰。大
眾還會麼。若無人道。老僧不惜兩莖眉毛道去也。乃
曰。石霜雖有殺人刀。且無活人劍。巖頭且有殺人刀。
亦有活人劍。且殺人刀一毛不度。吹毛度刃。尚為兩
段。刜鍾利劍。誰敢當鋒。活人劍。一毫不傷。天下人恩
歸有地。意氣不從天地得。風流豈是刻雕成。不見道。

傷鱉恕龜。殺活在我。

第三十五則洞山體佛

舉洞山垂語云。體得佛向上人。方有說話。(方無說話分)
僧問如何是佛向上人。(有說話分。快說快說)山云。非佛。(借得口來)
法眼云。方便呼為佛。(大似壓良為賤)天童拈云。二老宿相
去多少。(料掉沒交涉)直是刀刁相似。(毫釐有差)奈何魚魯參
差。(天地懸隔)到這裏轉劫外機。(洞山宗旨)放風前箭。(法眼家風)橫
身擔荷。(法眼麤心)撒手承當。(洞山細意)具這般眼目始得。(洞山
左眼半斤。法眼右上八兩)還辨得麼。(變蹌劈臉。改頭換面)易分雪裏粉。(一有
多種)難辨墨中煤(二無兩般)。

師云。洞山垂語。要體得佛向上人。方有說話分。萬松
道。體得佛向上人。方無說話分。洞山巳過犯彌天。萬
松更彌天過犯。更有箇不識好惡底僧。問如何是佛
向上人。此喚作望空啟告。洞山道。非佛。此喚作傳言
送語。我且問你。佛向上人。還解問答麼。張無盡。舉傅
大士頌曰。空手把鋤頭。步行騎水牛。人從橋上過。橋
流水不流。皓布裩曰。此即頌得法身邊事。頌不得法
身向上事。無盡曰。請和尚頌。皓曰。昨夜雨霶烹。打倒
蒲萄棚。知事普請行者人力。拄底拄。撑底撑。撑撑拄
拄到天明。依舊可憐生。雲居膺初見洞山。山問闍黎
名什麼。居曰。道膺。山曰。向上更道。居曰。向上則不名
道膺。山云。與吾在雲巖時祇對一般。這箇喚作識尊
卑。分貴賤。法眼道。方便呼為佛。大似奴郎不辨。賓主
不分。所以天童道。二老宿相去多少。直是刀刁相似。

柰何魚魯參差。我且問你。洞山道。非佛。法眼道。方便
呼為佛。如何是刀刁魚魯處。洞山轉劫外機。法眼放
風前箭。一箇是全提那畔。一箇是曲為今時。洞山是
撒手承當。法眼是橫身擔荷。具這般眼目始得。水中
擇乳。還辨得麼。須是鵞王。易分雪裏粉。幸遇洞山。難
辨墨中煤。皆因法眼。鏡清道。毗盧有師。法身有主。雲
門嘗云。矢上加尖。法眼道。形興未質。名起未名。諸方
皆謂如水作波。波即是水。雪粉各異。墨煤性同。不是
天童。分疎不下。忽若圭峰道。鎔瓶盤釵釧為一金。攪
酥酪醍醐為一味。又作麼生。也不如石頭道。衲被蒙
頭萬事休。此時山僧都不會。

第三十六則脩山凡夫

舉修山主垂語云。具足凡夫法。(少一物不成世界)凡夫不
知。(當局者迷)具足聖人法。(眼中添屑)聖人不會。(身賢不覺賢)聖人
若會。即同凡夫。(但有纖毫即是塵)凡夫若知。即是聖人。(一念
迴光。便同本得)天童拈云。收得安南。(及盡凡情)又憂塞北。(猶存聖解)
到這裏十成底事。(半是私房半是賊賍)一時颺却。(公私得濟)始得
穩坐地。(更須趕起)還端的麼。(更須了細)一等平壞(兩既不成)泯然
自盡(一何有爾)。

師云。撫州龍濟山主。紹修禪師。始與法眼輩。同參地
藏。謂已巳臻其極。暨辭至建陽途中談法次。眼忽問
長慶道。萬象之中獨露身。是撥萬象。不撥萬象。修曰。
不撥。眼曰。說甚撥不撥。修懵然。却回地藏。地藏曰。子
去未久。却回何為。修曰。有事未決。豈憚跋涉。藏曰。汝

䟦涉許多山川。也還不惡。修不諭。乃問。古人道。萬象
之中獨露身。意旨如何。藏曰。汝道撥萬象不撥萬象。
修曰。不撥。藏曰。兩箇也。修駭然。沈思。乃曰。未審古人
撥不撥。藏曰。汝喚甚麼作萬象。修方省悟。即辭追見
法眼。眼語意與地藏如一。眼既住崇壽。修隨眾淘汰
言句。放曠游處。後唐永和初。十數禪人堅請令住龍。
濟山之寶峰巖。修雖不務聚徒。而徒自至。提訓之暇。
作諸章句。盛行於世。一日上堂道。具足凡夫法。凡夫
不知。凡夫背覺合塵。迷已逐物。法眼道。微言滯於心
首。恒為緣慮之場。實際居於目前。翻成名相之境。虗
生浪死。不自覺知。修公打草驚蛇。貴要迴光返照。忽
然自肯直下承當。本自圓成。不勞修證。眼不見眼。心
不知心。於無了知。不辨真實。智證雙亡。打成一片。故
曰。聖人不會。情存一念悟。寧越昔時迷。故曰。聖人若
會。即同凡夫。終日圓覺。而未嘗圓覺。故曰。凡夫若知。
即同聖人。宋孝宗皇帝注圓覺經。賜徑山慈辯禪師。
寶印作序。序中有曰。裴相云。終日圓覺而未嘗圓覺
者。凡夫也。具足圓覺而住持圓覺者。如來也。印乃倒
其說曰。具足圓覺。住持圓覺者。凡夫也。終日圓覺。未
嘗圓覺者。如來也。萬松道。正合修山主意。本錄中更
有語。天童略之。錄云。此兩語。一理二義。萬松道。一句
是凡。一句是聖。不知不會是一。有迷有悟是二。所以
天童道。收得安南。又憂塞北。不見玄沙道。諦當甚諦
當。敢保老兄未徹在。藏盡楚天月。猶存漢地星。更須

將十成底事。對眾颺却。祇如適來道。真空為緣慮。即
同凡夫。三祖信心銘道。莫逐有緣。勿住空忍。一種平
懷。泯然自盡。天童以一種為一等更佳。但略前兩句。
即前一理二義。故不重出。萬松撮來完成四句。使三
祖與修山相見。天童與萬松同參。後生可畏。焉知來
者。不如今也。

第三十七則石梯問去

舉石梯問侍者什麼處去。(不覆堂頭。便屬偷暇)者云。上堂齋
去。(不可別道)梯云。我豈不知汝上堂齋去。(何須更問)者云。除
此之外。別道什麼。(文不加點)梯云。我祇問汝本分事。(早是
分外)者云。若問本分事。某甲實是上堂齋去。(幾不問過)梯
云。不謬為吾侍者。(和尚大善知識)天童拈云。放過即不可。
(和尚照顧禪床)如今直與扭得鼻孔痛。(便好下手)打得骨頭出
始得。(暫借和尚拄杖)免見瞎驢趂大隊。(牽來拽磨)所以道平地
上死人無數。(此病最難醫)透得荊棘林是好手。(劈口掌云。透也
有甚難)且道適來這僧透得也未。(更要第二摑)多虗不如
少實(逆水撑舟。不離舊處)。

師云。石梯法嗣鄂州茱萸。師資皆亡其名。萸嗣南泉。
梯。泉孫也。一日侍者請梯入浴。梯曰。既不洗塵。亦不
洗垢。浴作什麼。者云。和尚先去。某將皂角後來。梯乃
笑。佛鑑拈云。石梯年老。侍者年少。雖然老少不同。其
奈頭腦相似。天童拈這公案。便覺佛鑑能判而不能
斷。一日石梯問侍者什麼處去。本分宗師。常以本分
事為人。侍者却道我上堂齋去。若總恁麼。胡張三。黑

李四。也合罷參。祇恐不是玉。是玉也大奇。梯云。我豈
不知汝上堂齋去。水浸麻繩。一股股緊。者云。除此之
外。道什麼。火燒竹筒。一節節熱。這老漢著甚死急。我
問汝本分事。且道是侍者不本分。石梯不本分。洞山
聰嘗自負柴上山。路逢一僧。問山上有柴。何故更將
上去。聰便放下柴於地云。會麼。僧云。不會。聰云。我要
燒。侍者也甚奇怪道。若問本分事。某甲實是上堂齋
去。佛事人情。一時周足。石梯無奈之何。滿口許他道。
不謬為吾侍者。石梯既許他。天童為甚却道放過即
不可。更要扭得鼻痛。打得骨出。天童前來拈雪峰問
僧甚麼處去。僧云。普請去。峰云。去。拈道動著三十棒。
恐人一向學平實禪。這裏却道免見瞎驢趂大隊。曹
溪波浪如相似。無限平人被陸沈。所以道平地上死
人無數。天童引入荊棘林中道。透得底是好手。侍者
且置。忽有人問萬松。這荊棘林作麼生透。向道今日
實是從希家齋來。不見道。多虗不如少實。

第三十八則法眼聲色

舉僧問法眼。聲色兩字如何透得。(莫錯認)眼云。大眾
若會這僧問處。透聲色也不難。(實是聲色端的難透)天童拈
云。從前不了。(滿眼滿耳)祇為家賊難防。(識得不為冤)直下分
明。(見聞不昧)且向草庵止宿(這客作漢)。

師云。無盡燈僧問法眼。聲色兩字。甚麼人透得。眼謂
眾曰。且道這箇僧透得也未。若會此僧問處。透聲色
即不難。天童略之道。僧問法眼聲色兩字。如何透得。

這箇喚作當陽顯露。這僧恁麼來。莫作色會。這僧恁
麼問。莫作聲會。所以白水道。山僧不欲向聲前句後。
鼓弄人家男女。何故。為他聲不是聲。色不是色。僧問
壽州資壽院圓澄巖禪師。一大藏教中。還有奇特事
也無。巖云。恐汝不信。僧云。如何是奇特事。巖云。黃底
是紙。黑底是墨。恁麼會得。莫去言句上咬嚼。聞聲見
色。直透那邊有甚麼難。纔入言思。影響礙却。卒難領
會。赤窮官長。使偷錢奴。上陣將軍。騎齧人馬。誰知頑
㒒劣馬。解用成功。得力兒孫。不紹家業。長者審知是
子。客作自為賤人。縱能跨色騎聲。不離驢前馬後。要
識宅中長者麼轉身就父無標的。拈却花冠不得名。

第三十九則夾山目前

舉夾山云。目前無法。(背後底聻)意在目前。(莫錯認)他不是
目前法。(是你眼睛)非耳目之所到。(聲色縱然。見聞不昧)天童拈云。
夾山老子解開布袋頭。(財不著身。痛不著已)將差珍異寶(山材
野物)撒向諸人面前了也。(見者有分)正當恁麼時作麼生
(任情取捨)路不拾遺。君子稱美(不義之財。於我如浮雲)。

師云。北院通禪師問夾山。目前無法。意在目前。他不
是目前法。非耳目之所到。豈不是和尚語。夾曰。是。通
乃掀倒禪床叉手立。夾起來打一拄杖。通便下去。法
眼云。且他掀倒禪床。何不便去。須待他打了纔去。意
在什麼處。萬松道。我當時見道豈不是和尚語。驀面
唾云。咬屎橛漢。拽棒打出。北院也好有後手。法眼拈
出令後人見。可謂為眾竭力。禍出私門。洛浦嘗舉此

話問彥從上座。那句是賓。那句是主。也權借此問以
為影草。今天童特舉此話。著實為人。王婆嬭子行人
事。紫羅帳裏撒珍珠若是識便宜底。其珠遍地。目覩
如泥。僧問圓通秀鐵壁。知師久蘊囊中寶。今日筵前
略借看。壁道君子愛財。取之有道。還知天童路不拾
遺處麼。滿船珍寶沈江去。誰羨芒繩十陌錢。

第四十則趙州把定

舉趙州云。把定乾坤眼。(眉毛有幾莖)綿綿不漏絲毫。(老賊
何消強出頭)我要你會。(見我見你。眼裏眼外)你又作麼生會。(問取乾坤
眼)天童拈云。還端的也未。(疑則別參)直饒你這裏會得
七穿八穴。(空使童人。下鍬下钁)我也知你出趙州棬繢不得
(為什麼却在萬松眼窩裏)。

師云。僧問九峰䖍禪師。如何是乾坤眼。峰曰。乾坤在
裏許。僧曰。乾坤眼何在。峰曰。正是乾坤眼。僧曰。還照
燭也無。峰曰。不借三光勢。僧曰。既不借三光勢。憑何
照燭。喚作乾坤眼。峰曰。若不如是。髑髏前見鬼人無
數。所以趙州把定乾坤眼。綿綿不漏絲毫。又道若有
一絲毫。即是一絲毫。所謂但有纖毫即是塵。又道一
法若存。翳入眼睛。眼睛不明。世界崢嶸。尚有人道。山
河大地。豈不磕破眼睛。有底見道。盡大地是沙門一
隻眼。那裏放鼻孔。萬松道。盡大地是沙門鼻孔。何處
著眼。直饒你互奪互存。雙收雙放。我更問你耳朵向
什麼處著。所以趙州道。我要你會。天童道。還端的也
無。又道直饒你這裏會得七穿八穴。我也知你出趙

州棬繢不得。天童恁麼道。是眼內語。眼外語。爭如[翟*支]
瞎趙州眼。方見眉毛向上人。

第四十一則靈雲露柱

舉鏡清問靈雲。混沌未分時如何。(誰教汝鑿竅)雲曰。露
柱懷胎。(暗中書字。文彩巳彰)清云。分後如何。(許多時甚處去來)雲曰。
如片雲點太清。(話作兩橛)清云。祇如太清還受點也無。
(事無一向)雲不對。(何不早道)清云。恁麼則含生不來也。(將頭不猛)
雲亦不對。(重說偈言)清云。直得純清絕點時如何。(猶有這箇
在)雲曰。猶是真常流注。(合口了却開得)清曰。如何是真常
流注。(無風起浪作麼)雲曰。似鏡常明。(猶為剩法)清云。向上更有
事不。(不可即這裏坐殺)雲曰。有。(何不道無)清曰。如何是向上事。
(乞聞一聲)雲曰。打破鏡來與子相見。(有甚麼眼)天童拈云。分
與未分。(巳築界墻)玉機夜動。(踏飜關捩)點與不點。(帶累晴空)金梭
暗拋。(巳彰文彩)直是一色純清。(黃河上源濁)未得十成安穩。
(店司安下)且道打破鏡來。向什麼處相見。(慚惶殺人)還會麼。
(是何心行)清秋老兔吞光後。(誰共澄潭照影寒)湛水蒼龍蛻骨
時(高出層霄望不窮)。

師云。首楞嚴道。如急流水。望為恬靜。流急不見。非為
無流。靈雲喚作真常流注。圓覺經道。潛續如命。為壽
者相。諸方謂之命根不斷。一條紅線掌中牽。分與未
分。點與不點。是衲僧家常茶飯。最好是打破鏡底時
節。命根斷處。妄識銷鎔。流注枯乾。無壽者相。正恁麼
時。向甚麼處與靈雲相見。天地黯黑。如一錠墨相似。
喚作衲僧奪胎換骨。轉身一路。吹殘劫燒灰飛後。突

出虗空未兆前。

第四十二則石鞏弓箭

舉石鞏上堂。乃張弓架箭。(各自念得佛堂經)三平擘開𦚾
當之。(宿世冤家。因緣聚會)鞏云。一張弓。兩隻箭。祇射得半箇
聖人。(未拈弓箭。好箇圓全長老)天童拈云。石鞏習氣不除。(却不酸醋
氣)三平相席打令。(恰似箇丈夫兒)却云。三十年一張弓。兩
隻箭。祇射得半箇聖人。(天不降全)豈不是以已方人。(仁者
見之謂之仁)大都不入驚人浪。(却解折折弓箭)到了難尋稱意
魚(人心難滿)。

師云。無盡燈具云。撫州石鞏慧藏禪師。本弋獵人。逐
鹿至馬祖庵。機緣契會。投祖出家。住院。凡見僧執弓
架箭以示之。三平至。鞏曰。看箭。平撥開胸曰。此是殺
人箭。活人箭又如何。鞏扣弦三下。平便展拜。鞏曰。三
十年。舉一張弓。架兩隻箭。祇射得半箇聖人。遂折折
弓箭。平後見大顛。舉似之。顛曰。既是活人箭。為甚向
弦上辨。平無對。顛曰。三十年後。要人舉此話也難得。
萬松道。今日幸遇和尚。雲門問長慶。如何道。免得云
作半箇聖人。長慶云。若不還價。爭辨真偽。門云。入水
見長人。萬松道。真鍮不換金。首山云。人人盡道三平
中的。莫屈他也無。良久云。機關不是韓光作。莫把胸
襟當等閒。萬松道。切忌詐明頭。姜山愛云。射虎不真。
徒勞沒羽。萬松道。不見道半箇聖人。佛鑑云。大小三
平。元來祇是死漢。若非死漢。又覓甚麼活人箭。石鞏
龍頭蛇尾。矢在弦上。又却不發。當時若便與一箭。那

裏得來。更要大顛作死馬醫。醫之不瘥。從他掘地深
埋。且如智海恁麼批判古今。還有過也無。乃云。細雨
洒花千點淚。淡烟籠竹一堆愁。萬松道。煩惱皆因強
出頭。法燈頌云。古有石鞏師。架弓箭而坐。如斯三十
年。知音無一箇。三平中的來。父子相投和。子細返思
量。元伊是射垛。萬松道。靈山授記。未似今日。天童略
之云。石鞏上堂。乃張弓架箭。三平擘開胸當之。鞏云。
一張弓。兩隻箭。三十年祇射得半箇聖人。俱胝因天
龍一指頭禪。一生受用不盡。故凡有所問。祇竪一指。
石鞏因張弓架箭而悟。故常以張弓架箭示人。雲頂
敷道。道吾舞笏同人會。石鞏張弓作者諳。三平擘胸
當之。一等是弄粥飯氣。不妨應時及節。佛果引三平
頌云。解擘當胸箭。如何祇半人。為從途路得。所以不
全身。這般說話。大似減人光彩。萬松即不然。受箭張
弓處。師資本一人。不離華下路。便見洞中春。天童道。
張弓底習氣不除。受箭底相席打令。所以躭源交拳。
仰山女拜。為復是全提作用。為復是時節因緣。却道
三十年張弓架箭。祇射得半箇聖人。萬松道。石鞏示
不全之肯。天童真以已方人。還知石鞏信彩處麼。祇
將日月為香餌。應手華鱗忽上鈎。

第四十三則雲門法身

舉僧問雲門如何是清淨法身。(不是目前機)門云。花藥
欄。(開口斯當)僧云。便恁麼去時如何。(莫錯認)門云。金毛師
子。(一手擡一手捺)雪竇著語云。太無端。(一箭射兩垛)天童拈云。

賊來須打。(泥裏著棘針)客來須待。(苦口是良藥)雲門。雪竇。二
俱作家。(祇會待客。不解打賊)這裏莫有便恁麼去者麼。(唆猫入枯
井)切忌撞頭磕額(暮故瞎茅廣)。

師云。萬松昔在大慶壽玄悟席下。一年入室兩度。經
半年。纔得告香入室。室中舉問玄沙如何是清淨法
身。沙云。膿滴滴。此是玄悟之師。高郵定和尚悟處。今
日看來這清淨法身話。玄沙答得最強。高郵悟處更
的。雲門答花藥欄。權實並舉。道金毛師子。褒貶雙行。
這僧道。便恁麼去。雪竇道。太無端。可謂賊來須打。客
來須待。雪竇道。花藥欄。莫顢頇。星在稱兮不在盤。恐
人錯認一機一境。不薦普天帀地一段大事。便是撞
著露柱。磕破燈籠。喚作撞頭磕額。此猶可恕。忽然向
花藥欄上絆番。金毛師子上磕倒。也大煞麤心。不見
保福因僧侍立。福曰。你得與麼麤心。僧曰。甚處是某
麤心處。福拈一塊土度與曰。拋向門外著。僧拋了却
來曰。甚處是某麤心。福曰。我見你築著磕著。所以道
你麤心。雪竇拈云。然則這僧被熱謾。爭奈真不掩偽。
曲不藏直。雪竇將今視古。於理不甘。你這一隊漢。或
僧堂裏來。寮舍內出。築著磕著。亦乃不知。近來麤心
轉盛。我若放過。便見諸方撿責。卓拄杖下座。天童道
撞頭磕額。保福道。築著磕著。且道是同是別。雪竇道
這僧被熱謾。且道雲門何似保福。難甘放不過。雪竇
何似天童。保福門下。昔日麤心尚多。萬松門下。近日
麤心更甚。何也。覓箇築著磕著底也不可得。


第四十四則曹山父子

舉僧問曹山。子歸就父。為什麼父全不顧。(下不論上)山
云。理合如斯。(清官易斷)僧云。父子之恩何在。(粉骨難酬)山云。
始成父子之恩。(至化無私)僧云。如何是父子之恩。(大功不宰)
山云。刀斧斫不開。(甚處下手)天童拈云。翡翠簾垂。絲綸
未降。(樞密不得旨)紫羅帳合。視聽難通。(尊嚴不露顏)犯動毛
頭。月昇夜戶。(照不失虗)密移一步。鶴出銀籠。(穿開碧落天)還
知麼。(這裏使不著)脫身一色無遺影。(太平本是將軍致)不坐同
風落大功(不許將軍見太平)。

師云。禮記緇衣子曰。王言如絲。其出如綸。王言如綸。
其出如綍洪覺範天覺奏號圓明寶覺禪師。其深機
妙智。真不忝所賜。嘗云。機貴迴互。使不犯正位。語忌
十成。使不落今時。溈仰父子。曹洞師資。為兩派之源。
洞山法付曹山曰。子真法器。吾久知之。我於先師處
親傳寶鏡三昧。事窮的要。今付授汝。仍以綱要。三頌。
三滲漏。付之。山徧禮祖塔。因擬曹溪之號。所至以曹
名其居。故號曹山。曹洞正宗。於今鼎盛。僧問子歸就
父。為什麼父全不顧。這僧久參洞上。將深密威嚴處。
置箇問端。曹山識法者恐。不敢犯令泄機。祇答理合
如斯。這僧要窮堂奧。深入虎穴道。父子之恩何在。曹
山不傷風化。不動音容。答道。始成父子之恩。這僧放
無底末。更問如何是父子之恩。曹山盡力提持。罄囊
分付。道。刀斧斫不開。此退位朝君。轉身就父處。不道
同。祇是無別。天童於夜明簾外。空王殿中。借無舌人

傳宣。敕無耳人承旨。此猶是月昇夜戶邊事。鶴出銀
籠一句。作麼生道。九皋纔翥翼。千里漫追風。

第四十五則白水沙水

舉白水垂語云。眼裏著沙不得。(喚甚作沙)耳裏著水不
得。(喚甚作水)僧便問如何是眼裏著沙不得。(又撒一把)水云。
應真無比。(從來不眼花)僧云。如何是耳裏著水不得。(更灌
一杓)水云。白淨無垢。(不曾挑耳塞)天童拈云。白水老人。可
謂大而無外。(綿綿不漏絲)小而無內。(關掃不容塵)具足千變
萬化。(不借別人家裏事)祇箇赤手空身。(將無作有旋支梧)不受一
滴塵。(失之本無)直是滿眼滿耳。(得之本有)還見麼。(却恁麼去)立足
無閒地。(看脚下)知心有幾人(不道無。祇是少)。

師云。筠州高安白水院本仁禪師。參洞山。問。未有之
言。請師示誨。山以不諾無人肯答之。水得旨後。昭宗
天福。止洪井白水。眾盈三百。上堂曰。老僧尋常不欲
向聲前句後。鼓弄人家男女。何故聲不是聲。色不是
色。僧問如何是聲不是聲。水曰。喚作色得麼。僧曰。如
何是色不是色。水曰。喚作聲得麼。僧作禮。水曰。且道
為汝說。答汝話。若人辨得。有箇入處。萬松嘗教人看
此話。雖明劫外機。不壞世間相。所以道他參活句。不
參死句。今日將聲色話鼓弄人家男女。又道眼裏著
沙不得。耳裏著水不得。雪竇亦曾舉此兩句。後却番
案云。眼裏著得須彌山。耳裏著得大海水。白水雖無
後段。暗中打做一團。這僧問如何是眼裏著沙不得。
水曰。應真無比。又問如何是耳裏著水不得。水曰。白

淨無垢。和雪竇收拾了也。佛鑑拈云。遠觀山有色。近
聽水無聲。此一聯語。是題山水畫圖。佛鑑拈來出一
隻眼。遠山有色。時人知有。近水無聲。令人疑著。所以
天童道。雖大而無外。小而無內。千變萬化不彰形。滿
眼滿耳無一點。盡大地是沙門一隻脚。正好移身換
步。勝默老師道。地藉不履而能行。心賴無知而展照。
天童却道。立足無閒地。萬松道。正好移身換步。又作
麼生。肚裏覰破脚。

第四十六則參同回互

舉參同契云。回互不回互。(大人得自在)僧問雲門。如何
是回互。(不合恁麼問)門指板頭云。不可喚作板頭。(切忌觸諱)
僧云。如何是不回互。(正好恁麼問)門云。這箇是板頭。(親言
出親口)天童拈云。石頭舌頭無骨。(甚不得道)雲門眼裏有
筯。(覰透心肝)千古之下。聲光赫揚。(也要天童舉覺)如今要把手
共行。直須恁麼。始解不恁麼。(得恁麼無碑記)然後沒交涉。
(可煞有禪)還相委悉麼。(卒客無卒主)少年曾決龍蛇陣。(三十年久
嚮天童)潦倒還聽稚子歌(今日錯為人下注脚)。

師舉參同契云。門門一切境。回互不回互。回而更相
涉。不爾依位住。大慧杲上堂云。今朝又是五月五。大
鬼拍手小鬼舞。驀然撞著桃符神。兩手椎。胸呌冤苦。
艾人云。休呌苦。遂拈拄杖卓一下云。祇有一處堪回
互。回互不回互。回而更相涉。擲下云。不爾依位住。參
萬松道。祇有一處堪回互。雲門道。喚甚麼作板頭。鍾
馗桃符走入大慧拄杖裏去也。回互不回互。回而更

相涉。大鬼小鬼向艾人鼻孔裏藏身。擲下拄杖云。不
爾依位住。雲門道這。箇是板頭。僧問雲門。如何是一
切智智清淨。此問出大般若初分難信解品。八十餘
科。若一切智智清淨。更互相涉。無二無二分。無別無
斷故。雲門答云。僧堂走入佛殿裏去也。雲門常用此
機。人多難解。萬松頌出。佛殿入燈籠。牛皮鞔露柱。無
二無二分。無別無斷故。天童要與石頭雲門把臂共
行。直須恁麼。始解不恁麼。正是回互不回互。喚甚麼
作板頭時節。又道然後沒交涉。不爾依位住。這箇是
板頭時節。此喚作決龍蛇陣。作麼生是聽稚子歌處。
萬松沒去著。與人說公案。

第四十七則芭焦拄杖

舉芭蕉示眾云。你有拄杖子。我與你拄杖子。(骨堆上添
土)你無拄杖子。我奪你拄杖子。(出土處掘坑)天童拈云。
你有則一切有。(人人具足)你無則一切無。(脫體全空)有無自
是當人。(圓同太虗。無欠無餘)與奪關芭蕉甚事。(良由取捨。所以不如)正
恁麼時。作麼生是你拄杖子(和聲便打)。

師云。郢州芭蕉山慧清禪師。嗣南塔光湧。湧嗣仰山。
蕉乃溈山重孫也。上堂曰。我二十八到仰山。見南塔
上堂曰。汝等諸人。若是箇漢。纔出母胎。便作師子吼
解。豈不快哉。當時我於這下歇得身心。便依之五載。
蕉示眾曰。你有拄杖子。我與你拄杖子。萬松道。祖師
不西來。少林傳妙訣。何須達磨直指人心。又道你無
拄杖子。我奪你拄杖子。直饒一物不將來。更須放下

始得。大溈喆云。大溈即不然。你有拄杖子。我奪你拄
杖子。你無拄杖子。我與你拄杖子。大溈既如是。諸人
還用得也未。若人用得。德山先鋒。臨濟合後。若用不
得。且還本主。萬松道。順水推船。時人知有。天童拈出。
大丈夫兒。有無在已。不受芭蕉處分。這箇從上來。喚
作衲僧拄杖子。天童恐當人諱却更道。正恁麼時作
麼生是你拄杖子。直饒拈得出。莫教萬松見。折做八
截。燒灰颺却。萬松老矣。留得也好。何也。有時扶過斷
橋水。幾度伴歸明月村。

第四十八則香嚴枯木

舉僧問香嚴如何是道。(看脚下)嚴云。枯木裏龍吟。(不因
墻外底。爭得到長安)僧云。如何是道中人。(解行𡾟嶮路。不在繫行纏)嚴云。
髑髏裏眼睛。(貪尋芳草路。迷却故園春)僧舉問石霜。如何是枯
木裏龍吟。(這啞漢何不高聲問)霜云。猶帶喜在。(蒼天蒼天)僧云。如
何是髑髏裏眼睛。(這瞎漢還見山僧麼)霜云。猶帶識在。(莫錯認)
天童拈云。王居門裏。(穴不栖巢)臣不出門(明不越戶)。

師云。鄧州南陽香嚴寺智閒禪師。依大溈究涅槃之
理。溈曰。我不問汝平生卷冊上記得底學解。汝未出
母胞胎。東西不辨時。何者是汝自已。師懵然。久之進
數語。溈並不許。嚴曰。却請和尚道。溈曰。吾道於汝何
益。限二日道得。契。則記汝。嚴歸堂徧閱所集。無一語
堪對。嘆曰。畫餅不充飢。遂焚之曰。此生不學佛法。且
作箇長行粥飯僧。免役心神。泣辭而去。一僧問何往。
嚴舉前話云。下山歇去。僧曰南陽香嚴寺古基在。兄

可結茅。吾化米給汝。嚴後治基芟草。聞瓦礫擊竹作
聲。大悟。熏沐遙禮謝云。和尚大慈。恩逾日月。當時若
為我說。何有今日耶。住時。後僧問如何是道。道之一
字。猶是強名。洞山道。龍吟枯木。異響難聞。萬松嘗問
僧如何是異響。僧云。不會。萬松道。善解龍吟。香嚴答
枯木裏龍吟。何異強名曰道。無盡燈作僧云不會。嚴
云。髑髏裏眼睛。天童道。僧再問如何是道中人。驢事
未了。馬事到來。道既強名。人從何立。故嚴答云。髑髏
裏眼睛。這僧不會。舉問石霜。如何是枯木裏龍吟。石
霜隨手點破道。猶帶喜在。又問如何是髑髏裏眼睛
霜云。猶帶識在。有道則有喜。有人則有識。這僧展轉
不會。又問曹山。山以偈示之曰。枯木龍吟真見道。髑
髏無識眼初明。喜識盡時消息盡。當人那辨濁中清。
僧再問。如何是枯木裏龍吟。山曰。血脉不斷。僧曰。如
何是髑髏裏眼睛。山曰。乾不盡。僧曰。未審還有得聞
者不。山曰。盡大地未有一箇不聞者。僧曰。未審龍吟
是何章句。山曰。不知是何章句。聞者皆喪。有本頌在
後。玄沙別師之初句云。龍藏枯木。佛果云。念不異。心
不差。圓融五位君臣。跳出無為三毒。便可向枯木上
生花。寒嚴中吹律。看他三箇老宿。一人透語滲漏。一
人透情滲漏。一人透見滲漏。若善參詳。便可玄關獨
步。還委悉麼。莫守寒巖異草青。坐著白雲宗不妙。這
香嚴公案。勘會移臺。引惹詞訟。天童舉綱要。祇以兩
句斷之道。王居門裏。臣不出門。能以無量法門作一

句說。有時一字法門。海墨書而不盡。還識天童安家
樂業處麼。獨鶴有時常伴水。好雲無事不離山。

第四十九則三藏他心

舉大耳三藏得他心通。朝見肅宗帝。帝命忠國師
驗之。藏見國師便禮拜。側立於右。國師云。汝得他
心通是不。藏云。不敢。國師云。汝道老僧祇今在什
麼處。(當面諱却)藏云。和尚是一國之師。何得在西川看
競渡船。(莫錯認)國師再問。汝道老僧即今在什麼處。
(幾曾動著)藏云。和尚是一國之師。何得在天津橋上看
弄猢猻。(且道渡頭是。橋上是)國師第三次問。老僧即今在什
麼處。(一在力作)藏罔知去處。(許你親見)國師叱云。這野狐精。
他心通在什麼處。(大小國師也不知下落)天童拈云。三藏不
見國師則且置。你道國師自知下落處麼。(一任卜度)若
謂自知。則百鳥銜花。諸天供養。未有休日(醋酸聚蚋。肉臭
來蠅)且道正當恁麼時。落在什麼處(扭鼻頭云在這裏)。

師舉僧問仰山。大耳三藏第三番。為甚不見國師。山
云。前兩度是涉境心。後入自受用三昧。所以不見。萬
松道。仰山却具他心通。又僧問趙州。州云。在三藏鼻
孔上。萬松道。迴避不及。僧又問玄沙。既在鼻孔上。為
什麼不見。沙云。祇為太近。萬松道。猶隔津在。後僧問
海會端。端曰。國師若在三藏鼻孔上。有甚難見。殊不
知國師在三藏眼睛裏。萬松道。若在眼睛裏。有甚難
見。殊不知三藏通身是國師。恁麼道始得一半。若要
全道。三藏未離西天時。巳與國師相見了也。故天童

道。三藏不見則且置。你道國師自知落處麼。若謂自
知。百鳥銜花。諸天供養。未有休日。萬松別云。若謂自
知。不唯三藏覷見。國師祇具妖通。天童道。正當恁麼
時。國師落在什麼處。萬松道。當時三藏對面不見國
師。而今相隔五百餘年。為什麼常在萬松眼底。諸人
還見麼。背後底聻。

第五十則陸亘坐臥

舉陸亘大夫問南泉。弟子家中有一片石。有時坐。
有時臥。欲鐫作佛得不。(客聽主裁。兵隨印轉)泉云得。(符到奉行)陸
云莫不得不。(却又疑着)泉云。不得。(隨邪。撲簸箕)雲巖云。坐則
佛。(韓信甘投胯)不坐則非佛。(淵明懶折腰)洞山云。不坐則佛。
(背去還成奉)坐則非佛。(親來越轉疎)天童拈云。轉功就位。(但得
雪消去)轉位就功。(自然春到來)還他洞上父子。(肐腰不外屈)且
道南泉意作麼生。(不打這鼓笛)直是針錐不得(穿鑿不少)。

師云。宣州節度使。陸亘大夫。初問南泉曰。弟子家內
缾中養一鵝。鵝漸長大。出缾不得。如今不得毀缾。不
得損鵝。和尚作何方出得。南泉召曰。大夫。陸應喏。南
泉曰。出也。陸從此有開解。陸一日問南泉。弟子家中
有一片石。有時坐。有時臥。欲鐫作佛得不。泉云。得。陸
曰。莫不得不。泉云。不得。五祖演云。大眾。夫為善知識。
須明決擇。為什麼他人道得。也道得。他人道不得。也
道不得。還知南泉落處麼。白雲不惜眉毛。與汝註破。
得又是誰道來。不得又是誰道來。汝若更不會。老僧
今夜為汝作箇樣子。乃舉手云。將三界二十八天作

箇佛頭。金輪水際作箇佛脚。四大神州作箇佛身。雖
然作此佛兒子了。汝諸人又却在那裏安身立命。大
眾還會也未。老僧作第二箇樣子去也。東弗于逮作
一箇佛。南贍部州作一箇佛。西瞿耶尼作一箇佛。北
鬱單越作一箇佛。草木叢林是佛。蠢動含靈是佛。既
恁麼。又喚什麼作眾生。還會也未。不如東弗于逮。還
他東弗于逮。南贍部州。還他南贍部州。西瞿耶尼。還
他西瞿耶尼。北鬱單越。還他北鬱單越。草木叢林。還
他草木叢林。蠢動含靈。還他蠢動含靈。所以道。是法
住法位。世間相常住。既恁麼。汝喚甚作佛。還會麼。忽
有箇漢出來道。白雲休䆿語。大眾記取這一轉。若於
世諦因果門中作像供養。豈非好事。所以云。得。若以
此石觸穢踐踏。污辱像材。莫不得麼。泉道不得。是知
善惡罪福果報。皆由心造。得與不得。速如影響。為什
麼天童拈南泉意。直是針錐不得。情知不是這箇道
理。陸亘問得週遮。南泉答得轉換。若道是世法。五經
三史。還有這般說話麼。若道是佛法。三藏五乘。還有
這般說話麼。雲巖洞山父子。以當家針線。番覆相成。
天童以借功明位。借位明功。若合符節。道南泉意。直
是針錐不得。萬松今欲結識。南泉以為當家不見。陸
大夫問南泉和尚何姓。泉曰姓王。陸曰。王還有眷屬
也無。泉曰。四臣不昧。陸曰。王居何位。泉曰。玉殿苔生。
祇如天童。道直是針錐不得。還入宗旨也。無背風。無
巧拙。雷火爍難追。

萬松老人評唱天童覺和尚拈古請益錄卷上

請益錄上卷音義

㤓(蒲本切不慧也)　敁(音顛稱量也)　典午(晉史〡〡不兢謂司馬氏也)　跧(莊鸞莊緣
二切說文云蹴也)　椶櫚(上祖東切下立居切〡〡也赤曰〡[木*笄]〡栟𢍉名切)　帔(披偽切在
肩背也又披也)　怤(方俱切註悅也喜樂也)　憋(裨列匹列二切急速㒵)　詢(息遵切咨也)
　畬(與居式車二切田之三歲也)　搰丫(上胡沒切下於如切象物開之形也)　勠(力竹切削
也)　刜(扶弗孚弗二切砍也擊也斷也)　[翟*支](丑角切剌也)　弋(夷力切橛也所以挂物也)　綍
(音弗)　[戲-戈+支](側加切以手按物也)
