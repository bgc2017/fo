













居士傳十七


龐居士傳

龐居士者。名蘊。字道元。襄陽人也。父任衡陽太守。寓
居城南。建菴於宅西。為修行之所。唐貞元初參石頭
禪師。問不與萬法為侶者是甚麼人。石頭以手掩其
口。豁然有省。一日石頭問曰。子見老僧以來。日用事
作麼生。居士曰。若問日用事。即無開口處。乃呈偈曰。
日用事無別。惟吾自偶諧。頭頭非取捨。處處沒張乖。
朱紫誰為號。邱山絕點埃。神通并妙用。運水及搬柴。
石頭然之。後參馬祖。復問不與萬法為侶者是甚麼
人。祖曰。待汝一口吸盡西江水即向汝道。道元於言
下領旨。留駐二載。自後機鋒迅捷。諸方莫能難。甞以
舟載家珍數萬沈之湘流。元和初歸襄陽。棲止巖竇。
與妻子及女靈照市鬻竹器以自活。甞作偈曰。有男
不婚。有女不嫁。大家團欒頭。共說無生話。又作偈曰。
心如境如。無實無虗。不是賢聖。了事凡夫。居士將入

滅。謂靈照曰。視日早晚。及午以報。靈照遽報曰。日巳
午矣。而有蝕也。可試觀之。居士避席臨窓。靈照即據
榻趺坐而化。居士笑曰。吾女鋒捷矣。乃拾薪燔之。展
期七日。太守于頔素與親厚。乃往問安。居士曰。但願
空諸所有。慎勿實諸所無。好住世間。皆如影響。言訖
端躬若思。異香滿室。頔亟呼之。巳逝矣。遺命焚棄江
湖。頔遣使報其妻。妻曰。這癡女與無知老漢。不報而
去。何忍也。因往告子。子方斸畬。釋鉏應曰嗄。良久亦
立而亡去。妻曰。愚子癡何甚也。亦燔之。未幾徧詣鄉
閭告別隱去。不知所終(傳燈錄．龐居士集序)。

知歸子曰。予少讀寒山大士詩。樂之如遊危峯邃㵎。
中聞懸泉滴乳。松籟徐吹。五蘊聚落一時杳寂。巳而
讀龐居士詩。又如剌船入海。天水空同。四大浮根脫
然漚謝。嗚呼。魚山清梵。伽陵仙音。剎剎塵塵。度生無
盡矣。

汪大紳云。看龐家老老大大。遊戲寂滅光中。一何
似老杜詩云。穿花蛺蝶深深見。點水蜻蜓欵欵飛
也。

