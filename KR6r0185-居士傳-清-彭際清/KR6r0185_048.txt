










居士傳四十八


王丁朱莊黃聞黃錢吳王陳駱程傳

王孟夙

名在公。江南崑山人。萬歷二十二年舉於鄉。
謁雲棲宏公稱弟子。巳而為高苑知縣。在官日禮普
門大士。誦阿彌陀經。大旱露禱輒雨。遇歲飢輒盡力
為民請賑。間有冤獄巳成讞者。必焚香告天。願為昭
雪。上官亦諒而從之。遷濟南同知。用兵法部。勒吏卒
追捕豪右輕俠。放響馬剽劫者竿其骨於衢內。尸虎
穴中。遠近帖然。一夕戒徒御束裝投劾竟去。過吳門
不抵家。往來徑山天目石盂間。泝大江入蜀。登峨眉
歷匡廬博山而歸。以憨山聞谷諸禪師。居士朱白民
為師友。閱大藏經。修念佛三昧。天啟七年遷海鹽石
佛寺。時逆奄勢張。方謀篡位。孟夙語其徒曰。此地濵
海北。信朝以至則朝於斯。夕以至則夕於斯。巳而得
脾疾。笑曰可。無為魚腹之葬矣。夜半趺坐而化(明文偶鈔．
雲棲法彙)。

丁劒虹

名明登。江浦人。萬歷中受三歸於雲棲。自號
曰蓮侶。四十四年登進士第。官泉州推官。遷知衢州。
所至輙以佛法勸人。法應杖者聽納米以贖。贍諸獄
囚。遇夏月修獄舍。給諸囚香薷飲葵扇。冬月與之椒
薑。擇醫視病者人。與念珠一串教令念佛。雲棲宏公
甞稱其鄰翁居常念佛。臨終與其友一請而逝。因繪
一請圖懸齋中以自勗。崇禎中受菩薩戒於大慧。順

治二年冬病劇。十一月朔具疏白佛求生淨土。日焚
一疏。至第十日飲粥如常。時面有光赩然。徧勸戚友
俾修淨業。側身就枕而逝(淨土晨鐘)。

朱白民

名鷺。吳江諸生也。少有俊才。長身玉立。風神
閒遠。家貧。教授生徒以養父母。牀頭恒貯數十錢曰
買笑錢。親死乃棄諸生學長生術。遠遊至西嶽。登天
井。黃縚道服掀髯長嘯。見者以為仙也。巳而參雲棲
宏公探求法要。宏公化去。白民因禮塔作偈曰。我昔
初謁師。問參禪念佛。可用融通得。師答隨口出。若然
是兩物。用得融通著。快哉此一語。令人心膽悅。時時
舉向人。諸方徧傳說。念佛人無盡。是指亦無盡。靈山
會未散。蓮池舌長活。短偈作供養。合掌無縫塔。與王
孟夙同遊徑山。闢一軒居之。閱般若經。會憨山清公
至。二人共禮為師。清公名白民曰大力。孟夙曰大[金*(起-巳+戍)]。
名其軒曰般若。銘之曰。咄哉此軒。光明透脫。內外洞
然。了無縛著。六根門頭。圓通虗豁。世出世間。一齊拋
却。此軒之味。恬澹寂寞。軒中主人。身心快樂。一切情
塵。火聚太末。問此法門。名不可說。崇禎初至京師。我
兵薄城下。或勸之亟歸。慨然歎曰。莫非王臣也。其敢
逃乎。端居龍華寺。注般若經。兵退乃南下。所至畫竹
賣錢自給。不妄受人一錢。晚居蘇州蓮華峯下。偕山
僧修念佛三昧。自號西空居士。年八十作辭世偈。沐
浴更衣而逝。時嘉定諸生婁子柔者。名堅。亦參雲棲
受戒。歸長齋。工書。尤好書四十二章經．遺教經。曰此

佛門論語也。其遺墨世多傳寶之(明文偶鈔．雲棲法彙．吳江志．憨山夢
遊集)。

莊平叔

名嚴。華亭人。少與其兄友愛殊篤。兄客黔中
而病。平叔徒步逆之。中途舟覆救免。而兄竟病死。平
叔致其喪而還。鄉人以是賢之。晚而深達佛法。逢人
輙以佛法相勸導。衣履所餘常以施人。家有一子一
婿。視之泊如也。間作詩及小詞。皆清遠有致。常調滿
庭芳一闋云。六十餘年片時。春夢覺來剛熟。黃粱浮
花幻影。有甚好風光。冷眼輕輕覷破。急翻身蹬斷絲
韁。兒孫戲從他搬演。何必看終場。青山茅一把。殘生
活計別作商量。但隨緣消遣。洗鉢焚香先送心歸極
樂恣消遙。寶樹清凉堪悲也。回頭望處。業海正茫茫。
天啟四年卒於其友胡子灝之園。崑山王弱生錄其
詞。以為數年中所見學道人。以平叔為第一也(王弱生河
渚集)。

黃元孚

名承惠。浙江錢塘人。為人耿介不合俗。不能
治生產事大母。母盡孝。好施與。隣人寒無衣者。解衣
衣之。無食者傾其囊中錢予之。妻弟聞子與奇其清
苦。導往雲棲宏公所。以弟子禮見。宏公名之曰淨明。
其後得嘔血疾。積三歲弗瘳且亟。子與教之念佛。元
孚方苦痛弗省。子與厲聲曰。汝眼光墮地。即今知痛
者畢竟落在何處。元孚悚然曰將奈何。子與曰莫如
念佛。元孚曰爾教我念自性彌陀耶。念極樂彌陀耶。
子與曰汝將謂有二耶。元孚遽有省。請法師慧文至。

設佛像為說淨土因緣。元孚欣然請法師為剃髮受
沙彌戒。屏家屬。唱佛號。默轉蓮華經七日。家人皆聞
蓮華香。忽微笑說偈曰。一物不將來。一物不將去。高
山頂上一輪秋。此是本來真實意。乃命家人治齋供
佛請僧唱佛號。讀雲棲發願文。至云阿彌陀佛放光
接引。垂手提携。歡然起坐。諦觀佛像而逝(憨山夢遊集)。

聞子與

法名大晟。與元孚同鄉里。少善病。志欲出生
死。乃往雲棲受念佛法門。宏公示寂。憨山清公來弔。
子與作禮白言。願薙髮為弟子。清公曰。佛性四大不
能拘。豈毛髮能為礙乎。況子有親在。未可也。子與乃
巳。俄而疾作。子與曰。吾當直往西方耳。疾無傷也。及
疾甚。神志瞀亂不能自持。大懼。亟命家人請僧至。唱
佛號越一日。瞀亂如故。復瞿然曰。生死根株。非他人
所能拔也。立起盥沐著衣。對佛焚香煉臂哀苦懺悔。
徹夜無少倦。及還坐。神志安定。淨土現前。乃薙髮披
袈裟別眾而逝。憨山清公聞而歎曰。勇哉。聞生其可
謂烈丈大矣(憨山夢遊集)。

黃子羽

名翼聖。太倉人。素服雲棲之教。與妻王氏精
修淨業。崇禎中以薦起為四川新都知縣。甞飯僧縣
堂。躬行匕箸布䞋施。繼以膜拜。張獻忠宼四川。過新
都。子羽率民城守新都。千僧感子羽之德。相率登城
擊鼓稱佛號。夜中其聲震天。賊尋引去。以城守功遷
知吉州。明亡。棄官歸印溪。所居樓曰蓮蘂樓。自號蓮
蘂居士。營齋奉佛。日持佛號數萬。巳而臥疾浹月自

制終令四壁張彌陀像。請晦山顯公授菩薩戒。語顯
公曰。吾神明愈健。誓願愈堅。自信生西方必矣。明晨
顯公將別去。尅八日必行。巳而果然。年六十四(現果隨錄．
明文偶鈔)。

錢伯韞

名炳。亦太倉人也。為人淳善。以貢授教官。年
七十餘遷知富陽縣。一日鞫一大盜。盜詭稱被誣求
免。伯韞曰。汝殺人多矣。法當抵。盜奮起攫按上硯擿
伯韞。伯韞痛仆地。吏爭前執盜毆之。伯韞遽起坐。一
手摩其胸。一手止吏曰。莫打莫打。吾痛息矣。聞者傳
說為笑。後去官歸。篤志修行。日誦金剛經。臨終作自
祭文及偈。頃命左右取清凉水飲之。問清凉水何在。
曰放生池水也。水至。飲訖。合掌曰。我以佛力徑往清
淨界中矣。熙然坐逝(現果隨綠)。

吳瞻樓

遺其名。亦太倉人也。早修淨業。晚以家事付
二子。一意西邁。日持佛號萬聲。兼作西方觀。不雜餘
業。閱十二年如一日。室中屢現瑞相。床前湧白蓮華。
大如臼。童稚皆見之。年七十餘。怡然坐逝。子孫以事
佛世其家焉(現果隨綠)。

王先民

名醇。揚州人。性豪宕。善射。從季父遊長安。挾
歌姬。日醉市樓。一日突入演武塲。方大閱。先民引弓
發矢連破的。掣雙劒舞。霎忽如崩雷。將軍降階執其
手欲舉以冠軍。笑謝曰。家本儒生。聊相戲耳。還家。父
母命之室。以羸疾辭。為其兩弟納婦。巳而脫身徧遊
吳越山水。參一雨禪師。受優婆塞戒。居山日誦蓮華

經。巳而歸揚州之慈雲菴䖍修淨業。顏其居曰寶蕋
棲。自知時至。結跏趺坐。請僧環誦佛號而逝(明文偶鈔)。

陳用拙

名至善。常熟人。孩時聞大母誦佛號。啼輒止。
既入塾讀論語。至朝聞道夕死可矣。入問母曰。人死
安歸。母不能答。以告其父。父曰汝意云何。用拙曰。欲
知生死。其必聞道乎。父曰是兒他日定入無生法。及
長聞雲棲之風慕之。篤志淨業。有寂公者嗣法雲棲。
巳而結茅藤溪。用拙首為募金搆禪院。縣中諸搢紳
創放生社。請用拙司之。常以私錢佐其費。所放生物
不貲。一日寂公夢用拙緇衣黃縧含笑言別。亟走。視
之。見用拙方誦佛號。右脅而逝(常熟志)。

駱見於

名鳴雷。惠陽人。崇禎中領鄉薦。為藤縣教諭。
遷中書舍人。習華首之教。精心淨業。初事父母孝。父
病感異人授藥而愈。母病籲神請減已壽以益親。及
朝而愈。明亡後。里居杜門。橫經教授。惟以善誘人。為
人謙退和敬。未嘗出一過分語。亦未嘗有不可告人
之事。人無貴賤賢不肖。無不稱駱先生長者也。鄉民
陶如耀病死而甦云。冥中方督造善橋云。為駱鳴雷
建也。復有林必高者。亦嘗至冥中而還云。方為駱鳴
雷建槐亭。妻鄧氏亦䖍誦阿彌陀佛。一日炷尺香於
爐。火盡而灰不斷。火復逆行上至巔。灰盡赤。其靈異
如此(明文偶鈔)。

程季清

名文濟。法名通慧。新安人。遷湖州以老焉。嘗
讀書天目。謁高峰禪師塔。不覺痛哭。刳臂肉為供。遂

矢志參究。禮雪嶠禪師。逼拶既久。漸有入處。既謁博
山無異禪師。師甚器之。臨別步行五里送之。季清每
念言。末世禪流不達教理。如盲無導。陷黑暗阬而不
自覺。深可憐愍。乃建講社於蓮居。以六年為期。請十
法主以次登座說諸大乘經。又延自平法主至菰城
丈室。再演成唯識論。季清退而覃思。漸得慈恩綱要。
居常讀華嚴經及發菩提心論。聲淚俱下。自號十願
居士。里中放生度鬼禮懺誦經諸會。必季清為之導。
其友錢元冲喪子。季清與之大興塔寺。費至三十萬
金。元冲卒。季清亦喪子。乃閉戶謝客。專修丈六佛身
觀。其始懵然巳。隱隱漸現而色甚黯。方凝想時。忽空
中有聲教曰。若欲見金色身者。須於佛身先作紅想。
依教想之。果見佛身光明四徹。室中什物皆成金色。
妻盧氏法名智福。仁而好施。長齋。日課佛名二三萬。
年三十九疾病。請古德法師授五戒。師為開示淨土
法要。乃一意西歸。季清復為誦華嚴經。至入法界品
五十三門為一一解說。且曰。百劫千生在此一時。努
力直往毋猶豫也。盧氏深有省。課佛名益切。徹夜不
休。閱半月。親見化佛來迎。急索香水沐浴。西向叉手
連稱佛名而逝。季清雖修佛觀。然好堪輿術。徧為叢
林度地。禪觀亦少踈矣。又言後身當作國王或諸天
神。弘法護世。靈蜂藕益法師聞而訶之。巳而告師曰。
邇來始信生西要訣。須是放得娑婆下耳。師稱善。順
治八年秋嬰腹疾。繪西方佛像懸室中以助觀力。吉

祥而逝。居七日。見夢於長女曰。吾巳向吳門四十里
外作大叢林護伽藍神矣(靈峯宗論)。

知歸子曰。蓮華經云。火中生蓮花。是則為希有。在欲
而行禪。希有亦如是。觀諸君行事。在世出世間。其能
速證淨因者。盖願力使然也。季清一念之岐。卒歸神
道。智者觀之。可以知懼矣。

