











洗心水禪師語錄序

夫天地之人天地之事大概迥出乎大然自得之妙
人傑地靈大抵人功之巧于天工乎奚謂精一三昧
而巳余素行儒行譾聞薄識無任為釋氏之奧竟不
知海闊淵深拈推豎拂而為何事哉一日聞人傳焉
此有禪師參証禪教之暇自江浙歸古邠眾信敦請
駐錫瑞巖竟成一代祖庭因謁見師動止尊嚴顏恭
語服余深契之方憶言之不虛道耳茲請語錄一閱
恍似秋潭夜月全無半點渣滓亦如清更胡笳不墮
五音曲調露舊時本來家風出乾坤新鮮手眼言言
演不演之禪宗句句作無作之佛事驗病施方抽釘
拔楔余不覺塵襟頓爽警心自信佛法果有旨而人
執迷者也跽讀悲忻交感嘆曰登東山而小魯登泰
山而小天下誠斯言矣噫嘻若不踏雪去焉知梅有
香得聞開示妙在一門之超出也一貫之道將謂不
際乎中天余蚊負蟻緣豈堪布鼓雷門雖然琴瑟箜
篌既逢妙指林木池沼皆演法音庶幾乎德不孤必
有鄰何故相逢須向機前鑑巳到方知格外玄。

康熙丁卯歲春王上元日拔貢趙運熙頓首拜撰


洗心水禪師語錄序

昔在混沌，清氣未升，濁氣未沉，五色未分，遊神未靈。
中有其物，冥冥而性存，謂之太始，乃元胎之母也。其
數為一，一為太極，乃森羅萬象之主，是以天得一以
清，地得一以寧，時得一以行，物得一以生，人得一以
靈。靈之為言也，萃參天兩地之精華，五行四象之微
奧，六爻八卦，從無一毫遺漏，在賢不增，在愚不減，豈
非人生本來面目乎。何古之為黃為帝為王，僅得之
羲黃堯舜禹湯文武也哉。所為性覺妙明要惟本覺
明妙，而聖賢婆心與道教而俱起也。三代而還，世衰

道微，然有孔子至聖生於其際，不難教聾聵化愚頑。
柰生不逢時，道大莫容，兼以楊墨塞路，退而懼作春
秋十六字之心傳，僅存之鄒魯布衣間矣。雖其後祥
光有現，其如聖人生而未出焉，何也。甚矣，秦火一焚，
性命淵源蕩然掃地。歷代先儒雖有論說，非謬則僻，
如楊子之太玄羲之之龍蛇，沈宋之應制猶之縱皮
毛巳。由漢唐而至於梁武之時，西來達磨有直指人
心見性之一宗，大有發明乎。元始之旨，時人鮮不以
異端譏之，安保美珠不混於魚目乎。竟有置自有之
寶，徒索榮貴於楮墨誦讀中，一時得其揣摩，自謂風
雲聚會，高車四馬，清塵除道。人咸爭羡曰：此大丈夫
之所為也。余獨曰否，大丈夫者，天不能蓋，地不能載，
矯矯乎，出諸萬物之上。天子不得臣，諸侯不得友。其
於我生之初，不染一塵，不隔一線，此之謂大丈夫。余
是求之三秦，卒未一覯焉。近聞馬九有一和尚，人言
捨家資而不貪，棄佳冶而不戀，矢願出世落髮，秉戒
於北，受法得悟於南禪，遊至此穿崖作洞修證因果。
誠得雞育鳳凰馬產麒麟之祥，因號瑞巖禪師，永邠
紳衿黎庶咸宗仰焉。余故就謁，容貌端嚴，門風峻峭，
舉動威儀實具四八妙相，豎拂杖喝無非西來大意
允矣，當世之指南也。余故傾心教下。師以平生語錄
示余，余乃三復閱之，如玄門之金丹，釋氏之圓覺，儒
家之太極，一以貫之矣。稽其宗派，雖嗣臨濟，而全體
大用，若雲門之北斗藏身，曹洞之君臣道合，溈仰之
父子一家，法眼之曹源一滴，靡不左宜右有諸子百
家。其泰山撮土，大海滴勺也，巳豈非一時之大丈夫
得其本來全面目至是乎。況其行腳與佛祖同願，於
是乘不分上下，根不聞鈍敏，皆欲提登彼岸而後巳。
其如智慧，為父方便，為母法喜，為妻者同耶異耶。大
祗因病施藥，等身裁衣。倘非有悟於雞寒上樹，鴨寒

下水，終不能明其教之異同者矣。余是泳游其普惠，
亦惟洗頭於長江巳耳，親切乎，痛癢亦惟揩背於桑
榆巳耳。庶幾乎折花聞香，擔水帶月，瞻雲拜恩也。雖
然說食未必能飽，畫餅焉能充饑，余故下愚惷頑經
秋蒲柳，鮮不為鏡花水月也幾希。

康熙歲次丙寅年月應三陽
賜進士出身翰林院庶吉士王吉相頓首拜撰

















洗心水禪師語錄目錄

  
  * 序一
  * 序二
  * 上堂
  * 小參
  * 示眾
  * 拈古
  * 頌古
  * 法派
  * 偈
  * 牧牛頌
  * 山居
  * 雜詠

  * 贊
  * 自題
  * 機緣
  * 佛事
  * 書問
  * 行實
  * 附瑞巖碑記
  * 附瑞巖訪記
  * 後跋


























洗心水禪師語錄卷一
侍者(實雪　海清)編錄

康熙乙亥秋九月原任衢協等處地方副總兵左都
督楊公宗道左都督管鎮標右營遊擊事劉公伯玉
新建香山香巖寺請師住持於十月之望率眾紳衿
檀信供水陸結制上堂拈香云此瓣香煙籠太虛四
十九年雕琢酬價無憑氣裹塵沙八千餘次往來收
藏有自爇向爐中供養
始祖釋迦牟尼文佛復拈香云此瓣香高而無上四
海觀瞻厚而難比八方仰賴端為祝延
今上皇帝聖壽萬歲萬萬歲滿朝文武闔國公卿次
拈香云此瓣香風雪弗凋春秋不涉恒為佛法金湯
永作封疆柱石奉為當道宰官現前檀越次拈香云
此瓣香空王殿裡少分相應香巖堂前和盤托出數
十年徹骨冰寒四威儀尋復得失供養臨濟正宗第
三十三世本師象林大和尚用酬法乳之恩歛衣就
座維那白椎竟都督楊公問修善之人不上天堂作
惡之人不下地獄意旨如何師云無鬚鎖子兩頭搖
公曰弟子不會師云劄問如何是香巖境師云野色
薰青草瀾光灩碧桃進曰如何是香巖人師云安居
忘歲月適意在煙霞乃云實際理地不受一塵佛事
門頭不捨一法所以法不孤起仗境方生今乃楊劉
二護法善誘十方檀越修設水陸道場七永日夜本
寺緇流披演妙法諸山碩德奏闡元音凡聖混融於
無我室內人天交接於不二門中焚檀燒燭設饌營
齋供養諸佛賢聖天地神祗若幽若顯情與無情不
昧真常均霑法利四方消兵革之憂萬民享耕蠶之
樂咸居仁壽共處昇平雖然如是早巳為蛇添足汝
等諸人還有識得主人翁底麼若還識得處處無非
個事頭頭總是覺場冬去春來著衣喫飯未曾移易

絲毫若也未識有寒暑兮促君壽有鬼神兮妒君福
上堂問撥草瞻風惟圖見性且道性在什麼處師云
逼塞虛空進云既明真性方脫生死眼光落地時作
麼生脫師云踏碎秤錘龜毛補進云既脫生死便知
去處四大分離向什麼處去師云善行沒轍跡乃拈
拄杖卓一卓云者木上座反著草鞋倒披袈裟赤手
空拳瓜州城裡賣瓜汝等諸人還會麼復卓一卓下
座。

歲旦上堂問舊年佛法巳過去斬新的旨請師宣師
云春王正月一進云恁麼則桃符起舞爆竹謳歌去
也師云快乃云今朝大年初一對聯門神貼畢古塚
兩個石人斜戴襆頭向日。

上堂新秋煙霧鎖蒼苔石女殷勤撥不開夜半烏藤
盡吞卻燈籠露柱笑盈腮大眾且道笑個什麼良久
云不許夜行剛把火直須當道與人看。

上堂問如何是正法眼師云爛草鞋進云意旨如何
師云著不得乃云放行則瓦礫生光把住則真金失
色顧視左右云且道放行好把住好直饒向者裏見
得親切前面更有最高峰。

上堂三世諸佛六代祖師天下老和尚是什麼物良
久云龍頭蛇尾。

緇素慶師誕辰請上堂問和尚今日生一切眾生那
日死師云但得雪消去自然春到來進云恁麼則東
海重添五位福南山更上一枝籌師云讚歎太煞乃
云臘月二十五一曲超今古鎮州大蘿蔔生長在深
土古德與麼大似看孔著楔香巖今日不惜眉毛和
麩糶麵也要諸人仔細檢點臘月二十五勘破主中
主三眼戴角兔咬殺玄沙虎靠拄杖下座。

上堂以拄杖向空劃此[十○]相云者個消息如崩雷烈
石電卷星飛眨眼錯過若是靈利衲僧向未舉已前

領略一任橫三豎四如風吹水自然成紋顧視左右
云還有與麼人麼一僧纔出師云劍去久矣汝方刻
舟僧擬議師便打。

上堂一不做二不休殺賊須要親下手眾中有下得
手底麼良久云海門東畔看。

康熙癸酉中秋日中衛紳衿請住華嚴寺佛成道日
結制上堂拈香畢問世尊睹明星悟道未審悟個什
麼師云鼻孔裡薦取進云畢竟意旨如何師云紙撚
無油乃云伸出無相手撥轉正法輪舉頭天外看誰
是我般人喝起嘉州大象坐斷黃河之水牽來陜府
鐵牛吞盡蘭岫之雲嚇得山門倒拖佛殿寶塔橫駕
虛空三教聖人各顯長處老子清淨無為仲尼仁義
忠信瞿曇常樂我淨山僧到者裡竿木隨身逢場作
戲佩無我印開不二門權衡佛祖龜鑑宗乘放開則
大野風行把住則碧天星落曲鉤釣蝦蟆直鉤釣獰
龍顧鑑嚬呻屈為中下閉門打睡接上上機雖然如
是豎拂子云鴛鴦繡出從君看不把金針度與人。

復舉世尊夜睹明星悟道乃云奇哉一切眾生具有
如來智慧德相皆以妄想執著而不證得師云世尊
悟處諦當見處分明美則美矣善則未善仔細檢點
將來未免好肉剜瘡卓拄杖下座。

上堂以拄杖作吹笛勢云還聞麼知音不用頻頻舉
達者應須暗裏驚便下座。

端陽上堂蒲劍斬妖艾虎吞怪爪牙鋒利須彌納敗
還有不納敗底麼靠拄杖云韓信臨朝底。

上堂若有佛法商量入地獄如箭射若無佛法商量
亦入地獄如箭射因甚如是鯨吞海水盡露出珊瑚
枝。

康熙甲戌元宵日闔城紳衿請住觀音寺上堂拈香
畢問新年佛法即不問元宵佳節時如何師云山僧

舌頭短僧擬議師便打乃云今朝元宵佳節慶讚雲
門矢橛為伊徹地通天與人抽釘拔楔分開雪裡之
霜辯出煤中之墨無孔鐵笛橫吹有聲氈板漫拍拈
起兔角弓射出虛空血然著萬盞花燈高懸千家明
月大眾還知元宵境麼壓地樓臺春富貴揭天歌舞
夜風流。

上堂雲門手中扇子剌破帝釋肚腸翻身觸碎虛空
至今無人修補咄發機須是千鈞弩。

上堂喚作如如早是錯不喚作如如亦是錯且道喚
作甚麼對面不相識。

浴佛上堂揮拂子云樹上烏龜催夜雨江邊木馬逐
薰風現成公案無人會獨有虛空暗點胸今日是瞿
曇降誕之辰天下叢林用五分香湯驀頭澆灌大作
一場勝事山僧者裡卻不恁麼復揮拂子云拂開晴
空髑髏穿透杲日鼻孔擲拂子下座。

康熙甲戌年七月十五日鎮靖堡檀護等請住寶慶
寺建盂蘭道場上堂問如何是大事未明如喪考妣
師云天迥月增彩進云如何是大事巳明亦如喪考
妣師云風涼露漸繁居士問萬法歸一一歸何處師
云常憶江南三月裡鷓鴣啼處百花香問如何是唯
心淨土師云水和明月一天秋僧擬議師打退乃云
商風瑟瑟遶林寒沒腳猢猻上竹竿十丈龜毛繫日
影一雙兔角擊空瘢啞人得夢向聾說說道今朝是
盂蘭驀顧左右云逢人不得錯舉曳拄杖下座。

冬至上堂群陰剝盡江村漁父罷釣長河結萬里之
冰一陽初回堂中衲子打坐一日添一線之功惟有
者個不增不減弗陰弗陽無夏無冬無寒無暑不被
萬物所轉不逐四時之凋眾中有識得者個底不妨
出來露個消息脫或未然寒時寒殺闍黎熱時熱殺
闍黎。


靈州緇素請鎮河塔上堂乃揮拂子云植綠竹於浮
屠頂上不圖噉筍且得日引清風啟紅爐於大海波
濤不圖煉金且得點鎔片雪種黑豆於破沙盆內不
圖合醬且得餧驢餧馬鑿池沼於萬仞峰頭不圖洗
天且要池成月現垂隻手於鬧市場中不圖和光混
俗且要打鳳羅龍今乃高玄二老宿本州禪衲率領
一鎮兩河諸大檀越建寶塔於河側裝金像於塔中
誠修香剎信立梵宮永作人天之路恒為施利之門
作千古之標榜為萬年之模範山僧到來不惟錦上
鋪花且要佛頭著糞聊借龜毛拂子縳起沒底虛空
管取缽盂豹變拄杖龍吟衲僧飽足觀光檀那功歸
有地現前大眾還有深明此意者麼良久云任大也
須從地起更高爭柰有天何。

守府李公應龍同眾檀衲請上堂崖前石虎趁泥牛
踏斷黃河水逆流竹杖芒鞋齊喝彩倒騎鐵馬上高
樓惹得虛空奮怒衝開北斗咽喉吐雲霧布九州東
海鯉魚打一棒雨似盆傾觸著三十三天帝釋鼻孔
乃噴嚏一聲云今日有尊客至連卓拄杖下座。

都督楊公為弟驍騎將軍掩壙請上堂萬派朝宗千
山拱翠無陰陽佳城天然祥瑞秋結子於磨盤夏開
花於碓觜長菩提之靈苗發般若之妙慧巍巍乎超
群蕩蕩乎拔萃此是大護法本有底一段光明永劫
不曾欠少山僧到來無物堪贈信手拈出死貓頭當
下莫嫌沒滋味雖然如是且如何是他端的受用處
長年占斷白雲鄉逼塞虛空無朕跡。

康熙癸亥九月望日古邠眾檀護請住皇澗寺小參
大凡參學人頂門須具金剛正眼將古今千經萬論
一覷覷破一切不受人瞞到者裡將大地為把子拈
須彌作聖箭射無不中橫拈豎用無不自由雖然如
是驚人句穿楊手不是臨時學得來。


小參昨夜三更二點毛頭星輥入方丈報道四海水
窮山盡渴殺魚龍無數是人只在暖室熱榻饑餐困
眠焉知有與麼事山僧莫能秪對在汝等分上又作
麼生遂卓拄杖云參。

小參靈山話月曹溪指月直下會得眼中著楔。

康熙甲子瓜月永壽馬九村馬公一貴同眾護檀請
住瑞巖小參向上關頭舉步踏著諸佛密語開口道
著汝等諸人健行闊步東語西話且道還有自瞞分
也無卓拄杖云漢高大王。

小參諸方教人參禪打坐大似守株待兔聞經聽法
亦似取蜜燒蜂成佛成祖舌頭裏覓骨作聖作賢明
眼人落井瑞巖者裡守一坵壑種田博飯喫來者個
個有分設欲追步高峰未免狼頭戴角何故黃金自
有黃金價終不和沙賣與人。

辭眾小參問諸檀護衛法之誠留念之切未審和尚
固辭為何師云收拾絲綸歸舊隱碧潭深處再垂鉤
進云聞和尚隱山天下名山最多且道隱那個山師
打云彼此住山人何必下註腳乃云赤手提持數十
秋干戈林裡展良謀銅頭鐵額都驚怕外道天魔也
害愁十聖三賢齊抹卻佛名祖號不容留冷地思量
俱是錯退鼓而今打未休顧視左右云眾中還有為
山僧移身換步者麼如無看山僧自逞神用去也拽
拄杖便行。

示眾乾矢橛一出一入穿破諸人髑髏汝等因甚不
覺眾擬議以拄杖趁散。

示眾諸佛出世無法與人秪是抽釘拔楔香巖今日
為人添釘著楔何故將謂胡鬚赤更有赤鬚胡。

示眾雲中木馬火邊遊石女通身白汗流如今臥在
無影樹天不管兮地不收喝一喝下座。

示眾卓拄杖云昨夜三更南天台與北五臺鬥打不

休拄杖子忍俊不禁各與二十棒趁退了也汝等諸
人作麼生會眾擬議以拄杖打散歸方丈。

拈古

南院啐啄同時

拈云南院照用全彰崩雷裂石者僧弄影自塗若不
遇人點破幾乎昧珠風穴雖則末後證明且道是肯
伊不肯伊。

溈山問年窮歲盡

拈云仰山香嚴恁麼施設盡是與蛇畫足惜乎溈山
不能勦絕若是山僧待伊近前叉手劈脊便棒免使
後人向這裡妄生節目。

僧問玄沙如何是學人自巳

拈云玄沙有打破虛空底鉗鎚這僧無補綴陰陽底
針線何故但辦肯心必不相賺。

玄沙虎

拈云天龍露獅子之爪牙玄沙縱象王之威猛雪竇
驀劄相呈拍拍是令卓拄杖云妙舞不須誇遍拍三
台須是大家催。

米胡遣僧問仰山悟即不無爭柰落第二頭

拈云大冶紅爐烹凡煆聖非二老不能若論向上一
著猶未夢見在。

大隨庵前龜

拈云者僧將成九仞之山欠進一簣之土大隨善施
定亂之謀且無出身之路何也殺人須是殺人刀活
人須用活人劍。

黃檗普請

拈云南泉有龍驤虎驟之機黃檗有玉振金聲之作
仔細檢點將來要且非為好手若是香巖則不然待
伊道王老師聻劈面便掌大丈夫漢捋虎鬚不為分
外。


溈山入山作務

拈云百丈有陷虎之機溈山有函蓋之句檢點將來
未免父子互相鈍置。

普化臨濟堂前喫生菜

拈云臨濟言中有響普化善赴來機雖然如是大似
弄巧成拙。

九峰不肯首座

拈云坐脫立亡即不無先師意未夢見在且道九峰
夢見也未。

臨濟參龍光

拈云臨濟單刀直入奪角衝鋒龍光善列長蛇收放
自在檢點將來猶欠作家香巖即不然待伊道不展
鋒鋩如何得勝山僧今日打退鼓。

頌古

世尊初生


「　出頭露面揚家醜，滿口胡言不識羞，縱使雲門手段辣，望空啟告賣風流。」



女子出定


「　成群作隊繡鴛鴦，暗度金針割玉方，莫怪皇風無覓處，一輪紅日上扶桑。」



世尊睹星


「　獨坐雪山冷似鐵，一陽際發黃金骨，縱然見得威音外，猶是烏龜喚作鱉。」



殃崛救產難


「　鏡裡無痕絕擬猜，鐵山當面勢崔嵬，忽然撲碎無尋處，徒把龜毛眼上栽。」



世尊拈花


「　蛇頭安角非敏手，虎口橫身意氣周，將謂兩頭消息盡，謝家人在釣魚舟。」



黃山谷聞木樨花



「　方知大地總黃金，也是魚眸換作珍，縱令然諾暫相許，終是悠悠途路人。」



德山托缽


「　韓信施六韜張良精三略千里，決勝時運籌在幃幄。」



破沙盆


「　打人休打臉，罵人休揭短，一枚大黑豆，換卻許多眼。」



洞山麻三斤


「　春風漫漫百花幽，飲酒題詩打氣毬；天子殿前親走馬，莫嫌李白是狂流。」



首山新婦騎驢阿家牽


「　無舌之人唱哩羅，不是黃葉賺頭陀，桑間女子穿九曲，密以思量妙不多。」



黃檗普請


「　笠兒普請隨拈出賺殺林間幾苾芻，不是南泉轉身窄，看渠無個覆髑髏。」



門外雨滴聲


「　苦瓠連根苦，甜瓜徹蒂甜，貪他一粒米，失卻半年糧。」



溈山入山作務


「　父子投機幾個知，柴頭吹起便燒眉，無端費盡許多力，何不留些暖肚皮。」



雲門矢橛


「　石頭迸出黃金色，煉打紅爐通底徹，都被趙王收卻了，至今針頭偷削鐵。」



米胡遣僧問仰山悟即不無爭柰落第二頭


「　真正精金何假陶，波斯辨出眼方高，彼此相將弄寶劍，虛空背上刮龜毛。」



普化臨濟堂前喫生菜


「　喫菜尋常事，幾個知分曉，一驢暗投機，兩個入荒草。」



大隨菴前龜


「　皮裹骨兮骨裹皮，作家安用展鎗旗，草鞋拈起覆龜




臨濟參龍光


「　鋒鋩展出絕商量，截鐵之機不可當，莫謂老龍無管待，從來柔弱勝剛強。」



盧陵米價


「　有利無利，不離行市，未到盧陵，切忌黏齒。」



高峰枕子


「　枕子墮落地，澡盆飛上天，自從國定後，用底康熙錢。」



雲門胡餅


「　雲門胡餅，針劄不入，未舉巳前，早巳漏逗。」



僧問歸宗如何是佛宗曰即汝便是


「　大用臨時莫問津，一錘直下露全真，休將保任終難許，平地陷坑轉見深。」



杖林山下竹筋鞭


「　杖林山下竹筋鞭，擬議思量裂面穿，若是金牙還赤手，終歸大海作流源。」



圓悟在五祖契悟


「　掀翻聲色堆，耳眼赤灑灑，夜半賣日頭，無人來著價。」



首山在風穴擔荷大法


「　擔荷大法還他手，慣釣金鰲藏北斗，不得禹門親點額，爭知兒孫似雷吼。」



興化在大覺吃棒


「　禍福無門口自招，幾回痛棒不相饒，頂𩕳迸出超宗眼，一瓣清香信意燒。」



臨濟三頓棒


「　三遭痛棒絕徘徊，末後翻身眼自開，迅速之機無覓處，青天白日鼓風雷。」



黃檗吐舌


「　獅子翻身絕覆藏，全機突出立宗綱，爪牙鋒利無互，殺活縱橫震大方。」




幻老人在笑祖拋鞋因緣


「　拋出隻鞋，修羅瞪眼，干戈叢裡，掣旗便轉。」



密祖銅棺山悟道


「　銅棺打失腳，迸斷匾擔索，太白者些年，施底斷腸藥。」



法派


「　照實際地，不受一塵，若脫群類，鼻視眼聞。」



偈

與闍章仇居士


「　者條拄杖，單提向上，囑爾珍重，人天榜樣。」



與成拙雲維那


「　本分衲僧，當效先哲，淡飯粗衣，安貧養拙，拙拙，他日人天須漏洩。」



與效癡慧悅眾


「　近水傍山須潛藏，菩提果熟自馨香，龍神早晚相推出，苦海波中作渡航。」



與破浪清侍者


「　巾瓶執侍幾多年，學道心恒志氣堅，顱頂豁開端正眼，橫拈白棒利人天。」



與寒峰雪侍者


「　三腳鐺兒煨斷壑，一條拄杖倚寒峰，偷心死盡無他事，振起當年濟北宗。」



示清虛李道人


「　清虛原寂靜，就地起塵煙，人物恒更改，海桑幾變遷。但知波底月，方曉甕中天，若乃空空也，何愁不火傳。」



示省拙禪人


「　共住冬三月，慇懃為道忙，老誠心愈健，淳厚義堪長。休怨時年淺，須存志氣剛，有時桶底脫，永不受餘殃。」



示內閣德護法


「　聖凡都掃空，佛祖一齊殺，要得正眸開，誰知端的瞎。」



示玉台朱居士



「　外邊雖冗繁，內裡要空寂，踢破黏膠盆，來吹無孔笛。」



示寧還孔居士


「　惱後開隻眼，不隨影子逐，須知要到家，似賊入空屋。」



示巨卿韓居士


「　聖凡總不差，生佛何曾隔，報爾快承當，莫教頭髮白。」



示真一劉文學


「　焉矣之哉也者乎，總非心地實功夫，一回剖出泥中蚌，滿手擎來是驪珠。」



示德山楊居士


「　一句彌陀要念純，一回念出一回親，忽然自肯承當去，開眼何曾有二人。」



示永禎李居士


「　本來具足莫馳求，秪要當人自點頭，無影樹梢懸日月，不萌枝上辯春秋」



示斑若馬相公


「　無聲無臭甚希奇，這裡那容兩片皮，十聖三賢未夢見，王瓜茄子解吟詩。」



示童生龐瑞芝


「　勤讀詩書莫妄攀，只須透破仲尼關，玉堂雖貴多驚辱，金榜無名一世間。」



示定宇楊文學


「　功名富貴前定，何必癡心強求，彈破紙窗可補，損人陰騭難修。」



示次君楊居士


「　灸疤切莫著艾，好肉休教剜瘡，授汝新鮮方子，困眠饑餅渴湯。」



示騰還馬居士


「　無為定須勝，懶有識的卻，輸愚佛在赤，肉團上休馳六合九衢。」



示子貞仇居士



「　現成公案最捷，何必覓妙求玄，若能萬緣放下，管取一枕高眠。」



示文煥張道人


「　雌黃不含口角，煩惱不挂眉端，本是煙火神道，何須跨鶴乘鸞。」



次普明禪師牧牛頌韻

未牧


「　頭角猙獰陸地哮，分明相近亦非遙，谿邊澤畔奔馳慣，劣性無端只犯苗。」



初調


「　一段粗芒透鼻穿，等閒拽轉更揮鞭，無明曠劫今調伏，到手須知不易牽。」



受制


「　把住繩頭不怕馳，登山涉水共相隨，歸來踏破煙霞色，鎮日昏昏孰覺疲。」



迴首


「　芒繩一挽便迴頭，野性狂心漸自柔，莫謂山童忘管待，綠楊陰裏繫相留。」



馴伏


「　林下悠遊復水邊，飽餐嫩草得安然，東西南北從他往，放去收來弗用牽。」



無礙


「　露臥乾坤體自如，從來無繫亦無拘，一聲短笛青霄外，赤灑灑兮樂有餘。」



任運


「　逍遙散淡夕陽中，踏破蒼苔綠草茸，渴飲饑餐無異念，憨憨睡穩竹煙濃。」



相忘


「　人牛情謂不留中，雲月溪山絕異同，法界該羅無向背，那分南北與西東。」




獨照


「　到頭嬴得一身閒，一個閒人天地間，莫謂無心云是道，無心猶隔一重關。」



雙泯


「　拶碎情塵不露蹤，一輪明月正當空，森羅萬象難逃影，野岸凄凄草自叢。」



山居


「　埋名削跡深隱，那管炎涼夏秋，只放茶煙出谷，不教菜葉隨流。」




「　竹長岫傍翠綠，松栽澗底蒼青，分開野色藏拙，劈破煙霞度形。」




「　斫去餘閑枝葉，燒除朽爛葛藤，門開青山展，畫榻定皓月懸燈。」




「　竹杖深藏巨壑，草鞋且放孤岑，敲冰渴煮沙銚，和衲困眠紙衾。」




「　一條脊骨鋼硬，坐斷聖凡舌頭，世上為酬社稷，山中任傲王侯。」




「　吟風嘯月松嶺，展臂舒眉石床，心上本無罣礙，遮眸按豆何妨。」




「　有力任居梵宮，無能守住巖穴，隱徒愛斫青山，老叟常吟白雪。」




「　守拙安貧俟命，閒眠對臥高岑，世上群梟舌亂，山中孤鳳清音。」




「　截斷聖凡路徑。惡聲處處皆聞，懶去羅龍打鳳，卻來煮月耕雲。」




「　車馬紅塵不住，利名黑夜商量，山僧獨得疏懶，枕石鋪雲就將。」




「　年來志喜煨鐺，翠竹黃花共處，生柴帶葉橫燒，野菜連根爛煮。」




「　曉雲分開岫色，流水帶出鶯聲，獨觀山中野景，任彼





「　灰心水畔林下，肯效醯雞甕前，露出滿懷皓月，照開萬里青天。」




「　懶向人間說法，山中總不談禪，劈面迎風辣掌，當胸輥肚粗拳。」




「　世上利門名路，山中石榻蒲團，終朝兩餐白粥，穩睡紅日三竿。」




「　綠蘿巖畔藏拙，松食荷衣度生，偶憶文園謝病，方思愚谷逃名。」




「　自離修廊疊閣，獨踞萬仞峰頭，等個殺佛漢子，與他結個冤讎。」




