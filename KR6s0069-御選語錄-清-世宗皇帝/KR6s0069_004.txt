












御製序

夫佛祖代代相承。稱為父子。雖曰假世間之名教。表
出世之真傳。然大死大活。而慧命斯續。視屬毛離裏
而四大和合者。一為生身。一為無生身。同是實際。本
非引喻也。永明云。須臾即俗歸真。莫疇茲旨。頃刻從
凡入聖。難報斯恩。

夫拔火宅而登清凉之山。開迷雲
而入光明之海。迴視頭剌膠盆。身同繭縛之時。正所
謂如人飲水。冷暖自知。豈有不念皮肉骨髓所由來
者乎。莫非父子也。而其中父子濟美。以溈仰為最。當

日提唱一聲。啐啄一時。同稟法王之正令。共現瑠璃
之金身。一堂兩琴。鼓宮而宮應。鼓商而商應。一奩兩
鏡。胡來而皆胡。漢來而皆漢。無上妙旨。齊轉金輪。一
代法門。雙標銅柱。

蓋溈山．仰山之父子。正同寒山．拾
得之弟兄。於佛法中。如世間所云家慶人瑞者矣。故
合為一編。以為天下後世宗徒勸。是為序。

雍正十一年癸丑五月朔日
