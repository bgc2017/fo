










青原愚者智禪師語錄卷二
侍子興磬同門人興斧編

小參

晚參舉梵志擎兩株花供佛佛召仙人放下著志遂
放下左手花佛又曰放下著志又放下右手花佛又
曰放下著志曰我兩手皆空更放下箇甚麼佛曰汝
當放捨外六塵內六根中六識一時捨卻無可捨處
是汝免生死處梵志言下悟無生忍師云黃面老子
不合恁麼註腳你說十八界幾人放得下又孤負了
兩株花今日于慧男居士送來兩石鐵遯圃居士送
來兩種花鐵也在這裏花也在這裏鋤钁增氣春色
新添且道青原還說三箇放下否老僧只向他道埋
下著右邊桃花埋在山門前左邊梅花埋在殿閣後
若有人再問外六塵內六根中六識如何消繳我則
道諸仁者濟濟同心人人腳跟下有一把鐵鋤頭直
教盡娑婆世界都埋下了也雖然恐還是生鐵明日
開爐打起珍重。

晚參此事不可以有心求不可以無心合靜沉死水
動落今時超出二途棲心無寄猶是暗癡恁麼看來
不是昭昭靈靈便是昏昏默默直饒說箇不落有無
尚未是到家時節在天奇瑞曰透過劫外劫外自然
無心透過今時今時自然無心諸仁者你說遮無心
還靠著昭昭靈靈麼還靠著昏昏默默麼時方大雨
師指云簷前雨滴聲古人舉著便有省會瑞鹿曰點
點不落在別人眼裏你道此處作麼生透過然切忌
張著一雙血肉眼去見尖著一雙血肉耳去聞離又
離不得即又即不得作麼生透過假如透過又作何
語田夫戴笠懽栽種泥路行人欲斷魂喜得到家廊
下走如何消受此時辰。

起七小參一二三四五六七七六五四三二一逆中

順順中逆無順無逆是誰恩力古人恁麼道著甚死
急歷過者到此溫疤艾團再炙新參者初生兔兒首
尾畢直一歸何處麻三斤剎竿頭上穿靴立走不出
鑽不入竹篦子言語道斷交付香版時不可失。

解七小參坐一走七朝三暮四畢竟何為從上應病
予藥莫是隨其顛倒就藥捄藥麼須知善用皆是藥
不善用皆是病湯頭隨症不執古方亦用古方試看
天道變化一寒一暑炮製火候一武一文緩急無非
中琴之節張弛無非養弓之用且道不落寒暑天不
問文武火穿卻緩急張弛底在甚麼處今日初七了
也正午三更日日從頭起各人得力不得力以不欺
三昧回光自驗看藥地老夫只在背後等著如仍茫
然青州布衫重七斤喫粥了也洗缽去。

晚參白雲端禪師云一句道盡與佛祖為師一句道
不盡與人天為師青原則不然一句道盡秪可與人
天為師一句不道便與佛祖為師與古人誰較親切
且道如何是不道底一句揮手一下。

冬至晚參老天三不齊歲實毫不易三萬年追差呼
吸輪迴例彌綸者何物是誰通寤寐面南看北斗日
日是冬至面前大圓鏡反觀最容易濁識奈迷封都
成眼中刺今朝拄杖子忽過釣臺背種藥得浮廬飛
龍垂鳳翅水霰轉雷霆獅象雲門峙舉似雪爐人正
可吐閒氣梅花占臘前消息破也未今日古人閉關
山僧不妨開關且作黃鍾候管引諸公一噴得麼第
一問曰誰能出不由戶先王至日閉關且問楞嚴一
門法華狹小門楞伽無門作麼生為他一句折合去
第二問曰舍身為藥樹遍地一莖草如何得殺活同
時第三問曰涅盤堂上塗毒鼓聞者無不死且問打
鼓的站在什麼處諸仁者各下一語看維那云一狀
領過師曰何乃為大眾擔枷首座曰一時聽不明請

和尚寫出來明日禪堂繳上師曰且放一著。

為陳旻昭居士對靈小參師舉永嘉云大丈夫秉慧
劍般若光兮金剛燄不但能摧外道鋒早曾落卻天
魔膽如我旻昭法兄千生示此一生慧劍放光非偶
然也以世義言南宮捷後御史持符諸生之田不增
一畝北門之屋不樹旗竿旁無妾騰齊五十年善護
金湯放捨身命世豈輕易有此等耶皈依博山而事
杖人受天界印而事栖霞攪翻法身向上識破鬼窟
獸場霹歷琴歌應病予藥只為遮箇承虛接響知恩
者少負恩者多痛念杖人借莊托孤乃與竹關約期
炮集既化死水枯椿尤悼惡空莽蕩長書論症不覺
噓噓十載西江為君了卻今日對靈舉出送慰孝子
鵬搏蝶夢不堪狙公作計知我罪我聽此赤鳥之飛
自歸委化因是公懸嗟嗟且道離即斷常之中天然
時節版眼午會正決不疑者誰傷盡偷心正開繼照
涉江雲中砍額當何如耶因寄聲曰竹關大笑此炮
場霹歷琴歌老法殤燒著紙灰相供養種蘭階上一
爐香。

聞三宜和尚訃音小參金山劈翅偶示雲門乾澥破
塵不留鴻影以愚菴而掛睦州之草鞋借聖湖而吹
性空之水笛將謂拋擿世界別造乾坤詎知掃蕩佛
祖不存性命隨場噫氣有竅共聞逸格超宗讚歎莫
及至于一生與杖人在刀兵水火中換手搥胸又豈
世出世人之所知耶忽折法幢悲風四散牯脅不須
作字麟角早巳參天只可惜浮廬之孤不曾來孤山
與我法叔搖櫓為悵耳即今一眾念摩訶還知笑破
老人口麼前日奉懷一絕不免重舉愚菴菽水老來
聾門泊虛舟萬頃中一則西湖餧魚話倚天長劍掛
西風。

林豁軒昆仲就東山石扆請小參三萬二千獅子座

菴羅室裏青天墮文殊入門敲啞鐘金粟前身但高
臥擊几云此處豁然楞嚴堂雲門一鏃三關破作麼
生破分段生死破變易生死亦破今古廢興人我是
非殺活權實一齊都破破破破後笑此滯貨今古廢
興人我是非殺活權實喚作三昧未嘗不可如未豁
然時光勿惰易則因風吹火難則逆風把舵獨不見
張無垢悟後雙跌儼然誰不在楊大年八角盤中磨
此處豁軒金玉枕藉絃歌愚者來遊九漈乘雲一過
題作石扆東山相賀乃請指示先念苾馱向上無上
說箇甚麼孤奢不住自巳切磋多生慧種此番唱和
止有一事實大丈夫如何做六合拂一圍得句惟一
唾從上叨叨的根本差別是兩箇不是兩箇正因了
因緣因是三箇不是三箇寶鏡重離回互是五箇不
是五箇若尚折攝朦朧怎辨魔羅只恐盡九洲銕鑄
一箇大錯因而笑曰呵呵呵部臨何似楚詞些酸湯
可解酲糠秕也須𥳽萬頃不耕何貴田白飯不甜請
一餓祝勉交參業在其中應時及節一句如何中秋
月正皎八月潮來大下座。














示眾

安職事示眾石頭大師參同契有曰本末盡歸宗尊
卑用其語萬物各有功當言用及處學者幾幾能見
不虛度耶天無七曜五行天復何用船無帆檣篙櫓
舵手何為既建叢林自安職事紀綱條理法位現成
譬如一人五官百骸各稱其職而元氣自運神明斯
享必執以心為內以法為外身首異處豈得復為全
人翻笑達磨分皮分骨分肉分髓猶是批剝火候特
地一場支離耳所叮嚀者形骸既分即有血氣之我
有血氣之我即有衣食之我有衣食之我即有是非
之我有是非之我即有毀譽之我情識一熾護短掠
虛驕妒斯起蔽賢凌慢晚季為甚然其初來非為蔽
賢也只是求道不切則多一種希求放佚念頭便增
長一種護短求勝念頭日熾日偏纔有一事不順情
一點不次第便沒奈何便自作主不得即恩義如君
臣父子亦顧不得如此澆薄又何怪法界之不變亂
叢林之不廢墜耶真正學道人便從這裏看破最為
省力不得已看話頭起疑情猶是方便矣既巳不相
應只請以不自欺為本參放在腳心裏踏著。

鑄燧堂示眾陽燧鏡能於空中取火然古人必於冬
至鑄之此豈無謂耶滿空皆火惟此燧鏡面前上下
左右光交處一點即燃夫豈無謂耶杖人有五行尊
火之論金木水土四形皆有形質獨火無體而因物
乃見吾宗謂之傳燈豈無謂耶雪峰曰三世諸佛在
火燄裏轉大法輪玄沙曰火焰為三世諸佛說法三
世諸佛立地聽藥地則曰土灶荼鐺油盞香爐為火
焰現三世諸佛三世諸佛吐舌笑且道雪峰鑄燧玄
沙鑄燧與藥地鑄燧還有先後顯密也無若於這裏
會去原自一燈千燈愈分而愈不窮如或未然滿空
皆火尚且不知又如何會得取火又如何會得用火

又如何會得藏火耶家家門前火把子反來燎卻面
門如何近傍今日特題鑄燧堂為諸仁者發機果然
當下銷鎔金剛體露不則隨各人自巳煆煉去亦不
相孤負也。

古人云學道如鑽火逢煙莫便休直待金星現歸家
始到頭佛望人發金剛心又要金剛後得智如是二
心先心為難今人難得遇正師正友遇了又須親自
痛切始有生機不自痛切則心發不起寧有真疑要
放下又放不下要提起又提不起但圖體面說我參
過禪來或向冊子口頭學些骨董塗說見長境風一
吹全用不著一等閉門作活但守寒灰究竟如石壓
草於本分事全無交涉自謂潔淨無依寔未到潔淨
處皆是業識心所計邪見直饒到潔淨亦未許有參
學分一等淺見私計豁達硬作主宰寔圖自便妄謂
有甚禪可參甚道可學坐在無事甲裏依然不能無
事妄語橫逞真可憐憫一等疲極而歇或於電光一
瞥便認為是汩沒不能跳出卻被貼體無明蓋覆了
將來發出依前溺水沉舟以上數種且道過在甚麼
處只為不知有不發金剛心不自痛切一暴十寒豈
能成片便打退鼓十有五雙夫鑄劍者既在爐中燒
紅又向水中淬黑淬了又燒燒了又淬金剛始出是
箇漢將從前積習一齊翻轉戰勝而肥始有箇倒斷
處不見道射人先射馬擒賊必擒王惟其一門直入
故得此一番痛快到這時節方能迸出自巳一句子
始許見人叩擊來與拳頭拄杖商量山僧從不曉得
甚麼只是一片赤心相為要各人得箇真寔受用處
非敢一例作胡盧禪互相欺誑去也。

結制貼單示眾肯心自許寶鏡道底一切依舊趙州
道底信得及麼更有何說一眾儼然曰有結集依法
而住故爾鼓舞一日一盆洗面水如何免得今冬最

可喜者是我協玅法弟到來彼以英奇猛烈行腳真
參且二十年踏破諸方投針皋亭號為協玅杖人一
生以玅協發揮兼中宗旨求人擔荷舉此囑之上下
包決智行一真何等珍重去年在壽昌輔弼今又來
助臂青原屈尊就卑行起解滅古佛家風挽回末習
全賴在此藥樹堂中開爐煆煉淨居雲板領眾鏗鏘
讓老凍膿坐而視之豈不慶快又有無倚首座肯為
知浴將得蕭山主一門誠心供養大眾可謂一彩兩
賽且道以何相酬聻須一箇箇不負頂踵始得。

落堂示眾參禪無別訣只要生死切真疑現前古人
拼定一生兩生只是一箇痛切發憤自不容巳及乎
㘞地非從人得開爐煆煉者時時助一陣鼓耳汝若
肯切三世諸佛沒奈汝何汝若不肯切三世諸佛亦
沒奈汝何今既在此堂中斬新舊令不得動著木行
者決不相饒。

示眾出家兒將世間割不斷底恩愛都割斷了所為
何事若又于生死大事不明既為生死所迷惑又為
談生死者攪亂不能自決不能作主反去揣摩影子
粉飾欺人與流俗一般耽滯擾攘豈不可悲可痛哉
趁此火爐大家做一場冤家貴在一切放下單單一
箇話頭頓在面前切忌起第二念不但塵勞舊事不
知不覺纏綿勾引即計較此事難易遮裏搆不上是
第二念將心待悟且捱一期亦第二念更去穿鑿話
頭擬著轉語將諸語錄上記的揣摩杜湊只要當機
答得好看愈是第二念了古人奉勸者只在心切生
死自然制之一處努力做去迸破時節不期而然若
如時流夾雜名色體面參禪此則煮砂終不成飯老
僧不敢與諸公互相賺誤去也古人云只愁不成佛
不愁佛不解語閻羅大王豈怕汝口頭三昧耶所以
叮嚀以母自欺為本參從正路入此事決定不是做

與人看的故曰不要你參佛祖禪棒喝禪只要參自
巳禪半邊竹篦斬新分付。

示眾此事至易至難何以故此事只在自巳不是他
人替得的不用向外馳求一念回光即同本得豈不
至易然無始以來生滅情識糾纏欲一時翻向無生
滅那邊去徹底脫換豈是容易菩薩一聞千悟俱係
多生久積淨業之因今既不能相比便從鈍處下手
真實更為得力。

示眾不遠千里尋師問道是為生死大事求一決擇
若是學了諸方語錄上古董逢人便逞一上滑煉口
頭以為了當遇著明眼人一拶都無用處費盡心機
不知與自巳生死何干與自巳初心何干此處經冬
彼處過夏究無一件真有所長只是檢點他人過失
或以慈心三昧覆之則曰此凍膿不是峭辣手若以
金剛三昧制之則曰太煞不通方我與此處無緣不
知曾一返問自巳發心處否如斯之流蓋為衣食放
佚起見又要裝老參腔你道諸佛出世作麼生救得
他古人賣俏放憨之句理楫長謝是他真了當後天
然風流不是造作而來後人不求正知見便云恐為
正知見所礙未琢先磨枉費氣力卍菴曰叢林所至
邪說熾然甚矣夫名色體面之不能入道也果是其
人自有全體八面隨名色還名色何曾動著一絲毫
耶其如黠踐黠智見小欲速何哉所以杖人只望個
大傷心人與之本色盤桓今日遮裏聚首非有此等
只是老夫觸著痛腸忽然衝齒旁觀寧無笑其惡口
小家者乎藥因救病出金瓶緣不得巳。

示眾從上本欲人死盡偷心弄到如今反是長人偷
心且道過在何處只為干建化門頭撇些光影貼體
無明乘之作自便計于學道分中去之愈遠向來謂
開此火爐曲為中下根我道正要煆煉上根人何以

故上根人聰明伶俐才能過人一種驕心勝氣最難
降伏即使會禪乃是學語之流又況絕無才能而空
腹高心恣大我慢者乎所以古人立不語堂要人言
語道斷心行處滅立枯木堂要人違其現業榨乾情
識既到遮裏大家如生冤家相似總不容情是肯心
人從此煆煉固是一慶幸事非為依樣葫蘆了此舖
面云云也。

冬至開新鍋示眾平氣齊天今年恰好順時納祐疾
病稀少適有張塘善信特來開鍋湊巧柴頭不勝慶
讚偶成一箇口號金木水火土共功爛煮古今沒昏
曉大家鼓腹好山中雲板連聲曰多擾。

庚戌十一月初一日退院法蔭堂示眾師云秪為老
病退休舉賢且代新硎堂中首座多年老將杖人特
以協玅之號舉之太阿出匣正好與諸人磨淬一場
抖搜歸雲閣上可以撫掌唱太平歌矣即今到中五
堂迎首座入噴雪軒去。

首山茶筵示眾大雪後冬至前陰極陽生好箇時節
恰遇我青原諸法侄新起箇烹雪堂過冬又有首山
中千監院設茶為病僧祝壽不肖之子劍刃一生母
難之辰何堪壽祝幸有達孝覺皇一句無生法乳足
以超脫世間煩惱舉來報答正可破顏昔年博山和
上廬墓過桐先外祖吳觀我公于一喝下忽脫桶底
先母亦皈依取名今日說起多生業緣啼笑同時有
何可避每聞先外祖雪裏打春雷中有大父母後從
刀兵水火中息喘杖人之門又聞死是大恩人乃祝
無量壽由今看來以雪埋雷以死祝壽不妨奇特有
觸此語徹底放下得一場大慶快者麼果然絕後重
甦通身白汗回視一切利害得失人我生死瓦解水
消由我自在出入香水海中浮杯執杖俱是報恩未
出母胎指天指地何勞雲門更費力耶如或蹉過問

著自巳的大父母落在何處越發茫茫不如且進堂
去一念萬年盡此一報普作供養珍重。

師退居陶菴聞虎入淨居示眾數百人不能制一虎
而又不能與之相忘又何怪乎古聖人不用虎乘虎
耕而益有焚山之法使民自備居處器禦此其所以
與虎相忘也知虎畏日畏火是盡性之一端也一火
不繼以眾火而能破之乎虎能盡其用而人不能盡
其用不可羞乎虎能拼命而人護短以怯生又不真
自護其短而復露黔驢之足益可笑矣詩曰階前虎
心善此寂感蘊中受命如響之至理也道人他不必
論知此亦可矣越諺曰虎去山乃吼居山亦舊山無
端發其機何能勝其頑。

合明山墓下結一欒廬題曰不擇地拈以示眾高座
閉關三年博得一場終天絕地今日者不擇地而蹈
之三條椽子下賴得幾柯柏樹與他攀折楞嚴金剛
哭聲震地你道回避得麼汝等諸人不肯相離識得
遇緣即宗須信久長難得且道今日以何相告烹飯
砍柴是第一義。

示眾祖師戶限一腳踢倒門外漢卻請進來洗盞烹
茶生死道路千古坦平客作奴亦堪與他量晴較雨
只是欺心底斷然閉門不納油觜底斷然大棓趁開
雖然大地山河說無間歇若把來喚作佛法流傳則
不可以手拍案曰住。

汋林結制示眾師云諸方喚做結制汋林喚作過冬
休論其名止貴其實只在真切豈是牢籠者裏不要
參機鋒棒喝禪不要參佛祖玄玅禪只要參自巳本
分禪從上條例有尊正規職在維那若緊切中求請
益工夫可問西堂後堂病僧但有一笑相待只是二
六時中不得動著一條直木不肯欺人。

佛誕日金樓茶筵示眾昨日雷雨中來今宵上弦出

月人人指地指天恰遇周行時節青山倒入茶杯滿
堂一口無別此宗中興本自西江在我壽昌鋤頭上
發泄總在受用一真法界不必播弄千般話說似此
金樓再造殊虧知予老宿一段真實不見道拖犁拽
杷全彰古轍在此祖翁田地各人本分無缺腳跟放
光脊梁鑄銕便將泥水洗天穿卻春風冬雪等閒平
地家風正是峰頭真訣只要自問喚甚麼作鋤頭見
今相對時不可空手釘橛恰好過夏因齋不覺慶贊
中帶累廩山饒舌。

廩山南谷示眾此是廩山南谷舟旋一澗環林麓通
玄頂上不自知平田回首孤峰綠今日涂萬年居士
請住安福藥地愚者特為指出面目且謾道證龜成
鱉莫胡猜翻自問青牛可是襄陽鹿幸此方總覆壽
昌雲一任風吹別調新豐曲。

示眾舉地藏琛禪師曰諸方浩浩說禪何如我者裏
種田博飯喫師曰雖然如是蹉過者多錯會者亦不
少古人為生死發心逢者一杯茶一碗飯真不容易
只如茶不是茶飯不是飯時還委悉麼諸仁者即今
在者片田地事事見成水足草足比世人火坑業纏
輕便多少總是佛恩浩大但出家時不愁衣食正好
向鐮刀上钁頭邊一心辦道以真參實悟為期若此
處一念汩沒便昧本來便負佛恩諸仁者佛法難聞
善友難遇當生難遭想生慚愧想世人病根起於只
圖安飽因循過時一些些境風吹來便受人我嫉妒
之害不能作主反將日來辦行好事都變成了業障
何獨到眼光落地時業識茫茫無本可據乃自哀哉
痛哉莫說此話尚高遠了古人嘗曰袈裟下失卻人
身更可憐憫今日安得不一告報時不待人急須努
力珍重。

南谷示眾出家兒貴出生死利害之家非謂出兩片

大門之家似此五濁苦海三毒家親如何能一刀兩
斷得大自在此大自在其實當人箇箇本具不假外
求只是情生智隔想變體殊習氣所緣如油入麵纔
說放過瀑水橫流所以佛祖立出種種安心法門原
非得巳且問十二時中全被外物所轉有一碗飯喫
便要作箇體面何況敝屣王侯略罵一句便自瞋忿
如山何況舍卻頭目髓腦若云我是出家兒便說巳
脫俗了當受世間供養此處自欺知慚愧否空腹高
心果如溈山警策所說否南谷道場轉禪巳久碗灶
具足俱是多生所基恰好病夫過此聚頭因茶開口
如何得不孤負此茶杯去亦無別樣新說只在從頂
至踵一心辦道放下世俗體面苟安心腸始不犯口
轉心不轉之笑話諸仁者本分見成辦道至易只如
今夜茶杯相較德山一棒多少人人滿口自問胸堂
莫孤負茶杯好。


