












淨土指歸集目錄

  
  * 卷上
  
  * 原教門第一
  
  * 教藉緣興
  * 彌陀因地
  * 三聖因地
  * 淨邦殊勝
  * 諸佛護念
  * 文殊教誡
  * 與佛有緣
  * 折攝二門
  * 唯心發現
  * 四種饒益
  * 廬山結社
  * 十八大賢
  * 蓮社立祖
  * 歷代宗尚
  * 宗旨門第二
  
  * 心觀為宗
  * 念佛通別
  * 四土淨穢
  * 三身勝劣
  * 三輩九品
  * 六即明佛
  * 寂光有相
  * 勝妙方便
  * 心外無法
  * 無生而生
  * 生即無生
  * 淨土唯心
  * 水澄月現
  * 譬如磨鏡
  * 十種無礙
  * 舉一全收
  * 法相門第三
  
  * 道有難易
  * 定散二善
  * 揀示西方
  * 二土苦樂
  * 娑婆十難
  * 淨土十易
  * 皆正定聚
  * 橫竪二出
  * 顯密二修
  * 乘戒緩急
  * 魔佛真偽
  * 兜率勝劣

  * 永明料揀
  * 法離四執
  * 理觀相應
  * 智能導行
  * 循業發現
  * 善根多少
  * 六即揀濫
  * 觀慧門第四
  
  * 一心三觀
  * 十六妙觀
  * 諦觀落日
  * 約心觀佛
  * 尊特相好
  * 諦觀白毫
  * 觀麤見妙
  * 普觀坐禪
  * 五方便門
  * 四教離念
  * 般舟三昧
  * 行法門第五
  
  * 執持聖號
  * 四種行願
  * 禮佛懺悔
  * 晨朝十念
  * 發願回向
  * 往生神呪
  * 道場儀式
  * 尅期修證
  * 欣厭二行
  * 上品三心
  * 日用繫緣
  * 睡時入觀
  * 臨終正念
  * 三種淨業
  * 孝養父母
  * 修十善業
  * 具足眾戒
  * 發菩提心
  * 讀誦大乘
  * 親近善友
  * 聽聞正法
  * 十種信心
  * 一心不亂
  * 卷下
  
  * 證驗門第六
  
  * 菩薩往生
  * 龍樹往生
  * 遠公遺跡
  * 三覩聖相
  * 智者遺誡
  * 善導功行
  * 遺民見佛
  * 聲光現佛
  * 別峯行道
  * 冥司崇敬
  * 西湖結社
  * 蓮華勝會
  * 御書蓮社
  * 七寶華舫
  * 誓取金臺

  * 焚毀仙經
  * 惟恭滅罪
  * 雄俊入冥
  * 密修淨業
  * 臨終見佛
  * 臨終說法
  * 俸錢畫佛
  * 念不間斷
  * 西方公據
  * 七寶佛像
  * 繪像警迷
  * 龍舒立化
  * 獨孤皇后
  * 女流往生
  * 惡輩往生
  * 靈禽往生
  * 決疑門第七
  
  * 難信之法
  * 淨土非權
  * 辨明五惑
  * 佛語不虗
  * 正信因果
  * 自障自蔽
  * 身心虗偽
  * 婬殺相因
  * 臨終業相
  * 不求勝進
  * 善人會集
  * 覺悟前非
  * 十種障難
  * 疑城退墮
  * 十念往生
  * 少善不生
  * 二乘不生
  * 辨明聖號
  * 十二如來
  * 像即真身
  * 齋房設像
  * 頓漸二修
  * 以理奪事
  * 四種情執
  * 談空得失
  * 反經非聖
  * 失於遲暮
  * 為小失大
  * 不修十失
  * 永無魔事
  * 般舟三力
  * 師子筋弦
  * 舟石不沉
  * 舉念即生
  * 如鏡現像
  * 願力強牽
  * 求佛加護
  * 斥謬門第八
  
  * 背宗失旨
  * 謬執偏空
  * 疑深障重
  * 誑妄說法
  * 未得謂得
  * 胎息邪論
  * 默照邪禪
  * 長生祕訣
  * 撥無因果

  * 自甘塗炭
  * 指廣門第九
  
  * 法華授記
  * 華嚴結歸
  * 般若念佛
  * 仁王觀佛
  * 寶積十心
  * 情想升沉
  * 起信結歸
  * 天親造論
  * 論釋十疑
  * 臨終設像
  * 茶毗十念
  * 古今著述
  * 勸修門第十
  
  * 慈雲勸修
  * 校量功德
  * 妙觀功深
  * 永無退轉
  * 高聲念佛
  * 禮佛功德
  * 現生獲福
  * 為僧念佛
  * 富貴學道
  * 眾善相資
  * 勸修利益
  * 因循悞事
  * 當思身後
  * 預備不虞
  * 功在純熟
  * 十種勝利

淨土指歸集目錄No. 1154
淨土指歸集卷上
吳郡北禪寺沙門　大佑　集

○原教門第一

西方大聖人。以一大事因緣。出興於世。欲令眾生
開示悟入佛之知見。由機分利鈍故。四十餘年三

百餘會。隨機演教。大小偏圓不同。皆為一乘之法
而作方便。靈山開顯。咸歸一實。而本懷斯暢。三世
諸佛出世度生莫不咸然。而求其至簡至易。俾初
心凡夫。頓悟上乘。速登不退者。無若乎淨土法門
之徑且要也。葢甞論之。眾生佛性。本來成現。不由
他教。無上菩提。本自有之。不因修得。然迷情深重。
淪墜永劫。若不值遇諸佛菩薩善友知識為之開
示方便。則何由了生死而入佛慧者哉。爰自法藏
比丘值世自在王佛發四十八願。此念佛三昧。肇
興之於塵點劫前。故彌陀今見於清泰。迦文宣示
於竺乾。恒沙如來廣舌讚揚於十方國土。為三世
諸佛淨業正因。教法之傳。其來尚矣。若夫東晉遠
公。結社於廬山。特發揮先佛之遺訓耳。故曰雖諸
三昧其名甚眾。功高易進。念佛為先。是知諸佛菩
薩因地修行。同修此法。果位度生。同說此法。夫欲
了生死大事。遊諸佛性海者。何莫由斯道焉。

教藉緣興

天台智者大師觀無量壽佛經疏序云。夫樂邦之與
苦域。金寶之與泥沙。胎獄之望華池。棘林之比瓊樹。
誠由心分垢淨。見兩土之升沉。行開善惡。覩二方之
麤妙。喻形端則影直。源濁則流昏。故知欲生極樂國
土。必修十六妙觀。願見彌陀世尊。要行三種淨業。然
化因事漸。教藉緣興。是以闍王殺逆。韋提哀請。大聖
垂慈。乘機演法。曜玉相而流彩。聳珍臺而顯瑞。雖廣

示珍域。而宗歸安養。使末俗有緣。遵斯妙觀。落日懸
鼓。用標送想之方。大水結氷。實表琉璃之地。風吟寶
葉。共天樂而同繁。波動金蕖。將契經而合響。觀肉髻
而瞻侍者。念毫相而覩如來。及其瞑目告終。上珍臺
而高踊。文成印壞。坐金蓮而化生。隨三輩而橫截。越
五苦而長騖。可謂微行妙觀至道要術者哉。

彌陀因地

無量壽經云。過去久遠劫前。有佛出世。名曰錠光。次
名光遠。次名龍音。如是次第。至五十三佛。名世自在
王。時有國王。聞佛說法。心懷悅豫。棄國出家。號法藏
比丘。佛為廣說二百一十億佛剎莊嚴人天善惡國
土麤妙種種不同。法藏聞巳。皆悉覩見。發大誓願。設
我得佛。國中有地獄餓鬼畜生者。不取正覺(云云)。法
藏比丘發如是等四十八願巳。大地震動。天雨寶等。
一向專志。莊嚴佛土。安立眾生。住於無上正真之道。
今巳成佛。現在西方安樂世界。眾寶嚴淨超十方界。
無有須彌日月大海。不寒不熱。時常調適。皆是如來
往昔大願之所成就。

三聖因地

悲華經說。往昔恒河沙劫。有轉輪王。名無諍念。王四
天下。王有大臣。名曰寶海。是梵志種。而生一子。相好
具足。出家成佛。號寶藏如來。為王說法。王及千子請
佛供養。滿二百五十歲。佛入三昧。放大光明。現十方
世界。或淨或穢。佛從定起。王白佛言。何故世界有淨

不淨。佛言。菩薩以願力故。取清淨土。離於五濁。復有
菩薩。以願力故。取不淨國。王言。我今發願。願成佛時。
國中無三惡道。皆真金色。種種莊嚴。佛告王言。汝於
西方。過一恒河沙阿僧祇劫。是時世界轉名安樂。汝
當作佛。號無量壽如來。爾時佛復告第一不眴太子。
今當號汝為觀世音。無量壽佛般涅槃後。當成佛道。
號普光功德山王如來。又告第二尼摩太子。次當作
佛。號善住功德寶王如來。汝以願力。取清淨土。復號
汝為得大勢至。

淨邦殊勝

柳子厚淨土院記云。中州之西數萬里。有國曰天竺。
釋迦牟尼如來示現之地。彼佛言。西方過十萬億佛
土有世界。曰極樂。佛號無量壽如來。其國無有三毒
八難。眾寶以為飾。其人無有十纏九惱。羣聖以為友。
有能誠心大願。歸心是土者。苟念力具足。則往生彼
國。然後出三界之外。其於佛道無退轉者。其言無所
欺也。

張掄御書蓮社記云。臣甞讀天竺書。知有所謂極樂
世界阿彌陀佛者。光明無量。壽命無量。始享國履位。
捐去弗居。超然獨覺。悟心證聖。以大願力。普度一切。
其國悉以眾寶莊嚴。曲盡華好。地皆黃金。無山川丘
谷之險。氣序常春。無陰陽寒暑之變。無飢寒老病生
死之苦。無五趣雜居之濁。用是種種神通方便。現希
有事。善導眾生。眾生忻樂起信。於日用中能發一念。

念彼佛號。即此一念。清淨純熟。融會真如。同一法性。
幻身盡時。此性不滅。一剎那頃佛土現前。如持左契
以取寓物。

諸佛護念

阿彌陀經云。如我今者讚歎阿彌陀佛不可思議功
德之利。東方亦有阿閦鞞佛。如是南西北方上方下
方悉有恒河沙數諸佛。各於其國。出廣長舌相。徧覆
三千大千世界。說誠實言。汝等眾生當信是稱讚不
可思議功德一切諸佛所護念經。若有善男子善女
人。聞是經受持者。及聞諸佛名者。是諸人等。皆為一
切諸佛之所護念。皆得不退轉於阿耨菩提○稱讚
不可思議功德一切諸佛所護念經。總十六字。是本
經題目。什師隱略。在六方後。而用佛號為題。以彌陀
名號眾所樂聞故。唐奘三藏重譯。名稱讚淨土佛攝
受經。攝受即護念也。而具有十方諸佛言。聞是經典。
如說行者。必為如是住十方面十殑伽沙諸佛世尊
之所攝受。一切定生無量壽佛極樂世界。

文殊教誡

唐大曆間。法照法師因禮五臺。文殊為現大聖竹林
寺。照入講堂。見文殊在西。普賢在東。萬菩薩眾圍繞
說法。照作禮請問。末代眾生智識淺陋。佛性心地無
由顯現。未審修何法門。最為其要。文殊曰。汝所請問。
今正是時。諸修行門無如念佛。我於過去。因念佛故。
得一切種智。照又問曰。當云何念。文殊曰。此世界西

有阿彌陀佛。願力難思。汝當繫念。無令間斷。命終決
定往生。說巳為照摩頂。照聞喜躍。在處大興念佛法
門。德宗勑迎入內。教宮人念佛。法道大振。

與佛有緣

香山居士曰。諦觀此娑婆世界微塵眾生。無賢愚。無
貴賤。無幼艾。有起心歸佛者。舉手合掌。必先向西方。
有怖厄苦惱者。開口發聲。必先念阿彌陀佛。又範金
合土。刻石織紋。乃至印水聚沙童子戲者。莫不率以
阿彌陀佛為上首。不知其然而然。由是而觀。是彼如
來有大誓願於此眾生。此眾生有大因緣於彼國土
明矣。不然者。三方四維過現未來諸佛多矣。何獨如
是哉。

折攝二門

牧菴忠禪師南嶽山彌陀墖記。其略曰。偉哉覺皇之
道。有折攝二門。調機濟物。故釋迦現穢土以折之。令
起厭苦之念。彌陀現淨土以攝之。俾發欣樂之志。穢
土者。丘陵坑坎之高低。刀兵飢疫之苦惱。淨土者。寶
池金地之莊嚴。法喜禪悅之安樂。故天台云。誠由心
分垢淨。見兩土之升沉。行開善惡。覩二方之麤妙。以
此言之。則知淨穢在此。而不在彼也。體正觀之者。達
彼刀兵等苦。是亦逆化之一端也。然履茲痛惡。而凡
情迷夢。猶尚以苦為樂。倒置之甚。亦可悲哉。或曰。忻
淨厭穢。取捨未忘。豈聖人以二見之道化人耶。曰。經
不云乎。雖知諸佛國及與眾生空。而常修淨土。教化

諸羣生。葢熾然忻厭。而不見有忻厭之相。斯為得矣。

唯心發現

無功居士曰。極樂去此十萬億剎。凡夫命終頃刻即
至者。葢自心本妙耳。故楞嚴云。汝猶未明一切浮塵
諸幻化相。當處出生。隨處滅盡。因緣和合。虗妄有生
因緣別離。虗妄名滅。殊不知生滅去來本如來藏。常
住妙明。性真常中。求於去來迷悟生死。了無所得。以
此推之。當命終時。染濁緣離。故娑婆當處幻滅。清淨
緣合。故極樂當處幻生。此滅彼生。間不容髮。亦何頃
刻之可論乎。抑見終日取捨而未甞取捨者矣(自信錄)。

四種饒益

慈雲懺主云。大覺世尊。以四種法。度諸眾生。一者示
現相好。令觀察者發菩提心。二者示現說法。令得聞
者開悟入道。三者示現化事。令見聞者獲諸法利。四
者名號流布十方。令其聞者執持繫念。罪滅善生。而
得度脫。

廬山結社

靈芝照律師曰。彌陀教觀。載于大藏。不為不多。然佛
化東流。數百年間。世人殆無知者。晉遠法師居廬山
東林。神機獨拔。為天下倡。鑿池栽蓮。建堂立誓。專崇
淨業。號白蓮社。當時名僧巨儒不期而自至。慧持道
生。釋門之俊彥。鐂遺民雷次宗。文士之豪傑。皆服膺
請教。而預其社焉。是故後世言淨土者。必以東林為
始。


十八大賢

  
  * 社主東林辨覺大師慧遠
  * 西林覺寂大師慧永
  * 罽賓沙門佛陀耶舍(此云覺明)
  * 天竺沙門佛陀䟦陀羅(此云覺賢)
  * 東林普濟大師道生
  * 鴈門法師慧持
  * 法師僧叡
  * 曇常
  * 曇順
  * 曇詵
  * 道昺
  * 道敬
  * 彭城劉遺民仲思
  * 豫章雷次仲倫
  * 鴈門周續之道祖
  * 南陽張野萊民
  * 南陽張詮秀碩
  * 南陽宗炳少文

蓮社立祖

石芝曉法師曰。蓮社之立。既以廬山遠公為始祖。數
百年來。繼此道者。代不乏人。莫不仰體佛慈。大啟度
門。異世同風。皆眾良導。傳記所載。誠不可掩。故歷代
之紀述者錄之。而為繼祖焉。

一長安光明法師。諱善導。二南嶽般舟和尚。諱承
遠。三雲峯五會國師。諱法照。四新定臺巖法師。諱
少康。五永明智覺禪師。諱延壽。六昭慶圓淨法師。
諱省常。七長蘆慈覺禪師。諱宗賾。

歷代宗尚

真歇云。佛佛授手。祖祖相傳。唯此一事。更無餘事。釋
迦老子住世七十九年。說法三百餘會。獨於淨土之
教。諄諄屢說而不巳。得不以是為超凡入聖之捷徑
乎。廬山法師十八大賢百二十三人。俱留瑞應。具載
方冊。歷代諸師著述淨土傳記淨業之文。無非祖聖
遺誥。淺深工拙。片言隻字。同歸於善。天台智者大師

悟法華三昧。說巳心所行曰。一心三觀。直示一心。當
處即空。全體即假。亦空亦有。非空非有。不可湊泊。不
容擬議。心路絕處。即名為佛。故淨土之教。至于天台。
其說大備。昭昭然。猶揭日月而耀太虗也。

○宗旨門第二

世或以念佛往生為難乎。使愚夫愚婦執持聖號。
諦信而不疑。無不得生者。或以為易乎。非夫宿植
深厚。洞達玄旨。不滯於偏小者。莫窺其閫奧。大本
經說。疑心修善。不了佛智。生彼胎宮。壽五百歲。不
見三寶。而上品生因。實在乎解第一義。故知明宗
得旨。乃萬行之前導。修淨業者。其可緩哉。

心觀為宗

此經心觀為宗。實相為體所言佛說觀無量壽佛者。
佛是所觀勝境。舉正報以收依果。述化主以包徒眾。
觀雖十六。言佛便周○四明尊者妙宗鈔釋曰。經以
觀佛而為題目。疏今乃以心觀為宗。此二無殊。方是
今觀。良以圓解全異小乘。小昧唯心。佛從外有。是故
心佛其體不同。大乘行人知我一心具諸佛性。託境
修觀。佛相乃彰。今觀彌陀依正為緣。熏乎心性所具。
極樂依正。由熏發生。心具而生。豈離心性。全心是佛。
全佛是心。終日觀心。終日觀佛。是故經目與疏立宗。
語雖不同。其義無別。又應須了。若觀佛者。必須照心。
若專觀心。未必託佛。如一行三昧。直觀一念。不託它
佛而為所緣。若彼般舟。及此觀法。發軫即觀安養依

正。而觀依正不離心性。故曰心觀。須知此觀不專觀
心。內外分之。此當外觀。以由託彼依正觀故。是以經
題稱為觀佛。若論難易。今須從易。法華玄云。佛法太
高。眾生太廣。初心為難。心佛眾生三無差別。觀心則
易。今此觀法。非但觀佛。乃據心觀。就下顯高。雖修佛
觀。不名為難。是知今經心觀為宗。意在見佛。故得二
說義匪殊塗。又應了知。法界圓融不思議體。作我一
念之心。亦復舉體作生作佛。作依作正。作根作境。一
心一塵。至一極微。無非法界全體而作。既一一法全
法界作。故趣舉一。即是圓融法界全分。既全法界。有
何一物不具諸法。以一切法一一皆具一切法故。是
故今家立於唯色唯香等義。若其然者。何故經論多
以一心為諸法總。立觀境耶。良以若觀生佛等境。事
既隔異。能所難忘。觀心法者。近而復要。既是能造。具
義勿彰。又即能觀而為所照。易絕念故。妙玄云。三無
差別。觀心則易。縱觀他境。亦須約心。此經正當約心
觀佛也。

念佛通別

妙宗云。毗盧遮那遍一切處。一切諸法皆是佛法。所
謂眾生性德之佛。非自非它。非因非果。即是圓常大
覺之體。故起信論云。所言覺義者。謂心體離念。離念
相者。等虗空界。無所不遍。法界一相。即是如來常住
法身。依此法身。說名本覺。故知果佛圓明之體。是我
凡夫本具性德。故一切教所談行法。無不為顯此之

覺體。故四三昧通名念佛。但其觀法為門不同。如一
行三昧。直觀三道顯本性佛。方等三昧則兼誦呪。法
華兼誦經。觀音兼數息。覺意歷三性。此等三昧歷事
雖異。念佛是同。俱為顯於大覺體故。雖俱念佛。而是
通塗。顯諸佛體。若此觀門及般舟三昧。託彼安養依
正之境。用微妙觀。專就彌陀。顯真佛體。雖託彼境。須
知依正。同居一心。心性遍周。無法不造。無法不具。若
一毫法。從心外生。則不名為大乘觀也。

四大淨穢

觀經疏云。此經以心觀淨則佛土淨。而為宗致。四種
淨土。謂凡聖同居土。方便有餘土。實報無障礙土。常
寂光土也。各有淨穢。五濁輕重。同居淨穢。體析巧拙。
有餘淨穢。次第頓入。實報淨穢。分證究竟。寂光淨穢。
娑婆雜惡。荊棘瓦礫。不淨充滿。同居穢也。安養清淨。
池流八德。樹列七珍。次於泥洹。皆正定聚。凡聖同居。
上品淨土也。方便有餘者。修方便道。斷四住惑。故曰
方便。無明未盡。故曰有餘。智論云。出三界外有淨土。
聲聞辟支佛出生其中。受法性身。非分段生。就中復
有利鈍。故論淨穢也。實報無障礙者。行真實法。感得
勝報。色心不相妨。故言無障礙。純菩薩居。無有二乘。
仁王云。三賢十聖住果報。華嚴云。無量香雲臺。即其
土淨妙五塵。就中次第頓入。更論淨穢也。常寂光者。
常即法身。寂即解脫。光即般若。是三點不縱橫並別。
名祕密藏。諸佛如來所遊居處。真常究竟。極為淨土。

分得究竟。上下淨穢耳。故以修心妙觀。能感淨土。為
經宗也○妙宗曰。大乘之法。其要在心。心具易知。色
具難解。故觀自觀它。皆修心觀。今觀淨土。須求於心。
心能具故。心能造故。心垢土垢。心淨土淨。此猶通示。
未是的論。的在一心。頓修三觀。此觀觀於安養依正。
畢竟清淨。名心觀淨。此觀能令四佛土淨。如是方為
此經宗致○此經本為韋提希。厭同居穢。求同居淨。
故談妙觀。觀彼依正。三觀若成。麤垢先落。非有餘淨。
更生何處。須知正為生同居淨。故說三觀。良由觀妙
能破三惑。不獨感於同居淨土。隨其惑斷淺深之處。
自然感得有餘等三。如病須藥。本為身安。求得仙方。
修合服之。不但身安。兼能輕骨。身安可喻生同居淨。
輕骨可喻感上三土。只是一藥効乃深勝。如一妙觀
能淨四土。

三身勝劣

妙宗云。所言佛者。究竟覺也。理智既極。始本兩忘。無
相無名。不可說示。為眾生故。乃順世間立名立相。言
佛本無身壽量者。但無有相隨情之三。非無性具微
妙身等。是故真佛究竟一切淨穢法門。若一向無。何
異小乘所詮真理。故真無俗有。真有俗無。皆順悉檀。
不可偏執。如谷答響。大小隨聲。如鑑現形。妍醜在質。
依於事識。但空見故。唯屬無常。若依業識不空見者。
即此無常全體是常。常身無量。通應三土。無常有量。
但應同居。葢實報機分證。方見他受用身方便土。人

唯稟別圓。所見佛相。小有優降。然匪生身。悉是報佛。
若同居土。具四教機。稟別圓者。能見報佛。故法華明
常在靈山。華嚴說法盡未來際。及諸大乘。即於應相
見是法性尊特之身。

三輩九品

無量壽經云。十方眾生願生彼國。凡有三輩。其上輩
者。捨家棄欲而作沙門。發菩提心。一向專念無量壽
佛。修諸功德。願生彼國。是人命終。無量壽佛與諸大
眾。現其人前。即隨彼佛。生寶華中。住不退轉。其中輩
者。發菩提心。願生彼國。一向專念無量壽佛。奉持齋
戒。起立塔像。飯食沙門。其人臨終。無量壽佛與諸大
眾。現其人前。即隨化佛。往生其國。住不退轉。其下輩
人。欲生彼國。發菩提心。若聞深法。不生疑惑。乃至一
念。念於彼國。此人臨終。夢見彼佛。亦得往生○天台
觀經疏曰。此經九品。為令識位上中下。即大本三輩
也。孤山刊正記曰。大本三輩。但齊觀經六品。以彼二
輩純明善行。不及惡人故也。靈芝謂。大本三輩皆曾
發心。可對觀經上品。中下二品則非所對。況復行因
與今全別。草庵輔正解曰。天台以今經九品。會同大
本三輩。乃約位次相同。不約行因發心之相也。

六即明佛

妙宗云。一切諸法無不是佛。迷故不知。故圓實教不
順迷情。直是一切皆是佛法。世間相常。眾生是佛。不
稟教者。但有理是。全不知是。若聞此教。於名知是。若

入五品。於觀知是。入十信者。相似知是。四十一位。分
真知是。若登極果。究竟證知一切諸法。皆是佛法。法
界無外。攝法不違。諸佛眾生色心依正。同一覺體。此
身湛寂。如鑑無情。形對像生。山毫靡間。

寂光有相

妙宗云。經論中言。寂光無相。乃是巳盡染礙之相。非
如太虗空無一物。良由三惑究竟清淨。則依正色心
究竟明顯。故大經云。因滅是色。獲得常色。受想行識
亦復如是。仁王稱為法性五陰。亦是法華世間相常。
大品色香無非中道。是則名為究竟樂邦。究竟金寶。
究竟華池。究竟瓊樹。又復此就捨穢究盡。取淨窮源。
故苦域等判屬三障。樂邦金寶以為寂光。若就淨穢
平等而談。則以究竟苦域泥沙而為寂光。此之二說。
但順悉檀。無不圓極。問。佛無上報是即理之事。可論
金等。究竟寂光是即事之理。豈有金等。若其同有。事
理既混。如何分於二土義耶。答。佛無上報是究竟始
覺。上品寂光是究竟本覺。始本既極。豈分二體。應知
二土縱分事理。實非有無。豈真善妙有而非理耶。祕
藏之理豈同小空。故此事理二名一體。以復本故。名
無上報事也。以復本故。名上寂光理也。故妙樂云。修
得四德。本有四德。二義齊等。方是遮那身土之相。況
淨名疏顯將寂光為佛依報。故知定執報土。有金寶
等。寂光定無。斯乃迷名。全不知義矣。

勝妙方便


四明尊者云。言極樂之界。葢覺皇之示權者。經論既
以淨土之教為勝方便。驗知是如來善巧權用也。但
權名不局。實理亦通。是要甄分。方知去取。體外之權
須破。體內方便須修。離事之理則麤。即權之實方妙。
故小乘無他佛之說。大教有剎海之談。葢心性遍周
法界無外。理極故令事廣。華大故省池深。剎如帝珠
出現。重重無盡。方顯寂光之理。身類天饌感報。彼彼
不同。乃表遮那之性。豈應極樂不預唯心。故如來藏
中。七大具足。隨緣發現。應量而知。既能彰地獄天宮。
豈不造穢邦淨國。本性雖具。由心發明。彌陀以無緣
之慈。取極樂之土。釋迦以樂說之辯。示往生之門。斯
皆善巧之權方。攝彼沉淪之品彚。令懼退轉者不退。
使不善觀者能觀。淨土權相葢多。今具略論此二。故
起信論云。初學大乘正信。以在此土不常值佛。懼謂
信心缺緣退失。當知如來有勝方便。令其不退。但當
專念極樂世界阿彌陀佛真如法身。必生彼國。住正
定故。專念真如法身者。豈異大乘正信。以依彼佛為
境故。能牽生淨方。斯是如來權巧也。又觀無量壽佛
經云。凡夫心想嬴劣。未得天眼。不能遠觀。諸佛如來
有異方便。令其得見。此葢釋迦神力。彌陀願心。若有
諦觀。必能覩見。斯亦覺皇異妙方便也。此之權巧方
便。既約圓論。即與法華微妙方便。無二無別。故諸天
及人。聲聞緣覺。事度菩薩。漸修大士。充滿世間。數等
河沙。盡思度量。不能知覺。唯佛與佛乃能究盡。圓信

圓解。方能造修(答楊文公書)。

心外無法

慈雲懺主云。或曰淨土在心。何須外覓。隨其心淨。則
佛土淨。豈用迢然求生他方淨土耶。釋曰。子又不善
心土之義也。將謂我心局在方寸。便見西方敻在域
外。苟如此者。又云何說心淨則佛土淨耶。華嚴經云。
心佛及眾生是三無差別。佛法既遍。心法亦遍。若各
有方面。何謂無差。又云。遊心法界如虗空。虗空豈有
分隔。若了一念心遍。一塵亦遍。十萬億剎。咫步之間。
豈在心外。世人若談空理。便撥略因果。若談自心。便
不信有心外諸法。豈唯謗法。亦謗自心。殃墜萬劫。良
可痛哉。

無生而生

長蘆賾禪師曰。夫以念為念。以生為生者。常見之所
失也。以無念為無念。以無生為無生者。邪見之所惑
也。念而無念。生而無生者。第一義諦也。是以實際理
地不受一塵。則無諸佛之可念。無淨土之可生。佛事
門中不捨一法。則總攝諸根。葢有念佛三昧。還源要
術。示開往生一門。所以終日念佛。而不乖於無念。熾
然往生。而不乖於無生。故能凡聖各住自位。而感應
道交。東西不相往來。而神超淨剎。此不可得而致詰
也。

生即無生

靈芝大智律師彌陀經疏。問云。達法本空。心淨土淨。

何須念佛求生淨土。答。若真達理。語默皆如。不礙修
持。何妨念佛。若貶念佛。未是達人。何故然耶。既達法
空。則不住於相。既常念佛。則不滯於空。超越二邊。從
容中道。念念契合彌陀法身。聲聲流入薩婆若海。臨
終決定上品上生。豈非心淨佛土淨乎。故十疑論云。
智者熾然求生淨土。達生體不可得。是真無生。非謂
生外別有無生也。淨名云。雖知諸佛國及與眾生空。
而常修淨土。教化諸羣生。此之謂也。

淨土唯心

欲達唯心淨土。先了諸法互融。世人不解。遂執方寸
之心為淨土。以經中佛說國土莊嚴。悉是表顯。皆無
實法。自招謗法之咎。須知心外無法。故曰唯心。經云。
如百千燈光照一室。其光遍滿。無壞無雜。十方諸佛
九界眾生色心依正。至於一塵一毛。隨舉一法。皆百
千燈中之一燈也。行人一念。如在東一燈。彌陀淨土。
如在西一燈。以其光遍滿故。一即一切。一切即一。心
外無土。土外無心。此即事之理。唯心淨土也。以無壞
無雜故。此燈彼燈不相混亂。心自是心。佛自是佛。淨
土自是淨土。即此土眾生。念彼土之佛。而求往生。此
即理之事。西方淨土也。雖分事理。實非兩途。若局於
西方。而不達唯心。則得事失理。雖未能稱理。佛神力
故。亦得往生。雖居下品。亦無退轉。若局自心而不求
西方。則事理俱失。以不求生故。不得往生。此失事也。
以不知心外無法故。定執方寸為心。昧心法圓融之

旨。此失理也。

水澄月現

無為居士楊次公曰。大願聖人從淨土來。來實無來。
深心凡夫往淨土去。去實無去。彼不來此。此不往彼。
而其聖凡會遇兩得交際者何耶。彌陀光明。如淨滿
月。徧照十方。水清而靜。則月現全體。月非取水而遽
來。水濁而動。則月無定光。月非舍水而遽去。在水則
有清濁動靜。在月則無取舍去來。故華嚴解脫長者
云。知一切佛猶如影像。自心如水。彼諸如來不來至
此。我不往彼。我若欲見安樂世界阿彌陀如來。隨意
即見。是知眾生注念。定見彌陀。彌陀來迎。極樂不遠。
乃稱性實言。非權教也(决疑集序)○天衣懷禪師室中問
學者云。若言舍穢取淨。厭此欣彼。則是取舍之情。眾
生妄想。若言無淨土。則違佛語。修淨土者。當如何修。
眾無語。復自答云。生則決定生。去則實不去。又云。譬
如雁過長空。影沉寒水。雁絕遺踪之意。水無留影之
心。

譬如磨鏡

經云。譬如磨鏡。垢盡明現。古鏡埋塵。雖光明本有。必
因磨而後顯。此修成義也。雖因磨顯。全是本有。不從
外來。此性德義也。若定執光明本有。不因磨得。則埋
塵古鏡。應能鑑物。執自然之過也。若定執因磨而得。
則磨磚亦應成鏡。執因緣之過也。經曰是心作佛者。
約修德而說。言眾生雖有本覺之體。必因始覺之功。

而後證得也。是心是佛者。約性德而說。言眾生佛性
雖由修證而顯。全是性德本有。不從他得也。

十種無礙

即心觀佛。託境顯性。心心絕待。法法全真。有不達者。
橫生疑謗。故有執內心是佛而不許外求者。執自巳
之佛而不須他佛者。執諸法皆空而不信有佛者。執
一切現成而不假修證者。但是不遵聖教。不達理體。
隨有所執。皆成邪見。撥無因果。縱任妄情。認礫為金。
蒸砂作飯。今以十種無礙。顯淨土之圓融。蕩滌執情。
發明正信。

一心境一如。行人一念是能觀之心。彌陀淨土是所
觀之境。以心外無法故。諸佛淨土全是自心。以法外
無心故。此心全是諸佛法體。心境叵得。心境宛然。互
泯互存。絕思絕議。故經云。汝等心想佛時。是心即是
三十二相八十隨形好○二修性不二。唯心淨土。是
本具之理。全修在性也。發願往生。是隨緣之事。全性
成修也。以修性不二故。諸佛淨土雖本來成現。必由
淨業成就乃可往生。故經云。是心作佛。是心是佛。諸
佛正遍知海從心想生○三因果理同。以眾生諸佛
同一體故。諸佛巳悟。眾生在迷。迷悟雖殊。性常平等。
是故念佛者。即是念一切眾生之本性。故經云。如心
佛亦爾。如佛眾生然。心佛及眾生。是三無差別○四
真俗雙泯。諸法本空。纖塵叵得。隨緣建立。法法宛然。
以一切法空故。心佛叵得。以一切法假故。心佛宛然。

以一切法中故。心佛不二。非有非空。絕思絕議。故經
云。無量壽佛身量無邊。非是凡夫心力所及。然彼如
來宿願力故。有憶想者。必得成就。又經云。色身非是
佛。音聲亦復然。亦不離色聲。見佛神通力○五依正
互融。國土莊嚴依報也。佛及菩薩正報也。一心具一
切剎。一一微塵現一切佛及九界眾生。以體性本同
故。是故落日及氷國土莊嚴。唯心發現。水鳥樹林皆
演妙法○六勝劣同體。諸佛法身從真起應。如鏡現
像。妍醜在機。如水起波。隨風大小。由機有利鈍故。應
有勝劣。而法身之體。本來不動。故經云。阿彌陀佛神
通如意。於十方國。變現自在。或現大身滿虗空中。或
現小身丈六八尺○七一多相即。一即多故。一心一
塵遍一切佛剎。多即一故。一切佛剎全在一心一塵。
為令心專一故。易成就故。故令專念一佛。而一佛即
一切佛。故經云。見無量壽佛者。即見十方一切諸佛
○八廣狹自在。以十方法界不離一微塵故。一塵至
微。量同法界。佛剎雖廣。不離一塵。十萬遐程。不逾方
寸。故經云。阿彌陀佛去此不遠。如於鏡中自見面像
○九古今無間。以三際不離一念故。前際不可得故。
無過去後際不可得故。無未來中際不可得故。無現
在以世相遷流本常住故。經云。觀彼久遠。猶若今日。
經須臾間。歷事諸佛。遍十方界○十寂用無礙。謂熾
然在用。不動本際。如水起波。波全是水。淨名云。不起
滅定。現諸威儀。易曰。寂然不動。感而遂通。即寂而用。

故捨穢究盡。取淨窮源。用而常寂。故雖有取捨。而實
無取舍是。故熾然。念佛與無念等。熾然往生與無生
等。於無見處不礙見佛。於無生處任運往生。以圓頓
行人語默動靜一切時中皆如實際故。經云。莊嚴佛
土者。即非莊嚴滅度。無量眾生。實無眾生得滅度者。
此之謂也○如上十種無礙法門。竝是聖教明文。金
口所說。了達斯旨。於無礙法。猶尚不著。何況隨世妄
情而生執著耶。如斯念佛。無念而念。念而無念。念他
方佛即是念自巳佛。念一佛即是念一切佛。生一淨
土即是普生一切諸佛淨土。而無所生也。

舉一全收

真歇了禪師曰。或曰。唯心淨土。人人本具。何不直下
承當。反求之於十萬億剎之外耶。答曰。若會得唯心
淨土。豈但十萬億國微塵剎土亦未為遠。豈不見普
賢菩薩於一毛孔中行一步過不可說佛剎微塵數
世界。李長者云。無邊剎海。自他不隔。於毛端。十世古
今始終不離。於當念故。彌陀世尊直示心中之一佛
耳。若指心之全體。不但唯心淨土地獄天宮唯心所
現。經曰。十方虗空。生汝心內。猶如片雲點太清裡。又
曰。既是圓融無礙。如何定指西方。答曰。只為法界圓
融故。法法不離本位也。極樂遍在一切處。乃舉一全
收也。如帝釋殿千珠寶網。千珠光影咸入一珠。一珠
光影遍入千珠。雖珠珠互遍。而此珠不可為彼。彼珠
不可為此。參而不雜。離而不分。雖一一遍。亦無所在。

彌陀淨土即千珠之一。十方國土一一皆十珠之一。
三乘人天。地獄鬼畜。一一無非千珠之一。聖人善巧
方便專念阿彌陀佛。乃千珠直示一珠。見一佛即見
十方諸佛。亦見九界眾生微塵剎海十世古今一印
頓圓無餘法矣。

○法相門第三

諸佛所證。唯一理而巳。究而言之。理尚叵得。而法
相何有焉。雖然亦一往之語耳。祖師曰。性雖是一。
而無定一之性。故使三千色心。相相宛爾。昧者不
達。執一理而破差別者有焉。是亦撥波而求水也。
若知差別即一理。一理而不礙差別。如大福人執
石成寶。何所擇焉。經曰。一切賢聖皆以無為法而
有差別。此之謂也。

道有難易

龍樹菩薩毗婆沙論云。佛法有無量門。如世間道有
難有易。陸道步行則苦。水道乘船則樂。菩薩道亦如
是。難行則久乃可得。是墮聲聞緣覺地者。或有勤行
精進。以信方便易行疾至。應當念佛。稱其名號。阿彌
陀佛本願如是。若人念我稱名自歸。即必定得阿耨
菩提。是故常應憶念。偈曰。


「　若人願作佛
　心念阿彌陀
　即得為現身
　故我皈命禮
　若人欲疾至
　不退轉地者
　應以恭敬心
　執持稱名號
　若人種善根
　疑則華不開
　信心清淨者
　華開則見佛」




十疑論云。難行道者。在五濁惡世。求阿毗䟦致。甚難
可得。略說有五。一外道相善亂菩薩法。二無賴惡人
破他勝德。三顛倒善果能壞梵行。四聲聞自利障於
大慈。五唯有自力。譬如跛人步行。一日不過數里。易
行道者。謂信佛教念佛三昧。乘阿彌陀佛願力。攝持
決定往生。如人水路行船。須臾千里。亦如劣夫從轉
輪王。一日一夜周行四天下。非是自力輪王力也。

定散二業

天台大師觀經疏云。根有利鈍。行有定散。觀佛三昧
名定。修餘善業。說以為散。散善力微。不能滅除五逆。
大本就此。故云不生。此經明觀。故得往生。山堂彥倫
法師云。諸大乘經勸生淨土。因通二種。一定二散。定
謂即心觀佛。想彼西方依正主伴。唯心本具。當處皆
空。全體即假。二邊叵得。中道不存。三諦圓融。一心具
足。故經云。諸佛如來是法界身。乃至云。是心作佛。是
心是佛。此是如來親示。唯心三昧。圓常觀體。了彼淨
土。依正色心。悉我自心。性具功德。即境為觀。心外無
佛。性外無土。觀之不巳。證無生忍。二者散善。用純實
心。信有西方。一心不亂。繫念彌陀。一日七日聲聲不
絕。念念無間。經云。執持名號。一心不亂。臨命終時。佛
及聖眾現在其前。唯事想彼國。但無三觀。名散善耳。
故三種淨業回向願生。咸登極樂。若定若散。利根鈍
根。皆淨土因。咸趣無生。永無退轉。

揀示西方


此方儒典。以佛為西方大聖人。言釋迦出天竺國。而
教流中夏也。在昔法顯玄奘往西天求法。皆指五天
竺國而言。或云乾篤印度。梵音賖切也。居閻浮之中
漢地在閻浮東。偏但相去數萬里耳。閻浮在須彌海
南。兼餘三洲。為一四天下一世界也。如是千四天下
名小千世界。千小千世界名中千世界。千中千世界
名大千世界。總是娑婆化境。為一佛土。若經典所言
極樂世界。在娑婆世界之西。過十萬億佛土。一佛土
者大千世界也。彼極樂國。梵語須摩提。華言安養。或
云清泰。彌陀在彼現在說法。修淨業人。發願往生。即
此處也。雖遠在十萬億剎之外。而不離自心。佛神力
故。一念即生。實不遠也。世之學佛者。不諳此說。皆言。
西方去此十萬餘里。但指天竺國耳。加以八千乃無
稽之言。唯柳子厚白樂天記文。言之頗詳也。

二土苦樂

無為居士曰。一切眾生未悟正覺。處大夢中。六道升
沉未甞休止。諸天雖樂。報盡相衰。修羅方瞋。戰爭互
勝。旁生飛走。噉食相殘。鬼神幽陰。飢渴困逼。地獄長
夜。痛楚號呼。得生人趣。固以為幸。然而生老病死眾
苦嬰纏。唯是淨方更無諸苦。蓮苞託質。無生苦也。寒
暑不遷。無老苦也。身非分段。無病苦也。壽命無量。無
死苦也。無父母妻子。無愛別離也。上善人聚。無怨憎
會也。華裓香食珍寶受用。無求不得。無窮困也。觀照
空寂。無蘊苦也。悲濟有情。欲生則生。不住寂滅。非二

乘也。智照生死。得不退轉。非凡夫也。三界蕩然。譬如
四裔。丘陵坑坎。穢腐所積。谿壑阻絕。孰為津梁。乃有
狂人。迷路於此。惡獸魑魅。惱害雜居。刀兵水火。或時
傷暴。風霜霹靂。淩厲摧懾。罔知城域可以庇覆。飲食
衣服未或充足。甘受是苦。不求安樂。有佛釋迦。是大
導師。指清淨土。是安樂國。無量壽佛是淨土師。爾諸
眾生但發誠心。念彼佛號。即得往生。若生彼土。則無
諸惱。不聞知者。固可哀憐。

娑婆十難

慈雲云。五濁得道為難。淨土修行則易。今以娑婆十
難淨土十易。而揀示之。十難者。一不常值佛。三界險
道。佛為導師。眾生業重。生不值佛。釋迦巳滅。彌勒未
生。賢聖隱伏。邪法增熾故。二不聞說法。像季澆漓所
有言說。惟談外道邪惡之論。不聞正法故。三惡友牽
纏。邪惡伴侶。希求利養。扇惑行人。墮惡道故。四羣魔
惱亂。九十六種外道惡人壞亂正法。使修行者不成
就故。五輪迴不息。循環六趣。如汲井輪無休息故。六
難逃惡趣。往來三界。隨業受報。雖生天上。未免淪墜
故。七塵緣障道。汩沒塵勞。為出世法之障礙故。八壽
命短促。人生百歲。夭橫者多。光陰迅速。菩薩大道難
成辦故。九修行退失。此土修行斷見思惑。方能不退。
初心行人未免退墮故。十塵劫難成。如大通佛世聞
法之徒。退大執小。經塵點劫。住聲聞地。雖涉長時。未
成大道故。


淨土十易

淨土十易者。一常得見佛。無量壽佛成道以來。經十
大劫。常住不滅故。二常聞法音。佛及菩薩樹林水鳥
常宣妙法故。三聖賢會集。觀音勢至為其勝友。諸上
善人俱會一處故。四遠離魔事。雖有天魔。皆護佛法。
令修行人速成就故。五不受輪迴。蓮華化生。無復輪
轉生死苦趣故。六永離惡道。彼佛國土無三惡道。名
字尚不聞故。七勝緣助道。瓊樓玉殿。珍衣美饌。皆為
助道之資具故。八壽命無量。眾生壽量。與佛齊等。人
天凡夫盡其智力。莫知其數故。九入正定聚。眾生生
者皆是阿鞞䟦致。無退轉故。十一生行滿。常隨佛學。
一生常得無上菩提故。

皆正定聚

妙宗云。此土博地凡夫。屬邪定聚。發心修行。未得不
退者。屬不定聚。巳得不退者。屬正定聚。若生安養。不
論高下五逆罪人。臨終十念。得往生者。亦得不退。故
云皆正定聚。

橫豎二出

桐江法師論橫豎二出。豎出者。謂三乘行人依四諦
十二因緣六度萬行。歷涉地位。如取科第。須有才學。
如歷任轉官。須有功効。橫出者。念佛求生淨土。如人
廕敘。功由祖父。他力不論學問有無。又如覃恩普轉。
功由國王。不論歷任。淺深於橫出中。有定散二善故。
善導立專雜二修雜修者。謂散漫修諸善業。回向莊

嚴也。專修者。身須專禮阿彌陀佛。不雜餘禮。口須專
稱阿彌陀佛。不稱餘號。意須專想阿彌陀佛。不修餘
觀。若專修者。十即十生。百即百生。若雜修者。千百人
中。不得一二。今見世人。有日禮彌陀三千拜者。日課
彌陀十萬聲者。有晝夜習坐專想彌陀者。竝有感應。
斯可驗矣。

顯密二修

諸佛法藏。有顯有密。顯謂十二部經三藏聖教。密謂
壇場作法誦持祕呪。決取神効。如淨土法中往生神
呪等是也。大藏衡字函。有無量壽觀行儀軌一卷。金
剛手菩薩說無量壽陀羅尼。壇法依法修習者。往生
上品。證入初地。并無量壽如來心呪根本呪拳印真
言等。洎諸部祕密。大悲尊勝等呪。功德甚多。如經所
說。修淨業人。依法誦持。皆生樂土。

乘戒緩急

大涅槃經云。於戒緩者。不名為緩。於乘緩者。乃名為
緩。戒謂止惡行善。乘謂解第一義。緩者怠墯。不精進
也。祖師於此立四料簡。一戒急乘緩。以戒急故。生人
天中。如箭射空。力盡還墜。以乘緩故。雖聞大法。如聾
若啞。二乘急戒緩。以戒緩故。生惡趣中。以乘急故。常
聞大法。如華嚴會上八部鬼神是也。經云。寧受地獄
苦。得聞諸佛名。不受無量樂。而不聞佛名。三乘戒俱
急。則生人天中。而常聞大法。四乘戒俱緩。則墮三惡
道。而永不聞法。觀二部大乘之意。則知以聞法得旨

為難。戒善特助道耳。故曰。寧可學提婆達多常處地
獄。不願如鬱頭藍弗暫得生天。學大乘者可不審乎。

魔佛真偽

樝菴法師引大集經云。斷集諦是降煩惱魔。知苦諦
是降陰魔。修道諦是降天魔。證滅諦是降死魔。涅槃
經云。佛去世後。五百歲中。魔道漸興。壞亂佛法。然火
就燥。水就濕。邪不干正。一生之中。以淳淨心。堅固諦
信。至誠禮誦。悔過發願。吾知此人。若身若心。則與彌
陀氣類交接。智論云。如風吹樹。勢向西傾。及其倒時。
必從西偃。設使願力微薄。罪業深重。臨終相現。稱佛
求救。以佛力故。魔無能為。若彼行人多雜魔業。倚恃
佛法。邀名射利。外現清白。內唯臭腐。詐偽欺罔。吾我
自高。截他人千尺之長為半分。揚自巳一勺之水為
萬斛。此人氣分。與魔交接。命終之日。不墮惡道。得生
魔宮。斯亦幸矣。當知萬法唯心。心淨佛迎。心垢魔接。
於理易曉。何須致疑辨魔。佛之真偽。唯教眼明白者
識之。悠悠之徒。命終之時。風刀解體精神霍亂。怕怖
慞惶。又何暇辨魔佛之真偽哉。世有貪慢溢腹。是非
填膺。平居之時。四魔之中。三不能識。臨終之際。恐落
魔宮。口言降天魔。而心存坐脫之法。願於豪貴家。托
生為人。一何可笑。

兜率勝劣

彌勒菩薩一生補處。當來成佛。現居兜率內苑。說法
度人。上生經說。行眾三昧。深入正定。乃可得生。更無

方便接引之義。兜率是欲天。諸天綵女愛著五欲。耽
玩不捨。此娑婆界釋迦在日。舍衛城中。三億人家。不
見不聞。況餘國耶。彌勒下生亦復如是。不如彌陀淨
土無惡道女人。常聞法音。速登不退。十疑論說。西域
有三菩薩。一名無著。二名世親。三名師子覺。結願同
生兜率。願見彌勒。若先到者。誓來相報。後師子覺一
去。數年不來。世親去後。三年始來。無著問云。何以久
如。世親云。到彼天宮。聞彌勒一座說法。旋繞即來。以
彼天日長故。巳經三載。又云。師子覺受天快樂。在彼
外苑。不見彌勒。彼菩薩人欲生兜率。尚爾艱難。況下
劣凡夫耶○慈恩法師彌陀經通贊言。安養十勝。天
宮十劣。言十勝者。一化主所居勝。二所化命長勝。三
國非界繫勝。四淨方無欲勝。五女人不居勝。六修行
不退勝。七淨方非穢勝。八國土莊嚴勝。九念佛攝情
勝。十十念往生勝。天宮不爾。故十皆劣也。

永明料揀

永明智覺禪師。從天台韶國師。得單傳之旨。專修淨
土之行。延三宗學者。會同諸說。為宗鏡錄一百卷。又
慮學者執空見為理性。撰萬善同歸集言。大乘菩薩
六度萬行恒沙法門。皆當稱性修之。其示參禪念佛
四料揀偈。一曰。有禪無淨土。十人九蹉路。陰境若現
前。瞥爾隨他去。謂單明理性。不願往生。流轉娑婆。則
有退墮之患。陰境者。於禪定中。陰魔發現也。如楞嚴
所明。於五陰境。起五十種魔事。其人初不覺知魔著。

亦言自得無上涅槃。迷惑無知。墮無間獄者。是也。二
曰。無禪有淨土。萬修萬人去。但得見彌陀。何愁不開
悟。謂未明理性。伹願往生。乘佛力故。速登不退。三曰。
有禪有淨土。猶如戴角虎。現世為人師。來生作佛祖。
既深達佛法。故可為人天師。又發願往生。速登不退。
腰纏十萬貫。騎鶴上揚州。四曰。無禪無淨土。鐵床并
銅柱。萬劫與千生。沒個人依怙。既不明佛理。又不願
往生。永劫沉淪。何由出離。欲超生死。速登不退者。當
於此四種擇善行之。

法離四執

淨慈法真禪師曰。淨土之說。經論尚矣。諸師訓辨亦
巳詳矣。報應間發。不吾欺也。世或有疑者。葢以無明
自障。理事不融。法華云。若人散亂心入於塔廟中。一
稱南無佛。皆巳成佛道。況復一心不亂。於此求生。何
獨不然哉。且見善不明。用心不一。雖世間萬法。何往
而不疑。豈特佛法哉。要之唯當信受而巳。不應疑其
有無也。然則淨土果有乎。曰非也。果無乎。曰非也。亦
有亦無乎。曰非也。非有非無乎。曰非也。是則淨土果
烏乎在。離此諸見。即名淨土。即見如來。若聞是說。不
驚不怖。當知是人決定往生。而無所生。以非莊嚴而
為莊嚴。信心清淨。一念華開。全體見前。眾相具足。是
心即佛。補處何疑。巳度生滅。得無量壽。其或於此未
能信解。餘方便中。九品具在。隨力修之。亦不唐捐矣。

理觀相應


永嘉集云。心與空相應。則譏毀讚譽。何憂何喜。身與
空相應。則刀割香塗。何苦何樂。依報與空相應。則施
與劫奪。何得何失。又復心與不空相應。則見愛俱亡。
慈悲普救。身與不空相應。則內同土木。外現威儀。依
報與不空相應。則永絕貪求。資財給濟。又復心與非
空非不空相應。則實相初明。開佛知見。身與非空非
不空相應。則一塵入正受諸塵三昧起。依報與非空
非不空相應。則香臺寶閣嚴土化生。永嘉此說。驗修
證工夫之成否也。若三義前後而修成次第三觀。若
圓融而修。即一心三觀以與空相應故。讚毀平等。圓
覺所謂。觀彼冤家。如巳父母。心無有二也。今之人自
謂悟空者。譏一言則終身讐隙。讚一語則喜不自勝。
而欲刀割香塗。無苦樂相。施與劫奪。無得失相者。不
可得也。既皆謂實而妄說法。空則成大妄語矣。況能
與不空中道相應耶。實相初明開佛知見。是中道現
前。一塵入正受諸塵三昧起。則不礙於舍此。生彼香
臺寶閣嚴土化生。是淨土境界。而初心學佛者。多鄙
薄之。何倒置之甚耶。

智能導行

心正則行正。智邪故行邪。大乘菩薩所修之行。以般
若為前導故。皆為成佛之因。直趣薩婆若海。凡夫行
善。認為實有。故報在人天。外道苦行。以邪見為主。故
報在三塗。二乘所修。以志在偏空。故唯證小果。漸修
大士雖以理融事。猶存功用。未能一一稱真。故落第

二。圓頓行人一毫之善。量同法界。契合真如。不趣二
乘。不滯三有。了一切法皆不思議三諦之理。故皆為
成佛之因也。以不思議觀修念佛三昧。是圓頓妙行。
豈可以凡夫外道取著妄情而測量之耶。

循業發現

萬善同歸集云。夫善惡二輪。苦樂二報。皆三業所造。
四緣所生。六因所成。五果所攝。若一念心嗔恚邪婬
即地獄業。慳貪不施即餓鬼業。愚癡暗蔽即畜生業。
我慢貢高即修羅業。堅持五戒即人業。精修十善即
天業。證悟人空即聲聞業。知緣性離即緣覺業。六度
齊修即菩薩業。真慈平等即佛業。若心淨即香臺寶
樹淨剎化生。心垢則丘陵坑坎穢土稟質。皆是等倫
之果。能感增上之緣。離自心源。更無別體。

善根多少

經云。不可以少善根福德因緣。得生彼國。大智律師
疏云。凡布施持戒禪誦苦行等一切福業。若無正信
回向發願。非往生因。皆名少善。若依此經。執持名號。
則決定往生。故知稱名是多善根也。昔作此解。人或
未然。近得襄陽石刻經本。於一心不亂下。有云專稱
名號以稱名故諸罪消滅即是多善根福德因緣。彼
石經本。梁陳人書。與今釋義。文理冥符。則知南方經
本相傳訛脫也。當知佛身非相。果德高深。不立嘉名。
莫彰妙體。十方諸佛皆有異名。況我彌陀以名接物。
是以耳聞口誦。無邊聖德。攬入識心。永為佛種。頓除

億劫重罪。獲證無上菩提。信知非少善根。是多功德
也。

六即揀濫

天台大師凡釋佛字。皆明六即。謂眾生佛性全體在
迷曰理即。聞說生解曰名字即。如理進修曰觀行即。
大賢亞聖曰相似即。同佛所證曰分真即。至極無上
曰究竟即。六故凡聖不濫。免增上慢。即故初後皆是。
免生退屈。六處常即。即不妨六。此六即義。起自一家。
深符佛旨。人多謬執。生死垢心。五濁苦境。為心淨土
淨。此凡夫四倒中不淨為淨也。圓論諸法。皆須六即。
辨其初後。今擬此說。以談淨土。庶無差謬。若言一切
眾生本來是佛。雖處五濁雜染界中。受諸苦報。而性
本清淨。此理即。佛本覺清淨也。若聞性本清淨。深生
信解。名字淨也。以不思議三觀。稱性修行。觀行淨也。
斷枝末無明。獲六根清淨。相似淨也。分破根本無明。
分證三德祕藏。分真淨也。三惑究盡。二死永亡。始覺
巳圓。本覺究顯。成清淨法身。居常寂光土。究竟淨也。
又復九界眾生本覺雖淨。未聞圓頓大法。皆為心垢
土垢。若眾生以淨信心。發願往生。心專注故。不離當
念。得見樂邦華池寶樹清淨境界。此名字觀行位人。
心淨土淨故。經曰。聞我說壽命長遠。深心信解。則為
見佛。常在耆闍崛山。共大菩薩諸聲聞眾。圍繞說法。
方便土淨也。若破根本無明。登十住位。證無生法忍。
此分真位人。心淨土淨。經云。又見此娑婆世界。其地

琉璃坦然平正。諸菩薩眾咸處其中。實報土淨也。若
位登妙覺。智斷圓滿。此極果聖人。心淨土淨。經曰。唯
佛與佛乃能究盡諸法實相。釋迦牟尼名毗盧遮那。
遍一切處。其佛所住。名常寂光。常樂我淨。三德涅槃。
諸佛如來所遊居處。方名究竟。心淨土淨也。愚俗無
知。以博地凡夫。不加修證。同佛清淨。譬如庶民妄號
帝王。自取誅滅。謗法之罪孰大於是哉。

○觀慧門第四

眾生本性具一切法。故稱性而觀。則一切諸法唯
心發現。十萬億剎不行而至。八萬相好覿體現前。
大哉修心妙觀之宗。其起死回生之妙術乎。眾生
曠劫淪溺苦海。幾喪乎法身慧命。今獲稟圓乘。知
心作佛。知心是佛。猶執炬而入冥室焉。以觀佛身
故即見佛心。見一佛故即見十方一切諸佛。故能
於須臾頃。承事諸佛。徧十方界。普聞眾聲純說甚
深第一義諦。則無所往而非佛法矣。妙觀之功可
思議哉。

一心三觀

四明尊者云。三觀者一念即空即假即中也。恢揚肇
自於如來妙悟。近推於智者。全由性發。實匪修成。故
於一心。宛有三用。所謂空者。一切皆空。三觀悉彰蕩
相之用也。假者一切皆假。三觀悉明立法之功也。中
者。一切皆中。三觀悉是絕待之體也。是則終日蕩相
而諸法皆成。終日立法而纖塵必盡終日絕待而二

諦熾然。故般若談空。八十法門得顯。維摩立法。三界
見愛皆忘。法華一乘。世間之相常住。皆由三觀相即。
致令諸法無遺故。三即非三。一即非一。非次第而入。
非竝別而觀。不可以有無求。不可以中邊取。故云不
竝不別。非縱非橫。三一圓融。修性冥泯。豈識心之所
測。何言說之能詮。故強示云。不可思議之妙觀也。說
即非說。無說而說。能知此巳。對一切境。以此觀照了
之。立一切行。以此觀導達之。辨一切事。以此觀成就
之。設一切教。以此觀敷暢之。修比觀者。能所必忘。取
捨斯泯。故真如無念。向則心絕。終日說示不異無言。
捨此則必同眾魔。離此則未超諸外。故龍樹云。除諸
法實相。餘皆魔事。迦葉云。未聞大涅槃前。皆是邪見。
大矣哉。一心三觀之妙宗也。

十六妙觀

觀無量壽佛經云。如來今者。教韋提希。及未來世一
切眾生。觀於西方極樂世界。以佛力故。當得見彼清
淨國土。如執明鏡自見面像。見彼國土。極妙樂事。心
歡喜故。應時即得無生法忍(云云)。妙宗曰。若但讀文。
不名修觀。必須覽經。所詮之相。入一念心。用空假中
微妙之觀。照於心性。本具淨土。如法進修。是心作佛。
是心是佛。文出像觀。義遍初後。乃不思議三觀。十六
觀之總體。一經之妙宗也。圓頓行人。依此修學。速證
無生。

  
  * 初六觀觀依報

  
  * 初日觀
  * 二水觀
  * 三地觀
  * 四樹觀
  * 五池觀
  * 六總觀
  * 二七觀觀正報
  
  * 七華座觀
  * 八像觀
  * 九佛身觀
  * 十觀音觀
  * 十一勢至觀
  * 十二普觀
  * 十三雜觀
  * 三三觀觀九品
  
  * 十四上品觀
  * 十五中品觀
  * 十六下品觀

初觀落日。狀如懸鼓。令心堅住。專想不移。此有二意。
一令觀日心不馳散。二令心想正向西方。次觀清水。
復想成氷。良以彼土琉璃為地。此地難想。且令想氷。
氷想若成。寶地可見。且寄此土。落日及氷以為方便。
次觀彼國。地樹池樓。至樓觀成。寶土皆現。故名總觀。
(巳上觀依報竟。次觀正報)既欲觀佛。佛必坐座。故先觀華座。又真
佛難觀。要須觀像。像觀若成。真佛可見。八萬相好但
觀毫相。如五須彌。此想若成。八萬皆現。次觀觀音勢
至真實色身。次修普觀。先想巳身。生於彼土。次觀三
聖。來入我心。次修雜觀。觀彼佛身。勝劣化用。能大能
小。皆全法界(巳上七觀觀正報。次觀三輩徃生)次觀三輩九品行人。
修因感果。令捨中下。修習上品。諸觀皆用。經所示相。
憶持在心。為所觀境。仍了自心。本具此法。託境想成。
令性具法。發明心目。觀與經合。稱性而觀。名為正觀。
見相乖經。是發魔事。故名邪觀。

諦觀落日

觀經云。佛告韋提希。汝及眾生。應當專心繫念一處。

想於西方。云何作想。凡作想者。一切眾生自非生盲。
有目之徒。皆見日沒。當起想念。正坐西向。諦觀於日。
令心堅住。專想不移。見日欲沒。狀如懸鼓。既見日巳。
閉目開目。皆令明了。是為日想。名曰初觀○妙宗曰。
先作日觀。意令繫心。凡心暗昧。何能明見淨土妙境。
故令專想落日之形。一事繫心。想之不巳。其心則定。
心若靜細。種種觀法。皆可造修。繫心之法。須落日者。
欲令定想。趣於西方。是向彌陀所居處故。初心行人。
雖了根塵。皆是法界。而心想羸劣。勝相難觀。是故如
來設異方便。即以初見落日為境。想之令起。觀中之
日。圓人妙解。知能想心。本具一切依正之法。今以具
日之心。緣於即心之日。令本性日顯現其前。斯乃以
法界心。緣法界境。起法界日。既皆法界。豈不即空假
中。此猶總示。若別論三觀成日功者。以根境空寂故
心日無礙。以緣起假立故。累想日生。以其心日皆法
界故。當體顯現。此之三觀。同在一心。非一非三。而三
而一。不可思議。若不爾者。非是圓人所修觀也。

約心觀佛

觀無量壽佛經第八像觀云。諸佛如來是法界身。入
一切眾生心想中。是故汝等心想佛時。是心即是三
十二相。八十隨形好。是心作佛。是心是佛。諸佛正遍
知海。從心想生。是故應當一心繫念。諦觀彼佛○妙
宗釋曰。欲想佛身。須知觀體。體是本覺。起成能觀。依
體立宗。斯之謂也。須知本覺。乃是諸佛法界之身。以

諸如來無別所證。全證眾生本性故也。若始覺有功。
本覺乃顯。故云法身從心想生。又復彌陀與一切佛。
一身一智。應用亦然。彌陀身顯即諸佛身。諸佛相明
即彌陀體。若論作是。即不思議三觀也。以若破若立。
名作空假二觀也。不破不立。名是中道觀也。全是而
作。則三諦俱破俱立。全作而是。則三諦俱非破立。即
中之空假。名作。能破三惑能立三法。故感他佛三身
圓應。能成我心。三身當果即空假之中。名是。則全惑
即智。全障即德。故心是應佛。心是果佛。故知作是一
心修此三觀。乃十六觀之總體。一經之妙宗。文出此
中。義徧初後。是故行者當用此意。修淨土因。

尊特相好

觀無量壽佛經第九佛身觀云。無量壽佛身。如百千
萬億夜摩天。閻浮檀金色佛身高六十萬億那由他
恒河沙由旬。眉間白毫右旋宛轉。如五須彌山。佛眼
如四大海水。青白分明。身諸毛孔。演出光明。如須彌
山。彼佛圓光。如百億三千大千世界。於圓光中。有百
萬億那由他恒河沙化佛。一一化佛亦有眾多無數
化菩薩。以為侍者。無量壽佛有八萬四千相。一一相
各有八萬四千隨形好。一一好復有八萬四千光明。
一一光明徧照十方世界。念佛眾生攝取不捨。其光
相好及與化佛。不可具說。但當憶想。令心眼見。見此
事者。即見十方一切諸佛。以見諸佛故。名念佛三昧。
作是觀者。名觀一切佛身。以觀佛身故。亦見佛心。佛

心者。大慈悲是。以無緣慈。攝諸眾生。作此觀者。捨身
他世。生諸佛前。得無生忍。

諦觀白毫

觀經云。觀無量壽佛者。從一相好入。但觀眉間白毫。
極令明了。見眉間白毫者。八萬四千相好自然當現。
見無量壽佛者。即見十方無量諸佛。得見無量諸佛
故。諸佛現前授記○十六妙觀。以觀佛為要。八萬相
好。都想難成。故令但觀眉間毫相。如五須彌。此想若
成。八萬皆現。此為要門也。若修前諸觀。心得流利。觀
巳宏深。則可稱彼毫量而觀。使八萬相自然皆現。疏
中令觀劣應毫相。乃為未修前諸觀者。及為雖修觀
未成者。故於佛身。別示初心可觀之相。為三昧門也。
所託之境有勝有劣。若能觀觀。皆須頓照。即空假中。
以勝劣相皆心作故。皆心是故。觀佛相海經云。若人
至心繫念端坐。觀佛色身。當知是人心如佛心。與佛
無異。雖在塵勞。不為諸塵之所覆蔽。作是觀者。是真
念佛。比餘散心事善。百千萬分。不及其一。

觀麤見妙

黃文獻公曰。娑婆教主稱讚樂邦。務引眾生。出離五
濁。教以觀彼六十萬億那由他由旬之法身。而先之
以華上寶像者。開示方便。使觀麤見妙也。繼之丈六
八尺之像者。隨順下凡。使觀小見大也。葢麤妙異想。
悉從性而起修。小大殊形。咸自本而垂迹。能觀之性。
初無差別。所觀之本。寧可度量。是故圓頓之談。一音

普被。開示其次第而非漸。隨順其根器而非偏。竝起
觀門。全彰實相。像教之源。不在茲乎。

普觀坐禪

慈雲懺願儀云。修淨業人。當於一處。敷置禪牀。向西
正坐。易觀想故。表正向故。加趺端坐。項脊相對。不昂
不傴。調和氣息。定住其心。然所修觀門。經論甚多。初
心凡夫那能徧習。今從易想。略示二種。一者扶普觀
意。自想所修淨業。功成往生極樂世界。於蓮華中。結
加趺坐。蓮華即合。時至乃開。五百色光。來照我身。眼
目開明。見佛菩薩及國土莊嚴。普聞眾聲。皆說妙法。
與十二部經合。心想明了。如眼所見。了知諸法唯心
所作。全心即是。非有非空。絕思絕議。二觀白毫。如別
所明。其餘觀想熟者。任便行之。伹得不離淨土法門。
皆應修習。

五方便門

天台大師示人念佛五方便門。不可不修。謂行者觀
佛。住心一境。名凝心禪。諦觀如來玉毫金相。凝然寂
靜。了亮洞微故也。復次前雖凝心。所習未慣。不覺馳
散。今制之令還。諦觀金相。名制心禪。復次制心得定。
既非理觀。皆屬事修。今體之本空。誰凝誰制。無佛無
念。名體真禪。復次前雖體真。猶滯空寂。無量名相。昧
然不知。今以無所得而為方便。從空入假。萬法洞明。
不為空塵之所惑亂。名方便禪。復次前雖體真。及以
方便。各據空有。不離二邊。今諦觀靜亂。本無相貌。名

言路絕。想念都忘。名息二邊分別禪。如是五門。從淺
至深。若夫圓覺體性。本無淺深。而淺深宛然。

四教離念

如上雖用五方便門觀佛真體。又須明於四教離念。
以示揀偏取圓之意。夫心不孤生。必託緣起。行者念
佛之時。意根為因。如來毫相為緣。所起之念即所生
法。觀此三相遷動。念念不住。分析方空。即藏教小乘
念佛也。即觀念佛心起。能生所生無不即空。妄謂心
起。體之即空。所觀佛相。如鏡中像。無佛無念。即通教
大乘念佛也。即觀念佛心起。即是假名。假名之心。洞
鑑無量名相。了知此心有如來藏。歷劫斷證。離邊顯
中。無佛無念。即別教大乘念佛也。即觀念佛心起。即
空即假即中。若根若塵。竝是法界。塵剎諸佛。一念照
明。六道眾生。剎那普應。初心即是。今始覺知。如大福
人執石成寶。必無捨念。別求離念。即邊而中。無佛無
念。此大乘圓教念佛。瓔珞經明頓悟如來。即此法也。

般舟三昧

摩訶止觀正修章中。四種三昧。第二常行三昧也。梵
語般舟。此云佛立。此三昧成。見十方佛在空中立。如
清夜觀星。以九十日為一期。嚴飾道場。不受別請。灌
沐其身。著淨衣服。唯除飲食大小便利外。晝夜此身
常行不息。發大誓願。使我筋骨枯朽。三昧未成。終不
休息。口常稱阿彌陀佛名號。心常憶佛。無有休息。以
彌陀為法門主。功成即與十方諸佛等。從足下千輻

輪相。一一逆緣。乃至無見頂相。復從頂相觀。至千輻
輪相。了知能念之心。所念之佛。即空即假即中不可
思議。若人欲得智慧如大海。不運神通。悉見諸佛者。
當修是三昧。於諸功德。最為第一。是諸佛父母。一切
如來從是法生。

○行法門第五

知淨邦之勝。而發願往生。若織紝之有經也。而加
功進行。猶緯焉。非緯則經為徒設。非經則緯何所
施。兩者相須。則縑素有成矣。願以導行。行以填願。
二者相成。則淨邦可至矣。自執持名號。下而至於
十念一念。皆淨因也。由淨因而克淨果。其應如響。
亦猶耕稼之有刈穫也。希淨報者。可不勉哉。

執持聖號

阿彌陀經云。若人聞說阿彌陀佛執持名號。若一日
至七日。一心不亂。其人臨命終時。阿彌陀佛。與諸聖
眾現在其前。心不顛倒。即得往生極樂國土○淨覺
疏云。福德雖多。大略如觀經三種淨業可也。天台判
三種淨業為散心。十六妙觀方名正受。以彼例此。福
德因緣即散心。一心不亂名正受。孤山判此經為散
善。觀經屬定善。予不韙彼說。且普門品疏。釋一心稱
名。有事有理。若用心存念不間。名事一心。若達此心。
四性不生。與空慧相應。是理一心。用彼驗此。一心亦
然。普門品中。無不亂二字。智者尚作空慧釋之。今云
一心不亂。何得貶為散善。


四種行願

慈雲懺主。為杭州知府馬侍郎亮。作決疑行願二門。
其行願有四門。第一禮懺門。禮佛懺悔。淨除業障。使
身心皎潔。如淨良田。第二十念門。執持聖號。定心成
行。立願要期。植往生正因。如下種子。第三繫緣門。愛
護長養。滋發芽莖。如注以膏雨。第四眾福門。助成繁
茂。使速成華果。如灌以肥膩。相由雖爾。若或少暇。隨
修一門。皆得往生。以四門中各有行願。皆是正因故
也。亦可於六齋日。修禮懺法。每日修十念法。其餘二
門隨力行之。

禮佛懺悔

行人清旦冠帶服飾。端莊謹肅。於佛像前。手自燒香。
合掌定心。作是唱言。

一切恭敬一心頂禮常住三寶(一禮胡跪然香唱云)。

願此香烟雲。徧滿十方界。無邊佛土中。無量香莊嚴。
具足菩薩道。成就如來香(冥心少頃。運想香雲。供養三寶。普熏眾生。咸生淨土。
禮巳贊云)。


「　如來妙色身
　世間無與等
　無比不思議
　是故今頂禮
　如來色無盡
　智慧亦復然
　一切法常住
　是故我歸依
　大智大願力
　普度於羣生
　令捨熱惱身
　生彼清凉國
　我今淨三業
　歸依及禮讚
　願共諸眾生
　同生安樂剎」



  
  * 一心頂禮常寂光淨土阿彌陀如來清淨妙法身徧

  * 一心頂禮實報莊嚴土阿彌陀如來微塵相海身徧法界諸佛
  * 一心頂禮方便聖居土阿彌陀如來解脫相嚴身徧法界諸佛
  * 一心頂禮西方安樂土阿彌陀如來大乘根界身徧法界諸佛
  * 一心頂禮西方安樂土阿彌陀如來十方化往身徧法界諸佛
  * 一心頂禮西方安樂土觀世音菩薩萬億紫金身徧法界菩薩摩訶薩
  * 一心頂禮西方安樂土大勢至菩薩無邊光智身徧法界菩薩摩訶薩
  * 一心頂禮西方安樂土清淨大海眾滿分二嚴身徧法界聖眾

(禮巳。胡跪。然香。一心作是唱言)。

我今普為四恩三有法界眾生。悉願斷除三障。歸命
懺悔○至心懺悔。我弟子某。及法界眾生。從無始世
來。無明所覆。顛倒迷惑。而由六根三業。習不善法。廣
造十惡及五無間一切眾罪。無量無邊。說不可盡。十
方諸佛常在世間。法音不絕。妙香充塞。法味盈空。放
淨光明。照觸一切。常住妙理。遍滿虗空。我無始來。六
根內盲。三業昏闇。不見不聞。不覺不知。以是因緣。長
流生死。經歷惡道。百千萬劫。永無出期。經云。毗盧遮
那遍一切處。其佛住處。名常寂光。是故當知一切諸

法。無非佛法。而我不了。隨無明流。是則於菩提中。見
不清淨。於解脫中。而起纏縛。今始覺悟。今始改悔。奉
對諸佛彌陀世尊。發露懺悔。當令我與法界眾生。三
業六根無始所作。現作當作。自作教他。見聞隨喜。若
憶不憶。若識不識。若疑不疑。若覆若露。一切重罪畢
竟清淨。我懺悔巳。六根三業淨無瑕累。所修善根悉
亦清淨。皆悉迴向莊嚴淨土。普與眾生。同生安養。願
阿彌陀佛常來護持。令我善根現前增進。不失淨因。
臨命終時。身心正念。視聽分明。面奉彌陀。與諸聖眾
手執華臺。接引於我。一剎那頃。生在佛前。具菩薩道。
廣度眾生。同成種智。懺悔發願巳。皈命禮阿彌陀佛
及一切三寶(一禮巳。旋繞。稱佛菩薩名號)。

南無阿彌陀佛　南無觀世音菩薩　南無大勢至
菩薩　南無清淨大海眾菩薩(或三或七。次向佛前。三自皈命)。

  
  * 自皈依佛。當願眾生。體解大道。發無上心。
  * 自皈依法。當願眾生。深入經藏。智慧如海。
  * 自皈依僧。當願眾生。統理大眾。一切無礙。
  * 和南聖眾

(次至別座。誦經念佛。隨意多少。或更回向。結撮亦得)。

晨朝十念

每日清晨。服飾巳後。面西正立。合掌連聲。稱南無阿
彌陀佛。盡一氣為一念。隨氣長短。不限佛數。不高不
低。不緩不急。如是十氣。連屬不斷。藉氣束心。令心不
散。專精為功。作是念巳。回向發願云。

我弟子(某)一心皈命極樂世界阿彌陀佛。願以淨光

照我。慈誓攝我。我今正念。稱如來名。經十念頃。為菩
提道。求生淨土。佛昔本誓。若有眾生。欲生我國。志心
信樂。乃至十念。若不生者。不取正覺。唯除五逆誹謗
正法。我今自憶。此生巳來。不造逆罪。不謗大乘。願此
十念。得入如來大誓海中。承佛慈力。眾罪消滅。淨因
增長。若臨欲命終。自知時至。身不病苦。心無貪戀。心
不倒散。如入禪定。佛及眾聖手持金臺。來迎接我。如
一念頃。生極樂國。華開見佛。即聞佛乘。頓開佛慧。廣
度眾生。滿菩提願。

(盡此一生。不得一日暫廢。唯將不廢。自要其心。得生彼國)。

發願回向


「　我今稱念阿彌陀
　真實功德佛名號
　唯願慈悲垂攝受
　證知懺悔及所願
　我昔所造諸惡業
　皆由無始貪嗔癡
　從身語意之所生
　一切我今皆懺悔
　願我臨欲命終時
　盡除一切諸障礙
　面見彼佛阿彌陀
　即得往生安樂剎
　彼佛眾會咸清淨
　我時於勝蓮華生
　親覩如來無量光
　現前授我菩提記
　蒙彼如來授記巳
　化身無數百俱胝
　智力廣大遍十方
　普利一切眾生界」



(慈〔云〕懺主依華嚴經所立)。

往生神呪

無量壽佛說拔一切業障根本得生淨土神呪


南無阿彌多婆夜　哆他伽跢夜　哆地伽他　阿
彌利都婆毗　阿彌利哆　悉耽婆毗　阿彌利哆
　毗迦蘭帝　阿彌利哆　毗迦蘭哆　伽彌膩
　伽伽那　枳多迦利　莎婆訶

此呪宋元嘉中天竺三藏求那拔陀羅譯。出大藏養
字函。不思議神力傳具載。流傳神驗。誦持之法。嚼楊
枝澡豆漱口。然香於佛像前。日夜六時。各誦三七遍。
滅五逆謗法等罪。誦滿三十萬遍。即見阿彌陀佛。雖
神呪祕密不翻。而呪前稱名求願詞句。顯然可解。其
曰南無阿彌哆婆夜。此云皈命無量壽。哆他伽跢夜。
即多他阿伽度。此云如來。哆地夜他。新譯云打的也
撻。此云即說呪曰。舊云恒絰他。絰音迭。即地夜二合
也。此句後方是密語。由當時書經之人節句舛誤。後
之讀者。踵其訛謬。不能以楞嚴等呪比對相同。而反
執悞者為正。往往破句讀之。甚為可笑。哆字雖音多
曷切。不可作入聲重呼。但可與帶字同音方得其正。
近代三藏沙羅巴重譯此呪。名無量壽如來根本真
言。呪語具足。梵音真的。今併錄於此。修淨業人。依法
誦持。任意所求。無不果遂。

無量壽如來根本真言

柰麻辢怛納　特囉耶也　柰麻阿哩也　阿彌打
䟦也　怛撻哿怛也　阿囉喝帝　三迷三不達也
　怛的也撻　唵　阿彌哩帝　阿彌哩打　嗢巴
偉　阿彌哩打　三巴偉　阿彌哩打　葛哩比

　阿彌哩打　薛帝　阿彌哩打　帝際　阿彌哩打
　韋羯蘭帝　阿彌哩打　韋羯蘭帶　哿彌你
　阿彌哩打　哿哿柰　羯哩帝　葛哩　阿彌哩打
　頓都比　蘇哇哩　薩哩哇　阿勒撻　薩怛你
　薩哩哇　哿哩麻　吉哩舍　吉舍也　葛哩
　莎喝

阿彌陀佛心呪

唵　阿彌打巴　𠶹哩　莎喝

道場儀式

慈雲懺主依大本無量壽經稱讚淨土經。集往生淨
土懺願儀。行法周備。四輩弟子修淨業者。不可不遵。
其間十科。一嚴淨道場。二方便法。三正修意。四燒香
散華。五禮請法。六讚歎法。七禮佛法。八懺願法。九旋
繞法。十坐禪法。第一嚴淨道場。當於閒靜堂室。香泥
塗地。懸諸旛華。安佛像向東。觀音侍左。勢至侍右。及
安九品化生像。敷設薦席。行者十人巳還。著新淨衣。
竭盡所有種種供養。方有感降。宜於六齋日建首。其
餘九法。如行儀具載。

尅期修證

慈雲懺願儀云。行人欲入道場。身心散亂。須預行方
便。調習案試。治生雜務。即時屏息。但念不久。定生淨
土。訶去愛欲。勤息恚癡。行人各有無始惡習。速求捨
離。不為障礙。自當觀察。何習偏重。訶棄調停。取令平
復。勿使行法唐喪其功。大集經明七七月。鼓音王經

及大彌陀經明十日十夜。十六觀經及小彌陀經七
日七夜。取此三等為期。晝夜六時禮十方佛。披陳過
罪。不得一彈指頃念世五欲。及接外人。語笑戲論。亦
不得託事延緩放逸睡眠。專心致志。不惜身命。定取
淨業。即時成就。

欣厭二行

天台智者大師十疑論第十疑言。欲決定生西方者。
具二種行。定得往生。一者厭離行。二者欣願行。言厭
離行者。凡夫無始以來。五欲纏縛。輪迴五道。不生厭
離。無有出期。為此常觀此身。膿血屎尿。不淨臭穢。上
至諸天。亦復如是。行住坐臥。常觀此身。唯苦無樂。深
生厭離。作七不淨觀。一觀此身從貪愛婬欲生。是種
子不淨。二父母交會。赤白和合。是受生不淨。三在母
胎中。居生藏下熟藏上。是住處不淨。四在母胎時。唯
食母血。是食噉不淨。五日月滿足。從產門出。臭穢狼
藉。是初生不淨。六薄皮覆上。膿血遍滿。是舉體不淨。
七死後壞爛。骨肉縱橫。狐狼食噉。是究竟不淨。自身
既爾。他身亦然。於所愛境界。深生厭離。名厭離行。二
欣願行者。求生淨土。為拔一切眾生苦故。若在惡世。
煩惱境強。自為業縛。何時能得救苦眾生。為此求生
淨土。親近諸佛。證無生忍。方能於惡世中。救苦眾生。
緣想阿彌陀佛法身報身。八萬四千相好光明。遍照
法界。攝取念佛眾生。又觀彼淨土七寶莊嚴妙樂。及
施戒修等一切善行。回施一切眾生。同生彼國。此謂

欣願門也。

上品三心

觀無量壽佛經上品上生觀云。若有眾生。願生彼國
者。發三種心。即便往生。何等為三。一者至誠心。二者
深心。三者回向發願心。具三心者。必生彼國○善導
和尚曰。身禮拜彼佛。口稱念彼佛。意觀察彼佛。三業
真實。名至誠心。以真實信心。信知自身具足煩惱。流
轉三界。信知彌陀本願。下至十念得生。無有一念疑
心。故名深心。凡所作為一切善業。悉皆回向往生。故
名回向發願心。具此三心。必得往生。

日用繫緣

慈雲云。凡歷涉緣務。而內心不忘於佛。及憶淨土。譬
如世人切事繫心。雖經歷語言。去來坐臥。種種作務。
而不妨密憶。前事宛然。念佛之心。亦應如是。或若失
念。數數攝還。久久成性。任運常憶。又復覺心微起惡
念。即便憶佛。以佛力故。惡念自息。若見他人受苦。以
念佛心憐愍於彼。願其離苦。普賢行願云。欲行惡法。
皆悉不成。所修善業皆速成就。如是相續。念佛繫心。
能辦一切淨因功德○龍舒云。凡聞惡聲。則念阿彌
陀佛。以消禳之。願一切人不為惡行。凡見善事。則念
阿彌陀佛。以贊助之。願一切人皆為善行。無事則默
念阿彌陀佛。常在目前。使念念不忘。能如此者。其於
淨土。決定往生。

睡時入觀


大藏集諸經禮懺儀云。修淨土者。凡入觀與睡時。應
先起立合掌。一心向西。十稱阿彌陀佛。觀音勢至清
淨海眾畢。即發願言。弟子現是凡夫。罪業深重。輪迴
六道。不能出離。今遇善知識。得聞彌陀功德名號。一
心稱念。願生淨土。願佛哀憫垂手接引。弟子不識彌
陀世尊身相光明。願佛菩薩示現身相。及國土莊嚴
等事。說是語巳。一心正念。即便入觀及睡。或於正發
願時。見諸瑞相。或於觀中得見。或於睡夢得見。此法
近來大有靈驗。不能具述。精進行之。方信不虗。

臨終正念

善導和尚臨終正念訣云。知歸子致問於淨業和尚
曰。世之大者。莫越生死。一息不來。乃屬後世。一念若
錯。便墮輪迴。小子累蒙開誨念佛往生之法。其理雖
明。又恐病來死至之時。心識散亂。仍慮家人惑動正
念。忘失淨因。伏望重示歸徑之方。俾脫沉淪之苦。師
曰。奇哉斯問之要也。凡人臨命終時。欲得往生淨土
者。須先準備。不得怕死貪生。常自思念。我現在之身。
多有眾苦。不淨惡業種種交纏。若得捨此穢身。即得
往生淨土。受無量快樂。見佛聞法。離苦解脫。乃是稱
意之事。如脫臭獘之衣。得著珍御之服。放下身心。莫
生貪著。纔有病患。莫論輕重。便念無常。一心待死。須
囑家人看病人往來揖問人。凡來我前。但為我念佛。
不得說眼前閑雜之事。家緣長短之事。亦不須輭語
安慰呪願安樂之詞。此是虗華不實殃及之語。及至

病重命將不久之時。家人親屬不得來前垂淚哭泣。
發嗟嘆懊惱之聲。惑亂心神。失其正念。但教記取阿
彌陀佛。一時高聲。為我念佛。守令氣絕。待氣盡了。方
可哀哭。或有明解淨土之人。頻來筞勵。其理最佳。若
如此者。千萬往生。必無疑也。此是端的要急之旨。當
信而行之。問。求醫服藥。應不用耶。答。此但論用心耳。
服藥醫療不妨自求。然藥只能醫病。豈能醫命耶。命
若垂盡。藥豈柰何。問。神祇禍福求禱如何。答。人命長
短。生下巳定。何假鬼神延之耶。世人迷惑。反更求邪。
殺害眾生。祭祀神鬼。但增罪業。倍結冤讐。反損壽矣。
大命若盡。小鬼奈何。空自慞惶。必無所濟。切宜謹之。
當以此文。帖安堂前飲食之處。及來往要路之間。令
時時見之。常記於心。免見臨危忘失。問。平生不曾念
佛者。還用得否。答。此法僧人俗人不念佛人。用之皆
得往生。決無疑矣。余多見世人。於平時念佛禮拜。發
願往生。及到病患臨終。但只怕死。都不見言此事。直
待形消氣絕識投冥界。方始十念譬如賊去關門。濟
何事耶。而況死門事大。須自著便宜。一念蹉跎。歷劫
受苦。誰人相代。思之思之。

三種淨業

觀無量壽佛經云。欲生彼國者。當修三福。一者孝養
父母。奉事師長。慈心不殺。修十善業。二者受持三歸。
具足眾戒。不犯威儀。三者發菩提心。深信因果。讀誦
大乘。勸進行者。此三種業。三世諸佛淨業正因○天

台疏云。初名共凡夫業。次名共二乘業。三名大乘不
共之業。

妙宗云。此經正被頓修之機。雖修佛行。父母師長豈
不孝事。輪王十善豈不止行。三歸眾戒威儀等事豈
不具修。但能修之心。一一稱性。何妨所修。共於凡夫
二乘。依無作境。起無緣誓。名發菩提心。實相不二而
二。立因果殊。二而不二。始終理一。信此因果。方名為
深。修三智解。運圓乘行。以此解行。教其行者。名為勸
進。此三種福。是圓助道。與正觀合。皆如來行。故云三
世諸佛淨業正因。

孝養父母

長蘆賾禪師作勸孝文一百二十篇。前百篇言。孝養
甘旨。為世間之孝。後二十篇。勸父母修淨土。為出世
之孝。世間之孝。一世而止。出世之孝。無時而盡。能使
父母生淨土。莫大之孝也。父母現在。而不以此勸勉。
他日徒爾傷心。徒為厚禮。亦何益哉。觀經前後兩說。
孝養父母為淨業。即此意也。又曰。父母信知念佛。蓮
華種植時也。一心念佛。蓮華出水時也。念佛功成。華
開見佛時也。孝子察其往生時至。預以父母平生眾
善。聚為一疏。時時讀之。令生歡喜。又請父母。坐臥向
西。而不忘淨土。設彌陀像。然香鳴磬。念佛不絕。捨報
之時。更須用意。無以哀哭失其正念。父母得生淨土。
受諸快樂。豈不嘉哉。平生孝養。正在此時。寄語孝子
順孫。無忘此事。


修十善業

  
  * 身三善業
  
  * 不殺生
  * 不偷盜
  * 不邪淫
  * 口四善業
  
  * 不妄語
  * 不綺語
  * 不兩舌
  * 不惡口
  * 意三善業
  
  * 不貪欲
  * 不瞋恚
  * 不邪見

華嚴十地品云。十不善業道。是地獄畜生餓鬼受生
因。十善業道。是人天乃至有頂處受生因。又上品十
善智慧修習。心狹劣故。缺大悲故。從他聞聲而解了
故。成聲聞乘。又上品十善修治清淨。不從他教。悟解
甚深因緣法故。成獨覺乘。又上品十善修治清淨。心
廣無量。具足悲憫。發生大願。不捨眾生。希求諸佛大
智。故成菩薩廣大行。又此上上十善業道。一切種智
清淨故。乃至證十力四無所畏故。一切佛法皆得成
就。十善是一。發心智解有異。故不同耳。觀經修十善
業。是圓頓行。乃出世間上上十善。感諸上善人俱會
一處成佛之因也。

具足眾戒

欲修淨業。必先持戒。尸羅清淨。三昧現前。觀經三種
淨業。及上品上生。具諸戒行。謂在家之人。受持三皈
五戒八關齋戒。出家沙彌十戒。比丘二百五十戒。大
乘菩薩十重四十八輕戒。依師稟受。精進奉持。止惡
防非。助成淨業。佛為法王。戒是佛勑。三藏聖教。經通
餘人共說。律唯金口親宣。等覺巳下但可祇承。如國
家賞罰號令。必從王出。臣下僭越。庶人失信。亡敗無
日。佛法亦爾。若容他說。羣生不奉。法不久住。末俗無

知。輒於佛戒。妄行增損。雖入佛門。濫同魔外。甚為可
憫。

發菩提心

梵語阿耨多羅三藐三菩提。此云無上正等正覺。是
諸佛所證。究竟果德。是眾生所迷。本源佛性。學大乘
者。依圓頓無作四諦。發四弘誓。初依苦諦境。發一願
云。未度者令度。即眾生無邊誓願度。次依集諦境。發
一願云。未解者令解。即煩惱無數誓願斷。三依道諦
境。發一願云。未安者令安。即法門無量誓願學。四依
滅諦境。發一願云。未得涅槃者令得涅槃。即佛道無
上誓願成。願不依諦。悉名狂願。了知陰入皆如。無苦
可捨。塵勞本淨。無集可斷。邊邪皆中正。無道可修。生
死即涅槃。無滅可證。如是了達。發心立行。所有功德。
唯佛能知。若不然者。雖能發心。滯於偏小。不與菩提
心相應。雖勤行精進。如蒸砂作飯。譬如畊田。不下種
子。既無其芽。何處求實。可不審哉。

讀誦大乘

大乘經典。諸佛所師。佛果菩提皆從中出。觀經三種
淨業。并上品上生。皆言讀誦大乘。為往生之行。即法
華華嚴般若涅槃等諸大乘經。并觀無量壽佛經等。
專談淨土諸大乘經。修淨業人當受持讀誦。仗大乘
法力。決取往生。昔鐂遺民因誦法華經。得生淨土。臨
終然香供養妙法華經。面西端坐而化。修淨業人。當
以此為軌。則天台智者大師云。誦經之法。當使文句

分明。音聲辨了。不緩不急。繫緣經中文句。如對文不
異。不得謬悞。了音聲性如空谷響。而心歷歷。照諸句
義。運此法音。充滿法界。供養三寶。普熏眾生。令入大
乘一實境界。

親近善友

圓覺經云。末世眾生將發大心。求善知識。欲修行者。
當求一切正知見人。心不住相。不著聲聞緣覺境界。
雖現塵勞。心常清淨。示有諸過。讚歎梵行。不令眾生
入不律儀。求如是人。即得成就無上菩提。又智度論
云。於諸導師。生世尊想。若有能開釋深義。解散疑結。
於我有益。則盡心恭敬。不念餘惡。如敝囊盛寶。不以
囊惡故。不取其寶。又如夜行險道。敝人執炬。不以人
惡故。不取其照。華嚴經云。應於自身生病苦想。於善
知識生醫王想。於所說法生良藥想。於所修行生除
病想。若聞一句未曾有法。勝得三千大千世界滿中
七寶及釋梵轉輪王位。起信論云。如木中火性。是火
正因。若無人知。不假方便。能自燒木者。無有是處。眾
生亦爾。雖有正因熏習之力。若不遇諸佛菩薩善知
識等。以之為緣。能自斷煩惱。入涅槃者。無有是處。

聽聞正法

修淨業人。期生淨土。雖由煉行而得。若不遇正知見
人說法開導。則不得其要旨。而或墮於邪倒。錯路修
行。不可不謹。譬如畊稼。農夫加功。扶疎益寡。時澤一
降。華果敷榮。輪翼雙運。目足更資。則無盲跛之失。而

凉池可到。故十六觀經。九品生因。皆須善友說法開
示。中品下生。遇善知識。為說阿彌陀佛國土樂事。亦
說法藏比丘四十八願。乃至下品下生。遇善知識。種
種安慰。為說妙法。教令念佛。既獲往生。遇二大士。以
大悲音聲。為其廣說諸法實相。除滅罪法。發菩提心。
聖教明文。豈可不信。道俗念佛多不明理。或被執空
之人。橫生譏謗。則心生疑惑。遂致退失。由不聞法故
也。學道之人。可不以此為急務者哉。

十種信心

欲了生死。修行淨業。當發十種信心。念念不忘。決生
淨土。得不退轉。一信佛所說法金口誠言真實不虗。
二信凡夫在迷識神不滅六趣循環不息。三信此土
修行未得道果不免輪迴。四信未出輪迴雖生天上
不免墮落。五信極樂世界眾生生者永無退轉。六信
眾生發願願生淨土決定往生。七信一稱佛名能滅
八十億劫生死重罪。八信念佛之人阿彌陀佛神通
光明攝取不捨。九信念佛之人十方世界恒沙諸佛
同以神力時常護念。十信既生淨土壽命無量一生
當得無上菩提。於此十種。不能深信。生疑惑者。雖念
佛而不得往生矣。

一心不亂

真歇云。念佛法門。徑路修行。接上上根器。旁引中下
之機。故一心不亂之說。兼含二意。曰理一心。曰事一
心。若事一心人。皆可以行之。只一憶念。如龍得水。似

虎靠山。即楞嚴經憶佛念佛。現前當來。必定見佛。不
假方便。自得心開。若理一心。亦非他法。直將阿彌陀
佛四字。做箇話頭。二六時中。自晨朝十念之頃。直下
提撕。不以有心念。不以無心念。不以亦有亦無心念。
不以非有非無心念。前後際斷。一念不生。不涉階梯。
頓超佛地。得非淨土之見佛簡易於宗門乎。信知乃
佛乃祖。在教在禪。皆修淨業。同歸一願。入得此門。無
量法門。悉皆能入。

淨土指歸集卷上
