











大方廣佛華嚴經疏卷第十四(入第七經)
清涼山沙門　澄觀　述
晉水沙門　(淨源)　錄疏注經

○普賢三昧品第三

【△將釋此品。四門同前。
初來意者。前眾既集光示
法主今將說法。是故法主入定受加。為近方便。故
次來也。

二釋名者。普賢明說法主。以說普法故。三昧是業
用。以非證不宣故。此則人法合舉。普賢之三昧。亦
此三昧。是普賢所有。又三昧境界。名為普賢。一切
如來藏身為普賢故。此則普賢即三昧。揀餘定也。
若準梵本。名普賢三昧威德神變品。威德神變。皆
定之用。攝用從體。但云三昧也。縱佛加光讚。皆因
定故。餘會入定受加。起定即說。同為一品。今此開
者。文多義廣。勸修學故。言義廣者。建立普賢之行
願故。故此比餘麤相而設四同六異。言四同者。入
住加出。六異者。一數異。餘會入起唯一。此會入起

俱多故。二類異。類餘法故。三利益異。定起多人益
故。四光讚異。如來毛孔光明讚故。五眾請異。從定
起巳待眾請故。六證相異。餘會經終。方有證相。此
品益巳。即便地動雨雲等故。四五二種十地雖有
而不具六。今此具六。故別立品。以此說果。餘皆因
故。又為諸會本故。總故。七八九會。雖是果定。說通
因果。又非總故。

三宗趣者。入法界定法界佛加。為宗。令法界眾成
法界德。為趣。望於後品。亦說世界海。為趣。

四釋文。文有六分。初三昧分二。初此界入定三初
承力入定。】

「爾時普賢菩薩摩訶薩(至)承佛神力入于三昧。」

【一時。說偈竟時二主。顯佛普德。唯普賢故。三處依
如來者。常對佛故。四所依座。大集云。菩薩得蓮華
陀羅尼故。說法處皆有蓮華。表所入三昧自性無
染含果法故。五所依因。謂所入深廣。要承力故。六
正入三昧心境冥故。
△二彰定名字。】

「此三昧名一切諸佛毗盧遮那如來藏身。」

【毗盧遮那。前巳廣釋。復有釋言。廣大生息。具此三
義。名如來藏身。身即體也。依也。此有二種。一者修
成。二者本性。本性者。凡聖俱成。修成者。唯諸佛有
諸佛有者。慈悲無邊。故名為廣。智慧無上。故稱為
大。生相巳盡。故云生息。涅槃云。離有常住。故名如
來。萬德含攝。是謂藏身。即是出纏之法身也。言本

性者。謂即藏識。包含種子。建立趣生。故名為廣。本
覺現量。與佛等故。名之為大。新新生故。名之為生
染淨苦樂所不能動。故名為息。即上法身在纏。名
藏。謂空不空。空為能藏。藏不空故。若以光明徧照。
解毗盧遮那。毗盧遮那。即是能觀大智。如來藏身。
即所觀深理。凡雖理有佛智方照。又毗盧遮那。亦
通本有。本有。真實識知徧照法界義。故斯□本覺。
迷而不知。不得其用。唯佛覺此。能無不為。故云一
切諸佛。揀非凡也。亦非因也。顯於依正。離如來藏。
無別自體。故入此也。賢首釋云。諸佛徧於一切。即
顯諸佛無不周徧法界剎海。及彼塵中所有諸剎。
諸剎塵中。復有諸剎。如是重重。不可窮盡。言如來
藏身者。明即此徧剎之身。包容所徧法界剎海。無
不皆在如來身中。故名藏身。是故融通總有四句。
一身徧剎海。二剎在身中。三身徧身內剎。四剎入
徧剎身。即內即外。依正混融。無礙無障。是此三昧
所作故。以為名。將說此法故。入茲定。三明體相用。
此定相用。無量無邊。皆悉依於如來藏說。略舉其
要。句有十三。門乃有十。以後二門。收五句故。攝為
六對。後之二門。各一對故。文有四節。義唯有三。至
下當明。
△二別釋。】

「普入一切佛平等性能於法界示眾影像。」

【體用對。謂無分別智。證平等性。以為定體。影現法
界。為勝用也。謂以因因性。證彼因性。成彼果性。顯

果果性如是佛性。則具七義。一真。二實。三善。四常。
五樂。六我。七者清淨。生佛之性。本末不殊。況佛果。
果豈不平等。佛平等性。即如來藏。是故但入如來
藏身。即是巳入佛平等性。此為第一契合佛性門。
言勝用者。即示眾影像門。謂能現能生身土智影
也。】

「廣大無礙同於虗空法界海漩靡不隨入。」

【深廣對。廣者無邊。不在內外故。大者無上。究竟實
際故。無礙者。無所障故。同於虗空。成上三義。通為
廣大無礙門。後句即入法漩澓門。漩深也。】

「出生一切諸三昧法普能包納十方法界。」

【出納對。初出生三昧門。謂若自相若共相等。一切
三昧。皆從此生。此為諸定本故。後攝受法界門。終
歸此故。法界體性故。】

「三世諸佛智光明海(至)諸安立海悉能示現。」

【境智對。初句能成佛智門。謂不體此理。非佛智故。
後句示現諸境門。然安立言。總有三種。一者世界
安立依報。二者聖教安立妙義。三者觀智安立諦
相。皆法界藏。顯示現前。】

「含藏一切佛力解脫(至)普能容受無邊法界。」

【內外含容對。即依正含容門。謂內含因果智力。外
令塵容法界。由塵全依。法界藏現。同真性故。】

「成就一切佛功德海(至)流通護持使無斷絕。」

【成人持法對。即成就攝持門。謂初成果人功德大

願。後持法輪令不斷絕。由斯玄理。法眼常全故。上
言四節者。初四句。明無幽不入。釋上毗盧遮那徧
照之義。次四句。無德不生。釋上一切諸佛之義。次
二句。內外含容。釋上藏義。後三句。成德持法。釋上
身義。言義唯有三者。入平等性。是定體也。廣大同
空。是定相也。餘皆定用。此三圓融。總為無礙。普賢
三昧。
△二類通十方及諸塵道分二。初舉此界。】

「如此世界中普賢菩薩於世尊前入此三昧。」

【△二類彼方二。初平徧法界十一句。】

「如是盡法界虗空界(至)能到佛身所現一切國土。」

【初一總明。謂盡窮法界。後十別指。以彰曲盡一盡
虗空界。二於空中。盡十方處。三於十方中。徧三世
時。四於三世中。微細物處。謂毛端等。五凡諸小隟
無礙之處。六或廣大百千由旬等處。七人天日月
光明等處。八盡佛眼見處。九盡神力到處。十佛身
能現之處。此第十句。有二義。一結上國土之言。通
十一段。二成下以是身內之剎為微細故。
△二重
疊無盡。】

「及此國土所有微塵(至)毗盧遮那如來藏身三昧。」

【略有四重。一盡法界塵。言及此國土者。指前十處
之國也。二塵中多剎。三剎中多佛。四一一佛前。有
多普賢。於上諸處。皆入此定故。普賢身不分。普徧
麤細深廣。平滿重疊。此處入定類通既然。法界入
定類通亦爾。故約主定。佛前唯一普賢。一切一故。

若就類通。佛前各有塵數。一一切故。
△二加分三。
初口加四。初諸佛現身。】

「爾時一一普賢菩薩(至)一切諸佛而現其前。」

【此以口加後無結通故。此總舉重重時處。一一普
賢前也。
△二讚其得定。】

「彼諸如來同聲讚言(至)如來藏身菩薩三昧。」

【此雖果定菩薩門。入故云菩薩三昧。
△三得定所
由。】

「佛子此是十方一切諸佛(至)一切諸佛行願力故。」

【所由有三。一伴佛同加。佛佛道同故。二主佛本願。
此二為緣。三自修行願。是入定因。又上三義。前前
由於後後。餘豈無斯行耶。法門主故。表說普法故。

△四辨加所為。有十一句。分二。初總。】

「所謂能轉一切佛法輪故。」

【此文二勢。一辨加所為。二顯上行願之相。云所為
也。所為。謂何為轉法輪故。
△二別。】

「開顯一切如來智慧海故。」

【上一。總攝十智。下九。即是十海。】

「普照十方諸安立海悉無餘故。」

【即安立海。】

「令一切眾生淨治雜染得清淨故。」

【即眾生及業海。】

「普攝一切諸大國土無所著故。」

【即世界海。】


「深入一切諸佛諸境界無障礙故。」

【即佛海。】

「普示一切佛功德故。」

【即名號壽量。及解脫海。變化大用。皆功德故。】

「能入一切諸法實相增智慧故。」

【即波羅蜜海。到實相岸故。】

「觀察一切諸法門故。」

【即轉法輪海。】

「了知一切眾生根故。」

【即根海。】

「能持一切諸佛如來教文海故。」

【即演說海。與下十智。令知此十。
△二意加二。初加
二。初此土二。初一總。】

「爾時十方一切諸佛(至)能入一切智性力智。」

【謂與果海之智。而言與者。佛力灌注。令增長故。一
切智性。即果海也。智性即力。無傾動故。具十力故。
末後智字。即能入也。
△二九別。】

「與入法界無邊量智。」

【即是世界成就品中十智。由與此智故。後能說彼
智觀彼十海。而文少不次。此句。即第三法界安立
海智。安立無邊量故。】

「與成就一切佛境界智。」

【即第四佛海。佛海。唯佛分齊之境。】

「與知一切世界海成壞智。」


【即第一。】

「與知一切眾生界廣大智。」

【即第二眾生業海。業因微細。故云廣大。】

「與住諸佛甚深解脫無差別諸三昧智。」

【含二句。一即第八佛神變海。解脫作用。即是神變。
神變依定加三昧言。二含三世智。下文云。一念知
三世。由佛不思議解脫力故。由加總句。故合此二。】

「與入一切菩薩諸根海智。」

【即第五。】

「與知一切眾生語言海轉法輪辭辨智。」

【即第九。】

「與普入法界一切世界海身智。」

【即第七願海。以願力故。入法界中一切世界。】

「與得一切佛音聲智。」

【即第十建立演說。又菩薩根更有多義。修十善道。
有三善根。修諸地度。精進為根。攝受正法。信慧為
根。攝養眾生。慈悲為根。為成佛道。悲智為根。種種
差別。皆善知故。
△二類通。】

「如此世界中如來前(至)所有普賢悉亦如是。」

【△二釋所因二。初徵。】

「何以故。」

【徵意云。諸佛有力能與。有慈能普。何以十智偏加
普賢。
△二釋。】

「證彼三昧法如是故。」


【釋云。普賢得此三昧。法爾應與。
△三身加二。初此
土二。初佛手摩頂。】

「是時十方諸佛各舒右手摩普賢菩薩頂。」

【明加被攝受。又準梵本。明十方佛身。皆不來此。舒
臂不必長。而同時摩頂。各全觸頂。互不相礙。皆是
如來自在業用。
△二辨手相用中。十句。以顯無盡
二。初五德相圓備。】

「其手皆以相好莊嚴妙網光舒香流燄發。」

【謂𦟛圓纖直等。故云相好莊嚴。
△二五妙用自在。】

「復出諸佛種種妙音(至)所有影像皆於中現。」

【意明此手亘十方而包三世。收因果而該人法。深
廣體用。無邊自在。非言能說也。
△二結通。】

「如此世界中普賢菩薩(至)為十方佛之所摩頂。」

【△三起定分。所作事竟故。於中二。初此界二。初起
定二。初起主定。】

「爾時普賢菩薩即從是三昧而起。」

【△二眷屬定二。初一總明。】

「從此三昧起時(至)世界海微塵數三昧海門起。」

【謂一起一切起。由此妙定。即是一切三昧海故。餘
定為門。皆入此故。彼全同此。亦受海名。
△二九別
辨。】

「所謂從知三世念念無差別(至)所有微塵三昧門起。」

【塵數既多。略列其十一。即能知智三昧。謂無一念
暫差。故云念念無差。而不廢徧知。為善巧智。二即

所知塵境。上能所一對。】

「從現三世一切佛剎三昧門起(至)舍宅三昧門起。」

【三現廣剎。四現居處。即於世界。總別一對。楞伽經
云。如來藏識。頓現一切身器。及諸受用。器。即廣剎。
受用。即是舍宅。】

「從知一切眾生心海三昧門(至)各別名字三昧門起。」

【五知心念差別。六知身相名字。即眾生色心一對。】

「從知十方法界處所(至)廣大佛身雲三昧門起。」

【七知廣處。八知廣身。即依正一對。雖說微塵。意彰
佛廣。虗空無方。有物處則現。唯如來藏。是實有。物
依此建立。處所各別。隨菩薩行。剎有淨穢。隨眾生
業。趣類別故。微塵中佛。復有一義。謂如來藏。是真
佛身。其體廣大。無能知者。恒在六七微塵之中。一
一有情。各有藏識。故云各有無邊大身。】

「從演說一切法理趣海三昧門起。」

【上八。約事別別門顯。此約理趣總該諸法。故云一
切。大般若經理趣分。說諸法皆空。無生。無滅。無自
性。性離一切相。不可願求。然第一義。湛然常住。當
知即是此如來藏。思益經說。處處避空。皆不離空。
深密經說。理趣有六。一真義理趣。謂二障淨智。所
行真實。二證得理趣。謂於真義。得如實知。三教導
理趣。謂自證巳。開示眾生。此三為本。後三解釋。四
離二邊理趣。謂有問言。云何。名為真義理趣。應答
彼言非有非無。非常非斷。五不思議理趣。謂有問

言。云何證得。應答彼言謂不思議。若於諸法。遠離
戲論。爾時證得真勝義性。故知言說皆非真義。六
隨眾生所樂理趣。謂有問言。云何教導。應答彼言
隨諸眾生意樂各異。順彼所欲。方便開示。彼真義
者。即此藏身。彼不思議。即此三昧。無著菩薩。說四
意趣。釋一切經亦理趣也。如攝論辨。上來九句。唯
第三四。從現得名。餘七。皆從所知立稱。如此等類。
有一切世界海微塵數。合為一定。即知此定是一
切定耳。
△二大眾得益二。初標益時。】

「普賢菩薩從如是等三昧門起時。」

【亦是得益所由。
△二正明得益減數說九。初五得
菩薩法門。】

「其諸菩薩一一各得世界海(至)微塵數修行海雲。」

【句各一義。皆以前定含此諸義故。又此五句。後後
成前前。
△二四得佛果法。即如來三業。】

「世界海微塵數普照法界(至)功德藏智光明海雲。」

【得照藏身之實智。】

「世界海微塵數一切如來(至)無差別方便海雲。」

【得藏身力用之權智。】

「世界海微塵數一切如來(至)各現眾剎海雲。」

【身毛現剎。】

「世界海微塵數一一菩薩(至)般涅槃等海雲。」

【應垂八相義兼口轉。亦以藏身。合此義故。普賢出
定他人益者。感應道交故。如春萌芽。陽氣久滿。東

風一拂。眾蘂齊敷。諸菩薩象。積善巳深久。同行願。
纔觀勝境。萬德頓圓。冥顯雙資。于何不可。
△二類
通。】

「如此世界中普賢菩薩(至)一一塵中悉亦如是。」

【△四現相作證分。然得益心喜。喜則地動。及有諸
瑞。諸會聞竟得益故。現相居後。此會雖即未聞。巳
先得益。故先現瑞。以此會辨果。顯殊勝故。文四。初
世界微動。】

「爾時十方一切世界海(至)三昧力故悉皆微動。」

【兼出瑞因。由因果二力。言微動者。是前相故。
△二
眾寶莊嚴。】

「一一世界眾寶莊嚴。」

【△三出音說法。】

「及出妙音演說諸法。」

【△四佛會雨寶。】

「復於一切如來眾會道場海(至)周聞十方摩尼王雲。」

【略舉十種。以顯無盡。前三。事相寶。後七。法化傳通
寶。並是出世善根所生。
△五毛光讚德分二。初結
前生後。】

「普雨如是十種大摩尼王雲(至)於光明中而說頌言。」

【△二正說偈辭十頌。分三。初總述前定。】

「普賢徧住於諸剎(至)無量三昧皆能入。」

【△二別顯徧相分二初直述前徧。】

「普賢恒以種種身(至)彼剎塵中悉亦然。」


【△二舉因顯徧二。初緣力徧。】

「所現三昧神通事毗盧遮那之願力。」

【△二因力徧四。初即體而用。故徧。】

「普賢身相如虗空(至)示現普身等一切。」

【前半體。後半用。身相如空。法性身也。依真而住。法
性土也。隨機普應。受用化也。問。法性身土。為別不
別。別則不名法性。性無二故。不別則無能依所依。
答。經論異說。統收法身。略有十種。土隨身顯。乃有
五重。一依佛地論。唯以清淨法界。而為法身。亦以
法性。而為其土。性雖一味。隨身土相。而分二別。智
論云。在有情數中。名為佛性。在非情數中。名為法
性。假說能所。而實無差。唯識云。雖此身土體無差
別。而屬佛法。性相異故。謂法性屬佛。為法性身。法
性屬法。為法性土。性隨相異。故云爾也。今言如虗
空者。唯識論云。此之身土。俱非色攝。雖不可說形
量大小。然隨事相。其量無邊。譬如虗空。徧一切處
故。如虗空言。通喻身土。二或唯大智而為法身。所
證真如。為法性土。故無性。攝論云。無垢無罣礙智。
為法身故。若爾。云何言相如虗空。智體無礙。同虗
空故。三亦智亦如。而為法身。梁攝論。及金光明。皆
云唯如如。及如如智。獨存名法身故。此則身含如
智。土則唯如。四境智雙泯。而為法身。經云。如來法
身。非心非境。土亦隨爾。依於此義。諸契經中。皆說
如來身土無二。此則依真之言。顯無能所。方曰依

真成如空義。五此上四句。合為一無礙法身。隨說
皆得。土。亦如之。六此上總別五句。相融形奪。泯茲
五。說迥然無寄。以為法身。土亦如也。此上單就境
智以辨。七通攝五分及悲願等。所行恒沙功德。無
不皆是。此法身。收。以修生功德。必證理故。融攝無
礙。即此所證真如體大。為法性土。依於此義。身土
迥異。今言身相。即諸功德。言如虗空。即身之性。下
經亦云。解如來身。非如虗空。一切功德。無量妙法。
所圓滿故。八通收報化色相功德。無不皆是此法
身收故。攝論中三十二相等。皆法身攝。然有三義。
一相即如故。歸理法身。二智所現故。屬智法身。三
當相。並是功德法故。名為法身。其所依土。則通性
相。淨穢無礙。我此土淨。而汝不見。眾生見燒淨土
不毀色。即是如相即非相。身土事理。交互依持。通
有四句。謂色身依色相土。色身依法性土。法身依
法性土。及依色相故。又以單雙互望。亦成五句。謂
色相身依法性。色相土等。準以思之。此上猶通諸
大乘教。九通攝三種世間。皆為一大法身。具十佛
故。其三身等。並此中智。正覺攝故。土亦如之。即如
空身。而示普身。于何不具。此唯華嚴。十上分權實。
唯有第九。屬於此經。若據融攝。及攝同教。總前九
義。為一總句。是謂如來無礙身土。普賢亦爾。隨義
隱顯。不可累安。達者尋文。無生局見。上言土有五
重者。一唯法性。屬前三身。二雙泯。屬於第四。三具

性相。五六七八所依。四融三世間。屬於第九。五總
前諸義。即第十依。
△二大願故徧。】

「普賢安住諸大願(至)分身住彼亦無量。」

【兼顯徧於正中之依也。重重皆徧。今不見者。機不
應故不見。即是虗空身故。亦徧不見處故。
△三所
現超勝。】

「所現國土皆嚴淨(至)令其觀者悉得見。」

【△四果德巳滿不捨因門。】

「一切佛智功德力(至)示巳往昔菩提行。」

【△三結所由。】

「如是自在不思。議(至)佛光雲中讚功德。」

【自在難思。現無不普。標入一定。實則普游。非佛光
雲。安能讚述。
△六大眾讚請分二。初說偈儀。】

「爾時一切菩薩眾(至)承佛神力同聲讚言。」

【前眾問佛。佛示法主。眾覩定起。故讚請普賢。前但
舊眾。此通新舊。故云一切。所問同前。故但略舉。
△
十頌分三。初八歎主請彰其能說二。初歎普賢因
果深廣德。明有說因。】

「從諸佛法而出生(至)汝巳嚴淨此法身。」

【讚巳淨法身。三句明因。一句明果。因有三義。一因
修法生。義通緣了。二由大願起。即是緣因。三依如
來藏。證真平等。此為正因。真如即是不空。虗空即
是空藏。平等與藏。通上二義。】

「一切佛剎眾會中(至)等照十方無不見。」


【讚徧住佛剎。第三句徧因。餘皆徧相。因中具智莊
嚴。故能等照。具功德嚴。令無不覩。】

「普賢廣大功德海(至)悉能詣彼而明現。」

【讚近諸佛。】

「佛子我曹常見汝(至)一切國土微塵劫。」

【讚常定。實境中者。不隨想轉故。曹者輩也。】

「佛子能以普徧身(至)法界微塵無不入。」

【讚度生曲盡。微塵者。細處有多眾生故。上五各讚
一義。
△二歎能徧塵剎雨法德。明有說果。】

「入於法界一切塵(至)演說如來廣大法。」

【讚常演大法。如空之言下喻廣大。前喻無盡無差。】

「一切功德光明者(至)說佛所行無等法。」

【讚說無等法。無等有二。一能說力勝。具二嚴故。二
所說無等。說佛所行故。】

「為度眾生於劫海(至)其音廣大靡不聞。」

【舉因結果。顯德有由。曠劫因圓。故能雲雨說法。
△
二舉法請正陳所疑。】

「國土云何得成立(至)願隨其義如實說。」

【前品所問。雖有多門。統其要歸。莫過三種世。間故
今三句。各顯其一。又前問。總該諸會。此令當會答
故。
△三歎眾請。明有堪聞之器。】

「此中無量大眾海(至)一切諸佛皆隨喜。」

【亦名自述。此有二義。一恭敬一心。內堪受法。二諸
佛隨喜。外有勝緣。故應說也。說則上順佛心。下順

物欲。】

○世界成就品第四

【△初來意者。前說緣既具。此下正陳所說。總明果
相。答法界安立海問。故此品來。

二釋名者。世謂三世。墮去來今故。界謂方分。有彼
此故。又世謂隱覆。界亦分齊。謂諸有為可破壞世。
即隱覆無為不可壞法。從真性起。同無為法。即隱
覆有為可破壞世。各不相雜。是其分齊。故感娑婆
者。對華藏而見娑婆。感華藏者。對娑婆而見華藏。
言成就者。即能成之緣。謂十緣等。能所合目。若以
世界之成就。即依主釋。準梵本。云世界海成就。下
文辨海。譯人略也。意云。佛果依正。聞修方起。眾生
業報。本自有之。故伹標世界耳。

三宗趣者。標列無邊勝德。廣釋所知世界海。為宗。
然其意趣。乃有多種。一令諸菩薩。發大信解悟入。
為趣。謂令知佛及菩薩大悲行海。廣覆無邊。盡眾
生界。倣而行故。世界無邊。悉嚴淨故。眾生無邊。悉
化度故。剎由心異。當淨自心及他心故。世界重重。
無盡無盡。以大行願。悉充滿故。佛界生界。非一非
異。能正了知。成大智故。未能了者。熏成種故。皆意
趣也。亦為顯此深意。故此品來。故下頌云。離諸諂
誑心清淨。常樂慈悲性歡喜。志欲廣大深信人。彼
聞此法生欣悅。若不聞此無邊無盡無二之境。滯
於權小。普賢行願何由可成。故普賢自說。為令眾

生等文。皆是此品之意趣也。

四釋文。三品正陳法海。於中分二。初二品明果。後
一品辨因。然有二意。一約兼明。則前二品通答。前
三十句果問。後一品答。前十句因問。說因為欲成
果。從多而說。分名舉果。二將前二品。望前品末三
問。通答依正。若望下。廣文。正明於依。傍顯於正。留
其正報。後分廣明。於中。初品。通辨諸佛及諸眾生
所有剎海。後品。別明本師之所嚴淨。又此品。明成
剎之緣。後品別辨果相。故此品答安立之問。其中
雖明形等。亦是緣故。今初分二。先總標綱要即為
本。分二。初承力徧觀。】

「爾時普賢菩薩摩訶薩(至)一切如來神變海。」

【上入三昧。內契其源。今云徧觀。外審其相。十海之
義。巳如問釋。但小不次耳。但觀於十巳。含餘三十。
佛海之中。具身等故。大願之中。含因等故。
△二牒
問許說四。初牒問略歎二。初結前生後。】

「如是觀察巳普告一切道場眾海諸菩薩言。」

【二正牒稱歎。即從後向前。牒上果問三十句也。初
十句。牒上世界海等十問。觀乃觀海。歎乃歎智者。
智之與海。反覆相成。謂前自智觀海。微細難知。唯
佛智方能究盡。海難思故。佛智難思。佛智難思故。
海為深廣。若爾。何不說智。而但說海。智離海境。安
知其相。又表唯所證知。故但說海。十智望海。與問
開合小異。名或小差。
△二別釋。】


「佛子諸佛世尊知一切(至)清淨智不可思議。」

【前問及觀。但云世界海。今加成壞。望前與智中。亦
有成壞之言。此乃廣略之異耳。言清淨智者。離所
知障。決斷分明故。初句貫下。置清淨言。餘皆略也。
然皆以多故。廣故。深故。細故。重疊難知。迥超言念。
皆云不思議也。】

「知一切眾生業海智不可思議。」

【眾生。即報類差別。業。即善惡等殊。從此別義觀中。
開為二句。而因果雖殊。同是所化眾生。故此及問。
并與智中。並合為一。】

「知一切法界安立海智不可思議。」

【即世界都稱。或化眾生法。謂安立施設方便軌則
等也。】

「說一切無邊佛海智不可思議。」

【能化諸佛。數量無邊。】

「入一切欲解根海智不可思議。」

【即所化根欲。差別難知。而問中。合在後之五海。五
海皆須知根欲故。】

「一念普知一切三世智不可思議。」

【即所應之時。前就所觀。伹云三世。今就佛智故。云
一念能知。其問及與智。皆云佛解脫海者。以一念
普知三世。是佛不思議解脫故。】

「顯示一切如來無量願海智不可思議。」

【稱性大願。為現身說法徧化之因故。前問。是名號

海。及壽量海。與智之中。名普入法界一切世界海
智。皆由願力故也。】

「示現一切佛神變海智不可思議。」

【應機作用。神變無方。】

「轉法輪智不可思議。」

【轉稱性大法輪海。若據問中。攝法輪海。在演說中。
若約向觀。攝演說海。在法輪中。今此開二演說。】

「建立演說海不可思議。」

【謂隨方施設。言音差別。及法輪隨機故。與智中亦
開。名佛音聲智。
△二九句。牒上六根三業十問。】

「清淨佛身不可思議。」

【向十。約智明不思議。此下。直就法體。為不思議。又
望前問。開合影略。顯無盡故。以總收別。但廣身光
等上一句。應機之身。修短難測。】

「無邊色相海普照明不可思議。」

【現金銀等。色類無邊。】

「相及隨好皆清淨不可思議。」

【十蓮華藏剎塵數相好。過於此。】

「無邊色相光明輪海具足清淨不可思議。」

【圓光大小。隨機無盡。】

「種種色相光明雲海不可思議。」

【隨緣放光。色類非一。】

「殊勝寶燄海不可思議。」

【常光如燄。具眾寶色。】


「成就言音海不可思議。」

【圓音無盡。深廣難測。】

「示現三種自在海調伏成熟一切眾生不可思議。」

【三輪攝化。謂神足等。】

「勇猛調伏諸眾生海無空過者不可思議。」

【調令成益得果不空。然其調伏。曲有三種。一者。始
終輭語。應將攝者而將攝故。二者。始終麤語。應折
伏者而折伏故。三者。有時輭語有時麤語。應成熟
者而成熟故。由具此三。故無空過。
△三十句。牒上
最初德用圓備十問。】

「安住佛地不可思議(至)無能毀壞不可思議。」

【前問中。略無變化及自在二句。以攝在無能攝取
句中。義如前會。亦以前文十海有故。神變屬身。自
在屬智。餘並可知。
△二許說分齊。】

「如是等一切法(至)威神力故具足宣說。」

【謂具足說故。承佛力者。當會佛也。若言具者。何以
下文。唯說安立及世界海耶。經來不盡故。又雖說
二世界海。亦巳通具三十句問。謂界必有生而依
住故。有佛現故。安立異故。行業感故。餘可意求。
△
三說所成益。十句攝為五對。】

「為令眾生入佛智慧海(至)功德海中得安住故。」

【證智成福對。】

「為令一切世界海(至)如來種性恒不斷故。」

【嚴剎紹種對。亦即時處對。】


「為令於一切世界海中(至)無量解海而演說故。」

【顯義演教對。】

「為令隨一切眾生諸根海(至)摧破一切障礙山故。」

【生善滅惡對。】

「為令隨一切眾生心行海(至)安住普賢願海中故。」

【淨業普願對。此亦通為一經教起之所因也。此十
亦對前十海十智。恐繁不會。
△四讚勝誡聽二。長
行辨意。十一句分二。初總標。】

「是時普賢菩薩復欲令無量道場眾海生歡喜故。」

【謂令聞法必生喜故。
△二別顯喜義。亦為五對。】

「令於一切法增長愛樂故令生廣大真實信解海故。」

【樂法生信對。】

「令淨治普門法界藏身故令安立普賢願海故。」

【證性立願對。】

「令淨治入三世平等智眼(至)一切世間藏大慧海故。」

【了真入俗對。】

「令生陀羅尼力持一切法輪(至)盡佛境界悉開示故。」

【持法示佛對。】

「令開闡一切如來法門故(至)廣大甚深一切智性故。」

【開法增智對。】

「即說頌言。」

【△二正顯十頌分二。初八讚二。初佛出現意。】

「智慧甚深功德海(至)出興一切諸國土。」

【△二辨定法器三。初揀非器。】


「佛境甚深難可思(至)不能通達佛所悟。」

【△二辨法器。】

「若有淨信賢固心(至)普賢行人方得悟。」

【△三有一偈。結歸佛力。】

「眾生廣大無有邊(至)毗盧遮那境界力。」

【△二後二勸。】

「一切剎土入我身(至)是無所行應諦聽。」

【然通此十偈。亦是牒問以讚。前長行。總顯難思。此
下略示難思之相。而三十句間列不次。含義並足。
欲配委釋。恐厭繁文。
△二廣陳本義。即是說分二。
初結集生起。】

「爾時普賢菩薩摩訶薩告諸大眾言。」

【△二普賢顯說。於三十句果問中。廣釋世界安立
海問。餘並攝之。文二。初標舉章門三。初立數顯同。】

「諸佛子世界海有十種事(至)巳說現說當說。」

【先告佛子者。使時情注其耳目也。世界廣深。目之
為海。謂積剎成種。積種成海。海無別體。世界都名。
然事類廣多。略舉其十。以表無盡。三世同說。彰其
要勝。又顯說決定無改易也。
△二徵數列異。】

「何者為十所謂世界海起具因緣。」

【攬緣成立。】

「世界海所依住。」

【成巳依住。】

「世界海形狀。」


【外狀區分。】

「世界海體性。」

【內體差別。】

「世界海莊嚴。」

【寶等莊嚴。】

「世界海清淨。」

【垢穢不生。】

「世界海佛出興。」

【佛出差殊。】

「世界海劫住。」

【劫住脩短。】

「世界海劫轉變差別。」

【隨業改變。】

「世界海無差別門。」

【包容必均。此十亦攝十八圓滿。後品當會。
△三結
略顯廣。】

「諸佛子略說世界海(至)巳說現說當說。」

【言世界海塵者。智猶難測。言豈具陳。非證法雲。安
受茲說。然上十事。於一一剎。多少不定。具緣一種。
或一。或二。或三。或多。或成四句。謂一成一。一成一
切等。清淨一種。或一。或多。或亦無定。以有純穢剎
故。其次七事。各各唯一。謂依空住者。非依光等故。
餘準思之。其無差別。一切皆具。以約體性平等。佛
力融攝。故說無差。所以染淨皆具也。有云。一切世

界。相望互同。名無差者。則違下結文。結云。一一世
界海。有世界海塵數。無差別故。若依相望互同。則
無有差別之事。若將此十。望剎種者。具緣一種。多
少不定。不得云一。以其種中。含有多類剎故。清淨
一事。不得定言有無。以其種中。必含淨穢故。其無
差別多少亦均。佛出刧住。隨業轉變。不得云一。依
形體嚴。不得云多。以其剎種別有體等故。若以此
十。獨望剎海形體依住莊嚴等四。許其唯一。餘必
兼多故。經云一一世界海有種種形故。今言有世
界海塵數者。約融攝無盡之說也。有云。約一一剎
海中所有諸剎。各各一因等故。有剎海塵數者。孟
浪之甚。何者。且如剎海中剎雖多。豈如剎海盡末
為塵之多。若欲相同。即一塵一緣。方得相似。何得
以一剎一緣。充一剎多塵之數。況積具緣等十。有
剎海之塵。其一具緣。自有剎海塵數。是則通有剎
海微塵。數箇剎海微塵數矣。一剎一緣。一依一體。
安得充耶。亦不得言通一切世界海說。以下依住
云一一世界海。有世界海塵數所依住故。
△二依
章別釋者。十事不同。則為十段。皆有初起具因緣
二。初長行三。初標。】

「諸佛子略說以十種因緣(至)巳成現成當成。」

【略舉十種。通成三世一切佛剎。
△二釋。然佛土之
義。雖有多種。不出其三。一法性土。二受用土。三變
化土。若開受用。有自。有他。則成四土。統唯二種。謂

淨及穢。或性及相。融而為一。有異餘宗。又此淨土。
一質不成。淨穢虧盈。異質不成。一理齊平。有質不
成。搜源則冥。無質不成。緣起萬形。故形奪圓融。無
有障礙。土既不等。因緣亦殊。今文十中分三。初三
通顯。】

「何者為十所謂如來神力故。」

【謂一切淨穢等土。皆是如來通慧力成。為物而取。
擬將普應。佛應統之。皆稱佛土故。蓮華藏海。佛所
嚴淨。而內含淨穢。然就佛言之。無國不淨。既即穢
而淨。故不思議。】

「法應如是故。」

【梵云達磨多。此云法爾。或曰法性。若是法性。即以
本識如來藏身。為所依持。恒□變起外諸器界。若
云法爾者。謂有問言。何以諸佛眾生。起於剎土。答
云。法應如是。不可致詰。若會此二。謂法應如是。藏
識變起。】

「一切眾生行業故。」

【業有善惡。國有淨穢。故淨名以萬行為因。又云。眾
生之類。是菩薩佛土。謂法性雖一。隨業成異。佛隨
異類。取土攝生。涅槃微善。觀經三心等。其類非一。
上三。初因。二緣。三因。
△二四別明。有因有緣。】

「一切菩薩成一切智所得故。」

【自受用土因。大圓鏡智之所成故。】

「一切眾生及諸菩薩同集善根故。」


【變化土因。謂眾生菩薩。共搆一緣。各隨行業。來生
其國。凡聖同居。下二他受用土因。】

「一切菩薩嚴淨國土願力故。」

【即初地巳上。如十大願中。修淨土願。是也。】

「一切菩薩成就不退行願故。」

【即八地巳上。功用不退行之所成故。八地中有淨
土分。
△三後三融攝轉變。通於因緣。】

「一切菩薩清淨勝解自在故。」

【即八地巳上。攪大海為酥酪。變大地為黃金。以染
為淨。以淨為染。自在攝生故。十自在中。有剎自在。
窮其因者。清淨勝解。勝解印持。隨心變故。】

「一切如來善根所流(至)成道時自在勢力故。」

【謂成正覺時。其身充滿十方世界微塵剎土。念劫
圓融。一時成立。由二種因。一善根所流。語因中也。
二成道勢力。明果用也。此一受用變化相融也。即
如經初即摩竭陀地堅固等。】

「普賢菩薩自在願力故。」

【無問成與不成。常能融攝。又前妙覺。此是等覺。其
法性土。通為諸土之體。窮其因而為有助。謂法爾
為其正因。以一切智。及總以諸因而為緣因故。其
後三。亦融前土。非有別體。又此十事。展轉生起。謂
諸佛土。總由佛力。何以由之。法如是故。法爾云何
而有異耶。業不同故。眾生由業。佛復由何成。一切
智之所變故。生佛有異。何以凡聖同居。同搆一緣

故。何以復有純菩薩國。菩薩願行力故。既由行業。
何可轉變。勝解自在故。云何復得融攝重重。佛及
普賢自在力故。
△三結。】

「諸佛子是為略說十種因緣(至)有世界海微塵數。」

【結略顯廣。如前巳釋。
△二偈頌。多以果顯因。文有
九偈。束為八段。初一頌佛神力。】

「爾時普賢菩薩欲重宣其義(至)觀察十方而說頌言。

所說無邊眾剎海(至)智慧神通力如是。」

【據此無邊剎海。皆遮那嚴淨。則下嚴華藏。猶是分
明。理實而言。願周法界。
△二一超頌眾生菩薩同
集善根。】

「菩薩修行諸願海(至)菩薩國土徧十方。」

【△三頌第四成一切智。自受用土因。】

「菩薩趣於一切智(至)廣大剎土皆成就。」

【前半因。後半果。成惟識云。大圓鏡智相應淨識。由
昔所修自利無漏。純淨佛土。因緣成熟。從初成佛。
盡未來際。相續變為純淨佛土。周圓無際。眾寶莊
嚴。配經可見。
△四頌第六嚴淨願力。及第七不退
行願。】

「修諸行海無有邊(至)一一土經無量劫。」

【修諸行海無有邊者。論云。謂平等性智大慈悲力。
由昔所修利他無漏。純淨佛土因緣成熟。隨住十
地菩薩所宜。變為淨土。或大。或劣。或勝。前後改變。
上經雖云願力。非無有行。為分功用有無。長行成

其二句。皆他受用。故偈為一。初句頌第六。次句頌
第七。以八地巳上。念念入法流。心心趣佛境故。後
之半偈。通其二文。
△五一偈。却頌第三眾生行業。】

「眾生煩惱所擾濁(至)一切剎海斯成立。」

【加造業因。煩惱所擾。造於穢剎。欲樂非一。感土有
殊。前與菩薩同修。必多善業故。此明於煩惱。
△六
頌菩薩勝解。】

「佛子剎海莊嚴藏(至)十方所住咸如是。」

【△七有一頌。超頌普賢願力。】

「菩薩能修普賢行(至)清淨廣大如虗空。」

【以普賢有三。一位前普賢。但發普賢心。即是非今
所用。二位中普賢。即等覺位故。此居佛前。三位後
普賢。謂得果不捨因行。故長行居後。
△八有二頌。
却頌如來自在。】

「等虗空界現神通(至)此是毗盧所嚴淨。」

【前偈頌果用。後偈頌善流。略不頌法爾。法爾。即是
法法性故略之。又第七偈。□□有依。第八偈。正中
有依。第九偈。融於三世。故三共□融攝無礙。然其
無礙。通有十種。諸教說土。或謂但是無常。或云心
變。理事懸隔。多一不融。故今經宗要辨無礙。一理
事無礙。謂全同真性。而剎相宛然。經云華藏世界
海。法界無差別。莊嚴悉清淨故。二成壞無礙。謂成
即壞。壞即成等。三廣陿無礙。不壞相而普周故。經
云體相如本無差別。無量國土悉周徧等。四相入

無礙。下文云。以一剎種入一切。一切入一亦無餘。
及此文云。身包一切等。其文非一。亦是一多無礙。
五相即無礙。文云。無量世界即一界故。六微細無
礙。經云清淨珠王布若雲。炳然顯現諸佛影等。七
隱顯無礙。謂染淨異類隱顯等殊。見不同故。八重
現無礙。謂於塵中見一切剎。剎內塵中。見剎亦然。
重重無盡。如帝網故。九主伴無礙。凡一世界。必有
一切。以為眷屬。下經云。毗盧遮那昔所行。種種剎
海皆清淨。種種剎即眷屬也。十時處無礙。謂或於
一剎。現三世劫。或於一念。現無量剎。如今第九偈
文。又下文云。三世所有諸莊嚴。摩尼果中皆顯現。
此十無礙。同時具足。自在難知。散在諸文。可以六
相融之。】
大方廣佛華嚴經疏卷第十四
