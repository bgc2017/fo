











大方廣佛華嚴經疏卷第六(入第一卷經第四紙)
清涼山沙門　澄觀　述
晉水沙門　(淨源)　錄疏注經

【△第十釋文。第一會中。前總四十眾。大分為二。初
一同生。餘是異生。故地論云。解脫月是同生眾故。
又云。同生眾請。則知兼有地前。明知不約地位。餘
釋云云。不符論意。云何名為同異生耶。然有二義。
一謂雜類。作諸異生種種形故。菩薩得法性身。同
人作一類菩薩形故。二菩薩為同者。通諸位故。神
等為異。法界差別德故。
其四十眾。文皆有三。一標
數辨類。二列名結數。三攝德圓周。今初同生眾三。
初標數辨類。】


「有十佛世界微塵數。」

【標數也。下辨世界。略有三類。一世界。二種。三海。今
云世界。則非種非海。權實共許一三千界一佛化
境故。或名佛剎佛土。皆準此也。微塵者。七極微量
也。謂抹三千界。並為微塵。一塵為一菩薩。則數巳
難量矣。況舉十數。表無盡耶。】

「菩薩摩訶薩所共圍繞。」

【辨類也。即揀非餘眾。具云菩提薩埵摩訶薩埵。今
從略耳。然有三釋。一菩提是所求佛果。薩埵是所
化眾生。即悲智所緣之境。從境立名。故名菩薩。二
菩提是所求之果。薩埵是能求之人。能所合目。故
名菩薩。三薩埵此云勇猛。謂於大菩提。勇猛求故。
摩訶云大。大有四義。一願大。求大菩提故。二行大。
二利成就故。三時大。經三無數劫故。四德大。具足
一乘諸功德故。前二通地前。後二或唯地上。更有
諸大。亦不出此。此等並是舍那佛內眷屬。動止常
隨。故云所共圍繞。
△二列名結數者。夫聖人無名。
為物立稱。雖得名千差。而多依行德。行德皆具。而
隨宜別標。文二。初列十同名。】

「其名曰普賢菩薩摩訶薩。」

【先十同名普者。顯具法界總相德故。後十異名者。
顯具法界別相德故。總別相融。同一法界。今初十
名之普。是別之總。普下十異。顯即普能別。普義方
成。此是古今諸佛。同行普賢之行。隨於諸位。差別

不同。縱成正覺。亦普行攝。故先明之。
言普賢者。體
性周徧曰普。隨緣成德曰賢。此約自體。又曲濟無
遺曰普。鄰極亞聖曰賢。此約諸位普賢。又德周法
界曰普。至順調善曰賢。此約當位普賢。又果無不
窮曰普。不捨因門曰賢。此約佛後普賢。位中普賢。
悲智雙運。佛後普賢。智海巳滿。而運即智之悲。寂
而常用。窮未來際。又一即一切曰普。一切即一曰
賢。此約融攝。所以先列者。為上首故。法門主故。法
界體故。一切菩薩無不乘故。無一如來非此成故。
令諸聞者見自身中如來藏性。行普行故。上雖多
義離釋。今從別稱合釋。無處不賢。名曰普賢。即體
普也。此一為總。餘九為別。】

「普德最勝燈光照菩薩摩訶薩。」

【二德普。謂稱性之德。充於法界。以為最勝。委照無
遺。如燈之光。】

「普光師子幢菩薩摩訶薩。」

【三慧普。徧照嚴剎。決定高出故。】

「普寶𦦨妙光菩薩摩訶薩。」

【四行普。內行圓淨。智𦦨外燭。故稱為妙。】

「普音功德海幢菩薩摩訶薩。」

【五音普。具一切音。演佛淨土深廣高出之行故。】

「普智光照如來境菩薩摩訶薩。」

【六智普。照佛法界無盡境故。】

「普寶髻華幢菩薩摩訶薩。」


【七心普。智寶嚴於心頂。通行等華高出物表故。】

「普覺悅意聲菩薩摩訶薩。」

【八覺普。徧覺性相。聲皆悅機。故無不歸者。】

「普清淨無盡福光菩薩摩訶薩。」

【九福普。障無不淨。稱真無盡故。】

「普光明相菩薩摩訶薩。」

【十相普。無光相之光相。徧益眾生故。六相圓融思
之。
△二列十異名。】

「海月光大明菩薩摩訶薩。」

【十德十山皆依大海。十地十度皆依佛智。海中看
月。淨而且深。依智嚴剎。深而且淨。如海即大。如月
即明。故以名也。】

「雲音海光無垢藏菩薩摩訶薩。」

【講如雷震。故曰雲音。辯才汎灩。猶如海光。又海上
有光。天涯無際。佛智起用。一念普周。淨惑無窮。名
無垢藏。】

「功德寶髻智生菩薩摩訶薩。」

【修治二嚴。猶如淨寶。祕密高顯。故有髻言。】

「功德自在王大光菩薩摩訶薩。」

【法王出現。作用自在。二嚴圓滿。為功德光。】

「善勇猛蓮華髻菩薩摩訶薩。」

【勇猛化生。不染化相。雨法玄妙。如解髻珠。】

「普智雲日幢薩摩訶薩。」

【慈雲智日。互相資映。長劫普應。高出如幢。】


「大精進金剛臍菩薩摩訶薩。」

【堅利智慧。與精進俱。故得稱大。智為行本。若臍為
壽因。】

「香燄光幢菩薩摩訶薩。」

【戒等行發。是為香𦦨。種智高直。故曰光幢。】

「大明德深美音菩薩摩訶薩。」

【智光徧照。是大明德。稱真適物。名深美音。】

「大福光智生菩薩摩訶薩。」

【大智發光。徧照佛境。令福非福相。所以稱大。
△二
結略顯廣。】

「如是等而為上首有十佛世界微塵數。」

【△三攝德圓滿二。初別歎勝德二。
初二句就緣歎。】

「此諸菩薩往昔皆與(至)共集善根修菩薩行。」

【前句往因同行。顯主伴有由。毗即徧也。盧遮那光
明照義。迴就方言。應云光明徧照。然有二義。一身
光徧照盡空法界乃至塵道。二智光徧照真俗重
重法界。身智能所合為一身。圓明獨耀。具德無邊。
故立斯號。又毗者。種種義。盧遮障義。那者盡義入
義。即種種障盡。種種德圓。故普賢觀經云。釋迦牟
尼名毗盧遮那徧一切處。即身亦徧。非唯光徧。又
云。其佛住處名常寂光。即土亦光矣。又云。常波羅
蜜所攝成處。我波羅蜜所安立處。即德圓義。又云。
淨波羅蜜滅有相處。即障盡義。又云。樂波羅蜜不
得身心相處。不見有無諸法相處。即證入義。又云。

如寂解脫乃至般若波羅蜜。是色常住法。故明皆
即應即真為本師矣。此經文證本品當辨。
言共集
善根。即備道資糧。修菩薩行。即作所應作。云何共
集。互為主伴故。主伴有三。一迴向主伴。二同行主
伴。三如相主伴。皆稱共集。】

「皆從如來善根海生。」

【後句從德海生。明長為輔翼。謂佛德無邊。積集妙
寶。智定盈洽。故稱為海。從生有四。一從自佛善根
海生。謂巳圓十身故。二從本師海生。佛為勝緣。曾
巳攝受授法。令行得成滿故。三與遮那同。於餘佛
海生。以上云共集故。四從法性佛海生。以上德海
諸佛。共同平等一味。但稱性修。即是從生。不揀自
他。故梵本云。與佛同一善根海生。
△第二就行德
以歎。夫大士必崇德廣業。虗心外身。崇德故進齊
佛果。廣業故行彌法界。虗心故智周萬法。而不為
外身。故功流來際。而非巳故德難名矣。略分為三。
初自分因行德三。
初自利行圓。】

「諸波羅蜜悉巳圓滿。」

【諸度行滿。謂六度十度八萬四千多劫積集。究盡
事理。故云圓滿。】

「慧眼明徹等觀三世。」

【十眼明徹。分別名慧。照矚稱眼。障翳斯盡。智無不
矚。故云明徹。五眼之中。慧眼觀理。理無異味。故云
等觀。十眼之中。慧眼觀事。事無不見。故名等觀是

則委見其事為明。深達其性為徹。欲以一眼合諸
具通事理。但舉其慧。】

「於諸三昧具足清淨。」

【深定巳滿。三昧者此云等持。遠離沉掉。平等持心。
趣一境故。而云諸者。其餘諸緣亦一境故。真如三
昧為其定體。隨境入別。塵數多端。故云諸也。橫則
無定不窮。竪則深入無際。故云具足。定障永亡。故
云清淨。
△二利他行滿有三句。即三輪化益。】

「辯才如海廣大無盡。」

【語含四辯。即正教輪。辯謂巧顯深理。才謂巧應機
宜。萬法咸演。則廣大無涯。千難殊對。則無竭盡。故
如海也。又海遇風緣。則洪浪雲涌。智逢機請。則口
辯波騰。請者既許無邊辯。亦廣大無盡。】

「具佛功德尊嚴可敬。」

【身業神通輪。謂三業無失。智深叵撓。為具佛功德。
故得外儀儼若肅然可敬。】

「知眾生根如應化伏。」

【意業記心輪。根義總明。文含性欲。言如應者。根有
生熟。化不失時。器有大小。授法無謬。化謂教化。即
應攝受者。而攝受之。伏謂調伏。即應折伏者。而折
伏之。由此具行。入正法故。
△三證理位極亦三句。】

「入法界藏智無差別。」

【證理法也。謂以大智證入平等真法界藏。依佛性
論說有五藏。一如來藏。謂在纏含果法故。二自性

清淨藏。謂在纏不染。三法身藏。謂果位為功德所
依。四出世間上上藏。謂出纏超過二乘菩薩。五法
界藏。謂通因果。外持一切染淨有為。故名法界。內
含一切恒沙性德故。復名藏。此義寬通。故今證入。
言智無差別者。所證之藏。平等要無分別。方契此
則智自無差。即由上義。能所不殊。又此能證智。與
所證藏。冥合一味。無有境智之異。故云無差。此復
有二。一同無相。故下經云。無有少法。為智所入。亦
無少智。而入於法。二同法界故。則能所各互攝盡
故。下云。無有智外如為智所入。智攝如盡故。亦無
如外智能證於如。如全攝故。若皆一味。豈令智同
於境。而無智耶。古德釋云。智相盡。故不有。能令智
相盡。故不無。不爾。豈令諸相皆盡。而智獨存。是故
於境則不礙真而恒俗。於智則不礙寂而恒照。即
境智非一。境則不礙俗而恒真。智則不廢照而恒
寂。即境智非異。境則空。有無二智則寂照雙融。故
云無差別也。上來所釋。約真理寂寥與止寂相順。
俗諦流動與觀照相順。起信等中。且為此釋。未盡
其源。以令照真。不得名照。照俗之時。不即寂故。今
正釋者。謂言用則同而異。由境不能照智。有照故
言寂。則異而同。境智無異味故。同故無心。於彼此
忘心契合故。異故不失於照功。智異木石故。故真
智照理。境則唯寂。智則寂而常照。若約照俗。則以
後得智。照差別之境。若約融真俗者。境則真俗不

二。智則權實雙行。亦為一味。而不失止。以雖雙行。
而即寂故。若約三觀及融境智。至下常辨。】

「證佛解脫甚深廣大。」

【證果法解脫者。謂作用自在。如不思議法品說。於
一念中。建立三世一切佛事等。總有十種。廣如彼
說。即用而真故甚深。用無涯畔故廣大。上窮彼際。
故云證也。】

「能隨方便入於一地(至)恒與智俱盡未來際。」

【得位極。謂普賢身徧於六位。隨在一位。以願海力。
持於一切。故舊經云。在於一地普攝一切諸地功
德。今此文順西國。若順此方。應云能以方便隨入
一地。以願海力。攝持一切地也。然有引梵本廣明
此中句數開合不同。不必應爾。何者夫譯梵為唐。
誠乃不易。苟文小左右。貴於旨不乖。中若理不可
通。則正之以梵本。譯人意近。則會之以舊經。言異
意同。何必廣引。言恒與智俱者。明智窮來際。文含
二義。一望前。謂雖在因中一地。而願力持一切地
功德。皆與智俱。盡未來際。不離一地。如一地。餘地
亦爾。是故因門盡於未來。但是一一諸位菩薩不
見作佛時。二望後。以盡未來之大智。入如來之果
海也雖有二義。順前義勝。
△二勝進果行德二。初
得果法。】

「了達諸佛希有廣大祕密之境。」

【入佛密境。此有二意。一佛即密境。以三業業具非

餘測故。謂非色現色。摩尼不能喻其多。非量現量。
應持不能窮其頂。不分而徧。一多不足異其體。全
為法身。一毛不可窮其際。此身祕密也。佛言聲也。
非近非遠。目連尋之無際。身子對而不聞。非自非
他。若天鼓之無從。猶谷響而緣發。無邊法海。卷之
在一言。無內圓音。展之該萬類。是謂佛口密也。意
則無私。成事等覺。尚不能知。密之至也。皆廣大無
涯。超絕奇特。故云希有。
二佛之密境。謂即一乘如
來知見禪定解脫深入無際帝網之境。時乃說之。
故云希有。久默斯要。甚為祕密。又權實隱顯。唯佛
方知。故云祕密。今洞見其源。故云了達。】

「善知一切佛平等法。」

【入佛平等。亦有二意。一佛佛平等。謂一切諸佛體
性平等。法身無二故。智慧平等。德無增減故。內用
平等。悲願普應故。二佛所證法平等。即第一義。此
二無二。稱此而了。故名善知。】

「巳踐如來普光明地。」

【明得佛位。謂佛有十地。如大乘同性經說。一甚深
難知廣明地。乃至第十名毗盧遮那藏海智地。此
十同是佛地。約德用成別。今普光明當其第一。普
即廣義光明。即明甚深難知。此文雖略。義在普中。
舉初攝後。理實皆踐。又普光明亦十地之總。總不
出於普法智光故。】

「入於無量三昧海門。」


【證佛三昧。謂海印等定。皆深廣如海。並通一實。故
得稱門。
△二起果用文有三業。】

「於一切處皆隨現身世法所行悉同其事。」

【一現佛身業。徧世同事。】

「總持廣大集眾法海。」

【二同佛意業。總持大法。】

「辯才善巧轉不退輪。」

【三得佛語業。能轉法輪。不退有四。一稱理不退。無
改說故。二應機不退。無虗發故。三利益不退。聞巳
必定故。四制伏不退。天魔外道不能動故。復有四
種不退。謂信位證念。今當第四念不退也。
△三二
行無礙德。謂引攝佛德。不礙修因故。文有五句。】

「一切如來功德大海咸入其身。」

【一引攝佛德。然有二義。一則行成攝果。二則諸佛
同加。】

「一切諸佛所在國土皆隨願往。」

【二隨佛徧生不揀淨穢也。】

「巳曾供養一切諸佛無邊際劫歡喜無倦。」

【三供佛集福。十方無邊。三世無際。此一切佛皆供
養故。歡慶有遇。不住福相故。長時無厭。】

「一切如來得菩提處常在其中親近不捨。」

【四長為輔翼。義通真應。】

「恒以所得普賢願海令一切眾生智身具足。」

【五悲願調生。不以偏小利物。唯以同體普願攝物。

令證菩提。方顯智體圓足。
△二總結多門。】

「成就如是無量功德。」

【無得而稱也。菩薩之德。焉言不可周。宜以類取。故
云如是無量。
△第二異生眾中。總三十九眾。相從
為三。第一雜類。諸神眾。第二八部四王眾。第三欲
色諸天眾。今初有十九眾。通名神者。靈祇不測故。
文皆三叚。初金剛神眾三。初標數辨類。】

「復有佛世界微塵數。」

【標數。】

「執金剛神。」

【辨類也。以執持此杵守護佛故。然一一類皆通有
所表。如地表心地。海表德海等。觀其歎德。則知通
意。今此表般若堅利。導於眾行。到彼岸故。
△二列
名結數。】

「所謂妙色那羅延執金剛神。」

【然諸眾立名。皆隨所得法門。為物立稱。那羅延者。
此云堅固。由見佛妙色皆不可壞。故受此名。】

「日輪速疾幢執金剛神。」

【見佛身毛。猶如日輪現種種光。速摧障惱故。名曰
幢。】

「須彌華光執金剛神。」

【見佛身光映蔽一切。猶如須彌顯于大海。神通等
法。如華開敷故。】

「清淨雲音執金剛神。」


【圓音隨類。如雷震故。】

「諸根美妙執金剛神。」

【現為世主。以美妙根。令物悟故。】

「可愛樂光明執金剛神。」

【智光演法。令愛樂故。】

「大樹雷音執金剛神。」

【寶飾妙相。如華嚴樹。方便警物。如雷震音。】

「師子王光明執金剛神。」

【福深相妙。炳著光明。如師子王處眾無畏。】

「密𦦨勝目執金剛神。」

【慈眼視物。為吉祥目。神通之𦦨。密現物前。】

「蓮華光摩尼髻執金剛神。」

【雨此嚴具及光明故。下諸眾。皆類此。知至得法處。
名當自顯。恐厭繁文。下略不釋。】

「如是等而為上首有佛世界微塵數。」

【△三攝德圓滿。十句分二。初二句總彰願行。】

「皆於往昔無量劫中恒發大願願常親近供養諸佛。」

【由昔願力。得預法會。常為親侍。】

「隨願所行巳得圓滿到於彼岸。」

【由今行滿故能徧侍。
△二八句別顯滿相。】

「積集無邊清淨福業。」

【福積淨業。】

「於諸三昧所行之境悉巳明達。」

【智達定境。事定之境。隨事百千。理定之境。即真如

實相。不思議定。則以無礙而為其境。今皆智照。故
云明達。】

「獲神通力隨如來住。」

【通隨佛住。】

「入不思議解脫境界。」

【入用難思。】

「處於眾會威光特達。」

【處眾超絕。】

「隨諸眾生所應現身而示調伏。」

【應物調生。】

「一切諸佛化形所在皆隨化往。」

【隨佛化形。】

「一切如來所住之處常勤守護。」

【護佛住處。
△二身眾神三。初標辨類。】

「復有佛世界微塵數身眾神。」

【有二義。一身。謂神之自身。眾即同生同名。及所隨
者。凡有其一。必更有二。共有其三。三故名眾。能所
合目。名身眾神。二約所主。謂此類神。專以變化多
身為佛事故。
△二列名結數。】

「所謂華髻莊嚴身眾神光(至)有佛世界微塵數。」

【△三攝德圓滿。】

「皆於往昔成就大願供養承事一切諸佛。」

【△三足行神三。初標數辨類。】

「復有佛世界微塵數足行神。」


【亦有二義。一謂依止足行眾生。及守護故。如下善
見比丘。足行之神。持華承足。故下德中。戀仰如來。
二足所行處。即道路神通。表修行履佛所行故。
△
二列名結數。】

「所謂寶印手足行神(至)有佛世界微塵數。」

【△三攝德圓滿。】

「皆於過去無量劫中親近如來隨逐不捨。」

【△四道場神三。初標數辨類。】

「復有佛世界微塵數道場神。」

【從所依所守得名。下諸神眾類。皆同此。言道場者。
非唯護佛道場。但有莊嚴道場之處。即於中護故。
下德中。願供養佛。表護萬行道場。及修行者故。
△
二列名結數。】

「所謂淨莊嚴幢道場神(至)有佛世界微塵數。」

【△三攝德圓滿。】

「皆於過去值無量佛成就願力廣興供養。」

【△五主城神三。初標數辨類。】

「復有佛世界微塵數主城神。」

【表行德防御法城心城故。如摩耶處說。
△二列名
結數。】

「所謂寶峯光耀主城神(至)有佛世界微塵數。」

【△三攝德圓滿。】

「皆於無量不思議劫嚴淨如來所居宮殿。」

【以巳德行。嚴佛宮殿者。一佛殿為所守之最。瑩飾

為尊佛故。二主伴善根。互融攝故。三瑩飾自心佛
安處故。
△六主地神三。初標數辨類。】

「復有佛世界微塵數主地神。」

【表深重願荷負行德故。亦表心地為依持故。
△二
列名結數。】

「所謂普德淨華主地神(至)有佛世界微塵數。」

【△三攝德圓滿。】

「皆於往昔發深重願常親近諸佛如來同修福業。」

【△七主山神三。初標數辨類。】

「復有無量主山神。」

【通表萬德高勝。性皆閑寂。別表智德最高故。
△二
列名結數。】

「所謂寶峯開華主山神(至)而為上首其數無量。」

【△三攝德圓滿。】

「皆於諸法得清淨眼。」

【云清淨眼者。名中多有光稱。
△八主林神三。初標
數辨類。】

「復有不可思議數主林神。」

【表以無漏智。導於眾行。森聳建立故。德中云。皆有
可愛光明。
△二列名結數。】

「所謂布華如雲主林神(至)而為上首不思議數。」

【△三攝德圓滿。】

「皆有無量可愛光明。」

【△九主藥神三。初標數辨類。】


「復有無量主藥神。」

【表行德伏惑。資益法身。若約利他。則三業不空。如
藥樹王故。下德中。性皆離垢。即伏惑去病也。仁慈
祐物。即進善補益也。
△二列名結數。】

「所謂吉祥主藥神(至)益氣明目主藥神。」

【總名主藥。藥既不同。神神各別。吉祥者。主香茅之
類也。清淨光明。謂乳石之流。名稱普聞。如藥樹王
雪山忍草等。明見十方。謂眼藥等。約法準之。】

「如是等而為上首其數無量。」

【△三攝德圓滿。】

「性皆離垢仁慈祐物。」

【△十主稼神三。初標數辨類。】

「復有無量主稼神。」

【稼者。樹五穀也。表萬行法味。資益自他。他益稱心
故。德中大喜成就。
△二列名結數。】

「所謂柔輭勝味主稼神(至)而為上首其數無量。」

【△三攝德圓滿。】

「莫不皆得大喜成就。」

【△十一主河神三。初標數辨類。】

「復有無量主河神。」

【即河伯之流也。表法河流注。潤益羣品。又於生死
瀑流。拯彼漂溺。江河淮濟。清濁俱河故。生死法流。
此皆神主。
△二列名結數。】

「所謂普發迅流主河神(至)而為上首有無量數。」


【△三結德圓滿。】

「皆勤作意利益眾生。」

【勤益生者。謂遇㳂流。則平波息浪。逢泝泳則微動
輕風。水性之屬。深止而住居。陸行之流。富生而應
釆。導百川而去害。灌萬頃而開利。為勤作意利益
眾生。約所表法。隨意消息。
△十二主海神三。初標
數辨類。】

「復有無量數海神。」

【即海若之輩。表具含萬德。一一皆深廣也。
△二列
名結數。】

「所謂出現寶光主海神(至)海潮雷音主海神。」

【三名遠塵離垢者。瑜伽八十六云。現斷煩惱。離故
遠塵。彼隨眠。離繫故離垢。今約近事。塵謂塵境。垢
即煩惱。六根對境。了彼性空。故曰遠塵。眾惑不行。
誠為離垢。心境相藉離垢。由於遠塵。】

「如是等而為上首其數無量。」

【△三攝德圓滿。】

「悉以如來功德大海充滿其身。」

【△十三主水神三。初標數辨類。】

「復有無量主水神。」

【通上河海等水。及雨露霜雪等也。表法水含潤等
多義理故。
△二列結數。】

「所謂普興雲幢主水神(至)而為上首其數無量。」

【△三攝德圓滿。】


「常勤救護一切眾生而為利益。」

【拯溺為救。濟危為護。謂巳溺邪見貪愛水者。救之。
將沈者護之。而為利益。即雲雨等潤。發生萬物也。
法合可知。
△十四主火神三。初標數辨類。】

「復有無數主火神。」

【即宋無忌之流也。以顯知慧火。燒煩惱薪。成熟善
品。破無明闇耳。
△二列名結數。】

「所謂普光𦦨藏主火神(至)而為上首不可稱數。」

【△三結德圓滿。】

「皆能示現種種光明令諸眾生熱惱除滅。」

【夫火有二能。一能為益。二能為損。今用益止損。表
法亦爾。示慧光以去闇。用益也。除惑苦之熱惱。止
損也。
△十五主風神三。初標數辨類。】

「復有無量主風神。」

【通表方便無住。無所不摧。別表如下。
△三列名結
數。】

「所謂無礙光明主風神(至)而為上首其數無量。」

【△三攝德圓滿。】

「皆勤散滅我慢之心。」

【△十六主空神三。初標數辨類。】

「復有無量主空神。」

【表法性空。別即離染。周徧等亦各如名辨。
△二列
名結數。】

「所謂淨光普照主空神(至)而為上首其數無量。」


【△三攝德圓滿。】

「心皆離垢廣大明潔。」

【若情塵亂起。翳本性空。智日高升。則情雲自卷。空
有日。而廓爾無際。智合理。而杳然無涯。故云爾耳。

△十七主方神三。初標數辨類。】

「復有無量主方神。」

【即東方青帝等類也。表顯邪正方隅。使行無迷倒。

△二列名結數。】

「所謂徧住一切主方神(至)而為上首其數無量。」

【△三攝德圓滿。】

「能以方便普放光明恒照十方相續不絕。」

【身智教光。無不引攝。名普放也。無時不放。所以稱
恒。如日周天。故云相續不絕。
△十八主夜神三。初
標數辨類。】

「復有無量主夜神。」

【表於無明黑暗。生死長夜。導以慧明。令知正路。
△
二列名結數。】

「所謂普德淨光主夜神(至)而為上首其數無量。」

【△三攝德圓滿。】

「皆勤修習以法為樂。」

【夜分亡寢。是曰勤修。翻彼長迷故。以法為樂。
△十
九主晝神三。初標數辨類。】

「復有無量主晝神。」

【於晝攝化。顯行德常明也。
△二列名結數。】


「所謂示現宮殿主晝神(至)而為上首其數無量。」

【△三攝德圓滿。】

「皆於妙法能生信解恒共精勤嚴飾宮殿。」

【先修正解。後勤正行。有信無解。增長無明。有解無
信。還生邪見。信因解淨解籍信深。晝之義也。上來
多主器界故。但名神。準梵本。除金剛神。餘皆女神。
表慈育故。菩薩同於彼類。以攝眾生。自下攝領有
情。皆受王稱。並是丈夫。
△第二八部四王眾。文有
八段。前四雜類。後四能統是天王。所統是八部。初
阿修羅王三。初標數辨類。】

「復有無量阿修羅王。」

【亦云阿素落。梵音楚夏耳。婆沙譯。為非天佛。地論
云。天趣所攝。以多行諂媚。無天實行故。曰非天。依
阿毗曇。亦鬼趣攝。諂曲覆故。正法念經。鬼畜二攝。
以羅睺阿修羅。是獅子子故。伽陀經。天鬼畜攝。具
上說故。由此或開六趣。或合為五。多好鬪諍。懷勝
負故。或居眾相山中。或居海下。如正法念。說然有
大力者。廣修福故。今之修福。有懷勝負諂媚心者。
多生其中。
△二列名結數。】

「所謂羅睺阿修羅王(至)妙好音聲阿脩羅王。」

【羅睺。此云攝惱。以能將手隱攝日月。令天惱故。二
毗摩。此云絲也。質多羅。種種也。謂此王。能以一絲。
幻作種種事故。】

「如是等而為上首其數無量。」


【△三攝德圓滿。】

「悉巳精勤摧伏我慢及諸煩惱。」

【實者。因果俱慢故。權應偏摧。非不斷餘。故云及也。

△二迦樓羅王三。初標數辨類。】

「復有不可思議數迦樓羅王。」

【昔云金翅。正云妙翅。以翅有種種寶色莊嚴故。此
就狀翻。若敵對翻。此云大嗉項。以常著龍於嗉中
故。此鳥能食魚龍七寶。然鳥及龍。各具四生。謂卵
胎濕化。後後勝前前。劣不能食勝。謂卵生鳥。不能
食胎等。勝能啗劣。化食四生。如增一辨。以化食化。
蹔得充虗。亦表菩薩攝生。故離世間品云。菩薩迦
樓羅如意為堅足。乃至搏撮人天龍。安置涅槃岸。

△二列名結數。】

「所謂大速疾力迦樓羅王(至)普音廣目迦樓羅王。」

【大速疾力者。增一中說。此鳥食龍。從金剛山頂鐵
杈樹下。入海取龍。水未合間。還至本樹。是為速疾。
大海處攝持力者。即是攝彼命將盡者食之。而龍
受三歸。及袈裟一縷在身。則不可取。菩薩亦爾。如
前引離世間品說。又出現云。攝取善根熟眾生。置
佛法中。此為命盡。若心有邪歸。斷見所覆則不可
取。普觀海者。即周四天下。求命盡龍。】

「如是等而為上首不思議數。」

【△三攝德圓滿。】

「悉巳成就大方便力普能救攝一切眾生。」


【大方便力。即雖了眾生空。而能入有。是十力止觀
也。普能救攝。即鼓生死大愛海水。取善根熟者。如
出現品說。
△三緊那羅王三。初標數辨類。】

「復有無量緊那羅王。」

【緊那羅者。此云疑神。謂頂有一角。形乃似人。面極
端正。見者生疑。為是人耶。為非人耶。因此立稱。依
雜心論。畜生道攝。亦云歌神。以能歌詠。是天帝執
法樂神。即四王眷屬。表菩薩示眾生形。而非眾生。
常以法樂。娛眾生故。
△二列名結數。】

「所謂善慧光明天緊那羅(至)而為上首其數無量。」

【△三攝德圓滿。】

「皆勤精進觀一切法心恒快樂自在游戲。」

【要勤觀察。則得法樂怡神。自他兼樂。為自在游戲。

△四摩睺羅伽王三。初標數辨類。】

「復有無量摩睺羅迦王。」

【摩睺羅伽。此云大腹行。即蟒之類。亦表菩薩。偏行
一切。而無行也。
△二列名結數。】

「所謂善慧摩睺羅伽王(至)而為上首其數無量。」

【△三攝德圓滿。】

「皆勤修習廣大方便令諸眾生永割癡網。」

【此類聾騃故。令方便捨癡。
△五夜叉王三。初標數
辨類。】

「復有無量夜叉王。」

【初一是北方天王。即毗沙門是也。若從能領。是天

眾攝。今從所領為名。然四王各領二部。從一立稱。
夜叉。此云輕捷。飛空速疾故。亦云苦活。此天又領
一部。名羅剎。此云可畏。
△二別名結數。】

「所謂毗沙門夜叉王(至)力壞高山夜叉王。」

【毗沙門者。此云多聞。以福德之名。聞四方故。此一
是天。夜叉之王。餘九是夜叉。夜叉即王。雖一是天。
又從所領。況九皆夜叉。故非天眾。下三例然。如龍
中娑竭羅王。豈是天耶。】

「如是等而為上首其數無量。」

【△三攝德圓滿。】

「皆勤守護一切眾生。」

【此類飛空噉人故。菩薩示為其王。翻加守護。亦令
愛見羅剎。不害法身慧命。
△六龍王三。初標數辨
類。】

「復有無量諸大龍王。」

【亦初一是天。即西方天王。此王主二部。謂龍。及富
單那。當單那者。此云熱病鬼也。
△二列名結數。】

「所謂毗樓博叉龍王(至)無熱惱龍王。」

【毗樓博叉唐三藏譯云醜目。毗樓醜也。博叉目也。
日照三藏譯云。毗。徧也。多也。樓者。具云嚕波。此云
色也。博吃叉。此云諸根也。謂眼等諸根。有種種色
故。以為名。此不必醜。娑竭羅。此云海也。於大海中。
此最尊故。獨得其名。德又迦。舊云多舌。以嗜語故。
正云能害。害於所害。德叉者。能害也。迦者。所害也。

謂若瞋噓視。人畜皆死也。無熱惱者。即阿耨達池
之龍也。諸龍有四熱惱。今皆離故。四熱。至下當釋。
智度論云。此龍。是七地菩薩。須彌藏經云。是馬形
龍主。又一切龍。總有五種形類。一象形。善住龍王
為主。二蛇形。難陀龍王為主。三馬形。阿那婆達多
龍王為主。四魚形。婆樓那龍王為主。五蝦蟇形。摩
那斯龍王為主。】

「如是等而為上首其數無量。」

【△三攝德圓滿。】

「莫不勤力興雲布雨令諸眾生熱惱消滅。」

【外則雲行雨施。散去炎毒。內則慈雲廣被。法雨普
霑。散業惑之熱惱。
△七鳩般茶王三。初標數辨類。】

「復有無量鳩槃茶王。」

【初一是南方天王。即毗樓勒叉。此云增長主。謂能
令自他。善根增長故。此王更領一部。謂薜茘多。
薜茘多者。此云厭魅鬼。餘如音義。
△二列名結
數。】

「所謂增長鳩槃茶王(至)而為上首其數無量。」

【△三攝德圓滿。】

「皆勤修學無礙法門放大光明。」

【此類。障礙深重故。偏明無礙。自學權實無礙。法界
智光。以利眾生。
△八乾闥婆王三。初標數辨類。】

「復有無量乾闥婆王。」

【乾闥婆。此云尋香。謂諸樂兒不事生業。但尋諸家

飲食香氣即往。設樂求食自活。因此世人。號諸樂
人。為乾闥婆。彼能執樂故。以名焉。亦云食香。止十
寶山間。食諸香粖。即帝釋執樂神也。帝釋須樂。此
王身有相現。提頭賴咤。即東方天王。此云持國。謂
護持國王。安眾生故。此從所領為名。更領一部。名
毗舍闍。此云噉精氣。謂噉有情及五穀精氣故。
△
二列名結數。】

「所謂持國乾闥婆王(至)而為上首其數無量。」

【△三攝德圓滿。】

「皆於大法深生信解歡喜愛重勤脩不倦。」

【大法。即大緣起法也。信解故歡喜。深心故愛重。既
歡既重。故不替修行。
△第三欲色諸天眾。天者。自
在義。光明義。清淨義。智論云。天有三種。一人天。謂
帝王。二生天。謂欲色等。三淨天。謂佛菩薩第一義
天。今通後二。然諸天壽之長短。身之大小。衣服輕
重。宮殿勝劣。俱舍十一。及瑜伽等論。起世等經。皆
廣辨之。恐繁不敘。文中先有七段。明欲界天。後有
五段。明色界天。前中即分為七。初月天子三。初標
數辨類。】

「復有無量月天子。」

【月者。缺也。有虧缺故。下面頗胝迦寶水精所成能
冷能照。表菩薩得清涼慈。照生死夜。如云菩薩清
涼月等。
△二列名結數。】

「所謂月天子(至)大威德光明天子。」


【初一是總。雖標總稱。即受別名。下皆準此。】

「如是等而為上首其數無量。」

【△三攝德圓滿。】

「皆勤顯發眾生心寶。」

【水珠見月。則流潤發光。淨心遇緣。則慈流智發。生
了既發正因顯然。生由性成。則了非外入。生與不
生無二。發乃發其本心故。顯發雙辨。
△二日天子
三。初標數辨類。】

「復有無量日天子。」

【日者實也。常充實故。下面亦頗胝迦寶火精所成。
能熱能照。表菩薩智照故。又日以陽德。月以陰靈。
一能破暗。表根本破惑。一能清涼。表後得益物。又
依寶性論。法日有四。一破暗如慧。二照現如智。三
輪淨如解脫。四上三不相離。如同法界也。
△二列
名結數。】

「所謂日天子(至)普光明天子。」

【可畏敬幢者。為惡者畏其照明。為善者敬其辨業。
以斯超出故。以名幢。】

「如是等而為上首其數無量。」

【△三攝德圓滿。】

「皆勤修習利益眾生增其善根。」

【居者辨業。成就本行等利益也。生長穀稼。開敷覺
華等。為增長善根。如出現品。
△三三十三天王三。
初標數辨類。】


「復有無量三十三天王。」

【佛地論等皆言。妙高山四面。各有八大天王。帝釋
居中。故有三十三也。下釋天名。皆依佛地。
△二列
名結數。】

「所謂釋迦因陀羅天王(至)自在光明能覺悟天王。」

【釋迦。能也。因陀羅。主也。具足應云釋迦提桓因陀
羅提桓天也。即云能天主。撫育勸善。能為天主故。
更有異釋。如音義說。】

「如是等而為上首其數無量。」

【△三攝德圓滿。】

「皆勤發起一切世間廣大之業。」

【發起廣大業者。令修普賢行故。以此天居地天之
頂。總御四洲。雖勝事頗多。猶懼修羅之敵。若修善
者眾。則天侶增威。苟為惡者多。則諸天減少。故多
好勸發。況受佛付屬。大權應為。至如堅常啼之心。
施雪山之偈。成尸毗大行。破盧志巨慳。談般若於
善法堂中。揚大教於如來會下等。皆是發起廣大
業也。
△四須夜摩天三。初標數辨類。】

「復有無量須夜摩天王。」

【須者。善也妙也夜摩時也。具云善時分天。論云。隨
時受樂。故名時分。又大集經。此天用蓮華開合。以
明晝夜。又云。赤蓮華開為晝。白蓮華開為夜。故云
時分也。隨此時別。受樂亦殊故。論云隨時受樂也。

△二列名結數。】


「所謂善時分天王(至)而為上首其數無量。」

【△三攝德圓滿。】

「皆勤修習廣大善根心恒喜足。」

【喜足在於第四。今慕上而修。
△五兜率天王三。初
標數辨類。】

「復有不可思議數兜率陀天王。」

【兜率陀。此云喜足。論云後身菩薩。於彼教化。多修
喜足之行故。得少意悅為喜。更不求餘為足。
△二
列名結數。】

「所謂知足天王(至)而為上首不思議數。」

【△三攝德圓滿。】

「皆勤念持一切諸佛所有名號。」

【彼天。是諸佛上生之處故。令脩念佛三昧也。召體
曰名。響頒人天為號。通號別號。皆悉念也。不計一
方。故云一切。以諸如來同一法界。體德均故。念即
明記而慧逾增。持而不忘故無間斷。以佛為境。何
五塵之能惑哉。
△六化樂天王三。初標數辨類。】

「復有無量化樂天王。」

【論云。樂自變化。作諸樂具。以自娛樂。又伹受自所
化樂。不犯他故。名為善化也。變謂轉變。轉麤為妙。
化謂化現。無而忽有。
△二列名結數。】

「所謂善變化天王(至)而為上首其數無量。」

【△三攝德圓滿。】

「皆勤調伏一切眾生令得解脫。」


【以出世化。故得解脫。
△七他化自在天王三。初標
數辨類。】

「復有無數他化自在天王。」

【論云。令他化作樂具。以自娛樂。顯巳自在故。
△二
列名結數。】

「所謂得自在天王(至)因陀羅力妙莊嚴光明天王。」

【寂靜境門者。境為入理之處。即是門也。根無躁動
故稱寂靜。根即門也。根無取著。方見境空。合為門
也。故鴦掘經云。明見來入門。具足無減修。】

「如是等而為上首其數無量。」

【△三攝德圓滿。】

「皆勤修習自在方便廣大法門。」

【物我自在。即廣大法門。
△第二色界諸天。眾有五
眾。以第四禪有二眾故。然四靜慮。攝天多少。下經
頻列。至十藏品。當會釋之。多依十八。初二三禪。各
攝三天。皆舉最上。以勝攝劣故。但列一下文說頌。
徧觀諸天。第四靜慮。自攝九天。上五小乘聖居。非
此正被異生位中。廣果至極故。今列之。大自在天。
三千界主。所以別列。初大梵天王眾三。初標數辨
類。】

「復有不可數大梵天王。」

【佛地論云。離欲寂靜。故名為梵。具云梵摩。此云清
潔寂靜。謂創離欲染。故名清潔。得根本定。名為寂
靜。
△二列名結數。】


「所謂尸棄天王(至)悅意海音天王。」

【尸棄。此云持髻。謂此梵王。項有肉髻。似螺形故。亦
名螺髻。或云火頂。以火災至此故。貌如童子。身白
銀色。衣金色衣。禪悅為食。】

「如是等而為上首不可稱數。」

【△三攝德圓滿。】

「皆具大慈憐愍眾生舒光普照令其快樂。」

【本修慈心。得生梵世。等流相續。還慜眾生。好請轉
法故。智光照物。不為汙行故。身光發揮。若有遇之。
身心悅樂。
△二光音天三。初標數辨類。】

「復有無量光音天王。」

【二禪第三天也。智論亦云。第二禪通名光音。彼天
語時。口出淨光故。有云。彼無尋伺。言語亦無。用光
當語。故名光音。瑜伽。名極光淨。謂淨光徧照自他
處故。
△二列名結數。】

「所謂可愛樂光明天王(至)而為上首其數無量。」

【△三攝德圓滿。】

「皆住廣大寂靜喜樂無礙法門。」

【定生喜樂。離尋伺故。得寂靜名。然凡得之。捨動求
靜故。非廣大味定之喜。非無礙法。今菩薩。即動而
靜。不散不味。是為廣大無礙法門也。
△三徧淨天
三。初標數辨類。】

「復有無量徧淨天王。」

【此天。離喜身心徧淨故。
△二列名結數。】


「所謂清淨名稱天王(至)而為上首其數無量。」

【△三攝德圓滿。】

「悉巳安住廣大法門於諸世間勤作利益。」

【身心徧淨。未為廣大。物我無二。普益世間。方為廣
大也四廣果天三。初標數辨類。】

「復有無量廣果天王。」

【即第四禪。第三天於異生善果此最廣故。所有功
德。勝下三故。
△二列名結數。】

「所謂愛樂法光明幢天王(至)而為上首其數無量。」

【△三攝德圓滿。】

「莫不皆以寂靜之法而為宮殿安住其中。」

【此天。離八災患。世中最寂。今以實智。住本寂之宮。

△五大自在天三。初標數辨類。】

「無有無數大自在天王。」

【梵云摩醯首羅。是也。於三千界最自在故。智論第
二云。此天。有八臂三目。乘白牛。執白拂。一念之間。
能知大千雨滴。下經同此。智論第一。過五淨居。有
十住菩薩住所。亦詺淨居。號大自在天王。又三乘
中。立此為淨土。是報身所居。約實但是第十地菩
薩。攝報之果多作彼王耳。
△二列名結數。】

「所謂妙𦦨海天王(至)而為上首不可稱數。」

【△三攝德圓滿。】

「皆勤觀察無相之法所行平等。」

【三千界頂。非無相不超。非離相求故。所行平等。然

上釋名歎德。多從義便。以順類殊。若約實德。無不
互有。皆可虗求。】

大方廣佛華嚴經疏卷第六
