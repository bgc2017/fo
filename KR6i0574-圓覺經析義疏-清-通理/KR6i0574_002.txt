











圓覺經析義疏卷第二
賢宗後學　通理　述
嗣法門人　心興　較訂

△二正宗分(出本經之正義。明當教之宗源)四。一三問三答生信
分。二兩問兩答開解分。三四問四答教修分。四一
問一答示果分。初三。一普賢章。二普眼章。三金剛
藏章。初三。一普賢請問。二師資緣合。三酧請答問。

初二。一正請二顯慇。初三。一具儀總請。二持難別
質。三結問方便。初。

「於是普賢菩薩在大眾中(至)清淨境界云何修行。」

【此章以普賢為主。(以上章文殊表智。此章普賢表行。顯智行相成。如目足更資。雖
遠可到也)餘眾皆伴。故云在大眾中。三業䖍誠。具照文
殊章釋。除現會疑。利末世修。要須同體之悲。故稱
大悲世界。願為此會等。請除現會疑也。及無末世
等。請利末世修也。修大乘者。揀非小機。聞此圓覺
清淨境界。顯是一乘頓教機故。圓覺即是一心。清
淨境界。偏指心真如門。文殊章所謂圓照清淨覺
相是也。云何修行者。且約觀行修習為問。意謂佛
前所說。知是空華。即無輪轉。亦無身心受彼生死。
此約上根利智。一念頓悟。當下頓了生死。至若中
下之流。不假觀行修習。必難悟入。故總問云何修
行。仍冀頓悟也。具儀總請竟。
△二持難別質。】

「世尊若彼眾生知如幻者(至)令忘想心云何解脫。」

【別質有三義。一謂若彼眾生。知一切無明身心。皆
如空華。即是知如幻者。謂彼能知一切無明身心。
皆如幻無實故。若爾則四大假合之身。六塵緣影
之心。亦皆如幻無實。云何以如幻無實之身心。還
修治於如幻無實之無明。其猶以水洗水。水益多
而終難盡。反資無明。亦何益哉。此一質也。二謂縱
若無明幻性。一切盡滅。則亦無有身心。以身心原
以無明有故。故上句稱無明為幻性。以其能生身

心等。一切如幻法故。則無有心。應是則無身心。或
翻譯騰錄時。誤身字為有字耳。然既無有身心。縱
理由頓悟。誰為歷事修行。云何如來。尋常復說歷
事修行。淨治如幻之無明。以成正果。其猶以空合
空。空無益而合無功。修行徒勞。安所為乎。此二質
也。三謂若諸眾生。聞說如幻。即知無實。本來不用
修行。謂觀行事修。二種修行。皆不用也。果其爾者。
則一切眾生。常在生死。既常在生死。則起惑造業。
造業受報。一念善。天上人間。一念惡。地獄三途。惑
業襲襲。報應綸綸。塵沙劫波。莫之遏絕。故云常居
幻化。謂不假觀行。無能頓悟。曾不了知。如幻境界。
不歷事修。無明宛爾。令妄想心。云何解脫。心尚不
能解脫。何況於身。益應繫縛。恁麼則舉世皆成夢。
誰為大覺人。此三質也。三執既陳。二修必要。鉤深
索隱蔑以加矣。微普賢孰能與於此也。持難別質
竟。
△三結問方便。】

「願為末世一切眾生(至)令諸眾生永離諸幻。」

【前總請通為現未。此結請偏為未來。良以現會有
疑是權。末世誤修堪悲故。作何方便者。觀行事修。
皆為方便。二者不知所用。故以作何問之。漸次修
習者。先用觀行。次依事修。由觀行故。一念頓悟。當
下了知如幻境界。由事修故。漸次磨礪。令妄想心
歷位解脫。永離諸幻。端在是矣。普賢乃過來人也。
為憐末世眾生。故推不知。而備悉具問。正問竟。
△

二顯慇(請必至三者。顯慇勤故)。】

「作是語巳五體投地如是三請終而復始。」

【義準文殊章釋。後十章皆倣此。普賢請問竟。
△二
師資緣合二。一師與資合。二資與師合。初。】

「爾時世尊告普賢菩薩言(至)汝今諦聽當為汝說。」

【當場一問。現未具益。故重言善哉。以讚美之。諸菩
薩。權示有疑。末世眾。修習多誤。皆為所為。非普賢
不能為。故以乃能讚之。修習上義稍不足。應加問
於如來四字。蓋翻譯者意到文不到故。聞說如幻。
即觀諸法如幻。時至頓悟如幻。當下一念不動。即
是如幻三昧。修習之時。又有方便漸次。眾生依之。
得離諸幻。此亦世尊如其所問。而為之讚故。誡以
諦聽者。令其為物示軌。非普賢不諦聽也。許以當
說者。令知不負所問。正見其與資合耳。師與資合
竟。
△二資與師合。】

「時普賢菩薩奉教歡喜及諸大眾默然而聽。」

【奉教喜聽。即是與師合也。師資緣合竟。
△三酬請
答問二。一長行。二偈頌。初三。一答總問。二釋別質。
三答結請。初。】

「善男子一切眾生種種幻化(至)幻華雖滅空性不壞。」

【前釋圓覺即是一心。今言妙心者。以其具含真如
生滅二門。攝盡世間。出世間法。互相涉入。無障無
礙故也。據前普賢問云。聞此圓覺清淨境界。云何
修行。是雖舉圓覺。乃偏約真如門問。然真如無可

修行。故世尊約生滅門。合根本圓覺而總答之。意
謂種種幻化。如身心無明等。皆生如來圓覺妙心。
所謂性海緣起是也。猶如空華等。說喻以明。空華
喻種種幻化。從空而有。喻性海緣起。若爾直須以
觀行力。悟得緣起無性。覺體常圓。如彼幻化雖滅。
空性不壞。此先以觀行修行。答普賢總問意也。答
總問竟。
△二釋別質。】

「眾生幻心還依幻滅(至)諸幻雖盡不入斷滅。」

【據前普賢第一質意云。若彼眾生。知一切無明身
心。皆如空華。則是知如幻者。若爾則身心亦幻。設
更歷事修。云何以幻還修於幻。故世尊以此釋云。
眾生幻心。還依幻滅。幻心即是無明。以根本無明。
枝末無明。皆是妄想心故。還依幻滅者。謂眾生無
明幻心。還依幻妄之身心。進歷事修而得滅故。此
釋第一質也。據前普賢第二質意云。觀行既歷。復
進事修。自應修心無明。一切盡滅。若其爾者。則無
有心。誰為修行。云何如來。尋常復說。理由頓悟。事
必漸修耶。故世尊以此釋云。諸幻盡滅。覺心不動。
然此猶是依幻說覺。亦名為幻。何故亦名為幻。以
若說有覺。猶未離幻。以是對待法故。然亦不可說
無。以說無覺者。亦復如是。蓋以無之於有。亦對待
法也。以是義故。幻滅名為不動。由不動故。方能入
纏垂手。教化眾生。建立水月道場。大作空華佛事。
降伏鏡裏魔軍。證取夢中菩提。是名深修如幻之

行。此釋第二質也。據前普賢第三質意云。若諸眾
生。聞說如幻。即知無實。本來不用修行。果其爾者。
則於生死中。常居幻化。蓋以不假觀行。曾不了知
如幻境界。不歷事修。令妄想心。云何解脫。故世尊
以善男子等釋之。於中有法說。有喻明。法說中。言
一切菩薩。指現會發清淨心者。末世眾生。指未來
發清淨心者。應當遠離等三句。總釋顯決定當修
也。蓋普賢意。恐末世眾生。以為聞說如幻。即知無
實。何必修行。故前言本不修行。今世尊以應當遠
離等為釋者。意顯一切幻化。虗妄境界。務須修行
而遠離之。幻化虗妄境界。該法甚富。故置一切之
言。如彼無明身心。依正凡聖等皆是也。如此等法。
務須修行遠離者。蓋由遠離不易。要在堅固執持
遠離之心。不肯放捨。或理觀頓遣。如夢枷鎻。窹則
巳離。或事修漸遣。如遺怨家。時時防犯。設不修行。
如何能也。然此且約以心遣幻。果其幻滅。此心亦
無所用。設存此心。猶是淨眼中翳。亦如幻者。故應
亦復遠離。直解云。此遣第一重能離之心也。次言
遠離為幻者。謂上以知心如幻。重起遠離。若心既
不有。此重離亦無所用。設若存此重離。如粗翳既
離。靠眼之細翳猶存。仍為是幻。故應亦復遠離。直
解云。此遣第二重離心之離也。此下又言離遠離
幻者。謂上以遠離為幻。復起遠離以遣之令化。若
遠離巳化。則上之所謂離遠離者。如淨目之虗光。

亦名為幻。故應亦復遠離。直解云。此遣第三重離
遠離之離也。得無所離者。無可遣故。既無可遣。猶
如淨目真精。故云即除諸幻。文殊章所稱圓照清
淨覺相。即指此也。又此段後後。遣於前前。統論共
有四重。謂第一以幻心遣幻境。故云遠離一切幻
化虗妄境界。(所遣幻境)由堅執持遠離心故。(能遣幻心)此名
正遣。第二以遠離遣幻心。故曰心如幻者。(所遣幻心)亦
復遠離。(能遣遠離)此名遣正。第三以遠離遣遠離。故曰
遠離為幻。(所遣遠離)亦復遠離。(能遣遠離)此名疊遣第四以
極遠離遣離。故曰離遠離幻。(所遣離遠離者)亦復遠
離。(能遣之極遠離)此名遣之又遣。自後則無可遣。永無有
幻。故曰得無所離。即除諸幻。諸幻盡處。即是淨覺
真如。楞嚴云諸可還者。自然非汝。不汝還者。非汝
而誰。即斯意耳。喻明中云。譬如鑽火者。若論鑽字。
從金似是以鐵鑽。鑽木求火。今下云兩木相因。則
能鑽所鑽。俱是用木。按五行木能生火。亦必相因
方生。此喻幻化虗妄境界。如無明生身心。身心起
無明。循環往復。無有窮巳。故以相因喻之。火出木
盡。喻幻心遣幻境。所謂正遣是也。灰飛者。木盡成
炭。炭熟灰飛。然炭不頓熟。灰必漸飛。喻心如幻者。
亦復遠離。遠離為幻。亦復遠離。離遠離幻。亦復遠
離。所謂遣正疊遣。遣之又遣是也。烟滅者。謂上以
灰覆。是炭猶未熟。尚有微烟。今既灰巳飛盡。炭巳
熟盡。烟巳滅盡。喻得無所離。即除諸幻。所謂遣至

無可遣。永無有幻是也。上是喻明。下乃以法結合。
以幻修幻者。統該前之四重。謂以後後幻。修前前
幻也。諸幻雖盡。不入斷滅者。顯出淨覺真如心故。
此釋第三質也。釋別質竟。
△三答結請。】

「善男子知幻即離不作方便(至)如是乃能永離諸幻。」

【若如我所說。則知幻即離。不作方便。離幻即覺。亦
無漸次。釋其義者。謂既知是幻。但自不著。以不著
即離。故云知幻即離。是不須更作方便以離幻也。
離幻即覺。亦無漸次者。謂既巳知幻即離。則離無
所離以離於幻也。既離於幻。圓覺妙心。昭昭不昧。
故云離幻即覺。何勞漸次修證為哉。故云亦無漸
次。雖然但屬理觀。未涉事修。所謂理由頓悟。乘悟
併銷是也。重起事相修行。如是乃能永離諸幻。所
謂事非頓除。因次第盡是也。長行竟。
△二偈頌二。
一標頌。二正頌。初。】

「爾時世尊欲重宣此義而說偈言。」

【自此以下十一章標頌。俱準文殊章可知。
△二正
頌三。一頌答總問。二頌釋別質。三頌答結請。初。】

「普賢汝當知一切眾生(至)虗空本不動。」

【圓覺心者。即是淨圓覺心。此心均稟同賦。凡聖一
如。而今言諸如來者。以眾生迷之。而諸佛獨能證
之。如裴相序云。終日圓覺而未嘗圓覺者。凡夫也。
欲證圓覺而未極圓覺者。菩薩也。具足圓覺而住
持圓覺者。如來也。餘義俱於長行中釋。
△二頌釋

別質。】

「幻從諸覺生幻滅覺圓滿(至)木盡火還滅。」

【初三句。合頌釋前二質。幻指二種無明。及與身心。
無明是生妄之心。長行云。眾生幻心是也。身心是
所生之妄。然既皆從覺生。即能障覺。設欲顯覺。務
須以現前身心。進修事行。除滅能生無明。長行云。
還以幻滅是也。偈頌文稍不足。今約長行之義補
之。此約義略頌釋第一質也。幻滅覺圓滿者。果其
幻滅。仍復絕諸對待。(依幻說覺。依有說無。皆為對待)則覺性圓滿。
圓滿故無空無隙。動至何所。故曰覺心不動。由不
動故。所以能入廛垂手。教化眾生。此亦約義略頌
釋第二質也。若彼二句。釋見長行。常應遠離幻者。
長行云。應當遠離一切幻化虗妄境界。由堅執持
遠離心故。今偈中幻之一字。即該長行一切幻化
虗妄境界。應遠離三字。即是長行應當遠離。常之
一字。即該長行由堅執持遠離心故。此約義略頌
幻心遣幻境也。(是名正遣)諸幻悉皆離一句。義皆遣正。
(長行云。心如幻者。亦復遠離)疊遣。(長行云。遠離為幻。亦復遠離)遣之又遣。(長行
云。離遠離幻。亦復遠離)以至無可遣。永無有幻。(長行云。得無所離。即除諸
幻)皆約義略頌也。如木中生火。木盡火還滅。(長行云。譬
如鑽火。兩木相因。火出本盡。灰飛烟滅)亦略頌耳。結合之義不頌。此
幻義略頌。釋第三質也。
△三頌答結請。】

「覺則無漸次方便亦如是。」

【覺則無漸次。是超頌長行離幻即覺。亦無漸次。方

便亦如是。是追頌長行。知幻即離。不作方便。此單
頌理由頓悟。不頌事必漸修者。以此經是一乘頓
教。示偏重也。普賢章竟。

△二普眼章三。一普眼代請。二師資緣合。三酬請
答問。初三。一眾中具儀。二備陳問詞。三至三顯慇。
初。】

「於是普眼菩薩在大眾中(至)長跪叉手而白佛言。」

【此中以普眼為主。(具儀普眼。問乃備故)餘眾皆伴。故云在大
眾中。具儀之意。准前可知。
△二備陳問詞。】

「大悲世尊願為此會(至)末世眾生假說方便。」

【初正以備陳。急欲求佛憐愍。故稱大悲世尊。此會
菩薩。指現前新學。末世眾生。指未來初心。願為及
為者。以是當被機故。菩薩修行漸次者。謂此等菩
薩。應修何等觀行。觀行難以遽修。最初入手。必有
漸次當急。故先請令知。思惟者。用心參究。眾生不
知。故代問云何思惟。住持者。不被境遷。眾生不能。
故代問云何住持。眾生未悟者。未大開悟。必求大
開。故代問作何方便。普令大開大悟。蓋必求事事
無礙。周徧含融觀也。
○世尊下。反顯問由。恐謂時
節若至。其理自彰。何勞預為致問。故當機口稱世
尊而言。若彼眾生等。以反顯之。彼眾生者。仍指現
前新學。未來初心。正方便者。即指修行漸次。如楞
嚴三漸前二。不爾。則入手無門。思惟。如楞嚴違其
現業。不爾。則覺路難通。雖聞如幻。靡脫堅執。故曰

心生迷悶。此三昧。即是如幻三昧。如前普賢章云。
種種幻化。皆生如來圓覺妙心。乃至云一切菩薩。
及末世眾生。應當遠離一切幻化。虗妄境界。由堅
執持遠離心故。心如幻者。亦復遠離。遠離為幻。亦
復遠離。離遠離幻。亦復遠離。得無所離。即除諸幻。
此中末二句。即是三昧成就。若無正方便。正思惟。
何以至此。故曰心生迷悶。迷者。迷於有我。我相所
亂故。悶者。悶於有法。法相所覆故。我相所亂。法相
所覆。由此於圓覺不能悟入。如是則正方便。正思
惟之二問。其勢有不能巳也。
○願興下。總以結請。
大慈與開悟之樂。大悲拔迷悶之苦。故以願興為
請。假說方便者。不是單請漸次。蓋通約正住持等。
皆為方便。良以圓覺本有。我法元空。實不假於方
便。其如現會根有利鈍。末世惑有厚薄。根利惑薄
者。聞此三昧。巳搖鞭影。根鈍惑厚者。心生迷悶。不
入圓覺。是故普眼以假說方便為請。蓋是求佛於
無方便中權巧施設。假立方便名言。令現會。及末
世。釋其迷悶。悟入圓覺性也。備陳問詞竟。
△三至
三顯慇。】

「作是語巳五體投地如是三請終而復始。」

【准前可知。普眼代請竟。
△二師資緣合二。一師與
資合。二資與師合。初。】

「爾時世尊告普眼菩薩言(至)汝今諦聽當為汝說。」

【初讚其所問。重讚善哉者。現未俱益故。三漸中前

二。為漸次第三為思惟。住持為保任。此是讚其所
問總相。種種方便者。兼總帶別而統讚之。如漸次
思惟等。各具一切差別相故。
○汝今下。誡聽許說。
正見其與資合耳。師與資合竟。
△二資與師合。】

「時普眼菩薩奉教歡喜及諸大眾默而聽。」

【釋義准前可知。師資緣合竟。
△三酬請答問二。一
長行。二偈頌。初二。一約妄盡還覺以酬請。二約修
習成益以答問。初二。一妄盡還淨覺。二隨順還圓
覺。初二。一酬修行漸次請。二酬思惟住持請。初。】

「善男子彼新學菩薩(至)安處徒眾晏坐靜室。」

【初酬修行請新學菩薩。指現前新學。末世眾生。指
未來初心。此二既是新學初心。便云欲求如來淨
圓覺心者。以是如來本起因地法故。直心正念真
如。便能遠離諸幻。欲求淨圓覺心。非此不可。故以
應當誡之。
○先依下。酬漸次請。行遠自邇。登高自
卑。欲求淨圓覺心。亦應有先依者。奢摩他。此云止。
謂止一切不應行事。並一切不應動念。楞嚴除其
助因。亦此中攝。佛於因地之中。亦先依此。故云如
來奢摩他行。禁戒者。條分縷析。難盡多種。若約其
最所嚴禁者。大則十重。小則四重。楞嚴刳其正性。
亦此中攝。持而云堅者。如惜浮囊。絲毫無容犯故。
徒眾者。從學法侶。令其四事不闕。無所忮求。名曰
安處。處猶住也。設不令其安處。於自禪觀時。未免
有所擾故。晏坐者。晏安而坐。所謂身體及手足。靜

然安不動。其心常憺怕。未曾有散亂。然此雖因安
處徒眾。外無所擾。亦質由於堅持禁戒。內無所動。
此且約因戒生定。以為入觀之方便門也。靜室者。
清淨房室。望下即是觀堂。望上即是坐禪之處。離
腥羶。絕闠閙。故云靜也。酬修行漸次請竟。
△二酬
思惟住持請二。一正思惟。二正住持。初二。一觀身
是幻。二觀心是幻。初。】

「恒作是念我今此身(至)和合為相實同幻化。」

【大疏云。恒作是念者。行住坐臥。一切時中。常如是
觀也。我今此身者。執受既堅。故先觀也。四大和合
者。堅濕暖動。假合為身。愚謂。此且總觀。髮毛等。乃
次第別觀。髮亦毛屬。惟頭上者稱髮。其餘渾以毛
稱。爪者。指之甲。齒者。牙之對。觀齒即兼牙矣。皮者。
肉之表。亦包肉之皮。肉者皮之襯。亦襯皮之肉。筋
者肉之力。骨者肉之核。亦支肉之骨。髓者骨中之
脂。腦者頂中之髓。垢者身之垢膩。色者身之顏色。
此上皆有形有質。故云皆歸於地。歸屬也。此約義
相屬地。非約死後歸地也。唾口液也。從口而垂曰
唾。涕亦液屬。從鼻出者為涕。膿血肉潰變也。通身
流潤名血。血之精華。內會者為津。外泄者名液。涎
沫皆唾之病也。粘纖聯墜者為涎。浮聚口角者為
沫。咳嗽喉出者名痰。悲泣目出者名淚。精氣者腎
精有力。大便不取其滓。與小便同取其利。此上皆
有濕有潤。故云皆歸於水。暖氣者。通身暖相和氣。

歸火者。原從火大中來故。動轉者。通身動作運轉。
歸風者。原從風大中來故。歸地。歸水。例此可知。如
楞嚴八還。皆向來處還。今經四歸亦向來處歸。但
彼以各還顯有性。而此以各歸顯無身。故次下。即
云四大各離。妄身當在何處。又大疏云。四大皆言
歸者。此身本合四大成故。如寶積經云。此身生時。
與其父母四大種性。一類歌邏身。若唯地大。無水
界者。譬如有人。握乾[麩-夫+少]灰。終不和合。若唯水大。無
地界者。譬如油水無有堅實。即便流散。若唯地水。
無火界者。譬如夏月。陰處肉團。無日光照。則便爛
壞。若唯地水火。無風界者。則不增長。四大各離者。
正觀之時。各有所歸。即名為離。愚謂。離則無身。故
世尊假言以徵。妄身當在何處。實顯其無處也。處
尚不有。體復何云。故曰即知此身。畢竟無體。和合
者。四大和合。為相者。幻妄稱相。相即無相。故曰實
同幻化。觀身是幻竟。
△二觀心是幻。】

「四緣假合妄有六根(至)畢竟無有緣心可見。」

【承上巳知身問幻化。如何復有根塵及識心耶。故
云四緣假合。(云云)四緣者。見聞覺知。以四性皆有
能緣義故。假合者。假合於身。妄有六根者。見為眼
根。聞為耳根。覺為鼻舌身根。(三根皆合中知。總名為覺)知為意
根。此先有六根也。六根四大者。因有六根。復對外
之四大。然內之四性。既可分為六根。外之四大。亦
可分為六塵。(色聲香味觸法)此次有六塵也。中即是內。中

外合成者。謂內根外塵。合成十二處也。妄有緣氣
者。緣氣即是六識。(以六識雖妄。居然有見聞覺知。之氣分故)於中積聚
者。於內根外塵之中。積聚不散。此後有六識也。似
有緣相者。似有能緣之相。假名為心者。似有則非
真。如上所稱妄有緣氣者以此。然根塵識三。雖同
屬妄有。而起惑造業。惟六識力強。急欲令其觀識
虗妄。故重呼善男子以告之。俾留意也。此虗妄心。
即指六處識心。托塵似現。故曰若無六塵。則不能
有。即彼外之六塵。亦是四大假合。若四大分解。則
無塵可得。據此則於根塵識中。能緣之根。所緣之
塵。各歸散滅。(以塵既不緣。根無所偶。皆同散滅故)內外不成。中云何
立。故曰畢竟無有緣心可見。畢竟者。決定義。諺云。
到底無有。是也。文殊章。佛釋無明義云。一切眾生。
從無始來。種種顛倒。(指我法二執。各有分別俱生。均名顛倒)妄認四
大。為自身相。六塵緣影。為自心相。今既觀身如幻。
觀心如幻。自是不復妄認。顛倒日損。而正見日益
矣。總結正思惟竟。
△二正住持四。一正說。二喻明。
三法合。四結示。初(雖云知幻即覺。唯恐不能住持故先正說。謂正說住持義也)。】

「善男子彼之眾生(至)幻滅滅故非幻不滅。」

【善男子者。呼當機菩薩而告之也。彼之眾生。指彼
求淨圓覺之人。求淨圓覺。須先觀身如幻。如幻之
境能住持。則幻身自滅。幻身滅故。能住持則幻心
亦滅。以心依於身。身滅則心無所依故。幻心滅故。
能住持則幻塵亦滅。以塵托心現。心滅則塵無所

托故。幻塵滅故。能住持則幻滅亦滅。以為滅塵故。
立幻滅名。塵既巳滅。幻滅無所用故。幻滅滅故。能
住持則是法皆真。故曰非幻。非幻則體無終窮。故
不滅也。正說竟。
△二喻明。】

「譬如磨鏡垢盡明現。」

【求淨圓覺。譬如磨鏡之人。幻身。幻心。幻塵。幻滅。重
重蓋覆。不是淨圓覺心。皆如鏡上之垢。身滅。心滅。
塵滅。乃至幻滅亦滅。譬如鏡垢磨盡。非幻不滅。即
是淨圓覺心。譬如鏡之本明。全體俱現。據此。則喻
文雖略而攝義無遺。細玩正說自知。喻明竟。
△三
法合。】

「善男子當知身心皆為幻垢垢相永滅十方清淨。」

【恐其聞延失意。故重呼善男。教以當知也。不了身
心如幻。執我執法。蓋覆淨圓覺心。故曰皆為幻垢。
必至身滅心滅。乃至垢相永滅謂塵滅。滅亦滅也。
如是則法法皆真。故云十方清淨。上云非幻不滅
者以此。約義而合。勿過拘執。法合竟。
△四結示二。
一結示因執成垢。二結示垢盡還淨。初。】

「善男子譬如清淨摩尼寶珠(至)由此不能遠於幻化。」

【初喻說以示。清淨摩尼寶珠。龍王髻中所有。清淨
言其體。內外明徹無垢染故。摩尼言其用。此翻如
意。能雨寶故。寶珠言其相。非尋常物。珠中寶故。善
友入海。取以濟世者此也。暎於五色者。暎謂影現。
謂對彼外之五色。影現於內。喻淨圓覺心。對眾生

外之五陰身心。影現心內。隨方各現者。何方有五
色。即於何方影現五色。喻眾生何類中有五陰身
心。即隨何類現自已五陰身心。如形影相肖也。諸
世間人。不知是影。名為愚癡。喻諸眾生。不達是幻。
名為凡小。以凡夫愚我。小乘愚法。同愚癡也。影元
無實。由世間不知是影。遂見摩尼實有五色。喻幻
元非真。由凡小不知是幻。遂執圓覺真有五陰。執
我執法。即其相也。
○善男下。約法以合。圓覺淨性。
合清淨摩尼寶珠。現於身心。合暎於五色。隨類各
應。合隨方各現。諸愚癡者。法喻文同。迷影迷幻。義
亦頗肖。故皆以愚癡名之。說淨圓覺。實有身心。自
相合。見彼摩尼。實有五色。法義宛同喻義。故云亦
復如是。
○由此句。結顯成垢。由此者。承上執為實
有而言。謂由此執身心為實有。於中諍人競我。計
是較非。所以不能遠於幻化。既不能遠。自應常在
其中。起惑造業。造業受報。輪轉往復。染污淨圓覺
心。成深垢也。結示因執成垢竟。
△二結示垢盡還
淨。】

「是故我說身心幻垢(至)即無對垢及說名者。」

【是故者。承上不能遠離而言。不能遠離。由於不知。
以是之故。我說身心是幻是垢。說是幻者。令知非
是真實。應遠離故。說是垢者。令知染污淨覺。應對
治故。設彼眾生。聞佛所說。即能對治垢染。遠離幻
化。是為對離幻垢。如是眾生。非比尋常。佛說是人。

名為菩薩。以其能隨分斷妄。隨分證真。隨分成位
故也。垢盡者。不肯得少為足。必至細垢亦盡。細垢
既盡。無煩更為對治。故名為除。如上所謂幻塵滅
故。幻滅亦滅是也。即無對垢者。謂既巳垢盡對除。
即無對垢之人。人且是無。菩薩之名。又向何處安
立。故曰及說名者。顯菩薩之名亦無。惟有淨覺真
心。如上所謂幻滅滅故。非幻不滅是也。齊此以前。
宛同順祖所立。真空絕相觀義。總結妄盡還淨覺
竟。
△二隨順還圓覺二。一理事互融。二攝入無礙。
初二。一承前起後。二正明理事。初。】

「善男子此菩薩及末世眾生(至)無邊虗空覺所顯發。」

【此菩薩。及末世眾生。皆指求淨圓覺人也。證得諸
幻。滅影像故者。以一切諸法。本屬幻有。元是淨心
影像。但以眾生不知。即知亦不能住。今以正住持
故。一得永得。再不至為影像所搖。故云證得等也。
爾時者。即爾證得諸幻之時。影像既滅。淨覺畢露。
故云便得無方清淨。無方者。即是周徧之義。如云。
此方淨。彼方不淨。名為有方。即不周徧。故知無方。
即是周徧淨也。無邊虗空。向因無明幻垢。障蔽真
覺。而為頑虗。今證得幻滅障除。覺性顯發。則無邊
虗空。為覺所顯。而成無際淨性矣。楞嚴云。一人發
真歸元。十方虗空。悉皆銷殞者此也。所謂無方清
淨者。可見。承前起後竟。
△二正明理事二。(一依理成事。二
融事同理)依理成事者。事不自事。依理而成。理既清淨。

則所成事法。一一隨理而成清淨。如其不明。更助
以喻。譬如日光。普照虗空世界。所有一切物類。莫
不賴陽光而得成立。忽被塵沙障蔽。雲霧晦蒙。而
日光不現。其虗空世界。所有一切物類。盡在昏暗
之中。不得顯發清淨。霎時雲開霧散。塵滅沙澄。而
日光顯現清明。普照虗空世界。所有一切物類。悉
皆顯現清淨。喻彼覺性靈明。圓照法界。所有世出
世法。莫不因之而得建立。忽然一念妄動。展轉生
起三細六麤。而靈明覺性。全然晦昧。其法界中。所
有世出世法。盡成迷昧。不得顯發。復其本淨。今菩
薩證得諸幻。滅影像故。爾時便得無方清淨。無邊
虗空。覺所顯發。虗空尚然。何況虗空所有世出世
法。盡為覺性所顯。而成清淨。法喻對比。昭然可了
分二。一成世間法。二成出世法。初二。一別明。二總
結。初三。一成根處。二成塵處。三成大種。初。】

「覺圓明故顯心清淨(至)鼻舌身意亦復如是。」

【承上無邊虗空。尚是覺所顯發。則覺心圓滿。明淨
可知。正由圓滿明淨之故。則無法不顯。因無法不
顯。則顯隨緣所成賴耶識心。亦成清淨性也。由賴
耶心清淨故。依賴耶所分見塵之性。(即是見性)亦成清
淨性也。由見性清淨故。則見性所依眼根。(即浮勝二根)
亦成清淨性也。由眼根清淨故。則眼所發識。亦成
清淨性也。(此該眼家二界。謂根與識也。文中雖曰見塵。但約見塵之性。以塵界在後文說
故)次由眼所發識清淨故。則賴耶所分聞塵之性

亦成清淨性也。由聞性清淨故。則聞性所依耳根。
亦成清淨性也。由耳根清淨故。則耳所發。識亦成
清淨性也。(此該耳家二界。不攝塵界。凖上可知)又由耳所發識清淨
故。則賴耶所分覺塵之性。(即該三性。以鼻舌身皆稱覺故)亦成清
淨性也。如是乃至者。超略鼻家二界。舌家二界。身
家二界。乃至意家知塵之性。及根識二界。皆成清
淨之性。故云亦復如是。成根處竟。
△二成塵處。】

「善男子根清淨故色塵清淨(至)香味觸法亦復如是。」

【聞法既久。恐不留意。故重呼善男子。而儆之也。六
性六識。皆依於根。故統言根清淨故。謂六根之中。
根根兼性與識。皆成清淨之性。由此之故。則眼根
所對色塵。亦成清淨性也。由色塵清淨故。則耳根
所對聲塵。亦成清淨性也。香味觸法。依次皆成清
淨之性。故云亦復如是。成塵處竟。
△三成大種。】

「善男子六塵清淨故(至)火大風大亦復如是。」

【六塵者。對根之別相。一一皆成清淨性故。則藏性
隨緣。所成堅礙之地大。亦成清淨性也。由地大清
淨故。則潤濕之水大。亦成清淨性也。火大。(有燥熱性)風
大。(有動搖性)次第皆成清淨之性。故云亦復如是。別明
竟。
△二總結。】

「善男子四大清淨故十二處十八界二十五有清淨。」

【四大清淨者。承上由地水火風。各成清淨故。則隨
緣所成十二處等法。皆亦各成清淨性也。十二處
者。即前內之根處。外之塵處。以根為能緣處。塵為

所緣處。內外攸分。一定而不可紊故。十八界者。內
之根界。外之塵界。中之識界。各有六種。共為十八
界者。有性分二義。性則根為能照性。塵為所照性。
識為分別性。分則內外中間。各有分齊。可了明故。
二十五有者。三界眾生之所依住。古德頌云。四洲
四惡趣。六欲併梵天。四禪四空處。無想及那含。通
稱為有者。以其中生死因果。不能無故。此三則該
盡世間法。然經論皆稱四大為種。以其能成諸法。
殊不知所以能成者。不在於相。却在於性。今則方
顯其是。依彼圓覺淨性所現。然能現圓覺。既無方
清淨。則所現處界有法。一一皆成清淨性也。(問準前六
根六塵。皆是依於。前前淨性。隨緣現起後後。今何又依四大淨性。隨緣。現起十二處十八界等。然此十二
處。豈不即是前之根處及塵處乎。此十八界。豈不即是前之塵處根處。及根中所該之識界乎。若言不是
云何分別。然科中雖分總別。而總則總其別。別則別其總。豈可以不是為言。若言是者。何故先依根處塵
處淨性。隨緣現起四大。而今又以四大淨性。隨緣現起處界等。亂現無據。云何會通。答諸法既各具淨性。
各各隨緣徧現。緣異則現異。緣同則現同。若為彼之淨性。能隨緣現此。而此之淨性。不能隨緣現彼。是諸
法之淨性。各各有異也。各異則不一。不一則雖徧不徧。如磚砌墻。必有縫隙。今以互現重現。顯淨性一體
周徧。幸不必問其是前根塵。及與不是等。只管在淨性門外打之繞也)成世間法竟。

△二成出世法(問。世間諸法。從妄緣生。可說令淨。出世真實反妄所成。巳是淨法。何
故亦說令淨耶。答。圭山大疏云。若凡聖對待。即勝劣全殊。若稱法界觀。一種皆是幻化。緣起無自體故。如
有兩鏡。一鏡現雜穢影像。一鏡現勝妙影像。癡孩不了。貴賤懸殊。知者達之。一無差異。故經云。生死涅槃
猶如昨夢。然世法令淨。上已具悉。出世令淨。此當略辯)。】

「彼清淨故十力四無所畏(至)陀羅尼門一切清淨。」

【彼之一字。通指世間諸法。據上所說。世間諸法。次

第皆依圓覺淨性所顯。而成清淨。由彼世間諸法
清淨故。則淨性隨緣所成出世間法。若因若果。一
一皆成清淨之性。故統言十力等清淨。乃至八萬
四千陀羅尼門。一切清淨。然此中十力等。屬於果
法。三十七助道品。屬於因法。至陀羅尼。既翻總持。
則因果俱該。諸大乘經。多惟標其總名。註疏家。雖
出其別目。亦不詳釋其義。後學茫然。圭祖愍之。故
大疏特為詳釋。後之講演者。一味循名逐義。筭沙
自艱。而不知照顧本經。推源佛說要妙。執筏問橋。
未免為智者之所訶焉。今本疏既閱祖文。仍復參
看教乘法數。略出名義。使講演者知之。勿拘泥也。
第一十力者。大疏云。如來唯一諸法實相智力。此
力有十種用。故說為十。法數云。一是處非處智力。
(知一切眾生因緣果報。因果相當名是處。不相當名非處)二業智力。(知一切眾生。三世所
有諸業)三定智力。(知一切諸禪三昧。有愛見慢等為垢。無則為淨)四根智力。
(知一切眾生信進等五根。有上有中有下)五欲智力。(知他欲樂。如迦葉頭陀阿難多聞等)
六界智力。(界者性義。即是種子。對上欲為現行。謂上知從性起欲。此知習欲成性也)七
至處智力。(知一切道至處相。謂善道處在人天。惡道處在三途。無漏道處在涅槃)八
宿命智力。(知過去本生本事等。雖百千世劫。皆明了無礙。聲聞雖。亦有此。極遠則不知。不
得稱力)九天眼智力。(知眾生死此生彼。善惡業緣。受報好醜等。亦以極遠無礙。超出
二乘等為力)十漏盡智力。(知自他漏盡。永不受後有之生)大疏云總名
為力者。能摧怨敵故。不可屈代故。第二四無所畏
者。一具一切智無畏。(於一切法盡知盡見)二諸漏盡無畏。
(五住究盡。二死永亡)三說障道法無畏。(於障道法能知能說)四說苦盡

道無畏。(於盡苦道。能知能說)通稱畏者。眾中說法。無所畏
懼故。第三四無礙智者。一法無礙智。(諸法名字。分別無滯。如說
地水火風等法)二義無礙智。(諸法義相。了了通違。如說堅濕暖動等義)三詞無
礙智。(異地方言。皆能隨順。如說晉音秦音等詞)四樂說無礙智。(根有利鈍。隨彼
樂說。不因多說有厭等心)通稱礙智者。由此四智。眾中說法。
無滯礙故。第四佛十八不共法者。惟佛能有。故首
標佛字。法數云。一身無失。二口無失。三意無失。(此三
通稱無失者。由多劫戒定妙慧。大悲成就。拔諸罪根及習。故無錯悞)四無不定心。(佛心
如澄停水。如無風燈。即或有動。亦常靜故)五無異想心。(觀彼眾生。本來清淨。待時而度。
無怨親敬慢貴賤等。諸異想心故)六無不知捨心。(眾生根鈍。於三受中。惟覺苦受
樂受。於不苦不樂受中。全無所知。名為捨受。是為不知而捨。佛於不苦不樂受中。知生知住知滅。名為捨
受。是為知已而捨。故無不知捨也)七欲無減。(知善法恩。常樂積集。故欲無減)八精
進無減。(普度眾生。遇難益強。故進無減)九念無減。(正念真如。說法度生。故念無減)
十慧無減。(力無畏等。圓滿成就。故慧無減)十一解脫無減。(生死如昨夢。有
為解脫無減涅槃如昨夢。無為解脫無減)十二解脫知見無減。(解脫能生知。見
知見能保解脫。故二俱無減譬如繩二合一。則二俱牢也)十三身業隨智慧行。
(隨智慧現身相。利益。眾生)十四口業隨智慧行。(隨智慧。現語言。利益眾生)十
五意業隨智慧行。(隨智慧。示善惡。利益眾生。然身口皆以意梁為主。是知身口。二
業。現善現惡。但有益於眾生。皆為隨智慧行也)十六智慧知過去世無礙。
(本生。本事。如法華大通威音等。能知能說。猶如今日所見是也)十七智慧知現在
世無礙。(細事違法。如楞嚴松直棘曲。鵠白烏玄。皆了元由。塵沙界外。一滿之雨。足知頭數是
也)十八智慧知未來世無礙。(當生。當報。如法華授記聲聞。當來成佛。劫
國莊嚴。正法像法等。能知能說。將來必應是也)通稱不共法者。不與凡夫
二乘菩薩等共故。第五三十七助道品者。大疏云。

助謂資助。助正道故。道即是因。所謂止觀。愚謂不
必止觀。若唯約大乘。即是菩提心也。言大乘菩薩。
發菩提心。欲求無上菩提。必以此等資助。方能成
故。又道即是路。謂戒定慧通於三乘。言三乘修因
期果。皆以戒定慧為正修之路。正修之路。難以遽
行。故以念處正勤等。而助成之。故大疏云。品即是
類。類正因故。此總釋也。別釋有七謂三四。二五隻
七。單八。共成三十七也。三四者。第一四念處。第二
四正勤。第三四神足也。第一四念處者。凡夫計身
是淨。妄生愛染。佛教念身不淨。(諦觀種子。住處。自相。自性。究竟。皆不
淨故)凡夫計受是樂。妄生貪著。佛教念受是苦。(諦觀苦受。
樂受。捨受。皆是苦故)凡夫計心是常。妄生持守。佛教念心無
常。(諦觀過現未來。念念生滅。皆無常故)凡夫計法有我。妄生執取。佛
教念法無我。(諦觀內法。外法諸世間法。皆無我故)通稱念處者。初發
心人。常應繫念於此。自能厭離世間。進求出世法
也。第二四正勤者。大疏云。念處似火。若得勤風。則
無所不燒。故次辨之。精進為體。故總名勤。異外道
故。特名為正。別分為四。謂巳生惡令永斷。猶如除
毒蛇。(一)未生惡令不生。如預防流水。(二)巳生善令
增長。如溉甘果栽。(三)未生善令速生。如鑽木出火。
(四)第三四神足者。大疏云。欲勤心觀。法數云。欲念
進慧。由前四正勤中。只管滅惡生善。忘其本所發
心。故教以欲。謂於菩提心。重起猛利樂欲。(大疏與法數同)
樂欲雖猛。恐不能常。故教以勤。謂精進無間。(法數名進。

葢進即是勤。但大疏列在第二。法數列在第三)雖精進無間。恐雜異緣。故
教一心。謂繫心一境。(法數名念。葢念即是心。但大疏列在第三。法數列在第二)
雖繫心一境。恐被魔擾。故教以觀。謂正觀破之。(法數
云。慧葢慧即觀也)由此四法。於所期境。速疾能到。故名神
足。亦名如意足。謂如其所意而能到故。二五者。第
一五根。第二五力也。五根者。第一信根。謂初發心
時。即具信心。尚屬不定。今既修念處正勤神足。信
心乃定。故名為根。(如樹生根。不能搖拔)第二進根。謂修正勤
時。即具精進。尚或有間。今既修神足中勤。進乃無
間。故名為根。(根義如上釋)第三念根。謂修念處時。即能
繫念。尚有四境。今既修神足中欲。於菩提心猛利
樂欲。念乃循元。故名為根。(此下根義。俱如上說)第四定根。謂
修念處時。即有定義。(念有所住)尚屬輕微。今既修神足
中心。專注一境。故名為根。第五慧根。謂修正勤時。
即具慧照。(揀別善惡)今既修神足中慧。正觀破魔。故名
為根。又由此五者。菩提心可以植立。如栽一樹。巳
生五條根矣。五力者。一信力。即前信根。增長進念
定慧準知。譬如樹。既生根。即能有抽枝發葉之力。
將來開花結果。亦可以預期也。隻七單八者。七覺
支。八正道也。七覺支者。第一念覺支。(此是下六所依謂心若沉
時。念用擇進喜以起之。心若浮時。念用輕安定捨以攝之。覺令定慧均等)二擇覺支。(觀諸
法時。善能覺了。不謬取於虛偽法故)三進覺支。(修道法時善能覺了。不謬行無益苦行
故)四喜覺支。(心得法喜。善能覺了。不隨法喜。而生著故)五輕安覺支。(身口
輕安。善能覺了。不取輕安而不進故)六定覺支。(發諸三昧。善能覺了。不生愛見故)

捨覺支。(捨所緣境。善能覺了。不生追憶故)亦名七菩提分。菩提翻
覺。支即是分。然覺屬智德。佛果方圓。今既皆名覺
支。足顯其尚未圓滿。雖未圓滿。巳有其分。但於此
認真行之。轉煩惱而成菩提。將不外是矣。八正道
者。第一正見。(見理真正故)第二正思惟。(思惟真修故)第三正
語。(說正法語。令他生真信故)第四正業(正行具足。除身邪業故)第五正命。
(如法乞食。離五邪命故)第六正精進。(淨煩惱結故)第七正念。(不忘無為
道故)第八正定。(定住無為道故)亦名八正道分。然正道即是
斷果。亦佛果方圓。今既皆名道分。依分行之。轉生
死而證涅槃。將不外是矣。陀羅尼。此云總持。謂總
一切法。持無量義故。因能總一切法。持無量義。故
益以門名。謂一切法從此出生。一切義由此歸盡。
所謂無不從此法界流。無不還歸此法界也。然古
德有二說。一有字。二無字。無字如佛答文殊。開口
便云無上法王。有大陀羅尼。名為圓覺。流出一切
清淨真如菩提涅槃。及波羅密等。其總一切法。持
無量義之名。亦略見其槩矣。有字者。即如來所說
秘密。無論一字。少字。多字。皆以陀羅尼名。然既稱
秘密。無容解釋。但以三業相應。如法持誦。有求皆
遂。足見其總一切法。持無量義也。然此法此義唯
佛能知。餘皆不能。故總以秘密名之。若爾則一便
足用。何必八萬四千。大疏云。法門廣說。無量無邊。
今齊此結數者。為對塵勞故。其意以眾生塵勞煩
惱。八萬四千。佛或對此而說。故云八萬四千。要知

行布不礙圓融。故無妨說總一切法。持無量義。圓
融不礙行布。故無妨說八萬四千。但八萬四千之
數。唯佛能如實而知。如實而說。大疏雖引古釋。未
見佛說。不敢依錄。候考。總結依理成事竟。
△二融
事同理三。一同理清淨。二同理不動。三同理徧圓。
初二。一正報同理。二依報同理。初。】

「善男子一切實相性清淨故(至)十方眾生圓覺清淨。」

【一切者。通該世出世法。實相者。略疏云。緣生諸法。
皆是虗妄。會緣入實。即為實相。的指即是真如淨
性。而為諸法真實之相。無量義經云。無相不相。名
為實相。而上來世出世法。染淨差別之相。為覺性
圓明所顯。同成一實相性清淨也。由是一切世出
世法。同一實相性清淨故。託法顯巳。即應融會得
一已之身。與彼諸法。同一實相清淨。由一已之身
清淨故。因已會他。又應融會得多眾之身。與已之
身。同一實相清淨。由多眾之身清淨故。如是擴而
充之。則應融會得自一方眾生身。乃至十方眾生
身。同一圓覺清淨。上但言實相清淨。今又言圓覺
清淨者。以圓覺乃實相之本體。實相即真如之自
性。由真如不守自性。晦昧真體。現起妄相。愚迷執
之為身。由執身故。尚不見自性。豈見本體。今此乃
悟妄即真。由真見體。故曰圓覺清淨。又上云無邊
虗空。覺所顯發。今提出圓覺清淨。顯應融會世界
虗空等。咸同清淨。至下科自見。正報同理竟。
△二

依報同理。】

「善男子一世界清淨故(至)一切平等清淨不動。」

【善男子下。文稍不足。準上科應云。十方眾生圓覺
清淨故。由正會依。即應融會得一現住世界。與彼
正報同一清淨。由一現住世界清淨故。緣一通多。
又應融會得多世界。與一現住世界。同一清淨。由
多世界清淨故。如是擴而充之。則應融會得自一
方虗空。三世所有世界。乃至盡於十方虗空。圓裏
三世。所有一切世界。同一實相平等。清淨不動。上
但云清淨。此又云一切平等清淨不動者。以一切
世界。有染有淨。欲對染說淨者。亦非真淨。今則若
染若淨。同歸一自性清淨。故云平等。而又言不動
者。約三世論。以清淨若有過現未來。亦非真淨。今
則圓裹三世同歸真常清淨。故云不動。又上云證
得諸幻。滅影像故。爾時便得無方清淨。今提出平
等不動。顯應知覺性徧滿。清淨不動。圓無際故。總
結同理清淨竟。
△二同理不動。】

「善男子虗空如是平等不動(至)當知覺性平等不動。」

【能同者事。所同者理。事中準前有二。一世間法。二
出世法。世法雖多。今唯以五大代之。五大之中。空
大居先。是故先言虗空。謂承上融會得虗空如是
平等不動。則見虗空時。當知覺性平等不動。地水
火風。別錄避繁。故總言四大。謂承上融會得四大
如是平等不動故。(如是平等。例上應有。今但言不動者。以凖上可知故)則見

四大時。當知覺性平等不動。如是乃至等者。謂世
法中之五大。一一皆如是平等不動。例此則出世
法中。十力四無所畏等。乃至八萬四千陀羅尼門。
平等不動。則見此等法時。當知覺性平等不動。此
科意是由前以理融事。事同理而平等不動。故每
見一事即知覺性平等不動。是事理依然似有二
體。至下科則理事渾無二矣。同理不動竟。
△三同
理徧圓。】

「善男子覺性徧滿清淨不動(至)陀羅尼門徧滿法界。」

【覺性徧滿者。此總承前一切世出世法。俱為覺性
圓明所顯。而成清淨不動。則是覺性徧滿法界。無
一法不包。無一界不徧。故云圓無際也。由覺性圓
無際故。應當了知法界中。所有內之六根。渾同覺
性徧滿法界也。若不徧滿則成有際故。向下諸法
皆由圓無際故。六塵四大徧滿。準此可知。如是乃
至等者。謂世間一切法中。一一皆如是徧滿。例此
則出世法中。十力四無所畏等。乃至陀羅尼門。一
一皆渾同覺性徧滿法界。皆由圓無際故。總結理
事互融竟。此上義同順祖理事無礙觀。
△三攝入
無礙二。一所證互相攝入。二能證彼此無礙。初。】

「善男子由彼妙覺性徧滿故(至)其光圓滿無壞無雜。」

【初法說。謂由彼妙覺性。徧滿一切世出世間法故。
此承上文出攝入之由也。根性塵性等。且約世間
法言之。謂由性徧滿故。根隨性。塵隨性。一一皆無

壞無雜。謂根入塵而根不壞。塵攝根而根不雜。如
根入塵既爾。設塵入根亦然。故總云無壞無雜。根
塵無壞句。牒上為由。不言無雜者。可例知故。如是
則地性。水性。火性。風性。力無畏性等。乃至陀羅尼
門性。一一皆無壞無雜。
○如百下喻明。百千燈。喻
世出世法。光照一室。喻隨性徧滿。其光各徧滿。喻
互相攝入。無壞無雜者。此光入彼光。此光不見壞
相。彼光攝此光。彼光不見雜相。喻諸法攝入。此入
彼而此不壞。彼攝此而彼無雜也。所證互相攝入
竟。
△二能證彼此無礙。】

「善男子覺成就故(至)光體無二無憎愛故。」

【證知覺性。徧滿一切法。無壞無雜。名為成就。由成
就故。當知此等菩薩。不與諸法作繫縛。不求於法
成解脫。以既知覺性徧滿。則是法皆覺。縛脫無二
故。又既知覺性徧滿。則生死亦覺。涅槃亦覺。故於
生死不厭。涅槃不愛。持戒亦覺。毀禁亦覺。故於持
戒不敬。毀敬不憎。久習亦覺。初學亦覺。故於久習
不重。初學不輕。何以故者。承上徵起之詞。言上來
所謂不與法縛。不求法脫等者。何以故耳。葢以覺
性徧滿。無法不覺。故云一切覺故。
○譬如下。更以
喻明。眼光者。眼性之光。喻妙覺明性。以根性光之
在眼。喻妙覺明性之在法故。前境者。統該眼家所
見。喻一切諸法。以一切諸法。統為妙覺明心所照
故。曉了者。不假分別。喻妙覺圓照。不涉思惟。其光

圓滿。喻一切皆覺。得無憎愛。即喻不與不求。不厭
不愛等。所謂彼此無礙者以此。徵釋中。光體無二。
喻覺性圓滿。無憎愛故。喻同一覺也。齊此以前。宛
同順祖所立。周徧含容觀義。總結約妄盡還覺以
酬請竟。
△二約修習成益以答問二。一承明修習
成益。二應前所問結答。初二。一知眾本來成佛益。
二了性平等不壞益。初。】

「善男子此菩薩及末世眾生(至)生死涅槃猶如昨夢。」

【此科。雖文承上來。而此菩薩。却不指覺成就者。按
前正方便中。乃指現會中初學之人。及末世眾。乃
指末世中乍發心者。修習此心。即依圓覺妙觀。直
觀此心。日久功純。豁爾心開。頓見此心。朗然虗靜。
不見有行可修。有果可成。故曰無修。亦無成就。惟
一圓覺普照。寂滅無二之性存焉。於中下。且約依
報言之。於中者。即於圓照寂滅性中。隨緣現起恒
河沙諸佛世界。且不是一恒河沙。乃有不可說恒
河沙諸佛世界。又且不是一不可說。乃有阿僧祇
不可說。恒河沙諸佛世界。兼且不是一阿僧祇。乃
有百千萬億阿僧祇。不可說恒河沙諸佛世界。大
疏云。然此中意。蓋直指盡虗空。徧法界。所有世界。
不是算其數量。為欲引機。造無邊境。故假積多數
耳。猶如空華者。喻從緣現起。本無自性故。亂起亂
滅者。喻成壞變遷。了無定體故。總顯空華無實。世
界非有。性一圓覺普照寂滅無二也。又言不即者。

不即世。界從緣無性故。不離者。不離覺性。當體即
真故。次約正報言。準前依報。應是於圓照寂滅性
中。現起十種法界。因惑業結縛而成六凡。緣無為
解脫而成四聖。雖縛脫不同。俱是從緣無性。當體
即真。故雙無也。始知者。由無縛脫而始知也。既無
縛脫。蓋是四聖六凡同一圓覺。既同一圓覺。則是
眾生本來圓覺。與佛無異。故云本來成佛。由是返
觀。從前眾生之輪轉生死。并諸佛之取證涅槃。皆
是迷位中事。非圓覺境。故云猶如昨夢。覺後元空
故。知眾本成佛益竟。
△二了性平等不壞益。】

「善男子如昨夢故(至)一切法性平等不壞。」

【如昨夢句攝前。由前如昨夢故。始知生死涅槃。迷
時見有。覺後元空。既覺後元空。則生死空。故無起。
謂不起煩惱成生死故。涅槃空。故無滅。謂不滅生
死證涅槃故。不滅生死證涅槃。則涅槃無來。生死
無去。不起煩惱成生死。則生死無來。涅槃無去。此
攝如昨夢故。以示生死涅槃。無起滅去來相也。其
所證者。次攝前生死涅槃。無起滅去來相言。其所
證即是涅槃。其中有得失取捨四相。得失二相。約
菩薩言。若菩薩進修。則得涅槃失生死。若懈退則
失涅槃得生死。取捨二相。約凡小言。小乘知慕滅。
則厭捨生死。忻取涅槃。凡夫樂世間。則取著生死。
捨離涅槃。此約夢事迷位中言。今從夢覺。悟得生
死涅槃元空。無起滅去來之相。由此即悟得所證

中之四相亦空也。故云無得。無失。無取。無捨。其能
證者。指能證之行有四。一作行。謂作種種行。欲求
涅槃。二止行。謂永息諸念。一切寂然。三任行。謂任
彼一切。隨諸法性。四滅行。謂身心根塵。一切永滅。
由所證中。四相既空。則能證之四行。焉能獨立。故
亦云無也。於此證中者。亦是攝前。又於能所證中。
悟得無能無所也。言能證之行不立。即是無能。所
證中相全空。即是無所。據此。乃是能所兩忘。對待
斯絕。惟一圓覺普照寂滅無二之性。孤然獨立。畢
竟二句。防難。恐攝前難云。能所二相。因人法而立。
今既能所俱無。不知還有可證之法與人耶。向下
以理防之。言有人有法。不契寂滅無二之理。必須
人法俱無。方契斯理。故云畢竟無證。亦無證者。一
切句總結。自悟得生死涅槃本空。乃至能所俱泯。
人法雙亡。則一切依正凡聖諸法。渾然同一圓覺
普照寂滅無二之性。不見世界有染有淨。聖凡有
高有下。故云平等。且是常住世間。永劫不朽。復云
不壞。承明修習成益竟。
△二應前所問結答。】

「善男子彼諸菩薩如是修行(至)求如是法亦不迷悶。」

【節節稱善男子。皆為令其著意。況今結答。更宜審
聽。呼而告之。叮嚀益切矣。彼諸菩薩。統指現會初
學。及末世乍發心者。如前普眼請云。願為此會菩
薩。及為末世眾生。演說菩薩修行漸次。其意蓋以
此會新學。末世初心。皆為當被之機。故世尊以彼

諸菩薩答之。至問菩薩修行漸次。即為能被之教。
故世尊以如是修行。如是漸次答之。如是修行者。
謂如我所說。如是而修。如幻三昧。如前云。欲求如
來淨圓覺心。應當正念。遠離諸幻是也。如是漸次
者。謂如我所說。如是而立初漸次。如前云。先依如
來奢摩他行。堅持禁戒。安處徒眾。宴坐靜室是也。
其次又問云何思惟。云何住持。故世尊以如是思
惟。如是住持答之。如是思惟者。謂如我所說。如是
而觀身觀心。如前云。我今此身。四大和合。乃至云
畢竟無有緣心可見是也。如是住持者。謂如我所
說。如是而住持進修。如前云。彼之眾生。幻身滅故。
幻心亦滅。幻心滅故。幻塵亦滅。乃至云證得諸幻。
滅影像故。爾時便得無方清淨。無邊虗空。覺所顯
發是也。如是方便者。謂如我所說。如是而方便恢
觀。此中復二。一觀依理成事。如前云。覺圓明故。顯
心清淨。心清淨故。見塵清淨。乃至云四大清淨故。
十二處。十八界。如是乃至八萬四千陀羅尼門。一
切清淨是也。二觀融事同理。如前云。一切實相性
清淨故。一身清淨。一身清淨故。多身清淨。乃至云
覺性徧滿清淨不動。圓無際故。當知六根徧滿法
界。根徧滿故。當知六塵徧滿法界。如是乃至陀羅
尼門。徧滿法界是也。(各各徧滿顯有融即義故)如是開悟者。謂
如我所說。如是而普令開悟。如前云。由彼妙覺性
徧滿故。根性塵性。無壞無雜。乃至云覺成就故。當

知菩薩不與法縛。不求法脫。不厭生死。不愛涅槃
等。譬如眼光。曉了前境。光體無二。無憎愛故是也。
至慮聞此三昧。心生迷悶。末復以求如是法。亦不
迷悶答之。佛意以求如是法者。果能如我前來所
說。於此無修。亦無成就。圓覺普照。寂滅無二。乃至
云畢竟無證。亦無證者。夫如是。則法性平等。自爾
無壞無雜。何迷悶之有哉。總結酬請答問中長行
竟。
△二偈頌(標頌云)。】

「爾時世尊欲重宣此義而說偈言。」

【△(正頌分二)一頌妄盡還覺以酧請。二頌修習成益以
答問。初二。一頌妄盡還淨覺。二頌隨順還圓覺。初
(偈略不分)。】

「普眼汝當知一切諸眾生(至)一切悉清淨。」

【普眼等七句。頌前正思惟中身心如幻義也。前三
句。教以總觀。身相二句。教以別觀。身相說四大者。
地水火風。四大假合成故。心性歸六塵者。六處識
心。外託六塵現故。四大二句。結顯虗妄。四大體各
離者。質礙歸地。潤濕歸水。動轉歸風。暖氣歸火。四
性不相順故。既不相順。誰為和合。明知身是虗妄。
不顯心虗妄者有二義。一謂身且是虗。心復何依。
二謂六塵依於四大。四大各離。則六塵不現。識又
何所託乎。如是二句。頌前正住持義也。如云彼之
眾生。幻身滅故。幻心亦滅。幻心滅故。幻塵亦滅等。
即是漸次修行。又云幻塵滅故。幻滅亦滅。幻滅滅

故。非幻不滅。譬如磨鏡。垢盡明現。即是一切清淨。
頌妄盡還淨覺竟。
△二頌隨順還圓覺(隨順理事周徧二觀。
復還圓滿覺性。酧普眼方便開悟之請。長行中備悉周詳。偈頌從略。即下之一句也)。】

「不動徧法界。」

【承上妄盡巳還淨覺。若更能隨順修習。悟理融事。
知事同理。則事事皆悉不動。事事皆悉徧圓。如長
行同理清淨文云。虗空如是平等不動。當知覺性
平等不動。四大不動故。當知覺性平等不動。如是
乃至八萬四千陀羅尼門。平等不動。當知覺性平
等不動。如是等文。此中以不動二字頌之。又如同
理徧圓文云。覺性徧滿清淨不動。圓無際故。當知
六根徧滿法界。根徧滿故。當知六塵徧滿法界。塵
徧滿故。當知四大徧滿法界。如是乃至陀羅尼門。
徧滿法界。如是等文。此中以徧法界三字頌之。餘
略不頌。長行巳悉故。總結頌妄盡還覺以酬請竟。

△二頌修習成益以答問二。一頌修習成益。二頌
應問結答。初(準畏行有二義。一圓覺照世。二龍所齊超。此亦略具。但超頌追頌不同)。】

「無作止任滅亦無能證者(至)畢竟無來去。」

【首二句。超頌能所齊超。言現會新學。末世初心。當
修習此心時。巳無作止任滅。謂作中具止。止中具
作。任中具滅。滅中具任。不相背而實相用故。況復
成就。豈復更有。故長行云。其能證者。無作。無止。無
任。無滅。能證無執。所證自然融通。故長行云。其所
證者。無得。無失。無取。無捨。然雖能證無執。所證融

通。若能所不忘。豈稱盡極。故須無能無所。今但云
亦無能證者。無所可例知故。
○其次四句。追頌圓
覺照世。圓覺普照。寂滅無二。故世界如空華。三世
悉平等。去來生滅相。畢竟了不可得故。頌修習成
益竟。
△二頌應問結答(約義略頌)。】

「初發心菩薩及末世眾生欲求入佛道應如是修習。」

【初心菩薩。指現會新學。末世眾生。指末世初心。長
行云彼諸菩薩。葢總指也。准長行有六個如是。無
非修習之法。故此中但言如是修習。如是修習。層
次秩然。長行云求如是法。亦不迷悶是也。普眼章
竟。

△三金剛藏章三。一謝益重請。二師資緣合。三據
難開通。初四。一眾中具儀。二謝前承益。三致難重
請。四至三顯慇。初。】

「於是金剛藏菩薩在大眾中(至)長跪叉手而白佛言。」

【此中以剛藏為主。(具金剛智。斷障除惑。此章進斷微細深疑。非此不能致問)餘
眾皆伴。故云在大眾中。
△二謝前承益。】

「大悲世尊善為一切(至)幻翳朗然慧目清淨。」

【承前述益。求佛進開深難。故稱大悲世尊。善為者。
循循有序。如文殊章。標本起因地。明淨覺隨順。普
賢章。依如幻三昧。頓悟淨覺。普眼章。明隨順修習。
由頓至圓。三根普被層次秩然。故以善為稱之。諸
菩薩眾。且指現會。即文殊等。及所統菩薩類也。圓
覺即一真法界。清淨即心真如門。圓覺能總一切

法。真如能持無量義。故通以大陀羅尼稱之。依之
修習。則是因地法行。由頓至圓。則為漸次方便。此
等皆眾生不知。故曰蒙昧。如來巳善為宣揚。故曰
開發。此承前也。在會法眾。仍指現前菩薩。承領受
也。慈誨者。大慈深誨。令得正信樂。故於諸幻法。妄
生執取。名為幻翳。故佛前云。猶如翳目。見空中華。
至此則信知身心依正等法。頓息執取。故云幻翳
朗然。朗然者。頓然除滅。不見空華相故。能所並銷。
故云慧目清淨。慧目者。依圓覺起真慧觀真。猶如
淨目。清淨者。信知真如為淨覺境界。故佛前云。圓
照清淨覺相。此述益也。謝前承益竟。
△三致難重
請二。一連致三難。二重請開示。初。】

「世尊若諸眾生本來成佛(至)何時復生一切煩惱。」

【前章云。一切眾生。本來成佛。其意以彼修習淨圓
覺心。得成就者。圓覺普照。寂滅無二。惟有佛性獨
存。恐不善會者。謬解佛意。興謗招𠎝。故剛藏代致
三難。求佛開通。非剛藏實有是難也。三難者。一云
眾生本來成佛。成佛自應無妄。故難以何故復有
無明。此以真難妄。不應復有也。二云無明眾生本
有。本有則非佛。故難以何緣復說成佛。此以妄難
真。不應說成也。三云異生本成佛道。後起無明。是
真能生妄。故難以如來證真。何時復生煩惱。此以
本覺難妙覺。還應不覺為眾生也。如是三難。初難
顯自語相違。以眾生本成。是佛自語。復有無明。違

自語故。次難顯世間相違。以無明本有。世間共計。
復說本成。違世間故。三難顯不順正理。總成非量。
以異生本成。明是本覺。實是不覺。十方如來。明是
妙覺。永不再迷。故此致難也。連致三難竟。
△二重
請開示。】

「惟願不捨無遮大慈(至)了義法門永斷疑悔。」

【願而言惟者。顯求之親切。謂無別所願。惟求開秘
密藏。利現會眾。及末世生耳。不捨者。顯求之決定。
謂秘密難開。雖難開亦不捨故。無遮大慈者。權分
橫竪。以慈而云大者。竪約現未兩利。遮而云無者。
橫約淺(初心)深(久脩)俱成。亦可無遮即稱大慈。大慈自
然無遮。通該橫竪。不必權分。秘密藏者。即指三難
中義。若未難不說。難復不說。是欲秘之。名為秘藏。
若因難而說。說不顯了。是欲密之。名為密藏。並以
求開者。為求當下即說。仍復顯了說故。二藏既開。
正信斯啟。不惟通益現會。兼復遐被末來。故云及
為末世。一切眾生等也。修多羅教者。經藏之通名。
以此經是經藏攝故。了義法門者。當經之別目。以
此經是顯了說故。疑悔能障正信。既巳永斷。則正
信成矣。大疏云。疑者。於諸諦理。猶豫為性。能障信
心善品為業。別有三種。一疑自。謂疑已不能入理。
二疑師。謂疑師不能善教。三疑法。謂疑所學法。能
出離不能出離。今以三疑成難。即疑法也。私曰。悔
者以前所作。懊怨為性。障進為業。別有二種。一悔

善。謂於前所作。善行生悔。二悔不善。謂於前所作。
不善生悔。悔善。則不善增進。悔不善。則善行增進。
今既興疑並斷。明是悔不善。以疑屬根本煩惱。為
不善法。故致難重請竟。
△四至三顯慇。】

「作是語巳五體投地如是三請終而復始。」

【釋義準前。總結謝益重請竟。
△二師資緣合二。一
師與資合。二資與師合。初。】

「爾時世尊告金剛藏菩薩言(至)汝今諦聽當為汝說。」

【初讚其所問。秘密兩開。現未俱益。故重言善哉以
讚美之。汝等乃能者。獨許剛藏一類。方能扣關擊
節。餘諸聲聞緣覺等。皆不能作是問也。如來甚深
秘密者。顯三難所陳。是如來所證甚深之義。有意
秘而不說。即說亦不欲顯了。唯密意說。必待剛藏
致問者。為是究竟成佛方便。非剛藏不能問故。至
如來因問而說。是剛藏等諸菩薩。蒙佛最上教誨。
顯了之義。廣大之乘。非餘眾所堪聞故。如是則剛
藏致問。如來因問而說。能使十方修學。及諸末世
眾生。有利根者。了斯秘密之義。成就大乘正見。永
無退轉。故曰得決定信。永斷疑悔。誡聽許說。正見
其與資合也。師與資合竟。
△二資與師合。】

「時金剛藏菩薩奉教歡喜及諸大眾默然而聽。」

【奉教喜聽。即是與師合也。總結師資緣合竟。
△三
據難開通二。一長行。二偈頌。初三。一出由呵難。二
說喻開通。三斥非正問。初三。一總出其由。二明其

可呵。三正呵其惑。初。】

「善男子一切世界始終生滅(至)種種取捨皆是輪迴。」

【一切世界。總指三世間法。始終生滅。別約正覺世
間。始謂隨緣示生。終謂緣盡仍滅。生滅。謂中間變
易。前後有無。別約有情世間。前謂前有生相。後謂
後有歿相。有無謂中間住異。聚散起止。別約器界
世間。聚謂聚塵成界。散謂散界成塵。起止。謂中間
成壞。念念相續等。謂中間則念念相續兩端則循
環往復。種種取捨者。謂兩端則大取大捨。中間則
小取小捨。是皆以六對為境。取捨為心。境既念念
相續。循環往復。心亦復爾。故云皆是輪迴。謂生滅
六識心也既用此心。必致佛呵。如楞嚴顯呵非心
之初。阿難云。如來現今徵心所在。而我以心推窮
尋逐。即能推者。我將為心。佛言咄。此非汝心。乃至
云。此是前塵虗妄相想。惑汝真性。今此中剛藏備
陳三難。何異推窮尋逐。但不執能推者為心。而如
來示以種種取捨。皆是輪迴。令知備陳三難。所用
者猶是生滅心故。是知下被佛呵。非無謂也。總出
其由竟。
△二明其可呵。】

「未出輪迴而辯圓覺(至)舟行岸移亦復如是。」

【初法說。未出輪迴者。仍用生滅心也。用生滅心。故
欲辯明圓覺。(意指剛藏備陳三難)如是則謾說不明。縱明亦
非。以彼所明之圓覺性。乃是依於圓覺。從生滅識
心。變起虗妄名言。非是真圓覺性。故云即同流轉。

若依此而欲免輪迴。斷乎不能。故云無有是處。
○
譬如下。喻明動目者。數動之目。喻妄心分別。湛水
者。不搖之水。喻圓覺自性。言湛水本不搖動。因數
動其目。依於湛水。虗妄現起搖動之相。喻彼圓覺
自性。本非流轉。由彼以生滅心。依於圓覺變起虗
妄名言。以辯圓覺。而圓覺性。隨彼名言。亦成流轉。
如彼動目。能搖湛水無異。又如定眼由迴轉火者。
略疏云。眼識遲鈍。旋火成輪。其意葢是以眼識遲
鈍。看火不真。而強瞪定其眼。迴旋久觀。彼火本不
轉。由迴旋久觀。而火亦成轉。此是喻明。法中葢是
以根性愚鈍。見理不真。而強澄定識心。發起虗妄
名言。反復辯論圓覺真理。而彼圓覺本非流轉。及
與名言。由彼妄以名言。反復辯論。而圓覺性。亦隨
名言。而成流轉。雲飛如駛。因見月有運相。月實不
運。因雲駛所顯而成運。舟行似箭。因見岸有移相。
岸實不移。因舟行所顯而成移。法中言未出輪迴。
依妄心而辯圓覺。依圓覺妄現名言。圓覺本非名
言。因名言辯論所顯。而圓覺亦成名言。因喻知法。
故云亦復如是。明其可呵竟。
△三正呵其惑。】

「善男子諸旋未息(至)是故汝等便生三惑。」

【諸旋者。目之動。眼之定。雲之駛。舟之行。未息者。正
動時。正定時。正駛時。正行時也。彼物先住者。目正
動而水先不搖。眼正定而火先不轉。雲正駛而月
先不運。舟正行而岸先不移。尚不可得者。應與感

悖故。此約目前事件為能況。以顯下之無始心性
為所況耳。輪轉者。顯是無始妄識。出生入死。起惑
造業。莫不依之。故云生死垢心。曾未清淨者。正在
輪轉。如彼諸旋未息。圓覺即無始真性。觀此不旋
復者。離於流轉。譬夫彼物先住。此亦應與感悖。彼
既不得。此何能爾。故首置何況之言。謂何能況顯
令其相悖成於應感。斷不能也。是知未出輪迴而
辯圓覺。縱辯亦非真實。以是非真實見故。汝等便
生三惑。如前云。眾生本來成佛。何故復有一切無
明。是惑以自語相違。又前云。眾生無明本有。何故
復說本來成佛。是惑以世間相違。又前云異生本
成佛道。後超無明。如來成佛。何時復起煩惱。是惑
以總成非量。若果是真實知見。此三種惑。何由而
生。出由呵難竟。
△二說喻開通三。一泛以喻開。二
實以喻通。三結示正見。】

「善男子譬如幻翳妄見空華(至)而為虗空平等本性。」

【初泛說幻翳喻。幻翳者。淨目生翳。生不長生。故名
為幻。此喻六識。依八識虗妄變現。翳既是幻。見亦
非真。故名為妄。此喻六識分別。空華者。空本無華。
由妄見而興蠅翼金星等相。名之為華。此喻分別
所辯妄境。幻翳若除者。遇藥銷翳。此喻遇佛聞法。
頓了識空。不可說言者。不可向翳銷者說言。此翳
巳滅。何時更起諸翳。此喻世間無知。不可向頓了
識空者說言。此識巳滅。何時更起諸識。佛必泛說

此喻者。其意以煩惱依六識起。我巳識空。汝等猶
問如來。何時復生煩惱。此何異於問識復生。然巳
惑之甚矣。何以句徵。謂以何以故。不說空中華耶。
釋以翳華二法。非相待故。言非相待者。顯二皆無
體。不是對待安立。但言翳除。華不言而可知。法中
識除亦爾。
○亦如下。因說空華喻。空華者。即蠅翼
金星等。喻眾生諸佛生死涅槃等。及一切諸法。滅
於空時者。淨眼無翳。蠅翼金星等。皆悉不見。喻如
來既了識空。則生佛等。一切法皆悉空故。不可說
言者。不可向淨目無翳。不見空華者言。虗空何時
更起空華。喻世間無知。不可向巳達法空者說。真
空理中。何時更起諸法。佛又因說此喻者。以翳銷
識滅。似惟顯於人空。華除法泯。兼又進於二空。相
因而說。固其宜矣。何以句徵。謂以何以故。不可說
虗空。時時更起華耶。釋以空本無華。非起滅故。空
本無華者。淨眼不見。喻如來巳了識空。不見有法
故。非起滅故者。以既不見華。孰為起滅。喻如來於
真空理中。不見有少法生。不見有少法滅焉。
○生
死下引說虗空喻。於中有三義。初承以法引。(謂承前先
以法說。引生下之空喻)生死者。眾生也。涅槃者。諸佛也。同於
起滅者。同於空華起滅。此以生死涅槃。例明世出
世間一切諸法。皆同空華起滅。執則成有。不執成
無耳。妙覺者。覺巳證極。圓照者。照巳無礙。照無礙
則識空法空。喻中則離於華翳。顯惟有虗空獨存。

據此。則三難可通。但泛爾未的也。善男子。正說空
喻。上既云離於華翳。顯惟有空存。此即以虗空為
喻。故教以當知。非是暫有者。不是因離華翳而暫
有。亦非暫無者。亦不是因有華翳而暫無。此中虗
空。喻真如淨覺。即是成佛本體。所謂佛性是也。不
因離華翳而暫有。顯有華翳時即有。法中即是作
眾生時。我法正熾。即有佛性。無妨說本來成佛。復
有無明。此可泛開初難。(初難云。本來成佛何故復有無明)不因有
華翳而暫無。顯虗空固有。權為華翳所覆。法中即
是佛性固有。眾生為我法所覆。無妨說無明本有。
本來成佛。此可泛開二難。(二難云。無明眾生本有。何緣復說成佛)況
復下。泛顯空性。言空性尚不因華翳而為有無。況
復有超過虗空者。則一切齊超。說生佛尚不可得。
若更於生佛上興疑致難。非愚即狂。應不復與之
言矣。圓覺者。圓滿覺性。起性論中。名為一心。唯佛
能證。故稱如來圓覺。隨順者。以能隨順真如生滅
二門。成立虗空等一切法故。以既能成立虗空。則
為虗空本性。又既能成立一切法。則為平等本性。
證得此性者。則異生諸佛。無明煩惱。後起復生等。
皆為幻化。普眼章云。圓覺普照。寂滅無二是也。此
可泛開三難。(三難云。異生成佛道。後起無明。如來巳成。何時得生煩惱)泛以
喻開竟。
△二實以喻通(上文雖義具通難。不甚分明。如來不過泛然說喻。令
學者善會而自得之。故科為泛以。喻開。此科則的指疑根。據實說喻。令學者斷除疑根。根斷而諸難自通
矣)。】


「善男子如銷金鑛金非銷有(至)如來圓覺亦復如是。」

【如銷金鑛者。如以鑪火。鎔銷蘊金之鑛。令成精金。
此喻諸修學人。用佛法智。斷除無明。以顯圓覺妙
性。金非銷有者。精金非因銷而有。顯鑛中原自有
金。此喻圓覺妙性。非因研斷而得。顯無明未斷時。
本來自有圓覺性故。既巳成金。不重為鑛者。既巳
銷去鑛滓。成就精金。再不復重為鑛滓。此喻斷無
明惑。畢彰圓覺妙性。再不復重起無明。經無窮時。
金性不壞者。以任為瓶為環為釵為釧。多歷年所。
而瓶環釵釧。器器皆金。此喻乘圓覺性。涉世行化。
以任為菩薩。為圓覺。為聲聞。為凡夫。經劫度生。而
菩薩緣覺。聲聞。凡夫。居然圓覺妙性。不應說言本
非成就者。不應說此金體。在鑛時本非成就。此喻
論圓覺者。不可說此圓覺性體。在無明時。本非具
足。此喻乃據實而說。若據實通前難者。如云金非
銷有。顯鑛中原自有金。喻眾生本來是佛。不妨說
有無明。即通初難。又云既巳成金。不重為鑛。喻斷
無明惑。畢彰圓覺妙性。再不復重起無明。即通三
難。至末云不應說言。本非成就。喻彼論圓覺者。不
應說此圓覺性體。在無明時。本非具足。意顯在無
明時。本自具足。所以雖說無明本有。復無妨說本
來成佛。即通二難。亦可前後兩難既通。中間可以
例思。無煩更通。若爾則不可說言等。乃是的指疑
根。葢由佛答普眼。有眾生本來成佛之語。遂致剛

藏。展轉而成三種疑難。意是不許本成。今云不可
說言。本非成就。正教以斷除疑根。而諸難自通。由
此不用別合。但云如來圓覺。亦復如是。實以喻通
竟。
△三結示正見二。一正以結示。二況顯難思。初。】

「善男子一切如來妙圓覺心(至)無妄輪迴及非輪迴。」

【上約在纏。名如來圓覺。謂是能成如來之因心。此
約出纏。名一切如來妙圓覺心。謂是巳成如來之
果體。惟佛與佛。乃能究盡。故云一切如來。顯除佛
無能證也。離煩惱礙。稱之為妙。顯無明巳斷盡也。
體備眾德曰圓。永不再迷曰覺。此心即是絕待靈
心。故云本無菩提。及與涅槃。以菩提涅槃皆屬對
待法故。菩提屬對待者。有成不成。成則成佛。不成
則不成佛。今以無菩提故。成佛尚不可得。況說不
成。故曰亦無成佛。及不成佛。如前云對幻說覺。亦
名為幻。說無覺者。亦復如是。則成與不成。皆不許
也。涅槃屬對待者。有輪不輪。有輪即生死。無輪即
涅槃。今以無涅槃故。說不輪尚不可得。況說妄輪。
故曰無妄輪迴及非輪迴。如前云生死涅槃。同於
起滅。妙覺圓照。離於華醫。是有輪無輪皆不立也。
普賢章。佛答普賢有云。一切菩薩。及末世眾生。應
當遠離一切幻化。虗妄境界。至此則菩提涅槃。以
併遠離。所謂得無所離。即除諸幻。能如是觀者。名
為正見。正以結示竟。
△二況顯難思。】

「善男子但諸聲聞所圓境界(至)大寂滅海終不能至。」


【初示聲聞莫至。恐承前疑云。未出輪迴。而辯圓覺。
彼圓覺性。即同流轉。莫不成聲聞人。巳斷見思。巳
出輪迴。想必能辯圓覺。不致流轉耶。故如來招呼
善男子而示之曰。但諸聲聞。所圓境界。與此大相
遠也。若釋其名者。聞佛四諦聲教。斷見思惑。證生
空理。名為聲聞。所圓境界者。謂聲聞人。所圓滿取。
證的境界。此且虗標。下乃實成。葢是以生空智。將
現前身心語言。皆悉灰斷滅盡。使不復生。不復再
來三界受生也。此正是生空理所現無餘涅槃。此
既是涅槃。云何又說終不能至。彼之親證。所現涅
槃。當知此之涅槃。是方便非真。如法華云。化城非
實也。既到化城。業過三百由旬。前趣寶所。亦可親
到。其奈頓止化城。生安隱想。不復前進二百由旬。
親至實所也。如彼聲聞巳證生空。近於佛慧。進求。
佛果。亦可親證。奈彼保守偏真。沉空滯寂。不復進
斷塵沙無明。至彼佛果。親證所現無餘涅槃。故云
終不能至彼之親證等也。此既終不能至。而妙圓
覺心。說彼能辯無是事耳。
○何況下。況凡夫難思。
有法說。有喻明。法中承上言聲聞小聖。巳出輪迴
身心語言。皆悉斷滅。說彼能辯。尚無是事。何況凡
夫。劣於聲聞。有作思惟。劣於生空智分。反欲測度。
超過小乘涅槃之如來圓覺境界。斷乎不能。故次
即以喻形之。螢火者。螢虫之火。似火而非火。喻有
作思惟。不過世智辯聰。非是出世正慧。既非是火。

取以燒物。則是徒勞。喻凡夫用思惟心。希求人天
福報。終屬虗妄。須彌居四洲之中。燒此須待劫火。
螢火欲燒。終無著理。喻圓覺為四智之總。證茲惟
憑佛智。有作思惟。相去遠矣。有志圓覺者。應鑑斯
喻。
○以輪下顯致難無益。佛意以我前所說。種種
取捨。皆是輪迴。而剛藏雖非凡夫。若據彼所難。乃
是以輪迴心。生輪迴見。入於如來大寂滅海。不言
圓覺。而云大寂滅海者。為避重文。特約境界言之。
釋義則橫徧竪窮曰大。寂無聲。不可以言詮。滅無
形。不可以相顯。體備眾德。用該萬有。喻之於海。渺
無涯涘。境界若此。詎可以輪迴心入。故云終不能
至。所謂未出輪迴而辯圓覺。則圓覺性。亦同流轉。
剛藏聞此。宜自知所難之無益矣。說喻開通竟。
△
二斥非正問。】

「是故我說一切菩薩(至)如是分別非為正問。」

【初承示常教斷識。是故我說者。承上而言。謂以是
用輪迴心。入寂滅海。終不能至之故。所以我於諸
經之中。常作如是說也。一切菩薩。及末世眾生。通
指發菩提心。修大乘行者而言。先斷者。急先務故。
又知所先後。則近道矣。無始輪迴根本。即指六處
識心。一切經中皆令斷故。如楞嚴云。一切眾生從
無始來。生死相續。皆由不知常住真心。用諸妄想。
此想不真。故有輪轉。凡此者。皆令斷之意也。
○善
男子。因說展轉虗妄。有作思惟者。六識之用。如眼

見色。而眼識即分別為何等色。耳聽聲。而耳識即
分別為何等聲。乃至意對法。而意識即分別為何
等法。從有心起者。如是有作思惟。皆以有識心故。
乃能起作無休。生死輪迴。無不由斯。教令先斷。不
無謂也。皆是句。顯體用虗妄。謂能起之心。及所起
思惟。皆是於六塵境上。現起虗妄之想。併能緣之
氣分。然虗妄之想。即是六處識心。說名為體。能緣
氣分。即是有作思惟。說名為用。非實心體者。真實
心體有二。一純真。即是真如。如天上真月。二帶妄。
即是八識。如揑目現二。雖揑目現二。放手即真。至
六處識心。則託塵似有。離塵實無。故曰非實心體。
體既非實。用可知故。故不另言。巳如空華者。空本
無華。淨眼不見故。喻上體用虗妄。辯於佛境者。佛
境即是圓覺。以是如來所證境故。剛藏三難。意皆
為辯此境。殊不知終不能辯。故喻云。猶如空華。復
結空果。猶如空華者。謂識心體用虗妄。巳竟猶如
空華。復結空果者。謂仍以妄識致難。辯於佛境。豈
不類於期空華。結空果乎。前云未出輪迴而辯圓
覺。則圓覺性亦成輪迴。故云展轉妄想。若必以此
而欲明圓覺。斷乎不可。故云無有是處。據楞嚴。阿
難以推窮尋逐者為心。如來呵云。此是前塵虗妄
相想。惑汝真性。由汝無始至於今生。認賊為子。失
汝元常。故受輪轉。其大意與此略同。
○善男子。結
斥所問非正。將欲結斥。呼當機而告之曰。善男子。

要知虗妄浮心。多諸巧見。虗妄浮心。即指六處識
心。以是虗而不實。妄而非真。浮泛說名為心。非尅
體論也。多諸巧見者。種種思惟。善巧辯析。立知立
見故。雖立知立見。總屬門外之繞。欲證圓覺。終不
能至。故曰不能成就圓覺方便。末三句。乃正以結
斥。佛意以汝今欲辯圓覺。連致三難。如是分別。正
類虗妄浮心。多諸巧見。故曰非為正問。長行竟。
△
(標頌云)。】

「爾時世尊欲重宣此義而說頌言。」

【△(正頌分三)一頌出由呵難。二頌說喻開通。三頌斥非
正問。初(約義略頌)。】

「金剛藏當知如來寂滅性(至)不能入佛海。」

【初頌總出其由。以少文而攝多義。恐其失意錯過。
故教以當知。令其留神也。如來寂滅性。即指妙圓
覺性。寂無聲。不可以言詮。滅無形。不可以相顯。顯
唯證乃知故。未曾有終始者。離於去來生滅等相。
由此所以種種取捨。皆是輪迴。若以二句。頌明其
可呵。佛意以既無終始。汝今若以輪迴之心。而思
惟之。則圓覺性。亦成流轉。故云即旋復也。既即旋
復。詎免輪迴。明其可呵。正為此耳。末二句。頌正呵
其惑。長行乃承上況顯。故曰何況輪迴生死垢心。
曾未清淨。此中是直言明示。故曰但至輪迴際。正
見其生死垢心。曾未清淨。長行云。觀佛圓覺。而不
旋復。是依況意顯其不能。此中即直言不能入佛

海。佛海者。即是如來妙圓覺海。意顯果其能入。自
不生於三惑。長行云。是故汝等。便生三惑。承意顯
不能而言。此中直說不能。故略之也。頌出由呵難
竟。
△二頌說喻開通(長行分三。今略泛以喻開)二。一頌實以喻
通。二頌結示正見。初。】

「譬如銷金鑛非銷故有(至)不復重為鑛。」

【長行云。如銷金鑛。此中云譬如銷金鑛。長行云。金
非銷有。此中云。金非銷故有。此二句全同長行。但
句增一字。成五言耳。雖復二句。乃補頌防問。(恐承上問
云。金非銷故有。顯鑛中本自有金。何用銷為。故此防云)雖復本來金。終以銷
成就。此喻圓覺妙性。雖本來自有。奈為無明所障。
要必斷除無明。乃能成就妙圓覺性。一成二句。亦
全同長行。餘不頌通難之義。俱準長行可知。頌實
以喻通竟。
△二頌結示正見(長行分二。偈惟頌第一)。】

「生死與涅槃凡夫及諸佛同為空華相。」

【長行云。一切如來。妙圓覺心。本無菩提。及與涅槃。
亦無成佛。及不成佛。無妄輪迴及非輪迴。總以妙
圓覺性。離於對待故。長行以智斷佛生變常。而曰
本無及無等。偈頌約生死涅槃。凡夫諸佛。而言同
於空華相。其義大同。以同於空華。即顯本無及無
等耳。不頌況顯難思。準長行可知故。頌說喻開通
竟。
△三頌斥非正問(略常教斷識一段。餘亦約義略頌)。】

「思惟猶幻化何況詰虗妄若能了此心然後求圓覺。」

【思惟二句。義頌展轉虗妄。長行以有作思惟。非實

心體。巳如空華。此中云思惟猶幻化。幻化即空華
義也。長行云。用此思惟。辯於佛境。猶如空華。復結
空果。展轉妄想。無有是處。此中云。何況以此請辯
圓覺。豈不至虗至妄。有類夫期空華。結空果哉。若
能二句。義頌所問非正。長行云。虗妄浮心。多諸巧
見。不能成就圓覺方便。意顯斷了此心。然後可求
圓覺。所問非正。不待言而可知。生信之義。彌勒章
初自見。三問三答生信分竟。】

圓覺經析義疏卷第二
