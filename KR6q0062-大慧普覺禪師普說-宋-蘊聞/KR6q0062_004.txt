











大慧普覺禪師普說四
參學道先錄

妙心居士孫通判請普說

僧問釋迦老子運大神通不起
于座變作忿怒那吒颺下帝鐘與東村王胡子相撲拳來
踢去兩無輸贏被臨濟小廝兒念一道真言一禁住如今
在徑山法堂上坐立儼然一箇箇眼橫鼻直且道是甚麼
物得恁麼奇特師云揭諦揭諦進云又得和尚重說偈言
師云菩提薩婆訶進云畢竟明甚麼邊事師云明你問底
進云恁麼則學人功不浪施師云咬人屎橛不是好狗進
云只如南泉道文殊普賢昨夜三更起佛見法見各與三
十棒貶向二鐵圍山未審意旨如何師云更餘你一箇在

進云又得和尚慈悲放過師云普州人送賊進云學人今
日亦起佛見法見直得虗空裏走馬旱地上行船南山起
雲北山下雨未審有過無過師云無過進云慚愧慚愧師
云消得龍王多少風。

僧問龐居士李相國孫通判箇般
漢盡是殺佛殺祖底英雄馬大師藥山老妙喜翁豈不是
咬猪狗手段然古之人冤有頭債有主即今請和尚拽取
占波國與新羅國闘額時如何師云丁丁東東擊滴擊董
進云和尚老老大大澒澒洞洞師云正當恁麼時上座也
須撞破漆桶進云爭奈一波纔動眾波隨擲地金聲如瓦
礫師云你分上又作麼生進云直饒具百千手眼到這裏
總用不著師云老僧亦打退鼓進云可知禮也師云賊是
小人智過君子進云有意氣時添意氣不風流處也風流
師云乞兒籮易滿進云爭奈國清才子貴家富小兒嬌師
云又却恁麼去也進云別寶須還南海客賣金須是買金
人師云你且道兩箇八兩是多少進云青天白日平地喫
交師云錯認定盤星進云是便禮拜。

師乃云只這是直
得蓋天蓋地若不是又乃通鬼通神到這裏是也不干他
事不是也不干他事且道他還在是與不是裏行住坐臥
也無若在是與不是裏行住坐臥敢保此人未有落處既
不在是與不是裏行住坐臥則日用四威儀中却向甚處

著到若知著到處則水不能溺火不能燒方知古人道處
處真處處真塵塵盡是本來人真實說時聲不現正體堂
堂沒却身且道堂堂正體還著得是與不是也無喝一喝
云是非巳去了是非裏薦取。

復云說法不應機總是非
時語所以道未離兜率巳降王宮未出母胎度人巳畢李
長者著華嚴論乃云此經決定是佛成道十日後說初於
正覺山前從定而起因見明星忽然悟道便見自巳本來
面目信知時節若至其理自彰妙喜常思無盡居士這一
箇人不知幾百生中學般若來今生如此得大受用所注
清淨海眼經說八成就謂如是我聞一時佛在云理無不
如之謂是事無不是之謂如自來不曾有人如此說蓋為
他見徹釋迦老子骨髓所以取之左右逢其原佛初生下
一手指天一手指地云天上天下唯我獨尊所以云三界
獨尊之謂我所謂我者非人我之我如孟子所謂萬物皆
備於我也心洞十方之謂聞蓋世間人皆以耳聞一切音
聲唯普賢菩薩乃以心聞故經云心聞洞十方生于大因
功多之所宗之謂一且如現前八百大眾從首座數起自
一而之百自百而之千所以言多之所宗也一之所起之
謂時這箇時便是妙心居士請妙喜為大眾說法時也當
知此時能該括三世十方乃至塵沙諸佛六道四生若凡

若聖若草若木若有情若無情乃以拂子擊禪牀一下云
盡向這裏成等正覺無出此時也又曰始覺合本覺之謂
佛言以如今始覺合於本覺往往默照之徒以無言默然
為始覺以威音王那畔為本覺固非此理既非此理何者
是覺若全是覺豈更有迷若謂無迷爭奈釋迦老子於明
星現時忽然便覺知得自家本命元辰元來在這裏所以
言因始覺而合本覺禪和子家忽然摸著鼻孔便是這箇
道理然此事人人分上無不具足昨日因與妙心居士說
公令叔尚書文章學問可謂儒林宗工獨步當世至於立
朝是事可觀然而聞知於此道自以為難往往士大夫只
知所謂佛者千劫學威儀萬劫修相好乃至三大阿僧祇
劫修而後成云何博地凡夫現行無明為富貴所折困何
時與道相應纔作是念便是於心意識中推出一座須彌
山一障障了道眼不能明見本地風光本來面目正所謂
所知不是障被障障所知近世士大夫多作此見如韓子
蒼與某在臨川鼻孔廝拄者半年亦不自信每言此一段
事吾輩但知皈向則可如何便要入手亦是自作障難或
者更錯會先佛所言大通勝智佛十劫坐道場佛法不現
前不得成佛道謂佛道之難成如此殊不知一念普觀無
量劫無去無來亦無住如是了知三世事超諸方便成十

力釋迦老子纔瞥地後便言奇哉一切眾生具有如來智
慧德相但以妄想執著而不證得所謂妄想執著者正說
著今時士大夫病痛先德所以指示一切人脚跟下無不
圓成無不具足故有父不可以傳子臣不可以獻君之說
蓋使自證自悟匪從人得所以不壞假名而談實相肇法
師云寂兮寥兮寬兮廓兮分兮別兮上則有君下則有臣
父子親其居尊卑異其位起教敘其因然後國分其界人
部其家豈非是法住法位世間相常住耶佛不云乎應以
佛身得度者即現佛身而為說法應以宰官身得度者即
現宰官身而為說法乃至應以比丘比丘尼長者居士婆
羅門身得度者即現其身而為說法又日應眼時若千日
萬象不能逃影質應耳時若幽谷大小音聲無不足法門
既如此殊勝奈何學者多不向此時節領覽乃爾自生退
屈正是不信自殊勝甘為下劣人若是靈利漢便向這裏
提得去方知一塵纔起大地全收一毛頭獅子百億毛頭
現千頭百頭但識取一頭且那箇是一頭不見南臺和尚
聞板聲有頌云善哉三下板知識盡來參既善知時節吾
今不再三師復以拂子擊禪牀云適來所謂盡向這裏成
等正覺是真實義所以韶國師云從上諸聖向鑊湯爐炭
裏成等正覺刀山劒樹上成等正覺棒下成等正覺喝下

成等正覺然雖如是如人飲水冷煖自知豈不見彌勒菩
薩引善財童子至毗盧遮那大樓閣前善財舉禮投地從
地而起指其樓閣便口裏顛言倒語乃云此大樓閣是解
空無相無顧者之所住處是於一切法無分別者之所住
處是以一劫入一切劫以一切劫入一劫而不壞其相者
之所住處是以一佛入一切佛以一切佛入一佛而不壞
其相者之所住處乃至離一切世間窟宅者之所住處何
謂世間窟宅便是於無上道作障難者若執一切世間窟
宅不能捨離則吾輩所謂長老者亦莫住院一向杜絕世
故乃可得行此道如此則是壞世間相而談實相何道之
有常愛蘇東坡為文章庶幾達道者也縱使未至於道而
語言三昧實近之矣人謂是五祖戒和尚後身而不知以
何因緣中忘此意第亦暫時不著便者觀其作維摩畫像
讚從始至終不死在言下其詞曰我觀眾工工一師人持
一藥療一病謂頭痛者與治頭痛藥傷寒者與治傷寒藥
然而風勞欲寒氣欲煖脾肺胃腎更相尅挾方儲藥如丘
山卒無一藥堪施用有大醫王撫掌笑謝遣眾工病隨愈
言其醫王遣去眾醫曰爾輩用藥都無是處眾工既去其
病隨愈或問醫王有以何藥而病損乎曰不出眾工所用
者但彼不能善用耳故曰問大醫王以何藥還是眾工所

用者我觀三十二菩薩各以意談不二門而維摩詰默無
語三十二義一時墮我觀此義亦不墮維摩初不離是說
這箇雖是死蛇解弄却活若彼三十二人所論真箇負墮
時即是無言勝有言情知古人之意決不如此所以立箇
喻云譬如油蠟作燈燭不以火點終不明忽見默然無語
處三十二義皆光焰佛子若讀維摩經當作是念為正念
我觀維摩方丈室能受九百萬菩薩經中所載此是維摩
居士不思議大解脫神通之力所以借座燈王以右手斷
取妙喜世界如陶家輪如針鋒棗葉蓋真實之理不可以
智知不可以識識故其室中能容三萬二千獅子座皆悉
容受不迫窄又能分布一鉢飯飫飽十方無量眾斷取妙
喜佛世界如持針鋒一棗葉云是菩薩不思議住大解脫
神通力我觀石子一處士麻鞋破帽露兩肘能於筆端出
維摩神力又過維摩詰若言此畫無實相毗耶城中亦非
實佛子若見維摩像應作是觀為正觀此是東坡說底禪
豈不是言語到若非前世熏習得來爭解恁麼道所以妙
喜之意亦欲尚書公於此事信得及妙心居士請持此語
歸舉似令叔這老子而今巳是世間沒量大人恐因妙喜
之言直下信得及異日忽然噴地一發便乃截生死流據
佛祖位坐斷報化佛頭却做箇出世間沒量大人始不負

妙喜相期之意因妙心居士近日畫得入定觀音且以妙
喜昔年所作讚題其上蓋在衡陽時因道交藺廷彥所請
當時得意一筆寫成竊意使東坡見之亦須點頭蓋與維
摩讚言語雖不同大意相似其詞曰世間種種音聲相眾
以耳聽非目覩一切音聲須以耳聽唯觀世音却以眼觀
故曰唯此大士眼能觀如何見得瞑目諦觀為佛事這裏
便轉於眼境界無所即眼境界既取不得即眼界寂滅眼
界既寂滅不可耳界不寂滅所以云耳鼻舌身意亦然大
哉心洞十方空六根互顯如是義觀音菩薩以眼聞普賢
菩薩以心聞即此是互顯之義所謂互顯者眼處作耳處
佛事耳處作鼻處佛事鼻處作舌處佛事舌處作身處佛
事身處作意處佛事於意界中作無量無邊廣大佛事得
恁麼受用自在了眼依舊觀色耳依舊聽聲乃至鼻舌身
意一一依本分故云眼色耳聲鼻嗅香身觸意思無差別
適來所謂是法住法位世間相常住是也當以此觀如是
觀取此為實成妄想到這裏又轉了話頭若離妄想取實
法展轉惑亂失本心本心既失隨顛倒不見大士妙色身
云何顛倒眼見色隨色轉耳聞聲隨聲轉是謂眾生顛倒
迷巳逐物以逐物故不見大士妙色身無眼耳鼻舌身意
此乃教有明文耳鼻等既無其體互顯之義依何而立故

云互顯之義亦寂滅亦無大士妙色身亦無種種音聲相
佛子當作如是觀永離世間生死苦大凡文字須教說得
行若說不行不成文章適來因論時節因緣所以說善財
童子方立于樓閣之前早巳讚歎許多殊勝之事然未能
得入乃白彌勒菩薩言唯願大聖開樓閣門令我得入時
彌勒菩薩前詣樓閣前彈指作聲其門即開命善財入善
財心喜入巳還閉閉時如何便是觀音菩薩入流亡所底
消息所謂不入色聲香味觸法不為分段生死牽將去然
後善財於樓閣中見百億四天下百億兜率陀天一一皆
有彌勒菩薩乃至見釋迦老子示現處胎示現誕生示現
行七步示現處王宮示現逾城出家示現成等正覺示現
說法度生示現入般涅槃非但見釋迦老子一周佛事亦
見彌勒世尊當來下生一周佛事乃至賢劫星宿劫莊嚴
劫諸佛廣大佛事以海印三昧　印印定更無秋毫以為
透漏既見如是無量殊勝境界巳彌勒菩薩即攝神通入
樓閣中又彈指一聲告善財言善男子起法性如是此是
菩薩知諸法智因緣聚集所見之相如幻如夢如影如像
悉不成就爾時善財聞彈指聲從三昧起於此時節忽然
打失布袋然後彌勒示以如上境界無有去處亦無住處
非寂非常遠離一切既是來無所從去無所至則雲門大

師手中扇子𨁝跳上三十三天𡎺著帝釋鼻孔東海鯉魚
打一棒雨似盆傾又有甚麼過當知這箇時節具無量廣
大智慧門無量神通門無量言辭門無量不可說又不可
說一切佛菩薩自在受用門諸人若能如是信如是入方
知先佛道過去一切劫安置未來今未來現在劫回置過
去世乃喝一喝云若不喝住打葛藤直到明朝擊禪牀下
座。

湯丞相請普說

師於法座前拈疏云這箇是大丞相光明
藏中流出底亦是三世諸佛說不盡達磨大師傳不到底
諸人還見麼各請塞却耳根分明聽取且道聽底事作麼
生良久云劒為不平離寶匣藥因救病出金釩宣疏畢就
座(疏語錄在卷尾)僧問如來禪祖師禪在大丞相誰敢正眼覰著
菩薩道諸佛道在老和尚不妨妙用縱橫釋迦老子達磨
大師文殊普賢觀音彌勒相隨來也未審千日並照一句
作麼生道師云無角鐵牛眠少室生兒石女老黃梅進云
恁麼則直得天上人間悉皆瞻仰師云且道這一句還瞻
仰得也無進云若不是某甲往往錯祇對和尚去也師云
你只今錯會亦不少進云爭奈拈得道傍芒草索背風敲
碎鐵圍山師云這箇為復是如來禪祖師禪進云大小大
王老師到這裏却摸索不著師云老僧從來恁麼進云雖

然如是出頭天外看誰是箇中人師云菩薩道諸佛道又
作麼生進云入水見長人師云魚行水濁鳥飛毛落進云
只如法身無為不墮諸數為甚麼道或在大臣大臣中尊
教以正法師云你恁麼問話大似不曾喫粥進云學人今
日遭人撿點師云相隨來也進云和尚豈不是在衲僧中
尊未審合談何事師云老僧今日困進云爭奈坐立儼然
問答俱妙師云僧堂佛殿從你脚跟下過因甚麼不知進
云某甲今日困師云過。

僧問身從無相中受生猶如幻
出諸形像幻人心識本來無罪福皆空無所住未審教誰
說法聽法師云野馬嘶風蹄橃刺金毛踞地尾吒沙進云
某甲得聞於未聞師云聞底事作麼生進云心不負人面
無慚色師云泊不問過進云只如三世諸佛說夢六代祖
師說夢現今說法聽法亦是夢忽然夢覺時如何師云你
試原看進云老和尚不妨開眼說夢師云夢裏明明有六
趣覺後空空無大千進云去此二途未審湯氏孺人在甚
麼處安身立命師云一箭中紅心進云不妨好手師云收
僧云劄便禮拜。

師乃云一收一劄通天通地通鬼通神
且道從上諸聖還有這箇消息也無若道有試拈出一毛
頭呈似老僧看若道無佛佛授手祖祖相傳又傳箇甚麼
若向這裏撥得一線路方知湯氏孺人昔日雖生本不曾

生今日之滅本不曾滅生而不生鏡裏之形滅而不滅水
中之月鏡裏之形水中之月可見不可取如是則毫釐繫
念三塗業因瞥爾情生萬劫覊鎻聖名凡號盡是虗聲殊
相劣形皆為幻色汝欲求之得無累乎及其厭之又成大
患正當恁麼時且八面玲瓏一句作麼生道還委悉麼動
容楊古路不墮悄然機(意詞不錄)復云此是大丞相鈞旨令山
野陞座宣揚般若奉為亡女孺人湯氏六七七七之辰資
薦冥福底意旨見說孺人天資高妙知有佛乘蓋夙曾種
得般若種智之深故能於此段大事因緣自信得及至於
臨捨識時了了分明合掌結彌陀印而終這箇道理正合
圭峯禪師所謂作有義事是惺悟心惺悟不由情臨終能
轉業又注云義者是義理之義非仁義之義蓋使人順義
理而行況於報緣謝時合掌結印無諸痛惱豈非生前順
義理而死能轉業者乎如是則定生安養世界無可疑者
又曰作無義事是狂亂心狂亂隨情轉臨終被業牽謂於
四大分散時神識昏亂平生戀著恩愛者被恩愛牽戀著
金寶者被金寶牽當爾之時心念紛飛猶如野馬況復業
識作主鬼來借宅如斯之人良由作無義事為業所牽流
入惡趣天堂無則巳有則君子生地獄無則巳有則小人
入所以湯氏孺人臨啟手足之際雖無善知識指示解脫

之要乃爾正念現前受用自在縱其叢林中三五十年修
行老衲無過於此皆是大丞相昔在靈山曾受記莂故於
今生為宰輔大臣而能墻壍法門外護三寶以是因緣感
報生此真善眷屬但因中少有差別不享其壽竊觀大丞
相所撰疏詞可謂深達其理何故眾生以一念愛心便與
無始業氣相續若不以智鑑照了一切世間虗幻不實則
為煩惱所障然入得世間出世無餘既失所愛如何不煩
惱或者教人不得思量如斯見解墮在一邊何故父母所
愛爭得不思量既不思量則為人子者亦不用思量父母
若爾則天性可滅且身體髮膚稟父母之遺體我身疼痛
則父母亦痛父母既痛謂不思量可乎而況大丞相博極
羣書深得三教聖人之精微妙喜恁麼說話大似河頭賣
水竊惟自秉鈞軸以來鎮壓無限大事若非夙有大力量
安能如山如嶽不傾不動　聖主倚賴以為柱石古德云
棒打石人頭嚗嚗論實事釋迦老子說一大藏教只是醫
眾生心病底藥方至於九經十七史亦只是正心術底藥
方世出世間初無二致多見世間人一生好造偽者到臈
月三十日五陰諸苦一時現前那時手足俱露蓋臨生死
禍福之際斷不容偽到這裏須是實頭始得何謂實頭如
湯氏孺人今年二十二歲且道他二十二歲前未來湯丞

相家託生時在甚麼處安身立命若不知來處即是生大
乃至今日遽爾傾喪此一段煩惱為是有耶是無耶既而
了了分明如棄弊屣只這一著子又向甚麼處去龐不知
去處即是死大故曰無常迅速生死事大儒者亦云死生
亦大矣釋迦老子能空一切相成萬法智而不能即滅定
業況博地凡夫耶因記得嵩山珪禪師廬於嶽之龐塢一
日嶽神謁之且曰我能生死於人又謂神通亞佛珪曰汝
神通十句五能五不能佛則七能三不能汝安得神通亞
佛神悚然辟席啟曰可得聞乎珪曰汝能戾上帝東天行
而西七曜乎曰不能珪曰汝能奪地祇融五嶽而結四海
乎曰不能珪曰是謂五不能也佛能空一切相成萬法智
而不能即滅定業佛能知羣有性窮億劫事而不能化導
無緣眾生佛能度無量有情而不能盡眾生界是謂三不
能也雖然如是他悟得活祖師意終不死在句下復語神
曰定業亦不牢久無緣亦謂一期眾生界本無增減更無
一人能主其法有法無主是謂無法無法無主是謂無心
如我解佛亦無神通也但能以無心通達一切法爾於是
嶽神拜而謝之乃請以戒諸人若會得無法無主是謂無
心如我解佛亦無神通便會古人道一毛頭獅子百億毛
頭獅子現千頭萬頭但識取一頭且作麼生是一頭生不

知來處死不知去處努力今生須了取莫教永劫受餘殃
然而佛法不可當人情適來丞相疏中說一片禪直是事
理俱勝道他不理會得麼然雖如是若與妙喜眉毛廝結
亦未放過在何故直使意句俱到作箇世出其間沒量大
人是山野所願況某頃年以罪居衡陽梅陽首尾十七年
丙子之春蒙　聖恩許自便復還本來面目尋住育王乃
至再還雙徑此一段因緣皆是大丞相曲折周旋之賜此
恩此德何日可忘如人飲水冷煖自知但以尊卑有間不
敢時以尺書冒瀆鈞聽第生慚愧而巳某行年七十有二
來日無多而又山中素無怕產住持者須一年兩次下山
持鉢甚非老者所宜去年深欲謝事投老於四明之育王
山既蒙丞相不許遂懡㦬而歸相將重理舊公案願大丞
相始終外護賜與安閑今日伏承敷文昆仲洎省元學士
宣教明公得得入山作大佛事諸公盡是貴公子而謙和
若此前程遠大不言可知山中衲子無不歡喜讚歡有箇
長頌普示大眾有大福德智慧人具大力量無等匹譬如
優曇妙蓮華出現世間實希有時平佐　主如唐虞諸羣
生類悉安阜有女端嚴具懿德偶隨逝水即歸空檀波羅
蜜施佛僧用拔幽魂離苦趣普設平等無遮會無邊聖眾
咸雲集香煙彌布十方界寶燈散作黃金雨六道四生俱

飽滿永辭苦惱證無生此心廣大同虗空所作功德亦如
是今巳一周佛事竟於是請我轉法輪所轉之輪無動相
所說之法亦無言當知亡女未嘗生只今亦復不曾滅既
無生滅與輪回不變不壞金剛體普將如上諸功德願公
壽算等河沙河沙有盡壽無竭永佐金輪同　聖化。

高提幹請普說

僧問千花影裏無非過去釋迦文百草頭
邊盡是當來彌勒佛未審湯氏孺人即今在甚麼處師云
春日晴黃鸎鳴更聽落崖流水聲進云恁麼則塵塵爾剎
剎爾師云念念爾又作麼生進云某甲問和尚答師云其
中事還假商量也無進云只許老胡知不許老胡會師云
多口阿師重下注脚進云和身拶入未是作家向上一路
速道速道師云八角磨盤空裏走進云和尚大似迅雷不
及掩耳師云收進云只如鏡清問曹山清虗之理畢竟無
身時如何山云理即如是事又作麼生清云如理如事山
云謾曹山一人即得爭奈諸聖眼何清云若無諸聖眼爭
鑑得不恁麼未審如何是諸聖眼師云有理不在高聲進
云恁麼則曹山被和尚覰破直得瓦解冰消師云鏡清又
作麼生進云有理不在高聲便禮拜。

師乃召大眾云清虗之理畢竟無身釋迦老子道內空外
空內外空空空大空勝義空有為空無為空畢竟空乃至

無性自性空空亦不可得正當恁麼時還契得清虗之理
也無若也契得現今山河大地萬像森羅日月星辰色空
明暗摐然在諸人眼睛裏作麼生說箇畢竟無身底道理
若向這裏撥得一線路方知古人道盡大地是真實人體
盡大地是解脫門且道諸人在門外耶在門裏耶若總道
不在內不在外不在中間敢道諸人始入得徑山門未入
得徑山室終入得徑山室亦未見老僧在直得內無所緣
外無所見淨躶躶赤洒洒沒可把拈起一𢇇頭盡大地一
時明得猶是堦下漢若到衲僧門下更須買草鞋行脚始
得信知此事不可以智知不可以識識便恁麼會去則知
湯氏孺人即今在諸人眼睛裏轉大法輪既然如是且道
畢竟是生耶是死耶良久云但願春風齊著力一時吹入
我門來。

復云斯辰伏承提幹學士請山僧陞于此座宣
揚般若奉為閣中孺人湯氏屆于卒哭之辰莊嚴福地孺
人一生賢淑皈向三寶夫何壽數不永遽夭盛年聞知國
太與相公夫人至今哭泣未巳然釋迦老子苦口丁寧使
人斷除愛見諸苦之所纏縛蓋凡夫境界中無一可樂者
直得證初果聖位方為不然何以故聖人見得順處凡夫
見得是逆聖人見得是凡逆夫却見是順信知眾生顛倒
以苦為樂所以教中說十二緣生順之故有生死流轉所

謂無明緣行行緣識識緣名色名色緣六入六入緣觸乃
至生緣老死憂悲苦惱此皆凡夫位中不可樂事却到聖
人分上把來打一逆直下脫離三界二十五有輪回故曰
無明滅則行滅行滅則識滅識滅則名色滅名色滅則六
入滅乃至憂悲苦惱滅諸苦之相既滅則寂滅之樂現前
超過四果聖人得到辟支佛地今日法會亦有講經論大
德在此證明大凡說法須觀時節因緣所以道初無二致
有一般長老道眼不明不敢道箇經字恐人指為座主殊
不知座主二字亦不易承當天台智者大師因讀法華經
至藥王菩薩焚身處云是真精進是名真法供養如來於
此豁然證得法華旋陀羅三昧見靈山一會儼然未散既
證悟巳遂立空假中三觀收攝一切世出世法更無遺餘
如今不信有悟門者聞恁麼說話剛道是建立之詞正所
謂夏虫難與語冰殊不知一大藏教是釋迦老子說底禪
禪是佛心教是佛口豈有佛而心口不相應者耶故大乘
方等諸經無非與我禪家出氣何以知之豈不見楞嚴會
上富樓那尊者疑曰大性互相陵滅乃問世尊曰若地性
遍云何容水水性周遍火則不生復云何明水火二性俱
遍虗空不相陵滅地性障礙空性虗通云何二俱周遍法
界此蓋富樓那執相難性將決眾疑佛即為說性火真空

性空真火性水真空性空真水清淨本然周遍法界不相
障礙其義甚明所以參禪須要頓悟聽海却許漸悟頓漸
雖殊其悟即一況如來性海言相則不礙於性說性則不
礙於相是故古人一悟便道理隨事變事得理融理是事
之理事是理之事但於其中有箇悟有箇不悟爾且那箇
不是悟底豈不見佛謂富樓那曰汝以色空相傾相奪於
如來藏而如來藏隨為色空是故於中風動空澄月明雲
暗眾生迷悶背覺合塵故發塵勞有世間相既有世間相
則是眾生迷底境界方其迷時本無一物能障礙他及其
悟時亦無能證所證之者佛又曰我以妙明不滅不生合
如來藏而如來藏唯妙覺明圓照法界是故於中一為無
量無量為一小中現大大中現小不動道場遍十方界身
含十方無盡虗空於一毫端現寶王剎坐微塵裏轉大法
輪是謂諸聖境界殊勝如此然而是法平等無有高下是
名阿耨多羅三藐三菩提既無高下因甚麼有佛有菩薩
有緣覺聲聞乃至天人阿脩羅地獄餓鬼傍生十法界種
類不同良由最初一念能隨染淨之緣故有升沉矣所以
教中道真如淨境界一泯未嘗存能隨染淨緣遂成十法
界然於我法中初無實義所以適來禪客問清虗之理畢
竟無身時如何曰理即如是事又作麼生又曰如理如事

古人得之於心伊蘭作旃檀之樹失之於旨甘露乃蒺䔧
之園非是強為法如是故光陰可惜時不待人此身不向
今生度更向何生度此身所以白樂天守錢塘日聞有僧
居于鳥窠之中乃親臨樹下問之曰和尚坐處太危嶮對
曰老僧坐處有甚危嶮侍郎坐處危嶮太甚樂天曰弟子
坐鎮江山何嶮之有曰薪火相交識性不停得非嶮乎樂
天知其語異乃問如何是佛法大意曰諸惡莫作眾善奉
行這箇謂之先以定動後以智拔把眼前匹似閑言語打
一動待他纔動便與拔出生死根株又問和尚恁麼說話
三歲孩兒總道得曰三歲孩兒雖道得八十翁翁行不得
樂天因此信入此是古人入道底樣子今大丞相不忘靈
山付囑為法門內外護況能以法界海慧照了諸相猶如
虗空既然如是當能了知亡女孺人一靈真性未來我家
託生時今日一場哭泣在甚處安頓若覰得透則百劫千
生恩愛習氣一時瓦解冰消因記得蔣山佛慧禪師曾作
北邙行其詞曰前山後山高峨峨喪車轔轔日日過哀歌
憂愁滿巖壑聞者潛悲薤露歌哀歌一聲千年別孝子順
孫徒泣血世間何物得堅牢大海須彌竟磨滅人生還如
露易晞從來有生終別離苦樂哀感不暫暇況復百年驚
電馳去人悠悠不復至今人不會古人意栽松起石注墓

門欲為死者長年計魂魄悠颺形化土五趣茫茫井輪度
今人還葬古人墳古墳今墳無定主洛陽城裏萬千人終
為北邙山下塵沉迷不記歸時路為君孤坐長悲辛昔日
送人哭長道今為孤魂臥荒草妖狐穿穴藏子孫耕人撥
骨尋珠寶老木蕭蕭生野風東西墳塚連晴空寒食巳過
誰享祀塚畔餘花寂寞紅日月相催若流矢貧富賢愚盡
如此安得同遊長樂鄉縱經劫火無生死那箇是長樂鄉。

僧問趙州如何是祖師西來意州云庭前栢樹子僧云和
尚莫將境示人州云我不將境示人僧云如何是祖師西
來意州云庭前栢樹子若透得這箇方知淡而有味適來
因與提幹學士說某與丞相前報世中曾結得香火緣來
何以知然妙喜丁丑歲自四明將往會稽問訊一道友行
次上處忽於舟中夢一士人報云湯樞密拜相覺而說與
侍僧逮至越上偶邂逅提幹公於能仁寺因問之曰聞令
岳巳拜相公莫知之妙喜因自尋究其所從來良久知其
為夢耳後數月丞相果秉鈞軸豈非前生今世與相門有
大因緣而能機感相應耶某頃住育王每念此山所藏釋
迦如來真身舍利而塔廟香火與夫安眾糧儲有所未備
遂發心募眾緣築捺海塗為數百畝田作山中常住上荷
大丞相隨喜結緣成就此段殊勝為萬古無窮之利與盡

未來際一切眾生作大福田願以此功德先用莊嚴國太
夫人所冀一百二十上壽永處高堂受子子孫孫恭敬次
願丞相暨闔府貴眷福足慧足因深果深不盡功德追薦
孺人湯氏超昇佛地山僧有四句頌子且要孺人一靈不
昧知有此段大事因緣云脫却無明殼漏子抹過斷常生
死坑靈光一點照天地歷劫何嘗有變更。

妙明居士李太尉請普說

師云南泉和尚道牽牛向溪東
放不免犯他國王水草牽牛向溪西放不免犯他國王水
草不如隨分納些些釋迦老子乘六牙香象降摩耶夫人
胎示現誕生示現行七步示現處天宮示現逾城出家示
現雪山勤苦六年示現明星現時成等正覺乃至說一大
藏教權實頓漸隨諸眾生根器所宜而為說法為求最上
乘者說一切種智為諸菩薩說六波羅蜜令其各證無生
法忍為聲聞緣覺說十二緣生四諦真理令其各得八解
六通證寂滅樂為諸天說一切諸行皆悉無常一切樂具
皆悉襄謝令其各得出離三界為諸人說不昧因果令其
各各修十善道永淨三業為諸修羅說無我法令其捨離
憍慢放逸安住忍地為諸地獄極苦眾生說罪性不在內
外中間令其一念頓超十地為諸餓鬼傍生說永斷根本
無明法令其捨離飢渴熱惱生人天中所以道真如淨境

界一泯未嘗存能隨染淨緣遂成十法界這箇豈不是隨
分納些些非但釋迦老子如是乃至妙明居士亦如是妙
明居士既如是妙圓道人亦如是妙圓道人既如是洎令
嗣宣贊令嗣直殿闔宅貴眷等無不一一如是豈不是隨
分納些些底道理所以古人道真如妙性菩提涅槃以正
眼觀來盡是虗名都無實義為甚麼如此為眾生心上著
直如佛性菩提涅槃諸佛菩薩聲聞緣覺天人修羅地獄
餓鬼傍生等不得何以故應以佛身得度者即現佛身而
為說法應以宰官身得度者即現宰官身而為說法應以
居士身得度者即現居士身而為說法且道說甚麼法便
是適來說隨分納些些底道理是甚道理眼見色青黃赤
白耳聞聲鐘鈴鑼鼓乃至鼻齅香舌嘗味身覺觸意攀緣
便是納些些底道理龐居士道日用事無別唯吾自偶諧
頭頭非取捨處處勿張乖朱紫誰為號青山絕點埃神通
并妙用運水及搬柴這箇豈不是隨分納些些底道理所
以道應眼時若千日萬象不能逃影質應耳時若幽谷大
小音聲無不足乃至鼻舌身意亦復如是所以西天國王
問波羅提尊者曰知師有佛法能為我說否尊者云恣王
所問王曰如何是佛尊者曰見性是佛王曰師見性否曰
我見佛性王曰佛性何在曰佛性在作用王曰是何作用

我今不見曰現今作用王自不見王曰於我有否曰王若
作用無有不是王若不用體亦難見王曰若當用時幾處
出現曰若出現時當有其八王曰八處出現當為我說尊
者以偈答曰在胎曰身處世為人在眼曰見在耳曰聞在
鼻齅香在舌談論在手執捉在足運奔遍現該於沙界收
攝歸於微塵識者謂之佛性不識喚作精魂王聞是言忽
然大悟當知應時豈不是隨分納些些底道理此事在聖
不增在凡不減人人具足各各圓成當知自性廣大靈明
妙心未嘗移易一絲毫是一味平等法門既知此一味平
等法門當念念不退存心在般若上始得所以教中道若
見大地劫火洞然欲以一氣吹令頓滅當學般若波羅蜜
多所以今日妙明居士妙圓道人闔宅貴眷百劫千生於
般若中熏習得熟方能如是你看牛頭第二世智巖禪師
元是郎將頻立戰功將受大官因聞懶融和尚偈曰恰恰
用心時恰恰無心用曲談名相勞直說無繁重無心恰恰
用常用恰恰無今說無心處不與有心殊遂棄却官往舒
州皖公山修行只看懶融所說底頌有昔同從軍者與之
同時作種種虗妄事了聞他在山中特去尋訪見在山中
自在快樂乃喚云郎將狂耶何為住此答曰我狂欲惺君
狂正發諸人聞之皆發無上菩提之心信知放蕩長如癡

兀人他家自有通人愛無常迅速生死事大如妙明居士
妙圓道人各各年巳四五十歲四五十歲巳前歷歷孤明
底是有是無曰不知既不知便是生大如今有一種人要
求神仙長生不死且如長生不死底在那裏神仙又不是
無是他自有功成行滿了作神仙去底如呂洞賓來參黃
龍老機和尚道是無得麼若到得真空妙有處方知無生
可滅若未到將來百歲死去現今說法聽法底向甚麼處
去日不知既不知便是死大若親見得廣大寂滅境界惡
元來不曾死若見得不曾死便知不曾生可惜許百歲光
陰如彈指須便是來生若剎那悟去與釋迦老子無二無
別剎那造罪無間業因瞥爾情生萬劫覊鎻若能一念萬
年萬年一念則一道清淨平等無有平等不平等者皆吾
心之常分非假於他術所以道處處真處處真塵塵盡是
本來人真實說時身不現正體堂堂沒却身那箇是堂堂
正體努力今生須了却莫教永劫受餘殃。

湯丞相請普說

師於法座前拈疏云這箇是留守相公不
壞假名而談實相第一義諦疏感潤生故形紙墨紙墨既
形其理始彰敢問大眾作麼生是始彰底理各請諸人淨
却耳根諦聽維那宣讀宣疏畢就座僧問骨肉俱還父母
時那吒全體峭巍巍竹篦子下翻身轉未審當陽更是誰

師云還見老僧麼進云兩眼對兩眼師云你摸索未著在
進云得恁麼太高生師云兩眼對兩眼又作麼生進云龍
袖拂開全體露象王行處絕狐蹤師云猶較些子進云正
當恁麼時還著得生死二字也無師云作麼著不得進云
恁麼則機宜學士全生全死去也師云省得山僧一半力
進云便恁麼承當得去德山臨濟飲氣吞聲師云干他甚
麼事進云王老師也須照顧師云速禮三拜。

僧問黃鶴
樓前百戰時百千諸佛竪降旗渠無國土居何處留得多
才一首詩這一首詩則不問紅輪決定沉西去未審機宜
往那方師云看取下面注脚進云恁麼則不離當處常湛
然覓即知君不可見師云嗚呼哀哉伏惟尚享進云既無
生又無死嗚呼哀哉箇甚麼師云却得你證明進云國土
動搖迎勢至寶花彌滿送觀音師云這箇是你在川裏禮
牀脚底消息進云今日也要與機宜出氣師云過僧禮拜
師乃云若覓出氣處盡十方世界淨躶躶赤洒洒沒可把
却向甚麼處安口觜若向這裏安得方知機宜學士昔日
雖生本不曾生今日雖滅本不曾滅既無生又無滅盡十
方世界是箇解脫門盡十方界是真實人體盡十方世界
是諸人安身立命處盡十方世界是沙門一隻眼盡十方
世界是諸佛諸祖出身處盡十方世界是諸人放身捨命

處盡十方世界是箇解脫底境界更向甚處求出氣若能
如是解如是會如是受持方知古人道無生死可出無菩
提可求無佛道可成無眾生可度亦無人亦無佛大千沙
界海中漚一切聖賢如電拂既然如是且道現今說法聽
法歷歷孤明底與生與死畢竟是一耶是二耶是同耶是
別耶諸人還會麼不見適來禪客道國土動搖迎勢至寶
花彌滿送觀音。

復云這湯機宜天姿純厚是箇不可得
底士大夫方年得二十三歲不意尺頭如此之短相公聞
訃極是煩惱故妙喜得得去開解之若是性命之學丞相
博極羣書三教聖人開捩子無不通曉若更與分別說譬
喻擔水河頭賣抱石投山爾只為他說父母恩愛百劫千
生熏染得熟方為骨肉是我平生所愛天既奪之且道忘
得忘不得若鬼可忘父母亦可忘若如此則天性可滅矣
要得不煩惱如今須煩惱要得不思量如今須思量思量
來思量去抖擻得恩愛習氣淨盡也自然到無思量處無
煩惱處如今勸教莫思量莫煩惱大似潑油救火古德所
謂止動歸止止更彌動只說這般話丞相是竭世樞機之
士便能領略此意如此說話須是向賭是人面前拈出直
下一刀兩段殊不費力渠聞祖師門下有直截根源不涉
言詮底道理便信得及元來夙有根性亦非偶然不見教

中有言譬如獅子哮吼獅子兒聞皆增勇健何故為他有
此種性聞哮吼聲熏起現行根性相偶餘獸聞之悉皆竄
伏佛師子王菩提心吼亦復如是蓋眾生惡業無始時來
此境界行履得熟乍聞知識說無煩惱轉見增劇所以佛
說恩愛煩惱皆有緣起且道從那裏起不見道想愛同結
愛不能離則諸世間父母子孫相生不斷是等則以慾貪
為本貪愛同滋貪不能止則諸世間卵化濕胎隨力強弱
遞相吞食是等則以殺貪為本且如適來說父母子孫相
生不斷元來從貪欲上起若能一念回光返照見得本來
面目本地風光便能回三毒為三聚淨戒回六識為六神
通回煩惱為菩提回無明為大智所以道一塵纔起大地
全收一毛頭獅子百億毛頭現百億毛頭獅子一毛頭現
千頭萬頭但識取一頭且道那一頭遂以拂子擊禪牀云
若向這裏識得便是妙喜適來說底淨躶躶赤洒洒沒可
把前日當面亦嘗說及丞相是一書生如今做到宰執九
經十七史裏面貫串如流無有不讀無有不會底此是別
人屋裏事未說其他且如機宜二十三年前未託生來湯
家作兒子時在甚處安身立命定道不知既不知來處便
是生大如今棄捨恩愛却望甚處去定道不知既不知去
處即是死大所以道無常迅速生死事大便是這箇道理

也此事不可以智知不可以識識不可以有心求不可以
無心得不可以語言造不可以寂默通激揚此事古來自
有樣子唐時有箇知江州底陳操尚書一日在庾樓置齋
供養雲門大師因問儒書中即不問三乘十二分教自有
座主作麼生是衲僧行脚事雲門到這裏如會用兵底良
將相似便解騎賊馬趕賊隊借婆被拜婆年不費纖毫氣
力緩緩地答他道衲僧行脚事與尚書說亦不難敢問尚
書作麼生是教意尚書也解攙匙亂筯對云黃卷赤軸你
看欛柄便在雲門手裏門云黃卷赤軸是紙素墨作點麼
生是教意尚書也難容便道口欲談而詞喪心欲緣而慮
亡門云口欲談而詞喪為對有言心欲緣而慮亡為對妄
想作麼生是教意尚書無語雲門云且莫草草十經五論
師僧拋却來入叢林三二十年尚討巴鼻不著尚書又爭
會尚書云弟子罪過又不見楊大年內翰參廣慧璉禪師
璉嗣首山出十人大尊宿璉是其一智慧過人楊公既來
問法却以鄙俚無味之談對之所謂先以定動後以智拔
楊問此事久後如何用心履踐得到解脫不疑之地廣慧
云內翰且疎財此豈是不鄙俚之談廣慧知其緣熟忽一
日又來如前所問廣慧依前對之楊遂作色詰之曰南閻
浮提眾生以財為命邦國以財聚民教中有財法二施和

尚何得只教人疎財這箇便是先以定動後以智拔要拔
盡他生死根本遂喚云內翰內翰喏應廣慧云幡竿頭上
鐵龍頭看他靈利底人聊聞舉著剔起便行內翰於言下
大悟云噁我會也廣慧云內翰作麼生楊云海壇馬子似
驢大便向言外領得這箇意旨廣慧也不放過却云楚鷄
不是円山鳳楊云佛滅二千年比丘少慚愧謂廣慧不領
我話若是妙喜這裏正好竹篦用事何故師子教兒迷子
訣擬前跳躑早飜身丞相要理會教分曉時須得一回怏
暢始是徹頭又向道須知般若上無虗棄底道理因舉僧
問趙州狗子還有佛性也無州云無這裏如隔窗看馬騎
相似眨眼便過見說丞相在屋裏常舉這話看若了得此
段大事因緣便是世間出世間底沒量大人機宜學士與
他只結得二十三年因緣如今各自你東我西唯此一事
實餘二即非真若是結角羅紋之處傳與人不得說與人
不得近年諸方有默照禪有說心說性禪有指燈籠露柱
禪有揚眉瞬目禪有認昭昭靈靈禪有下語禪有商量古
人公案禪有密室傳授禪妙喜這裏無許多般研窮至理
以悟為則十二時中莫向別處用心只於話頭上窮來窮
去驀然心無所之打失布袋便是歸家穩坐處也今辰為
機宜作五七請山僧敷演斯事以資冥福有箇頌子舉似

大眾百劫千生恩愛債大家今日都償了返觀父母未生
前彼此無剩亦無少我今說此無義語或凡或聖皆通曉
驀然失却眼中花還如霜月臨池沼。

喻知縣請普說

僧問金翅一展翅滄溟徹見底直下取獰
龍孰為回避者我觀王老師說法亦如也大眾咸願聞法
以何為體師云震法雷擊法鼓進云忽有人相隨道布慈
雲兮洒甘露又作麼生師云咬人屎橛不是好狗進云某
甲與和尚同出同沒同卷同舒有何不可師云你不是我
知音進云直得乾坤大地日月星辰淨躶躶赤洒洒沒可
把全體是王老師全體是某甲師云你恁麼下注脚閻羅
老子未放你在進云某甲若不遇和尚三十年後錯解會
去在師云皈依佛法僧進云忽有箇具大闡提謗於佛毀
於法不入眾數又作麼生教化師云却向明窗下安排進
云若是陶淵明攢眉便回去師云作家作家進云雲門大
師道十五日巳前不問汝十五日巳後道將一句來某甲
即不然十五日巳後即不問十五日巳前請和尚道將一
句來師云和盲勃訴瞎進云直是五眼六通到這裏也摸
索他不著師云他是阿誰摸索不著進云老和尚滿口道
著也師云果然不知落處進云未審知落處後如何師云
朝打三千暮打八百僧便喝師云且道是賞伊是罰伊僧

云錯師却喝僧禮拜。

師乃云便恁麼休去却較些子更
擬鼓兩片皮掉三寸舌說玄說妙說事說理說有說無大
似隔靴以拳頭抓痒且得沒交涉信知此一段大事不可
以有心求不可以無心得不可以語言造不可以寂默通
所謂離四句絕百非靈利漢纔聞舉著剔起便行直下拗
折衲僧拄杖天下橫行敢問大眾既拗打衲僧拄杖了却
憑箇甚麼天下橫行遂喝一喝云若有可憑非衲僧境界。

復云早間因與知縣學士論及釋迦老子與孔夫子李
老君三教聖人所謂同一眼見同一耳聞同一鼻齅同一
舌嘗同一身觸同一意思又說吾教中有現量有比量因
明百法諸經論中無不具載因知縣說看來今時士大夫
棄却孔夫子現量境界多在比量裏走妙喜曰誠哉是言
所謂現量者便是混沌未剖判未有天地人倫巳前無佛
無眾生無天堂無地獄至於佛之一字亦無著處既而開
闢之後所有山河大地草芥人畜而亦各住自位亦無是
箇非箇如面前鐘樓佛殿僧俗大眾坐立儼然亦不作佛
法玄妙解會亦不作世諦流布凝然不動不變是謂現量
境界其後淳朴既散便有人我分別何謂分別如云此是
首座此是大眾此是知縣此是教授纔如此指陳巳在外
邊走了盡屬比量境界由是昧却自巳本地風光不見自

巳無始以來不生不滅不垢不淨不增不減底消息因說
般若心經前面提起云摩訶般若波羅蜜多心經觀自在
菩薩因甚麼喚作心蓋以道無名貌假名為心不是昭昭
靈靈底肉團心乃是各各當人廣大寂滅妙心此心便是
般若波羅蜜多之異號所言觀自在菩薩又非尋常泥龕
塑像者亦是各各當人六根玄顯之義所謂眼處作耳處
佛事耳處作鼻處佛事鼻處作舌處佛事舌處作身處佛
事身處作意處佛事於意界中作無量無邊廣大佛事若
能如是行深般若波羅蜜多時照見五蘊十二處十八界
二十五有一時空蕩蕩地乃至無苦集滅道無智亦無得
如是則不見有佛不見有菩薩既一切無所有然後諸佛
以諸法空為座於一切法空處成等正覺於一切法空處
轉大法輪度脫一切眾生故曰是大神呪乃至是無等等
呪即說呪曰揭諦揭諦波羅揭諦此是先佛說真箇般若
後來有一種杜撰底法師却言此是神名訛謬甚矣蓋西
域有揭諦神梵語偶相同便謂此呪皆神名不妨會得好
至如大悲呪云阿遊孕之類杜撰者輙敢易遊字為逝且
言是鬼名因鬼告以名阿逝孕由是易之此由可恠既云
祕蜜伽陀又是古聖師譯豈可信鬼語而誣先聖耶信知
學不經師豈免邪解且如人說三教聖人立教只一般口

裏雖說一般及乎窮誥將來往往說不行須是說行得方
知法無二致常記得馮濟川說他作侍講時　主上問卿
學釋氏與儒教為同為不同對曰若論立教則不同若論
勸人為善則同餉間下來後省諸公問其所以對濟川曰
若謂其同則說不行若謂不同却說得行然於理則同於
事則不同何故名教要相生男要婚女要嫁又要有後所
以嗣香火故有君君臣臣父父子子此萬　不可廢却到
釋迦老子教人不得殺生不得食肉又不許娶既不許娶
則不相生不食肉則不殺此所以為不同然而釋氏主出
世間教儒主名教後世聖人依孔子之說則天下治違之
則亂釋氏之道亦復如是悟之則超凡入聖迷之則生死
流轉此所以為同山僧聞說甚賞音他士大夫學先聖之
道只要正心術而居中知縣又要理會自巳脚跟下生從
何處來百年後却向甚處去底一件事這裏若不透枉來
南閻浮提打一遭所以道參須實參悟須實悟今夏山中
又是八百來僧箇箇是裹粮相聚長夏中各各整頓三業
四威儀理會這一片田地教知落處山僧亦打辨精神與
諸人入室忽然打發一箇半箇可以報答四恩三有其餘
盡是盌脫坵知縣公自來夫婦信向三寶知有此段大事
因緣閤中黃氏孺人自念恐前生今世作諸不善用心差

殊恐為障道之因山僧常說未有無罪底凡夫未有有罪
底聖人邪非之念纔干正即是罪因適來所以略為懺悔
所有罪障願獲消除與居中知縣各各明見本來面目悟
入佛之知見山僧有箇頌子為作證明勇猛精進作好事
不被塵勞惡業牽無邊罪障俱消殞便是如來清淨禪。

行者祖慶請普說

僧問五湖四海端禪客剛被人將塔主
呼老師幸有拔山力為轉頭銜得也無師云諸佛菩薩畜
生驢馬端塔主端禪客乾屎橛麻三斤進云恁麼則天上
天下今古罕聞師云你在那裏著到進云諸佛菩薩畜生
驢馬王老師端禪客總在裏許師云又要轉頭銜作甚麼
進云巳得真人好消息學人從此更無疑師云不疑底事
作麼生進云和尚鼻孔大頭向下師云又干你甚事進云
不見道一切智智清淨喚甚麼作王老師喚甚麼作端禪
客喚甚麼作麻三斤喚甚麼作乾屎橛師云端上座是乾
屎橛進云某甲今日只知瞻前不知顧後師云速禮三拜
師乃云便恁麼承當得去說甚三世諸佛六代祖師山河
大地萬像森羅盡向這裏百雜碎乃以拂子擊禪牀云且
救得一半且道那一半教甚麼人著力若著得力去三世
諸佛也恁麼六代祖師也恁麼天下老和尚也恁麼以至
栢樹子麻三斤乾屎橛也恁麼又須知恁麼中有不恁麼

不恁麼中却恁麼然後恁麼也不得不恁麼也不得恁麼
不恁麼總不得為甚麼如此良久云倚天長劒逼人寒。

復云山僧今早將一箇金剛圈子與人透這箇金剛圈子
若透得便安樂得人若透不得疑到彌勒佛下生也不能
得潔淨祕魔巖和尚每在方丈內坐手持一杈凡有僧入
門便問甚麼魔魅教汝出家甚麼魔魅教汝受戒甚麼魔
魅教汝行脚道得也杈下死道不得也杈下死山僧道道
不得故是杈下死道得因甚麼也杈下死有箇人下一轉
語山僧也疑著他若不在正路上行則不解恁麼道然這
般底面觜多常愛佛眼和尚有幾句兒有衲僧巴鼻云教
中有王子寶刀喻眾盲模象喻隔江招手事望州亭相見
事逈絕無人深山巖崖處事此皆親面而見之不在說也
似這般說話不消多有理會不得底只道佛眼下愛說心
說性殊不知目有說處只是他下面兒孫未必愛何故後
來多是弄光影驢前馬後教人看燈龍看露柱只作這般
去就你分上即得爭奈字經三寫鳥焉成馬只如玄沙一
日示眾云諸方總道接物利生忽遇三種病人作麼生接
患盲者拈搥竪拂他又不見患聾者語言三昧他又不聞
患啞者教伊說又說不得且作麼生接若接此人不得佛
法無靈驗當時有地藏琛禪師者乃其適嗣識得這箇關

捩子乃白曰某甲現今有眼不盲有耳不聾有口不啞和
尚作麼生接玄沙便休去這箇謂之還円一粒點鐵成金
至理一言轉凡成聖後來雲門怕人不會因僧請益門云
你禮拜著其僧禮拜起門以拄杖挃僧退後云你不是患
盲復喚僧近前來僧近前門云你不是患聾乃竪起拄杖
云還會麼僧云不會門云你不是患啞其僧於此有省便
跳出玄沙金剛圈子喚作打著南邊動北邊佛眼頌云玄
沙三種病人有理不在高聲引得香嚴老子却來樹上懸
身似這般說話方始是五祖下家風蓋香嚴和尚垂語云
如人上樹口𠼫樹枝手不攀枝脚不踏樹樹下有人問西
來意答他則喪身失命不答則違他所問正當恁麼時如
何時虎頭上座會得這箇說話便問樹上即不問未上樹
時請和尚道香嚴呵呵大笑這箇正與玄沙三種病人道
理一般所以佛眼四句頌子恰好頌得這兩則因緣可謂
明眼宗師有箇空長老前住雪峯曾在雲居入山僧室因
問他香嚴上樹話如何空云好對春風唱鷓鴣山僧拈來
便問好對春風唱鷓鴣是樹上語樹下語空擬議便打出
每掛牌時先師愛來外面聽少間問山僧曰適來空兄祇
對甚好山僧曰若是和尚見他恁麼祇對如何討他先師
云未在更道山僧曰不好不好却問好對春風唱鷓鴣是

樹上語樹下語先師呵呵大笑道我手段辣宗師家若無
這些子如何與人抽釘拔楔適來因說王子寶刀喻音有
一國王收得一柄寶刀安在庫中偶為人竊往外國其後
因本國大臣往彼有收得此刀者持以獻之時大臣竊自
思惟若認是本國刀則被人知我王庫藏空虗乃以智取
之曰謾為汝收我王庫內無如是刀佛眼謂此皆親而而
見之不在說也誠哉是言你若親見親證不說亦自分曉
有時禪和子來耳朵邊低聲子說怕人笑他下得語不好
蓋得失心未忘常記得老和尚說清草堂去晦堂處通話
晦堂法門廣大波瀾闊清問曰趙州栢樹子話莫不在栢
樹子上麼曰故是不在栢樹子上清云雪竇道人問西來
指庭栢莫在指處否曰在指處又問你肚裏不疑麼清曰
不疑曰不疑則看經去過得幾時又問前日請益和尚栢
樹子話某甲依舊疑在晦堂曰疑便去參餉間老和尚却
問晦堂清上座前日問和尚栢樹子話莫在指處麼和尚
向他道在指處又教不疑則看經去今日又向他道你疑
便去參畢竟和尚尊意如何晦堂徐對之曰討甚頭惱尊
宿家騎賊馬趕賊隊借婆帔子拜婆年從來無話墮底宗
師須是五色線子斷自然一切差別語言擊絆他不得山
僧每笑洪覺範有時愛胡亂穿鑿如瑯瑘覺和尚與舉道

者相見覺問近離甚處舉云浙江又問船來陸來曰船來
又問船在甚麼處曰步下又問不涉程塗一句作麼生道
舉以坐具摵云杜撰長老如麻似粟拂袖出去覺範可殺
欺誣亡沒僧寶傳中具言瑯瑘曾以此舉似慈明明笑曰
舉見處纔能自了而汝負墮何以為人於是為作牧童歌
此豈古人意果如是乎正似舊日彭諫議作死心塔銘首
敘其初見大溈真如如問是凡是聖曰非凡非聖又問莫
更別有道理也無死心噓一聲真如云氣急殺人死心云
恰是又載一件事甚好笑曰師到棲賢見秀禪師秀問甚
處人師曰廣南韶州人問曾到雲門麼曰到又問曾到靈
樹麼曰到問如何是靈樹枝條曰長者自長短者自短秀
罵云廣南蠻不恁麼師亦罵秀云向北驢只恁麼蓋彭公
不曾參禪只作相罵會了覺範公亦然以瑯瑘舉公相見
為勝負豈不招謗法之𠍴乎舉公道杜撰長老如麻似粟
這裏把瑯瑘托上梵天又曰在浙江早聞你名元來見解
只如此何得名播宇宙瑯瑘作禮曰某甲罪過這箇是文
殊普賢大人境界非凡情可惻豈不知瑯瑘是德山臨濟
底人你既不見却去迹上討有甚交涉山僧正法眼藏上
首載此一段又引雲門問洞山初和尚近離甚處曰查渡
問夏在甚處曰湖南報慈問幾時離彼曰八月二十五門

云放你三頓棒此二事正相類何故且如瑯瑘問不涉程
途一句作麼生道被他道箇杜撰長老如麻似粟其昧者
便道他離師太早只如雲門道放你三頓棒當時被洞山
道箇杜撰長老如麻似粟莫也是雲門離師太早麼豈不
見古人道我若行時你須坐我若坐時你須立若也同坐
同立二俱瞎漢將知覺範亦自有悟處却是離師太早他
參真淨淨一日謂之曰惠洪有時也有到處有時也有不
到處乃問淨曰到便到不到便不到和尚何言有到處有
不到處淨曰我今問你只如風穴頌云五白猫兒爪距獰
養來堂上絕虫行分明上樹安身法切莫遺言許外甥作
麼生是上樹安身法覺範下一喝淨曰只這一喝也有到
處也有不到處他忽然有省次日偶因事逐出院去見雲
蓋普和尚智是一味悟底禪無甚善巧方便覺範後來說
禪間有好處是他悟得底杜撰處便是他胷臆差排如作
大陽明安傳他元不知其出處因妙喜與之同在李商老
日涉園偶然話及我到大陽見壽塔記乃王隨相公所作
曾錄得來於中載大陽與梁山相見因緣問如何是無相
道場梁指觀音像曰此是吳道子畫隨後問這箇是有相
那箇是無相陽無語山云何不道取一句曰道則不辭恐
上紙墨山云此語以後上碑去在其後杜撰禪和去下面

添云後果上碑似這般底不與刪却取笑有識所謂上碑
者要上便上有甚奇特覺範一得我錄底本子便去撰文
所以王傳翁殿撰跋他僧寶傳最好曰大凡為文大忌不
耐看此文如雜花過眼香艶俱盡敘事叢莝取捨以私欲
以傳遠難矣哉大抵參須實參悟須實悟所以道設有一
法過於涅槃我亦說如夢如幻因祖慶行者請普說又愛
參禪山僧有箇頌子普示大眾透過那一著佛亦不能容
猛虎當路坐狐兔自潛蹤。

行者德舜請普說

僧問阿脩羅王與諸天交戰不勝領八
萬四千眷屬藏於藕絲竅中彼具貪欲瞋恚癡尚能如是
況某甲正信出家受佛氣分敢於一塵上化作無邊身菩
薩時如何師云好箇師僧却與阿脩羅作伴進云不見道
彼外道六師皆我眷屬是以不出魔界而入佛界師云許
你說道理進云王老師今日慧身法身一時被某甲覰破
師云那裏得許多身來進云爭奈東邊燈籠西邊露柱何
師云又被燈籠露柱穿了鼻孔進云某甲到這裏亦不見
恁麼事師云瞌睡漢。

師乃云若見有恁麼事即辜負當
人若見無恁麼事又辜負釋迦老子且作麼生免得此過
若求免則依前墮在二邊寧免辜負若出得二邊方知不
被生死之所疑惑生者從他生死者從他死生生死死死

死生生如汲井輪互為高下於我門下大似諸波羅蜜攪
成一塊亦不見攪成一塊底道理故能眼處作耳處佛事
耳處作鼻處佛事鼻處作舌處佛事舌處作身處佛事身
處作意處佛事於意界中演出無量無邊不可思議世出
世間廣大佛事且道許多佛事從甚麼處起良久喝一喝
云若求起處眼開尿牀。

復云當院行者德舜欲報父母
劬勞養育之恩請普說要作法布施唯此法布施無高無
下無智無愚謂之平等法門是故教云佛以一音演說法
眾生隨類各得解皆謂世尊同其語斯則十力不共法所
以為聲聞緣覺說十二因緣法及四聖諦法為菩薩說六
波羅蜜為過量大人說一切種智各隨根器無不滿足悉
得受用譬如阿脩羅王本身長七百由旬化身長十六萬
八千由旬立于金剛水際首與須彌山等而大海水止至
其腰然大海之水脩羅飲之亦飽滿蚊虻諸虫飲之亦得
飽滿要知釋迦老子廣大平等法便是這箇道理海水喻
心蚊虻脩羅喻大小差別然心上本無如許多差別所以
法門千差萬別終歸一悟如初機晚學禪和子每來室中
問一句答得儘是却到緩緩池編逼將來又去不得大似
新作陂塘易為打破蓋根基未熟然不失為證悟底基本
正好著力如今諸方雖說禪無傳授學者見無速効便去

請益公案這箇作麼生那箇又如何末後依舊是傳授況
依師討相似語把一件事來引證最是大病此事唯證乃
知譬如同盤共食你既飽我亦飽自然不著商量如今為
人師者他先在窠窟裏坐學者得入便印證他若是好根
器衲子肯喫你這般茶飯妙喜舊時在眾中見人商量洞
山夏末示眾云初秋夏未兄弟東去西去直須向萬里無
寸草處去垂一轉語無人正得契洞山意後有人傳到瀏
陽庵主處主云何不道出門便是草洞山聞而謂眾曰瀏
陽有古佛出世眾中商量道萬里無寸草是無中唱出門
便是草是有中和此是第一等惡口又有箇馳聲走譽底
尊宿主張以口為門謂纔開口便落草故云出門便是草
以無言無說為威音王巳前事把古人好處一時壞了只
如萬里無寸草是無中唱出門便是草是有中和恁麼理
論胷中還得分曉也未管取未分曉在至如以黑白圈兒
作五位形相以全黑為威音王那畔空劫巳前事謂之正
位正位上說不得却來偏位上說正指桑樹罵槐樹尊堂
有諱切忌當頭更引洞山五位頌一一注解得下落謂之
細膩工夫却嫌一棒一喝麤慥我且問你忽然熱病打一
煑四大五蘊一時昏塞當恁麼時密室中口傳心授底葛
藤使得使不得到這裏唯巳自知泐潭準和尚云這禪牀

三尺地是釋迦老子達磨大師乞命處豈是說虗頭劫衣
劫食去處他時後日大有事在奉勸兄弟各自打辨精神
窮究教徹去記得箇古話舉似大眾百丈和尚一日在方
丈內坐有一僧從外哭來文問作甚麼曰父母俱喪請師
擇日丈云明日來與你一時埋却今日德舜請普說追薦
過去父母或問父母俱喪請師擇日只向他道明日來與
你一時埋却若作佛法商量生身入地獄。

蘇知縣請普說

僧問黃檗遇裴相道譽彌高藥山見李公
嘉聲益著今日一會是同是別師云劒閣路高猶可度趙
州開險絕人行進云彼一時此一時師云你道這一時從
甚處起來進云非但道存目擊亦乃同風千里師云逢人
不得錯舉進云可謂今朝親承付囑師云兩眼對兩眼進
云某甲有一頌舉似和尚未審如何師云你試道看進云
同風千里道相契無限風光在此時不是李公裴相國此
心能有幾人知師云省得山僧一半力僧禮拜。

師乃云
若論此事在凡同凡不別於四生六道在聖同聖豈異於
十地三賢橫則橫亘十方竪則竪窮三際向一切處而作
佛事應以佛身得度者即現佛身而為說法應以宰官身
得度者即現宰官身而為說法應以比丘比丘尼優婆塞
優婆夷身得度者即現其身而為說法且道說甚麼法以

拂子擊禪牀一下云說這箇法若向這裏明得三世諸佛
六代祖師古往今來一切知識以至三教聖人現前大眾
同一眼見同一耳聞同一鼻齅同一舌嘗同一身觸同一
意思然後包羅萬有該括四生淨躶躶赤洒洒沒可把正
當恁麼時喚甚麼作凡喚甚麼作聖喚甚麼作有喚甚麼
作無喚甚麼作生喚甚麼作死須信道生也只恁麼死也
只恁麼有也只恁麼無也只恁麼凡也只恁麼聖也只恁
麼然後於一毛端現寶王剎坐微塵裏轉大法輪也不為
分外雖然如是智者聊聞猛提取莫待天明失却雞。

復
云人生在世百歲光陰只在一彈指頃這一味平等法門
是人免不得只有箇遲速舊日王梵志他是得道之士曾
有詩云世間是事別只有死不別若也死更別梵志死不
徹子和宣教聰明有智見孝順父母與一切人和睦如何
未滿三十歲便溘然蓋初來託生以至呱地一聲那時二
十八年中事一時注定了更移一絲毫不得若是一剎那
悟去萬年一念一念萬年無古無今無前無後清淨平等
無有平等不平等者皆吾心之常分非假於他術今日與
仙尉學士說士人博極羣書若一事不知一事不會便以
為耻九經十七史中無不知者以至注脚皆念得知見多
理性通却被這箇作障難故云所知不是障被障障所知

恰如一座須彌山障却相似不能透徹正如子和二十八
歲有事了且道二十九年前未來託生蘇家時這一場煩
惱在甚處頓却今日死去歷歷孤明昭昭靈靈底又向甚
處去只這生不知來處便是生大死不知去處便是死大
無常迅速生死事大便是這箇道理前輩聖人亦云死生
亦大矣祖師門下脫離死生這些關捩須是自見一回方
得受用魏府老華嚴云佛法在你日用處行住坐臥處語
言問答處擬心思量便不是也你纔起心認著便不相當
若能見得諦當便可絕生死流據佛祖位只為知解情識
障却所以般若智慧不能發現有箇士人最聦明靈利謂
之呂居仁舍人作小官時便相識他理性通纔說事便來
引證奈何不得教他看箇話頭且要杜絕他意根僧問雲
門如何是佛門云乾屎橛他又作道理來引證便舉莊子
云道在瓦礫道在稊稗道在屎尿道無乎不在真箇好笑
禪若如此會更不須參宗師未開口一時會了正是情識
摶量卜度不見道識情安排工夫造作一向攀緣巳事荒
却大槩九經十七史中得底皆是情識安排得來此箇法
門極是省力省力處得無限力得力處省無限力世間順
境界最賺人逆境界只是一忍便過順人意根者被他牽
將去流入諸趣都不覺知到聖人分上見得順底凡夫却

見得逆凡夫見得逆底聖人却見得順何以知之只如十
二緣生無明緣行行緣識識緣名色名色緣六入六入緣
觸觸緣受受緣愛愛緣取取緣有有緣生生緣老死憂悲
苦惱凡夫境界因無明起來順將去謂之凡夫到初果聖
人逆一逆無明滅則行滅行滅則識滅識滅則名色滅名
色滅則六入滅六入滅則觸滅觸滅則受滅受滅則愛滅
愛滅則取滅取滅則有滅有滅則生滅生滅則老死憂悲
苦惱滅謂之逆生死流如善財童子參五十三人善知識
為後人作箇修行榜樣初於覺城東際古佛廟前見文殊
菩薩獅子嚬呻象王回顧便發阿耨多羅三藐三菩提心
然後見德雲比丘海雲比丘以至見彌伽長者彌伽遽即
下獅子座於善財前五體投地散金銀花諸供養具以為
供養而讚歎之善財皆不生疑何故所見是順境界及見
勝熱婆羅門善知識東南西北四維上下五熱炙身中有
刀山高峻無極婆羅門登此刀山投身火聚善財見巳便
作是言聖者我巳先發阿耨多羅三藐三菩提心而未知
菩薩云何學菩薩行云何修菩薩道我聞聖者善能誘誨
唯願慈哀為我宣說婆羅門言汝能上此刀山投身火聚
諸菩薩行悉得清淨善財到此忽起疑心便如子和宣教
天奪其愛不可喚作順謂之逆始得善財見諸善知識皆

不生疑及到勝熱婆羅門所所見皆是逆境便生疑怖默
自念言得人身難逢無難難遇善知識難此非是魔魔所
使耶將非是魔險惡徒黨詐現知識相障我善根作障難
耶只為善財宿植善根種智即見百億兜率陀天百億他
化自在天百億色究竟天乃至金剛夜叉諸龍鬼等於虗
空中咸唱是言善男子莫作是念此善知識五熱炙身時
其火光明映奪我等所有宮殿諸莊嚴具皆如聚墨我諸
眷屬遇斯光者皆發阿耨多羅三藐三菩提心何以故善
財纔作此念便感諸天龍神同時讚歎不見東坡云天人
幾何同一漚蓋天與人相去幾何真同一漚耳東坡雖未
悟明心地其說皆到如宋景公熒惑守心一念悔過熒惑
退舍然這一念殊勝心貫日月通鬼神所以孟宗因母好
食笋每遇祭祠無笋輙涕泣笋即隨出這箇從甚麼處來
亦從一念誠至上起孝道之性感於神明果不欺人善財
便向婆羅門悔過言我於知識生不善心惟願慈悲容我
悔過婆羅門即告之曰若有諸菩薩順善知識教一切無
疑懼安住心不動當知如是人即獲廣大利坐菩提樹下
證於無上覺善財便上刀山投身火聚未到中間即獲善
住三昧纔觸火焰即獲清淨樂神通三昧遂告婆羅門曰
此大火光我身觸時心得快樂便證無上菩提然這般逆

境界也難打須是箇人始得子和既傾逝知縣奉議若向
這裏識得破便能回三毒為三聚淨戒回六識為六神通
回煩惱為菩提回無明為大智即將上來舉揚般若功德
追薦子和宣教超生淨界伏願西方九品登上品而受生
淨土三空悟大空而見佛久立大眾伏惟珍重。

正禪人請普說

師云欲識佛性義當觀時節因緣時節若
至其理自彰昨日得恁麼晴今日得恁麼雨且道是時節
相應耶不相應耶不見南臺和尚云善哉三下板知識盡
來參既善知時節吾今不再三舊日杲道者退却法雲在
景德寺鐵羅漢院寄住他是試經得度亦曾聽教來忽見
數人講因明百法論座主在那裏論義見他說話無眼目
便近前問在此說甚麼話座主云你禪和子理會不得只
會說脫空瞞人杲云我有箇疑處要問座主也不是禪宗
中事却是教中疑處只如昨日晴今日雨據因明百法論
中是甚麼義眾座主皆莊然無對被他拽拄杖一時拄散
座主却問長老且道是甚麼義杲云我為你說昨日晴今
日雨是百法論中二十四不相應行法中時分不相應義
座主便禮拜所謂理能伏㑃纔到道理上自然教你禮拜
大凡要破他宗須是識得他宗旨這箇與他說玄不得說
妙不得只據他保惜處他存坐處說他雖口裏不伏心裏

也須伏若不是善他宗硬要破他謂之育枷瞎棒如今諸
方各立門戶各宗其宗各師其師各父其父各子其子杜
撰差排底一攻便倒更有數種禪最壞人是無言無說底
只是壞好衲子不得有一般闟茸好名好利愛箇院子住
便與之密室傳授纔開口便喚作落今時閉眉合眼一向
在鬼窟裏作活計謂之威音那畔父母未生時事又有一
種只認業識為自巳向擊石火閃電光處承當舉了便會
了不起纖毫修學心這箇喚作全是全不是全是時如何
雲門大師有箇顧鑑咦這箇便是擊石火閃電光底祖宗
後來雲門見學者去顧字上作道理遂除却顧字謂之抽
顧真淨和尚有頌云雲門抽顧自在來由一點不到休休
休休全不是時如何為你不曾鑒不到鑒咦處在只舉了
便會了正如小孩兒念上大人相似所謂舉不顧即差互
擬思量何劫悟更有一種將眼見耳聞都主張作心既是
你心又去認他作甚麼不可不作聲時心便間斷了亦謂
之全是全不是更有一種舉話禪也不在開口處亦不在
語言上亦不在提撕處如何是祖師西來意庭前栢樹子
亦不在舉處却在顧視處和雲門大師抽顧話也壞了字
經三寫烏焉成馬只管弄業識癡團謗大般若教中謂之
譬如窮人妄號帝王自取誅滅況復法王如何妄竊因地

不真果招迂曲求佛菩提如噬臍人欲誰成就此事須是
悟始得世間工巧技藝若無悟處則不得其妙況復要敵
生死據佛祖位耶無常迅速生死事大一等是依附宗師
學道師家垂示一言半句若道是你不正是誘進你若道
你未在是你巳有入箇路了也豈有誤人底宗師來你但
退步看如室中問你一句你答一句宗師又拶一拶你又
答一句或在寮舍中或長連牀上思量今日入室底因緣
師家如何問我如何答如是反覆思量驀然冷灰裏豆爆
便是參學事畢妙喜常說與禪和子及士大夫釋迦老子
達磨祖師指示人處直是徑捷其餘種種建立都無實義
如將蜜果換苦葫蘆淘汝諸人業根如人以手指月示人
彼人因指當應看月若復觀指以為月體此人豈唯亡失
月輪亦亡其指何以故以所摽指為明月故蓋謂你把指
頭作月向這裏錯了所以道入門須棄敲門物得路仍忘
堠子名且如此去臨安縣四十五里前面有堠子你纔見
堠子便行過始得若執堠子為臨安縣豈可得乎諸佛諸
祖一切語言無非盡是這箇道理因記佛果老和尚到處
參禪如見真如照覺晦堂之類幾參遍諸方後與佛鑑同
到五祖師翁處更開口不得纔開口便道不是不是偶因
五祖一夜普說云而今切恐佛法滅去正知正見者並無

一人其餘盡是傳授得來佛鑑謂圓悟曰老鼠口裏討甚
象牙而今列剎相望不可只是你會禪我是此中人豈不
知你你本師死時作牛吼蓋白雲端和尚有膈氣每喫煨
蘿蔔取氣作聲後臨終時噫氣數聲佛鑑因而喚作牛叫
遂與佛果和尚同辭五祖去後五祖云二勤皆是法器到
處却印證宗師要將他底來合且莫管他他後若遇熱病
打時方始悔在佛果和尚便過金山佛鑑亦留平祖定慧
果然二人皆遭大病佛果和尚因思量五祖之言遂云這
老和尚未肯我決有長處乃再回五祖祖見來便令維那
掛搭請充侍者方得半月祖令往羅源山下檀越家致祭
偶西蜀陳提刑愛參禪來辭五祖且目望和尚於佛法徑
捷處指示庶幾歸鄉早晚參究祖云提刑曾讀小艶詩麼
云後生時不識好惡亦曾讀來祖云詩中大有與祖師西
來意合處遂舉頻呼小玉元無事只要檀郎認得聲作麼
生會陳應喏云會也會也只管認聲祖云不是這箇道理
你只認聲去得兩日佛果和尚歸來聞得遂請問其事祖
云他惑殺聰明却來問老僧徑捷做工夫處老僧因舉小
艶詩頻呼小玉話你要會麼如人家有不良人與外人私
通乃頻頻呼小玉意不在小玉上正要外人認得聲而巳
提刑只管唱喏一向認聲佛果和尚便曉得却問云不得

認聲又作麼生祖云如何是祖師西來意庭前栢樹子[妳-女+口]
佛果當下豁然契悟出到法堂上正在思量擬議間驀聞
鷄啼方會亦不是聲始打破漆桶快活自在急將香合上
方丈祖云正與你說話如何却抽身出去佛果云頻呼小
玉元無事只要檀郎認得聲五祖便向這裏與他下鉗鎚
舉風穴頌云五白狸奴爪距獰養來堂上絕虫行分明上
樹安身法切忌遺言許外甥舉未了間佛果云老和尚如
今世界別也老大虫自會上樹五祖云㘞你禮拜著此事
大耶慚愧慚愧老僧年七十三今始得入遂把手同下諸
寮白眾云勤侍者參得禪了且喜且喜且看宗師求人如
此之切後不數日佛鑑忽然來到佛果急報五祖云舒勤
又來到祖云且留他掛搭佛果堅取他祠部去堂司上名
鑑云我此行只來問訊公決不住此佛果云我與你相別
四十餘日你見我此回說話與前日不同麼鑑云我只疑
你這些箇佛果云你若疑便請掛搭因與佛眼輩結社參
禪更不曾睡後來佛鑑常云我輩却得佛果和尚力大凡
自家悟處不可傳與人纔傳與人便瞎人眼妙喜參禪十
七年末後因老和尚舉如何是諸佛出身處熏風自南來
殿閣生微涼忽然打破漆桶如今把這話傳與人不得如
人飲水冷暖自知尋常說與人參禪纔到省力處得無限

力得力處省無限力妙喜只如此修行便是平生得力處
這箇師正上座不易得撥草瞻風正因行脚依善知識究
竟此事今日請老僧為眾舉揚報答四恩三有你禪和子
父母不供甘旨六親固巳棄離參須實參悟須實悟若纖
毫凡聖情量不盡總落魔界須是得到大安樂處方始得
力所以真淨和尚云此事須是悟若也悟去業識癡團自
然百雜碎如睦州雲門趙州皆是直截為人如何是佛乾
屎橛如何是祖師西來意庭前栢樹子狗子還有佛性也
無無這箇若不悟如何思量擬議正如鼓山被雪峯一擒
擒住鼓山但以手搖曳而巳峯云子作道理耶山又以手
搖曳云和尚何道理之有後來楊大年修傳燈錄道鼓山
忘其所證不覺以手搖曳而巳楊大年若不具眼如何說
到這裏又灌溪參臨濟濟見來驀下繩牀劈胷搖住云道
道灌溪云領領濟便托開後來住灌溪有問如何是灌溪
便云劈箭急你禪和子參禪若不到這般田地如何敵他
生死如今兄弟人人有箇見處只是有淺有深有到不到
須是赤𩨘𩪸地跳出然後緩緩理會宗門中許多公案一
部傳燈錄我參得禪了纔一舉便知落處都不費力你若
生死心不破便要理會賺你一生枯骨裏有什麼汁須實
參取始得若教妙喜今日鼓兩片皮掉三寸舌說到盡未

來際鈎鎖連環相續不斷何故如此這箇是無盡藏陀羅
尼門無盡藏解脫門無盡藏智慧門無盡藏神通門虗空
無限量我此般若亦無限量虗空無邊表我此般若亦無
邊表非但妙喜如是西天此土一切知識現前大眾無不
如是不見道是法平等無有高下是名阿耨多羅三藐三
菩提法因甚麼說到此今日在賢上座寮中見真淨和尚
語錄頌雲門抽顧話又云獅子不食鵰殘快鷹那打臥兔
放出臨濟大龍抽却雲門一顧蓋他酷好雲門抽顧話老
僧不免効顰亦有箇頌舉似大眾抽却雲門一顧截斷葛
藤路布從上佛祖家風兩手即時分付且道分付後合作
麼生收殺撒手到家人不識更無一物獻尊堂。

壬午正旦妙明居士李太尉請普說

師云欲識佛性義當
觀時節因緣時節若至其理自彰且作麼生是自彰底理
豈不見道舊歲去年新新歲明年舊三世共十方法法無
前後無我人眾生徹底空殼漏大圓明鏡中一塵元不受
為語世間人禮數不須鬪既無禮不可鬪只今又是甚麼
底時節若識得這箇時節便見釋迦老子乘日輪香象降
摩耶夫人胎示現誕生周行七步目顧四方指天指地云
天上天下唯我獨尊也不離這箇時節以至示現逾城出
家雪山六年修道然後於正覺山前明星現時豁然悟道

也不離這箇時節乃至三百六十餘會說法度生於眾生
心識中種白淨法轉大法輪現般涅槃總不離妙明居士
妙圓道人請妙喜老僧說法底時節所以道過去一切劫
安置未來今未來現在劫回置過去世無前無後無古無
今無凡無聖一道平等無有不平等者皆吾心之常分非
假於他術妙明居士同諸道眷正月旦日焚香歸敬妙喜
也只是這箇時節所以古人道善哉三下板知識盡來參
既善知時節吾今不再三這箇時節元不是計較將來老
僧常愛張天覺說清淨海眼經八成就義不昧正因念念
不忘般若座主家說六成就天覺則不然說八成就曰理
無不如之謂是事無不是之謂如三界獨尊之謂我心洞
十方之謂聞閻浮提眾生以眼觀色以耳聽聲到普賢菩
薩却以心聞觀音菩薩以眼為聞故曰心洞十方之謂聞
多之所宗之謂一一從甚處起且如妙明居士為一家之
主同諸道眷在此聽法皆從妙明居士一人所起所以云
多之所宗之謂一一之所起之謂時謂妙明居士請妙喜
老僧為眾普說示現作大獅子吼說因說果說頓說漸說
邪說正亦不離這箇時節時節難逢佛法難遇所以古人
道謹白參玄人光陰莫虗度妙圓因見老僧法語有箇安
樂處只這一念住在信根上百劫千生壞不得至於成佛

作祖皆不出這一念釋迦老子云一念普觀無量劫無去
無來亦無住如是了知三世事超諸方便成十力又云信
為道源功德母長養一切諸善法老僧常說我平生說話
無迂曲便要理會得只你理會得處便是得力處得力處
便是省力處且那箇是妙明居士妙圓道人得力處只這
一念信向便是得力處便是成佛作祖底根本也不見僧
問鏡清和尚新年頭還有佛法也無鏡清云有僧云如何
是新年頭佛法鏡清云元正啟祚萬物咸新僧云謝和尚
答話鏡清云老僧今日失利又有僧問智門寬和尚新年
頭還有佛法也無智門云無僧云年年是好年日日是好
日為甚麼却無智門云張公喫酒李公醉僧云老老大大
龍頭蛇尾智門云老僧今日失利師云一人道有一人道
無且道二尊宿畢竟如何總道失利若向這裏會得方知
無古無今無我無人一道平等所以祖師道二由一有一
亦莫守一心不生萬法無咎將所上來舉揚般若功德先
為祝延　今上皇帝聖壽無疆國界安寧邊方平靜老僧
有一偈與妙圓居士妙圓道人證明此一段大事因緣昨
夜蛇行遭馬踏今朝齊賀大平年妙明心地湛如水同德
同誠姜妙圓撥動箇中關捩子方知日月不曾遷吾今再
為通消息春暖流鸎送好聲。


行者祖竦請普說

僧問眼觀諸色色不色耳聞眾聲聲非
聲鼻界香界亦復然舌界味界無分別身如金剛不可壞
意等虗空難度量稽首六根清淨人我得諸根亦解脫未
審老師於何佛而種善根獲如是師云眼觀東南意在西
北進云恁麼則上下四維無所不及師云上下四維無這
箇消息進云既無這箇消息未審和尚即今吐露箇甚麼
師云無孔鐵鎚千箇竅進云今日得聞於未聞師云且莫
詐明頭進云記得仰山問中邑如何得見性去中邑云譬
如一室有六窗內有一獼猴外有獼猴從東邊喚往往獼
猴即應如是六窗俱喚俱應山禮謝起云適蒙和尚譬如
無不了知更有一事只如內獼猴瞌睡外獼猴欲相見時
如何邑丁繩牀執仰山手云狌狌我與你相見未審中邑
是入草求人為復理當如是師云總不與麼進云畢竟伊
家用處作麼生師云焦甎打著連底凍進云如是則只今
對面者莫是獼猴也無師云狌狌我未曾與你相見僧作
猫兒聲便禮拜。

師乃云雖行異類中作畜生哮吼而不
曾出異類中頭角既不曾出頭角則十二時中行住坐臥
未嘗不與狌狌相見只這狌狌亦不曾惺惺亦不曾瞌睡
若向六窗裏看他蹤跡敢保諸人與這狌狌同一眼見同
一耳聽同一鼻齅同一舌嘗同一身觸同一意思然後淨

躶躶絕承當赤洒洒沒窠窟忽然去却眼耳鼻舌身意滅
却色聲香味觸法又向甚處與狌狌相見遂喝一喝云但
有路可上更高人也行。

復云出家兒父母不供甘旨六
親固巳棄離來入眾中撥草瞻風參禮知識窮究此一段
事無非要答父母劬勞養育之恩因記得福州長樂有一
僧發心要行脚參禪母氏留之不可遂不告而行其母以
鍾愛此出家兒故晝夜啼哭因此失明每有行脚人過必
問其子所在後來此僧聞得甚自感傷且禱觀音願母氏
眼光如故自此還鄉將至其舍兒童望見先往報言師叔
歸也母纔聞得忽然眼開平復如故妙喜往歲入閩親聞
是說嗣法岳長老曾作文紀其事以此言之孝誠所以動
天地感鬼神今行者祖竦為報父母恩故請山僧普說要
聞般若然般若本無形段僧問大珠般若大否曰大如何
大曰虗空包不盡又問般若小否曰小如何小曰覰不見
又般若經云若見劫火天地洞然欲以一氣吹令頓滅當
學般若波羅蜜多若有一人將一分毛析為百分此一分
毛通舉三千大千世界乃至地輪水輪金輪風輪須彌大
海擲過三千大千世界之外而令眾生不覺不知更無迫
隘寬曠之相當學般若波羅蜜多然般若法輪一切處常
轉如世間車輪一切處能轉唯兩處轉不得謂淤泥深坑

中轉不得嶮峻高山一轉不得非車輪不能轉蓋高山上
與淤泥中非其轉處也般若法輪亦復如是一切處能轉
獨於五欲深坑中轉不得人我高山上轉不得非謂法輪
有揀擇蓋五欲深坑中人我高山上非其轉處也學道人
決欲打教徹去須教理路心不行求佛智心斷若得兩處
心思路絕則無明煩惱不除自斷但向平昔疑不破處提
撕狗子還有佛性也無趙州云無這裏思量計較使不得
玄妙理性使不得直要你卒地折剝地斷雲門大師道不
可思量時便有不思量時便無說時便有不說時便無殊
不知不說時正是無說而說如今默照之徒只教人靜方
寸中依舊黑漫漫地正是錯認何嘗解方便此事不在提
撕處不在舉覺處不在有無之無處畢竟在那裏我一時
說了㘞地一下却在你邊豈不見明上座問六祖曰不知
上來所指示外還更有密意否祖師曰我今與汝說者即
非密也汝若返照自巳面目密却在汝邊我若為汝說則
不密也又不見昔有一官人問一僧羅睺羅以何為第一
日密行第一官人云剃頭俗漢又問一老宿宿云不知官
人云破布裹珍珠這箇雖至近又至深法門中千差萬別
證者方知因記得僧問保福雪峯平生有何言句得似羚
羊掛角時保福云我不可作雪峯弟子不得山僧舊時在

眾裏參禪這般話也只恁麼看過後來因見雪竇下箇注
脚云一千五百布衲保福較些子這僧意謂縱饒你得似
羚羊掛角時也只是言句所以保福如此答他且問諸人
那裏是保福較些子處鵝王擇乳素非鴨類無常迅速生
死事大兄弟家趂山僧爐韛熱各自打辨精神窮教徹去
大家同報佛恩因祖竦請舉揚般若山僧有箇末後句舉
似大眾生死兩字平等法凡聖賢愚絕異同真淨界中纔
一念涅槃生死二俱空。

隆興元年七月十日思妙禪人請就千僧閣普說

師云古
人道萬般施設不如常又不驚人又久長如常恰似秋風
至無意凉人人自凉所以古人回首塵勞曲開方便老婆
心切莫有從方便門入得者麼若從方便門入得逐日起
居問訊行住坐臥語默動靜莫不在其中所以天地造物
有陰有陽有寒有暑明王治世有政有刑有賞有罰佛法
住世有頓有漸有權有實有邪有正衲僧家到這裏如海
印三昧一印印定上至三世諸佛下及六道四生無有出
此漫天網者不見道具足凡夫法凡夫不知具足聖人法
聖人不會聖人若會即是凡夫凡夫若知即是聖人此語
有一理二義若人辨得不妨有箇入處若辨不得莫道不
疑好後來保寧勇和尚道修山主真箇是無面目客作兒

兄弟要會麼但只把作一句看若於事上看則疾若向意
根下搜求卒難摸索得著無常迅速生死事大百歲光陰
一彈指頃便是來生所以道無常若也黃昏至更不留君
到一更出家兒父母不供甘旨六親固以棄離只如許多
兄弟在此陪堂相聚不散何也蓋以妙喜年巳七十五前
程來日無多各以好事為懷至於時間或逆或順或是或
非不免大家喫些子故前所謂有陰有陽有賞有罰有邪
有正便是這箇道理也遂拈拂子云欲識佛性義當觀時
節因緣時節若至其理自彰記得裴相國一日捧一尊佛
跪於黃蘗前云請和尚安名蘗遂召裴休休應諾蘗云與
汝安名竟裴公便禮拜師云今日思妙上座或若捧一尊
佛請妙喜安名妙喜只得有條攀條無條攀例亦喚思妙
思妙若也應諾即向他道千僧閣上懺千佛千重百帀一
時周以拂子擊禪牀下座。

湯丞相請大慧禪師陞座疏語

伏以墮一塵起滅之因冤親平等覩千鏡光明之照淨垢
皆空不憑大覺之慈悲曷救眾生之苦惱伏念某亡女孺
人以夙昔善根稍知佛理以多生惡業遽夭盛年顧定數
之本然嗟愛緣之未悟資方便智示解脫因如來禪祖師
禪頭頭了悟菩薩道諸佛道念念超昇。

大慧普覺禪師普說卷終


大慧普覺禪師法語

示沈通判

決欲荷擔此事須是渾鋼打就生鐵鑄成底大聰明過量
漢然用著一毫毛許聰明則無擔荷分蓋聰明之士理性
通達以思量計較為窟宅常在情識中出沒纔見宗師開
口動舌便將情識摶量引文字作證要說教有下落以故
昧却脚跟下事而入決定要超越先須杜絕理路思想不
行一點聰明莫拈出如初生孩兒雖情識俱備而六用不
行觸境遇緣如聾若啞苟實得如此不可只恁麼便以為
是直須猛著精神轉身一擲躍過太虗當此之時儘用聰
明儘說道理都不相妨借聰明道理助發揮之若未得如
是觸目遇緣且暫將作聰明說道理底一時放下只就這
裏看箇話頭僧問大愚如何是佛愚云鋸解秤鎚此一句
子上還用得聰明說得道理麼若也佇思停機作一星伎
倆則又是蹉過脚跟下事也是故從上先聖如臨濟德山
用處不入理路不涉言詮不貴聰明不誇作略不存機境
不顧是非生死場中當門按劒不可觸犯不可測量不問
凡聖賢愚入門便棒入門便喝如天之忽雷閃電未收霹

靂隨至懵憧之流如何湊泊正恁麼時且去默然靜坐坐
教鼻孔裏無出入息然後緩緩起來與這兩箇老漢相見
得麼近日有一種剃頭外道心地黑如漆自無眼目不見
先德用處錯會古人轉身一路認語言為實法以悟為落
在第二頭以棒喝為石火電光邊事生死岸頭便不著你
不妨會得好真是龍象蹴踏非驢所堪此輩更不信有妙
悟只以默然為極則將自巳之愚要愚他一切人直是尀
耐所謂自嗜臭腐而養鵷鶵以死鼠可不悲哉沈文伯天
下士與予素昧平生紹興庚申冬因為眾持鉢過其廬一
見傾倒便如二十年故舊相忘形器之外相期于物之初
文伯留心此段因緣積有年矣以透脫生死為決定義故
邪說不能亂其神亦不肯向黑山下鬼窟裏作活計臨別
以此紙求指示見其志誠不敢自外信筆書此以塞來命
異日於鋸解秤鎚上得些滋味憑此以為劵約庶幾發再
會時一笑也。

示王通判(大任)

士大夫學道不出二種歧路一曰忘懷一曰著意所謂著
意者杜撰長老喚作管帶是也忘懷者杜撰長老喚作默
照是也管帶默照二種病不除則不能出生死所謂生死
者本無形段只為學道人生死心不破故受輪回若生死

心破則輪回之性即是解脫之場然輪回解脫悉是假名
亦無形段可得若能於日用中常如是觀察則日久月深
無有不得底昔達磨謂二祖曰汝但外息諸緣內心無喘
心如墻壁可以入道二祖種種說心說性引文字作證並
不契達磨意前所云忘懷著意正謂此也若不著意則諸
緣息矣若不忘懷則內心定矣內心定則自然與墻壁無
殊亦不著將心安排計度然後得如墻壁也但只就疑不
破處參參時切忌將心等悟若將心等悟則沒交涉矣生
死心未破則全體是一團疑情只就疑情窟裏舉箇話頭
僧問趙州狗子還有佛性也無州云無行住坐臥不得間
斷妄念起時亦不得將心遏捺但只舉此話頭要靜坐纔
覺昏沉便抖擻精神舉此話忽地如瞎老婆吹火和眉毛
眼睫一時燒了不是差事得如此了忘懷也得著意也得
靜也得閙也得雖全體在輪回中亦不被輪回所轉借輪
回為游戲之場得到這箇田地亦不著將心和會自然成
一片矣却將三教聖人所說之法從頭試看一遍盡說自
家屋裏事更無一字增減若不如是縱勤苦修行經塵沙
劫欲明此事徒自疲勞忘懷著意二俱蹉過不忘懷不著
意是箇甚麼咄更是箇甚麼大任通判學士但恁麼參此
外別無道理。


示德之居士

先聖有言佛說一切法度我一切心我無一切心何用一
切法又淨名云直心是道場無虗假故若能於一切法中
不生情解則法法自如法法既如則十二時中觸境遇緣
如盲如聾不執不著不取不捨正當恁麼時不屬世間法
不屬出世法不住有為不墮無為而於有為無為之間成
就世出世間種種佛事始與無心之道少分相應耳老龐
云心如境亦如無實亦無虗有亦不管無亦不拘不是聖
人了事凡夫德之居士但恁麼做工夫不用別作道理也。

示湛然居士

昔善財見最寂靜婆羅門得誠語解脫以是語故行止無
違言必以誠未嘗虗妄無量功德因之出生於阿耨多羅
三藐三菩提無巳退無現退無當退於不退處證幻住法
門乘幻住力彈指開樓閣門於樓閣中得不忘念智莊嚴
藏以至入普賢毛孔剎於一毛孔剎中行一步越不可說
不可說佛剎微塵數世界皆因誠願之力而得成就湛然
居士於日用四威儀中住寂靜地常作是觀予嘉其志氣
不凡精進勇猛因以此軸求教誨掇筆書此以遺之。

示幻住道人

昔德生童子有德童女謂善財曰我等二人得幻住三昧

見一切世界皆幻住因緣所生故一切眾生皆幻住業煩
惱所起故一切世間皆幻住無明有愛等展轉緣生故一
切法皆幻住我見等種種幻緣所生故乃至聲聞辟支佛
菩薩皆幻住願智幻所成故善財聞是語巳豁然頓入毗
盧覺海不動本際於一念中承事供養剎剎塵塵諸善知
識於一一善知識所皆獲不可說不可說佛剎微塵數三
昧乘三昧力求法之心頓息從此罷遊南方何以故為於
一念了達世界了達眾生了達世間了達世出間了達聲
聞辟支佛菩薩等皆幻住故佛子智常知身是妄知法是
幻於幻妄中善用其心堅固不退修如是行雖是女人剛
烈勇猛大丈夫漢有所不如予以是目之曰幻住道人因
以此軸求法語掇筆書此以示之。

示張提刑

老居士所作所為冥與道合但未得㘞地一下耳若日用
應緣不失故步雖未得㘞地一下臈月三十日閻家老子
亦須拱手歸降況一念相應耶妙喜老漢雖未目擊覩其
行事小大折中無過不及只此便是道所合處這裏不用
作塵勞想亦不用作佛法想佛法塵勞都是外事然亦不
得作外事想但回光返照作如是想者從甚麼處得來所
作所為時有何形段所作既辦隨我心意無不周旋無有

少剩正當恁麼時承誰恩力如此做工夫日久月深如人
學射自然中的矣眾生顛倒迷巳逐物耽少欲味甘心受
無量苦逐日未開眼時未下牀時半惺半覺時心識巳紛
飛隨妄想流蕩矣作善作惡雖未發露未下牀時天堂地
獄在方寸中巳一時成就矣及待發時巳落在第八識佛
不云乎切諸根自心現量器身等藏自妄想相施設顯示
如河流如種子如燈如風如雲剎那展轉壞躁動如猿猴
樂不淨處如飛蠅無厭足如風火無始虗偽習氣因如汲
水輪等事於此識得破便喚作無人無我智天堂地獄不
在別處只在當人半惺半覺未下牀時方寸中並不從外
來發未發覺未覺時切須照顧照顧時亦不得與之用力
爭爭著則費力矣祖不云乎止動歸止止更彌勒纔覺日
用塵勞中漸漸省力時便是當人得力之處便是當人成
佛作祖之處便是當人變地獄作天堂之處便是當人穩
坐之處便是當人出生死之處便是當人致君於堯舜之
上之處便是當人起疲民於凋瘵之處便是當人覆陰子
孫之處到這裏說佛說祖說心說性說玄說妙說理說事
說好說惡亦是外邊事如此等事尚屬外矣況更作塵勞
中先聖所訶之事耶作好事尚不肯豈肯作不好事耶若
信得此說及永嘉所謂行亦禪坐亦禪語默動靜體安然

不是虗語請依此行履始終不變易則雖未證徹則自巳
本地風光雖未明見自巳本來面目生處巳熟熟處巳生
矣切切記取纔覺省力處便是得力處也妙喜每與箇中
人說此語往往見說得頻了多忽之不將為事居士試如
此做工夫看只十餘日便自見得省力不省力得力不得
力如人飲水冷煖自知說與人不得呈似人不得先德云
語證則不可示人說理則非證不了自證自得自信自悟
處除曾證曾得巳信巳悟者方默默相契未證未得未信
未悟者不唯自不信亦不信他人有如此境界老居士天
資近道現定所作所為不著更易以他人較之萬分中巳
省九千九百九十九分只欠噴地一發便了士大夫一生
鑽故紙收收拾拾在心識中作事業取富貴雖得與未得
等然亦有差別何以故未得時天堂自天堂地獄自地獄
得了底兩路分矣君子小人定矣所以云天堂無即巳有
則君子生地獄無則巳有則小人入此語雖至淺然亦至
深士大夫纔得一階半職便把他國家名器為巳有要殺
一無罪者檢箇本兒可殺便殺之要活一有罪者檢箇本
兒可活便活之我喜我怒殺活在我其中種種差別舉一
例諸更不重重說破也如此等輩與道相背如何說無天
堂無地獄無君子無小人得偶晨起無事信筆一揮聊以

為老居士學道之助亦作他日相見之椎輪也寫至此餘
紙未盡更引些葛藤士大夫學道不著實理會除却口議
心思便忙然無所措手足不信無措手足處正是好處只
管要心裏思量得到口裏要說得分曉殊不知錯了也佛
言如來以一切譬喻說種種事無有譬喻能說此法何以
故心智路絕不思議故信知思量分別障道必矣若得前
後際斷心智路自絕矣若得心智路絕說種種事皆此法
也此法既明即此明處便是不思議大解脫境界只此境
界亦不可思議境界既不可思議一切譬喻亦不可思議
種種事亦不可思議只這不可思議底亦不可思議此語
亦無著處只這無著處底亦不可思議如是展轉窮詰若
事若法若譬喻若境界如環之無端無起處無盡處皆不
可思議之法也所以云菩薩住是不思議於中思議不可
盡入此不可思議處思與非思皆寂滅然亦不得住在寂
滅處若住在寂滅處則被法界量之所管攝教中謂之法
塵煩惱滅却法界量種種殊勝一時蕩盡了方始好看庭
前栢樹子麻三斤乾屎橛狗子無佛性一口吸盡西江水
東山水上行之類忽然一句下透得方始謂之法界無量
回向如實而見如實而行如實而用便於一毛端現寶王
剎坐微塵裏轉大法輪成就種種法破壞種種法一切由

我如壯士展臂不借他力獅子遊行不求伴侶種種勝妙
境界現前心不驚異種種惡業境界現前心不怕怖日用
四威儀中隨緣放曠任性逍遙到得這箇田地方始可說
無天堂無地獄等事永嘉云亦無人亦無佛大千沙界海
中漚一切聖賢如電拂此老若不到這箇田地如何說得
出來此語錯會者甚多苟未徹根源不免依語生解便道
一切皆無撥無因果將諸佛諸祖所說言教盡以為虗謂
之誑惑人此病不除乃莽莽蕩蕩招殃禍者也佛言虗妄
浮心多諸巧見若不著有便著無若不著此二種便於有
無人間摶量卜度縱識得此病定在非有非無處著到故
先聖苦口叮嚀令離四句絕百非直下一刀兩段更不念
後思前坐斷千聖頂𩕳四句者乃有無非有非無亦有亦
無是也若透得此四句了見說一切諸法實有我亦隨順
與之說有且不被此實有所礙見說一切諸法實無我亦
隨順與之說無且非世間虗豁之無見說一切諸法亦有
亦無我亦隨順與之說亦有亦無且非戲論見說一切諸
法非有非無我亦隨順與之說非有非無且非相違淨名
云外道六師所墮我亦隨墮是也士大夫學道多不肯虗
却心聽善知識指示善知識纔開口渠巳在言前一時領
會了也及至教渠吐露盡一時錯會正好在言前領略底

又却滯在言語上自謂我能我解我強如一切人我勝如
一切人做官處謬中又謬者閑處坐地時說政事怕殺人
受關節請得一兩箇無眼長老閑處坐地時亦說達磨不
如他人不識我能識得又有一種頭白齒黃不知退步只
劫剝得這一生子合眼了臨時且逐目下過快活便了縱
少退步向自巳分上理會則又云我更待數年候婚嫁了
私家無事時方可純一用心幸自年紀又未妻子又賢官
職又出常調又收拾得幾文錢且覓幾箇妮子逐日唱歌
唱曲答命酧身及至眼昏耳聾四大相將解散口裏又喫
不得身上著又不得相次與閻家老子相見也却去尋善
知識理會大似臨嫁醫癭不亦晚乎又有一種一向作聰
明說道理世間種種事藝我無不會者只有禪一般我未
會在當官處呼幾枚杜撰長老來與一頓飯喫著幾文䞋
錢餌却了教渠恣意亂說便將心意識記取這杜撰說底
却去勘人一句來一句去謂之廝禪末後我多一句你無
語時便是我得便宜了也殊不知盡是因官置到底及至
撞著箇真實明眼漢又却不識縱然識得又無決定信不
肯四稜塌地放下就師家理會依舊要求印可及至師家
於逆順境中示以本分鉗鎚又却怕懼不敢親近恐人聞
得笑我不會減我聲價此等名為可憐憫者老居士妙年

登高第起家所在之處隨時作利益事政聲四馳而對客
未嘗談政事文章事業皆過人而未嘗自矜一心一意只
要退步著實理會此段大事因緣見其志誠不覺忇怛如
許非獨要居士識得這般病痛亦非勸發初心菩薩入道
之資粮云。

示空相道人(淨圓)

古德云心若無事萬法不生意絕玄微纖塵何立此是第
一等拖泥帶水底老婆禪雖然如是能有幾人信得及肯
得此語若得無事於心玄微意絕則生死魔何處著手脚
決欲學此道當急急如救頭然日裏夜裏茶裏飯裏不得
有少間斷方始拽得回頭若逐日波波地為塵勞所困更
不著些精神與之做頭抵欲破生死關無有是處。

有作思惟從有心起無心將甚麼思惟既無思惟此心安
在能知此心安在者不屬有不屬無畢竟如何亦無如何
亦無畢竟。

學道人緊要處只貴應緣時省力應緣時不費力則道業
漸純熟矣道業純熟時心意識穩貼貼地自然不怕生死
到恁麼田地呈似人不得傳與人不得取不得捨不得不
可得亦不可得但只如此參莫管得在何時。

示了然居士


既立志要透脫生死當以生死兩字貼在鼻尖兒上時時
自警覺世間塵勞不用著意排遣自調伏矣從上諸佛諸
祖無法傳授與人只出來暫時作箇證明主宰而巳今之
學者不肯退步向自巳脚根下提撕多是就師家口頭取
辦將謂可以口傳心授殊不知返招謗法之罪使人寒心
近來佛法淡薄諸方據繩牀稱宗師者往往多以奇言妙
句密室注解商量謂之以心傳心學者無決定志只要傳
授自甘作下劣人殊無大丈夫作略可不悲哉雪峯三到
投子九上洞山長慶二十年坐破二十箇蒲團直自到不
疑之地方肯休歇只如二古德還有傳授底道理也無了
然居士決欲破生死關但日用應緣處時時自警自覺自
提自掇日久月深忽然𡎺著磕著也無常迅速時不待人
安樂一日於般若上做取一日工夫世間財寶隨緣據自
家所有受用多則為財寶所困少則為撓請向不多不少
處討箇轉身且那箇是不多不少處喚作不多不少巳是
漏逗更欲說破便見即當不如截斷葛藤異日再得相見
却來不多不少處為妙喜下箇注脚。

示妙明居士(黃子餘)

妙喜尋常無禪可談無法可說只據學者來情隨宜應變
而巳妙明居士黃子餘以此軸來求指示且有夢幻界中

無一可樂之語為請直欲參到徹頭自休自歇處為究竟
非如他人要會禪資談柄自欺也若生死岸頭不得力縱
學得玄妙知見無量無邊於日用應緣處不得力却成謗
法之愆雖是善因返招惡果妙喜觀其立志不凡喜為其
葛藤只知夢幻不實無一可樂底一念便是當人成佛作
祖底根本也不必他求不見吾佛世尊有言知幻即離不
作方便離幻即覺亦無漸次苟得一念相應如善財聞彈
指聲頓證塵沙諸佛無邊法門無少無剩只怕當人無決
定志半信半疑矣此事許聰明靈利漢擔荷若用聰明靈
利擔荷則背馳矣何以故為聰明靈利人多思量多計較
將謂此事可以思量計較得成只管在裏許頭出頭沒殊
不知返被此障却無入頭處苟能於日用應緣處不昧最
初一念不忘懷不著意只恁麼放教自由自在平昔所作
所為或善或惡巳過去者更不須思量分別若更思量分
別其障尤大於聰明靈利永劫無有悟時但盡凡情別無
聖解若將心等悟則自謂我今見在迷中若作此解則是
迷中又迷夢中說夢欲得徹頭無有是處但只在疑不破
處參疑不破則全在生死裏忽然向日用應緣處不知不
覺撞飜關捩當恁麼時自不著取他人處分矣未能如是
且看箇話頭僧問趙州狗子還有佛性也無州云無行住

坐臥却將聰明靈利底試就箇無字上用看亦將這思量
分別底就箇無字上用看覺得聰明靈利思量分別總使
不著方寸中七上八下肚裏悶時正是好處往往學此道
者多只恁麼休去殊不知心思路不行生死兩頭將斷矣
此是妙喜平日得力處故時時以此布施學者除此外別
無禪道佛法可傳可授若別有可傳可授者乃是謗佛法
僧欺賢罔聖我王庫內無如是刀子餘要直截做工夫但
只如此做將去莫管得在何時古德雖曰欲識佛性義當
觀時節因緣時節若至其理自彰此乃古德方便接引之
詞忽然得時亦無時節如此說話還有證據處否前不云
乎知幻即離不作方便離幻即覺亦無漸次妙明居士若
信得此說及則成佛有餘若信不及亦在其中。

示覺明居士(夏運使)

道須神悟難以言傳縱有可傳皆文字語言耳直饒於文
字語言中採集得更玄更妙亦不出心意識邊事今時學
道之士不肯虗却心一向安排要知轟一聲霹靂相似等
待悟去方始心休此等名為可憐憫者自謂我今正迷未
能得悟大似在飯籮裏坐揚聲大叫問人覓飯喫在大江
心道渴殺人真是迷中又迷妄想中又妄想千佛出世亦
救不得殊不信此事一切見成開眼便覰見開口便道著

安排飣餖不得滿眼滿耳無你回避處說空則眼見耳聞
無不空說實則眼見耳聞無不實何以故眼若不空將甚
麼見物耳若不空將甚麼聽聲鼻若不空將甚麼辨香臭
舌若不空將甚麼別甘苦身若不空將甚麼知痛痒意若
不空將甚麼分別然分別亦空痛痒亦空甘苦亦空香臭
亦空聲亦空物亦空空亦空此語亦不受故曰一切見成
無回避處得到這箇田地了方知眼見底是實耳聞底是
實鼻齅底是實舌嘗底是實覺觸底是實分別底是實得
如此了始可說無眼耳鼻舌身意無色聲香味觸法等何
以故不見淨名老子云法不可見聞覺知若行見聞覺知
是則見聞覺知非求法也須是當人不起纖毫修學心只
在自巳脚跟下坐斷報化佛頭生死魔王無摸索處諸天
捧花無路外道潛覰不見蹤跡當恁麼時說空說實只由
自家不被別人差排處分矣不見古佛有言心同虗空界
是等虗空法證得虗空時無是無非法所以從上先德到
這裏無插觜處從頭棒將去從頭喝將去有靈骨底撩起
便行蓋聲蓋色奇特玄妙垢染惹絆他不得世間塵勞拘
牽他不得染淨二邊無捉摸處凡所發言無不出格非是
強為法如是故覺明居士決欲究竟此事但只如此直截
理會不可存心在悟邊存心在悟邊則使人發狂轉疎轉

遠矣亦不得忘懷空寂忘懷空寂則心困矣心困則昏沉
矣轉疎轉遠則掉舉矣昏沉掉舉二種病不除欲息念念
馳求心大似鄭州出曹門且喜沒交涉到這裏無你用心
處妙喜只說得到這裏若是噴地一下却在覺明居士咄
且置是事。

示陳縣丞(元霶)

佛祖要妙盡生死窮變化空有為實虗豁絕物理滅知見
息妄想淨名所謂雖修學空而不以空為證修學無相無
作不以無相無作為證欲入此門當如此學今之學道參
禪人多是求知見覓解會急要口頭有可得說故昧却脚
跟下消息縱肯自知非亦不能痛掃除此亦無他蓋不以
生死二字貼在額頭上退步向著實處做工夫也且如何
名著實處著實處却如何做工夫近日叢林有一種宗師
指示學者著實處只教人事事莫管緊閉却眼死忔怛地
坐一切莫思量坐來坐去坐得神識惛懞却似箇魂不散
底死人相似喚作大休大歇又喚作默而常照這般物類
自眼不開却要盲一切人眼要與伊相似不信有悟門以
真實悟入者為誑惑人以悟為建立除夙有願力決定信
得此事能滅煩惱本非大徹大悟不能到究竟安樂放身
捨命處則定被這般惑亂邪魔雖是善因而招惡果前所

云退步向著實處做工夫但十二時中行住坐臥不思善
不思惡不著佛求不著法求外不放入內不放出常教心
地虗豁豁地如初生孩子雖具眼耳鼻舌身意而六用不
行當恁麼時喚作有亦不可得喚作無亦不可得不屬善
不屬惡不是佛法不是世間法無亂可定無寂可守只如
此崖將去忽然向無可崖處打失布袋當此之時自不著
問人如之若何矣所謂著實處正如是而巳到得這箇田
地方知釋迦老子云得念失念無非解脫成法破法皆名
涅槃智慧愚癡通為般若是真語實語不欺人語元霶天
資近道信得及作得主不內邪說決定須要大法明方為
究竟以此軸求徑捷指示見其志誠故掇筆一揮以塞來
命但日用應緣處時時提撕舉覺覺得應緣處省力便是
做工夫得力處也記取記取自家得力處拈出呈似人不
得說與人不得永嘉云唯證乃知難可測如此與之酬酢
久久自成一片矣不著差排法本如是如是之法亘古亘
今先天地生不為精後天地死不為老終日變化而不為
動畢盡寂滅而不為休言多去道轉遠且置是事異日依
此忽然打破漆桶這般說話盡是閑言長語都無實事元
霶思之。

示華嚴居士周子充


參禪學道別無奇特只要究竟生死而巳古德入道因緣
教乘極則無非直截指示學此道者當見月忘指不可以
自所入處作實法會只如僧問趙州如何是玄旨州云汝
玄來多少時也僧云玄來久矣州云若不遇老僧幾乎玄
殺這屢生子僧當下知歸華嚴居士周子充夙有種性因
看妙喜竹篦子話知得飯是米做信得及把得定作得主
宰不疑佛不疑祖不疑生不疑死矣既自信不疑更須知
有向上一著所以長沙云百尺竿頭坐底人雖然得入未
為真百尺竿頭須進步十方世界現全身只如百尺竿頭
一步如何進得子充決欲進步請緊峭草鞋妙喜恁掃道
也是掃帚畫娥眉子充以此軸來求指示掇筆一揮以塞
來命遇明眼人試拈出似之必有忍俊不禁下注脚者。

示湛然居士(趙都監獻之)

此段大事因緣從上諸佛諸祖密密傳授謂之正法眼藏
非以言傳言所謂密傳者乃當人離言說文字直下信入
心地開通是也心地既開通自然頭頭上明物物上顯如
盤走珠日用應緣處觸著便活鱍鱍地雖在塵勞煩惱中
不被塵勞煩惱染污借塵勞煩惱作佛事淨名云塵勞之
儔為如來種是也若錯認方便執著塵勞之事便以為如
來種則又却不是也但除其病而不除法塵勞之儔為如

來種常如是觀察久久自撞發關捩子矣。

示了空居士(衛寺丞)

欲息塵勞常令心意識虗豁豁地如土木偶人觸境遇緣
如風行空無所住著則心意識無所之既無所之則不與
塵勞作對待矣不見先聖有言不與諸塵作對便是無諍
三昧又云如我心空法亦空千品萬類悉皆同莫見妙喜
恁麼道便硬把心意識遏捺令似土木偶人如此修行祖
師所謂錯認何曾解方便定為默照邪魔之所攝持謗佛
法僧墮無間獄雖是善因返招惡果須知塵勞本無自性
心意識起滅無因如空中雲如水上泡不屬有無欲得直
下便休歇但把這來為先鋒去為殿後底猢猻子性懆與
一棒打殺便是徹頭處也妙喜常與學此道者說此事本
來無限量不得巳說箇廣大巳是限量他了也但學者妄
以限量得失心修習欲入這無限量無得失境界亦隨此
限量得失流轉又於流轉處妄生取證之心縱有證得乃
邪法非佛法也教中尚以修習善根耽著三昧並不出十
種魔網況背此而徇無明為世間五欲煩惱所纏縛者可
不悲哉。

七大夫一生在文字語言上作活計以心意識為窟宅口
議心思無暫休息纔教捨却先自著忙怕落空去却緩緩

問渠你日逐目前種種境界貪財戀色人我無明是空不
空你怕不怕若道我怕則知而故犯罪過彌天若道不怕
瞞人自瞞在便宜處著到敢保十二時中未有安身立命
處在不見古人有言識情安排計較造作一向攀緣巳事
荒却不識吾家正徧知論劫不能成正等到這裏如人上
山各自努力思之不可忽。

示等觀居士(瘳司戶季釋)

士大夫以博聞強記為巳任事事要知事事要會會盡世
間法了又要會出世間法殊不知出世間法與世間法不
可比倫唯無念無為杜絕一切語言文字將平昔所習學
者痛掃除之百不能百不解如土木偶人方可入作入作
得了然後可說入得世間法出世無餘若一向作聰明說
道理識情安排工夫造作求人印證復印證他人黃面老
子謂之增上慢人斷佛慧命謗大般若千佛出世不通懺
悔者。

即心是佛若便向此語下求證則不相當何以故若取自
巳自心為究竟必有他物他人為對治捨此之外別有商
量大似避溺而投火拈一放一轉見不堪故寶公云妄身
臨鏡照影影與妄身不殊但欲去影留身不知身影常虗
身影從來不二不得一有一無若欲存一捨一生死海裏

沉浮等觀居士決欲心地開通但信即心是佛不用多知
佛言三界無安猶如火宅眾苦充滿甚可怖畏常有生老
病死憂患如是等火懺然不息而眾生耽染沉溺於其間
不知不覺以眾苦為樂可不悲哉縱有識得破者亦無決
定大丈夫氣槩半出半入半信半疑不能趁色力強健時
了取直待臈月三十日四大相將分散如蛇入布裩手忙
脚亂如落湯螃蠏那時要著力巳不及矣何如諸事任緣
可行即行可止即止盡人事而信天命則自然隨處安樂
況世間事無窮無盡得休便休更莫打之遶不如忙裏偷
閑辦取自巳前程事為最得之本有失之本無若一一要
得如自家意無有是處用意求而得之早是不著便況求
而不得其苦可勝道哉。

等觀居士德性有常與妙喜相從十年只如一日妙喜
或笑而譏之或怒而罵之居士不作無明承當不作禪
道領會又似有力量又似癡獃者佛界不收魔界不攝
軟似胡綿硬似并鐵且道渠儂畢竟是凡是聖試定當
看若定當得出許他具一隻眼若定當不出妙喜代為
下一轉語放蕩常如癡兀人他家自有通人愛。

示妙德居士

利根上智之士既知此事須假悟明不可以言語傳授凡

聞宗師提持或抑或揚或逆或順便當見月忘指不得將
心意識摶量卜度認宗師說底以為禪道永嘉云損法財
滅功德莫不由茲心意識心意識之障道乃決定義也所
以從上古德如臨濟德山為人入門便喝入門便棒不涉
理路不涉玄妙不涉是非覿面分付若於心意識上測量
則沒交涉但於平昔所疑處時時提撕時時舉覺如僧問
雲門如何是佛門云乾屎橛但將疑他人疑佛祖疑生死
底心移來乾屎橛上看看來看去如上所說之疑驀然向
乾屎橛上絕消息便是徹頭處也除此之外縱說得天花
亂墜並不干我一星兒事言多去道轉遠只今休去便休
去若覓了時無了時。

示張通判(晉彥)

決欲荷擔此箇擔子須是君渾鋼打就生鐵鑄成底體裁
方可有少分相應處應是從前學解古人糟粕上摶量卜
度得滋味處都是生死根本不見古德有言毫釐繫念三
塗業因瞥爾情生萬劫羈鏁聖名凡號盡是虗聲殊相劣
形皆為幻色汝欲求之得無累乎及其厭之又成大患取
之捨之著意忘懷總是蹉過底時節所以古人不得巳說
箇學道亦是接引之詞耳故臨濟見僧入門便喝德山見
僧入門便棒逐塊之流謂之門風峭峻不順人情殊不知

正是四稜塌地拖泥帶水底老婆禪那堪更進前退後向
宗師口頭求玄求妙覓道覓理將心意識推窮尋逐要說
教有下落大似埋頭撞入東邊欲取西邊底物轉急轉遲
轉疎轉遠可不悲乎所以古德有言擬將心意學玄宗狀
似西行却向東便是這箇道理也若要絕却性命拔却生
死根株直須把平生冊子上摶量計較得底颺在他方世
界作聰明說道理注解得分曉者盡棄捐了直須有眼如
盲有耳如聾有口如啞百不知百不會如土木瓦石相似
方可入作常令方寸中虗豁豁地平生記持念得在胸中
者討箇元字脚亦不可得時漸有親近分也若向這裏懷
疑定道既如土木瓦石百不知百不會却教誰親近能親
近底又是箇甚麼若作如此見解乃是錯認宗師方便又
是重疊說道理作聰明者如此等輩自作障礙真可憐憫
所以黃面老子在法華會上被舍利弗等慇懃三請之故
不得巳說箇是法非思量分別之所能解又云我今為汝
保任此事終不虗也恁麼體格又何曾有實法與人來末
後臨般涅槃却云始從鹿野苑終至跋提河於是二中間
未嘗說一字若讀到這裏又疑道既不曾說一字只如教
滿龍宮法周沙界又從甚麼處得來若如此則又是第二
次錯認宗師方便矣晉彥居士自榜其所居茅廬曰總得

庵謂恁麼也得不恁麼也得恁麼不恁麼總得若向百不
思量計較時噴地一發當恁麼時方與庵號默默相契矣
苟未到這田地且向恁麼也不得不恁麼也不得恁麼不
恁麼總不得處時時提撕茶裏飯裏睡時覺時行時坐時
與朋友相酬酢時與妻兒聚會時喜時怒時著意時忘懷
時掉舉時昏塞時閙閧閧時獨居暗室時日用應緣處總
是提撕底時節提撕來提撕去心無所之趁老鼠入牛角
沒去處那時便見倒斷也苟未得如是只管向行住坐臥
處日用應緣處舉箇恁麼也不得不恁麼也不得恁麼不
恁麼總不得舉時亦不得作道理思量正要如土木瓦石
相似驀然打破畫瓶方知恁麼也得不恁麼也得恁麼不
恁麼總得既入我手不恁麼也由我恁麼也由我如壯士
展臂不借他力箭既離弦無返回勢不是強為法如是故
前所云決欲荷擔此箇擔子古人糟粕上摶量卜度得滋
味處都是生死根本妙喜雖一期信手信意胡拉正眼觀
來始知是真語者如語者不誑語者不異語者晉彥居士
天資高妙某雖與之素昧平生紹興丁丑端午後三日得
得來育王相訪一見便舒肺腑累日對語未嘗一言及世
間事乍見似不能言者即之儘可觀書曰直而溫寬而栗
剛而無虐簡而不慠晉彥有之因以此軸臨行來求指示

且言其令嗣狀元嘗與唐祕書立夫語話次立夫有第二
義之語狀元詰之如何是第一義立夫曰安國患眼且好
將息狀元公以此語託迺翁求妙喜代之妙喜代曰老僧
只管看晉彥可以此語寄二公同發一笑。

示王主簿(仲隱)

既改了秀才名字被人喚官人當不昧平生志願且耕且
戰公務之暇不妨為學為學之餘不妨向日用行住坐臥
處將平昔胷中礙膺之物於應緣處時時提撕時時舉覺
舉來舉去提撕來提撕去忽然於一言一句下𡎺著磕著
豁地打破漆桶便是自家一生事畢也世間功名富貴命
裏有時少我底不得不必枉道苟求縱然求得亦不濟事
但只如今日清簡儉素咬薑呷醋隨家豐儉崖將去不必
求人知久久守定自家家風自有聞弦賞音者仲隱姪自
小卓卓地自成自立觀其體裁真士林堅好木妙喜以是
入保明狀更能於此一段大事因緣千了百當則作箇世
出世間沒量大人非獨談笑可以興起王氏巳墜家風亦
不辜負妙喜平昔相期之意嘗記得張無盡誡子弟之言
云但專志做取好人富貴在其中矣仲隱做好人不著叮
嚀但向日用中時時舉箇狗子無佛性話忽然一念相應
世出世間一網打就豈不快哉勉之。


示方察推(宋輔)

予罪居梅陽首尾七年時官中來相煖熱者無數獨宋輔
始終可觀儒教聖人所讚者當官處依而行之所呵者不
敢違犯而又忍窮如鐵石謹守繩約無所希求汲汲以好
事為務纖芥不以取諸人相從逾年並無異差予以是故
與之為定交丙子上春分携屢形夢境丁丑初冬得得自
臨安來相拊存高義特達又與常人不同適山中建般若
會忙冗之甚而宋輔纔來次日便要戒塗如雪中訪戴欲
[曰/月]雨而去再三挽留為旬浹欵臨行袖此紙求指示因掇
筆書此少敘相從因由言不能盡以頌繼之云惠然訪我
鄮峯下剡溪興盡歸心起禪家無物贈君行前面有山兼
有水如到梅陽見諸道舊頌出此以似之要知妙喜敢將
常住物作人事耳一笑。

示蘇宣教(少連)

既有決定志欲究竟此事常教方寸蕩蕩地不著諸相不
住寂滅遇緣則將順之無希望成道之意日用不須管帶
如生獅子處羣畜中自得安逸或跳擲或翻身元無落地
真實消息但只如此日久月深自然打作一片矣妙喜常
為學此道者說參禪人只有兩種病一曰忘懷一曰著意
著意則掉舉忘懷則昏怛二種病不除則不能了生死故

達磨大師謂二祖曰汝但外息諸緣內心無喘心如墻壁
可以入道二祖於達磨言下即時赤骨力地跳出且道跳
出後却向甚麼處安身立命若有安身立命處則與不曾
跳出無異但知作佛莫愁佛不解語不見昔日大梅和尚
在江西問馬祖如何是佛祖曰即心是佛大梅於言下便
息諸緣諸緣既息掉舉不生掉舉不生則內心寂靜夫是
之謂內心無喘內心無喘則寂滅現前寂滅現前則行住
坐臥語默動靜純一無雜當恁麼時頭頭物物上無非是
自巳本地風光亦謂之本來面目既知得此箇門戶體裁
了知是事拈向一邊觸境遇緣不必將作有無知見不見
雪峯老人有言若教你起一念心作承當道理即是相埋
沒矣又玄沙云若也澄心斂念攝事歸空細想纔生即便
遏捺此是落空亡底外道魂不散底死人看他古人作箇
方便又何曾有一星佛法道理教人承當既無法與人亦
無承當道理日用應緣處千差萬別却如何支遣妙喜曰
若知胡餅裏無汁鐵樹開花不用疑少連春秋鼎盛而不
為血氣所遷有志於此段大事因緣直要到得古人大休
大歇田地方為究竟此真奇特大丈夫漢所為妙喜嘉其
用心不凡因以此軸求指示故掇筆一揮以助其精進云。

示蘇知縣(明甫)


若論此事無你用心處無你安排處擬心思量早沒交涉
矣聰明靈利漢思量多計較多解路多心識紛飛無暫停
息欲撥置亦不能除夙有願力始肯回光返照向日用應
緣處常自提撕常自省察逐日隨緣應變底甚麼處得來
臈月三十日收因結果時這一段光明却向甚麼處頓放
識得頓放處然後可以說隨流認得性無喜亦無憂底話
殊不知這一段光明從無始曠大劫來未嘗移易一絲毫
許在諸佛諸祖諸大聖人分上不曾增一毫在含蠢蠕動
分上不曾減一毫佛說是法平等無有高下是名阿耨多
羅便是這些道理也眾生界中事如稻麻竹葦鈎鎻連環
相續不斷撥置了一件又一件在面前無常殺鬼念念不
停此身不向今生度更向何生度此身此生心地未開通
隔一陰來轉見昏怛矣故古聖苦口叮嚀曰努力今生須
了却莫教永劫受餘殃本朝李和文都尉參見石門慈照
聰禪師聞聰舉這兩句子不覺通身汗流便從脚跟下窮
將去直到諸佛諸祖三教聖人大休大歇大解脫處後因
大法明了有偈曰學道須是鐵漢著手心頭便判直取無
上菩提一切是非莫管只這一偈見盡平生行履處若無
決定志則於此事半信半疑既有是病則被業識無明遮
障了自巳神通光明不能發露逐日波波汲汲徇一切境

一向迷將去迷而不覺以苦為樂此等名為可憐憫者蘇
明甫妙喜與渠迺翁三十年道舊項在徑山因持鉢嘉禾
是時明甫作華亭簿一別又二十年紹興丙子冬妙喜來
住育王而明甫宰餘姚往來數得邂逅政聲四馳不苛不
察而百里之民受賜近世作邑如明甫亦希有然雖有意
此道而未有決定信蓋平昔未曾親近本色善知識乍發
心而未知入道要路故以此軸求妙喜指示古人有言設
有一法過於涅槃我亦見之如夢如幻又云若以實法與
人土亦難消念其心誠故盡此軸不覺忉怛如許明甫當
觀察妙喜之意勿記我語。

示佛照居士(鄭提幹)

上根利智之士信得此一段大事因緣及者非夙植德本
從般若中來則不能如是何以知之不須論遠古且以近
世士大夫中如蔡子因待制雷孚通判二公論之子因是
毗陵一不第秀才屢為有司黜落遂刻苦修行晝三夜三
精懃不怠溘然之後生於其家子因七八歲時嘗過毗陵
了了知得前身往來去處雷孚通判乃筠陽洞山山前大
姓也洞山孚禪師乃熙寧間有道宗師雷孚父祖常恭敬
之未遷化前數日對其父祖有約曰吾住世非久與公家
有大法緣吾去後一年當來公家作兒孫以酬夙志矣後

一年雷孚之祖感夢而生孚孚見無恙紹興丙子春子自
梅陽蒙　恩生還過贛上時孚為贛州貳車嘗以此因緣
語之與平昔所聞若合符契此二事皆親見親聞者毫髮
不差佛照居士亦是蔡雷箇中人宣和末佛照杲禪師乃
真淨文公上首得法者時京城宗師無下二三十人道眼
精明大機大用無出其右者時妙喜亦預參徒之列將順
世時令某致意于大丞相鄭公曰吾與公家道緣醇熟吾
去後來續公家香火當善待之言訖端坐而逝後一年佛
照果應夢而來此亦某目擊者丙子冬予被　旨來領育
王與佛照居士邂逅一見如舊相識既而居士以夙因應
驗舉似予予聞居士言夷門忠報一會儼然未散忠報乃
大丞相鄭公功德寺居士乃鄭公姪孫也戊寅正月予復
被　旨領徑山居士以此軸求法語故書蔡雷二公泊居
士前身應驗無差底三段因緣以示大闡提薄福眾生令
洗心歸向佛乘仍留此居士處子子孫孫作般若契劵云。

示宗一禪人

欲破憍慢當持鉢乞食檀門欲出生死增長智慧當乞法
於真善知識以正命乞食則憍慢自除智慧增長則生死
網裂宗一禪人以乞法乞食為巳任立志在千百人頂𩕳
上直要擔荷千百斤擔子然精金百煉須遇本色鉗鎚作

家爐鞴近代佛法可傷正宗淡薄邪法橫生學者雖有向
道之志而未具擇法眼往往多被邪師引入邪徑為無智
慧故也懶融有言恰恰用心時恰恰無心用曲談名相勞
直說無煩重無心恰恰用常用恰恰無今說無心處不與
有心殊一禪能如是學能如是行不求智慧而智慧增長
不破憍慢而憍慢自破矣思之。

雪峯和尚云望州亭與汝相見了也烏石嶺與汝相見了
也僧堂前與汝相見了也一禪會麼驢眼則喪身失命。

示璉禪人

大覺世尊在靈山說法方據坐有一外道作禮問曰世尊
今日說甚麼法世尊云說定法外道禮拜而退次日世尊
纔據坐外道又問今日說甚麼法世尊云說不定法雲門
著語云嶮外道曰昨日為甚麼定今日為甚麼不定雲門
著語云嶮大小釋迦老子却被外道換了眼睛這箇外道
雖然換得要且無處施陳雲門當時若做這外道次日問
世尊今日說甚麼法世尊道不定法復作禮而退教這黃
面老漢一生下座不得或有箇衲僧問雲門外道恁麼問
世尊恁麼答還有相違處也無且作麼生祇遣雲門只向
他道汝恁麼問莫道摸𢱢釋迦老子鼻孔不著只做這外
道奴也不中具頂門眼者看取。


示銛遠二禪人

近世前輩老衲皆巳化去正宗日益淡薄叢林日益凋弊
邪法日益增熾裨販之流各各自謂得上人法以無義語
綺飾言詞砌鬪排疊裒糅佛祖教乘累句荐出謂之祕密
心要魔魅凡庸幻惑無識稱有道之士者如麻似粟末世
光明種子未具擇法眼遭其邪毒入其心腹者不可勝數
致使後生晚學隨例骨董臨濟和尚曰有一般禿兵向教
乘中取意度商量成於句義如把屎塊子口中含了却吐
與別人嗚呼如來正法眼藏達磨單傳之宗如以一絲引
千鈞之石安得此老復出為後進鍼膏肓而起廢疾乎莆
中法銛漳浦智遠二禪人發心為眾持盂臨行袖此軸乞
指示故書此以遺之前途忽遇箇中人謾拈出似之恐如
閙市裏颺碌甎打著一箇也不定。

大慧普覺禪師法語


