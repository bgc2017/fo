











大方廣圓覺修多羅了義經心鏡卷第六
前住台州赤城山崇善教寺釋智聰述

○圓覺菩薩章

【諸佛出世。為度生故。度生須說法。法即教。謂之修

多羅教。教法詮理。詮理以辨性。見性以成佛。所以
種種經論開人眼目。教眼開。即解心通。解心雖通。
無行則孤。故須依解以立行。解行相資。如膏助明。
目足並進。清涼到巳。今圓覺菩薩。聞前開士。一一
立義。各伸其問。各陳其說。故吾佛拈花摘草。開明
覺性。圓覺大士。擇所未聞。假說權宜。請問建立道
場。安居處所。若用三觀。何種為首。末世眾生。進道
儀式。一經旨趣。總括於斯。】

「於是圓覺菩薩(至)如是三請終而復始(初請二問)。」

【一問安居。習大乘修圓覺行。先選住處。或阿蘭若
閴寂處。或處伽藍。避喧求寂。遠離闠閙。今云安居。
且就伽藍內。有三種安居。前安居。中安居。後安居。
佛在世九旬安居。亦云禁足。亦云護生。蓋西竺分
三際。以辨寒暑。(三際巳釋文殊章)故佛以熱際護生。熱際
蜎飛蠕動。咸出於穴。佛意慈念。諸比丘出入。蹂踐
物命。結業增冤。是以制禁九旬不出。九旬安居。始
於四月十五日。十六日結夏。終乎七月十五十六
日休夏。為自恣。毗尼母云。比丘安居。若無緣事。出
界一宿。則犯制。僧家以結夏為歲臘。不序年齒。臘
者。接也。交接之義。今通塗問修圓覺。行安居。未必
問僧家。九旬安居也。
二問三種淨觀。以何為首。奢
摩他。三摩鉢提。禪那。此三。即空假中之三也。此三
種。為先用空。為先用假。為先用中。於空利者。巳達
法性。不須修假中。於假利者。不須修空中。於中利

者。不須修空假。若此三中。各於一觀不利者。則兼
修。如二十五定輪互修是也。茲為具學大乘圓覺
行者。故問之也(次戒聽)。】

「爾時世尊告圓覺菩薩言(至)及諸大眾默然而聽。」

【安居修觀。即是方便。應屬言教。悉是如來善權方
便(次正說)。】

「善男子一切眾生(至)下期八十日安置淨居。」

【若立期限。必制日辰。制期者。域意修真。尅時破障。
一大藏教。立四種三昧。皆有期限。如法華三七日
為期。光明彌陀一七日為期。不先立期。則如猿猴
心散。野馬奔逸。道業難成。故修圓覺。須依伽藍。此
翻眾園。園是種殖之所。種殖道芽增長。(或云梵剎。或云招提。
或云浮屠。隋時改天下寺院為道場。或云靈廟。為寺。為院。為蓮社為精舍。有多種名。皆修心練行之所也)經
制修行。有常坐。有常行。有半行半坐。有非行非坐。
唯非行非坐。此云隨自意。此三昧。行坐俱修得。若
上三種三昧。具身開遮。口說默。意止觀。第四三昧。
於四威儀中。意起即覺。永嘉云。行亦禪。坐亦禪。或
有緣事故。隨分思察。亦是隨自意三昧中。諸經行
法。且不局限。念起即覺。意起時。思惟觀察。亦與修
多羅合。如我巳說者。如上巳說。二十五輪。三種觀
法。如無他事因緣。即立期限。建立道場。天台云。道
場者。清淨境界。治五住糠。顯實相米。據此雖立三
期。不專常行常坐。半行半坐。細觀經意。乃隨自意
中。諸經行法中收。此三昧中。有善性。惡性。無記性。

第四諸經行法。非善惡無記。即是諸經所修行法。
此收一切經。亦以身開遮。口說默。意止觀。但為根
有利鈍。故分三期。亦不專定滿日數。若利根者。一
七日中。發明。若鈍根者。百二十日。中下亦然。不以
期限為制也。如昔六祖。聞誦金剛經。至應無所住
而生其心。忽然開悟。圭峯讀圓覺。至既無我人。誰
受輪轉。而悟。大抵不入規矩。不成方圓。況楞嚴有
云。理則頓悟。乘悟併銷。事非頓除。因次第盡。豈新
學捨範模。而能入道哉。進學云業精于懃。荒于嬉
行成于思。毀於隨。是以道若未成。必藉思修而入。
今云隨分思察者。則成于思。毀於隨之謂也(次專思寂
想。入觀道其儀式)。】

「若佛見在當正思惟(至)稽首十方諸佛名字。」

【此明行三昧時。入道場。設心用意。若佛在世。丈六
金身。三十二相。八十種好。紫金剛體。當正思惟。未
必止思佛容貌相好。且如十六觀經。韋提希問佛。
教我思惟。佛教修三種淨業。孝養父母。行世仁慈。
受持三歸。具足眾戒。此是答思惟。後以十六妙觀。
答正受(即三昧)今之思惟。又須身口意。三業清淨。(三業
清淨有二種○一身三。口四。意三。三業清淨○二身沐浴。意絕攀緣。三口齋蔬)更慈悲。行
方便。攝心靜慮。並是入道正方便。故曰當正思惟。
若佛滅後。施設形像。心存目想。生正憶念。還同如
來常住之日。懸諸幡華者。楞嚴云。欲坐道場。先持
比丘清淨禁戒。要當選擇戒清淨者。結界建立道

場。或道或俗。心滅貪婬。持佛淨戒。合佛清淨軌則。
四外遍懸幡華。於壇室中。四壁敷設十方如來。及
諸菩薩。所有形相。又當陽。張盧舍那。諸大變化。
佛菩薩等。初七日中。頂禮十方如來。六時誦呪行
道。第二七中。一向專心發願。第三七中。一向持呪。
至七七日。十方如來。一時出現鏡交光處。此乃棱
嚴。建立道場儀法如是。此云懸諸幡華。意同於彼。
唯莊嚴之儀略爾。若依現行修懺法修之。經三七
日。邀期。稽首諸佛名字。如棱嚴三七日中。頂禮發
願也。又如世服藥。言三七日中。巳能感應。稽首者。
只禮懺法。禮佛時。想念云。能禮所禮性空寂。感應
道交難思議。我今道場如帝珠。釋迦牟尼影現中。
我身影現如來前。頭面接足歸命禮。禮佛禮法。亦
應如是想念(次道觀未成。必有罪障。當求哀懺悔)。】

「求哀懺悔遇善境界得心輕安。」

【求哀懺悔者。如行法經云。我今云何。但見釋迦牟
尼佛。不見多寶佛塔。恒在不滅。我濁惡眼。是故不
見。作是語巳。復更懺悔。過七日巳。多寶佛塔。從地
涌出。以是知道業未成。必有三障之阻礙。應須發
露已身。先所作惡業懺悔。以自已懺悔之力。更求
佛加被之力。魔障不起。護善境界。得心輕安。梵語
懺摩。此翻悔過。西國人云忍義。大似惱人。他人怒。
意云請恕。願勿嗔責。天台云。懺者首也。悔者伏也。
如人得罪於王。伏欵求恕。又懺名白法。悔名黑法。

黑法悔而不作。白法企而尚之。取捨合論。又懺名
改往。悔名修來。又懺名慚。悔名愧。慚是慚天。愧則
愧人。人見顯。天見冥。天台立三種懺。一者作法懺。
二者取相懺。三者無生懺。作法懺成。滅身口意三
業罪。此依戒門。取相懺成。滅性罪。此依定門。無生
懺成。妄想罪滅。此依慧門。作法懺。如建道場。十科
行儀。精進。一一不失。餘罪雖滅。大論云。如比丘斬
草害命。二罪不滅。取相懺。如梵網經。見光見花。手
中有罪滅字。聞空中聲。或感夢。無生懺。如行法經。
一切業障海。皆從妄想生。端坐念實相。眾罪如霜
露。此三種懺。隨修一種滅罪。雖然。得少輕安。亦如
楞嚴云。皆是方便。暫得如是。不作聖心。名善境界。
若作聖解。即受群邪。若無生懺成。便登初住。分身
百世界作佛。何止輕安而巳。三懺悉是善境界。皆
可顯圓覺也(次明動中靜)。】

「過三七日一向攝念。」

【三七日中。燒香禮佛求哀懺悔。皆屬造作。動而未
靜。如濁水撓之愈濁。今言攝念澄心歸一。或專觀
空。或專觀假。或專觀中。或專念實相。或數息氣出
入。或一念法界。境觀如如。攝心既久。忽不見身。不
見心。如雲如影。如琉璃含於寶月。無明妄心自消。
圓覺妙心自顯(次明遇夏安居)。】

「若經夏首三月安居。」

【上問安居。則是修圓覺人。別卜閴寂。置道場處所。

今言安居。是佛方便。修圓覺之人。如遇夏首。僧家
禁足。九旬不出入。檀越送供。各自修真。修圓覺。或
別安道場。用歸眾結夏。有結期不歸。恐妨結夏。歸
又妨懺期入觀。遇此境界。或恐疑慮其進修。佛別
出其聖制。使不妨正修。故云。若經夏首。三月安居
(次出大乘。修圓覺意)。】

「當為清淨菩薩止住心離聲聞不假徒眾。」

【此明大乘修圓頓行。不比小乘聲聞緣覺。用心不
同。菩薩以法界為心。絕待為念。觀法界眾生。是我
父母眷屬。梵網云。一切男子是我父。一切女人是
我母。我生生無不從彼受生。一切地水。是我先身。
一切火風。是我本體。地水尚猶自身觀之。何況草
木江河大地。皆我自身境界。何況有情蠢動含靈。
而不度脫。菩薩如此用心。與二乘頓別。聲聞自調
自度。怱怱取證。怕怖生死。如鬼虎蛇。只要出離。不
[(厂@((既-旡)-日+口))*頁]眾生。若望大乘。霄壤懸殊。今云菩薩止住。修圓
覺者。專用寂照。用觀深切。盡虗空遍法界。含裹十
方。無一眾生。不在圓覺心內。依正二報。皆是常寂
光。若身若心。皆是毗盧。如此身心。安可以時限制
之。不限制結。一念中度盡眾生。一念中要取正覺。
豈局九十制夏。制結夏者。依律。小乘制身心自行。
非存大志。心離聲聞。不假徒眾者。大有意哉。宜自
詳悉(次明依制。修圓覺者。別立儀式)。】

「至安居日即於佛前(至)大因緣故不繫徒眾。」


【此意別於靜處。立圓覺道場。不入小乘。千二百五
十人。祇園結制之限。自於圓覺修心。或經夏首。只
就道場。自結制期。所以云不繫徒眾。若小乘聲聞。
結制之日。仍於佛前。對首作法曰。我某甲。今依甚
處。僧伽藍。大界內。前三月。夏安居。房舍破。修治故。
是今時僧。與佛世結夏言詞一般。今立大乘菩薩
道場。既無徒眾。對佛自制身心。自立言詞。不與小
乘語同。故至安居日。即於佛前作如是言。比丘男
僧。比丘尼女僧。西竺以男稱那。以女稱尼。比丘飜乞
士。以乞為活。不求邪食。不立常住。優婆塞。清信男。
亦云鄔婆斯迦。優婆夷清信女。亦云鄔婆索迦。亦
族姓男。族姓女。亦云諦信男。諦信女。則今時受三
歸五戒。善男善女也。此謂之四眾。凡道俗。依制結
夏。修圓覺者。對佛白云。我某甲。踞菩薩乘。修寂滅
行。菩薩云。大道心成就眾生。寂滅。不生不滅。為寂
滅。不是小乘生滅之滅。同入清淨覺相者。是諸法
空相。不生死相。不涅槃相。不生死。非凡夫也。不涅
槃。非二乘也。今云實相。是佛性。是常住真心。是性
淨明體。是空如來藏。是佛知。是佛見。是圓覺性海。
是第一義諦。是實相理地。依此安住。是住毗盧藏。
是住戒藏。是住因果藏。是我等見前一念虗妄心。
不須他覔。空盡妄心。即空如來藏。若色若心。依正
因果。凡一切諸法。皆是實相。依此住持。以法界為
心地。安住一切眾生。於此即成佛道。不依實相為

住持。如何度生。如何得顯圓覺。故云以大圓覺為
我伽藍。為我二字。指我自身心。伽藍即道場。是我
練心修圓覺處所。圓覺即法界。法界絕待為義。包
色心依正。十法界。天堂地獄。無不在乎其間。菩薩
為若此也。此之身心。即平等性。無有一法不稱性。
智是大圓覺智。一切種智。無一法不現其中。若小
乘涅槃。則繫屬有限量。今是大乘涅槃。無繫屬故。
不局一法界。故云我今敬請。不依聲聞。當與十方
如來。及大菩薩。三月安居。(安居護生之意如上釋竟)若大乘菩
薩安居。一切眾生。隨所住處。安樂一切。不局制內
制外。所以放生施食。乃長生符。不死藥。故立戒以
不殺為首(次明三期日滿。自恣無礙)。】

「善男子此名菩薩示現安居過三期日隨往無礙。」

【明大乘結夏滿足。謂之自恣。小乘作法。立二五德。
對首出罪懺悔云。眾僧今日自恣。我比丘某甲亦
自恣。若有見聞疑罪。大德長老。哀慜故語我。我若
見罪。當如法懺悔。為之解夏自怨。此後出界遊山
無妨。今頓教圓修。亦滿三月。安居期滿。隨往無礙。
此非對五德之人。出罪懺悔。無自恣懺罪辭。但云
隨往無礙(次明菩薩。不取聲聞境界)。】

「善男子若彼末世修行眾生(至)一切境界終不可取。」

【此聖人要制。欲一念徧含法界。三世如來。十方菩
薩。法界眾生。一念中度脫眾生。一念心安樂眾生。
一念心中修菩薩乘者。未成就使即成就。一念心

中觀十方如來。在我心中。成就正覺。在我心中。安
置諸子。在我心中。住秘密藏。法華云。安置諸子秘
密藏中。吾亦不久自住其中。其斯謂歟。若非如此
境界者。善用其心。非此心地。終不可取(次明空觀)。】

「善男子若諸眾生修奢摩他(至)百千世界亦復如是。」

【此三觀明文。圓覺未到此土時。涅槃亦出三觀。奢
摩他者是也。又出瓔珞經。明次第三觀。謂之空假
中。至下卷云。佛頂髮放一切光。復集十方。百億佛
土。諸菩薩眾。即於眾中。告文殊。普賢。法慧。功德林。
金剛幢。金剛藏。善財童子。汝見是眾中。敬首菩薩。
問三觀法界。諸佛自性清淨道。一切菩薩所修。三
觀法門否。汝等各領百萬大眾。皆應修學。又大論
云。因緣所生法。我說即是空。亦名為假名。亦名中
道義。此智一心三觀所出之明文。今云奢摩他。曰
空觀也。空者以至靜為義。靜則如濁水澄之則靜。
靜則清淨。淨則何處不清。何物不淨。棱嚴云。淨極
光通達。寂照含虗空。却來觀世間。猶如夢中事。若
取空義。即破一切法。無法不破。破者蕩也。蕩壞煩
惱結使。愛纏色心幻化。假立虗偽。若無空破之。則
執之為有。受於輪迴。若空治則四大五薀。我人眾
生壽者。皆不著相。況眾生無明業識顛倒。非空藥
治之。則生死不了。先取至靜。不起思念者。此用三
止中體真止。只謂我心。含一切法。具一切法。一切
法皆我心。我今以此虗空。復息虗妄。止則息攀緣。

止散心。即為寂心。心寂即靜極。靜極處萬法清淨。
一一心念。如明月臨於萬象。故云從於一身。至一
世界。無非圓覺。如此淨心。遍滿法界。一世界中。有
一眾生。起一念心。以圓覺心了之。以大圓鏡智照
之。盡百千世界眾生。皆悉能知之。先用空觀。此觀
先鋒將。逢山開路。遇水疊橋。破一切惡。莫若於空。
散即用體真止之。昏即用空朗之。空一切法。先用
空觀。即奢摩他也(下誡邪證)。】

「非彼所聞一切境界終不可取。」

【此言。邪黨教人。說邪空。偏小妄心。偏指清淨真如。
及頑空。㭊空幻化空。凡夫不識。學此邪方。要治
心病。真病轉深。邪師過謬。又有一種為衣食故。忍
受諸苦。學於邪術。心勞力疲。縱學成就。身心俱苦。
又有一種。附法外學。以自胸中。狂解邪見。附佛法
所說。妄引經論。證自已。惡知惡覺。以婬怒癡無妨
般若。以煩惱不礙菩提。行禪坐禪。不須習定。錯認
名言。疑誤後昆。原始迫以口給。濫竊佛法。貪圖施
利。豈知殃及來報。致此寧不寒心。諸佛設教。非此
境界。終不可取。我師哀愍。其何以行之哉(次明假觀)。】

「善男子若諸眾生(至)廣發大願自熏成種。」

【此觀。以幻化為相。取觀義。假觀。立一切法。莫過乎
假。此假從本性空中。具一切法。十界百界千如。森
羅萬象。天堂地獄。皆本來性具。謂之假。此性具法。
不損一法。法法宛然。假也者。立於一切法。不造作

立之。本來具也。以止言之。如上一切諸法。即是實
相。遍相一切。隨緣歷境。安心不動。故名隨緣方便
止。智度論云。一切禪定攝心。皆名三摩鉢提。秦言
正心行處。若菩薩。以度生出假化物。眾生種種諸
病。如塵若沙。菩薩法藥。治塵沙病。慈悲忍勞。出沒
合變。種種現形。如觀音馬郎婦。彌勒傅大士之儔。
皆肯綮修證。為法忘勞。分身散影。木瓶和尚花瓶
浴。懶瓚糞火黃獨。文殊普賢寒山拾得。皆是出假
化人。故云一切菩薩。依種種門。漸次修行。勤苦三
昧。若自凡至聖。則可以自熏成種。若也憶念在懷。
十方如來。未甞不度生而成佛。發四弘誓願。利益
有情。當修三觀(下誡邪證)。】

「非彼所聞一切境界終不可取。」

【出假化物。涉世最難。雖分身百億。內心不動。如妙
莊嚴王。多逢聲色。終被聲色所動。又佛世有貧人。
雙生二男。一名雙福。一名雙德。方生四五十日間。
因父去犁田。母出採薪。二子在臥內語話。父忽先
歸。見聞彼云。生存貧賤之家。父母勤苦。情何可堪。
父驚異之。以告其妻。妻未之信也。後夫妻又出。妻
先歸。密伺之二子。如先說無異。妻云。恐是精靈鬼
魅。欲積薪活燒。夫婦各抱一子。至田野處。佛眼遙
觀。急來救之。佛問其夫妻云。二子抱去欲何為。夫
妻說如上事。今欲活燒。佛云。是迦葉佛時。兩位菩
薩。將入聖堦。忽邪心起。退墮至此。不可燒也。佛為

摩頂說法。二子皆證聖果。父母亦難須陀洹果。古
人為見寸心難降。誡云。非彼境界。謂非真三摩鉢
提。隨緣方便止。皆不可取。若取邪證。自生瘡疣。為
害非淺(次明中觀)。】

「善男子若諸眾生修於禪那(至)一切境界終不可取。」

【此中道觀。亦名息二邊分別止。即不一不異。為之
中也。即俱離寂靜幻化二相。既離二相。故名中。妙
一切法也。今先取數門者。此云六妙門。門即涅槃。
為妙門。為能六法次第相通。能至真妙泥洹。故云
妙門也。一數息門。二隨息門。三止門。四觀門。五還
門。六淨門。修禪者。先攝心在息。從一至十為數。行
者。為修無漏真法。先須調心入定。欲界麤散難攝。
非數不能治之。故須善調身息。從一至十。則麤亂
靜息。心神停住。是為入定之要術。故云先取數門。
二隨息門。細心依息。知出知入。故名為隨。三止門。
息心靜慮名為止。修禪者。若凝心寂慮。心無波動。
則諸禪定自然開發。四觀門。分別推㭊之心為觀。
五還門。轉心返照名為還。六淨門。妄波不興。名為
淨。今用數息為門者。是為定。定即止。智者云。息二
邊分別止。定寂。慧察。能發真明。出離生死。以此止。
通後五門。其心清淨。則萬邪滅矣。縱不滅邪。亦了
知生住滅念。分齊頭數。斷三界結使。不了知結使。
種種諸法頭數。亦能行住坐臥。四威儀中。分別自
已。出息入息念數。無不了知。亦知自已身中。三百

六十骨節。八萬四千戶蟲。四大六根。眾毛孔中。息
出息入。無不觀察分明。亦能知百千世界。一雨滴
數。有如目擊。故云猶如目覩所受用物。非止定之
功。孰能如是。今中觀。是名息二邊。以止為體。只由
心淨極。如軒轅鏡。則森羅萬象。難逃影跡。凡夫修
此觀成理顯。造境即中。如駕大白牛車。直到清涼。
豈小因緣哉。非此境界。斷不可取(次總結三觀)。】

「是名三觀初首方便。」

【方便者。如舟柢岸。始名到家。未渡迷津。須假智檝。
今云三觀初首方便者。隨根量。利於何種。宜於先
修。如宜空。則先修空。假中亦然。是佛第一方便。宜
善思之(次明徧修三觀)。】

「若諸眾生徧修三種勤行精進即名如來出現于世。」

【三種徧修者。即總修三觀也。中即空假。空即假中。
假即空中。三法一種。不一不異。破一切法。用總空
觀。立一切法。用總假觀。妙一切法。用總中觀。此三
觀如水與波。水者空也。波者假也。波即是水。水即
是波。中觀也。波水同體。假空亦然。又如用刀斷物。
用鑽透竅。雖利用不同。鐵則一也。法亦如是。以此
三觀。破一切惑。證一切智。如來出世。亦只如然(次明
鈍根不成就者)。】

「若後末世鈍根眾生心欲求道不得成就。」

【此言障重。不得成就。如磨鏡加藥加功。道心堅固。
亦可得之。古云。人一次學能之。已百次學之。人十

次學能之。已千次學之。果懷此志也。雖愚者必明。
雖柔者必強。故下明力不遂心。令懺除惑業。而起
希慕也(次勤懺悔)。】

「由昔業障當勤懺悔(至)求勝上心。」

【有障重。加增上心。勇猛精進。深加觀力。更助五悔。
五悔如灰皁。用清水浣灌。障垢自去。五悔者。見行
修法華等懺。皆有五悔。嫉妬謟曲。不得不先除也
(次明此不成而習彼)。】

「三種淨觀隨學一事(至)心不放捨漸次求證。」

【如世醫師。治病。此藥不痊。復投別藥。病若變。藥亦
轉。豈可以一藥。理百病耶。眾生習業。非止一種。諸
佛以一方便門。設百千種藥方醫之。服者皆得病
除。故楞伽云。如醫療眾疾。無有若干論。以病差別
故。為說種種法。】

「爾時世尊欲重宣此義而說偈言。

圓覺汝當知一切諸眾生(至)佛境便現前。」

傅大士三觀頌

獨自精。其實離聲名。三觀一心融方品。荊棘
叢中何處生。

獨自作。問我心中何所著。推檢四運并無生。千思
萬慮何能縛。

○賢善首菩薩章

【肇論云。以名求物。物無當名之實。以物求名。名無
得物之功。功無當名之實。非物也。名無得物之功。

非名也賢善首。因十一位大士。各問深義。雖釋尊
開示圓覺。廼談性具圓覺。然未的指。是故亦問立
其名字。所以問名者。蓋有召物之功。物有應名之
得。圓覺即名也。陀羅尼即體。體即物也。此則名體
相副。故云陀羅尼門。流出圓覺。既存名體。必須奉
持。奉即取也。持即心也。以取圓覺。持之於心。則眾
生。若身若心。念念圓覺。常以寂照止觀。如護身符。
即心純是法。與法相應。裴相國云。血氣之屬必有
知。凡有知者必同體。一經旨意。無出於斯。】

「於是賢善首菩薩在大眾中(至)如是三請終而復始。」

【名字。雖是假名。無名則物無定名。如筌蹄之取魚
兔。非筌蹄則魚兔無所獲。故欲魚必用筌。欲兔必
用蹄也。猿鶴之類。誰與安名。麒麟鳳凰。孰為作字。
耕田鑿井。皆無名中立名。劫初萬物無名無字。皆
聖人。依真以立名。如理能通。聖人開疏為道。如理
能該羅。依真以作網。故伏羲畫八卦。神農甞藥草。
后稷播百穀。伯益鑿井。貨狄造舡。奚仲作車。蚩尤
制五兵。黃帝造冠冕。以至倉頡制字。𨽻首筭數。蒙
恬筆。蔡倫紙。如此之類。皆聖賢軌真理造之。濟萬
民也。一大藏教。百千三昧。皆立名目。又如經卷。不
以首題。何以區分。故祖師云。假名中。具三千法門。
是故名有召物之功也。名字既立。奉持修習。神物
護持。至於流通。他方世界。修之直至佛地。如斯四
問。利益博哉。】


「爾時世尊告賢善首(至)諸大眾默然而聽(次正答名字)。

善男子是經百千萬億(至)亦名如來藏自性差別。」

【法華云。一切治生產業。皆與實相。不相違背。縱非
今佛所說。亦是過去諸佛曾說。何況今之圓覺。是
如來藏性。故云。恒沙諸佛所說。金剛經。所謂有佛
性種子人。感諸佛之所護念。此圓覺本元是如來
成佛真體。佛體真實。安得不能守護。故云。三世如
來之所守護。十二部經。亦云十二分教。教能詮理
為義。部者部類為義。一修多羅。(此云契經。直說法相。即長行。云散花
也)二祇夜。(此云重頌。亦應頌。即貫花也)三和伽那(此云授記。即授記人天作
佛也)四伽陀(此云孤起。不重頌者名也。亦曰諷頌)五優陀那(此云無問自說。亦云
無我)六尼陀那(此云因緣。說一切因起事)七阿波陀那(此云譬喻。用扇喻月
也)八伊帝目多伽(此云本事。此說他人之事)九闍陀伽(此云本生。此說
菩薩行因本所行事)十毗佛略(此云方廣。談理無礙)十一阿浮達磨(此云
未曾有。佛現種種神通。人云未曾)十二優婆提舍(此云逐分別所說義。又云論義)
法華云。我此九部法。隨順眾生說。小乘曰九部。大
乘十二部也。其實大小相通。此十二部經。非獨為
清淨眼目。語其旨趣。則四種悉檀。理妙域中。固非
名號所及。化檀繫表。又非情智所尋。致於遣累忘
筌。陶神盡照。近超生死。遠證涅槃。播闡五乘。接群
機之深淺。該明六道。辨善惡之升沈。敻(休正反)期出
世。而法無不週。邇比王化。而事無不盡。能愽能要。
不質不文。自非天下之至慮。孰能與於斯教哉。清
淨眼目。理出於此。此經有五名。一名大方廣圓覺

陀羅尼。大方廣即所立法也。大方是體。廣即用也。
此是空如來藏。具不空如來藏之用。又可常遍曰
大。執持四方。包愽曰廣。亦可配法身般若解脫。亦
如來藏之三德也。圓即寂。覺即照。亦是止觀。寂止
也。照觀也。陀羅尼。遮惡持善。圓覺是從定立名。棱
嚴。亦是大定。二名修多羅了義。飜契經。圓融定慧。
非偏小所知。了義究竟顯說。指權歸實。約開顯說。
一切諸法。皆是實相。亦有不了義經。方圓不相入
者。今即權是實。一念三千。三名秘密王三昧。如來
秘要之藏。定善慧之異名。秘密王。亦是能說之人。
棱嚴云。妙蓮華王。十方佛母。以密王三昧為人。即
正心行處。淨覺。亦以蓮華王為人解。四名如來決
定境界。即堅固為義。大涅槃。更無能過者。即不變
義也。五名如來藏自性差別。圓覺妙性。性不自守。
隨緣作種種名。或云常住真心。或云性淨明體。或
云空如來藏。或云涅槃妙心。曰諸法實相。曰王三
昧。曰真如。曰法界。曰第一義諦。曰無生妙理。此圓
覺。亦能入惡。隨惡受名。為性惡。為性善。為理毒害。
為諸阿顛迦。為昏鈍性障。為生老病死。為成住壞
空。為鑊湯爐炭。皆是圓覺。隨惡受稱。其實圓覺。非
聖非凡。非善非惡。非生非死。非涅槃。非色非心。非
天堂非地嶽。非佛非眾生。則凡所有相。皆是虗妄。
若見諸相非相。非相即名圓覺。如是則終日圓覺。
未甞圓覺也(次明奉持)。】


「汝當奉持。」

【此五種名。名雖差別。其實是佛一路涅槃門。過去
諸佛悉巳成就。現在諸菩薩。今皆入圓覺。未來修
學。當依如是法。此是如來藏。無漏不思議法。如人
因事遠出。未得還家。今日明了歸家之路。父子相
見團圓事。不欣樂奉持耶(次明自證。境界不入三乘之手)。】

「善男子是經唯顯如來境界唯佛如來能盡宣說。」

【此覺圓即如來藏。妙明心元。離一切相。即一切相。
但世間眾生聲聞緣覺。欲以所知心。測度如來圓
覺境界。用世語言。入佛知見。猶如藕絲懸須彌山。
終不能舉。此言果人所證之法深妙。非小乘凡夫
之所能及。又此經非世間語言三昧。亦非雕蟲篆
刻之辭。非是外道典籍。非聲聞諸小乘。偏圓權實
之法。此是圓頓圓覺妙心。此法如火聚。四邊不可
取。若能取者。唯佛一人。到究竟即佛。如十五夜月。
蟾光桂影圓滿無虧。出三惑。破二死。百千三昧無
量行門。一時顯現。如百千燈。光照一室。其光圓無
際故。一切世間。種種諸病。唯佛能醫。故云唯佛能
盡宣說(次明依圓覺。佛知佛見。修之直至佛地)。】

「若諸菩薩及末世眾生(至)漸次增進至於佛地。」

【今言菩薩。乃因人。凡夫末世。依上所立法制。用寂
照止心寂。念專一便。不頓修亦可漸次。只要道
心堅固。加功進行。何患不成佛。其間有聞而不修。
修而不證者。此人有障。更須禮佛懺悔。終久至於

佛地。此非妙覺佛。乃登圓初住菩薩名佛。亦百世
界作佛。故云佛地(次明圓覺。雖是頓教。亦攝漸修)。】

「善男子是經名為頓教大乘(至)亦攝漸修一切群品。」

【此大乘教。本妙覺明。與如來心。不增不減。無漸無
頓。今云頓漸者。為修學人。根有利鈍。障有重輕。雖
精進。而開悟有遲速。立行有漸頓。非教體有遲速。
迷悟在機緣。名頓教漸修。棱嚴云。佛告富樓那言。
譬如迷人。於一聚落。惑南為北。此迷為復因迷而
有。因悟所出。富樓那言。如是迷人。亦不因迷。又不
因悟。何以故。迷本無根。云何因迷。悟非生迷。云何
因悟。佛言。彼之迷人。正在迷時。倐有悟人。指示令
悟。富樓那。於意云何。此人縱迷。於此聚落。更生迷
不。不也世尊。佛言。十方如來。亦復如是。此迷無本。
性必竟空。昔本無迷。似有迷覺。覺迷迷滅。覺不生
迷。亦如瞖人。見空中花。瞖病若除。花於空滅。忽有
愚人。於彼空花所滅空地。待花更生。汝觀是人。為
愚為慧。富樓那言。空本無花。妄見生滅。見花滅空。
巳是顛倒。敕令更出。斯實狂癡。今此圓覺。亦復如
是。本無頓漸。但上機先悟。漸機次悟。若是圓覺之
性。本無利鈍。漸頓。今云亦攝漸修者。非小乘之漸。
今修圓者。同緣實相。皆用止觀寂照之法。機有利
鈍。悟有遲速。為漸也(次引喻)。】

「譬如大海不讓小流(至)飲其水者皆得充滿。」

【阿脩羅。此翻無酒。初欲採四天下花。釀海水為酒。

魚龍之業。釀之不成。誓不飲酒。故云無酒。用手掌
遮月。人間謂之月蝕。有大力用。飲海水不竭。何況
蚊蝱。此大乘教。亦攝小乘漸修人(次明凡夫。施實不如聞經福勝)。】

「善男子假使有人純以七寶(至)聞此經名及一句義。」

【七寶者。金。銀。吠琉璃。玻瓈。硨磲。瑪瑙。真珠。三千大
千。可為眾多。盡以布施。比聞經一句福。皆不及。蓋
慧能趣菩提。施福不趣菩提也(前是凡福。次明不如半偈聖福)。】

「善男子假使有人教百恒河(至)宣說此經分別半偈。」

【藥王菩薩。為法焚身。雪山童子。捨全身求得半偈。
光明云。滿城盛火。應從中過。乃為法亡軀也。波倫
打骨取髓。為求法故。世尊因地。剜身作千盌灯。求
得半偈。今云勝阿羅漢。羅漢是小乘。今是大乘。頓
機眾生。可聞法一超入如來地。如龍女一生。便往
南方成佛。不比小乘。時長行遠。此如靈丹點鐵。可
成金也(次明聞經不惑。由宿種善根)。】

「善男子若復有人聞此經名(至)種諸善根聞此經教。」

【起信論說。未入正定聚眾生。故說修行信心。一信
樂念真如法故。真如法。諸佛所師。眾行之源。二信
佛有無量功德。常念親近供養。起發善根。求一切
智故。三信法。有大利益。常念修行諸波羅蜜。四者
信僧。能正修行。自利利他。常樂親近諸菩薩眾。求
學如實行故。如高僧傳中。高僧有十科。世之難學。
雖有破群者。無麁不擇細。如韓昌黎。始未信佛法
時。上論佛骨表。因此貶潮。參大顛。顛云。公雖過

人。世智辨聰。是世間有之。汝勝晉時佛圖澄否。韓
曰不及。汝比姚秦時鳩摩羅什否。曰不如。汝尚不
如此賢。況佛是大聖。天人之師。又安可破之。後於
大顛有發明。張無盡。初年時遊僧寺。見佛書梵夾
嚴整。怫然怒曰。吾孔聖人。反不如胡人。人所仰重。
欲造無佛論毀之。在書院中思惟。深夜不睡。其妻
云。如何不睡。張云欲造無佛論。妻向氏云。既是無
佛。何論之有。當須著有佛論也。無盡疑其言。遂閣
筆。後因訪一同列。見佛龕前。有維摩詰經。信手開
經見。云此病非地大。亦不離地大。乃歎曰。胡人之
語。亦能爾耶。遂問有幾卷。曰有三卷。借歸看。其妻
問曰。讀者何書。維摩詰經。向曰。熟讀此可造無佛
論。無盡竦異其言。於是歸心佛乘。後參兜率悅。大
有發明。此皆宿下緣種。今日契悟。起信云。復有五
門。能成信心。一施門。二戒門。三忍門。四進門。五止
觀門。彼文稍廣。今錄止觀門。止者。謂止一切境界。
息諸外塵念。以圓覺寂照。照諸塵勞。息諸攀緣。故
云止。今之隨順奢摩他。體真止也。觀者。謂分別因
緣生滅相。隨順毗婆舍那。此云觀。昏即朗之。以此
二義。漸漸修習。不相捨離。又云若修止者。端坐
正意。不依氣息。不依形色。不依空。不依地水火風。
乃至見聞覺知。一切諸想隨念皆除。亦遣除想。以
一切法。本來無想。念念不生。念念不滅。亦不得隨
心外念境界。後以心除心。心若馳散。即當攝來。住

於正念。是正念者當知唯心。無外境界。即復此心
亦自無相。念念不可得。若四威儀中。有所施作。於
一切時。常念方便隨順觀察。久習淳熟。其心得住。
如此修行。聞經之人。非於一佛二佛下種。乃至恒
河沙佛所。以見無種。不值此經。又安得聞(次囑累)。】

「汝善男子當護末世(至)惱其身心令生退屈。」

【起信云。莫令此心。墮於邪網。若眾生無善根力。則
為諸魔外道。鬼神之所惑亂。若於坐中。現形恐怖。
或現端正男女等相。當念唯心。境界則滅。終不
為惱。龍樹云。除諸法實相外。餘皆魔事。逢此境界。
當勤正念。不取不著。則能遠是諸業障。應知外道
所有三昧。皆不離見愛我慢之心。貪著世間名聞
利養。正修行人。善為分別。此吾佛最後教誨。至此
流通意竟(下諸天鬼神。各言護持。初金剛)。】

「爾時會中有火首金剛(至)財寶豐足常不乏少。」

【金剛。梵語䟦闍羅波膩。此云金剛手。(波膩飜手)謂手執
金剛杵。以立名。正法念經云。昔有國王。有二夫人。
一生千子。欲試千子當來成佛次第故。俱留孫探
得第一籌。釋迦第四籌。乃至樓至第千籌。第二夫
人。生二子。一願為梵王。請千兄轉法輪。次願為密
跡金剛神。護千兄教法。依經僧寺三門。只合一身
金剛。一身梵王。今為對故。塑二金剛。非也。楞嚴云。
十恒河沙金剛密跡。此八萬亦未為多。火首摧碎
等未詳所譯。(次梵王眾)。】


「爾時大梵天王二十八天王(至)當令安隱心不退轉。」

【梵語迦夷。此言淨身。居色界禪天。梵是西語。此云
離欲。因中修梵行。不行婬穢也。今為天主。統娑婆。
三千大千世界。皆屬號令。有言語覺觀。世間雖修
梵行者多。唯加修四無量心(慈悲喜捨)故得為天主也。
二十八天王者。欲界六天。色界十八天。無色界四
天。總二十八天也。護國天王等。即護世四天王。光
明云。護國四鎮。即帝釋天神將。常領八部鬼神。護
弘持人。心不退轉(次鬼王)。】

「爾時大力鬼王名吉槃茶(至)我當使其碎如微塵。」

【鄭玄曰。聖人精氣。謂之神。賢人精氣謂之鬼。又有
云。天神曰靈。地神曰祗。人神曰鬼。鬼者畏也。虗怯
多畏。又有威能令人畏。或云。希求名餓鬼。從人求
食。以活性命。光明䟽云。神者能也。大力者。能移山
填海。劣者能隱顯變化。肇云。神受善惡雜報。現形
勝人。劣於天。其身輕微。難見。鬼類眾多。不能盡釋。
今言吉槃茶。亦名鳩槃茶。亦名俱槃茶。此飜甕形。
舊云冬瓜。此神陰如冬瓜。行至肩上。坐便踞之。即
厭魅鬼也。(梵語烏衣蘇慢。此厭)厭眼內不祥。(本只作厭字。人厭下加鬼)圭
峰云。食人精血。其疾如風。變化稍多。住林野間。管
諸鬼眾。號為王。故云。大力鬼王。與十萬鬼王。護持
經人。不令鬼神侵惱(下結經竟)。】

「佛說此經巳一切菩薩(至)皆大歡喜信受奉行。」

【佛說經。通該凡聖。既聞圓覺妙心。實相常住。解圓

即偏。同服醍醐。咸霑妙益。是故歡喜奉行也。此經
後有加重說偈者。非也。圭峯不著。諸家不留。況世
尊說經。當機之人。故有重頌。今法會將散。唯是天
龍鬼神。各言護持流通。不須重說。又重頌。被晚來
末至者。至此時。安有晚來也。】

大方廣圓覺修多羅了義心鏡卷第六(終)
No. 254-B


「　四明水雲客
　京華野寺僧
　吳雲閉花經
　白髮註斯經
　報國恩雖重
　為法一身輕
　圓覺大海水
　飲者若蚊蝱
　以蠡酌佛海
　如雞最後鳴
　寶慶逢三祀
　絕筆聽秋聲
　皇圖呼萬歲
　宰輔茂洪勳
　庶民歡樂業
　四海慶時清
　甘露門重闢
　俱遊大覺城」



圓覺寂照。迺十二部經之眼目。二六開士之權謀。
絕綱大教。秀發圓乘。聞一句義。超七寶布施福。鋟
梓流通。勝河沙羅漢果。雖壯心註解。盖力乏錐刀。
積寸累銖。僅成五卷。今遇不顯名檀越夫婦。發心
施財。四十萬錢。圓成第六卷。可謂。月虧而復圓。心
開而意足。他日天上人間。龍宮海藏。花臺標名。是
為不朽矣。銘曰。



「　福報不在頻[幻-ㄠ+口]祝
　天上人間相隨逐
　發心巳成佛果因
　龍女献珠稱疾速
　我今稱讚是圓乘
　福利有情并眷屬
　懺除罪垢淨瑕疵
　淨土紋成親禮足」



紹定改元八月中秋日　　　智聰　謹題
No. 254-C

昔以大慈尊尊。巳知末劫眾生。競貪瞋痴。淪三塗苦。
迺金口宣說諸大實事。使眾生見聞知覺。種諸善根。
同成佛道。可謂老婆心切。厥後號為大乘經典。流傳
於世。信向者。不知幾億萬人矣。今
四明聰講主。於講究大乘之中。摭
諸佛髓。纂成要訣。名大圓覺心鏡。不啻十萬餘言。皆
提撕
菩薩之請問。闡揚
佛祖之叮嚀。觀之者。了明奧旨。想之者。親禮慈容。味
之者。如餤醍醐。化熱惱為清凉境界。則
聰老此心又切也。(謙)既觀勝茲良因緣。乃辦肯心。書
成部類。覬廣布流。又恐歲月泯糜。化於眾緣鋟木。共
期播傳綿永。
旹
皇宋紹定改元歲次戊子孟秋望日

從義郎　李謙　謹誌

No. 254-D

永正三年丙寅三月廿有七日。伏值
榮林智忻首座二十五年遠忌之辰。某懌煩良友數
員大手筆。而書圓覺了義徑聰師心鏡六卷。所鳩善
因。奉為忻大姉。莊嚴報地。伏願三界迷徒。頓證圓覺
本性。四生群類。俱生清泰樂邦。

前慧峯自悅守懌暮齡六十三