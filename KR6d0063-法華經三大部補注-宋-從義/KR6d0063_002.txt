











天台三大部補注卷第二
(妙玄　釋籤)
永嘉沙門釋　從義　撰

釋籤云又如寶篋經釋十二支等

此文恐誤曾撿藏中寶篋經兩本並未見此文而
輔行中指楞嚴經者亦恐誤也須知此文出文殊
問經上卷今更隨其脫略之處引文示之彼經云
來者癡義去者不癡義今文謂癡是去義者誤也
佛說等者文殊白佛云佛說無二法耳彼經又云
文殊師利中道具足真實觀諸法諸法無二無二

有何義謂末陀摩彼文殊問經仍自注解云末者
莫義陀摩者中義莫著中道謂末陀摩今文問答
者荊谿私安耳人不見之或以末陀摩經為句讀
者誤矣。

毗伽羅論如下第六記

大經第五云譬如長者唯有一子心常愛念將詣
明師懼不速成尋便將還以愛念故晝夜慇懃但
教半字而不教誨毗伽羅論良由其子力未堪故
章安云毗伽羅者此云字本河西云世間文字之
根本典籍音聲之論也宣通四辯訶責世法雖是
外論而無邪法將非善權之所為乎。

次引信解具如品中

四禪體含支林如盆器也生空麤如米也法空細
如麵也此皆正道耳無常如鹽也苦如酢也此皆
助道耳。

無生無作文稍隱略如止觀第一記

夫四種四諦即是大經聖行品文也第十一初以
八苦釋苦即生滅苦也苦諦文末約四諦簡云凡
夫有苦而無諦聲聞有苦有苦諦菩薩解苦無苦
餘三諦亦然此即通教菩薩對三藏簡也第十二
初以善不善愛及以九喻謂債主有餘羅剎女等
以釋集諦即生滅集也集諦文末亦約四諦簡云
凡夫有苦無諦二乘有苦有諦菩薩解苦無苦而
有真諦餘三諦亦然也疏云前苦諦文末不云有

真故知是通也今云有真真是真實故知即是次
第不次第二種真實也此是別圓對三藏簡自非
一家圓會經旨佛語巧略何由可通。

摩訶拘絺羅

此云大膝舍利舅學無休息不暇翦爪時人呼為
長爪梵志焉。

搏等四食

搏食亦云段食起世經云何等眾生食段食如閻
浮人飯豆麥等餘三天下食細段食六欲諸天亦
然色無色界以禪悅為食也二觸食即一切卵生
得身者也三思食如魚蛇等以意思而潤益也四
識食即地獄及識處天也。

頭陀

亦云杜多此云抖擻。

正量部

權衡刊定名之為量量無邪謬故云正也即第三
百年犢子部中流出四部一法上座二賢胄三正
量四密山林。

知聖諦智凡有二

文中亦合引分別諸入有無量相名為上智乃至
行識亦如是也知愛因緣此是集諦中上二智例
前可知滅亦如是下亦合云是名上智分別道無
邊下亦合云是名上智也。

玅玄云達摩鬱多羅


此云法尚。

釋籤云引妙勝定經如止觀第三記

經云佛告阿難自我往昔作多聞士共文殊師利
諍二諦義死墮三途值迦葉佛為我釋云一切諸
法皆無定性汝言有無是義不然一切萬法皆悉
空寂此二諦者亦有亦無汝但知文不解其義我
聞是巳即入三昧乃見萬法皆悉空寂。

始離五障

一離惡道二離貧窮三離女身四離形殘五離喜
忘得五功德一生貴家二生人天三得男身四諸
根滿五識宿命。

彼金勝陀羅尼品等

檢合部并最勝王經十地各有陀羅尼護並出陀
羅尼最淨地品不在金勝陀羅尼品應知金勝陀
羅尼品乃是義淨所翻最勝王經而合部中則無
此品況涅槃疏云新金光明陀羅尼淨地品佛為
十地菩薩說十番呪得此呪者不畏師子虎狼等
怖故知指於金勝陀羅尼品者誤也言十方諸佛
同時說十番陀羅尼者彼經但云初地陀羅尼是
過一恒沙諸佛為護初地乃至第十地陀羅尼是
過十恒沙諸佛為護十地耳。

佛果出二諦外如止觀第三記

莊嚴云佛果出二諦外開善云不出如僧傳中有
乘法師先與一師住開泰寺此師中途離開泰寺

後時乘在本寺開講序佛果出二諦外此師難云
為佛果出二諦外為二諦出佛果外乘反質云為
法師出開泰為開泰出法師等學者當知二家所
執乃計通教利鈍兩根故有出與不出古來名為
風流二諦。

古來二十三家明二諦義如止觀第三記文在梁昭
明集

梁時昭明太子所序諸師明二諦義有二十三人
各釋不同廣弘明集中委悉引之其二十三人者
一梁昭明太子解二諦義章二南澗寺慧超諮二
諦義往復有六番三晉安王網諮二諦義往復有
五番四招提寺慧琰諮二諦義五栖玄寺曇宗諮
二諦義六中即王規諮二諦義七靈根寺僧遷諮
二諦義八羅平侯蕭正立諮二諦義九衡山候蕭
恭諮二諦義十中興寺僧懷諮二諦義十一始興
王第四男蕭暎諮二諦義巳上往復各有四番十
二吳平王世子蕭勵諮二諦義往復有五番十三
宋熈寺慧令諮二諦義往復有四番十四始興王
第五男肅曄諮二諦義往復有五番十五興皇寺
法宣諮二諦義往復有三番十六程鄉侯蕭祗諮
二諦義十七光宅寺法雲諮二諦義巳上往復各
有四番十八靈根寺慧令諮二諦義往復有五番
十九湘宮寺慧興諮二諦有三番二十莊嚴寺僧
旻諮二諦義二十一宣武寺法寵諮二諦義巳上

各有四番二十二建業寺僧愍諮二諦義有二番
二十三光宅寺敬脫諮二諦義有五番其二十二
人二諦之義其文廣故今不錄之若昭明太子二
諦義章今略引之其文云所言二諦者一是真諦
二名俗諦真諦亦名第一義諦俗諦亦名世諦真
諦俗諦以定體立名第一義諦世諦以褒貶立目
真者是實義俗者是集義第一義者於無生境中
別立美名此法最勝最妙無能及者世者以隔別
為義生滅流動無有住相。

根欲如止觀十力中釋

十力中第四名根力第五名欲力佛知他眾生諸
根上下相也佛知他眾生種種欲也故云根欲矣。

隨情等如止觀第三記

彼文所說與今大同既無碩異故不煩引。

五百身因如止觀第七記

文在止觀第二記也大經三十二云如五百比丘
各說身因五百皆問舍利弗云佛說身因何者是
耶舍利弗云汝等亦各得正解脫自應知之何緣
方作如是問耶有比丘云我未獲得正解脫時意
謂無明以為身因作是觀時得阿羅漢有說愛有
說行及五欲等如是五百各各說巳共詣佛所各
述巳說身子白佛誰為正說佛言五百無非正說
然隨情亦名隨他意語隨智亦名隨自意語隨情
智亦名隨自他意語準大經中五百身因是隨自

意語合當引證隨智二諦而妙玄中引證隨情智
者或恐文誤以輔行中亦引以明隨智故也。

如止觀中始自迦羅終至圓著等

諸見境中始自迦毗羅外道乃至於圓門生著等
悉為所破廣在彼文。

經云世法有五種謂名世句世等

云何名世男女車乘瓶衣是也云何句世四句一
偈等是也云何縛世捲合繫結束縛是也云何法
世鳴槌集僧嚴皷誡兵是也云何執著世如望遠
人有染衣者生執著想言是沙門非婆羅門是也
上文云四諦義含者疏云若單以真為第一義者
則不得言苦集滅道俱指四諦即真中合明即無
量四諦真中同為第一義也又下文云亦是含中
者疏云單俗單中也又云亦是複俗單中者疏云
複俗複中也非單指理即事而理法界圓備名複
中也疏又云第八一番猶是複俗複中矣若依法
華玄文名相稍別義意必同讀者知之言一師者
即指天台大師以對古人故云一師耳。

引文同異如止觀第七記

大品經云有菩薩摩訶薩初發心時行六波羅蜜
得阿鞞䟦致有菩薩摩訶薩初發心時便成阿耨
菩提轉法輪有菩薩摩訶薩初發心時與薩婆若
相應與百千萬億從一佛國至一佛國淨佛世界
今文所引開彼第三為第一第二以其第二為第

三故今文中略於第一第三文中云薩婆若又云
淨佛國土雖同一文具於二義是故開為第一第
二餘文所引並擬三教初發心也下文云大經三
十三者文在三十二也。

如如意珠如止觀第五記

現行印本文在第四如如意珠天上勝寶狀如芥
粟有大功能淨妙五欲七寶琳琅非內非外不謀
前後稱意豐儉降雨穰穰色法尚爾況心神靈妙
不具法耶又如三毒惑心一念心起尚有身邊等
見況不思議一心耶又如眠夢百千萬事豁寤無
一等。

無性宗家不見此意

北地相宗所計三無二有即定性二乘無性闡提
永不成佛是故荊谿有茲指斥此義至第三卷補
注中委而示之。

問若不接等至具如止觀第三記

菩薩伏惑巳如前說兩教二乘法華方會亦不論
接問法華玄云接非會義今約法華只應論會何
故論接答前後諸文會義非一接在菩薩與會不
殊又法華巳前彈斥洮汰此意正當別理接之但
隱實在權說未彰灼故至法華名會為接。

弄引秪是方便耳如止觀記

二十五法通為一切禪慧方便諸觀不同故方便
亦異譬如曲哢既別調弦亦殊言哢引者引字胤

音人見借音而作胤字便作子胤而釋義者甚為
可笑引是發曲之端亦可作吲當知皆是方便者
也又正曲之弄名為曲哢曲即音曲也調弦即正
曲之序耳又下文云三十二行半方等般若者準
文句中文殊我住下一行半結前開後我見彼下
三十一行半問他土等是則今文應云三十三行
也。

彭城寺嵩法師

高僧傳云僧嵩法師兼明數論末年僻執謂佛不
應常住臨終之日舌本先爛焉注後漢書云彭城
即今徐州也。

謗法之罪苦流長劫具如止觀逆流十心中說

大品信謗品云毀般若者即是毀呰三世諸佛無
量億劫墮於地獄從一地獄至餘地獄如是徧至
十方大地獄中或得人身而復生盲無舌無耳或
生畜生等如經廣說。

畜八不淨

南山律師云一田宅園林二種植生種三貯積糓
帛四養畜人僕五養繫禽獸六錢寶貴物七氈褥
釜鑊八象金飾牀及諸重物此之八名經律論文
盛列通數顯過不應相承次比如上具述不出佛
經上文云涅槃十四者文在十六也。

真丹義如止觀第二記

在第三記彼云振丹振丹兩字並恐書誤下文所

引即云震旦琳法師云東方屬震震是日出之方
故云震旦也新婆沙云脂那西域記云至那此聲
並與震旦真丹相近故知皆是梵音也開皇三寶
錄云震旦脂那梵音楚夏耳或云振旦真丹旃丹
指難皆梵音奢切也若準華嚴翻為漢地又婆沙
中有二音一云指那此云文物國即讚美此方是
文物衣冠之地也二云指難此云邊地即貶挫此
方非中國也又西域記中以摩訶支那翻為大國
又華嚴音云真丹此云思惟也。

一三三一如止觀第二卷顯體中及第七卷破橫豎
中

第二卷云以止緣於諦則一諦而三諦以諦繫於
止則一止而三止以觀觀於境則一境而三境以
境發於觀則一觀而三觀雖一而三雖三而一於
一心中非前非後也識通塞中云若一心三觀即
破豎中之通塞三觀一心破橫中之通塞也下文
中引本經十二說一實諦文殊難者此引稍隱今
具錄之令文易見佛言實諦名曰真法文殊白佛
若以真實為實諦者真實之法即是如來虗空佛
性若如是者如來虗空及與佛性無有差別佛言
有苦有諦有實三諦亦然如來非苦非諦是實虗
空佛性亦復如是言真實者即是如來虗空佛性
文殊師利有苦苦因苦盡苦對如來非苦乃至非
對是故為實不名為諦虗空佛性亦復如是苦者

有為有漏無樂如來不爾湛然安樂是實非諦下
慧聖行亦引此文準今可知不更重出也又如上
文引醉人中經文具云實非迴轉生迴轉想。

凡釋別義多用此意具如止觀第三記

一者約行則地前為教登地為證地前仰信登地
現前豈有親證復存隔歷二者約說為地前說始
終屬教如云真如為惑所覆或將十度以對十地
互不相收或云須離二邊修真如觀如是等例不
可具載悉是權施為引下凡為入地方便入地自
證權門自開故云初地即是初住當知約說證道
輔行雖即不談諸文之中既具是故於茲略耳不
可謂之無也。

解脫亦爾多諸名字如止觀第三記

在第二記即大經中百句解脫如云真解脫者名
曰遠離一切繫縛又名虗無等近七八紙古今講
者長唱而巳真諦三藏有一卷記釋此百句天台
大師曾於靈石一夏講此百句解脫每一一句以
百句釋百句乃成一萬法門章安云先學自飽而
不記錄惜哉惜哉後代無聞焉。

如止觀攝法中因緣逆順各有其相

即是攝一切惑中迷權實二理起相應獨頭十二
因緣界內外等文也其文既廣備錄恐煩然攝法
中雖辯因緣不論逆順唯第五卷不思議境解十
如中方明因緣有逆有順順其生死逆其生死界

內界外莫不皆然今指攝法恐文誤也。

忠孝等略如止觀記

孔丘姬旦制君臣定父子敬上愛下世間大治禮
律節度尊卑有序故云忠孝也木主東方火主南
方金主西方水主北方土主中央故云五行也五
者金木水火土也行者言為天之行氣也周禮大
司徒之職云以三物教萬民而賓興之矣一曰六
德智仁聖義忠和也二曰六行孝友睦婣任恤也
三曰六藝禮樂射御書數也注云禮五禮之義也
樂六樂之歌舞也射五射之法也御五御之節也
書六書之品也數九數之計也故云藝矣周易云
仰以觀於天文俯以察於地理正義云天有懸象
而成文章故稱文也地有山川原隰各有條理故
稱理也故云天文地理矣止觀記中文不備云今
添補耳。

多識鳥獸草木之名莫過於爾雅

爾雅下卷備明此也雅之言正也顏氏家訓云爾
雅是周公作郭璞云興於中古注漢書云爾者近
也雅者正也。

波斯匿

此云和悅又云祖母養也。

摩羅延

未聞所譯準涅槃經第三十五憍陳如品乃是外
道悉共來詣摩伽陀王阿闍世所作此云耳今文

謂之波斯匿者指文訛也外道來白波斯匿王文
在涅槃第二十八師子吼品師子吼品則無變釋
為羊停河在耳等說也。

婆羅門

此云外意又云淨行也。

阿竭多

未見翻譯。

瞿曇仙

此云地最勝也。

耆兔

未見翻譯。

婆藪

亦云毗紐又云毗搜又云毗瑟笯此翻幻惑之義
也亦翻為天也世人畵婆藪仙作皤然一叟者蓋
聽聲之誤也。

羅羅者

未見翻譯。

迦毗羅者

具云迦毗羅皤窣都迦毗羅此云黃色皤窣都者
所依處也上古有仙其頭黃色依此修道故以名
焉或云迦維衛又云迦夷此云赤澤也。

古人張楷能作霧

後漢書云張楷字公超隱居弘農山學者隨之華
山之南有公超霧市以其能作五里之霧也裴優

能作三里之霧乃學於楷不見後優作賦詞連楷
無驗以見原也。

欒巴善吐雲

欒巴蜀川人善能吐雲也後漢書云欒巴字叔元
內黃人亦云蜀人也忽一旦大風天霧晦暝對坐
皆不相見失巴所在遂問之乃云其日還成都府
與親故相別也。

葛洪陶淵明

葛仙公投錢於井呪則飛出晉書云陶潛字淵明
或字元亮。

妙玄云捫模

經音云捫亦模也謂執持者也。

釋籤云但列名對病而巳廣如止觀第七記

即十乘中對治助開之文也文既廣矣略難引之。

玅玄云瞿沙

此云妙音也。

毗尼

此云滅也南山云毗尼或言毗奈耶或言毗那耶
此翻為律或以滅翻者此從功能為名非正翻也
以律翻之乃當正譯今準一家故翻為滅也。

釋籤云摩納婆

或無婆字或云摩那婆又云那羅又云摩那皆梵
音奢切耳此云年少淨行又云人也玄文云煩惱
等作是念等者準新婆沙其實煩惱不曾有念但

約義而言以狀其留難耳。

評家

演義鈔云婆沙是諸羅漢同集而有四大羅漢為
評家正義焉一世友二妙音三法救四覺天此四
為評者也亦不起得者獲成就者名之為得不起
得者道下四行減故不起得成就也起能得得者
苦下四行得成就故故云修彼四行相也有同類
因者頌云同類因相似謂善五蘊與善五蘊相似
故也或作離同類因有士用力故慧為體者以此
皆是念住性故若并助伴皆五蘊性然除彼得勿
諸聖者煗等善根重現前故言除入者禪波羅蜜
云若因勝處斷煩惱盡則知虗妄陰入皆滅故八
勝處名八除入也內色有無多少各二并青等四
名八淨不淨等隨意能破名勝處也熏禪即師子
奮迅三昧也五淨居即無煩無熱善現善見色究
竟也盡智即我知苦乃至知道也無生智即我巳
知不更知也六地即四禪及未至并中間也此依
薩婆多若曇無德不說未至乃加欲界餘五同也
若依瞿沙及以大乘則有七地欲界未到中間三
及四禪也亦續生者續現前也扇搋此云黃門也
搋勅住切。

聖由失地捨異生由命終煗必至涅槃頂終不斷善
忍不墮惡道第一入離生

今文欠一箇槃字也聖依此地得此善根失此地

時善根方捨失地言顯遷生上地異生於地若失
不失但失眾同分必捨此善根聖身見道力所資
故此四善根無命終捨寧知命終唯異生非聖豈
不異生先依下地起煗法等後生上地亦必定捨
煗等善根無如是失以彼異生爾時捨善根由捨
同分故謂住死有無聖道資捨諸善根非由上地
中有等起若諸聖者住死有中由聖道資不捨煗
等但由上地中有等起捨下善根捨時雖同而所
由別是故異生無失地捨聖者必無由命終捨若
得煗法雖有退斷善根造無間業墮惡趣等而無
久流轉必至涅槃故若得頂法雖有退等而增畢
竟不斷善根觀察三寶殊勝功德為門引生淨信
心故若得忍法雖命終捨住異生位而增無退不
造無間不墮惡趣得世第一法雖住異生位而能
趣入正性離生即見道也其類相似名眾同分也。

若逆若順具如止觀第二記

然輔行中多處言其因緣從無明至老死為順從
老死至無明為逆又推因至果推果知因等。

三祇菩薩具如止觀第三記

三僧祇劫修行六度百劫種相廣在彼云。

三藏佛言一時用八忍八智等具如止觀第三記料
簡同異

大論中云下地諸惑因時未斷至樹下時乃以九
地九品思惑通名一九以九無礙九解脫合為十

八見道中八忍八智合十六心共成三十四心也
俱舍婆沙云下八地惑初修禪時先巳斷畢唯非
想地九品見思全在用九無礙九解脫以根勝故
不復更修下八地定不同聲聞亦異緣覺也今以
一意銷通令二論理齊俱舍取修禪時巳斷惑竟
不復更斷大論依餘部雖有漏斷未名為斷至菩
提樹俱斷非想八地俱得名為無漏但是從部得
名不同故使二論用義不等。

圓位具如止觀第七文中

即破法徧文末明圓頓位始自五品終至妙覺也
又知次位中亦明圓位但文在第八耳。

四句墮性如止觀第三

若言智由心生自然照境若言智不自智由境故
智境不自境由智故境若言境不自境亦不由智
故境境智因緣故境智亦例然此是共合若言皆
不如上三種但自然而爾即是無因境智此四解
皆有過失增長戲論何由悟道聖人之旨在茲而
巳廣在止觀第二卷中。

可作四說如止觀第五記

第一義中一法尚不可得何況三千世諦之中尚
具無量何況三千天親龍樹內鑑冷然外適時宜
各權所據有因緣故乃作四說說教大旨良在茲
焉玄下文云四果乃至支佛者合云四善根乃至
也。


先五眼具如止觀第三記

彼第二卷所明眼智有次第五眼有不次第五眼
不次第五眼者如來具足五眼實不分張只約一
眼備有五用能照五境所以者何佛眼亦能照麤
色如人所見亦過人所見名為肉眼亦能照細色
如天眼所見亦過天眼所見名為天眼達麤細色
空如二乘所見名為慧眼達假名不謬如菩薩所
見名為法眼於諸法中皆見實相名為佛眼當知
佛眼圓照無遺。

超越三昧如止觀第四記

在第九記超越三昧即是修禪謂超入超出各有
若逆若順及以逆順順者離欲入初禪從初禪超
入非想處非想處入滅盡定滅盡定起入二禪二
禪起入滅盡定如是乃至非想也逆者從滅定起
入初禪初禪起入非想非想起入初禪如是無所
有處乃至二禪也逆順者從上超下從下超上相
對交過還至滅定及以初禪三種出者如入無異
但逆及順皆須經一散心中巳次入諸定委在法
界次第大品大論若依涅槃後分修禪稍異經云
有二種一者與此文同二者超一超二或至全超
言一二者不能遠超言遠超者必能一二所言願
智力者此超越禪最為高上故亦名頂轉福為壽
轉壽為福故名願智故大論云欲知三世事隨願
即知亦名無諍能令他心不起諍故又俱舍云以

願為先引起妙智如願而了故名願智也。

身子僻教如止觀第五記

前巳指彼今重示耳故不再引下文云信力謂五
品堅固謂六根者此準妙玄第五卷中作如是說
若文句中只云十信而巳今分二位者恐約五品
在十信內也。

阿那律

亦云阿泥樓豆又云阿㝹樓䭾此云無貧又云如
意。

迦陵頻伽如止觀第一記

或云歌羅頻伽又云加蘭伽或云羯羅頻伽又云
毗伽此翻好聲鳥大論二十八云此鳥㲉中聲未
出時巳勝諸鳥菩薩摩訶薩亦復如是未出無明
㲉法音過二乘㲉口角切或作宼音恐非爾雅云
生哺注云須母食之也司馬云鳥子欲出者也下
文云次七對二諦者應云次對七二也。

三藏菩薩毒器緣如止觀第三記

在第二記大論斥三藏菩薩云具足三毒云何能
集無量功德譬如毒瓶雖貯甘露皆不中食菩薩
修諸純淨功德乃得作佛若雜三毒云何能具清
淨法門菩薩之身猶如毒器具足煩惱名為有毒
修習佛法如貯甘露此法教他令他失於常住之
命。

落漠


亦云漠落即渺漫也。

煩惱障及智障具如止觀第六卷達摩鬱多羅釋

煩惱是惑心故煩惱是障也智是明解云何是障
智有二種證智識智識智分別體違想順想順故
說為智體違分別與證智為礙故說智為障也達
磨多羅此云法尚佛滅度後八百年出是阿羅漢
於婆沙中取三百偈以為一部名雜毗曇故此論
主凡有釋義文多委悉大師引用全無破斥種性
菩薩者即別十住始從十住終至十地束為六住
一種性住餘五具如止觀中說若乃今家所明智
障文有三番初以二智是中智家障二以中智被
障為智障三以能所相對為智障現行印本文在
第七。

初文具如止觀顯體中說

體則非因非果雖非因果由因顯果止觀為因眼
智為果故大論云因名般若及以修習智慧此則
俱在於因又云止觀為因眼智為果如來智慧此
則俱在於果若方便智慧此則在權若智慧甚深
此則在實。

瓔珞三觀具如止觀第三記

在第二記然彼經中有兩處明三觀下卷佛為普
賢文殊等七菩薩說如輔行第一引上卷明十迴
向一一迴向各各有十所緣境界第十向中第十
觀者名為無相第一義觀得入初地初地巳上三

觀一心言三觀者從假入空等是也。

修觀義具如止觀破法遍次第不次第破

彼文既廣具錄亦難。

給孤獨

梵云須達多也孟子云幼而無父曰孤老而無子
曰獨老而無夫曰寡老而無妻曰鰥此四者天下
之窮民也今此長者仁濟斯等所以名為給孤獨
也。

增二法中具如止觀第三記

在第二記古本今本分卷不同所以指文亦非誤
也應知指文若指第三文在第二以至指九文在
第十既相附近古今本異不可謂誤若指第一文
在第三以至指八文在第十此乃誤也成論中有
止觀品四阿含中凡有佛教令修二法即是止觀
又婆沙十七云諸比丘問上座云樹下閑房為修
何法上座答云當修二法所謂止觀又問多修止
觀為何所得答得初果乃至羅漢如是次第問諸
比丘皆云修止觀二法阿難白佛佛亦云修止觀
二法阿難歎言善哉善哉如來與弟子所說皆同
句義味同又淨名云法身者從止觀生大瓔珞云
若欲學諸法深入善本當見菩薩力修習止觀大
小經論一切皆爾。

晉安帝

東晉安帝也。


僧伽婆

亦云瞿曇僧伽提或云提和皆梵音楚夏耳此云
眾天。

五部至如止觀第六記

彌沙塞此云不著有無觀法名五分曇無德此云
法密亦云法藏法名四分迦葉遺亦云迦葉毗此
云重空觀法名解脫此有戒本婆麤富羅此云犢
子律本未至薩婆多此云一切有即十誦律欲知
五部興起之由待至止觀補注中辨。

推四大如止觀第二觀音觀門

地無堅者若謂地是有有即實實是堅義若謂地
是無是亦有亦無非有非無是事實皆是堅義今
明畢竟不可得亡其堅性也水性不住者謂水為
有有即是住乃至謂水是非有非無亦即是住今
明不住有四句亦不住無四句亦不住不可說故
言不住也風性無礙者謂風為有等火大不實者
火不從自性等準地水文例破四性可知矣。

如前火木如止觀第三記

在第二記絕即復絕如前火木前者進也謂進火
杖杖進火巳亦復自燒絕諸待竟絕還自絕故大
論問曰不應言無相何以故若言無相即是於相
若無無相不應復能破諸法相若有無相則不應
言一切無相答以無相破諸相若有無相相則墮
諸法中無相滅諸相亦自滅無相如前火木燃諸

薪巳亦復自燃是故聖人修無相無相三昧以破
無相空空三昧無作無作三昧亦復如是絕巳復
絕意亦同之。

摩耶

此云天后也。

伊沙那

此云長直謂里巷徑永表知三際故言長表知勝
義故言直此是觀師華嚴疏云。

勝熱

觀師云於五熱中成勝行故五熱者頭上臨日四
面有火以此五種而自炙身是故名焉下文云唯
我者應云我唯也轉字應改為輪字也解脫字下
應云如諸菩薩大功德𦦨能燒一切眾生見惑令
無有餘必不退轉而我云何能知能說。

落叉

亦云洛沙此云十萬。

俱胝

此云百億。

那庾多

此云溝也算法十千為萬十萬為億十億為兆十
兆為京十京為秭十秭為垓十垓為壤十壤為溝
具如下文辨之。

菩提流支

此云道希北天竺三藏法師也。


言繫緣等及一切無礙人等如止觀第一記

繫緣法界一念法界繫緣是止一念是觀一大事
者一實不虗妙理也一道清淨妙智行也一切無
礙人等者人乘於道以契理也。

始四念至八道如止觀道品中

調道品中其文甚廣。

九種大禪至如法界次第

一自性禪二一切禪乃至第九清淨淨禪。

十種境如止觀

一陰入境二煩惱境乃至第十菩薩境。

菩薩發心至如止觀第一及第五明發心中辨

五略第一發大心中文在第一下文所指例此可
見十乘第二發菩提心現行印本文在第四。

白四羯磨

以三羯磨通前單白故云白四也羯磨此云業也
又云所作又云辨事也。

性遮兩戒等持無缺

涅槃經云性重戒者謂四禁也息世譏嫌戒者不
作販賣輕稱小斗然明而臥乃至不畜象馬車乘
金銀等物安隱之事菩薩堅持如是遮制之戒與
性重戒等無差別南山戒疏云若論性戒捨罪以
求福若論遮戒捨福以求道故智論云十善十惡
名為舊戒五篇七聚名為容戒前十善惡不假制
有若論篇聚必假聖制又涅槃云菩薩持性重戒

與息世譏嫌戒等無差別故知篇聚制約世譏以
義求之初篇婬殺名性重也下篇所制名性輕也
遮亦輕重所以自明又禁性惡故名為性戒言性
惡者如十不善體是違理無論大聖制以不制若
作違行感得苦果是以如來制戒防約若不制者
業結三途言遮惡者如伐草木墾掘土地威儀麤
醜不光俗信聖未制前造作無罪由非正業無妨
福善自制巳後塵染更深妨亂修道招世譏謗故
名遮也所言遮者能遮正道故言遮惡也若前性
惡能遮福故亦可此惡為教遮而生故名遮也又
有四句以揀遮性一是佛法罪非世間罪如制戒
後畜財離衣等二是世間罪非佛法罪謂未制前
行殺盜等三俱是者謂制廣教後犯婬盜等四俱
非者謂未制廣教殺草木等。

而世大乘語者

但習大乘之語而無大乘之行南山諸文皆同云
此。

謂證真如則大妄居首

近世前代大乘語者謂我巳證真如之道斯皆自
貽妄語之罪故云我得上人法我巳入聖智等考
定其失波羅夷也。

三寶交互盜用為先

三寶之位既別互用豈非盜乎。

未善媒房


十三僧殘中第五媒嫁戒持男意語女持女意語
男戒疏云然此昏娶禮法乃是生死之結障道之
原出家離著彌須遠離而復往返言識乖越威容
深是鄙耻理須制之媒者謀也計度二姓為好合
故也第六無主不處分過量房戒戒疏云然則上
士之報氣剛方盛堪忍寒暑情非以惱隨受栖泊
即是修行長道之緣是故如來聽在冢間樹下露
地靜緣資業不畜房宇中下報類形必萎悴制同
上士力分不堪是故如來任其分量但能弘道則
開資給或小房石室兩房一戶起不礙頭坐容趣
膝足堪進業然其出家之士理非情滯若有信施
量時而受今乃廣作煩勞不少一則須人結搆妨
癈正業二長巳貪結壞知足心三乞覔亂人不生
敬信四專任自由僧事多惱。

安疑衣鉢

三十尼薩耆波逸提第十四減六年作三衣戒戒
疏云沙門出俗知足為先既有舊衣即堪長道今
乃恣情廣畜多種長貪壞道勿過於此俗士尚云
積而能散況復出世何事固迷必欲造新不可任
意制限六年方開更造也畜長鉢過限戒戒疏云
鉢為應供之器得一資身長道便罷今乃過畜盈
多殊乖少欲招譏自壞其過不輕舉此二條餘可
思識。

受食受藥詎思益方


涅槃疏云八不淨者謂畜金銀奴婢牛羊倉庫販
賣耕種手自作食不受而啖汙道汙威儀損妨處
多故名不淨又輔行云受食受藥禁性重之由持
鉢持衣杜譏嫌之本故不從他受食受藥而餐啖
者乃汙道儀犯盜長貪若從他受而餐啖者乃禁
性重遠離貪盜威儀清淨也故九十戒中第三十
九是不受食戒南山鈔中十門分之一制受意二
能受人三所受境四所受食五受食處六受食法
七須食觀八食食法九失受法十對文解初制意
者佛未制前比丘各不受食白衣呵言我不喜見
著壞色衣人不受食食是為不與取也多論有五
義一為斷盜竊因緣二為作證明三為止誹謗四
為成少欲知足五為物生信乃至第六明受食法
云一器食相對了論云至邊三種一至身邊謂以
物置比丘手中二至物邊謂俗人擔物令比丘自
取手至物邊三至器邊以器貯物授與比丘但捉
器受並得二身心相對三單心無對受等具如鈔
中今不煩錄又如四藥受淨篇中明四種藥一時
藥二非時藥三七日藥四盡壽藥時藥如不受食
戒是也餘之三藥各有受法具如鈔中今從別說
藥食兩分若從通言食亦名藥故律鈔云藥名乃
通分為四也。

屏坐露坐曾無介意

九十中四十四與女人屏處坐戒戒疏云無第三

人及在申手內坐不及戶便成犯也四十五與女
人露坐戒戒疏云無第三人及在申手內坐便成
犯也若夫如是豈有介然之意乎。

說法豈求男子

九十中與女人說法不得過五六語除有智男子
其說法者曾何求於有智男子乎。

宿載無間女人

九十中與女人同室宿者又如律房法中時與俗
女同船除直渡者男女位殊不應宿載自招譏醜
過患至深色境若交染習增長故十誦中佛告那
律汝雖羅漢應離女宿在聖尚爾況庸人乎。

羅剎乞浮囊等如止觀第四

在第三十夫毀滅淨戒不出癡愛倒見是戒怨家
喻二羅剎大經云譬如有人帶持浮囊渡於大海
爾時海中有羅剎來乞浮囊初則全乞乃至微塵
悉皆不與行人亦爾發心乘戒誓渡生死大海愛
見羅剎乞戒浮囊毀破四重是全棄浮囊若破僧
殘是半棄浮囊又破重方便是乞手許破波逸提
是乞指許又毀吉羅是乞微塵許。

妙玄云偷蘭遮

此云大障善道也有因蘭果蘭如律鈔中言捨墮
者梵云尼此云盡梵云薩耆此云捨梵云波逸提
此云墮今此即是因蘭為前眷屬以能為重罪前
方便也十三僧殘列在重後故云後也。


方等二十四戒

一者見飢餓人來求飲食而不與者犯第一重戒
若婬欲無度不擇禽獸名犯第二重戒廣在彼經
至止觀補注中具引。

釋籤云利衰等八

僧祇云利衰毀譏苦樂稱譽此如文句補注中辨。

勒沙婆

此云苦行也。

亦如婆沙屠兒伽吒緣及六十二見等

婆沙七十六云王舍城中有屠兒名伽吒是阿闍
世王少時親友而語阿闍世王言太子汝若登王
位時與我作何善事耶阿闍世答云與汝從心所
願時阿闍世害父命巳而登王位屠兒伽吒即往
王所白言大王往日許我所願今正是時王答之
云隨意所求是時伽吒便說心願使我於王舍城
內獨得屠殺王乃問云汝今何用此之惡願屠兒
答云善惡諸業悉無果報王乃語之何以知也屠
兒答云我憶七世在王舍城常屠殺羊命終之後
生三十三天王聞此語極生疑怪乃往問佛佛告
王言如其所說而無有異此人過去曾施辟支佛
食發於邪願使我常於王舍城中殺羊為業以此
業故七生人中七生天上今於此身業報巳盡却
後七日身壞命終當生盧臘地獄樓炭經云第四
泥犁名為盧臘有人墮中時泥犁傍各各取人著

鐵銚中人大喚呼大毒大痛故以名焉章安云六
十二見有二意一者我見有五十六欲界五陰各
計四句成二十色界亦然無色除色但有十六邊
見有六三界各二即斷常也二者三世五陰各計
斷常以有無二見為根本計色如去等四句四陰
亦然成二十此是過去也又計五陰常等四句有
二十句此是現在也又計五陰有邊等四句有二
十句此即未來也三世成六十并有二無見。

波離

此云上首也。

梵網

佛觀大梵天王網羅幢因為說世界無量猶如網
孔然。

重仍存四

婬盜殺妄小乘四重。

輕分四篇

一僧伽婆尸沙二波逸提三提舍尼四眾學上既
名重此四名輕。

今小吉既與僧殘共篇

大乘梵網四十八輕但為一篇乃攝小乘四篇之
輕是則小吉僧殘同四十八輕之一篇矣。

懺法一槩對首

若犯四十八輕戒者對首懺悔罪便得滅故云一
槩對首也不同小乘四篇懺罪有異也。


況夷愆許懺許增益受

若犯十重波羅夷者應在佛菩薩像前日夜六時
誦菩薩戒禮三世佛見佛摩頂見光見華種種異
相罪便得滅若無好相雖懺無益此人現身亦不
得戒而得增益受戒。

加制六夷與小異耳

小乘但有婬殺盜妄四波羅夷大乘更加一沽酒
二說人罪過三自讚毀他四慳五瞋六謗三寶六
波羅夷故與小乘但有其四而為異耳又釋籤解
妙玄中云眾既不別戒何得異等者淨名疏問三
乘各有觀法亦各有戒否答戒是和眾若復別立
支佛之戒即是二戒二眾不名為和故戒不別立
三乘觀法所習不同故須分別菩薩在俗非僧數
攝故別開戒二乘若為白衣不入僧名為支佛一
世無二佛不許別眾同聲聞眾眾既同不開戒。

式叉等如止觀第四記

文在第三式叉迦羅尼此名為學別在第五通約
諸篇今並開之成摩訶衍一止一作無非法界。

數息依婆沙其相如止觀第七記

婆沙二十中具明數息第七記中復指第九若身
端心攝氣息調和覺此心路泯然澄靜怗怗安隱
躡躡而入其心在緣而不馳散此名麤住從此心
後怗怗勝前名為細住兩心前後中間必有持身
法若惡持來時緊急勁痛去時寬緩疲困若好持

法持麤細住無寬急過或一兩日稍覺深細豁爾
心地一分開明身如雲影與定相應雖復空淨而
猶見有身心之相未有支林功德名欲界定從此
巳後泯然一轉不見欲界定中身首牀鋪猶如虗
空身是事障事障未來障去身空未來得發名未
到地相等上文云亦不須辨理定之相等者此文
誤也今定聖行出世上上禪即是禪門實相理定
雙非漏與無漏二邊故也此戒定慧竝有從淺至
深故不可指慧聖行文及不可云故今出世亦且
辨等又妙玄云未到地者此地能生初禪故即初
禪之方便也動庠輕重冷煖澁滑名八觸也空明
寂靜即十功德一定二空三明四喜乃至第十名
心柔軟也四等從心無量從境境既無量心亦無
徧等心對四名四等也分別邪正者禪門中明四
無量後斥無想定是外道天所修邪法非佛弟子
之正法也。

八聖種者如止觀第六記

空處如病識處如癰無所有處如瘡非想非非想
處如刺此病等四及無常等四名為八也前四對
治後四緣諦故以此八緣於無色有總有別總以
八觀觀彼四陰和合不實別則前四治四陰受如
病想如癰行如瘡識如刺無常等四治四陰理無
常觀識苦觀受空觀想無我觀行以有此八心易
生厭凡夫亦有依六行者不及聖種離之速疾雜

心論云聖以此為種聖從此生故云聖種也。

發時下至如止觀第九略記

慈心發者忽緣一切眾生取其樂相無怨無惱悅
心適意或見得人中樂或見得天上樂但所緣有
三若緣親人得樂名廣中人名大怨人名無量此
定有隱沒不隱沒若心緣眾生決定作得樂想心
甚分明而所緣處不見眾生得受於樂是內不隱
沒而外隱沒若內心明淨外見得樂是為內外俱
不隱沒餘三無量心發更互準慈定可知輔行中
明七處行慈等云云下文云對治具如禪門者禪
波羅蜜第七卷云如前五門意可解撿前五門者
即第四卷所明治覺觀貪欲瞋恚愚癡惡業此五
各三乃有十五廣說如彼所以知是此五門者以
不定止觀明六妙門具列十門第三謂之隨便宜
門此豈非是今文隨機之說耶第四隨對治其中
亦乃具明治覺觀貪欲等十五門禪此豈非是今
文對治之說耶輔行云沉多應修慧多定少散多
應修定多慧少沈散等者應修等觀故云對治也
又下文云大小偏圓者不定止觀十門第一歷別
對諸禪第二次第相生三四如前引五相攝六通
別七旋轉八觀心九圓觀十證相故此十門不出
大小偏圓也。

且約三十六物分之如止觀第九記

髮毛爪齒薄皮厚皮筋肉骨髓脾腎肝膽肺大腸

小腸心胃胞屎尿垢汗淚涕唾膿血脉黃淡白淡
癊肪𦙽腦膜此三十六中髮毛爪齒垢汗淚涕唾
屎尿此十名外餘者名內諸文皆云內外中間各
十二物唯禪門中但分內外外有十物內有二十
六物。

特勝通明在法界次第委釋亦如止觀第九記

問何名特勝答修九想起過是故佛令修於特勝
此觀特出勝於九想故名特勝問何名通明答因
中說果故曰通明又初修之時三事通觀故名為
通此法明淨能開心眼觀一見三故名為明玄義
對四念處云云者初至五身也六至八受也九至
十一心也十二至十六法也釋籤云初修中二者
應云正明中二也。

知天文地理等如止觀第九略記

以三昧力知此身中具倣天地知頭圓象天足方
象地身內空種即是虗空腹溫法春夏背剛法秋
冬四體法四時大節十二法十二月小節三百六
十法三百六十日鼻息出入法山澤谿谷中風口
息出入法虗空中風眼法日月開閇法晝夜髮法
星辰眉法北斗脉法江河骨法玉石肉法地土毛
法叢林五藏在天法五星在地法五岳在陰陽法
五行在世法五常在內法五神修行法五德治罪
法五刑主領為五官乃至五音五明等皆從此起
文在止觀第六記今云第九者誤也。


言六欲者如止觀第六記

大論二十一云一或有人染著於色如青黃赤白
也二或有人著於形容脩目高眉也三或有人著
於威儀坐起等也四或有人著言語輭美等也五
或有人著於細滑溫涼等也六或有人著人相男
女等也大論更有第七若有人雖得上六無所著
人猶無所解捨世所重五種欲樂而隨其死此中
第七所著人欲既總於六求所著人今置總存別
但云六矣。

九十八使如止觀第五記

見惑八十八思惑有十如常所云故不煩錄。

八背捨勝處一切處如禪門止觀

次第禪門摩訶止觀禪定境中法界次第其文詳
悉非可具引今略錄其名一內有色相外觀色二
內無色相外觀色三淨背捨身作證四虗空處背
捨五識處背捨六無所有處背捨七非有想非無
想背捨八滅受想背捨八勝處者一內有色相外
觀色少若好若醜是名勝知勝見二內有色相外
觀色多餘如上說三內無色相外觀色少亦如上
說四內無色相外觀色多亦如上說五青勝處六
黃勝處七赤勝處八白勝處十一切處者青黃赤
白地水火風空識名為十也此十皆遍一切故云
一切處也背是淨潔五欲捨其著心故云背捨也。

此觀等四名及相狀竝在大品大論


觀練熏修名為四也今略錄之八背捨等即是觀
禪巳如前引九次第定名為練禪即是練熟觀禪
體用調柔而無間也一初禪次第定二二禪三三
禪四四禪五空處六識處七無所有處八非有想
非無想處九滅受想次第定初禪次第定者離欲
惡法有覺有觀離生喜樂入初禪定時是中初禪
定觀均齊自識其心次第而入無有剎那雜念間
入初禪定是為初禪次第定餘八準說可知師子
奮迅三昧名為熏禪如世師子奮迅為二事故一
為奮却塵土二能前走却走捷疾異於諸獸此三
昧亦爾一能奮除障定細微之惑二能入出捷疾
異上諸禪也一奮迅入三昧者離欲惡法有覺有
觀入初禪乃至入滅受想定二奮迅出三昧者從
滅受想定起入非想非非想定乃至四三二初禪
乃至出散心中起越三昧名為修禪以能起過諸
地自在入出也此如前引輔行之說所言近遠超
入等者聲聞之人但從初禪超入三禪此名近也
菩薩即能從於初禪超入滅定此名遠也出住準
思又上文云勝處但在第三背捨者在字當為至
字也又下分科應云初文又三初二如文第三應
云三問下料簡又竪具道品中應云初問二答問
如文答中又二先明念處具等云云。

妙玄云成論人云色是無教法不至無色

成論無作品問曰若無作是色相有何咎答曰色

聲香味觸五法非罪福性故不以色為無作問曰
無作是身口業性身口業即是色答曰是無作但
名為身口業實非身口所作以因身口意業生故
說身口意業性又或但從意生無作是無作云何
名色性有無色中亦有無作無色中云何當有色
耶巳上論文學者應知今妙玄中乃是引用成論
人難毗曇所計無作色耳非謂成論自立色是無
教法也故輔行云舊名作無作成論云教無教新
名表無表作謂為作教謂教示表謂表彰名異意
同彼此無在小乘戒是非色非心第三聚者且依
經部若有部中還用色為無作戒體菩薩戒疏云
成論無作品謂無作是非色非心若毗曇云戒是
色聚無作是假色亦言無教非對眼色涅槃疏云
僧祇部謂無作無色但有其心小乘所立三聚為
體其文若是故知妙玄是引成論難毗曇宗之所
執也即是論云無色中云何當有色耶之文是也
不見此意難消妙玄若謂成論非色非心有細色
細心者非也應知小乘三聚戒體並是諸部執計
不同耳言假色者毗曇云色有二種一微塵積聚
色謂眼耳等十二非微塵積聚色名無教色法入
所攝故雜心云無作假色也此並小乘若大乘者
梵網戒疏云不起而巳起即性無作假色又云大
乘所明戒是色法聚也觀心論疏云十重四十八
輕正防意地心為戒體也故知大乘梵網戒體有

色有心焉況復戒疏引古師以瓔珞經云一切聖
凡戒盡以心為體心無盡故戒亦無盡摩訶止觀
準法鼓經但明色心無第三聚心無盡故戒亦無
盡者輔行云意明心性以為戒體雖以心性而為
戒體若發無作亦依身口作戒而發雖依身口體
必在心是則大乘戒體諸文並指色心故知色心
為戒體矣戒疏云性無作假色輔行云心性為戒
體是以色心咸皆云性性之色心為大乘戒體小
乘之中皆無斯說故知大小區以別矣戒疏引古
師或以言教為體或云真諦為體或言願為體因
便須知。

釋籤云三苦如止觀第七記

一苦苦二壞苦三行苦準諸論文應以三途為苦
苦名之為上諸天五衰相現天樂壞時生於大苦
名為壞苦人間為行苦念念常苦故名之為下止
觀文中直約人間以立三苦雖是下苦具三苦故
大經八苦生老病死愛別離怨憎會求不得五盛
陰。

十方土者如止觀第二記

第七記云大經三十一云佛取少土置於爪上告
迦葉云是土多耶十方土多耶迦葉答云爪上之
土不比十方今借此文校量四諦三藏四諦如爪
上土所未說者如十方土即餘三教四諦法也若
未說者如十方土應有五諦佛言無第五諦但言

四諦有無量相非二乘所知是故且指別教四諦
為無量也。

識病如止觀中知病

知見思病知見根本知起見因緣知起見久近知
見惑重數知見根本者我見為諸見本一念惑心
為我見本從此惑心起無量見餘如止觀。

精藥如止觀中識藥

病相無量藥亦無量略言為三一世間法藥二出
世間法藥三出世上上法藥世間法藥如五常五
戒等餘如止觀。

得差如止觀中授藥

既知苦集之病又識道滅之藥若眾生無出世機
不堪深化但授世藥如孔子周公制君臣定父子
餘如止觀。

淨種種佛土如止觀第三記

在第二記通教菩薩出假亦為眾生作淨土因處
處結緣眾生機熟斷習成佛名淨佛土結緣之時
名淨土行故淨名云菩薩取於淨土皆為饒益一
切眾生故云布施是菩薩淨土菩薩成佛時一切
能捨眾生來生其國結緣之時以布施攝成佛之
時地多珍寶諸能捨者同生其土而受五種布施
化益由攝生時有五差故所謂人天及以四教一
切諸行無非菩薩淨土之行故有四土橫竪攝物
此依跨節是則淨土義通諸教今文且依通教菩

薩斷餘殘習為淨土果但是異於二乘而巳若大
經三十二明淨土義但云願攝其義則通諸教觀
別攝生皆然。

慈具三種至如止觀第六記

大經十四梵行品云慈有三種一緣眾生二緣於
法三者無緣眾生緣者緣一切眾生猶如父母法
緣者見一切法皆從緣生無緣者不住法相及眾
生相大論二十亦說三慈不具錄也。

枯榮如止觀第七記

大經云東方一雙喻常無常南方一雙喻樂無樂
西方一雙喻我無我北方一雙喻淨不淨皆悉一
枯一榮榮喻常等枯喻無常等如來於中北首而
臥入大涅槃斯乃表於非枯非榮。

若合十為六成無作六度如止觀第二記

恐在第七記第七對治助開文中云明六則通於
大小明十則唯在於大又此十中通則通於四教
別則唯在別圓又存教道且兼於別意本在圓又
止觀第二隨自意中亦云六度文多今不錄。

首楞嚴具如止觀第一第二記

他云寶名諸大菩薩皆以此寶而為首飾菩薩得
此寶者具足三昧準大論中翻為健相若準大經
首楞者一切事竟也嚴者堅固也一切畢竟而得
堅固大經大論並以三字是梵音俱名三昧故知
不從首飾之說又下文云大經二十明八自在者

文在二十一也又下文云以十大願為首者所謂
供養一切諸佛願受一切佛法輪等願諸世界佛
出世等乃至第十願於世界成三菩提如經具說。

經仍廣明殺羊初緣

舍利弗白佛言此婆藪仙人何時入於地獄佛言
我昔在兜率天上此仙人在閻浮提與六百二十
萬賈客為作商主將諸人等入海釆寶得其寶巳
於其中路值大風難摩竭魚難是時諸人各計摩
醯首羅天人各一羊許其願巳便得免難歸到本
國各牽一羊欲往天寺爾時婆藪默作是念我今
云何作諸商主教眾商人作不善事當作方便濟
諸羊命即時化作二人一為出家沙門二為在家
婆羅門時婆羅門於眾人中作如是言天主與六
百二十萬人欲往天寺爾時沙門於其中路逢見
此婆羅門沙門問言汝與大眾欲往何方婆羅門
言欲往天寺而求大利沙門告言吾觀汝等欲得
大衰何有大利如是諍訟云云不息一時俱至大
仙之所爾時沙門問大仙言殺生祠天當得生天
入地獄乎大仙答言何癡沙門殺生祠天而墮地
獄沙門言不墮邪婆藪言不也沙門言若不墮者
汝當證知爾時婆藪即時陷身入阿鼻獄是時諸
人見此事巳作是唱言嗚呼禍哉有如此事大仙
聰智今巳摩滅入於地獄況復我等爾時諸人各
放諸羊還走四方到諸山中推覓諸仙既得仙巳

而受仙法二十一年各各命終生閻浮提後皆值
我發菩提心婆藪仙人有如是力化諸人眾云何
言是地獄人耶。

輸皮全蟻如止觀第七記

大論十三云釋迦菩薩本身曾為大力菩薩毒龍
若觸嗔視弱者便死強者氣噓乃死此龍曾受一
日一夜戒入靜林中獨坐思惟坐久疲怠而便臥
睡龍法若睡形狀如蛇文章七寶獵者見之便驚
走曰如此希有難得之皮若上大王不亦宜乎思
杖按頭以刀剝皮龍自思惟我力如意傾覆此國
猶如反掌此之小人豈能困我我今持戒不計此
身當從佛語於是自忍眠目不視閇氣絕息憐愍
此人一心受剝不生悔意既失其皮赤肉在地時
為日炙踠轉土中欲趣大水見諸蟲蟻𠯗食其身
為護戒故復不敢動即自思惟我今此身以施諸
蟲為佛道故今以肉施用充其命後成佛身當以
法施以益其心如是誓巳身乾命終生忉利天是
時獵師今調達是也諸小蟲者今初轉法輪八萬
諸天是也。

難陀娑竭

難陀此云喜娑竭此云醎海。

自折巳牙以惠獵者

大論十二云釋迦菩薩曾為六牙白象獵者伺便
以毒箭射之諸象皆至欲來殺於獵者六牙白象

以身捍之愍之如子即問獵者汝何故射我答曰
我須汝牙是時白象即以六牙內石孔中血肉俱
出以鼻舉牙授與獵者當知此皆菩薩之行。

遞推為尊

大論第十二云是時菩薩自變其身作迦頻闍羅
鳥是鳥有二親友一者大象二者獼猴共在畢鉢
羅樹下住自相問言我等不知誰應為大象言我
昔見此樹在我腹下以此推之我應為大獼猴言
我曾蹲地手捉樹頭以是推之我應為長鳥言我
於畢鉢羅林中食此樹果子隨糞出此樹得生以
是推之我應最大鳥復說言先生宿舊禮應供養
即時大象背負獼猴鳥在猴上周遊而行一切禽
獸見而問之何以如此答云以此恭敬長老故也
禽獸受化皆行禮敬不侵民田不害物命眾人疑
怪一切禽獸不復為害獵師入林見象負獼猴猴
復載鳥行敬化物物皆修善傳告國人人各慶曰
時將太平鳥獸行仁人亦效之皆行禮敬自古及
今化流萬世當知是為法身菩薩耳又下文云業
及見思同入俗諦所破故也者昔日本國曾有問
來此方雖有答彼問者猶未盡善以余意觀此文
恐誤應云業及塵沙同入俗諦所破故也則二十
五三昧無不皆然故下句云諸有皆爾若謂無垢
等約散善此中約定善者如何消於諸有皆爾耶
又復下文圓五行中云即空故破二十五業見思

者其實惡業即假破如云結業即解脫也今云即
空破惡業者相帶來耳非正意也若不爾者則妙
玄文上下自不同云何會之耶又上文中亦須更
云示迴心中有發迹不發迹發迹如闍王是不動
菩薩央掘是一切世間樂見小大精進如來等又
上文中解本法功德及結行成并簡示中云多用
對治等與妙玄文稍有不同請細詳究。

妙玄云弗婆提

此云勝身。

瞿耶尼

此云牛貨。

鬱單越

此云勝處閻浮提如前注中。

焰摩

此云善時又云時分亦云妙善。

兜率

此云妙足又云喜足。

釋籤云不思議用如止觀第五記

維摩經中不思議品有解脫法門即真性軌菩薩
住此即觀照軌能以須彌之高廣內芥子中等即
資成軌此即名為不思議用也古人多有異說今
不能錄又下文云七善者一知法二知義三知時
四知足五自知六知眾七知尊卑。

肇云仰攀玄根俯提弱喪


此語出肇公涅槃無名論九折十演中第二覈體
章也彼文具云有餘者謂如來大覺始興法身初
建澡八解之清流憩七覺之茂林積萬善於曠劫
蕩無始之遺塵三明鏡於內神光明於外結僧那
於始心終大悲以赴難仰攀玄根俯提弱喪又下
文云後文又云等者即人天嬰兒行後文也後文
無譬者二乘嬰兒行後文也經文亦只提前人天
譬文於非金中而生金想於非牛馬作牛馬想即
便合云於非道中作真道想若其然者豈非於其
有漏之中生無漏耶故云觀文似如用前隨機而
說斯乃只一譬文隨乎人天二乘之機而說故也
又此亦是指前六妙及特勝等隨機之義耳。

嘙啝如前釋

如第一卷嘙啝是習語之聲也。

優鉢

此云青蓮華。

𤘽物

此云黃蓮華。

分陀利

此云白蓮華。

鉢揵提

此云堅固。

那羅延

此云金剛亦云鈎鎻力士。


大論九惱四如今文

此文恐誤准大論中索衣乞乳在九惱外故知今
文應添苦行及梵志女孫陀利謗以為九惱餘如
下文引之。

興起行有七宿緣

曾讀彼經乃有十緣具如下引。

莊周明狙等

性莊名周字子休彼齊物論云謂之朝三注云此
起譬也何謂朝三注云此假問也曰狙公賦芧曰
朝三而暮四眾狙皆怒曰然則朝四而暮三眾狙
皆悅名實未虧而喜怒為用亦因是也狙公者司
馬云典狙官也崔云養猨者也李云老狙也廣雅
云獼猴也賦芧者司馬云橡子也似栗而小也列
子云宋有養狙老翁善觀其意戲狙云吾與汝子
朝三暮四足乎眾狙皆怒又云我與汝朝四暮三
足乎眾狙皆伏也芧音序又食汝切狙七徐切朝
三升暮四升也朝暮雖異數不出七耳賦與也付
也橡徐兩切櫟實也。

路逆路

路具云路伽耶此云惡論又云破論又云善論亦
云師破弟子也逆路伽耶者逆君父之論亦名惡
論又名弟子破師也。

旃陀羅

亦云旃荼羅此云嚴熾又云主殺人謂屠殺者種

類之都號也其人若行則搖鈴自標或杖破頭之
竹若不爾者王則罪之也。

不男

有五不男所謂生劇妬變半。

以十八空銷十八句

有十九句初一句是總後十八句是別如實相者
即第一義空也不顛倒者即內空也不動者即外
空也不退者即內外空也不轉者即空空也如虗
空者即大空也無所有性者即畢竟空也一切語
言道斷者即一切空也不生者即有為空也不出
者即無為空也不起者即無始空也無名者即性
空也無相者即相空也實無所有者即不可得空
也無量者即有法空也無邊者即無法空也無㝵
者即有法無法空也無障者即散空也釋此等義
委在文句。

婆羅門八地巳上等

此是古人有茲消釋今引恐誤或是借用文句中
云等覺為婆羅門初地至九地為剎利三十心名
居士斯是今家消文正義又玄義云脩羅琴者大
論云法身菩薩化無量身度生說法而菩薩心無
所分別如脩羅琴常自出聲隨意而作無人彈者
又緊那羅所彈之琴閻浮檀金華葉莊嚴善淨業
報之所造作彈時音徧三千世界宣說無生寂滅
之法又下文云射應不至堋者堋步崩切射堋也。


妙玄云三摩䟦提

諸文或云三摩提又云三摩帝亦云三摩地此翻
等持又云正心行處經音云欲入定時名三摩鉢
底正在定時名三摩半那今謂此皆三摩䟦提梵
音之奢切也。

摩尼

此云無垢。

箜篌

樂器也如文句中補注辨。

揵陀羅

此云黃色。

善法堂

起世云三十三天集會其中唯論善語故以名焉
釋籤所引俱舍諸梵語如上下文所辨。

釋籤云應臾撿成論

成論分別賢聖品云信行法行無相行初果二果
向二果三果向三果於此三果復有八種謂中生
不行及行上行無色轉世并現是為八也四果向
有二一信解脫二見得鈍根名信解脫利根名見
得以此兼前乃成十八也四果羅漢有九種謂退
相守相死相住相可進相不壞相慧解脫相俱解
脫相不退相最鈍根者退失三昧故名退相守護
三昧其根小勝故名守相深厭諸有智慧難現設
得喜失故求死也故名死相若得三昧不退不進

故名住相若得三昧轉深增益故名進相得三昧
巳種種因緣不能敗壞名不壞相不得滅盡定名
慧解脫得此定者名俱解脫所作功德盡無退失
名不退相以此九種并前十八名二十七賢聖是
世間福田也大四教云信法二行為賢餘二十五
是聖故名二十七賢聖也至輔行中須以今文而
辨異同。

五停治五障如止觀第七

彼文甚廣。

三結八十八使七生如止觀第六記

彼文亦廣今不引之。

造順現業等

此生造業即此生熟名順現業此生造業第二生
熟名順生業此生造業第三生後次第而熟名順
後業。

滅盡定如止觀第九記

問滅定何別答滅是一剎那定是久相續大集經
云厭離四禪四空觀滅莊嚴之道而入滅盡定也
成論滅盡定品云過一切非想非非想處身證想
受滅又云滅定二種一諸煩惱盡二煩惱未盡煩
惱盡者在解脫中煩惱未盡者在次第中一滅煩
惱故名滅定二滅心心數法故名滅定問若滅一
切心心數法故何但說想受滅耶答一切心皆名
為受是受二種一想受二慧受想受名有為緣心

慧受名無為緣心是故若說想受滅者則說一切
滅也又下云云四雙八輩者中阿含及十住婆沙
等皆以四向四果為四雙八輩也。

及不定

大婆沙云亦有不定般涅槃者或於欲界而般涅
槃或於色界而般涅槃或無色界而般涅槃復次
彼即攝七不還中若在欲界即名現般若在色界
即五不還若在無色即無色般攝今家學者未見
此文諒皆難辨。

三藏六度緣起及衍人片小具如止觀第三記

在第二第六記其文甚廣故不錄之。

妙玄云罽那尸棄

此云寶髻。

燃燈

初生之時一切身邊如燈至于成佛仍此為名焉。

毗婆尸

此云勝觀。

釋籤云具如止觀記

即第一記準上可知。

遊戲神通如止觀第六記

在第五記大論問曰神通所作何名遊戲答猶如
幻師種種變現菩薩亦爾故名為戲復次三三昧
中空名為上諸餘行法皆名為下下如兒戲故名
為戲又問菩薩但當出生三昧答菩薩心巳出生

三昧欣樂出入亦名遊戲既不同於結使遊樂欣
樂出入即出假也。

立忍名等如止觀第六記

大意與此亦無碩異其文既多不委引也。

故知此中問意與止觀稍似有殊

止觀第六問三乘共斷其義巳顯用何為據更獨
開菩薩地耶答大論判三處焦炷則有三種菩薩
斷惑乾慧是伏惑尚得為初焰今取八人真斷為
初焰有何不可輔行云故知此文別判通教菩薩
位也委如彼文。

地持中明種性等六住如止觀第五所引論文

地持云從初發心住至十地束為六住一種性住
二解行住三淨心住四行道迹住五決定住六究
竟住種性住者若人無有種性雖生善道數退數
進不得在菩薩六人數中若種性成就無有退失
得是一人也解行住者是初地方便也淨心住者
是入初地得出世間心也行道迹住者從二地至
七地住修道也決定住者八地九地也巳得不還
不退故得其名矣究竟住者十地學行窮滿故也。

竺法護

月支國人曇摩羅察晉云竺法護本姓支歷遊西
域解三十六國語并書自天竺大將梵本來達王
門遂居燉煌乃稱竺氏故知支竺兩姓始末異耳
而僧祐錄中誤謂兩人也。


朱仕衡

魏朝甘露五年頴川朱仕衡最先出家漢地沙門
之始也。

支讖

月支國沙門支婁迦讖或直云支讖自安師巳前
出家人皆依俗姓安公乃令同稱釋氏其後經來
同安所說。

雖不孟浪有始有卒其唯聖人

莊子云夫子以為孟浪之言而我以為妙道之行
也注云孟浪猶率略也孟依字讀亦武黨切又武
葬切浪依字呼亦力蕩切孟浪亦音漫爛無所趣
舍之謂也李云較略也崔云不精要也有始有卒
其唯聖人語出論語子張篇中注云始終如一唯
聖人耳。

彼經挫其同於悲境

彼淨名經訶須菩提大意為二一問若是敬田乃
可取食二問若是悲田乃可取食初問多約通圓
次問多約別圓所以然者善吉自謂應供生福田
想故問其真偽若是聖人可作敬田若非敬田即
須愜同魔外悲田取食善吉不測問旨深玄欲從
敬田而取所問聖法皆悉不知始從悲田而取何
容無學頓同魔外逡巡兩楹進退不可便棄鉢欲
去淨名彈訶意在於此初問敬田文又為二初問
善吉知聖法否所以經云惟須菩提若能於食等

者諸法亦等等次問善吉是聖人否所以經云若
須菩提不斷淫怒癡等何者若是聖人應證聖法
若證聖法則見四諦故問四諦有別有總別中有
四初文是集次不壞於身下是苦三不滅癡愛下
是道四以五逆下是滅若能見此四諦聖法方是
聖人無上敬田不爾非也次從不見四諦下即是
總疊釋前問無作四諦也以善吉不曉故重為疊
釋耳次從若須菩提不見佛下是問若愜同悲田
文亦有二初問愜同邪人又為三初約不見佛不
聞法問次約愜同六師問三結今取食所以然者
若不見真佛不聞真法應是從彼六師受學若如
是者其師既邪弟子豈正何故不愜同悲田取食
次從若須菩提入諸邪見下是問愜同邪法文自
有三初約非殺賊訶又為二初訶有見惑次從同
於煩惱下訶有思惑既有別惑見思豈得不愜同
於邪法何得自謂是羅漢有殺賊之德耶次從汝
得無諍三昧下乃至施汝不名福田墮三惡道是
約非應供訶其文可見即以見修無學為三惡道
耳三從為與眾魔共一手作諸勞侶下是約非無
生訶何者魔樂生死若與魔同即同生死何謂無
生耶此有二義初約自行魔與善吉俱樂生死雖
有為無為不同俱不見佛性如作物相似故言一
手也次約化他者如大品云菩薩行般若時魔來
語云汝何不學須陀洹乃至支佛今謂二乘亦教

人修巳法引接既同故言一手耳勞謂塵勞侶謂
伴侶俱有塵勞潤業事同也又勞者堅也俱染生
死執固難轉故也二乘自度不濟眾生故於眾生
而有怨心餘文思之可見今不委引也又下文云
止觀第三卷末借下成高者文在第七彼中問云
瓔珞第三觀初地現前今云何說或在八地或在
初住答借義相成或借高成下故言八地或借下
成高故言初住瓔珞明別教故言初地耳輔行云
借別八地成通教下借別初住成圓教高又下文
云安樂行疏廣釋五種法師者指文誤也應云法
師品疏也又下文云資生無畏法者清涼觀師引
攝論中無性釋云以無染心如實宣說契經等法
名為法施以無染心施資生具名為財施無畏施
者謂巳損害濟拔驚怖又引瑜伽財法無畏各有
三種一清淨如法物二調伏慳悋三調伏藏積垢
此財三也無畏三者一拔師子虎狼等畏二王賊
等畏三水火等畏法有三者一無倒說法二稱理
說三勸修學今謂無著金剛般若論云布施有三
一資生施即檀波羅蜜二無畏施即持戒忍辱三
法施即精進禪定智慧天親云資生但一布施無
畏有二謂持戒忍辱於惡不怖故法有三謂精進
等不倦善知心如實說故。

一塵中有大千經卷如止觀第三記

前來巳指今重示耳。


妙玄云薩婆若

此云一切智。

釋籤云十梵行空如止觀第七記

三業佛法僧戒名為十也若身是梵行梵行渾濁
八萬戶蟲若身業是梵行四儀顧盻若口是梵行
音聲觸心脣齧舌動若口業是梵行則是語言乃
至戒是梵行戒場十眾等皆非梵行梵行在何處
誰有梵行三世平等猶若虗空又上文云三引二
經證者誤也應云觀經也又云但仁王語其初後
法華論其中間者義例又云法華無漏意根與仁
王別苦但是因果之殊耳且於界內得無漏名有
漏業除故云別苦余謂義例之文恐誤何者法華
自云雖未得無漏智慧而其意根清淨如此六根
之淨既云未得菩薩無漏故知無漏不從界內因
位明矣故此無漏須在初住學者更宜子細詳之。

齊桓公等

此文出莊子天道篇今隨其要更事消釋桓公者
名小白也輪扁者扁音篇又符殄切司馬云斵輪
人名扁也輪車輪也斵雕斫也釋放也上去聲者
準陸德明釋文乃作時掌切糟酒滓也粕爛食也
許慎云巳漉麤糟也甘司馬云緩也固牢固也苦
急也數色注切術也古人之意者彼文乃作與字
注云或音餘。

迦陵頻伽如止觀第一記


前文巳指今重示耳又下文云若關中云七住巳
上照體獨立神無方所者即生法師也彼云夫未
免形累者故託土以自居八地巳上永絕色累照
體獨立神無方所土復何為言神無方所者周易
云神者妙萬物而為言也故神無方而易無體也
且妙覺極聖尚居寂光之土何故八地巳上無所
居之土耶若言報土者則八地巳上垢累尚存豈
無所居之土耶又復何教八地巳上耶通漫無的
義又不然故今天台不取生公之說也。

梵王答曰

應云梵天白世尊言佛為無上無過佛者此與論
中文相少異。

存三廢一廣如止觀第三記

此亦如前之所示也。

娑婆耶

未聞翻譯。

巳如前與止觀記中簡竟

輔行問玄文諸義並先開後廢如向所引何故先
廢後開答玄文約喻如世蓮華必先開後落今此
從法故前廢後開既癈權巳實則可見義之如開
又此廢文與彼稍異彼約法華廢前權部權教復
須開前權部權教今約諸文展轉相廢仍似未開
故在開前今具二義故廢在前又廢同於待開同
於絕待前絕後未失常規又妙玄下文引大經五

味之譬證三藏者止觀文同輔行中云撿文未見
恐文誤也又下文引大經二十五云雪山有草以
證圓者第二十七亦有此文也又下文云故雖委
辨雖字誤也應作須字。

瓦官

北地鈔云先是官瓦之坊後乃為寺故名焉。

如來藏如占察下卷末文

在下卷初經云復次彼心名如來藏所謂具足無
量無邊不可思議無漏清淨功德之業乃至云譬
如虗空悉能容受一切色像種種形類言占察者
經云滅後四眾於世出世因果之法未得決定信
不能修學於三乘中皆無定向若有種種諸障礙
事當用木輪占察善惡宿世之業現在苦樂吉凶
等事善惡業報木輪相者先當剋木如小指許使
長短減於一十正中四面方平自餘向兩頭漸去
之仰手傍擲令使易轉其輪有三差別不同具如
經說。

金藏喻如止觀第一記巳具引文

大經第八云我者即是如來藏義一切眾生悉有
佛性即我義也從無始來煩惱所覆不能得見譬
如貧女舍內多有真金之藏家人大小都無知者
時有異人語貧女云我今雇汝汝可為我耘除眾
穢女人答言我今不能若示我子真金藏者然後
乃當速為汝作是人答言我知方便能示汝子女

人復言我家大小尚自不知況汝能知是人即於
其家掘出金藏女人見巳心大歡喜生奇特想。

大圓鏡智平等性智妙觀察智成所作智

佛地經云大圓鏡智者如依圓鏡眾像影現如是
依止如來智鏡諸處境識眾像影現平等性智者
證得一切領受緣起平等法性圓滿成故妙觀察
智者住持一切陀羅尼門三摩地門無礙辯說諸
妙法故成所作智者勤身化業示現種種摧伏諸
伎引諸眾生令入聖教成解脫故。

儡同

禮記云毋雷同注云雷之發聲物無不同時應者
人之言當各由巳不當然也妙玄下文云是時四
眾以讀誦眾經者引文訛略也應云於此諸佛法
中受持讀誦為諸四眾說此經典也又云不一異
者名之為如如字當作妙字也又下文云於一佛
乘是得乘者玄籤皆誤應云理乘也又言由是者
應云又是也又下文云餘文唯迹者一往言耳以
三道等亦有引於本文故也又下文云朝三暮四
者誤也應云朝四暮三也。

從方等生者飜名解義如止觀第二文

摩訶袒持陀羅尼翻為大秘要遮要持善秘要祗
是實相中道正空方等者或言廣平今言方者法
也般若有種種方法謂四門入清涼池即方也所
契之理平等大慧即等也。


亦凡石也

凡字恐誤應作瓦字。

安置諸子秘密藏中如止觀第二記

涅槃哀歎品云云何名為秘密之藏猶如伊字三
點若並則不成伊縱亦不成如摩醯首羅面上三
目乃得成伊三點若別亦不成伊我亦如是解脫
之法亦非涅槃如來之身亦非涅槃摩訶般若亦
非涅槃三法各異亦非涅槃我今安住如是三法
為眾生故名入涅槃。

五百群賊得法眼

憍薩羅國有諸群賊其數五百群黨抄劫為害滋
甚波斯匿王患其縱暴遣兵伺捕得巳挑目逐在
黑闇叢林之下是諸群賊先於諸佛植眾德本今
既失目各作是言南無佛陀我等今者無有救護
佛於爾時在祇洹中聞其音聲即生慈念時有涼
風吹香山中種種諸藥滿其眼眶尋還得眼諸賊
開眼即見如來住立其前而為說法我於爾時實
不作於香風諸藥當知皆是慈善根力又上文云
見我翼從被服赤色者此有三說一云十二年前
未制壞色故著赤色二云五部不同十誦一衣三
點五分四分三隨著一謂青泥木蘭木蘭赤色也
三云三色衣中一衣用三色衣點之如大豆也但
諸弟子併著點衣遙望猶赤故也又妙玄云以他
樂與此度者以與兩字文之訛倒耳。


珊檀那

此翻護彌。

月蓋曲躬如止觀第二記

請觀音云爾時長者名曰月蓋與其同類五百長
者俱詣佛所而白佛言此國人民遇大惡病良醫
耆婆盡其道術所不能救唯願世尊救斯病苦佛
告長者去此不遠西方有佛名無量壽彼有菩薩
名觀世音及大勢至恒以大悲救濟苦厄汝今當
請說此語時即於光中見無量壽佛及二菩薩如
來力故佛及菩薩俱到此城住城門閫放光照之
於是長者說四行偈稱三寶名誦陀羅尼平復如
本。

廣如疏第十卷

昔佛法末有四比丘結契山林三人修行一人外
護三人修行而巳得道一人外護福報為王而復
邪見三人由是作斯化也又上文云先釋次簡者
恐文誤也以前文中先分科云先釋四意次料簡
故知今文乃成誤矣又上文云不飲酒肉施酒肉
者此是如來隨於問者而答之耳非謂如來令施
之也故大經云若有人來問佛世尊我當云何不
捨一錢而得名為大施檀越若食酒肉則不應施
故大經中迦葉又問食肉之人不應施肉佛讚善
哉。

慈童女緣如止觀第五記


在第四記如心論云慈童女長者欲隨伴入海釆
寶從母求去其母不許母恐其去便抱其足女乃
以手捉母髮一莖落母乃放去至海洲上見熱鐵
輪從空中下臨其頂上便發誓云願法界苦皆集
我身以誓力故火輪遂落從茲捨命生第六天違
母損髮故成地獄心發弘願故即成佛界。

所以不言接引等意如止觀

諸教皆接亦應有之二教明界內理二教明界外
理二理交際須立其接若乃初地初住巳成真因
任運流入何須更接所以文云不將此果以接十
地之因也。

煩惱境中諸法般若三十六句

諸法生般若生諸法不生般若不生諸法亦生亦
不生般若亦生亦不生諸法非生非不生般若非
生非不生此名根本四句於初句開四句謂諸法
生般若生諸法生般若不生諸法生般若亦生亦
不生諸法生般若非生非不生於第二句開四句
以諸法不生為頭於第三句開四句以諸法亦生
亦不生為頭於第四句開四句以諸法非生非不
生句為頭思之可見此則四四十六句也次以般
若生等四句一一開為四句準而思之有十六句
并前十六成三十二句就根本四句為三十六句。

如止觀第五記

止觀第八記云大經第九云譬如有人以新毒藥

用塗大皷於大眾中擊令出聲雖無心欲聞若有
聞者遠近皆死唯除一人不橫死者謂一闡提纔
聞即能破無明惑名為近死聞未即益作後世因
緣名為遠死四念處云若有聞者遠近不死所謂
但破見思塵沙故也章安云人譬佛毒藥譬今教
塗鼓譬著教又人譬此經雖無心欲聞遇時聞者
聞必斷惑文句記云皷者平等法身毒者無緣慈
悲打者發起眾聞者當機眾死者無明破近死今
世惑破遠死來世惑破又上文云大經第二十九
者誤也文在第九耳又下文云覩相則知意業者
應云覩身口相則知意業語勢方全故上文云見
說法大知智慧大也又下文云鳱鵲者鵲字亦作
鵠古沃切鳱䧲乾三字並古寒切鵲七雀切。

略釋六通如止觀第七記彼文並是發宿習通

止觀第十記云今明發通不論無漏故略明之以
擬發者天眼通如五眼中辨天耳者得色界清淨
四大造色聞六道聲所聞多少遠近等例眼可知
修法者憶念種種音聲識宿命者大羅漢知八萬
劫佛知無量劫修法者常憶日月年歲乃至胎中
及過去世中千萬億世他心者知他心所垢無垢
等修法者常憶諸人喜怒怖畏見相知心身如意
者有三種一轉變二聖三能到能到又四一身飛
行二移遠令近不往而到三此沒彼生四一念能
至所言聖者外六塵中不可愛物不清淨物能令

可愛清淨唯佛獨有故云聖也轉變者大小一多
更互能作等修法者依四如意足作身輕舉想然
諸神通未得聖果竝不許修是故不合廣明修相
況今文中為明發得略辨大途令識其致又諸曾
得無漏通者如大菩薩大小羅漢支佛諸佛不復
論發今言發者但是過去曾修事通既非無漏則
未出界今因止觀發過去習大論又明生得報得
如諸天鬼神等發得如無生忍菩薩等修得如諸
聖等。

無記化化如止觀第一記

大論第八問釋迦化作無量千億諸佛云何一時
能說法耶如毗曇中一時無二心化主化事語默
不俱云何一時皆說六度答如此說者外道聲聞
所變化耳如來變化無量三昧不思議力故無量
百千一時語默又聲聞人不能作化故滅度巳不
留化事如來滅後能留化事如佛不異故云化復
作化也又地持九種大禪中第六一切行禪有無
記化化禪其斯之謂與。

引鴦掘如止觀第七記

前巳曾指今重示耳下文云神無方所者周易繫
辭云神無方易無體注云神則陰陽不測易則唯
變所適不可以一方一體明之方體者皆係於所
器者也。
天台三大補部注卷第二


