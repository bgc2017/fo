










御製蓮華心輪廻文偈頌卷第二十四　富


「　朝旌禮讓」


【(朝廷者朝宗之地也禮讓者君臣之義也故云為國以禮讓又
曰天祑有禮易曰崇効天卑法地顯君臣之禮也去其禮無以立身去其讓無以和眾是以禮樂謙
讓立身事君即旌表無榮無以加也)。】

「　動振紀綱」


【(靜則專一動則順豫猶經
網之不斊若歲紀之有常以所施至道智內時務咸順調理則三綱五紀而無差也)。】

「　功齊譽要」


【(道齊天下功合玄穹用善理廣被於含生穫妙道譽同於調御故述作要
義光發真風出此良囙饒諸群品也)。】

「　譬喻莫量」


【(如來成等正覺轉大法輪
廣度群生恩霑万類大教流布至道宣揚十方法界無所不濟功業簡大賢哲會同巍巍蕩蕩不可
以為典要故曰譬喻難量)。】

「　行其道德」


【(𡩖宥五刑化以道德休干戚之舞撤問罪
之師歸牛馬於三峯下鳳凰於修仞可以訪道姑射𡨋心禪林以佛以法普勸同修力而行之共成正覺)。】


「　以順陰陽」


【(陰陽者道之用也易曰一陰一陽之謂道散四時而為氣徧六位以成
文喜怒慘舒不可談悉若以至道為理應天順人自然八風有恒五星無爽彝倫攸序庶績咸
熙陽長陰消春生秋落委曲合度動靜有常矣)。】

「　廻向利樂」


【(獲無漏智
成無上尊明十地之真如演一音之妙典慈濟中下施惠人天令超欲界之方便證菩提之果故曰
迴向利樂)。】

「　瑞氣騰芳」


【(化洽民樂天成地平非𤇆遠萃以流芳若月高騰而振
彩日中王字野外卿雲盡為昌代之祥遠應良時之瑞)。】

「　連綴貫穿」


【(連綴
貫穿者心圓也圓同合壁轉若循環速離而結緣相宣交㸦而方諸貫彩猶如花穿亦若星連分經
緯以成篇任正斜而諧韻)。】

「　俓取顯揚」


【(俓取顯揚者在此一圖高低而歧路相該
逆順而引牽不絕遠而㸦属踈且不離雖周無半尋而言都百字含二儀之大窮諸佛之心愽貫群經包
容万象欲明篇句隨俚取言昭晰往來義如觀掌)。】

「　星搖碧落」


【(星懸象也碧落
天也凝光靜夜瑩色澄虛列位著眀分行掩暎周天歷落長空勻布於珠璣廻拱光芒遠漢遍消於𤇆靄若
輪轉無異文句義同圓成皎皎之光滿布昭昭之象也)。】

「　夜月恒常」


【(月本常明
因行度而有果色元皎潔緣幾望而致虧如來覺性眾生真如根本恒圓未嘗暗缺)。】

「　恩流解



【(好生𢙣殺本仁主之心解網去貪乃成湯之願今則全開三面垂飛走之恩澤流万方洽人民之慶)。】


「　奢誡彫墻」


【(峻宇彫墻王言之所誡夕惕若厲大易之所眀是故營九層之臺廢
十家之產誡其奢侈誠如是言)。】

「　釋典重譯」


【(釋典者能仁之教也即貝多梵夾之文金
口玉亟之偈而自五印之國駢頭入貢継踵來賔於是別建精藍詔僧翻譯逍遙園內莫競今時玉華宮
中不同當代宋言雅麗見空王鷲嶺之談梵字奇功隱慈父鷺池之要前世墜典往古闕經咸顯耀於祇園
盡光明於寶藏)。】

「　陟眀遐昌」


【(黜陟幽眀理國之道舉直措抂選士之義也若乃愛
民恤物建官惟賢即中外咸行於至理高低盡叶於樂推昌盛邦家光榮天下而復明揚佛法演扸妙
言垂真空清淨之因指幻性修行之路形于遠邇昇陟大眀)。】

「　基開億兆」


【(惟皇
建極開四海以為基天生蒸民盡八陲而為子洎乎唐未巳來天下各據諸侯自三𤓰剖豆分倚深靠險將
至數世蒼生拪遲莫訴貧苦而自掃蕩四方民歸一統其業廣大其民億兆者也)。】

「　齋潔蒸嘗」


【(洗心曰齋蒸嘗曰祭若乃燔崇奠玉禘祫灌茅享帝告功配天崇孝乃國家之大事
實神道之栥盛必也居即遷坐浴有明衣貴旌清淨之心以闡靈祇之福)。】

「　人祛諂媚」



【(行淳正之理用賢直之臣諂誑者自遠人倫邪媚者豈容朝野窒塞妄路啟闢正門祝䰿無以措其言宰嚭莫
得肆其意)。】

「　遠播馨香」


【(民順大化咸習善心行孝養於家奉忠貞於國人無諂
媚志在謙和自然令望飛揚嘉聲遐振亦若蘭蕙旃檀氣隨風遠)。】

「　正圓妙智」



【(如來具四智圓眀一平等性智二成所作智三妙觀察智四大圓照智故云正圓妙智者)。】

「　率土寧康」


【(率者偱也領也土地也方今天下太平干戈久息四人樂業万國來庭人人
求十智之目戶戶奉三歸之戒此名率土寧康也)。】

「　聲聞恢廓」


【(諸佛出世
光燭天地大千搖動草木蒙潤梵響徹於東方雷音振於沙界可得恢廓者也)。】

「　異義渺茫」


【(三墳五典八索九丘盖仁君看尋之恒事也洞曉九流學誡內外探三藏之微言究五乘之奧義豈非渺
茫者)。】

「　凝流警蹕」


【(恱服乘捶九功惟序幸塗山而巡狩封岱岳以泥金出警
入蹕黈纊垂旒者也)。】

「　法作津梁」


【(四瀑流河一乘寶所求諸聖法可作津梁
今者百姓為心四海為家開五眀之網施六度之舟與眾黎元預為船筏者也)。】

「　狡猾皆息」




【(狡者疾也健也史記馮煖事孟常君曰請公子於薛國治生產西結於秦昭王田文問其故曰狡兔
不死者為藏三穴今太平巳久文物淳和復拱默之風行犧軒之化日無狡猾之心吏去頑嚚之眾也)。】


「　游墮馴良」


【(不著仕曰游不著農曰墮今者闢四門張五教振木鐸以行春執金
犁而勸務仍以設科取士軗藝求人盡成馴善之良爰赴招賢之路又何有游墮者)。】

「　小邦請命」


【(今以彊埸万里文軌混同然有臨足之方丁侯之國山戎之俗辮髮披氊之軰皆來請命尓也)。】


「　上國觀光」


【(十洲羽客三島簪冠枕石漱流之人飡松臥雲之士皆趨上國咸喜觀
光何況秋聽蟬聲春看鹿鳴者)。】

「　豊財重施」


【(施之有三一曰財施二曰法施三曰無畏施
今重葬真身出庫藏珍寶[婁*殳]盈万億遣使四方造眾伽藍輦運珠玉此財施之重也度海內僧𡰱施龍藏
之經典造蓮華心頌制菩提願文此法施重也天下晏清万人樂業歡聲滿野路不拾遺此檀越信心之
無畏施也)。】

「　瞻仰汪洋」


【(諸佛塔廟世尊靈牙土庶傾心緇素稽顙男女雲萃於街
衢鍾鼓嘈囋於梵剎可得汪洋者乎)。】

「　歸依佛法」


【(歸依佛二足尊歸依法離
世尊歸依僧眾中尊上至諸天大梵天王及天帝釋三千世界主四輪王等龍神八部五岳四瀆無不歸
依佛法者)。】

「　如渴思漿」


【(諸佛明過日月恩逾父母所以眾生捨父而事之捨榮而
奉之捐身捨命追慕至極得非如渴思漿者歟)。】

「　妖氛巳弭」


【(妖氣即氛祲之氣也
此久巳弭殄也今國家鳳鳴於堈麟出於郊芝生於室慶雲現赤烏呈美哉祥瑞日日有之也)。】


「　令肅嚴霜」


【(夫法令若嚴民自肅穆法令若緩民自憍倨皇天無親惟德是
輔封有功而誅有罪條律嚴戒民自知禁焉者)。】

「　朝諸太極」


【(天子端旒恭巳垂拱
臨朝行三揖之風序九賔之禮百神廌祉万象垂休是居太極之殿也)。】

「　制斷明堂」


【(明堂之制四達九窓受諸侯之茅土立宗祀之規繩者也)。】

「　山林蓊欝」



【(今平和之代四溟不溢五岳重登有偃盖之松若離披之樹或三公而受軄或大夫以為封是則蓊
欝茂盛也)。】

「　谷嚮投荒」


【(溪之溪曰谷聲之聲曰嚮皆虛無影嚮之象也世有虛志
影嚮之軰必投之於荒外放之於嶺表不可居仁壽之域處禮義之鄉者)。】
御制蓮華心輪廻文偈頌卷第二十四


