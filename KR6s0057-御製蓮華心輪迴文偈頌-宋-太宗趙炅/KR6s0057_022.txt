










御製蓮華心輪迴文偈頌卷第二十二　富


「　起習方便」


【(起者興也習者囙也如來因起身語意三方便教化眾生現形
六道是身方便說小乘九部法是語方便巧演三乘是意方便故曰起習方便)。】

「　化導無垠」


【(化導者勸誘也無垠者無邊義佛宣言教化導羣生不唯於此界他方抑
亦向四生九有俱霑利益名曰化導無垠)。】

「　明歸宗旨」


【(明則顯也歸則趣也
宗旨者妙法蓮華宗旨也法華以一乘為宗盖會大小之乘歸於中道是一乘也故云明歸宗旨也)。】


「　述作通神」


【(述者著也作者為也以如來言教理稱法界凡夫二乘豈可測
量諸菩薩或著論以研窮或造踈而演賛莫不運其神思通於佛心是以今古聖賢揩而不易
者也)。】

「　隨機諷誦」


【(隨者順也機者冝也佛以一音說法眾生隨類悟修
見諦則諷誦在心悟理則授持不捨機冝赴感法應病施遠為成佛之因近作人天之福名曰
隨機諷誦)。】

「　殊勝上因」


【(無上之囙甚為殊勝歷三祇之大劫涉五位之
修行專心運断惑之功每地證真如之理方成妙覺由仗殊因直至菩提始彰果号名曰殊勝
上囙)。】

「　始於戒㝎」


【(始者初也於者語助也戒遮外𢙣㝎止內心進向修行首
依戒㝎又戒喻於足將履聖道遠趣菩提湏全戒足故曰始於戒定)。】

「　名契俱真」



【(名者詮表之稱契者符合之義性相雖異理體非殊若悟理識名則會融法界)。】

「　應根本故」


【(應根設化導利多方初指於七喻五乘次示於五草二木令其悟本盡遣了心依法修真證無上
覺名曰應根本故)。】

「　常正法輪」


【(常開妙智正破邪徒法輪二轉於大千陳郍領解
勝義廣談於沙界善現了空盡摧破於煩籠致應根而出離故曰常正法輪)。】

「　微言立教」


【(微言者即如來一大時教也性相具顯理智俱明一偈一言盡皆微妙立之垂訓三世同風
故云微言立教也)。】

「　和煦陽春」


【(和煦者天道至仁也陽春者發生之令也至於
蜫螟之細蘋藻之微盡承和煦之恩各遂發生之性亦如諸佛觀眾生根熟說法利之令善種芽生
結於聖果也)。】

「　疑惑未斷」


【(疑執未除使永沉於業海迷心尚有奈長役於
邪心孜孜恒在於夢中兀兀未能於解脫無明盖蔽猶𤡸在心故曰疑惑未断)。】

「　似蟻環循」




【(躭五塵境迷六慾因生死出而波騰烏兔傾而箭急如輪運動似蟻循環喻三界之往來況六
道之去住佛垂悲智救拔有情指示三車令出火宅名曰似蟻環循)。】

「　依憑敘事」



【(依憑者所據也敘事者演於事理也今所著頌並依妙法蓮華中道之教以性以相乃果
乃囙並條䟽發明演之垂化者)。】

「　不染六塵」


【(染者污也著也六塵者色聲香
味觸法也如來說法令群生悟六塵無性不生計執離諸染著漸證聖道故曰不染六塵)。】


「　瞽者書字」


【(瞽者業障深重[(厂@((既-旡)-日+口))*頁]視實難在運筆以揮毫㝎不成字遇佛
力而救度方應願心所以瞽者能明隨其業而書字啞者能語逐其化而方言書字伸宣信佛力矣
名曰瞽者書字)。】

「　跛者負薪」


【(跛者躄病也若人躄足步履尚難豈況負重
往來擔薪去住實為未可承如來悲願誓為良醫令跛者以能行使聾者以能聽多方救拔盡使
遭逢各遂夙心俱蒙佛祐名曰跛者負薪也)。】

「　般若等智」


【(般若者梵語也
華言智慧般若有五一實相二觀照三文字四眷屬五境界也等智者結上之詞也)。】

「　彼岸之津」


【(彼岸之津者是三乘聖人達證之所在凡夫位居五欲十纏煩惱眾苦沉溺之津無由
出離若是遇佛正法入方便門捨𢙣修善從因及果迨至成佛是達彼岸之津也)。】

「　修隱密相」


【(夫修真道隱密朁通先持心戒以為尊內藏靜節後起身語而稟正外儼儀容感招殊異之禎爰
生隱密之相故云修隱密相)。】

「　清淨於身」


【(身口七法發善業而貪慾自除心
意三支崇妙因而性真清淨諒其修因種果報應㝎同諸根既絕於攀緣身相自然而清淨故名
清淨於身)。】

「　怯而無猛」


【(且夫學道出家遠求佛果必湏勇猛精進忍苦利生或
怖萬行以難修或[(厂@((既-旡)-日+口))*頁]三祇而劫遠欲成佛果得不難乎此謂怯而無猛)。】

「　富不憂貧」


【(夫修行之人憂道不憂貧也唯崇道義自富其心不務鈆華用矜時俗所謂富不憂貧也)。】


「　普為轉照」


【(佛具六通大開四智為燭照巨夜於昬衢作舟運迷徒於業海令轉
惡果俱獲善囙履踐如來無上正路名曰普為轉照也)。】

「　金剛寶珍」


【(金剛至珍喻於
真智真智若起開決無明摧破煩惱之山引到旡為之地真如珍寶永富於身名曰金剛寶珍)。】


「　論其所著」


【(論者研窮也著者所執也眾生界分多是執有我人眾生壽者

所以輪迴三界若了此體空即是解脫自能成聖漸趣菩提故云論其所著也)。】

「　懽喜滅嗔」


【(嗔者三不善之一也經云多嗔之人當感惡報又一念之嗔能消眾善懼此囙業改修
懽喜之行以滅之故云懽喜滅嗔者也)。】

「　當審思察」


【(思者三思也察者觀察也夫
人為與動靜當湏三思觀察如惡即遠之善即習之庶亨長善之名可作周身之範故云當審思察也)。】


「　喻主𨒦賔」


【(喻主迎賔者所以觀其禮容進退有度也如法華會上三
變土田八方嚴淨以釋迦為會主也分身諸佛十方而來皆為賔也來既有臥退有所巳故云喻主迎
賔者)。】

「　消磨狹劣」


【(狹者非廣也劣者微弱也二乘之人智慧狹劣道力微弱故佛
喻之為作人雇之令除穢尓後漸廣大志欲趣菩提故中道以旋登乃髻珠而是付故云消磨狹劣)。】


「　煩惱舒伸」


【(煩惱者謂一切有情被八萬四千諸塵勞門煩雜擾𢙉踡跼三界不得
自在若背煩惱趣於聖道即是舒伸也)。】

「　五位修種」


【(五位者一資粮位二加行位三
見道位四修道位五無學位歷五位以薰修經三劫而練行念念断惑門門利生三身果滿而互融八識無漏
而貫涉故名五位修種也)。】

「　三性貞純」


【(三性者善性不善性無記性也調和智惠抑過
見聞不動不搖若秋江而印夜月如松如竹似冬雪而𡑅長空翻明不善之心令悟貞純之性名曰三性貞純
者也)。】

「　量包天地」


【(量者量其大小也包者括也世間以天地覆載無能外也若以一乘理
智稱實而談乃非括天地之量包惣太虛之體故法華䟽云揚一實而包惣太虛)。】

「　覆燾沉淪」


【(覆燾者佛心之廣覆也沉淪者沒於眾苦之海也且佛以慈悲喜捨四無量心誘攝
眾生令離愛染出於苦海也是云覆燾沉淪也)。】

「　非多演釋」


【(演者敷也釋者解也
且以如來法藏似海淵深或將林葉以喻多或促劫時而為少諸佛方便盡就機冝令略指於一經用垂
訓於千古故云非多演釋)。】

「　濟拔群民」


【(諸佛垂教意濟勞生懷十信而便可證
真蘊五常而長行忠孝四海復淳元之道大千歸信化之心濟拔眾生永出苦海名曰濟拔群民)。】

「　斯遣妄執」


【(斯由此也遣者除也妄為虛妄執為情執以眾生不知法性妄計我人既封執
於冤親是長淪於憎愛將令遣釋故垂教焉者)。】

「　讚施平均」


【(讚者讚其德也
施者施以珍華平均者等也唯佛也讚美不喜毀辱不嗔施不施而愛同是與非而普攝故云讚施平均也)。】
御製蓮華心輪迴文偈頌卷第二十二


