










御製蓮華心輪廻文偈頌卷第二十一　富


「　人天法界」


【(人者三才竝起五運同興稟氣元真故名曰人居其四州壽命身量悉皆不等
名曰人道言四州者東勝身州南贍部州西牛貨州北俱盧州皆人所居處也言天者身光皎潔相皃希奇隨
其所思皆自然有故名天道一言於天三界之內惣有二十八天一欲界有其六天初四天王天居湏彌山半腹二忉
利天居湏彌山頂頂有四峯每峯八天共三十二天帝釋居中共成三十三天矣三夜摩天四兜率天五化樂天六他化自
在天皆是空居欲界所繫也二色界天共有十八初禪三天二禪三天三禪三天四禪九天名色界天也三無色界有四
天空無邊處天識無邊處天無所有處天非想非非想天名無色界四天也通前三界共成二十八天名曰天
道也法界者法通有為無為今言法者有為法也言界者性也真如能與有為法而作實性故名法界也華嚴
經中有四種法界一者理法界法身土也二者事法界報身佛土也三者理事無礙法界者法報二身㸦融貫也四者事
事無礙法界者即報身悲智流出化身隨類隨緣顯化無礙名曰法界惣人天之修證顯法界之理深包括无窮
名曰人天法界)。】

「　善因惡緣」


【(善因者身三口四意三此十善法動發身思先修有作之殊因人
天果報後發無邊之行願佛道資粮名曰善因也惡緣者身三口四意三此十惡法纏縛有情盖發不善之資持永沉
苦海致使惡緣而相助長處三途迷執為因受茲苦報名曰惡緣通因通緣各具十種隨其修種報應不同名善因惡
緣也)。】

「　聡明智廣」


【(聰者聞也察也明者達也智廣者無邊義也具天耳智通徧周法界大小之聲
無不聞也具天眼智通徧觀法界若大若小無不皆見諸佛菩薩具此二通聞他方說法之聲一如耳畔見大千世界之境
還似掌中開斯利作其意深廣离婁師曠未足比焉故名聡明智廣)。】

「　彼我相纏」


【(一切有情
具彼我執惡見煩惱無始相纏不了自心起惑造業致沉淪於五趣使受苦於三途迷境迷心名曰彼我相纏)。】

「　槯魔眾苦」


【(魔謂四魔苦謂八苦摧者破也佛運神通摧四魔於金剛座上法開良藥指八苦於火宅窟中引
之以三車導之以七喻故曰摧魔眾苦)。】

「　唯識自然」


【(諸佛菩薩慈悲出興廣為眾生談唯識教
唯遮境有執有者喪其真識簡心空滯空者乖其實所以晦斯空有長溺二邊悟彼有空高履中道指教群品
悟識自然歷五位以修行經三劫而断惑無漏智起摧伏眾魔我見苦因自茲永息故曰唯識自然)。】

「　覺他圓滿」


【(自覺簡異凡夫覺他簡其二乘覺行圓滿簡於菩薩佛具三覺圓滿四智周通垂形六道之中說法於
十方世界種種方便門門度生令證菩提出生死岸名曰覺他圓滿)。】

「　空寂大千」


【(空寂者真

空寂靜真理凝然法界包容大覺所證也大千者大化身佛所化境也佛起悲智示現大身正為加
行位之賢能傍接資粮地之菩薩普使證悟三界唯心名曰空寂大千)。】

「　慈悲攝受」


【(慈能與樂與十地菩薩說無礙辨才證其甚深自在法樂也悲能拔苦現三種身隨物隨心現身
現相開十方便救拔三途攝受有情同歸妙道名曰慈悲攝受矣)。】

「　勝道存焉」


【(勝謂殊勝
道謂要道即世尊所說三乘要道於正像未法中流傳不断利益含生名曰勝道存焉者)。】

「　精窮妙行」


【(精謂精粹窮謂研窮妙行即六度万行也万行齊運六度俱行精粹研窮誓求大果名曰精窮妙行)。】


「　取捨周旋」


【(取善捨惡取三乘之聖果真理如如捨六道之輪迴煩惱碌碌福智雙具二利
齊彰名曰取捨周旋)。】

「　愛河湏渡」


【(愛河者愛即貪愛煩惱也漂溺有情往來不息
名曰愛河也湏渡者湏者要也渡者濟也要乘六度之舟航濟渡四生之含識運到彼岸永出愛津名曰愛河湏渡)。】


「　淤泥生蓮」


【(淤泥喻於煩惱生蓮喻於真如真如雖在煩惱之中其性本淨蓮花生淤
泥之內其體潔貞故云淤泥生蓮也)。】

「　來而復往」


【(來者佛觀眾生根熟示生王宮受樂
出家苦行成佛談四諦於鹿苑演三乘於靈山種種利生名曰來也往者眾生緣盡晦影跋提毫光絕照
於四方教法大流於沙界同日月循往似江海澒流名曰來而復徃矣)。】

「　運有推遷」



【(垂利他心設無漏教般載群品遷入佛門依稟修行定成佛道如天地之覆載似寒暑之運遷各得其冝
名曰運有推遷)。】

「　邪見強執」


【(愚情謬解執有執無堅著在心迷妄不捨故使九十六種異
見捍目強生八萬四千塵勞狂花乱起如輪汲井高下㸦為名曰邪見強執也)。】

「　得意忘筌」



【(真理難究假言詮而方顯言詮既顯故得意而忘言如捕兔魚筌[(ㄇ@(企-止))/弟]俱弃故名得意忘筌)。】

「　三乘解脫」


【(三乘即聲聞乘緣覺乘菩薩乘聲聞乘即猒離生死見四諦歸真緣覺乘即窮十二
囙緣觀空悟道菩薩乘即同塵不染悲濟生靈妙啟慈雲巧開方便俱修勝行各證真如名曰三乘解脫)。】


「　一悟彌堅」


【(真理一悟煩惱便除化利彌堅永不退轉故名一悟彌堅)。】

「　恒沙劫[婁*殳]」


【(恒沙者恒河沙也其沙細如塵也劫者數也有增劫減劫大劫小劫今將恒沙比於劫[婁*殳]即是大
劫也將劫比佛化門甚廣利益無邊盡恒沙之名言談劫[婁*殳]而不盡名恒沙劫[婁*殳])。】

「　救度無邊」


【(佛在囙中具四大願一無邊眾生誓願度佛誓既大化心亦深頭頭生救拔之心門門開方便

之路他方此界天上人間揮智釰以降魔化眾生而無盡名曰救度無邊)。】

「　襃掦難盡」


【(佛之相好經刧讚而不窮法之深也卒宣揚而難盡妙之又妙玄之又玄故曰襃揚難盡)。】

「　喻出幽玄」


【(衣珠髻寶之喻譬於大乘火宅蓮華之文顯於真理甚深妙法至極幽玄若非
譬喻以顯明真理無由而會解故曰喻出幽玄也)。】

「　甚深之法」


【(理智二法其義甚
深蓮經三請以方宣楞嚴五囙而演暢俱詮祕奧盡顯理深非諸世間喻所喻故名曰甚深之法)。】

「　福業平宣」


【(人天之報名福三途之苦名業佛開平等之心一一隨根而說故曰福業平宣)。】


「　經閞奧義」


【(經者常法攝貫也常則道軌百王法乃德摸千葉攝即集斯妙理貫
又御彼庸生庶令畢離苦津終登覺岸開者鍵也經含眾法之閞鍵括奧義而俱包故云經開奧義)。】


「　如水流泉」


【(水出於源法出於理泉出水而无盡法生理而莫窮將法竝泉其義深
廣如緣具五義一湧泉義二貫花義三出生義四顯示義五刊定義五義之中流泉是第一勇泉
義故曰如水流泉也)。】

「　聲聞菩薩」


【(聲聞即小乘也證生空理聞聲悟道名曰
聲聞菩薩即大乘也上求菩提下度有情廣利羣生名曰聲聞菩薩者)。】

「　䪺解唯賢」



【(䪺悟妙理會解佛心遠則入十地之中近則趣三賢之內名曰䪺解唯賢)。】

「　知其佛土」


【(小化身所
現佛土唯地前菩薩二乘凡夫得知他受用佛土唯十地菩薩乃能知之佛運神通變現淨土隨根隨見各
有不同說法之音亦皆如是故曰知其佛土)。】

「　性識功全」


【(三祇行滿六度功圓四智融明
八識无漏盡真如之實際惣法界之虛通理事和平性相等顯名曰性識功全)。】

「　分明遍照」


【(無漏根本智證真後得智達俗真俗雙照體相㸦融鑒察物情無不顯煥名曰分明遍照)。】


「　諦信心虔」


【(諦者實也信者淨也具深淨意懷虔信心遠為成佛之因近感
人天之果信徒心起虔在思生信喻水清珠能清濁水故名曰諦信心虔)。】

「　因從果證」



【(行五戒因感人中果持八戒囙感天中果行萬行囙證菩提果隨其能種之囙各獲所感之果名曰囙從果證)。】


「　儼雅八埏」


【(我佛自兜率天來迦維國當鬼宿以合度託王宮以示生說法利
人普皆平等而況八宏肅靜四海晏清老者恱而少者謌咸居有道寒者衣而飢者食共樂無
為日月星辰皆搖瑞彩禽魚草不盡帶新恩故曰儼雅八埏)。】

「　觀時願重」




【(諦觀大覺廣啟法門或運通以投機或當病而逗藥咸令悟解各獲清涼爭不注意如來
翹心發願)。】

「　禮懺於先」


【(欲求菩提先懺前𠍴下踰生死之流高陟菩提之岸)。】


「　貫諸真體」


【(耳聞淨教兼潤諸根從三惠以俱明貫一真之法性)。】

「　興問齊肩」


【(西天東上教法流行接足傳燈學法問道盡悟佛理名曰齊肩又況
我后大崇文教以孝治天下也目行忍孝民稟五常見賢思齊雲從風偃名曰興問齊肩)。】
御製蓮華心輪迴文偈頌卷第二十一

甲辰歲高麗國大藏都監奉
𠡠彫造


