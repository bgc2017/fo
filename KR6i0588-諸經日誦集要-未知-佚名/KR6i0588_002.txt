










諸經日誦集要卷中

佛說四十二章經
後漢迦葉摩騰同竺法蘭譯

爾時世尊既成道巳。作是思惟。離欲寂靜是
最為勝。住大禪定降諸魔道。今轉法輪。度眾
生於鹿野苑中。為憍陳如等五人。轉四諦法
輪而證道果。時復有比丘所說諸疑。陳佛進
止世尊教詔一一開悟。合掌敬諾而順尊敕。
爾時世尊。為說真經四十二章。

佛言。辭親出家為道。識心達本。解無為法名
曰沙門。常行二百五十戒。為四真道行。進志
清淨。成阿羅漢。佛言阿羅漢者。能飛行變化。
住壽命。動天地。次為阿那含。阿那含者。壽終
魂靈上十九天。於彼得阿羅漢。次為斯陀含。
斯陀含者。一上一還即得阿羅漢。次為須陀
洹。須陀洹者。七死七生。便得阿羅漢。愛欲斷
者。譬如四支斷不復用之。

佛言。出家沙門者。斷欲去愛。識自心源。達佛
深理。悟佛無為。內無所得。外無所求。心不繫
道亦不結業。無念無作。無修無證。不歷諸位。
而自崇最名之為道。

佛言。剃除鬚髮而為沙門。受佛法者。去世資
財乞求取足。日中一食樹下一宿。慎不再矣。
使人愚蔽者。愛與欲也。


佛言。眾生以十事為善。亦以十事為惡。何者
為十。身三口四意三身三者。殺盜婬。口四者。
兩舌惡罵妄言綺語。意三者。嫉恚癡不信三
尊。以邪為真。優婆塞行五事不懈退。至十事
必得道者。

佛言。人有眾過。而不自悔。頓止其心。罪來歸
身。猶水歸海。自成深廣。何能免離。有惡知非
改過得善。罪日消滅。後會得道也。

佛言。人愚以吾為不善。吾以四等慈護濟之。
重以惡來者。吾重以善往。福德之氣常在此
也。害氣重殃。反在於彼。有愚人聞佛道守大
仁慈。以惡來。以善往。故來罵佛。佛嘿然不答。
愍之癡冥狂愚使然。罵止問曰。子以禮從人。
其人不納。實理如之乎。曰。持歸。今子罵我。我
亦不納。子自持歸。禍子身矣。猶響應聲。影之
追形。終無免離。慎為惡也。

佛言。惡人害賢者。猶仰天而唾。唾不污天。還
污巳身。逆風坌人。塵不污彼。還坌於身。賢者
不可毀。禍必滅巳也。

佛言。夫人為道。務博愛博哀施。德莫大施。守
志奉道。其福甚大。睹人施道。助之歡喜。亦得
福報。質曰。彼福不當減乎。佛言。猶如炬火。數
千百人。各以炬來取其火去熟食除冥。彼火
如故。福亦如之。


佛言。飯凡人百。不如飯一善人。飯善人千。不
如飯持五戒者一人。飯持五戒者萬人。不如
飯一須陀洹。飯須陀洹百萬。不如飯一斯陀
含。飯斯陀含千萬。不如飯一阿那含。飯阿那
含一億。不如飯一阿羅漢。飯阿羅漢十億。不
如飯辟支佛一人。飯辟支佛百億。不如飯一
佛學。願求佛欲濟眾生也。飯善人福最深重。
凡人事天地鬼神不如孝其二親。二親最神
也。

佛言。天下有二十難。貧窮布施難。豪貴學道
難。判命不死難。得睹佛經難。生值佛世難。忍
色離欲難。見好不求難。有勢不臨難。被辱不
瞋難。觸事無心難。廣學博究難。不輕未學難。
除滅我慢難。會善知識難。見性學道難。對境
不動難。善解方便難。隨化度人難。心行平等
難。不說是非難。

有沙門問佛。以何緣得道。奈何知宿命。佛言。
道無形相。知之無益。要當守志行。譬如磨鏡
垢去明存。即自見形。斷欲守空即見道真。知
宿命矣。

佛言。何者為善。惟行道善。何者最大。志與道
合大。何者多力。忍辱最健。忍者無惡。必為人
尊。何者最明。心垢除惡行滅。內清淨無瑕。未
有天地。逮於今日。十方所有未嘗不見。得無

不知。無不見。無不聞。得一切智。可謂明乎。

佛言。人懷愛欲不見道者。譬如濁水以五彩
投其中。致力攪之。眾人共臨水上。無能睹其
影。愛欲交錯心中為濁。故不見道。若人漸解
懺悔。來近知識。水澄穢除。清淨無垢。即自見
形。猛火著釜下中水踊躍。以布覆上。眾生照
臨。亦無睹其影者。心中本有三毒涌沸在內
五蓋覆外。終不見道。惡人垢盡。乃知魂靈所
從來。生死所趣向諸佛國土道德所在耳。

佛言。夫為道者。譬如持炬火入冥室中。其冥
即滅。而明猶存學道見諦。愚癡都滅無不明
矣。

佛言。吾何念。念道。吾何行。行道。吾何言。言道
吾念諦道。不忘須臾也。

佛言。睹天地。念非常。睹山川。念非常。睹萬物
形體豐熾念非常。執心如此得道疾矣。

佛言。一日行。常念道行道。遂得性根。其福無
量。

佛言。熟自念身中四大名自有名。都為無吾
我者。寄生亦不久。其事如幻耳。

佛言。人隨情欲求華名。譬如燒香。眾人聞其
香。然香以薰自燒。愚者貪流俗之名譽。不守
道真。華名危巳之禍。其悔在後時。

佛言。財色之於人譬如小兒貪刀刃之蜜。甜

不足一食之美。然有截舌之患也。

佛言。人繫於妻子寶宅之患。甚於牢獄桎梏
榔檔牢獄有原赦。妻子情欲雖有虎口之禍
巳。猶甘心投焉。其罪無赦。

佛言。愛欲莫甚於色。色之為欲其大無外。賴
有一矣。假其二同。普天之民無能為道者。

佛言。愛欲之於人。猶執炬火逆風而行。愚者
不釋炬。必有燒手之患。貪婬恚怒愚癡之毒
處在人身。不早以道除斯禍者。必有危殃。猶
愚貪執炬自燒其手也。

時有天神獻玉女於佛。欲以試佛意。觀佛道。

佛言。革囊眾穢爾來何為以可誑俗。難動六
通。去吾不用爾。天神愈敬佛。因問道意。佛為
解釋。即得須陀洹。

佛言。夫為道者。猶木在水尋流而行。不左觸
岸。亦不右觸岸不為人所取。不為鬼神所遮。
不為洄流所住。亦不腐敗。吾保其入海矣。人
為道。不為情欲所惑。不為眾邪所誑。精進無
疑。吾保其得道矣。

佛告沙門。慎無信汝意。汝意終不可信。慎無
與色會。與色會即禍生。得阿羅漢道。乃可信
汝意耳。

佛告諸沙門。慎無視女人。若見無見。慎無與
言。若與言者。敕心正行。曰。吾為沙門處於濁

世。當如蓮華不為泥所污。老者以為母長者
以為姊。少者如妹。幼者如女。敬之以禮意殊
當諦惟。觀自頭至足。自視內。彼身何有。惟盛
惡露諸不淨種。以釋其意。

佛言。人為道。去情欲。當如草見大火。來巳劫。
道人見愛欲。必當遠之。

佛言。人有患婬情不止。踞斧刃上以自除其
陰。佛謂之曰。若使斷陰不如斷心。心為功曹。
若止功曹。從者都息。邪心不止。斷陰何益。斯
須即死。佛言世俗倒見。如斯癡人。

有婬童女與彼男誓。至期不來而自悔曰。欲
吾知爾本。意以思想生。吾不思想爾。即爾而
不生。佛行道聞之。謂沙門曰。記之。此迦葉佛
偈。流在俗間。

佛言。人從愛欲生憂。從憂生畏。無愛。即無憂。
不愛即無畏。

佛言。人為道。譬如一人與萬人戰。披甲操兵
出門欲戰意怯膽弱。乃自退走。或半道還或
格鬥而死。或得大勝。還國高遷。夫人能牢持
其心。精銳進行。不惑於流俗。狂愚之言者。欲
滅惡盡。必得道矣。

有沙門夜誦經。其聲悲緊。欲悔思返。佛呼沙
門問之。汝處於家。將何修為。對曰。恒彈琴。佛
言。絃緩何如。曰。不鳴矣。絃急何如。曰。聲絕矣。

急緩得中何如。曰。諸音普調。佛告沙門。學道
猶然。執心調適。道可得矣。

佛言。夫人為道。猶所鍜鐵漸深乘(宋真宗注云當作盡
字)去垢。成器必好。學道以漸深去心垢。精進
就道。暴即身疲。身疲即意惱意。惱即行退行
退即成罪。

佛言。人為道亦苦。不為道亦苦。惟人自生至
老。自老至病。自病至死。其苦無量。心惱積罪。
生死不息其苦難說。

佛言。夫人離三惡道。得為人難。既得為人。去
女即男難。既得為男。六情完具難。六情巳具。
生中國難。既處中國。值奉佛道難。既奉佛道
值有道之君難。既值有道之君。生菩薩家難。
既生菩薩家。以心信三尊值佛世難。

佛問諸沙門。人命在幾間。對曰。在數日間。佛
言子未能為道。復問一沙門。人命在幾間。對
曰。在飯食間。去。子未能為道。復問一沙門。人
命在幾間。對曰。呼吸之間。佛言。善哉。子可謂
為道者矣。

佛言。弟子去離吾數千里。意念吾戒。必得道
若在吾側。意在邪。終不得道。其實在行。近而
不行。何益萬分耶。

佛言。人為道猶若食蜜。中邊皆甜。吾經亦爾。
其義皆快行者得道矣。


佛言。人為道。能拔愛欲之根譬如摘懸珠。一
一摘之。會有盡時。惡盡得道也。

佛言。諸沙門行道。當如牛負行深泥中。疲極
不敢左右顧趣。欲離泥以自蘇息。沙門視情
欲甚於彼泥。直心念道。可免眾苦。

佛言。吾視五侯之位。如塵隙。視金玉之寶。如
瓦礫。視紈素之服。如敝帛。視大千世界。如一
訶子。視四耨水。如塗足油。視方便門。如筏寶
聚。視無上乘。如夢金帛。視求佛道。如眼前華。
視求禪定。如須彌柱。視求涅槃。如晝夜寤。視
倒正者。如六龍舞。視平等者。如一真地。視興
化者。如四時木。

諸大比丘聞佛所說歡喜奉行。



佛說四十二章經(終)










佛遺教經
姚秦三藏法師鳩摩羅什奉詔譯

釋迦牟尼佛。初轉法輪。度阿若憍陳如。最後
說法。度須跋陀羅。所應度者。皆巳度訖。於娑
羅雙樹間將入涅槃。是時中夜寂然無聲。為
諸弟子略說法要。汝等比丘於我滅後。當尊
重珍敬波羅提木叉。如闇遇明。貧人得寶。當
知此則是汝等大師。若我住世。無異此也。持
淨戒者。不得販賣貿易。安置田宅。畜養人民
奴婢。畜生。一切種植。及諸財寶皆當遠離。如
避火坑。不得斬伐草木。墾土掘地。合和湯藥。
占相吉凶。仰觀星宿。推步盈虛。曆數筭計。皆
所不應。節身時食。清淨自活。不得參預世事。
通致使命。咒術仙藥。結好貴人。親厚媟慢。皆
不應作。當自端心正念求度。不得包藏瑕疵。
顯異惑眾。於四供養。知量知足。趣得供事不
應畜積。此則略說持戒之相。戒是正順解脫
之本。故名波羅提木叉。因依此戒得生諸禪
定。及滅苦智慧。是故比丘當持淨戒。勿令毀
缺。若人能持淨戒。是則能有善法。若無淨戒。
諸善功德皆不得生。是以當知戒為第一。安
隱功德住處。汝等比丘巳能住戒。當制五根。
勿令放逸入於五欲譬如牧牛之人。執杖視
之。不令縱逸犯人苗稼。若縱五根。非唯五欲

將無涯畔不可制也。亦如惡馬不以轡制將
當牽人墜於坑埳。如被劫害。苦止一世五根
賊禍。殃及累世。為害甚重。不可不慎。是故智
者制而不隨。持之如賊。不令縱逸。假令縱之。
皆亦不久見其磨滅。此五根者。心為其主。是
汝故等當好制心。心之可畏。甚於毒蛇惡獸
怨賊。大火越逸。未足喻也。譬如有人手執蜜
器。動轉輕躁但觀於蜜。不見深坑譬如狂象
無鉤。猿猴得樹。騰躍踔躑。難可禁制。當急挫
之無令放逸。縱此心者喪人善事。制之一處。
無事不辦。是故比丘當勤精進。折伏汝心。汝
等比丘受諸飲食。當如服藥。於好於惡。勿生
增減。趣得支身以除飢渴。如蜂採花。但取其
味。不損色香。比丘亦爾。受人供養。趣自除惱。
無得多求壞其善心。譬如智者籌。量牛力所
堪多少。不令過。分以竭其力。汝等比丘。晝則
勤心修習善法。無令失時。初夜後夜亦勿有
廢。中夜誦經以自消息。無以睡眠因緣令。一
生空過。無所得也。當念無常之火燒諸世間。
早求自度。勿睡眠也。諸煩惱賊常伺殺人。甚
於怨家。安可睡眠不自警悟。煩惱毒蛇睡在
汝心。譬如黑蚖在汝室睡。當以持戒之鉤早
併除之。睡蛇既出。乃可安眠。不出而眠。是無
慚人。慚恥之服。於諸莊嚴最為第一。慚如鐵

鉤。能制人非法。是故比丘常當慚恥無得暫
替。若離慚恥。則失諸功德。有愧之人。則有善
法。若無愧者。與諸禽獸無相異也。汝等比丘
若有人來。節節支解。當自攝心。無令瞋恨。亦
當護口。勿出惡言。若縱恚心。則自妨道失功
德利。忍之為德。持戒苦。行所不能及。能行忍
者。乃可名為有力大人。若其不能歡喜忍受
惡罵之毒。如飲甘露者。不名入道智慧人也。
所以者何。瞋恚之害。則破諸善法。壞好名聞。
今世後世人不喜見。當知瞋心甚於猛火。常
當防護。勿令得入。劫功德賊。無過瞋恚。白衣
受欲。非行道人。無法自制。瞋猶可恕。出家行
道無欲之人。而懷瞋恚。甚不可也。譬如清冷
雲中霹靂起火。非所應也。汝等比丘。當自摩
頭以捨飾好。著壞色衣。執持應器。以乞自活。
自見如是。若起憍慢。當疾滅之。增長憍慢尚
非世俗白衣所宜。何況出家入道之人。為解
脫故。自降其身而行乞耶。汝等比丘。諂曲之
心。與道相違。是故宜應質直其心。當知諂曲。
但為欺誑。入道之人則無是處。是故汝等。宜
應端心。以質直為本。汝等比丘。當知多欲之
人。多求利故。苦惱亦多。少欲之人。無求無欲
則無此患。直爾少欲。尚應修習。何況少欲。能
生諸功德。少欲之人。則無諂曲。以求人意。亦

復不為諸根。所牽行少欲者。心則坦然無所
憂畏觸事有餘。常無不足。有少欲者則有涅
槃。是名少欲。汝等比丘。若欲脫諸苦惱。當觀
知足。知足之法。即是富樂。安隱之處。知足之
人。雖臥地上。猶為安樂不知足者。雖處天堂。
亦不稱意。不知足者。雖富而貧。知足之人。雖
貧而富。不知足者。常為五欲所牽為知足者
之所憐愍。是名知足。汝等比丘。欲求寂靜無
為安樂。當離憒鬧。獨處閒居。靜處之人。帝釋
諸天所共敬重。是故當捨巳眾他眾。空閒獨
處。思滅苦本。若樂眾者則受眾惱。譬如大樹
眾鳥集之。則有枯折之患。世間縛著。沒於眾
苦。譬如老象溺泥不能自出。是名遠離。汝等
比丘。若勤精進。則事無難者。是故汝等。當勤
精進。譬如小水常流。則能穿石。若行者之心
數數懈廢。譬如鑽火未熱而息。雖欲得火。火
難可得。是名精進。汝等比丘。求善知識。求善
護助。無如不忘念。若有不忘念者。諸煩惱賊
則不能入。是故汝等常當攝念在心。若失念
者。則失諸功德。若念力堅強。雖入五欲賊中
不為所害。譬如著鎧入陣。則無所畏。是名不
忘念。汝等比丘若攝心者。心則在定。心在定
故。能知世間生滅法相。是故汝等常當精進
修習諸定。若得定者。心則不散。譬如惜水之

家。善治隄塘。行者亦爾。為智慧水故。善修禪
定令不漏失。是名為定。汝等比丘。若有智慧。
則無貪著。常自省察不令有失。是則於我法
中能得解脫。若不爾者。既非道人。又非白衣。
無所名也。實智慧者。則是度老病死海堅牢
船也。亦是無明黑暗大明燈也。一切病者之
良藥也。伐煩惱樹之利斧也。是故汝等當以
聞思修慧而自增益。若人有智慧之照。雖是
肉眼而是明見人也。是為智慧。汝等比丘。若
種種戲論。其心則亂。雖復出家。猶未得脫。是
故比丘。當急捨離亂心戲論。若汝欲得寂滅
樂者。唯當善滅戲論之患。是名不戲論汝等
比丘。於諸功德。常當一心捨諸放逸如離怨
賊。大悲世尊所說利益皆巳究竟。汝等但當
勤而行之。若於山間。若空澤中。若在樹下閒
處靜室。念所受法。勿令忘失。常當自勉精進
修之。無為空死。後致有悔。我如良醫知病說
藥。服與不服。非醫咎也。又如善導。導人善道。
聞之不行。非導過也。汝等若於苦等四諦有
所疑者。可疾問之。無得懷疑不求決也。爾時
世尊。如是三唱。人無問者。所以者何。眾無疑
故。時阿㝹樓馱觀察眾心。而白佛言。世尊。月
可令熱。日可令冷。佛說四諦。不可令異。佛說
苦諦。實苦不可令樂。集真是因。更無異因。苦

若滅者。即是因滅。因滅故果滅。滅苦之道。實
是真道。更無餘道。世尊是諸比丘。於四諦中。
決定無疑。於此眾中。所作未辯者。見佛滅度
當有悲感。若有初入法者。聞佛所說。即皆得
度。譬如夜見電光。即得見道。若所作巳辦。巳
度苦海者。但作是念。世尊滅度一何疾哉阿
㝹樓馱雖說此語。眾中皆悉了達四聖諦義。
世尊欲令此諸大眾。皆得堅固。以大悲心復
為眾說。汝等比丘。勿懷悲惱。若我住世一劫。
會亦當滅。會而不離。終不可得。自利利人。法
皆具足。若我久住。更無所益。應可度者。若天
上人間皆悉巳度。其未度者。皆亦巳作得度
因緣。自今巳後。我諸弟子。展轉行之。則是如
來法身常在。而不滅也。是故當知世皆無常。
會必有離。勿懷憂惱。世相如是。當勤精進。早
求解脫。以智慧明。滅諸癡暗。世實危脆。無牢
強者。我今得滅如除惡病。此是應捨。罪惡之
物。假名為身。沒在老病生死。大海何有智者。
得除滅之。如殺怨賊而不歡喜。汝等比丘。常
當一心勤求出道。一切世間動不動法。皆是
敗壞不安之相。汝等且止。勿得復語。時將欲
過。我欲滅度。是我最後之所教誨。


佛遺教經(終)


八大人覺經
後漢沙門安世高譯

為佛弟子。常於晝夜至心誦念八大人覺。第
一覺悟世間無常。國土危脆。四大苦空。五陰
無我。生滅變異。虛偽無主。是心惡源。形為罪
藪。如是觀察。漸離生死。第二覺。知多欲為苦。
生死疲勞。從貪欲起。少欲無為身心自在。第
三覺知心無猒足。惟得多求。增長罪惡。菩薩
不爾。常念知足。安貧守道。惟慧是業。第四覺。
知懈怠墜落。常行精進破煩惱惡。摧伏四魔。
出陰界獄。第五覺悟愚癡生死菩薩常念廣
學多聞。增長智慧。成就辯才。教化一切。悉以
大樂。第六覺知貧苦多怨橫結惡緣。菩薩布
施等念怨親。不念舊惡。不憎惡人。第七覺悟。
五欲過患。雖為俗人。不染世樂。常念三衣瓦
缽法器。志願出家。守道清白。梵行高遠。慈悲
一切。第八覺知生死熾然。苦惱無量。發大乘
心普濟一切。願代眾生受無量苦。令諸眾生。
畢竟大樂。如此八事。乃是諸佛菩薩大人之
所覺悟。精進行道。慈悲修慧。乘法身船。至涅
槃岸復還生死。度脫眾生。以前八事開導一
切。令諸眾生覺生死苦。捨離五欲修心聖道。
若佛弟子誦此八事。於念念中滅無量罪進
趣菩提速登正覺永斷生死。常住快樂。


八大人覺經(終)








大方廣佛華嚴經淨行品

爾時智首菩薩問文殊師利菩薩言佛子菩
薩云何得無過失身語意業。云何得不害身
語意業。云何得不可毀身語意業。云何得不
可壞身語意業。云何得不退轉身語意業。云
何得不可動身語意業。云何得殊勝身語意
業。云何得清淨身語意業。云何得無染身語
意業。云何得智為先導身語意業。云何得生
處具足種族具足。家具足。色具足。相具足。念
具足。慧具足。行具足。無畏具足。覺悟具足。云
何得勝慧。第一慧。最上慧。最勝慧。無量慧。無
數慧。不思議慧。無與等慧。不可量慧。不可說
慧。云何得因力。欲力。方便力。緣力。所緣力。根
力。觀察力。奢摩他力。毘缽舍那力。思惟力。云
何得蘊善巧。界善巧。處善巧。緣起善巧。欲界
善巧。色界善巧。無色界善巧。過去善巧。未來

善巧。現在善巧。云何善修習念覺分。擇法覺
分。精進覺分喜覺分。猗覺分。定覺分。捨覺分。
空。無相。無願。云何得圓滿檀波羅蜜。尸波羅
蜜。羼提波羅蜜。毘梨耶波羅蜜。禪那波羅蜜。
般若波羅蜜。及以圓滿慈悲喜捨。云何得處
非處智力。過未現在業報智力根勝劣智力。
種種界智力。種種解智力。一切至處道智力。
禪解脫三昧染淨智力。宿住念智力。無障礙
天眼智力。斷諸習智力。云何常得天王。龍王。
夜叉王。乾闥婆王。阿修羅王。迦樓羅王。緊那
羅王。摩睺羅伽王。人王。梵王。之所守護。恭敬
供養。云何得與一切眾生為依。為救。為歸。為
趣。為炬。為明。為照。為導。為勝導。為普導。云何
於一切眾生中為第一。為大。為勝。為最勝。為
妙。為極妙。為上。為無上。為無等。為無等等。爾
時文殊師利菩薩。告智首菩薩言。善哉佛子。
汝今為欲多所饒益。多所安隱哀愍世間利
樂天人問如是義佛子。若諸菩薩。善用其心。
則獲一切勝妙功德。於諸佛法。心無所礙。住
去來今。諸佛之道。隨眾生住。恒不捨離。如諸
法相。悉能通達。斷一切惡。具足眾善。當如普
賢。色相第一。一切行願。皆得具足。於一切法。
無不自在。而為眾生。第二導師。佛子。云何用
心。能獲一切勝妙功德。佛子。



「　菩薩在家
　當願眾生
　知家性空
　免其逼迫
　孝事父母
　當願眾生
　善事於佛
　獲養一切
　妻子集會
　當願眾生
　冤親平等
　永離貪著
　若得五欲
　當願眾生
　拔除欲箭
　究竟安隱
　妓樂聚會
　當願眾生
　以法自娛
　了妓非實
　若在宮室
　當願眾生
　入於聖地
　永除穢欲
　著瓔珞時
　當願眾生
　捨諸偽飾
　到真實處
　上昇樓閣
　當願眾生
　昇正法樓
　徹見一切
　若有所施
　當願眾生
　一切能捨
　心無愛著
　眾會聚集
　當願眾生
　捨眾聚法
　成一切智
　若在厄難
　當願眾生
　隨意自在
　所行無礙
　捨居家時
　當願眾生
　出家無礙
　心得解脫
　入僧伽藍
　當願眾生
　演說種種
　無乖諍法
　詣大小師
　當願眾生
　巧事師長
　習行善法
　求請出家
　當願眾生
　得不退法
　心無障礙
　脫去俗服
　當願眾生
　勤修善根
　捨諸罪軛
　剃除鬚髮
　當願眾生
　永離煩惱
　究竟寂滅
　著袈裟衣
　當願眾生
　心無所染
　具大仙道

　正出家時
　當願眾生
　同佛出家
　救護一切
　自歸於佛
　當願眾生
　紹隆佛種
　發無上意
　自歸於法
　當願眾生
　深入經藏
　智慧如海
　自歸於僧
　當願眾生
　統理大眾
　一切無礙
　受學戒時
　當願眾生
　善學於戒
　不作眾惡
　受闍梨教
　當願眾生
　具足威儀
　所行真實
　受和尚教
　當願眾生
　入無生智
　到無依處
　受具足戒
　當願眾生
　具諸方便
　得最勝法
　若入堂宇
　當願眾生
　昇無上堂
　安住不動
　若敷床座
　當願眾生
　開敷善法
　見真實相
　正身端坐
　當願眾生
　坐菩提座
　心無所著
　結跏趺坐
　當願眾生
　善根堅固
　得不動地
　修行於定
　當願眾生
　以定伏心
　究竟無餘
　若修於觀
　當願眾生
　見如實理
　永無乖諍
　捨跏趺坐
　當願眾生
　觀諸行法
　悉歸散滅
　下足住時
　當願眾生
　心得解脫
　安住不動
　若舉於足
　當願眾生
　出生死海
　具眾善法
　著下裙時
　當願眾生
　服諸善根
　具足慚愧

　整衣束帶
　當願眾生
　檢束善根
　不令散失
　若著上衣
　當願眾生
　獲勝善根
　至法彼岸
　著僧伽梨
　當願眾生
　入第一位
　得不動法
　手執楊枝
　當願眾生
　皆得妙法
　究竟清淨
　嚼楊枝時
　當願眾生
　其心調淨
　噬諸煩惱
　大小便時
　當願眾生
　棄貪嗔癡
　蠲除罪法
　事訖就水
　當願眾生
　出世法中
　速疾而往
　洗滌形穢
　當願眾生
　清淨調柔
　畢竟無垢
　以水盥掌
　當願眾生
　得清淨手
　受持佛法
　以水洗面
　當願眾生
　得淨法門
　永無垢染
　手執錫杖
　當願眾生
　設大施會
　示如實道
　執持應器
　當願眾生
　成就法器
　受天人供
　發趾向道
　當願眾生
　趣佛所行
　入無依處
　若在於道
　當願眾生
　能行佛道
　向無餘法
　涉路而去
　當願眾生
　履淨法界
　心無障礙
　見昇高路
　當願眾生
　永出三界
　心無怯弱
　見趣下路
　當願眾生
　其心謙下
　長佛善根
　見斜曲路
　當願眾生
　捨不正道
　永除惡見

　若見直路
　當願眾生
　其心正直
　無諂無誑
　見路多塵
　當願眾生
　遠離塵坌
　獲清淨法
　見路無塵
　當願眾生
　常行大悲
　其心潤澤
　若見險道
　當願眾生
　住正法界
　離諸罪難
　若見眾會
　當願眾生
　說甚深法
　一切和合
　若見大柱
　當願眾生
　離我諍心
　無有忿恨
　若見叢林
　當願眾生
　諸天及人
　所應敬禮
　若見高山
　當願眾生
　善根超出
　無能至頂
　見棘刺樹
　當願眾生
　疾得翦除
　三毒之刺
　見樹葉茂
　當願眾生
　以定解脫
　而為蔭映
　若見華開
　當願眾生
　神通等法
　如華開敷
　若見樹華
　當願眾生
　眾相如華
　具三十二
　若見果實
　當願眾生
　獲最勝法
　證菩提道
　若見大河
　當願眾生
　得預法流
　入佛智海
　若見陂澤
　當願眾生
　疾悟諸佛
　一味之法
　若見池沼
　當願眾生
　語業滿足
　巧能演說
　若見汲井
　當願眾生
　具足辯才
　演一切法
　若見涌泉
　當願眾生
　方便增長
　善根無盡

　若見橋道
　當願眾生
　廣度一切
　猶如橋梁
　若見流水
　當願眾生
　得善意欲
　洗除惑垢
　見修園圃
　當願眾生
　五欲圃中
　耘除愛草
　見無憂林
　當願眾生
　永離貪愛
　不生憂怖
　若見園苑
　當願眾生
　勤修諸行
　趣佛菩提
　見嚴飾人
　當願眾生
　三十二相
　以為嚴好
　見無嚴飾
　當願眾生
　捨諸飾好
　具頭陀行
　見樂著人
　當願眾生
　以法自娛
　歡愛不捨
　見無樂著
　當願眾生
　有為事中
　心無所樂
　見歡樂人
　當願眾生
　常得安樂
　樂供養佛
　見苦惱人
　當願眾生
　獲根本智
　滅除眾苦
　見無病人
　當願眾生
　入真實慧
　永無病惱
　見疾病人
　當願眾生
　知身空寂
　離乖諍法
　見端正人
　當願眾生
　於佛菩薩
　常生淨信
　見醜陋人
　當願眾生
　於不善事
　不生樂著
　見報恩人
　當願眾生
　於佛菩薩
　能知恩德
　見背恩人
　當願眾生
　於有惡人
　不加其報
　若見沙門
　當願眾生
　調柔寂靜
　畢竟第一

　見婆羅門
　當願眾生
　永持梵行
　離一切惡
　見苦行人
　當願眾生
　依於苦行
　至究竟處
　見操行人
　當願眾生
　堅持志行
　不捨佛道
　見著甲胃
　當願眾生
　常服善鎧
　趣無法師
　見無鎧仗
　當願眾生
　永離一切
　不善之業
　見論議人
　當願眾生
　於諸異論
　悉能摧伏
　見正命人
　當願眾生
　得清淨命
　不矯威儀
　若見於王
　當願眾生
　得為法王
　恒轉正法
　若見王子
　當願眾生
　從法化生
　而為佛子
　若見長者
　當願眾生
　善能明斷
　不行惡法
　若見大臣
　當願眾生
　恒守正念
　習行眾善
　若見城郭
　當願眾生
　得堅固身
　心無所屈
　若見王都
　當願眾生
　功德共聚
　心恒喜樂
　見處林藪
　當願眾生
　應為天人
　之所歎仰
　入里乞食
　當願眾生
　入深法界
　心無障礙
　到人門戶
　當願眾生
　入於一切
　佛法之門
　入其家巳
　當願眾生
　得入佛乘
　三世平等
　見不捨人
　當願眾生
　常不捨離
　勝功德法

　能能捨人
　當願眾生
　永得捨人
　三惡道苦
　若見空缽
　當願眾生
　其心清淨
　空無煩惱
　若見滿缽
　當願眾生
　具足成滿
　一切善法
　若得恭敬
　當願眾生
　恭敬修行
　一切佛法
　不得恭敬
　當願眾生
　不行一切
　不善之法
　見慚恥人
　當願眾生
　具慚恥行
　藏護諸根
　見無慚恥
　當願眾生
　捨離無慚
　住大慈道
　若得美食
　當願眾生
　滿足其願
　心無羡欲
　得不美食
　當願眾生
　莫不護得
　諸三昧味
　得柔軟食
　當願眾生
　大悲所熏
　心意柔軟
　得麤澀食
　當願眾生
　心無染著
　絕世貪愛
　若飯食時
　當願眾生
　禪悅為食
　法喜充滿
　若受味時
　當願眾生
　得佛上味
　甘露滿足
　飯食巳訖
　當願眾生
　所作皆辦
　具諸佛法
　若說法時
　當願眾生
　得無盡辯
　廣宣法要
　從舍出時
　當願眾生
　深入佛智
　永出三界
　若入水時
　當願眾生
　入一切智
　知三世等
　洗浴身體
　當願眾生
　身心無垢
　內外光潔

　盛暑炎毒
　當願眾生
　捨離眾惱
　一切皆盡
　暑退涼初
　當願眾生
　證無上法
　究竟清涼
　諷誦經時
　當願眾生
　順佛所說
　總持不忘
　若得見佛
　當願眾生
　得無礙眼
　見一切佛
　諦觀佛時
　當願眾生
　皆如普賢
　端正嚴好
　見佛塔時
　當願眾生
　尊重如塔
　受天人供
　敬心觀塔
　當願眾生
　諸天及人
　所共瞻仰
　頂禮於塔
　當願眾生
　一切天人
　無能見頂
　右遶於塔
　當願眾生
　所行無逆
　成一切智
　遶塔三匝
　當願眾生
　勤求佛道
　心無懈歇
　讚佛功德
　當願眾生
　眾德悉具
　稱歎無盡
　讚佛相好
　當願眾生
　成就佛身
　證無相法
　若洗足時
　當願眾生
　具神足力
　所行無礙
　以時寢息
　當願眾生
　身得安隱
　心無動亂
　睡眠始寤
　當願眾生
　一切智覺
　周顧十方」



佛子。若諸菩薩如是用心。則獲一切勝妙功
德。一切世間。諸天魔梵沙門。婆羅門乾闥婆。
阿脩羅等。及以一切聲聞緣覺所不能動。

大方廣佛華嚴經淨行品(終)


大方廣佛華嚴經梵行品

爾時正念天子白法慧菩薩言。佛子。一切世
界諸菩薩眾。依如來教。染衣出家。云何而得
梵行清淨。從菩薩位。逮於無上菩提之道。法
慧菩薩言。佛子。菩薩摩訶薩。修梵行時。應以
十法。而為所緣。作意觀察。所謂身。身業。語。語
業。意。意業。佛。法。僧。戒。應如是觀。為身是梵行
耶。乃至戒是梵行耶。若身是梵行者。當知梵
行。則為非善。則為非法。則為渾濁。則為臭惡。
則為不淨。則為可厭。則為違逆。則為雜染。則
為死屍。則為蟲聚。若身業是梵行者。梵行則
是行住坐臥。左右顧視。屈伸俯仰。若語是梵
行者。梵行則是音聲。風息。唇舌喉吻。吐納抑
縱高低清濁。若語業是梵行者。梵行則是起
居問訊。略說廣說。喻說直說。讚說毀說。安立
說。隨俗說。顯了說。若意是梵行者梵行則應
是覺。是觀。是分別。是種種分別。是憶念。是種
種憶念。是思惟。是種種思惟。是幻術。是眠夢。
若意業是梵行者。當知梵行。則是思想。寒熱
饑渴。苦樂憂喜。若佛是梵行者。為色是佛耶。
受是佛耶。想是佛耶。行是佛耶。識是佛耶。為
相是佛耶。好是佛耶。神通是佛耶。業行是佛
耶。果報是佛耶。若法是梵行者。為寂滅是法。
耶。涅槃是法耶。不生是法耶。不起是法耶。不

可說是法耶。無分別是法耶。無所行是法耶。
不合集是法耶。不隨順是法耶。無所得是法
耶。若僧是梵行者。為預流向是僧耶。預流果
是僧耶。一來向是僧耶。一來果是僧耶。不還
向是僧耶。不還果是僧耶。阿羅漢向是僧耶。
阿羅漢果是僧耶。三明是僧耶。六通是僧耶。
若戒是梵行者。為壇場是戒耶。問清淨是戒
耶。教威儀是戒耶。三說羯磨是戒耶。和尚是
戒耶。阿闍黎是戒耶。剃髮是戒耶。著袈裟衣
是戒耶。乞食是戒耶。正命是戒耶。如是觀巳。
於身無所取。於修無所著。於法無所住。過去
巳滅。未來未至。現在空寂。無作業者。無受報
者。此世不移動。彼世不改變。此中何法。名為
梵行。梵行從何處來。誰之所有。體為是誰。由
誰而作。為是有。為是無。為是色。為非色。為是
受。為非受。為是想。為非想。為是行。為非行。為
是識。為非識。如是觀察。梵行法不可得故。三
世法皆空寂故。意無取著故。心無障礙故。所
行無二故。方便自在故。受無相法故。觀無相
法故。知佛法平等故。具一切佛法故。如是名
為清淨梵行。復應修習十種法。何者為十。所
謂處非處智。過去未來業報智。諸禪解脫三
昧智。諸根勝劣智。種種解智。種種戒智。一切
至處道智。天眼無礙智。宿命無礙智。永斷習

氣智。於如來十力。一一觀察。一一力中。有無
量義。悉應諮問。聞巳應起大慈悲心觀察眾
生。而不捨離。思惟諸法。無有休息。行無上業。
不求果報。了知境界。如幻如夢。如影如響。亦
如變化。若諸菩薩。能與如是觀行相應於諸
法中不生二解。一切佛法。疾得現前初發心
時。即得阿耨多羅三藐三菩提。知一切法。即
心自性。成就慧身。不由他悟。

大方廣佛華嚴經梵行品(終)








大方廣佛華嚴經入不思議解脫境界普賢行願品
唐罽賓國三藏般若奉詔譯

爾時普賢菩薩摩訶薩。稱歎如來勝功德巳。
告諸菩薩。及善財言。善男子。如來功德。假使
十方一切諸佛經。不可說不可說。佛剎極微
塵數劫。相續演說。不可窮盡。若欲成就此功
德門。應修十種廣大行願。何等為十。一者禮
敬諸佛。二者稱讚如來。三者廣修供養。四者

懺悔業障。五者隨喜功德。六者請轉法輪。七
者請佛住世。八者常隨佛學。九者恒順眾生
十者普皆迴向。善財白言。大聖。云何禮敬。乃
至迴向。普賢菩薩告善財言。善男子。言禮敬
諸佛者。所有盡法界。虛空界。十方三世一切
佛剎極微塵數。諸佛世尊。以。我普賢。行願力
故。深心信解。如對目前。悉以清淨身語意業。
常修禮敬。一一佛所。皆現不可說不可說。佛
剎極微塵數身。一一身遍禮不可說不可說。
佛剎極微塵數佛。虛空界盡。我禮乃盡以虛
空界不可盡故。我此禮敬無有窮盡。如是乃
至眾生界盡。眾生業盡。眾生煩惱盡。我禮乃
盡。而眾生界。乃至煩惱無有盡故。我此禮敬
無有窮盡。念念相續。無有間斷。身語意業。無
有疲猒。復次善男子。言稱讚如來者。所有盡
法界。虛空界。十方三世一切剎土。所有極微
一一塵中。皆有一切世間極微塵數佛一一
佛所皆有菩薩海會圍遶。我當悉以甚深勝
解。現前知見。各以出過辯才。天女微妙舌根。
一一舌根出無盡音聲海。一一音聲出一切
言詞海。稱揚讚歎一切如來諸功德海。窮未
來際。相續不斷。盡於法界無不周遍。如是虛
空界盡。眾生界盡。眾生業盡。眾生煩惱盡。我
讚乃盡。而虛空界。乃至煩惱無有盡故。我此

讚歎無有窮盡。念念相續。無有間斷。身語意
業。無有疲猒。復次善男子。言廣修供養者。所
有盡法界。虛空界。十方三世一切佛剎極微
塵中。一一各有一切世界極微塵數佛。一一
佛所。種種菩薩海會圍遶。我以普賢行願力
故。起深信解。現前知見。悉以上妙諸供養。具
而為供養。所謂華雲鬘雲。天音樂雲。天傘蓋
雲。天衣服雲。天種種香。塗香。燒香。末香。如是
等雲。一一量如須彌山王。然種種燈。酥燈。油
燈。諸香油燈。一一燈炷如須彌山。一一燈油。
如大海水。以如是等諸供養具。常為供養。善
男子諸供養中。法供養最。所謂如說修行供
養。利益眾生供養。攝受眾生供養。代眾生苦
供養。勤修善根供養。不捨菩薩業供養。不離
菩提心供養。善男子。如前供養。無量功德。比
法供養。一念功德。百分不及一千分不及一。
百千俱胝那由他分。迦羅分。筭分。數分。喻分。
優波尼沙陀分。亦不及一。何以故以諸如來
尊重法故。以如說行。出生諸佛故。若諸菩薩
行法供養。則得成就供養如來。如是修行。是
真供養故此廣大最勝供養。虛空界盡。眾生
界盡。眾生業盡。眾生煩惱盡。我供乃盡。而虛
空界。乃至煩惱不可盡故。我此供養亦無有
盡。念念相續無有間斷。身語意業。無有疲猒。

復次善男子。言懺除業障者。菩薩自念我於
過去無始劫中。由貪瞋癡。發身口意。作諸惡
業。無量無邊。若此惡業有體相者。盡虛空界
不能容受。我今悉以清淨三業。遍於法界極
微塵剎。一切諸佛菩薩眾前。誠心懺悔。後不
復造。恒住淨戒一切功德。如是虛空界盡。眾
生界盡。眾生業盡。眾生煩惱盡。我懺乃盡。而
虛空界。乃至眾生煩惱不可盡故。我此懺悔
無有窮盡。念念相續。無有間斷。身語意業。無
有疲猒。復次善男子。言隨喜功德者。所有盡
法界虛空界。十方三世一切佛。剎極微塵數
諸佛如來。從初發心。為一切智。勤修福聚。不
惜身命。經不可說不可說。佛剎極微塵數劫。
一一劫中。捨不可說不可說。佛剎極微塵數
頭目手足。如是一切難行苦行。圓滿種種波
羅蜜門。證入種種菩薩智地。成就諸佛無上
菩提。及般涅槃。分布舍利。所有善根我皆隨
喜。及彼十方一切世界六趣四生一切種類。
所有功德。乃至一塵我皆隨喜。十方三世一
切聲聞及辟支佛。有學無學所有功德。我皆
隨喜。一切菩薩所修無量難行苦行。志求無
上正等菩提。廣大功德。我皆隨喜。如是虛空
界盡。我此界盡。眾生業盡。眾生煩惱盡。我此
隨喜無有窮盡。念念相續。無有間斷。身語意

業。無有疲猒。復次善男子。言請轉法輪者。所
有盡法界虛空界。十方三世一切佛剎極微
塵中。一一各有不可說不可說。佛剎極微塵
數廣大佛剎。一一剎中。念念有不可說不可
說。佛剎極微塵數。一切諸佛成等正覺。一切
菩薩海會圍遶。而我悉以身口意業種種方
便殷勤勸請轉妙法輪。如是虛空界盡。眾生
界盡。眾生業盡。眾生煩惱盡。我常勸請一切
諸佛轉正法輪無有窮盡。念念相續。無有間
斷。身語意業無有疲猒。復次善男子言請佛
住世者。所有盡法界。虛空界。十方三世一切
佛剎極微塵數諸佛如來。將欲示現般涅槃
者。及諸菩薩聲聞緣覺有學無學。乃至一切
諸善知識。我悉勸請莫入涅槃。經於一切佛
剎極微塵數劫。為欲利樂一切眾生。如是虛
空界盡。眾生界盡。眾生業盡。眾生煩惱盡。我
此勸請無有窮盡。念念相續。無有間斷。身語
意業。無有疲猒。復次善男子。言常隨佛學者。
如此娑婆世界。毘盧遮那如來。從初發心精
進不退。以不可說不可說。身命而為布施。剝
皮為紙。析骨為筆。剌血為墨。書寫經典積如
須彌。為重法故。不惜身命。何況王位城邑聚
落。宮殿園林一切所有。及餘種種難行苦行。
乃至樹下成大菩提。示種種神通。起種種變

化。現種種佛身。處種種眾會。或處一切諸大
菩薩眾會道場。或處聲聞及辟支佛眾會道
場或處轉輪聖王小王眷屬眾會道場。或處
剎利及婆羅門長者居士眾會道場。乃至或
處天龍八部人非人等眾會道場。處於如是
種種眾會以圓滿音。如大雷震隨其樂欲成
熟眾生。乃至示現入於涅槃。如是一切我皆
隨學。如今世尊毘盧遮那。如是盡法界。虛空
界十方三世一切佛剎所有塵中。一切如來
皆亦如是。於念念中我皆隨學。如是虛空界
盡。眾生界盡。眾生業盡。眾生煩惱盡。我此隨
學無有窮盡。念念相續無有間斷。身語意業。
無有疲猒。復次善男子。言恒順眾生者。謂盡
法界虛空界十方剎海所有眾生。種種差別。
所謂卵生。胎生。溼生。化生。或有依於地水火
風而生住者。或有依空及諸卉木而生住者。
種種生類。種種色身。種種形狀。種種相貌。種
種壽量。種種族類。種種名號。種種心性。種種
知見。種種欲樂。種種意行。種種威儀。種種衣
服。種種飲食。處於種種村營聚落城邑宮殿。
乃至一切天龍八部。人非人等。無足。二足四
足。多足。有色。無色。有想。無想。非有想。非無想。
如是等類。我皆於彼隨順而轉。種種承事。種
種供養。如敬父母。如奉師長。及阿羅漢。乃至

如來。等無有異。於諸病苦。為作良醫。於失道
者。示其正路。於闇夜中。為作光明。於貧窮者。
令得仗藏。菩薩如是。平等饒益一切眾生。何
以故。菩薩若能隨順眾生。則為隨順供養諸
佛。若於眾生尊重承事。則為尊重承事如來。
若令眾生生歡喜者。則令一切如來歡喜。何
以故。諸佛如來以大悲心而為體故。因於眾
生。而起大悲。因於大悲。生菩提心。因菩提心。
成等正覺。譬如曠野沙磧之中。有大樹王。若
根得水。枝葉華果悉皆繁茂。生死曠野。菩提
樹王亦復如是。一切眾生而為樹根。諸佛菩
薩而為華果。以大悲水饒益眾生。則能成就
諸佛菩薩智慧華果。何以故。若諸菩薩。以大
悲水饒益眾生。則能成就阿耨多羅三藐三
菩提故。是故菩提屬於眾生。若無眾生。一切
菩薩終不能成無上正覺。善男子。汝於此義
應如是解。以於眾生心平等故。則能成就圓
滿大悲。以大悲心隨眾生故。則能成就供養
如來。菩薩如是隨順眾生。虛空界盡。眾生界
盡。眾生業盡。眾生煩惱盡。我此隨順無有窮
盡。念念相續。無有間斷。身口意業。無有疲猒。

復次善男子。言普皆迴向者。從初禮拜。乃至
隨順所有功德。皆悉迴向。盡法界虛空界。一
切眾生。願令眾生常得安樂。無諸病苦欲行

惡法皆悉不成。所修善業皆速成就。關閉一
切諸惡趣門。開示人天涅槃正路。若諸眾生
因其積集諸惡業故。所感一切極重苦果我
皆代受。令彼眾生悉得解脫。悉竟成就無上
菩提。菩薩如是所修迴向。虛空界盡。眾生界
盡。眾生業盡。眾生煩惱盡。我此迴向無有窮
盡。念念相續。無有間斷。身語意業。無有疲猒。
善男子。為是菩薩摩訶薩。十種大願具足圓
滿。若諸菩薩於此大願隨順趣入。則能成就
一切眾生。則能隨順阿耨多羅三藐三菩提。
則能成滿普賢菩薩諸行願海。是故善男子
汝於此義。應如是知。若有善男子。善女人。以
滿十方無量無邊不可說不可說。佛剎極微
塵數。一切世界上妙七寶。及諸人天最勝安
樂。布施爾所一切世界所有眾生。供養爾所
一切世界諸佛菩薩。經爾所佛剎極微塵數
劫。相續不斷。所得功德。若復有人聞此願王。
一經於耳。所有功德。比前功德。百分不及一。
千分不及一。乃至優波尼沙陀分亦不及一。
或復有人以深信心。於此大願受持讀誦。乃
至書寫一四句偈。速能除滅五無間業。所有
世間身心等病。種種苦惱。乃至佛剎極微塵
數。一切惡業皆得銷除。一切魔軍。夜叉羅剎。
若鳩槃茶。若毗舍闍。若部多等。飲血噉肉。諸

惡鬼神。皆悉遠離。或時發心親近守護。是故
若人誦此願者。行於世間無有障礙。如空中
月出於雲翳。諸佛菩薩之所稱讚。一切人天
皆應禮敬。一切眾生悉應供養。此善男子善
得人身圓滿普賢所有功德。不久當如普賢
菩薩速得成就微妙色身。具三十二大丈夫
相。若生人天。所在之處。常居勝族。悉能破壞。
一切惡趣。悉能遠離一切惡友。悉能制伏一
切外道。悉能解脫一切煩惱。如師子王。摧伏
群獸。堪受一切眾生供養。又復是人臨命終
時。最後剎那。一切諸根悉皆散壞。一切親屬
悉皆捨離。一切威勢悉皆退失。輔相大臣宮
城內外象馬車乘珍寶伏藏。如是一切無復
相隨。唯此願王不相捨離。於一切時引導其
前。一剎那中即得往生極樂世界。到巳。即見
阿彌陀佛。文殊師利菩薩。普賢菩薩。觀自在
菩薩。彌勒菩薩等。此諸菩薩色相端嚴。功德
具足。所共圍遶。其人自見生蓮華中蒙佛授
記。得授記巳。經於無數百千萬億那由他劫。
普於十方不可說不可說。世界以智慧力隨
眾生心而為利益。不久當坐菩提道場。降伏
魔軍。成等正覺。轉妙法輪。能令佛剎極微塵
數世界眾生。發菩提心。隨其根性。教化成熟。
乃至盡於未來劫海。廣能利益一切眾生。善

男子。彼諸眾生若聞若信此大願王。受持讀
誦。廣為人說。所有功德。除佛世尊。餘無知者。
是故汝等。聞此願王。莫生疑念。應當諦受。受
巳能讀。讀巳能誦。誦巳能持。乃至書寫廣為
人說。是諸人等。於一念中。所有行願。皆得成
就。所獲福聚。無量無邊。能於煩惱大苦海中。
拔濟眾生。令其出離。皆得往生阿陀阤佛。極
樂世界。爾時普賢菩薩摩訶薩。欲重宣此義。
普觀十方而說偈言。


「　所有十方世界中
　三世一切人師子
　我以清淨身語意
　一切遍禮盡無餘
　普賢行願威神力
　普現一切如來前
　一身復現剎塵身
　一一遍禮剎塵佛
　於一塵中塵數佛
　各處菩薩眾會中
　無盡法界塵亦然
　深信諸佛皆充滿
　各以一切音聲海
　普出無盡妙言辭
　盡於未來一切劫
　讀佛甚深功德海
　以諸最勝妙華鬘
　伎樂塗香及傘蓋
　如來最勝莊嚴具
　我以供養諸如來
　最勝衣服最勝香
　末香燒香與燈燭
　一一皆如妙高聚
　我悉供養諸如來
　我以廣大勝解心
　深信一切三世佛
　悉以普賢行願力
　普遍供養諸如來
　我昔所造諸惡業
　皆由無始貪瞋癡

　從身語意之所生
　一切我今皆懺悔
　十方一切諸眾生
　二乘有學及無學
　一切如來與菩薩
　所有功德皆隨喜
　十方所有世間燈
　最初成就菩提者
　我今一切皆勸請
　轉於無上妙法輪
　諸佛若欲示涅槃
　我悉至誠而勸請
　唯願久住剎塵劫
　利樂一切諸眾生
　所有禮讚供養福
　請佛住世轉法輪
　隨喜懺悔諸善根
　迴向眾生及佛道
　我隨一切如來學
　修習普賢圓滿行
　供養過去諸如來
　及與現前十方佛
　未來一切天人師
　一切意樂皆圓滿
　我願普隨三世學
　速得成就大菩提
　所有十方一切剎
　廣大清淨妙莊嚴
　眾會圍遶諸如來
　悉在菩提樹王下
　十方所有諸眾生
　願離憂患常安樂
　獲得甚深微妙法
　滅除煩惱盡無餘
　我為菩提修行時
　一切趣中成宿命
　常得出家修行戒
　無垢無破無穿漏
　天龍夜叉鳩盤茶
　乃至人與非人等
　所有一切眾生語
　悉以諸音而說法
　勤修清淨波羅蜜
　恒不忘失菩提心
　滅除障垢無有餘
　一切妙行皆成就
　於諸惑業及魔境
　世間道中得解脫

　猶如蓮華不著水
　亦如日月不住空
　悉除一切惡道苦
　等與一切群生樂
　如是經於剎塵劫
　十方利益恒無盡
　我常隨順諸眾生
　盡於未來一切劫
　恒修普賢廣大行
　圓滿無上大菩提
　所有與我同行者
　於一切處同集會
　身口意業皆同等
　一切行願同修學
　所有益我善知識
　為我顯示普賢行
　常願與我同集會
　於我常生歡喜心
　願常面見諸如來
　及諸佛子眾圍遶
　於彼皆興廣大供
　盡未來劫無疲猒
　願持諸佛微妙法
　光顯一切菩提行
　究竟清淨普賢道
　盡未來劫常修習
　我於一切諸有中
　所修福智恒無盡
　定慧方便及解脫
　獲諸無盡功德藏
　一塵中有塵數剎
　一一剎有難思佛
　一一佛處眾會中
　我見恒演菩提行
　普盡十方諸剎海
　一一毛端三世海
　佛海及與國土海
　我遍修行經劫海
　一切如來語清淨
　一言具眾音聲海
　隨諸眾生意樂音
　一一流入辯才海
　三世一切諸如來
　於彼無盡語言海
　恒轉理趣妙法輪
　我深智力普能入
　我能深入於未來
　盡一切劫為一念

　三世所有一切劫
　為一念際我皆入
　我於一念見三世
　所有一切人師子
　亦常入佛境界中
　如幻解脫威神力
　於一毛端極微中
　出現三世莊嚴剎
　十方塵剎諸毛端
　我皆深入而嚴淨
　所有未來炤世燈
　成道轉法悟群有
　究竟佛事示涅槃
　我皆往詣而親近
　速疾周遍神通力
　普門遍入大乘力
　智行普修功德力
　威神普覆大慈力
　遍淨莊嚴勝福力
　無著無依智慧力
　定慧方便威神力
　普能積集菩提力
　清淨一切善根力
　摧滅一切煩惱力
　降伏一切諸魔力
　圓滿普賢諸行力
　普能嚴淨諸剎海
　解脫一切眾生海
　普能分別諸法海
　能甚深入智慧海
　普能清淨諸行海
　圓滿一切諸願海
　親近供養諸佛海
　修行無倦經劫海
　三世一切諸如來
　最勝菩提諸行願
　我皆供養圓滿修
　以普賢行悟菩提
　一切如來有長子
　彼名號曰普賢尊
　我今迴向諸善根
　願諸智行悉同彼
　願身口意恒清淨
　諸行剎土亦復然
　如是智慧號普賢
　願我與彼皆同等
　我為遍淨普賢行
　文殊師利諸大願

　滿彼事業盡無餘
　未來際劫恒無倦
　我所修行無有量
　獲得無量諸功德
　安住無量諸行中
　了達一切神通力
　文殊師利勇猛智
　普賢慧行亦復然
　我今迴向諸善根
　隨彼一切常修學
　三世諸佛所稱歎
　如是最勝諸大願
　我今迴向諸善根
　為得普賢殊勝行
　願我臨欲命終時
　盡除一切諸障礙
　面見彼佛阿彌陀
　即得往生安樂剎
　我今往生彼國巳
　現前成就此大願
　一切圓滿盡無餘
　利樂一切眾生界
　彼佛眾會咸清淨
　我時於勝蓮華生
　親睹如來無量光
　現前授我菩提記
　蒙彼如來授記巳
　化身無數百俱胝
　智力廣大遍十方
　普利一切眾生界
　乃至虛空世界盡
　眾生及業煩惱盡
　如是一切無盡時
　我願究竟恒無盡
　十方所有無邊剎
　莊嚴眾寶供如來
　最勝安樂施天人
　經一切剎微塵劫
　若人於此勝願王
　一經於耳能生信
　求勝菩提心渴仰
　獲勝功德過於彼
　即常遠離惡知識
　永離一切諸惡道
　速見如來無量光
　具此普賢最勝願
　此人善得勝壽命
　此人善來人中生

　此人不久當成就
　如彼普賢菩薩行
　往昔由無智慧力
　所造極惡五無間
　誦此普賢大願王
　一念速疾皆消滅
　族姓種類及容色
　相好智慧咸圓滿
　諸魔外道不能摧
　堪為三界所應供
　速詣菩提大樹王
　坐巳降伏諸魔眾
　成等正覺轉法輪
　普利一切諸含識
　若人於此普賢願
　讀誦受持及演說
　果報唯佛能證知
　決定獲勝菩提道
　若人誦此普賢願
　我說少分之善根
　一念一切悉皆圓
　成就眾生清淨願
　我此普賢殊勝行
　無邊勝福皆迴向
　普願沉溺諸眾生
　速往無量光佛剎」



爾時普賢菩薩摩訶薩。於如來前說此普賢
廣大願王清淨偈巳。善財童子踴躍無量。一
切菩薩皆大歡喜。如來讚言善哉。善哉。爾時
世尊與諸聖者。菩薩摩訶薩。演說如是不可
思議解脫境界勝法門時。文殊師利菩薩而
為上首。諸大菩薩及所成熟六千比丘。彌勒
菩薩而為上首。賢劫一切諸大菩薩。無垢普
賢菩薩而為上首一生補處住灌頂位諸大
菩薩。及餘十方種種世界普來集會。一切剎
海極微塵數。諸菩薩摩訶薩眾大智舍利弗。
摩訶目犍連等。而為上首。諸大聲聞并諸人

天一切世主。天龍夜叉。乾闥婆。阿脩羅。迦樓
羅。緊那羅。摩睺羅伽。人非人等。一切大眾。聞
佛所說皆大歡喜。信受奉行。


大方廣佛華嚴經入不思議解脫境界普賢
行願品(終)



曩謨喝囉怛那多囉夜耶佉囉佉囉俱住俱
住摩囉摩囉虎囉吽賀賀蘇怛拏吽潑抹拏
娑婆訶






大彌陀經四十八願

第一願。我作佛時。我剎中無地獄餓鬼禽畜。
以至蜎飛蝡動之類。不得是願。終不作佛。

第二願。我作佛時。我剎中無婦女無央數世
界。諸天人民以至蜎飛蝡動之類。來生我剎
者。皆於七寶水池蓮華中化生。不得是願。終
不作佛。

第三願。我作佛時。我剎中人。欲食時七寶缽

中。百味飲食。化現在前。食巳器用。自然化去。
不得是願。終不作佛。

第四願。我作佛時。我剎中人。所欲衣服。隨念
即至。不假裁縫擣染浣濯不得是願。終不作
佛。

第五願。我作佛時。我剎中人。自地以上至於
虛空。皆有宅宇宮殿樓閣池流花樹。悉以無
量雜寶百千種香而共合成嚴飾。奇妙殊勝。
超絕其香。普薰十方世界眾生聞是香者。皆
修佛行。不得是願。終不作佛。

第六願。我作佛時。我剎中人。皆心相愛敬無
相憎嫉。不得是願。終不作佛。

第七願。我作佛時。我剎中人。盡無淫泆。嗔怒
愚癡之心。不得是願。終不作佛。

第八願。我作佛時。我剎中人。皆同一善心無
惑他念其所欲言。皆預相知意。不得是願。終
不作佛。

第九願。我作佛時。我剎中人。皆不聞不善之
名。況有其實。不得是願。終不作佛。

第十願。我作佛時。我剎中人。知身如幻無貪
著心。不得是願。終不作佛。

第十一願。我作佛時。我剎中雖有諸天與世
人之異。而其形容。皆一類金色面目端正淨
好。無復醜異。不得是願。終不作佛。


第十二願。我作佛時。假令十方無央數世界
諸天人民。以至蜎飛蝡動之類。皆得為人皆
作緣覺聲聞。皆坐禪一心共欲計數。我年壽
幾千億萬劫。無有能知者。不得是願。終不作
佛。

第十三願。我作佛時。假令十方各千億世界
有諸天人民。以至蜎飛蝡動之類。皆得為人
皆作緣覺聲聞。皆坐禪一心共欲計數。我剎
中人數有幾千億萬。無有能知者。不得是願。
終不作佛。

第十四願。我作佛時。我剎中人。壽命皆無央
數劫。無有能計知其數者。不得是願。終不作
佛。

第十五願。我作佛時。我剎中人。所受快樂。一
如漏盡比丘。不得是願。終不作佛。

第十六願。我作佛時。我剎中人。住正信位離
顛倒想。遠離分別諸根寂靜所止盡般泥洹。
不得是願。不得作佛。

第十七願。我作佛時。說經行道十倍於諸佛。
不得是願。終不作佛。

第十八願。我作佛時。我剎中人。盡通宿命知
百千億那由他劫事。不得是願。終不作佛。

第十九願。我作佛時。我剎中人。盡得天眼見
百千億那由他世界。不得是願。終不作佛。


第二十願。我作佛時。我剎中人。盡得天耳聞
百千億那由他諸佛說法。悉能受持。不得是
願。終不作佛。

第二十一願。我作佛時。我剎中人。得他心智
知百千億那由他世界眾生心念。不得是願。
終不作佛。

第二十二願。我作佛時。我剎中人。盡是神。足
於一念頃。能超過百千億那由他世界。不得
是願。終不作佛。

第三十三願。我作佛時。我名號聞於十方無
央數世界。諸佛各於大眾中。稱我功德。及國
土之勝諸天人民。以至蜎飛蝡動之類。聞我
名號。乃慈心喜悅者。皆令來生我剎。不得是
願。終不作佛。

第二十四願。我作佛時。我頂中光明絕妙勝
如日月之明百千億萬倍。不得是願。終不作
佛。

第二十五願。我作佛時。光明照諸無央數天
下幽冥之處。皆當大明諸天人等以至蜎飛
蝡動之類。見我光明莫不慈心作善。皆令來
生我國。不得是願。終不作佛。

第二十六願。我作佛時。十方無央數世界。諸
天人民以至蜎飛蝡動之類。蒙我光明觸其
身者。身心慈和過諸天人。不得是願。終不作

佛。

第二十七願。我作佛時。十方無央數世界。諸
天人民有發菩提心。奉持齋戒。行六波羅蜜。
修諸功德。至心發願。欲生我剎臨壽終時。我
與大眾現其人前。引至來生作不退轉地菩
薩。不得是願。終不作佛。

第二十八願。我作佛時。十方無央數世界。諸
天人民聞我名號。燒香散華。然燈懸繒飯食
沙門起立塔寺齋戒清淨。益作諸善一心繫
念於我雖止於一晝夜不絕。亦必生我剎。不
得是願。終不作佛。

第二十九願。我作佛時。十方無央數世界。諸
天人民。至心信樂。欲生我剎。十聲念我名號。
必遂來生惟除五逆誹謗正法。不得是願。終
不作佛。

第三十願。我作佛時。十方無央數世界。諸天
人民以至蜎飛蝡動之類。前世作惡。聞我名
號。即懺悔為善奉持經戒。願生我剎壽終皆
不經三惡道徑遂來生。一切所欲無不如意。
不得是願。終不作佛。

第三十一願。我作佛時。十方無央數世界。諸
天人民。聞我名號。五體投地。稽首作禮。喜悅
信樂。修菩薩行。諸天世人莫不致敬。不得是
願。終不作佛。


第三十二願。我作佛時。十方無央數世界。有
女人聞我名號。喜悅信樂。發菩提心。猒惡女
身。壽終之後。其身不復為女。不得是願。終不
作佛。

第三十三願。我作佛時。凡生我剎者。一生遂
補佛處惟除本願欲往他方投化眾生。修菩
薩行。供養諸佛。即自在往生。我以威神之力。
令彼教化一切眾生皆發信心。修菩提行。普
賢行寂滅行淨梵行。最勝行。及一切善行。不
得是願。終不作佛。

第三十四願。我作佛時。我剎中人。欲生他方
者。隨其所願不復墜於三惡道。不得是願。終
不作佛。

第三十五願。我作佛時。剎中菩薩以香華幡
蓋。真珠瓔珞種種供具。欲往無量世界。供養
諸佛一食之頃即可遍至。不得是願。終不作
佛。

第三十六願。我作佛時。剎中菩薩欲萬種之
物。供養十方無央數佛。即自然在前供養。既
遍是日未午即還我剎。不得是願。終不成佛。

第三十七願。我作佛時。剎中菩薩受持經法。
諷誦宣說。必得辯才智慧。不得是願。終不作
佛。

第三十八願。我作佛時。剎中菩薩。能演說一

切法。其智慧辯才。不可限量。不得是願。終不
作佛。

第三十九願。我作佛時。剎中菩薩。得金剛那
羅延力。其身皆紫磨金色。具三十二相。八十
種好。說經行道。無異於諸佛。不得是願。終不
作佛。

第四十願。我作佛時。剎中清淨照見十方無
量世界菩薩。欲於寶樹中見十方一切嚴淨
佛剎。即時應現。猶如明鏡睹其面相。不得是
願。終不作佛。

第四十一願。我作佛時。剎中菩薩雖少功德
者。亦能知見我道場樹高四千由旬。不得是
願。終不作佛。

第四十二願。我作佛時。剎中諸天世人。及一
切萬物皆嚴淨。光麗形色。殊特窮微極妙無
能稱量者。眾生雖得天眼。不能辯其名數。不
得是願。終不作佛。

第四十三願。我作佛時。我剎中人隨其志願。
所欲聞法。皆自然得聞。不得是願。終不作佛。

第四十四願。我作佛時。我剎中菩薩聲聞。皆
智慧。威神頂中皆有光明語音。鴻暢說經行
道。無異於諸佛。不得是願。終不作佛。

第四十五願。我作佛時。地方世界諸菩薩聞
我名號。皈依精進。皆逮得清淨解脫。三昧一

發意頃。供養不可思議諸佛。而不失定意。不
得是願。終不作佛。

第四十六願。我作佛時。他方世界。諸菩薩聞
我名號。皈依精進。皆逮得普等三昧。住是三
昧。至於成佛。常見無量不可思議一切諸佛。
不得是願。終不作佛。

第四十七願。我作佛時。他方世界。諸菩薩聞
我名號。皈依精進。即得至不退轉地。不得是
願。終不作佛。

第四十八願。我作佛時。他方世界。諸菩薩聞
我名號皈依精進。即得至第一忍。第二忍。第
三法忍。於諸佛法。永不退轉。不得是願。終不
作佛。



四十八願(終)

咒類

(五衣偈咒)

善哉解脫服無相福田衣披奉如來
命世世不捨離唵悉陀耶娑婆訶

(七衣偈咒)

善哉解脫服無相福田衣我今頂戴
受世世常得披唵度波度波娑婆訶

(大衣偈咒)

善哉解脫服無相福田衣持誦如來
行廣度諸眾生唵摩訶波伽波吒悉
帝娑訶


(尼師壇偈咒)

臥具尼師壇長養心苗性展開登聖
地奉持如來命唵檀波檀波莎訶

(登殿塔咒)

南無三滿哆沒馱喃唵杜婆杜婆(娑婆)訶

登道場咒

唵阿密栗帝吽癹吒

延壽咒

唵三沒多茷折囉喻薩嚩賀

(求智慧咒)

唵婆囉婆囉三婆囉三婆囉印涅[口*(隸-木+上)]
野彌輪陀尼唅囉唅囉折唎曳(二合)鎖訶

消萬病咒

唵室哩哆室哩哆軍吒利(莎嚩)賀

七佛滅罪咒

唵牟尼牟尼三牟尼薩嚩賀

滅罪真言

唵牟尼薩嚩賀

護身咒

唵嚩唧囉阿尼缽囉尼邑哆耶莎訶

救苦咒

唵麼㗚作吽薩嚩賀

斷瘟咒

唵烏倫尼烏倫尼吽癹吒

入廁咒

唵狠嚕陀耶莎訶

洗淨咒

唵賀曩蜜栗帝莎訶

去穢咒

唵室利曳婆醯莎訶

洗手咒

唵主迦囉野莎訶

淨身咒

唵跋折囉惱迦莎訶

下床咒

唵地利日哩莎訶

行步不傷蟲咒

唵地利日利娑婆訶

(摩利支天神咒)

南無佛陀耶南無達摩耶南無僧伽
耶怛姪他遏囉迦末斯摩囉迦末斯
蘇途末斯支缽囉末斯摩訶支缽囉
末斯摩利支夜末斯安怛陀那夜末

斯南無粹都帝娑嚩訶

佛頂尊勝陀羅尼佛陀波利譯

那謨薄伽跋帝(一)啼隸路迦(稽㖿切)缽囉底毘
失瑟咤㖿(余何切下同長聲)勃陀耶(一云皈命聖尊三世勝覺)(二)
薄伽跋底(三)怛姪(徒列切)他(四)唵(長聲)(五)毗輸馱
(音太)耶娑摩三漫(音文)多皤婆娑(六)娑破囉拏揭
底伽訶那(七)娑婆皤輸秫(輸律切下同)地阿鼻詵
(去聲)者蘇揭多伐折那(八)阿[口*蜜]㗚多毗曬雞(取罽
切平聲)(九)阿(上聲)訶囉(去聲)阿訶囉(下同)(十)阿瑜散陀(長聲)
羅尼(十一)輸(舜入聲)馱(音太下同)耶輸馱耶(十二)伽伽那
(去聲)毗秫提(十三)烏瑟尼沙毗逝耶秫提(十四)娑訶
娑囉喝囉溼弭珊珠地帝(十五)薩娑怛他揭多
地瑟咤(長聲)那頞地瑟恥帝(丁你切)慕(音母)[口*姪]隸(音犁)
(十六)跋折囉迦(長聲)耶僧訶多那秫提(十七)薩婆伐
羅拏毗秫提(十八)缽羅底(丁你切)你伐怛耶阿瑜
秫提(十九)薩末那阿地瑟恥帝(音低)(二十)末禰末禰
(二十一)怛闥多部多俱胝缽唎秫提(二十二)毗(音弭)
薩(音悉)普吒勃地秫提(二十三)社耶社耶(余何切下同)(二
十四)毗社耶毗社耶(二十五)薩末囉薩末囉勃陀
頞地瑟恥多秫提(二十六)跋折梨跋折囉揭鞞
(二十七)跋折濫婆伐都(二十八)麼麼(受持者於此自稱名)薩
婆薩埵[口*寫]迦(長聲)耶毗秫提(二十九)薩婆揭底(丁你
切)缽唎秫提(三十)薩婆怛他揭多三摩溼婆娑
遏地瑟恥帝(低字呼)(三十一)勃陀(地耶切)勃陀(同上)蒱馱

(音太)耶蒱馱(音太)耶三漫多缽唎秫提(三十二)薩婆
怛他揭多地瑟咤(長聲)那頞地瑟恥帝(三十三)娑
婆訶(此咒能免惡道能除罪障能增壽命能轉貧窮能求尊貴能至菩提云云)

尊勝佛母大陀羅尼(見夢感經)

唵𠽾𠾐(二合)莎訶唵捺謨癹葛斡諦薩哩斡(二合)
得囉(二合)盧迦卜囉(二合)諦月涉瑟吒(二合)耶勃塔
耶爹捺麻荅的牙塔唵𠽾𠾐(二合)𠽾𠾐(二合)𠽾𠾐
杓訛(二合)塔耶杓訛(二合)塔耶月杓訛(二合)塔耶月
杓訛(二合)塔耶啞薩麻薩蠻達啞斡癹薩思葩
(二合)囉拏葛諦葛葛拏娑癹斡月述提啞撇羶
[口*貲](音簪上聲)都𦎌(謨含切)薩哩斡(二合)答塔葛達蘇葛
答瓦囉斡拶拏啞蜜哩(二合)達啞撇釋該而(二合)
馬曷木得囉(二合)曼特囉(二合)叭果(得該切)啞曷囉
啞曷囉馬麻藹由而(二合)傘塔囉尼杓訛(二合)塔
耶杓訛(二合)塔耶月杓訛(二合)塔耶月杓訛(二合)塔
耶葛葛拏娑癹斡月述提烏失尼沙月拶耶
巴哩述鐵薩曷思囉(二合)囉思彌傘租爹敵薩
哩斡(二合)答塔葛達啞斡嚕結尼煞吒(二合)巴囉
蜜達巴哩卜囉尼薩哩斡(二合)答塔葛達麻諦
答攝蒲蜜卜囉(二合)牒瑟吒(二合)諦薩哩斡(二合)答
塔葛達赫哩(二合)達耶啞牒瑟吒(二合)拏啞牒瑟
吒(二合)諦木得哩(二合)木得哩(二合)馬曷木得哩(二合)
斡資哩(二合)斡資哩(二合)麻訶斡資哩(二合)斡資囉
(二合)葛耶三曷達拏叭哩述鐵薩哩斡(二合)葛哩

麻(二合)啞斡囉拏月述鐵卜囉(二合)牒聶斡而達
(二合)耶馬麻由而(二合)月述提(二合)薩哩斡(二合)答塔
葛達薩麻耶啞牒瑟吒(二合)拏啞牒瑟吒(二合)諦
唵摩尼摩尼馬曷摩尼月摩尼月摩尼馬曷
月摩尼麻諦麻諦馬曷麻諦麻麻諦莎麻諦
答塔達蒲達戈遣巴哩述提月思蒲(二合)吒卜
鐵述鐵希希拶耶拶耶月拶耶月拶耶思麻
(二合)囉思麻(二合)囉思葩(二合)囉思葩(二合)囉思葩(二合)
囉耶思葩(二合)囉耶薩哩斡(二合)勃塔啞牒瑟吒
(二合)拏啞牒瑟吒(二合)諦述鐵述鐵卜鐵卜鐵斡
資哩(二合)斡資哩(二合)馬曷斡資哩(二合)莎斡資哩
(二合)斡資哩(二合)葛而(二合)毘拶耶葛而(二合)毘月拶
耶葛而(二合)毘斡資囉(二合)左辣葛而(二合)毘斡資
嚕(二合)忒葩微斡資囉(二合)三葩微斡資囉(二合)斡
資哩(二合)尼斡資㘕(二合)癹斡都麻麻攝哩㘕薩
哩斡(二合)薩埵喃拶葛耶巴哩述提癹斡都薩
埵彌薩哩斡(二合)葛諦巴哩述提釋哲(二合)薩哩
斡(二合)答塔葛達釋哲(二合)𦎌薩麻刷薩顏都卜
鐵卜鐵悉鐵悉鐵勃塔耶勃塔耶月勃塔耶
月勃塔耶謨拶耶謨拶耶月謨拶耶月謨拶
耶杓訛(二合)塔耶杓訛(二合)塔耶月杓訛(二合)塔耶
月杓訛(二合)塔耶薩蠻答謨拶耶謨拶耶薩蠻
答囉思彌(二合)巴哩述提薩哩斡(二合)答塔葛達
赫哩(二合)達耶啞牒瑟吒(二合)拏啞牒瑟吒(二合)諦

木得哩(二合)木得哩(二合)馬曷木得哩(二合)馬曷木
得囉(二合)曼特囉(二合)叭諦莎訶

功德天咒

齋天化紙施天仙食念。

嗜摩囉呼帝盧(一)烏晝呼帝盧(二)句吒那呼
帝盧(三)若蜜耆盧(四)莎訶

十二因緣咒

唵耶答兒麻(二合)兮都不囉(二合)巴斡兮敦的山
答塔葛都歇斡怛的山拶約尼嚕怛耶[嘟-者+(看-目)]叭
諦麻曷釋囉麻納耶莎訶

華嚴補闕咒

南無三滿哆沒馱喃阿缽囉帝喝多折折捺
彌唵雞彌雞彌怛塔葛塔喃末瓦山碇缽囉
帝烏怛摩怛摩怛塔葛塔喃末瓦吽癹莎訶

穢跡金剛神咒

唵𠲽咶啒㖀摩訶般羅(二合)狠那𠵨吻汁吻醯
摩尼微咭微摩那棲唵斫急那烏深暮啒㖀
吽吽吽泮泮泮泮泮莎訶

毘盧灌頂神咒

蓋棺徹沙念。

唵旖暮伽癈嚕者娜摩訶畝捺囉麼抳缽頭
摩入嚩攞𠱀囉襪嚲野𤙖

祈雨咒

唵多姪他娑囉娑囉悉利悉利蘇盧蘇盧那
伽喃闍婆闍婆侍毗侍毗樹符樹符佛神力
故大龍王等速來於此閻浮提內降霪大雨

遮囉遮囉致利致利朱漏朱漏娑婆訶

雨寶陀羅尼心真言

唵嚩素馱[口*(隸-木+上)]娑嚩(二合)(引)賀(引)

延命陀羅尼

吽吽尸棄薩嚩(二合)(引)賀(引)

消伏毒害陀羅尼

南無佛陀南無達磨南無僧伽南無觀世音
菩提薩埵摩訶薩埵大慈大悲唯願愍我救
護苦惱亦救一切怖畏眾生令得大護多姪
咃陀[口*手]膩摸呼膩鬥婆膩耽婆膩阿婆熙摸
呼脂分荼梨般荼梨輸鞞帝般荼囉婆私膩
休樓休樓分荼梨兜樓兜樓般荼梨周樓周
樓膩般荼梨豆富豆富般荼囉婆私膩矧墀
跈(徐殄切)墀膩跈墀薩婆阿婆耶羯多薩婆𠷐
婆娑陀伽阿婆耶卑離陀閉殿娑訶

(持此咒者能滅一切身心等毒常為諸佛菩薩護持)。

普庵祖師神咒

  
  * 南無佛陀耶
  * 南無達摩耶
  * 南無僧伽耶
  * 南無本師釋迦牟尼佛
  * 南無大悲觀世音菩薩
  * 南無普庵祖師菩薩
  * 百萬火首金剛王菩薩

唵

迦迦雞雞俱俱雞俱雞俱兼喬雞喬雞兼
迦迦雞雞俱俱雞喬兼兼兼兼兼兼驗堯倪堯兒驗
迦迦雞雞俱俱耶喻喻喻喻喻喻喻喻喻
研
界
遮遮支支朱朱支朱支朱占昭支昭支占
遮遮支支朱朱支昭占占占占占占驗堯倪堯倪驗
遮遮支支朱朱耶喻喻喻喻喻喻喻喻喻
神
惹
吒吒諦諦都都諦都諦都擔都諦都諦擔
吒吒諦諦都都諦都擔擔擔擔擔擔喃那呢那呢喃
吒吒諦諦都都耶奴奴奴奴奴奴奴奴奴
怛
那
多多諦諦多多諦多諦多談多諦多諦談
多多諦諦多多諦多談談談談談談喃那呢那呢喃
多多諦諦多多耶奴奴奴奴奴奴奴奴奴
檀
那
波波悲悲波波悲波悲波梵波悲波悲梵
波波悲悲波波悲波梵梵梵梵梵梵梵摩迷摩迷梵
波波悲悲波波耶母母母母母母母母母
梵

摩
波多吒遮迦耶夜闌訶阿瑟吒薩海吒𠼇嚧
𠼇嚧吒遮迦耶莎訶


「　無數天龍八部
　百萬火首金剛
　昨日方隅
　今日佛地
　普庵到此
　百無禁忌」



普庵咒(終)


二佛神咒

東方端坐滿月世界藥師琉璃光如來烏瑟
尼沙光照祕蜜門開演說陀羅尼隨心滿願
長福消災。

南無薄伽伐帝鞞殺社窶嚕薜琉璃缽喇婆
曷囉闍也怛多揭多耶阿囉喝帝三藐三勃
陀耶怛你也他唵鞞殺逝鞞殺逝鞞殺社三
沒揭帝莎訶

藥師如來能除九橫長福消災二佛演化在
娑婆東阿閦西彌陀十三條大戒犯波羅怕
閻羅勤懺悔罪消磨。

南無薄伽伐帝阿曲芻鞞誐耶呾他誐多耶
阿囉喝帝三藐三勃陀耶呾你野他唵誐誐
寧誐誐寧嚕枳帝嚕枳帝怛囉叉寧怛囉叉
寧怛囉叉寧怛囉叉寧波波囉帝波波囉帝
賀多寧賀多寧缽囉賀多寧缽囉賀多寧薩

哩縛揭哩摩缽哩波囉耶阿曲芻鞞野耶度
莎訶念彌陀輕重罪業盡消磨如來設教愍
娑婆處園林海眾多善財參處唱玄歌善知
眾藝親宣說聽吟哦阿多波左那邏拖婆茶
沙嚩哆野瑟吒迦娑麼伽他杜鎖馱奢佉又
娑多壤曷囉多婆車娑麼訶婆縒伽吒拏娑
婆娑迦訶也娑室左侘陀善財聞此儀科身
心洒落得安和倡華嚴經字母罪消磨

準提菩薩大慈悲救災危三塗八難永拋離
勤轉念證菩提。

南無薩埵喃三藐三菩陀俱胝喃怛姪他唵
折哩主哩準提莎賀

唵嘛呢叭𠺗吽　唵嚙臨　唵部臨

西方端坐妙蓮華大聖主阿彌陀莊嚴微妙
更無過碧琉璃光燦爛鏡重磨菩提寶樹網
交羅頻伽鳥美音和水流風動演摩訶七珍
池華四色湧金波。

天宮慈氏大菩薩居補處位法王家外宮內
院勝境堪誇摩尼殿內演說妙法眾生聞者
罪滅河沙願當來生內院入龍華。

南無阿哩耶蜜底哩野[曰/月]地薩怛耶怛你也
他唵蜜底哩蜜底哩蜜怛囉摩曩枲曳莎訶

上來現前清淨眾發菩提心各用虔誠諷誦
如來妙良因酬天地謝龍神祝讚。


皇皇萬萬春父母劬勞法界怨親三塗八難
出迷津生淨土禮慈尊以此功德普回施利
群迷免災危四恩三有證菩提摩訶般若波
羅蜜。




二佛神咒(終)









佛說小涅槃經

爾時如來倚臥雙林告諸大眾吾今背痛欲
入涅槃迦葉來時道吾與汝不相見去也一
切經書付囑阿難戒律文章悉皆付與迦葉
上座爾時如來告弟子優波離汝往升天報
母令知爾時摩耶夫人在忉利天上受諸快
樂忽於昨夜子時得六種惡夢一者夢見有
大猛火燒我心肝兩乳流出二者夢見須彌

山崩三者夢見海水枯竭四者夢見磨竭大
魚吞噉眾生五者夢見夜叉羅剎吸人精氣
六者夢見一切眾生惆悵奔走如蜂失王說
夢未訖乃見報人優波離從空而來爾時摩
耶夫人問言尊者尊者因何形容憔悴面無
精光唇口乾燥全無威德不比尋常爾時優
波離哽咽報言佛母佛母三界大師忽於昨
夜子時入般涅槃金棺銀槨殯殮巳訖故遣
弟子報母令知爾時摩耶夫人聞說此語悶
絕躄地猶如死人諸天彩女冷水灑面良久
乃甦即將徒眾靉靆雲飛至雙林所唯見大
衣僧伽梨疊在棺邊缽盂錫杖空掛樹上爾
時摩耶夫人作是念言我佛在時持用此物
教化眾生今者此物並皆無用去也爾時摩
耶夫人披頭散髮搥胸大叫遶棺三匝喚言
如來如來吾是汝母汝是吾佛今既捨吾入
般涅槃因何不為母說四句偈言。

爾時如來在金棺中聞母喚聲從棺踊出卻
坐般若臺中去地高七多羅樹手執優缽羅
花為母說法一切恩愛皆有離別一切山巖
皆有崩穴一切樹木皆有摧折一切江河皆
有枯竭一切萬物皆有破壞母子恩情今日
離別唯有法身常住不滅偈曰。


「　諸行無常
　是生滅法

　生滅滅巳
　寂滅為樂
　如來證涅槃
　永斷於生死
　若能志心聽
　常得無量樂」








佛說大藏正教血盆經

爾時目連尊者昔日往到羽州追陽縣見一
血盆池地獄闊八萬四千由旬池中有一百
二十件事鐵梁鐵柱鐵枷鐵鎖見南閻浮提
女人許多披頭散髮長枷杻手在地獄中受
罪獄卒鬼王一日三度將血勒教罪人喫此
時罪人不甘伏喫遂被獄主將鐵棒打作叫
聲目連悲哀問獄主不見南閻浮提丈夫之
人受此苦報只見許多女人受其苦痛獄主
答師言不干丈夫之事只是女人產下血露
污觸地神若穢污衣裳將去溪河洗澤水流
污漫誤諸善男女取水煎茶供養諸聖致令
不淨天大將軍劄下名字附在善惡部中候
百年命終之後受此苦報目連悲哀遂問獄
主將何報答產生阿娘之恩出離血盆池地
獄獄主答師言惟有小心孝順男女敬重三

寶更為阿娘持血盆齋三年仍結血盆勝會
請僧轉誦此經一藏滿日懺散便有般若船
載過奈河江岸看見血盆池中有五朵蓮花
出現罪人歡喜心生慚愧便得超生佛地諸
大菩薩及目連尊者啟告來勸南閻浮提人
信善男女早覺修取大辦前程莫教失手萬
劫難復佛告說女人血盆經若有信心書寫
受持令得三世母親盡得生天受諸快樂衣
食自然長命富貴爾時天龍八部人非人等
皆大歡喜信受奉行作禮而退。






佛說大藏正教血盆經(終)

佛說壽生經

貞觀十三年有唐三藏法師往西天求教因
檢大藏經見壽生經一卷有十二相屬南贍
部洲生下為人先於冥司下各借壽生錢有
注命官秪揖人道見今庫藏空閑催南贍部
洲眾生交納壽生錢阿難又問世尊南贍部
洲眾生多有大願不能納得佛言道教看金
剛經壽生經能折本命錢為秪證經力甚大

若眾生不納壽生錢睡中驚恐眠夢顛倒三
魂杳杳七魄幽幽微生空中共亡人語話相
逐攝人魂魄減人精神為欠壽生錢若有善
男子善女人破旁納得壽生錢免得身邊一
十八般橫災第一遠路陂泊內被惡人窺算
之災第二遠路風雹雨打之災第三過江度
河落水之災第四墻倒屋塌之災第五火光
之災第六血光之災第七勞病之災第八疥
癩之災第九咽喉閉塞之災第十落馬傷人
之災第十一車碾之災第十二破傷風死之
災第十三產難之災第十四橫死之災第十
五卒中風病之災第十六天行時氣之災第
十七投井自繫之災第十八官事口舌之災
若有善男子善女人納得壽生錢免了身邊
一十八般橫災若有人不納不折壽生錢後
世為人多注貧賤壽命不長醜陋不堪多饒
殘疾但看注壽生經又名受生經真經不虛
除了身邊災免了身邊禍又說十地菩薩長
壽王菩薩摩訶薩延壽王菩薩摩訶薩增福
壽菩薩摩訶薩消災障菩薩摩訶薩救苦難
觀世音菩薩摩訶薩長安樂菩薩摩訶薩長
歡喜菩薩摩訶薩解冤結菩薩摩訶薩福壽
王菩薩摩訶薩延壽長菩薩摩訶薩本宅龍
神土地罪消滅滿宅家眷罪消滅惡口浪舌

罪消滅殺生害命罪消滅前生冤業罪消滅
今生冤業罪消滅前生父母罪消滅今生父
母罪消滅又說災星金星木星水星火星土
星太陽星太陰星羅睺星計都星紫氣星月
孛星懺悔巳後願災星不照福曜長臨四時
無病八節無災若有善男子善女人早納壽
生錢分明解說漏貫薄小納在庫中庫官收
付至百年命終之後七七巳前早燒取壽生
經救度三世父母七代先亡九族冤魂皆得
生天儒流學士僧尼道俗或貴或賤若有善
男子善女人今生早燒壽生錢三世富貴今
生不燒三世貧賤後世難得人身縱得為人
瘸手瘸足無目跛腰癡聾瘖啞衣不蓋形食
不充口被人輕賤若早燒壽生錢注衣注食
注命注祿本命星官本命判官修羅王事天
龍八部聞佛所說皆大歡喜信受奉行佛說
壽生經即說咒曰。

天羅咒地羅咒日月黃羅咒一切冤家離我
身摩訶般若波羅蜜一解冤經二延壽真言
三滅五逆之罪誦此經免地獄之罪便得生
天不虛矣



六十甲子十二生相


  
  * 子生相
  
  * 甲子欠錢五萬三千貫看經一十八卷第三庫曹官姓元
  * 丙子欠錢七萬三千貫看經二十五卷第九庫曹官姓王
  * 戊子欠錢六萬三千貫看經二十一卷第六庫曹官姓伍
  * 庚子欠錢十一萬貫看經三十七卷第九庫曹官姓李
  * 壬子欠錢七萬貫看經二十四卷第三庫曹官姓孟
  * 丑生相
  
  * 乙丑欠錢二十八萬貫看經九十四卷第十三庫曹官姓田
  * 丁丑欠錢四萬二千貫看經一十五卷第三庫曹官姓崔
  * 巳丑欠錢八萬貫看經二十七卷第七庫曹官姓周
  * 辛丑欠錢十一萬貫看經三十七卷第十八庫曹官姓吉
  * 癸丑欠錢二萬七千貫看經十卷第八庫曹官姓唐
  * 寅生相
  
  * 甲寅欠錢三萬三千貫看經一十一卷第十一庫曹官姓杜
  * 丙寅欠錢八萬貫看經二十七卷第十庫曹官姓馬
  * 戊寅欠錢六萬貫看經二十卷第十一庫曹官姓郭
  * 庚寅欠錢五萬一千貫看經一十八卷第十五庫曹官姓毛
  * 壬寅欠錢九萬六千貫看經三十一卷第十一庫曹官姓施
  * 卯生相
  
  * 乙卯欠錢八萬貫看經二十七卷第十八庫曹官姓柳
  * 丁卯欠錢二萬三千貫看經九卷第十一庫曹官姓許
  * 已卯欠錢八萬貫看經二十七卷第二十六庫曹官姓宋
  * 辛卯欠錢八萬貫看經二十七卷第四庫曹官姓張
  * 癸卯欠錢三萬三千貫看經一十一卷第二十二庫曹官姓王
  * 辰生相
  
  * 甲辰欠錢二萬九千貫看經一十卷第十九庫曹官姓董
  * 丙辰欠錢三萬二千貫看經十一卷第三十三庫曹官姓賈
  * 戊辰欠錢五萬四千貫看經一十八卷第十四庫曹官姓馮
  * 庚辰欠錢五萬七千貫看經一十九卷第二十四庫曹官姓劉
  * 壬辰欠錢四萬五千貫看經一十五卷第一庫曹官姓趙
  * 巳生相
  
  * 乙巳欠錢九萬貫看經三十卷第二十一庫曹官姓楊
  * 丁巳欠錢七萬貫看經二十四卷第十六庫曹官姓程
  * 已巳欠錢七萬二千貫看經二十四卷第二十一庫曹官姓曹
  * 辛巳欠錢五萬七千貫看經一十九卷第三十七庫曹官姓高
  * 癸巳欠錢三萬九千貫看經一十三卷第五十庫曹官姓卜

  * 午生相
  
  * 甲午欠錢四萬貫看經一十四卷第二十一庫曹官姓牛
  * 丙午欠錢五萬三千貫看經一十八卷第六十庫曹官姓簫
  * 戊午欠錢九萬貫看經三十卷第三十九庫曹官姓史
  * 庚午欠錢六萬二千貫看經二十一卷第四十二庫曹官姓陳
  * 壬午欠錢七萬貫看經二十四卷第四十四庫曹官姓孔
  * 未生相
  
  * 乙未欠錢四萬貫看經一十四卷第五十一庫曹官姓皇
  * 丁未欠錢九萬一千貫看經三十一卷第五十二庫曹官姓朱
  * 已未欠錢四萬三千貫看經一十五卷第五庫曹官姓卞
  * 辛未欠錢一十萬二千貫看經四十三卷第五十九庫曹官姓常
  * 癸未欠錢五萬二千貫看經一十八卷第四十九庫曹官姓朱
  * 申生相
  
  * 甲申欠錢七萬貫看經二十四卷第五十六庫曹官姓呂
  * 丙申欠錢三萬三千貫看經一十一卷第五十七庫曹官姓鈕
  * 戊申欠錢八萬貫看經三十六卷第五十八庫曹官姓柴
  * 庚申欠錢六萬一千貫看經二十一卷第四十二庫曹官姓胡
  * 壬申欠錢四萬二千貫看經一十四卷第四十九庫曹官姓王
  * 酉生相
  
  * 乙酉欠錢四萬貫看經一十五卷第二庫曹官姓安
  * 丁酉欠錢一十七萬貫看經四十八卷第二十九庫曹官姓關
  * 已酉欠錢九萬貫看經三十卷第二十二庫曹官姓孫
  * 辛酉欠錢二萬七千貫看經十二卷第十五庫曹官姓丁
  * 癸酉欠錢三萬貫看經一十七卷第十二庫曹官姓申
  * 戌生相
  
  * 甲戌欠錢二萬七千貫看經九卷第十七庫曹官姓井
  * 丙戌欠錢八萬貫看經二十七卷第三庫曹官姓左
  * 戊戌欠錢四萬二千貫看經一十四卷第三十六庫曹官姓晉
  * 庚戌欠錢十一萬貫看經三十七卷第二庫曹官姓辛
  * 壬戌欠錢七萬二千貫看經二十四卷第四十庫曹官姓彭
  * 亥生相
  
  * 乙亥欠錢四萬八千貫看經十六卷第四十二庫曹官姓成
  * 丁亥欠錢三萬九千貫看經十三卷第四十庫曹官姓吉
  * 巳亥欠錢七萬二千貫看經二十四卷第五十庫曹官姓卞
  * 辛亥欠錢七萬一千貫看經三十五卷第四十庫曹官姓丁
  * 癸亥欠錢七萬五千貫看經三十九卷第四十三庫曹官姓仇


奉填還謹專獻上
天曹真君地府真君本命元神本命星官善
部童子惡部童子宅神土地五道將軍家灶
大王水草將軍福祿官財祿官衣祿官食祿
官錢祿官命祿官本庫官巳上星官銀錢各
一百貫文(右某)謹依科典所有經疏謹專獻上
諸神百官惟願燒醮巳後闔家安吉四時無
纖小之災八節有泰來之慶虔誠祈禱願賜
禎祥今者謹備香茶果盤筵奉依望領納照
察經文准折冥債疏。


