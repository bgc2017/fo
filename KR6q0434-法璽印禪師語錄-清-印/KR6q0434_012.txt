










法璽印禪師語錄卷第十二
嗣法門人性圓旋璣旋哲旋賢等編次

募疏

募修丕禪師并高僧普同三塔疏

豫章海昏之有同安者，唐朝古剎也。自同安和尚開
山，而常察禪師居第二代，三代得丕禪師宗風大振，
至今曹洞龍象遍天下，悉皆丕祖之腳下兒孫。由是
列祖代振法席，指難數屈。山僧於壬寅年濫廁祖位，
見道場在荊棘叢中，慨有興復之志。茲喜殿宇佛像
漸已就緒，每當鶴唳天霜，鶯啼春老之際，拽杖撥草，
尋獲常察禪師之塔，猶存佛頭峰頂。若開山并丕祖
高僧普同諸塔，雖存有基址，而狐窠兔穴，風吹雨浸，
將有所不忍聞，不忍見者夫？蛙虫朝遷暮返，弗忘其
本，烏羽返哺，猶知報恩，豈忝在法門如秦人視越之
肥瘠乎？或檀信長者，或曹洞後昆，聞風翕然，揮金助
砌，當同阿育王造塔湧出，震旦大放光明，普天匝地，
沾恩去也。勉旃望之。

化油疏

同安一室黑漆如如，自古日不能輝，從來月未可照，
有無一片虛實成團。雖然天曉不露，何妨夜半正明？
今告四方檀越，八表金湯，拈來投子油瓶，一任諸方
定價，舉出揚岐燈盞，發揮百寶光明。燈草藉以吐燄，
琉璃因而普徹，到恁麼時，太乙僊畢竟開眼，然燈佛
自然眉舞。

化茶疏

冬風喚而不回，春陽發而點出。優游乎雲霞堆裏，茂
盛乎雨露場中。收歸沒底籃間，快樂無煙火上。直教
露者露而藏者藏，囊者囊而橐者橐。十方檀那有能
信手拈來，投於寶鏡清泉，烹於溈山巨釜，則盧仝碗
自浮香，趙州瓶自發潤，不惟同安僧眾兩腋生風，亦

且天台羅漢團圞沽味。設或有問：「如何若何？」山僧只
對他道：「喫茶去。」

募鍋偈

南泉打破鍋，至今無人補，乞箇沒錢人，大家相與輔。
同安則不然，偏覓有錢主，虀羹與粥飯，禪悅在此釜。

慧明庵募化藥師禪期修建大佛殿

靖邑有水曰雙溪，溯流而上四十里許。有庵名慧明，
然慧明之名非無由也。蓋此地上達曹溪，下通廬峊，
其中往來參詢衲子，決明己事，接續佛祖慧命。源頭
者未有不過此也。余癸巳秋應龍門請，經此一宿，至
深夜經行，偶見四面峰頭煙雲吐秀，瑞色衝霄，語侍
者曰：「不久於此必建梵剎。」迨至今春陽回，大地萬物
咸新，余與諸子乘時化道雙溪，以效中峰，故事仍宿
慧明，其主人持一冊告曰：「某欲建立叢林，接納雲水，
請和尚一語，導引大檀。」余深媿無文，不能動大方長
者，聊舉一則陳爛葛藤，以報諸君子。昔世尊與眾遊
行次，以手指地云：「者一片地好建立梵剎。」帝釋信手
拈一莖艸，插於地云：「建梵剎已竟。」世尊微笑。諸居士，
者兩古人雖則隨處建立，不費纖毫，檢點將來，不無
敗缺，怎似我融通。上座，要諸居士大家拋出玉粒金
磚，各向慧明無陰陽地上建立瓊樓玉殿，涌出丈六
金身，到者裏支無底鍋，炊無米飯，接待往來，千飽萬
足，與諸居士同獲真實功德，同證佛祖光明，達士高
人不可不信，謹疏。

谷雲峰化修主殿敘

道人動止如孤雲野鶴，去住自由，本無定向。所以古
德云：「未有常行而不住，未有常住而不行。」試看古人
一言半句，意要衲僧如雲如鶴，騰於霄漢之外，隱於
洞壑之中。或出或沒，了無所舉，世未有出格超越如
此也。惟我韞公動止澹然，有古人之氣色，不以時鬧

動轉。自嗣海門洞宗之後，乘一葉逆流，止於潯陽能
仁白雲祖席。後入匡山，結茅於天池之上。聞余主靖
邑祖席以杖笠遠來見訪，余因邑中，於棲雲相接，候
事畢同入龍門室中兩月，意有劈道尋石，門理聰翁
舊隱，以便與龍門往來。偶有梅溪湯氏家明德居士，
領眾檀越，請插茅於後山，額名谷雲，囑余代告十方，
同扶露柱，共補虛堂，余于是為敘。

為北京慈雲寺募化大悲閣緣疏

蓋因果之道杳渺難窮，世多惑于罔信者，惟功驗之
理，顯然易見，人皆共得而趨之。何則吾佛從，無量劫
中，以其身心並捨，財法兼施，故感依正二報，廣大無
涯，天上人間不堪比擬。故菩薩復以深重願行，逐類
現身，隨方應跡，設慈悲法，破其慳貪，發其喜捨，使天
下後世之人各各皆得由斯而入也。然而修道者果
能效菩薩之行願乎？效之則入道之緣有在矣。東城
盔甲廠慈雲寺乃都內七大名藍之一也，有住持容
輝上座志氣高上，戒德精嚴，篤於撐持，勤於接待，真
法門之良榦也。山僧從豫章開法二十餘年，亦因修
造為慮，昨來京門，忝邀東堂掛搭一日，容公商之曰：
「某有一未了之案，敢請決之乎？」山僧詢其故，則曰：「此
一片地曾為注水之場，萬曆間得翠峰和尚之所創
立也。當清之時，有吾太祖了空自三韓而來，單瓢隻
杖，苦行年深，方得道場，丕振復得吾祖心，如擔荷守
成百廢俱興。大悲閣未造，基址尚存，不能就緒。由是
心祖臨寂之時，呼某入室，囑之曰：『此閣乃吾生平未
了之願，儻子得而述之，則吾寂光中知子矣。』」山僧一
聞此舉，不勝踴躍，曰：「此閣者，乃衲僧修道之所，眾信
崇福之門，有益於一方，留光於不朽，敢不愈加讚助
乎？」山僧雖不能文，亦可以此繼述之志，書告王公卿
相，長者大檀，若男若女，或俗或僧，總祈大開寶藏，共

成有相之功。信手拈來，同入無為之化，俾平地上湧
出玉殿瓊樓，虛空中突出金容寶相。金粟如來放光
現瑞，大悲菩薩介福儲祥，功德齊彰，果因不昧，想見
者聞者亦必有以頓發興起之念也夫？

江西黃檗山募請書本藏經緣疏

豫章新昌黃檗山唐代敕賜報恩光孝禪寺，乃希運
祖師之道場也。因元明之後，渝為荒岑，復得宗源，老
宿祖位重來，四十餘年勞心苦志，不憚寒暄燥溼，始
獲插艸栽松，重新殿宇佛真堂[門@(?/大)]靡不莊嚴。見請亦
庵和尚說法斯間，弘揚向上，但思祖席具興，唯缺藏
經一事。夫藏經者，乃叢林之大觀，人天之要，具不可
缺也。缺之不足以知先德，不足以啟後人，不足以明
大道，不足以解玄微。及其往古型儀，歷來修證，又奚
足以稽之哉？縱能悟徹根源，未免管窺佛法，有負世
尊四十九年，三百餘會塵說剎說，為人徹頭徹尾之
婆心也。此為繼往開來，承音接響之務，可不急乎？故
宗源老宿每欲計此，未得其人。幸有孫允吉公者，發
堅固心，行廣大行，叩浙省嘉郡泥首，振鈴三越歲，乃
感檀度施若干冊，以全藏較之，十有二耳，余為先師
重刻錄，附藏寓嘉禾之。天寧見公往來酬酢，唯以藏
經為事，因為代書數語，遍告王公宰輔諸上善人，然
而大藏真詮，非祖庭莫能持載，十方金玉，非勝事莫
能動搖。黃檗乃天下之祖庭檀越，乃僧眾之恃怙，有
祖庭無佛法，山不鍾靈。有僧眾無檀那，人無起色。今
公此舉可為最勝，莫缺之端，誰云妄求奢誕之事，想
能施之人，所施之法？定是同歸未遂之事，既遂之心，
必為兼得之矣。伏願指日告成，功德無量。

雜著

曹谿憨山師翁墨蹟跋

嘗聞吾祖憨山老人，五十餘年說法於南北兩地，往

往多於金紫行中。其與宰官居士往來交接者，不知
幾何人也。究承傳受益契法，盟心久約，不忘始終一
致者，不甚多見。初聞有伯玉汪公每以詩文勗望，不
虛矢志之因。續聞有右武丁公每於軍戎崇敬，不輕
患難之為。再聞有牧齋錢公掃庵譚公巾瓶從事，不
忘法道之隆。雖則知其大概，不知其審也。何也？山僧
開法二十餘年，已來總居江右，未免地廣人稀，聞師
翁者多，見師翁者少，及乎得師翁手書壘積者，萬無
一矣。不期昨來嘉禾，得接牧公項居士，乃金明介之
法嗣，襄毅公之後裔，入道殊深，弘法既久，布網垂鉤，
大有生活之手，真紅塵中特出之金毛也。山僧正嘆
服不知其何異焉，忽晤其叔寄庵居士，徑於書笈中
取一軸，見示曰：「先君楚東歷官，粵東別駕，與憨大師
往來相契，話道因緣，幸存其蹟，和尚其一游目乎？」山
僧得之欣然，讀之不暇，遂袖歸舊寓，細賞其由，始知
楚東先生乃吾憨祖腹心中人也，第知楚先生，知憨
祖寄居士，知山僧，則又知牧公，知金明皆祖先垂庇，
非項府信響法門有自哉，因此源源故為之跋，時乙
卯八月日也。

為瑞慶庵開山碑記

山不在高，有仙則名。水不在深，有龍則靈。言其本業
有成，可以隨緣得化也。古人建叢林，立宗旨，轟霹靂
於晴空，鼓波濤于陸地，亦皆以道德為本。故在君則
安天下之民，在臣則攝天下之政。仕之用以敷治，居
之用以滋身。聖賢用以設教，佛祖用以度迷。鬼神不
能窺，人物不能量，如斯玅道可不進之乎？而無為公
生地武邑，曉世空華，發無師之智，欲求出世之方，棄
愛緣如敝屣，樂善法如醍醐。走建昌雲居顓愚老人
祝髮，按圓通法派，取諱音問，號無為。數年精進，持誦
勤行苦行，知有向上大事，便能直下追尋，為般若中

勇夫也。受方融大師具戒，有志觀方，游泳諸祖道場，
參禮諸大知識。得是非不落之機，入見聞不涉之理。
釘抽楔去，實往空歸，復思崖居穴處，木食荷衣，是返
本里止，宿下高泉。得瑞卿葉居士盡底盤桓，延至梅
園結茆三載，惟居士植眾德本，種廣福田，不忘靈山
之委囑，遂就址營庵，命名瑞慶。俾世生傳續千古，留
雲四眾有依皈之處，鄉黨得焚祝之場，記其楹前堂
後，殿樓舍立，於西東記其像，釋迦為中，應真為護。大
士寶光列於左右，饔餐不繼，衣缽無充，仍施田糧若
干，為僧恆產鐺，實藉以無虞，房廊足以容眾。公來索
記，余語坐問焉，公曰：「遠郭七十里景，定癸丁奇，巒踞
其上，曲水遶其前。」余曰：「此季約之蕭齋，維摩之石室，
公得而居之，則吾圓通法派可衍，公之本業又可崇
矣。」因是援筆記之，以證將來之緣起也。

同安規約

夫出家者離親別族，未盡天倫，禮佛投師，求其向上。
既知生死事大，必當辦道為先，為法忘軀，莫辭勤苦。
古人數十年居林下，勞其筋骨，餓其體膚，以致發明
此事，增益不能，方許提綱唱道，黼黻宗猷，據位稱師，
臨眾馭物。故山僧豎法幢，開爐韝，以鍛聖凡，下惡鉗
錘，不拘唇吻，為諸人以了不了之因緣，以明未明之
公案。間有冒違約束，不準規繩，九旬不滿，即欲抽單
出堂，一載未終，便來告假他往，此輩原無志於參求，
豈有心于決擇？俾之同堂，則如濁水汙其清流，與之
共住，則如嘉苗亂其稂莠，斯乃法門所惡，山僧特為
嚴革耳。諸人既不遠千里萬里，冒暑衝風來到同安，
入堂結制，切勿懈怠。從前時光虛度，必當搬磚運瓦，
念念如救頭燃，心心無有間斷，向已分中用工綿密，
自然透頂透底，好與山僧眉毛廝結，揭露家風，如水
合水，似空印空，何憂乎法道不興？何懼乎門庭不振？

微細規條，枚舉於左。

清化規約

夫出世之事應以參禪學道為本，遠名利如涕唾，輕
富貴若浮雲。動則不知有營求世界，靜則不知有寂
守身心。形同槁木死灰，影合鏡花水月，彼即此即，人
離我離，渾無固必之心，絕沒和混之意。一味勞形苦
志，忍冷耽饑，學聖齊賢，成佛作祖，提宗唱道，了達真
乘，方不負國王水土之恩，父母養育之德，師長訓誨
之功，已分勤劬之力。設或意縱情隨，苟求安樂，誠恐
他日閻羅老子扣算飯錢，那時無有脫身之計，悔不
及矣。間有一等手持匏器，背負囊箱，東茶西飯，混擾
時光，決擇之心全無，參求之念烏有，可惜一生虛度，
無所實歸，恤念將來，良可太息。是以山僧初來都中，
慌居此院，飲用稀微，奈何時節到來，不敢違背。今亦
延留清眾，結制安居，為汝諸人決明向上。雖則有屈
高賢，亦可聊資道統，煩望在此同居之人，內外悉宜
守分參請遵其首座，規矩聽其維那，和雅觀其悅眾，
進退任其知賓，營作由其知眾，飲食從其湯頭，不可
仍前散憚放逸，自恣交頭接耳，說短道長，笑罵高聲，
驚群動眾。如有此等，輕則跪香巡寮，重則責罰出院。
二六時中務宜各抱本參，用誠追究，動靜閒忙毋令
散失，日就月將，自然透脫。此時正好向鍼鋒上走馬，
鬧市裏拋磚，收放自由，全無隔礙。果能如是，不惟清化
與你們寒暄，共操握手同行，即將從上祖父家私，兩
手分付可矣。珍重，珍重。




法璽印禪師語錄卷第十二終


　(湖州府安吉州正堂信官年　長興縣正堂
　信官韓　德清縣正堂信官侯　武康縣正
　堂信官馮　孝豐縣正堂信官羅仝心捐刻
　法璽印禪師語錄卷七之十二計字參萬柒
　百八十七字該銀貳拾貳兩五錢五分
　
佛力被人民闔衙齊沾般若之光大地總受
　菩提之潤謹意
　康熙十五年四月　　日楞嚴藏經坊附板
　　　　　　　　　　　　浙禾夏維寧梓)