










法璽印禪師語錄卷第五
嗣法門人性圓旋璣旋哲旋賢等編次

小參

十方同聚會個個學無為此是選佛場心空及第歸
且作麼生是心空及第歸底意以拂子打○相云秋
月滿大地山河光皎潔翠屏峰上白雲輕招賢橋下
碧水急諸道流若委悉管教參學事了畢龐居士於
馬大師一言之下將歷劫家私一時蕩盡便道有男
不婚有女不嫁大家團圞頭共說無生話師云者漢
雖是道得清楚未免俗氣不除若是山僧不作恁麼
見解何故聻有男要婚有女要嫁但勤耕與織說甚
無生話大眾且道孰優孰劣若撿點得出方許把手
入龍門點撿不出退後三步看。

有物先天地無形本寂寥能為萬象主不逐四時凋
諸兄弟作麼生是不逐四時凋底意旨以杖擲下。

拈拄杖卓云聲前一句千聖不傳聲後一言諸祖莫
測正當恁麼時諸人如何理會眾無語師擲杖云劄
師過龍丘值伯震葉居士為母圓經請師云經不屬
圓不屬不圓圓則截他頭角不圓則減他聲價豈不
見聲前薦得猶落今時色裏承當迷頭認影所以道
若以色見我以音聲求我是人行邪道不能見如來
既不以色見聲求諸人作麼生會山僧不惜口業今
日為汝註破乃拈拄杖卓一卓云有見有聞皆是妄
無聲無色總歸非個中有隻金剛眼十聖三賢總莫
知果能如是則翠竹之聲塞兩耳亦非分外紅桃之
色刺雙眸甚是平常倚天長劍凜凜威光仆地金鍼
聲聲劄透恁麼時正好與蔡氏打開八字兩手分付
且結角羅文歸功一句作麼生道菩提玅法遍莊嚴
隨所住處常安樂。

握竹篦云把住也是者個放行也是者個山僧今晚

拈來不妨塞卻你底鼻孔封卻你底口門進不得出
不得左不得右不得到者裏果能撒手懸崖分身萬
像方於此事少分相應更有向上一著尚遠在。

舉竹篦云者是山僧七日已前為諸人把住的復擲
下云者是山僧七日已後為汝諸人放行的且道不
落把住放行的是什麼水中月鏡中像不可以語言
形豈可以默照會直須山盡水窮自然有個出路還
會麼喝一喝云甕裏何曾走卻鱉。

悅眾問百鳥成群棲鳳嶺千峰疊翠色斕斑如何是
同安境師云門前一湖水屋後萬重山如何是境中
人師云有工唯種竹無暇不栽花如何是人中意師
云瞻之仰之人境已蒙師指示起七一句作麼生師
劈脊打云切忌在者裏薦取乃云諸兄弟者個消息
甚是容易設若會得則門前一湖水屋後萬重山作
境會也得不作境會也得儻或躊躇我也知你是金
州路上客。

拈竹篦作○相云山是山水是水復劃破云山不是
山水不是水乃擊案云山仍舊山水仍舊水就中有
個漢見得徹向者裏掀翻窠臼剷削條章縱饒臨濟
德山只得吞聲飲氣若也尚滯狐疑敢保盡形壽無
有倒斷日在既然如是山僧索性為你諸人道破卓
杖云曙色未分人盡望及乎天曉也尋常一擊便行
燈宵十五日諸方悉解制龍門印長老不敢違先式
且作麼生是先式以拄杖打[十○]相云放復云若到諸
方切忌錯舉。

舉千巖和尚偈云六月山深日正長道人行處不尋
常團團圍繞青松下殿角無風也自涼師云者老漢
大似向松陰處著到山僧則不然夏木森森日正長
道人行處極平常任他市巷煩笳管熱鬧場中也自
涼諸仁者者裏著得隻眼紅塵堆裏遊戲依然滿地

繁霜碧巖深處打眠仍舊普天杲日到恁麼地始知
佛祖魔王無下手處閻羅鬼判覷著無門以杖一畫
云截斷葛藤。

中秋無風動絕雲行皎潔冰輪永夜清歷歷孤明光
上下丹青有筆畫難成驀喚云寒山子來也便歸方
丈。

大雪紛紛落膽寒彤雲簇簇鎖千山漫言野衲輸他
貴澹薄家風甚是安諸兄弟如何是澹薄家風拂云
挑菜連雲煮和羹帶柏香一飽憨憨臥無事可商量
權將玉燭鋪銀案寬酌先春笑謝郎。

新出紅爐金彈子簉破闍黎鐵面皮一度拈來重舉
示頓教佛祖也愁眉良久云達磨老祖昨夜在山僧
枕子邊道者一著子本無迷悟迥絕生死亙古亙今
全體獨露只為諸人一向攜燈覓火無有了期今日
同安結制也是平地生端諸仁者老祖與麼告報還
有領略者麼若是伶俐衲僧不妨了達設或未然山
僧更與你重重饒舌去也乃豎拄杖云脊梁豎起如
生鐵不破疑團不放休。

如來禪祖師禪俱皆坐斷金剛圈栗棘蓬一齊拋出
只教諸人吞吐不得搖掇不開無路可通無門可入
四面八方銀山鐵壁忽撞著個無手漢驀向腦後一
推豁然漆桶生光頂門具眼始得雲從龍風從虎七
縱八橫無拘無礙諸仁者雖然恁麼猶是者邊底事
秖如威音那畔更那畔一句要你諸人七日後腳跟
點地始不怪山僧今日饒舌。

今朝解制聚首九旬同安始終如一諸人去住自由
今有新令舉示諸人東去西去的一重山過一重山
腳跟下痛與三十缽囊高掛的饑時喫飯倦時眠腳
跟下痛與三十諸仁者今日同安因甚如此良久云
為人須向損邊行。


師至柩前以杖作○相云者是待贈高門余氏孺人
生前面目死後儀容清淨圓明靈通不昧若向者裏
薦得千了百當若少有恣疑未免錯過去也復舉文
殊問庵提遮女云生以何為義女云生以不生生為
生義殊云如何是不生生為生義女云若能明知地
水火風四緣未嘗自得有所和合而能隨其所宜是
為生義殊云死以何為義女云死以不死死為死義
殊云如何是死以不死死為死義女云若能明知地
水火風四緣未嘗自得有所離散而能隨其所宜是
為死義庵提遮女問文殊曰明知生是不生之理為
什麼卻被生死之所流轉文殊云其力未充師云文
殊與庵提遮女太煞郎當直饒道個監院房典作房
亦是釘樁搖櫓今日有問山僧明知生是不生之理
為什麼卻被生死之所流轉只向他道崑山有玉瑩
如雪萬古聲光無減增。

舉竹篦云寶鏡當軒狐妖膽喪靈鋒吼匣魔佛魂飛
觸著則腦裂覷著則眼瞎且道利害在甚麼處良久
一擊云兵隨令轉將聽符行乃度與西堂便歸方丈
師踞座良久云古人道有一物明歷歷上拄天下拄
地常在動用中動用中收不得且道是什麼物驀豎
拄杖云腳跟下薦取。

今朝解七大眾雲集試驗本參都盧黑漆舌若生苔
唇猶著棘進退無門銅墻鐵壁特為諸人聊通呼吸
且道呼吸作麼生通以拄杖一卓云一齊拶碎疑團
便是心空及第。

今日檀那應供歸來打鼓起參不言東土西竺豈說
前三後三隨緣放曠任意逍遙聖諦凡情了無計議
自然三千七百葛藤了然透徹何故聻風雨交加泥
路滑依然不溼個中衫。

巍巍堂堂澄澄湛湛當下迥絕承當豈容從頭計算

要知此事從來周遍十方無餘無欠總為諸人捨近
從遠棄易求難將己分一段真常置之不能受用把
古人閒言淡話蘊記胸中被人三追四奪依舊黑漫
漫地若恁麼縱饒打七打三結冬結夏也是虛度光
陰終無實得同安今日特為諸人別通一線乃拈拄
杖云有意無心俱是妄清風明月不須沽。

舉竹篦云釋迦老子說法利生的也是者個迦葉阿
難傳持法眼的也是者個西天東土奕葉相承的也
是者個南嶽青原石頭馬祖光前啟後的也是者個
從上老古錐向人天會裏舉揚的也是者個天下老
和尚在城市山林拈弄的也是者個今日山僧開爐
結制鍛鍊的也是者個且道者個是什麼遂擊一擊
擲下竹篦歸方丈。

豎竹篦云若論此事從無向背不假推移本沒週遮
何勞運轉直饒掣開心佛羅籠打破聖凡關鎖猶是
途路邊事且作麼生是到家一句擲下竹篦云自有
雙睛懸額角了無一物獻尊堂。

佛法至妙妙在明心心若洞明前後際斷超三祇於
剎那之頃證心印於彈指之間且喚什麼作心印以
拄杖一卓云莫將閒學解埋沒祖師機。

為雲陽元清關主開關師至關前云山僧有一問你
道得長老未來時早已相見了也若道不得對面千
里只如未閉關已前你在那裏立腳主一喝師云閉
後又在什麼處安身主云睡覺師云何不再喝主擬
議師云破也破也復以杖擊云不須彈指開樓閣透
過祖師個一重。

為靈嶽書記隱關嶽問玄關玉鎖佛祖頂𩕳乞師一
言以為龜鑑師云坐斷千差時頂門須具眼進曰秖
如坐斷的人向什處行履師云一日打眠三五度也
消不得許多閒嶽便喝師云退身三步看乃云今朝

正值臘月八睹星悟道事方恰腳下有個靈俐郎一
關高掩寶王剎有時上無攀仰有時閒行週匝且道
內不放出外不放入時百尺竿頭一句作麼生道乃
卓拄杖云待伊心肯處是我命通時。

問諸行無常是生滅法如何是生以不生生為生義
師云拄杖頭邊安世界毫端尾上定乾坤進曰生滅
滅已寂滅為樂如何是死以不死死為死義師云天
上泥人騎木馬人間露柱擊崑崙進曰只如不生不
滅又作麼生師打云正好喫棒進曰今朝設壇修梵
如何是接引一句師云薜蘿緣古樹進曰恁麼即證
無生地能超極樂天師云被你道著乃以拄杖高豎
云烏藤七尺絕甄別祖意西來齊漏洩威音那畔不
曾生今世門頭那有滅滅不滅有奇特萬象森羅一
印中劈破虛空成兩橛南斗瓓珊北斗橫東山突兀
西山缺就中有個鐵崑崙一任東拋與西擲若向者
裏會得始知我　河廳李護法恭請山僧為母劉氏
太夫人對靈說法的意是什麼意良久卓杖云生死
涅槃齊坐斷孤明炯炯照三千。

普說

兩序到方丈為請說些禪病山僧云禪有什麼病蓋
為參底人自病耳然世間一切法現現成成眼是能
司見耳是能司聞鼻是能知香臭舌是能知苦澀身
是能為動轉意是能曉思惟以至蠢動含靈草木昆
蟲無不是現成你教山僧說個什麼雖然事無一向
若不如是則辜負眾等秖得無實法中說些實法絕
理事處言些理事乃豎拂子云會麼達磨西來教外
別傳不立文字直指人心見性成佛之旨總是者些
子所以者些子能會得便會萬物為一體古今為一
源超凡情絕聖域皆不出乎此又如臨濟雲門曹洞
溈仰法眼啟肇宗旨各立門庭機無不備法無不周

一切施為動靜罔不自適竭其樞要亦是者些子因
甚日用之間接物之際不能毀方瓦合卻又觸途成
滯秖因人到者裏未能向腳跟下細細窮研腦後追
覓所以百事施行皆拂亂其所為也及乎腳下覷破
腦後打開又把者點靜見死死守住如病鳥棲蘆困
魚止水已見法執全不殞亡一切施為亦復如是者
等人如是行履如是知解爭麼透得佛祖差別公案
達得佛祖從上根源若不遇大手眼宗匠替他把古
人淆訛處指得實落差別處點得分明不然騎牛終
不肯落地下船又怕登涯者個病如何消得去正所
謂劍為不平離寶匣藥因救病出金瓶所以高峰大
師道若要開鑿人天眼目發揚佛祖宗猷更將自已
與選佛場鎔作一塊颺在百千萬億世界之外然後
轉身移步向威音那邊更那邊打一遭卻來西峰者
裏喫棒又如大慧老人云悟了若不遇人十個有五
雙杜撰至後決不能為人你看者兩個老漢的話教
汝透徹宗猷諳過眼目轉身移步向威音那邊更那
邊打一遭一切款案自然明白一切差別悉有師承
自爾許伊開鑿人天抑揚後學不是教汝徒將僻見
把古人血脈斷肢裂節杜撰扭捏雖縱自己僻見秖
謂之他受用終不謂之自受用又有一等一發可笑
全不會古人落處學了幾句儱侗語終日芒鞋緊峭
看驗知識某是文字禪某是一橛禪撞見一個明眼
宗匠向他咽喉下一捏者裏便去不得即將平日聽
記底便來抵塞殊不知明眼看來真一場笑具悲哉
恁麼參學他日黑面老子正打你者個能喝能棒打
圓相拂袖行底到恁麼時反道佛法無靈驗嗟嗟去
聖時遙人心不古若是有血氣底者樣殘羹餿飯誓
不沾唇畢竟要見得真透得徹未得牛時定要覓已
得了牛必要下果能如是自然終始相貫本末齊收

一切款案無不了了可謂一句通百句千句一時通
一機透千機百機一時透若決江河沛然莫之能禦
也山僧恁麼說話總要把彊橛打成一塊血脈凝作
一團然後淆訛處絕淆訛差別處無差別始稱真正
獨脫之地你諸人還會麼驀豎拂子云者裏會得纔
知者些子有如是施為有如是受用殺活縱擒橫遍
十方無不是者些子復豎拂子云只如者些子你若
認著也被拂子穿卻不認著也被拂子穿卻總不恁
麼也被拂子穿卻總恁麼也被拂子穿卻你諸人畢
竟如何試道看眾無語擲下拂子便歸方丈。

示眾

芒鞋緊峭到山庭六出飄飄冷腳跟借問君家何所
思滿頭白髮扣龍門古人立雪齊腰為求大法山僧
者裏無禪道佛法可學日用平常更無餘事寒則煨
品字饑則歠粥羹既然如是且道波禪冒雪衝寒還
是為扶宗教耶周顧人情耶若是人情卻同世諦若
扶宗教又落軌轍去此二途若定當得出便知波禪
未出雲陽早已眉毛相見其或未然今日與龍門猶
隔千里在拽杖便行。

師豎拂子云諸公今日入山求出世道山僧直下拈
出若會得不消鼻上加繩無勞腳跟繫索諸公因什
麼又尋枝摘葉納寶言貧只為不能向雲籠嶽頂處
打眠霧鎖巖阿裏放足所以父母之傍萬機擾擾妻
兒之處百念紛紛以至桃園杏圃被他流轉酒肆婬
坊隨境去就者裏作得主去有何生死可超有何法
名可安雖然如是諸公畢竟作麼生理會一拂云只
箇靈符懸肘後劫河生死任浮沉。

參禪貴要英靈子一舉話頭心便死白雲只在嶺頭
生日月麗天走不止咦白鳩樹頭鳴意在麻畬裏參
虛度光陰可歎惜今朝不覺是除夕無端彈落半邊

牙只恐閻家來催逼諸兄弟莫放逸二六時中當警
策一捱一拶急向前猶如一人萬人敵取得中軍個
一人自然干戈從此息方是天下太平時何用鍾馗
貼在壁一聲爆竹頂門開去住縱橫始自適如此不
負本來人纔許兒孫稱忤逆。

風清月白澗響松鳴驀面相逢吾不知其誰家之子
到恁麼地須是個人方可體會大道若是荒草中跳
出一個半個未免悚悚惶惶競競業業成個什麼邊
事若要擔荷大法輔弼宗教必須脫皮換骨絕後再
甦此事不在長連床上不在知識口邊畢竟在甚麼
處以杖打○相云向者裏薦取。

今朝六月二十六方丈新成生多福八部龍天擁護
居我來便登曲󵌁木遂趺座云新方丈已進曲󵌁木
已登若要聽取新令也須諸人別具眼目復以拄杖
橫案云隔墻見角隔山見煙知牛識火已遲八刻同
安者裏不惟勘辯龍蛇并本山二十五代老古錐也
須當下俯首聽令始不負方伯余翁文宗王翁建立
方丈的大方手眼顧左右云且道如何是不相辜負
的意良久擊禪床云一擊虛空轟霹靂銅頭鐵額盡
攢眉便入寢室。

舉黃龍南禪師云有五種不易一化者不易二施者
不易三生變成熟不易四端座受供不易更有一種
不易是什麼良久云聻師云同安家風又且不然即
有五種不難一化者不難二施者不難三生變成熟
不難四端座受供不難更有一種不難是什麼良久
云東寮西寮前寮後寮都是一隊瞌睡漢諸仁者只
如黃龍道不易同安道不難畢竟淆訛在什麼處你
諸人若撿點得出則黃龍南同安印總在你諸人腳
跟下若撿點不出也須仔細著拽杖便行。

方丈上梁師以拄杖指梁云者具大材緯地經天遮

龍蓋象孤迥迥能為萬象之主赤條條堪作眾聖之
尊巍巍乎豎窮三際蕩蕩乎橫遍十方高聳青霄頻
摩碧漢光吞日月體露真常一道圓明古今烜赫直
教千峰齊稽首萬派盡朝宗號令人天匡維佛祖定
四海之權衡作諸方之榜樣只如者段境界還是從
什麼人所得以杖高拱云恭惟斗所余翁文衡王翁
二大護法捐俸於同安祖庭修建鳳棲方丈卜取今
辰上樑獻彩諸仁者且道人天濟濟法樂闐闐上樑
句子作麼宣說遂擊樑云一齊著力撐霄漢萬古輝
煌振大都。

為燕京慈雲寺大悲閣上梁師以拄杖指梁云者具
良材還須大用建法幢為梁棟勢接雲霄招賢聖貯
象龍光騰日月縱橫自在耀古騰今至貴至尊為祥
為瑞恭惟闔京宰官居士暨住持容輝禪師等卜取
吉日良辰請山僧舉揚上梁一案且道山僧到來有
何三昧遂進前擊梁云高陞雲漢垂千古永祝吾
皇億萬年。

茶話

昨日晉公來書中有死心魯直燒灰公案越山今晚
特特舉似要你諸人塞死心口出山谷氣顧眾云有
麼僧作禮云請和尚舉師舉畢僧一喝便行師把住
云不許喝畢竟如何相見僧取帽云今夜天寒請和
尚戴師云不是者般儱侗畢竟還我落處來僧擬議
師連打云三生六十劫未許夢見在復云新長老黃
學士是一隊沒面孔漢至今猶未相見在何故者俗
漢只會吞酒豔飾則纔放下腳跟被者老漢一捏直
得眼[耳*皮]眵若論端的未問已前早已相見了也既問
之後轉沒交涉當時山僧若在傍即時扭下禪床劈
面一摑管取個老漢退步有分山僧恁麼道你諸人
還知落處也未眾無語師云也是勾闌裏泥瓦。


拈龍門請書云者是第三回催符子越山者裏不敢
囊藏要與諸人共知共見辭不獲已大似生按牛頭
試問諸人還是允許不允許者裏親疏得相應方可
推倒山門扶起露柱不然山僧斷案去也一卓云秋
風橋下露花月楖栗堂中驗作家。

蒼松鶴點色象分明收不盡綠野祥雲話難窮天然
真趣諸仁者既然如是且道還有能窮其話也無覺
真斗公落髮此地請白雲天衢和尚弘宣戒律末後
以衣缽付囑云龍門祖席馬祖開山非草莽之地將
來必有真善知識踞此說法汝當守護如護自心切
勿狼籍也公承諦囑遍歷諸方參罷歸山數十餘年
其中風波險難甘苦挫磨不可計算如生鐵橛相似
搖掇不動蓋謂祖庭是重不忘衢翁末後之囑所以
不敢移易其志也癸巳年間聞山僧開法越山公領
眾房頭三上越頂迎請山僧主持此席公即退居永
寧與鹿豕共住可謂善繼人之志善述人之事者也
今值公七旬入山設供山僧亦不免為伊圖空寫月
饒舌一上偈曰滿頭白雪垂肩覆一道青眉夾眼飛
七十從心理事化今朝舉示大家知。
法璽印禪師語錄卷第五


