










瑜伽師地論義演卷第十九()
大安國寺沙門　清素　述
解論四十八半巳下

「論又即於此至及與成滿。」
【演曰六劫數分限門分之為
二一辯經時分二辯超差別初中復二一各別分別二
惣料揀之初文又二一別明刼數二惣明時分此初也
謂諸住中各經多刼方乃成就故名成滿言大刼者火
水風等三大刼也形飢饉等而得大名。】
「
論然一切住至
方得圓滿。」
【演曰二惣明時分文分為二初惣標舉後
別釋之此惣摽舉除初種姓餘之十一經三大刼方得成
滿。】
「
論謂經第一至勤精進者。」
【演曰後別釋中文復

分三先明第一次明第二後辯第三初有三節先明超住
未能尅進時











等刼經彼

威儀非大刼外別修定等不同小宗故不違也。】
「
論若
正修行至無數大刼。」
【演曰二辯超差別文中有二超
及不超二類有別此初也超刀兵等三名為中刼望於
晝夜月時年等以得中名水火風等名為大刼為對
飢饉等故得大名問三秖刼內何處起超荅或初或遇
後緣即超時無定故若在初刼勇猛不猛有差別故得
有超刼及超義後二大刼位齊力進既無勝劣超義亦
無故次前云此就常勤非不勤者得淨意樂决定勇猛
勤精進故若刼滿後修相好時遇緣不同得有超義故
俱舍云值弗沙佛超過九刼涅槃復云超十二刼三僧
企耶定無超也。】
「
論又由如是至所有麤重。」
【演曰七離
障差別門文分為二初摽後釋此摽也。】
「
論於三住中
至所有麤重。」
【演曰後釋之中文分為二先明二障後
辯資糧初中有二一明煩𢙉二辯所知初中又二先標

後辯此初也言三住者謂即極喜無相成滿如次斷除
分別俱生及障種也。】
「
論謂於極喜至皆悉永斷。」

【演曰後辯之中文分三段一歡喜住二無相住三成滿住
初中有二一斷麤重二斷現行此初也歡喜住中能斷
惡趣煩𢙉種盡名斷麤重麤重即種及習氣名也謂
由分別感生惡趣今登極喜分別盡除惡趣不生名悉
永斷種及習氣皆悉除也。】
「
論一切上中至皆不現行。」

【演曰二斷現行修道惑也上中二品伏而不行下性微
細次無相中方始明也。】
「
論於無加行至皆不現前。」

【演曰二無相住文中有二初明麤重後辯現行謂斷習
氣名麤重除。】
「
論於最上至入如來住。」
【演曰三成滿
住習氣謂麤重隨眠謂種子現惑先無故不言矣謂
金剛心時種習俱盡𠛴那無間便為佛陁一切智心悉

皆成就。】
「
論當知一切至在實麤重。」
【演曰二辯所知
文分為二初惣標列後別解之此初也據斷淺深先
後次第有三種別。】
「
論當知此中至極清淨智。」
【演曰
後別解中文有三節言麤重者通種習也初地所斷分
別法執相狀麤故名皮麤重八地所斷法執漸微名膚
麤重成滿住中所斷法執種習俱細名肉麤重問何
故煩𢙉不言在皮等荅煩𢙉有品以三品言之今此障
不然故以在皮等言也。】
「
論於三住中至修斷資糧。」

【演曰後辯資糧三住正斷三住之外是斷資糧相從亦
名斷二障也如解行住是極喜資糧初地巳上無相資糧
八地巳去成滿資糧思可知矣。】
「
論即於如是至究竟
清淨。」
【演曰八具眾清淨門文中有二標及釋也釋有
十一六七八住俱慧增上故合為一所以清淨但有十

一餘文可知。】
「
論如前菩薩至十三住攝。」
【演曰九八法相
攝門文分為二初摽後攝此初也言八法者前四十六
功德品明今略引云一菩薩藏教二真實義教三大威
力教四於上所說如理聽聞五如理思惟為先趣勝意
樂六趣勝意樂為先入修行相七入修行相為先修果
成滿八修果成滿究竟出離。】
「
論謂於第一至聽受思
惟。」
【演曰後明相攝文有五節一以初二住攝八法中前
五種法言菩薩藏攝前三教生信勝解聽受攝彼第
四如理聽聞思惟攝彼第五如理思惟。】
「
論第三住中至
勝修行相。」
【演曰二以第三住攝八法中第六一分趣勝
意樂為先以初地中初得無相趣向無相之前行故得
一分。】
「
論於餘一切至得修廣大。」
【演曰三以第四住至第
九住攝八法中第六一分入修行相以二地至七地此修
廣大非如初地得名前行。】
「
論於上三種至修果成滿。」


【演曰四以第十住至十二住攝八法中第七入修行相
為先修果成滿。】
「
論如來住中至究竟出離。」
【演曰
五以第十三住攝八法中第八修果成滿究竟出離。】

「論當知菩薩至類聲聞住。」
【演曰十聲聞義類門文
中有二先摽後辯此先摽舉前十二住可類聲聞修習
同也。】
「
論如諸聲聞至初住亦尒。」
【演曰後辯之中文
分為十一種姓住聲聞雖有自之種姓未發心前名種
姓住菩薩亦尒故以類之。】
「
論如諸聲聞至二住亦尒。」

【演曰二加行住聲聞發心趣入見道起七方便名加行
住菩薩趣於正性位前勝解作意以為加行加行義
同名為亦尒。】
「
論如諸聲聞至三住亦尒。」
【演曰三離生
住聲聞離生在於見道菩薩喜住亦見道中見道義
同故相類也。】
「
論如諸聲聞至四住亦尒。」
【演曰四增上

戒住得初果後將斷修惑方便見道中前起勝進道
名增上戒住以戒定慧三學行中戒行最初功德依處
此勝進道將斷上漏初發是處名增上住修惑斷在
見漏之上名上漏也菩薩亦尒得見道後聖戒轉增說
名戒住。】
「
論如諸聲聞至五住亦尒。」
【演曰五心學住因
戒發定戒俱是定斷欲惑中方便道也菩薩五住因戒
起定義亦同也。】
「
論如諸聲聞至八住亦尒。」
【演曰六慧
學住正斷煩𢙉實在於慧欲惑九品分三聚斷所以
菩薩六七八住同小慧住有三慧也。】
「
論如諸聲聞至
九住亦尒。」
【演曰七加行住言無相者無色定也離色相
故名為無相四禪並是無色前導俱名加行故第九住
引於無相義同彼住名為亦尒。】
「
論如諸聲聞至十住
亦尒。」
【演曰八無相住無相住四無色定而巳具得名
為成滿然非想地惑猶未斷不得出名故第十住任

運無相同彼成滿名亦尒也。】
「
論如諸聲聞至一住亦
尒。」
【演曰九解脫住如諸聲聞從此非想得出離巳便
證離繫擇滅無為名入解脫處十一住中菩薩亦尒
先離有頂微細惑巳方能證入解脫無為名亦尒也。】

「論如諸聲聞至二住亦尒。」
【演曰十羅漢住羅漢自立
無生等智無不具足名具一切第十二住因德滿處而
義少同名具一切。】

「論第三持究竟瑜伽處生品第一。」
【演曰菩薩地中有
四瑜伽一所學法二能學人二俱是因因必有果果酬
其因因析滿處名為究竟究竟之果而有五品生品
居先故云第一。】
「
論諸菩薩生至最後生。」
【演曰品文
分四一摽二列三釋四結此初二也。】
「
論云何菩薩除灾
生。」
【演曰三釋之中文分為五一辯除灾二明隨類三

明大勢四明增上五最後生初中有三一徵二釋三惣
結之此初也。】
「
論謂諸菩薩至邪見惡行。」
【演曰二釋
之中文分為六一除飢儉灾二除疫疾灾三除戰諍灾
四除怨結灾五息苦事灾六除邪見灾良藥王者為
藥樹等療治自在名藥王也。】
「
論是名略說至當知無
量。」
【演曰三惣結之此等生身在何位耶荅於餘住
中非不分得今所明者十地聖人自在勝故方曰除灾
地前凡心未能自在豈能除遣除灾既尒餘生亦然。】

「論云何菩薩至當知無量。」
【演曰二明隨類文中有三
徵釋及結釋中有二一彰生類二明同異初中有六一
生像生類二生八部類三生邪見中四生惡行中五生
邪命中六生躭欲中結文可知。】
「
論云何菩薩至當知
無量。」
【演曰三明大勢文中有三謂徵釋結釋中有五
一壽量大二形色大三族姓大四自在大五富饒大略舉

五種等餘大生名等諸也後結無量如文可知。】
「
論云何
菩薩至當知無量。」
【演曰四明增上文亦為三謂徵釋
結釋中有二初標後辯辯中有十謂從初地得作輪
主乃至十地作四禪主名增上也於增勝住得受勝生
名增上生過究竟者顯超那含所居之上有妙淨土出
過三界菩薩中生名增上也此土若望本識所變猶
是有漏色界所収依意所緣諸教多說出過三界各據
一理亦無違也結文可知。】
「
論云何菩薩至當知無量。」

【演曰五最後生文復分三謂徵釋結釋中有二一生𠛴
帝利家二生婆羅門家故有經云佛告慈氏汝婆羅
門家生我𠛴帝利家生我是右脇而出汝是頂上化生
我壽八十汝年六万嵗等何以然者以於清時濁時欣
勝主家及淨行家有差別故結文可知。】
「
論若諸菩
薩至正等菩提。」
【演曰四惣結也此中意取有智等

者初地巳去名為有智有智自在方受五生凡地業隨
未能自在受生故不定不取也。】

「攝受品第二。」
【演曰前以為物而受五生今依五生
起六攝用攝益於物名攝受品。】
「
論於一切住至最後
攝受。」
【演曰一品之中大分為二一彰攝受二辯艱難
初中有四一標二列三釋四結此初二也。】
「
論云何菩薩
至頓普攝受。」
【演曰三釋之中文分為六一明頓普
二明增上三明攝取四辯長時五辯短時六明最後初
中有三一徵二釋三惣結之謂初發心願攝皆盡名頓
普攝。】
「
論云何菩薩至增上攝受。」
【演曰二明增上文
亦為三謂徵釋結釋中有二謂標及釋釋中復二一明
家主二明國主明家主中有十三事一勸修善二供養無
疲三知恩報恩四順父母意五恣給衣食六不行逼切

七堪能忍受八濟病醫藥九勸修諸善十賜殊勝物
十一善言慰喻十二不生賤想十三敬視養育明國主中
而有八事一不行黜罰二不行侵掠三勸修諸善四愛
人如子五均行惠施六不行欺誑七所言誠諦八不行
煞害及打等業結文可知。】
「
論云何菩薩至攝取攝受。」

【演曰三明攝取文分三段初徵次釋後惣結之此初也。】

「論謂諸菩薩至攝取攝受。」
【演曰次釋之中文分為
二先略後廣此初也。】
「
論若廣說者至而䧟逼之。」

【演曰後廣釋中文分為四一標二列三釋四結此初
二也。】
「
論又於一切至承事供養。」
【演曰三釋分二一明
無染二明義利初文有五一其心平等二不慳正法
三不作師捲無捲要意四不希供養五不止他善菩
薩於他雖不希供他若自作亦不制之何以然者為
令福德資糧滿故若遇前人不供養時菩薩於彼亦

申供養。】
「
論若於其義至正為開顯。」
【演曰二明義利
文分為六一明達深義二彰與行同三覺悟開解四
彰無掉動五戒見圓滿六修無放逸初中有五文顯
可知。】
「
論於苦於樂至過於自事。」
【演曰二彰與行
同文中有三一同彼苦樂二成彼上利三營急過
自。】
「
論於他毀犯至不生憤發。」
【演曰三覺悟開解
文中有七一於犯舉非二如理訶責三方便濟救四於
劣無輕五為說正法六繫念所緣七堪忍教授。】
「
論於
彼戒行至無動。」
【演曰四彰無掉動文中有四一戒無
減劣二不悕利養三具悲愍心四常無掉動。】
「
論戒見
軓則至含笑為先。」
【演曰五戒見圓滿文有五句一戒見
圓滿二正命圓滿三舒顏平視四柔䎡美言五先言
問訊。】
「
論於諸善品至離諸懈怠。」
【演曰六修無放逸

文中有二一恒常修善二不行放逸。】
「
論即以是事至
亦非變異。」
【演曰四惣結中文復為五一結御徒眾二
自行轉高三不應常攝四不應不攝五不應變異。】

「論是名菩薩至攝受。」
【演曰後惣結之。】
「
論云何菩薩至
方堪淨故。」
【演曰四辯長時文中有二先徵後釋文顯
可知。】
「
論云何菩薩至方堪淨故。」
【演曰五辯短時文亦
為二謂徵及釋長時為下修行縵故短時為中修速
疾故。】
「
論云何菩薩至堪任淨故。」
【演曰六明最後文
具徵釋義亦可知。】
「
論是名菩薩至若增。」
【演曰四惣結
之。】
「
論菩薩如是至當正覺了。」
【演曰二辯艱難文分
為二初標後辯此初標舉艱難之事有十二也。】
「
論何
等十二至遭艱難事。」
【演曰後辯之中文分為二初
明難事後辯對治初中有三謂徵釋結釋中有十二
次第如文義思可知。】
「
論若諸菩薩至而正修行。」
【演

曰後辯對治文中有二一辯對治二彰能免此初也謂
觀如前十二種中如其所應能離艱難能對治也。】

「論菩薩如是至自正能免。」
【演曰二彰能免免離於
前艱難事也。】

論卷第四十九
　地品第三
【演曰是行所依階級分位名之為地為顯
是前生攝二行及後度等四行所依故在二後四行之
前明行依持說為地品。】
「
論如前所說至雜立為地。」

【演曰一品之中大分為二一別明七地二辯能所治初
文有四一摽二徵三列四攝此初也。】
「
論何等為七至名
為雜地。」
【演曰二徵三列列有七也。】
「
論前種姓住至
當廣演說。」
【演曰四攝之中文分為二初正相攝後明
說處十三住中七地攝者第四行正行中攝得四住餘

各攝一尋之可知此地墮在第三决定者前功德品明
三决定一種姓决定有種姓者决定成佛二發心决定
謂初地中發心證巳定不退故三不虛行决定八地巳
去任運進修無虛廢故故此第五决定行地墮在第
三决定中也何以然者以至八地行無退轉得决定故。】

「論問菩薩至諸惡趣等。」
【演曰二辯能所治文分為
二一辯初地超諸惡趣二明諸地能所治相初中有二
先問後荅此初也。】
「
論荅是諸菩薩至菩提資糧。」
【演
曰後荅之中文分三段一辯超惡因二正超惡體三結
超分齊初文有二一明修善二彰離染初中有三一集
佛資糧二起悲愍意三發正願心此初依定修福及
智為佛菩提遠資糧也。】
「
論於如前說至苦異熟果。」

【演曰二起悲愍意文中有三一運悲愍心二誓居惡趣

三思代受苦言哀愍者謂慈也及悲意者謂悲也餘
文可知。】
「
論為令畢竟至心發正願。」
【演曰三發正願心願
惡不起願善現行名正願也。】
「
論彼由修習至皆得除
遣。」
【演曰二彰離染由前修習三善力故故能伏斷
惡趣煩𢙉種習不行名得除遣。】
「
論由此斷故至决
定不往。」
【演曰二正超惡體由此見惑得永斷故不久
當得初地轉依惡趣惡業决定不生名斷體也。】
「
論
齊此菩薩至勝意樂地。」
【演曰三結超分齊文易可
知。】
「
論如前住品至淨修治地。」
【演曰二明諸地能所
治相文分三段一牒前生後二依生標釋三結遍修治
此初也言今於下是生後地。】
「
論如是十法至皆應了
知。」
【演曰二依標釋文分為二一標二釋此初標舉文
有三也一能所治二明略義三明次第。】
「
論謂彼十種
至故得安立。」
【演曰二釋之中文分三叚一辯能所治

二明其略義三彰十次第初中有三一標二釋三惣結
之此標舉也。】
「
論何等為十至供養如來。」
【演曰二釋
分二先徵後釋釋中有十一辯信對治謂一切種類
假者有情全未發心彰信未起信正起時治彼不
起名信對治二辯悲對治悲能拔苦無損物心三辯慈
對治慈能與樂無嗔恚意四明捨對治凡能捨者於
身命財皆無戀故五無倦對治由無倦故見有悕恩
及貪利者皆得除遣名無猒倦所治法也六知論對
治由善知故能治無知無善巧也七知世對治由於世間
善通達故故於僻執拘礙之處悉得除遣名為對治
八慚愧對治於修善中放逸懈怠最為勝障慚愧體
善制惡偏增故獨舉之為勝治也九堅性對治能治怯
弱非堅性故十供養對治由供佛故於佛所疑有無福

皆悉除斷名供治法。】
「
論如是且說至安立十法。」
【演
曰三惣結之。】
「
論云何復名至加行清淨。」
【演曰二明略
義文中有三一徵二列三釋之。】
「
論如是十法至次第
修證。」
【演曰三彰十次第文有三節一徵二釋三惣結
之釋中有十如文次第義思可知。】
「
論當知如是至能
淨修治。」
【演曰三結遍修治。】

「行品第四。」
【演曰前明地者為所依持依眾行之
業為彰行故立以品名故名行品。】
「
論菩薩始從至
四菩薩行。」
【演曰一品之中文分為四一標二徵三列四
釋此初標也。】
「
論何等為四至成熟有情行。」
【演曰
二徵三列。】
「
論前說六種至蜜多行。」
【演曰四釋之中文
分為二初惣略釋後廣分別初文復二一別明四行二
惣結之初文分四一波羅蜜行二菩提分行三運神
通行四熟有情行初文有二一惣明十種二別彰四

法此初惣明十種度相為此行也。】
「
論如前所說至波
羅蜜多。」
【演曰二別彰四法有二番釋初中復二一
別指四行二顯二差別此初也此等四義並如前說
故不復論。】
「
論今於此中至二種差別。」
【演曰二顯二差
別第六緣真第十緣俗心境既別故分二也。】
「
論復有
異門至波羅蜜多。」
【演曰第二番釋文亦為四一善
巧波羅蜜謂無量智善巧方便所作用故二願波羅
蜜願求後後勝妙智故三力波羅蜜摧伏魔怨制異
論故四智波羅蜜了世俗諦無真實故。】
「
論四念住等
至菩提分法行。」
【演曰二菩提分行。】
「
論如前所說至
神通行。」
【演曰三運神通行。】
「
論如前所說至熟有情
行。」
【演曰四熟有情行謂由調伏方得成熟故集二
種彰成熟也。】
「
論如是四種至所行善行。」
【演曰三惣

結釋之。】
「
論應知此中至菩提果故。」
【演曰後廣分別
文分為二一別彰諸度二惣明四作初文有三一者釋
名二彰次第三明學攝名復有二先釋後結此初也波
羅蜜多此云彼岸彼岸不同而有三種一行彼岸經三
大刧方證到故二理彼岸自性清淨殊勝難知染位未
彰名為此岸淨位方顯立彼岸名三果彼岸二乘菩
薩未名果極大乘果滿方得彼名名果彼岸。】
「
論如是
十法至波羅蜜多。」
【演曰後結之也。】
「
論應知如是至
異熟果故。」
【演曰二彰次第文分為四一摽二徵三列
四釋此前三也。】
「
論云何如是至次第建立。」
【演曰四釋
之中文分三段一辯對治二明生起三明果體初中有
三一徵二釋三惣結之釋中有二初明前六能所治後
彰後四皆前所攝問何所攝耶荅後四皆智即第六
攝唯識論云後四波羅蜜皆後得攝後四既唯第六

所攝所治癡闇隨所障法亦分四也。】
「
論云何如是至
次第建立。」
【演曰二明生起文中有三謂徵釋結釋中
有六一於財無[(厂@((既-旡)-日+口))*頁]施也二棄家受淨戒也三重戒能忍
忍也四受持淨戒至修加行勤也五如是修習至一境
性定也六心得定下慧也結文可知。】
「
論云何如是至次
第建立。」
【演曰三明果體文分三叚一徵二釋三惣結之
此初也。】
「
論謂諸菩薩至因力所作。」
【演曰二釋文二
初明施果後彰餘果此施果也。】
「
論獲得內五至第
五圓滿。」
【演曰後彰餘果文中有三一摽二徵三別釋
之釋中有五文顯可知。】
「
論應知是名至次第建立。」

【演曰三惣結也。】
「
論由前四種至若過若增。」
【演曰三明
學攝文分為二先辯後結辯中分二初四戒學後二定
慧戒中資糧自性等者如次施戒忍及勤也結文

可知。】
「
論又諸菩薩至有諸餘行。」
【演曰二惣明四作文中
有四一標二徵三釋四結釋中有四初一所作即波羅行
也二所作者菩提分也三所作者神通行也第四可知
故知此四所作事者即前所說四菩薩行除此四外更
無可得故不立之。】

「建立品第五。」
【演曰前之四品雖亦明果是因勝利非
佛極果望惣為因對後佛地未名果稱今建立品正
明佛果為依為託起菩薩行復為義利故名建立故
從所立以得品名名建立品。】
「
論依如來住至種妙智。」

【演曰一品之中大分為二一建立果德二建立不共初文
有三一明佛眾德二辯因果別三彰成佛事初文分四一
標二列三釋四結此前二也百四十法惣十一類一丈夫
相二諸隨好三四清淨四者十力五四無畏六三念住七

三不護八者大悲九無忘失十害習氣十一妙智。】
「
論云
何如來至大丈夫相。」
【演曰三釋之中文分為十相好合
為一處明故於中分二先列後辯列復分二初徵列
相後列隨好此列相中三十二也瑿泥耶者唐云金色
即閻浮提樹下金也佛[跳-兆+尃]纖𦢚色似於彼故得彼名
勢峯者謂陰莖也舊云馬陰藏也諾瞿陁者乃樹名
也其狀端圓相傳釋云無節柳樹也亦縱廣也身毛上
靡者毛端向上不下垂也羯羅頻迦者唐云妙聲鳥
或云哀怨音烏瑟膩沙者唐云髻也頂骨涌起自然
成髻或云頂骨。】
「
論云何如來至八十隨好。」
【演曰後
列隨好八十種也股者說文髀也䶥謂居也齒所居
處謂之䶥也腭謂垠腭餘文可知。】
「
論如是諸相至
殊勝清淨。」
【演曰後辯之中文分為五一辯初得處
二明所起因三依地用別四明二廢立五相好優劣

初中有二一明二果明招感初中又二一明起處二
辯餘因初中又二一明初起二明轉勝如文可知。】

「論當知至立巳成就。」
【演曰二辯餘因因明相好類
例明之非是本文正所明也。】
「
論始從清淨至及隨
好。」
【演曰二明招感文分為二初明正感二彰遠近此
初也初地資糧行皆相似名無差別皆感異熟名正
招也。】
「
論又此一切至殊勝清淨。」
【演曰二彰遠近文分
為二初明初得後明轉勝初中又二一遠二近謂未得
相好名遠即在地前若得相好名近謂得入地巳上何
以知者即次前辯入地淨勝意樂地諸相隨好巳得
異熟故知地前不得實根相好又此卷下文云隨好若
在種姓地中唯有種子依身而住若在勝解行地始
能修彼能得方便若在清淨增上意樂地中乃名為

得若在諸餘上地如是相好轉勝清淨若在如來到究
竟地當知相好善淨無上。】
「
論又薄伽梵至素哩纜說。」

【演曰二彰所起因文分為二初舉經釋後別分別初中
有五一標二徵三釋四結五指說處如大般若大集等
說。】
「
論謂諸菩薩至螺文右旋。」
【演曰後別分別文有二
別初明眾業感相及好後彰四善招二勝果初中有二
先釋後結釋中又二初明六十三業別招相好後明淨戒
通感異熟此初也先明六十三業招別相好一一功能體各
別也。】
「
論如是一切至大丈夫相。」
【演曰後明淨戒通感異
熟相好果中文復為二初明因體後明開合此初也戒
為善本故偏明之。】
「
論當知此中至可得故。」
【演曰後
明開合餘經咸言無見頂相合三十二體即烏瑟膩沙故
三十二也。】
「
論如是且說至廣建立巳。」
【演曰後惣結之也。】

「論復次至一切相好。」
【演曰後彰四善招二勝果文分三

段初標次釋後惣結之此初也四善業者一决定修作
二委悉修作三恒常修作四無罪修作由此四業能招
相好二勝果也。】
「
論謂於此中至猶如天皷。」
【演曰次釋
之中文分為四一决定修作感安住相二委悉修作感
輪等相三恒常修作感織等相四無罪修作復有八
類一無損加行二次第加行三極光淨心四不依聲頌
五廻向菩提六無劣加行七平等瞻視八劣善喜足。】

「論如是四種至殊勝清淨。」
【演曰後惣結之。】
「
論當知
如是至善淨無上。」
【演曰三依地用別種雖本有隨在
七地修證不同有五別也。】
「
論如是諸相至大丈夫相。」

【演曰四明二廢立文中有二初明立相後明二別此初也
不共之法雖有眾多今此但立三十二種以為妙相更
不立者略由二意一是有色故二易了知故故立為相

無忘失等心法難知故於相中而不立也。】
「
論又即如
是至說名隨好。」
【演曰後明二別由所依身能任持故名
相令端嚴故名好。】
「
論又於此中至所攝自體。」
【演曰
五相好優劣文有二節一彰優劣二明無量初中有二
一彰隨好二明相勝相勝分三一三十種相不如毫相二
千倍毫相不如無見頂相三無量頂相不如相外大法螺
相何以然者以能普益諸有情故問一種功德有何所
因致斯階級荅能感因行勝劣不同所招果中故有差
異法螺相者梵云霜佉此飜名貝貝謂螺也其螺貝
者吹之有聲雄而且大佛聲似彼故以類之三十二中雖
有梵音哀雅等相未彰說法廣大利相故此法螺別
居外相彰勝能也。】
「
論又此能感至諸相隨好。」
【演曰二
明無量文中有三標釋及結釋復有三一時無量二意
樂無量三品類無量文顯可知。】
「
論云何如來至清淨。」


【演曰第二明四清淨文中有二初徵後釋此初也。】
「
論
一者一切至智清淨。」
【演曰後釋之中文分為二先列後
釋此列四也。】
「
論云何一切至所依清淨。」
【演曰後釋文四
一辯所依二辯所緣三明心淨四明智淨初中有三謂
徵釋結釋中所依謂身身離煩𢙉故名清淨於中二別
一離麤重筭報身清淨二於自體等化身清淨取住等者
對法云隨所欲生即便能取既生彼巳隨其所欲欲流
壽行即能留住欲捨壽行即便能捨故彰化身為清淨
也。】
「
論云何一切至所緣清淨。」
【演曰二辯所緣貝徵
釋結釋中有三一化二變三所顯現謂變化智故對法
云廣說變化智具足者謂先無今有色等名化轉先巳
生色等令成金等名變悟一切種境相差別名智智
於三境而無有滯名所緣淨所緣即淨所緣之淨二

釋皆得。】
「
論云何一切至心清淨。」
【演曰三明心淨文中
有三謂徵釋結釋中有二一滅離煩𢙉名心清淨二積
集善根名心清淨或心淨言謂定心也定能集善及滅
惡故故對法云𠛴那𠛴那能入無量三摩地差別故雖
有此理前義為本此文彼文意各別故不應齊也。】
「
論
云何一切至智清淨。」
【演曰四明智淨文亦有三謂徵
釋結釋中有二一滅離無明名智清淨二智無礙轉
名為清淨智即清淨持業釋也。】
「
論云何如來十力。」

【演曰第三明佛十力文分為二先徵後釋此初也。】
「
論一
者處非處至十力經說。」
【演曰後釋之中文分三段一
者揔列二者別解三諸門辯此初文二列及指也。】

「論當知此中至故名如來。」
【演曰二別解中文分為十一
明處非處智力二明自業智力三明靜慮智力四明
根勝劣智力五明勝解智力六種種界智力七明遍趣

行智力入明宿住智力九明死生智力十明漏盡智力
初智力中文分為二一當知下至說名成就即釋經中
如來所有處非處力二最上涅槃下明自證巳為物
宣說初有六句一辯如來如謂如實有三義故名曰如
來一所言實契經藏也說無我等皆真實故二所說
實調伏藏也隨諸因緣說持犯故三所宣實本母藏
也宣說諸法自性差別皆稱法故其實三名義無差
別。】
「
論淨不淨果至亦名為起。」
【演曰二明處非處文復
為二先明其處後明非處此初也處謂處所轉猶起
也謂淨善因是生淨果所依處所故立處名亦名建
立建立果故亦名為依果所託故亦名為起果所生故。】

「論淨不淨果至是名非處。」
【演曰後明非處異論所計
煞馬祀天祈生天果果淨因染義不相應說為非處。】


「論遠離一切至菩提品說。」
【演曰三明實智由離上𢢔故
得此名少得謂多名不如實今無此相故名實智。】
「
論
數之次第至故名第一。」
【演曰四明次第力雖有十處
力為初故名第一。】
「
論以無上故至說名為力。」
【演曰五
明力義義中有三種如文可知。】
「
論攝受如是至說名
成就。」
【演曰六明成就義有二種如文自悉。】
「
論最上
涅槃至說名為大。」
【演曰二明自證已為物宣說文分
為二先廣分別後略示之廣中復二初各別明後惣結
釋初有五句一名為大由佛世尊所證涅槃最無上故
說名為大。】
「
論八支聖道至名仙尊位。」
【演曰二名仙位。】

「論能自了知至說名自知。」
【演曰三辯自知。】
「
論既自證巳
至故名梵輪。」
【演曰四謂梵輪文有三節摽徵及釋增
謂增益語言說為梵故。】
「
論自顯墮在至正師子吼。」


【演曰五師子吼文四故字即為四義故名師子吼由此
如來自證十力法之性巳方為起說說無踈謬方名成
就。】
「
論以要言之至圓滿不共。」
【演曰後惣結釋大仙
等五顯行二利二利行滿名為不共不同外道自不
證知妄有所傳說為非力。】
「
論復有異門至正師子
吼。」
【演曰後略示中文分為二初標後釋釋中復二
初法後喻法中有三一所應得得大仙等前之三句皆
應得也二得勝方便即梵輪是梵輪是得大仙等位
勝方便故三此勝等下明師子吼前說為五今即為
三為對彼廣故為略也喻亦有三一病痊除喻初句也
二除方便喻第二句也三揀邪醫喻第三句次第配
属文理可知。】
「
論若有諸業至名為現在。」
【演曰二明
自業智力文分為二先明業體後彰其力初中復二
先廣後略廣中類別門分為八　三世業異門已作未

作義類不同世分三也。】
「
論如是諸業至意業。」
【演
曰二三業分別門。】
「
論法受分別至乃至廣說。」
【演曰三
四業分別門。】
「
論又此諸業至如應當知。」
【演曰四有益
無益門義既不同四句分別一明有益謂造善業現當
俱益二明無益謂造惡業現當二世俱無益故三亦損
亦益謂於善惡二俱所作現及當來感三果故四非
損非益謂無記業現當皆無損及益也。】
「
論若所造
業至是名異熟。」
【演曰五造業處所門若無依處業不
成故六所依體事門愍殺盜等業皆依有情及非情
法而方起故七為因等起門若無二根而不起故八異熟
果相門果相雖同愛非愛別善惡二趣業不同故。】

「論如是略說至及与功德。」
【演曰後略明中義有七種
一切分位攝前三四餘各攝一前八此七故為略也。】
「
論於
此一切至若過若增。」
【演曰後彰其力文顯可知。】
「
論

有四靜慮有八解脫。」
【演曰三明靜慮智力文分為二
先廣分別後略示之廣中又二一辯所知二明其力初文
復二先摽後釋此初也。】
「
論即由如是至皆能成辦。」

【演曰後釋之中文分為二一辯所知二援教證初文復二
一明定力二顯類殊此初也謂由定力所作皆成。】
「
論若
隨彼彼至等至。」
【演曰二顯類殊等持差別有十一類
等至差別而有五類並如前辯。】
「
論如說世尊至速疾
能辦。」
【演曰二援教證文分為二初引教文後釋教意
此初也定光作聲說微妙法乃至梵世亦乃聞知皆
是定心隨意成也。】
「
論當知知此中至若過若增。」
【演
曰後釋教意意顯可知。】
「
論如來於此至等持等至。」

【演曰二明其力靜慮為體餘為種類皆悉了知說名
為力。】
「
論又若略說至及以隨眠。」
【演曰後略明中文復

為二初明知境後彰智力境中文二一明染境二明
淨境染中又二一未得雜染未得初定染障生故無
方便等釋染因也二巳得雜染巳得初定自地貪等猶
生染故。】
「
論如是清淨至應知其相。」
【演曰二明淨境文
分三叚初明四淨次明建立後明清淨此初也四淨翻
前二種染法即成四淨二染各二即為四故一善巧加
行二諸善現行三離煩𢙉纏四離煩𢙉種。】
「
論又即如
是至是名建立。」
【演曰次明建立建立諸定假名字故。】

「論又即如是至是名清淨。」
【演曰後明清淨得諸定
等轉勝進時無難無歰是名清淨。】
「
論如來於此至
得無上智。」
【演曰後明智力於前染淨二類境中如實
而知名無上智智能知故即名為力。】
「
論如是所成熟至
諸根勝劣。」
【演曰四明根勝劣智力謂三乘行人信等
不同名根勝劣智能知彼名根智力文但舉根不言力

者義同前故而不言也。】
「
論若從他信至種種勝解。」

【演曰五明勝解智力從他信解為先隨信解故自觀
起解為先隨法行故即成三品愛樂印解即名勝解境
非一故名為種種種種境中皆生印决並名勝解智悉能
了說名為力以同前故文不言也。】
「
論若廣建立至名種
種界。」
【演曰六明種種界智力界謂因性因性體多故云
種種於中類別分之為三一四乘因性二六行染性三八
十千性佛智皆知說名為力文不集者影略知故。】

「論若即如是至名遍趣行。」
【演曰七遍趣行智力文分
為二初論家釋後指經廣明論自釋中有四番別一順
自趣行順趣果因名趣入門門乃是隨順正行行順
於理名為隨順如觀不淨順治貪行所對治故。】
「
論復
有異門至名遍趣行。」
【演曰第二番釋五趣行也趣謂

五趣五趣行因名遍趣行依主釋也。】
「
論復有異門至
所有諸行。」
【演曰第三番釋異見趣行謂諸沙門或
婆羅門見解趣况各各不同名異趣行。】
「
論或餘一切至
名遍趣行。」
【演曰第四番釋無罪趣行言無罪者謂涅
槃也言趣行者涅槃因也謂眾因行或於此世或於他
世而能趣證名為趣行趣修證心說為趣故。】
「
論如迦
羅摩經等廣說。」
【演曰二指經廣明迦羅摩者傳有
兩釋一云名時故地持云時修多羅二云人名此無相
當故不譯也。】
「
論若於種種至宿住隨念。」
【演曰八宿
住智力文分為二一明念境二明智力境中文四一標二
列三釋四結此初也。】
「
論何等名為至壽量差別。」

【演曰二列之中文分為二初列八名後列六行八是能詮
名言說句六是所詮說為行也彼八此六六中壽量攝
八後三故說為略。】
「
論由諸世間至乃至廣說。」
【演曰

二釋六八言說行也此是我名者過去曾名月光王
故此是彼名者此阿私仙是天受名也是我母者過
去我父名恍頭檀母名殊妙顏乃至飲食刼初巳來
林藤地味粳米等食種種諸境所更歷處而不忘
失說為隨念。】
「
論唯有尒所至更無有增。」
【演曰四結
可悉。】
「
論即於此中至隨起憶念。」
【演曰二明智力文分
為二初辯能知後引教證初中復二初明念境後明念
力言行相者即六略行也定摽說者即八定說也言隨
起者即念力也由智隨念皆悉了知即為力故。】
「
論
是故說言至皆能隨念。」
【演曰二引教證故經說云并
相并說皆能隨念相即行相說謂言說如次六八二種
名也。】
「
論此中靜慮至名為天眼。」
【演曰九死生智力
文分為二先明智力後彰智境初文有三一明天眼二明

清淨三明超過此初也由三義故定地天中得名天眼欲
界散天非得名也問明智力次何論天眼荅死生智力
即六通中天眼通攝名異體同故以言也。】
「
論是摼圓滿
至名極清淨。」
【演曰二明清淨謂由二義故彼定天眼
名清淨揀欲諸天不名淨也。】
「
論於其人中至人中亦
無。」
【演曰三明超過人中說無名超過也人中但有生得
肉眼無天眼故阿那律言所修得者還属定天亦非人
業中有天眼也欲界諸天業報所生可得言有。】
「
論諸
有情類至名為生時。」
【演曰後彰智境文分為二一釋經
說生死之言二顯經說死生善惡此初也。】
「
論趣黑闇者
至名往善趣。」
【演曰二釋經說生死善惡文復為二先
惣後別惣中類別有三對也一惡色好色對二劣色
妙色對三趣惡趣善對羺者埤蒼云胡羊也婆羅痆

斯者河名也城近此河因得名矣即此城中有鮮白
色故以中有而相類之。】
「
論所有壞戒至三種惡行。」

【演曰後別釋中文分為二一明惡行二明善報初中復
二一別釋經文二惣彰經意初中又二一明起業因二彰
受惡趣業中有二先明壞戒後明壞見此初也謂由
壞戒起三惡行名等起行。】
「
論有二邪見至謗賢聖
者。」
【演曰後明壞見文分為二一明壞見二明起業初
中有二先標後釋釋中又二一謗因果及諸聖賢二及
住彼下但謗賢聖而非因果曾得禪定謂是聖人生
相趣時謗為無也即寡聞之徒為此見故異品類者
與前壞見類有不同名異類也前見不正一切皆
邪此求涅槃無證便謗故二邪見而不同也。】
「
論由邪
見故至業法受因。」
【演曰二明起業既撥餘非自生異
見寂意為因定為應果無相為因無心為果或現受

樂五現涅槃或現受苦投巖自餓或當苦受長刼輪迴
未嘗免之皆邪見耳。】
「
論彼雖成就至故名身壞。」

【演曰二彰受惡趣文分為二一彰墮惡趣二釋外伏難
初中有二一廣明死墮二重略辯之初有四句一明身壞
五蘊和合假立為身名色既乖故名身壞。】
「
論一切死
中至故名極死。」
【演曰二明極死凡死滅者必有所生生
於善趣可名勝死今墮惡趣名為極死。】
「
論為欲開示
至墮險惡趣。」
【演曰三明墮趣令諸有情起於地獄怖
畏之想故經說言墮險惡趣。】
「
論為欲開示至說那落
迦。」
【演曰四辯落迦為欲開示受罪有情故湏復說那
落迦身體事名也。】
「
論由非諸行至說名為墮。」
【演曰二
重略辯之文分三段一明為險二彰惡趣三明墮義文
顯可知。】
「
論由能發起至墮那落迦。」
【演曰二釋外伏難

外伏難云死生之道實通五趣經何唯說墮地獄耶故
有斯荅荅意可知。】
「
論當知此中至之所顯示。」
【演曰
二惣彰經意通結前也受前苦巳復乘餘業或重再受
或於鬼畜而更受之具前苦因業流類也。】
「
論與上相
違至名樂世界。」
【演曰二明善報善趣生死翻惡可知。】

「論一切諸漏至無餘永斷。」
【演曰十漏盡智力文分為二
初惣略釋後廣辯之初中有二先明智境後明智力此初
也。】
「
論逮得能治至六神通。」
【演曰後明智力文復為二
一辯神通二明起說此初也謂由心慧二皆脫故故得第
六漏盡通也。】
「
論由依見道至諸句差別。」
【演曰二明起
說。】
「
論廣說如後至應知其相。」
【演曰後廣辯之如異
門分。】

論卷第五十　建立品第五之二

「論如是別釋至今當惣辯。」
【演曰三諸門辯釋文分為

二一結前起後二諸門別釋此初也。】
「
論嗢拕南曰至最
為後。」
【演曰二諸門別釋文分為二先摽後辯摽中有二
頌及長行此頌摽也。】
「
論如是所說至十力略義。」
【演曰
後長行別舉有七相也。】
「
論云何如來十力自性。」
【演曰
後辯之中門分為七一自性門二分別門三不共門四
平等門五作業門六次第門七差別門初門分三一
徵二釋三惣結之此初徵也。】
「
論謂惣五根至十力自性。」

【演曰二釋文二一者出體五根為性二者會違據勝說
慧三結可知。】
「
論云何如來十力分別。」
【演曰二分別門
文分三叚一徵二釋三惣結之此初也。】
「
論謂若略說至
隨悟入故。」
【演曰二釋之中文分為二初摽後釋釋中
有三一時分分別二品類分別三相續分別初時分者
謂所分別言分別者謂能分別隨悟入者即能分別

達解義也次品類者所分別中有多類故名為品類
智能了之名為悟入後相續者相續謂身於多身中
皆悉了知名隨悟入。】
「
論即由如是至十力分別。」
【演曰
三惣結之。】
「
論云何如來至十力不共。」
【演曰三不共門
文分三叚徵釋及結文顯可知。】
「
論云何如來至十力平
等。」
【演曰四平等門文亦分三謂徵釋結釋中有二
一明平等二明差別言平等者諸佛同有說名平等
言差別者謂諸如來或有多分安住初力證巳起說
或有如來別住餘力隨類化冝事各不同名差別也結
文可知。】
「
論云何如來十力作業。」
【演曰五作業門文分
三叚初徵次釋後惣結之此初也。】
「
論謂如來至婆羅
門等。」
【演曰次釋之中十力不同文即為十一處非處
業業有二種一善知因果二降伏異論。】
「
論如來所
有至婆羅門等。」
【演曰二自業智業業亦有

二一了知眾生自作自受二降伏施巳無福利心謂有外
道見行施者轉生貧賤偷盜之軰常有富饒故知
惠施而無福利名移轉施如來為彼說三世業因果各
殊令使信從名降伏也。】
「
論如來所有至婆羅門等。」

【演曰三靜慮智業業有二種一現三神變二降伏異論三
神變者一神境神變即神境通十八變等令物生信二
記心神變即他心通記說他心染淨等事令生信故三
教誡神變即漏盡通自漏盡巳復為他說令使順修
無疑惑故。】
「
論如來所有至為說正法。」
【演曰四根智力
業業中有二一了知根性二應冝說法。】
「
論如來所有至
令漸捨離。」
【演曰五勝解智業業亦為二一了二勝解
二令生取捨。】
「
論如來所有至如應安立。」
【演曰六界
智力業文分為二初惣後別惣中分二一知界差別二
如根教授言隨眠者即種子名也根及種等皆是界

性差別名故。】
「
論此中如來至施設開示。」
【演曰後別
釋中文分為二一教聲聞二教菩薩此教聲聞五停
心等如前聲聞本地中辯。】
「
論云何如來至令心得住。」

【演曰二教菩薩文分為二先問後荅此初也始業等者
十信菩薩創發大心名為始業初習靜慮名為初業。】

「論謂諸如來至諸菩薩眾。」
【演曰後釋之中文復為二
一明所為二彰法要此初所為即初業也。】
「
論最初施
設至於內寂靜。」
【演曰二彰法要文復分二一示方便
二示等持此初也。】
「
論如理思惟至言說轉耶。」
【演曰二
示等持文分為四一明思察二明得定三結勸修四明
利益初中復二一習二空二明攝益初文又二一觀無我
二辯法空我復分三一辯假名二求無得三悟客想此初
復二初辯立名後推假實六處有三一內六處謂內六

根二外六處謂外六境三二中間謂六識界凡所計我
依名起執故今思察我所立名為依內處為外處耶
為中間耶。】
「
論汝既如是至都無所得。」
【演曰二求無得
於前三處推尋我體都無所得。】
「
論唯當如是至有客
想轉。」
【演曰三悟客想都無主宰實我名也。】
「
論汝善
男子至如理思惟。」
【演曰二辯法空文分為二一結前生
後二依生示法此初也。】
「
論於汝眼中至若過若增。」

【演曰二依生示法文中有二一正觀眼處二例辯餘根
初中復二一𢝰摽假立二依標示法此初復二一名想假立
二事體假立謂此制立至假施設是名假立想假施設
皆名差別故合為一及此巳下是事假立依於事體而
起名故故云於事中假立名等。】
「
論於此眼中至且非
是眼。」
【演曰二依標示法文分為二初惣後別惣中復二
一辯其名二辯其事此初也於此眼中至非是眼顯詮

眼名而非是眼此眼中者所詮眼也彰能詮名依所
詮立故言之也。】
「
論此唯有事至亦非是眼。」
【演曰二辯
其事所詮體事非眼不眼強以名言目為眼也故知所
詮體事自性亦非是眼。】
「
論何以故。」
【演曰後別釋中文
分為二一明事假二明想假事中有三一徵二釋三惣
結之此徵意云何以體事自性之眼亦非眼耶。】
「
論非於
此中至覺轉可得。」
【演曰二釋之也謂依眼名起生眼
解不依自性而起解心故知自性亦非是眼若有體事
稱名所詮不應待名方有眼想即應自性不假聞名
生眼解想既不待名覺轉可得故知自性所詮體事
亦非是眼。】
「
論是故此中至眼假施設。」
【演曰三惣結之
唯有客名施設可得實眼體事亦不有之。】
「
論汝既如是
至當生當得。」
【演曰二明想假一如其名唯假施設離假設

外亦無眼體是實有也。】
「
論如於其眼至當生當得。」
【演
曰二例辯餘根作法准前尋之可解。】
「
論如是汝於至
多修習住。」
【演曰二明攝益。】
「
論汝若如是至心一境性。」

【演曰二明得定心一境性等持定也。】
「
論如是汝等至
勿當捨離。」
【演曰三結勸修文中有五一習五停二修
八定三修神變四習等持五修等至。】
「
論汝若至究竟
出離。」
【演曰四明利益文分為二初明菩薩後辯聲聞
初文分三一明勝利二結正行三引證成此初也。】
「
論當
知是名至遍趣正行。」
【演曰二結正行問明界作業
何故乃結遍趣行耶荅由界智力知物體性故隨物性
以教其行名遍趣行非結第七遍趣智力名遍趣也。】

「論過去如來至如是教授。」
【演曰三引證成引諸佛說
證成自義。】
「
論諸聲聞等至諸法現觀。」
【演曰後辯
聲聞文復為二一得通慧二得現觀謂諸聲聞及緣

覺眾於此作意勤能修習亦能速證神通智慧及
現觀故。】
「
論如來所有至能出離行。」
【演曰七遍趣智
業文中有二一知世出不出二彰能捨離謂能了知無
漏出離有漏不出故教出離捨非出離名遍智業。】

「論如來所有至婆羅門等。」
【演曰八宿住智業文分為
二初明宣說後伏常論初中有二一知本事他身及法
二知本生謂自身事知自及他我先業有明非神我
常性等生。】
「
論如來所有死生至婆羅門等。」
【演曰九
死生智業文中有二一記當生處二降伏斷論既有當
生明非斷滅。】
「
論如來所有漏盡至婆羅門等。」
【演
曰十漏盡智業文亦有二一知自無疑二了他未得假名
羅漢。】
「
論是名如來十力作業。」
【演曰後惣結之。】
「
論云
何如來十力次第。」
【演曰六次第門文分為二先徵後釋

此初也。】
「
論謂諸如來至一切十力。」
【演曰後釋之中文分
為二先彰頓得後明次現此初也。】
「
論頓證得巳至方
現在前。」
【演曰後明次現三門分別此初文二先標後辯
此初也。】
「
論謂諸如來至無倒因果。」
【演曰後辯之中
文分為二先辯後結辯中有四一彰現初力二次起自
業三次起靜慮四次生餘七此初先起處非處力何以
然者以立無倒正因果故。】
「
論既觀察巳至所有善業。」

【演曰二次起自業謂處力後便起如來自業智力何以
然者為令有情離諸惡業修諸善業令得可愛勝
異熟故。】
「
論次起靜慮至如實之道。」
【演曰三次起靜
慮依自業後便起靜慮等持智力何以然者為令有
情得離欲故。】
「
論次起所餘至離欲之道。」
【演曰四次生
餘七文分為二初標後釋此初也謂從定後便起餘之

七智力也。】
「
論謂於此中至離增上慢。」
【演曰後釋餘
七出離次第於中有六一起根力觀出離者根勝劣故
二起勝解力謂觀意樂知勝解故三起界智力觀其種
姓勝劣不同如因差別而開誘故言隨眠者即種子也
種即界也四起遍趣力令修習人得趣入故五起宿念
及生死力如次遠離常斷見故六起漏盡力文中有二
初明起慢後明離𢢔謂初修者定力伏故煩𢙉不行便
謂不作而能作煩𢙉未盡謂盡名增上慢今由諸佛
漏盡智力達知一切盡與未盡故令彼慢悉皆捨離。】

「論是名十力一門次第。」
【演曰後結之也。】
「
論復有異
門十力次第。」
【演曰第二門釋文復分三初摽次釋後
惣結之此初也。】
「
論謂諸如來至妙法住智。」
【演曰次釋
之中文分為二一彰初四力二指後同前初中文四一處
非處力謂初成佛便起處力何以然者為自觀察緣

生法中妙法住故法謂果法住謂因也觀緣起法果住
於因因能起果因果相起名為妙法智能了法名法
住智。】
「
論即依如是至修證差別。」
【演曰二起自業力謂
處力後便起業力何以然者為觀在家五欲拘繫起
三世業各差別故。】
「
論如是觀察至一切世間。」
【演曰三靜
慮智力文分為二先標後辯謂自業後便起靜慮等
持智力何以然者令出家者有所歸依得救護故。】
「
論
既觀照巳至其心趣入。」
【演曰四根勝劣力謂靜慮後便起
根力何以然者令所化根各隨勝劣而趣入故。】
「
論次
後如前至次第應知。」
【演曰二𢫾後同前後之六種同
初門釋故不復言。】
「
論是第二門十力次第。」
【演曰後
結之也。】
「
論復有異門十力次第。」
【演曰第三門釋分
之為三初標次釋後惣結之此初也。】
「
論謂諸如來

至緣生法界。」
【演曰次釋之中文分為二先辯前三
後明餘七前三分三一處非處力謂成佛後最初發
起處非處力合以然者為欲觀察一切緣起性故界
者性也。】
「
論次起自業至色類諸果。」
【演曰二自業智
力謂處力後起自業力何以然者觀諸眾生自造諸
業自受諸果非餘梵天𡨋性神我能作受矣。】
「
論如
實觀察至而教授之。」
【演曰三靜慮智力謂業力後
便起靜慮等持智力何以然者為發神通令諸有情
脫眾苦故。】
「
論既教授巳至解脫眾苦。」
【演曰後明餘
七文中有二初指前同後令脫苦。】
「
論是第三門十力次
第。」
【演曰後惣結之。】
「
論云何如來十力差別。」
【演曰七
差別門文分為二初標徵起後隨標釋此初也。】
「
論謂
此十力至亦無差別。」
【演曰後隨釋中文分為二先指
後釋釋中又三初摽次辯後結此初摽也。】
「
論處非處

至有何差別。」
【演曰後辯之中文分為九隣次相望二
句對明有九差別一處力業力對文分為二先徵後辯
此先徵云處力業力何差別耶。】
「
論若正了知至業智
力故。」
【演曰後辯差別分之為二先明處力後明業力
二智俱能了因感果名無差別初觀善惡感愛非愛
次觀善惡自作自受非由我等別有作受故差別也。】

「論若正了知至等至智力故。」
【演曰二業力定力對文
分為二先明業力後明定力知諸有情自修靜慮自
能證入餘非修者而不能入名自業力智依靜慮起三
神變化利有情名靜慮力前定業力二無差別後習
等持與自業別思之可知。】
「
論若正照取至根勝劣智
力故。」
【演曰三定力根力對文復為二初明定力後明
根力依定了知信等差別名為定力知根品類差別

不同名為根力二俱知根力無差別前由依定後則不
然名有差別言照取者了知分別差別名也。】
「
論若正
照取至勝解智力故。」
【演曰四根力勝力對文中有二
一辯二差別二逐難重釋此初復二先明根力後明勝
力知根及意名為根力但知意樂名為勝力二俱意樂
名無差別前正知根故為別也。】
「
論即彼意樂至所有
意樂。」
【演曰二逐難重釋勝解意樂文復為二先標
後辯辯中有六義類不同復分三對一世間出世間對
那羅延者此云力士二遠近清淨對望佛菩提名遠
近故據位說者地前為遠地上為近漸漸轉勝亦上
品故三現法當來對易證難證有差別故分為二也。】

「論若正照取至界智力故。」
【演曰五勝力界力對文復
為二一明差別二重明界力此初文二先明勝力後明
界力俱觀於種名無差別第五照種知因勝起第六

照種品類不同名差別也。】
「
論又即彼界至所有種
子。」
【演曰二重明界力文中有二先摽後釋釋中有
四文顯可知。】
「
論若正了知至行智力故。」
【演曰六界力
趣力對文復為二先明界力後明趣力俱觀行跡名無
差別第六觀界種類差別第七觀跡染淨不同故二
別也。】
「
論若如實知至念智力故。」
【演曰七趣力念力
對文分為二先趣行力後念智力俱了前際名無差
別第七了因第八了行名有差別。】
「
論若正了知至
死生智力故。」
【演曰八念力死力對文分為二初明念
力後明死力俱了生死名無差別前後際異說為別
也。】
「
論若正了知至漏盡智力故。」
【演曰九死力盡力
對文分為二先明死生力後明漏盡力俱知自事名無
差別受生證滅二類不同故說為別。】
「
論當知是名至
亦無差別。」
【演曰後結之也。】
「
論如來所有至應知其

相。」
【演曰第四明四無畏文有其二一摽宗指說二依
經辯相此初摽宗指如經說。】
「
論謂諸如來至而自稱
歎。」
【演曰二依經辯相文分三　一明無所畏二辯無增
減三明所為人初復分二一明無畏處二辯無畏相初
中又二一惣摽處相二別示其法此初惣摽於其四處
自稱歎也。】
「
論謂所知障至是第一處。」
【演曰二別示法
中文分為四一正等覺無畏依處雙斷二障名正等覺
聲聞不尒名為不共。】
「
論諸煩𢙉障至是第二處。」

【演曰二明漏盡無畏處依。】
「
論為求解脫至第三處。」

【演曰三出苦道無畏依處出離道者無漏道也能
越眾苦名為出離。】
「
論即能於能出至第四處。」
【演曰四
明離障法無畏依處染法能為出離道障名得為
礙故說障法應當遠離名離染無畏。】
「
論如來既於

至自稱歎巳。」
【演曰二辯無畏相文分為四一結前自歎
二他起謗詞三對治難相四得無所畏此初也。】
「
論次
後他於至而興謗難。」
【演曰二他起謗詞文分為二初
依自利起前二謗後於利他生後二難初中復二先
於正覺而起謗心後依漏盡生後難意初於正覺起
謗心者見佛有時問諸比丘乞食得不天雨等耶便
起謗言既稱正覺無所不知今問於他一何相返後依
漏盡生起難云佛於執日常起愛言天受之徒便生
呵責貪嗔未滅漏豈盡耶未盡言無豈扶正理。】
「
論
復於後二至而與謗難。」
【演曰後於利他生後二難二難
文二初徵出苦後難障生徵出苦云阿羅漢有時或被
捶打囚繫所拘或虵蝎毀傷惡人所害佛言出苦豈
不相違難障生云佛言染障必當遠離給孤長者妻
妾不無鹿母夫人子生甚眾染若為障何得聖耶若

不障之何湏制斷。】
「
論謂於世間至如實因相。」
【演曰
三對治難相文中有二一舉所對人二辯能治相謂於
所對四類眾中如來自能於前四難一一之中能破邪
難盡底無遺何以然者都無見有真實道理難解
處故。】
「
論由是因緣至都無驚懼。」
【演曰四明無所畏
見難無由名為無畏何以然者有三所以一心無怯劣
二無所疑慮三無有驚懼以三義故通前四難皆得無
畏也通初難者問乞食等顯悲深故令喜進修問天
雨等彰事審諦為後軓摸非不知問通第二難夫良
醫者應病所施違順之藥藥雖違順俱能愈疾佛
投物性而示愛憎因愛憎言俱得出離非漏不盡而
起愛憎通第三難永無當累名為出苦非言現質
眾苦皆亡現酬曾因有苦無失或苦巳盡而示有之異

令眾生捨苦因故通第四難云障道有二一礙生見道
謂分別惑二礙離欲道欲界俱生初果入見分別惑
亡既未離欲有妻何失障法名同體全異也問無畏
體何荅智等為體如論應知。】
「
論又佛大師至利他行
滿。」
【演曰二辯無增減文中有二謂摽及釋釋中有二
初明自利後辯利他謂前二種於難善通自除謗
行名自利滿後之二種於他難處妙除疑網名利他滿
由斯二處二利行圓所以不增亦無減也。】
「
論此中如
來至諸有情故。」
【演曰三明所為人文分為二一正明
所為二會釋違文初中有三一歎等覺令諸菩薩
趣佛菩提二稱漏盡令諸二乘得應果故三雙歎後二
普令二乘得出苦根及障法故。】
「
論如是如來至菩
薩之言。」
【演曰二會釋外難外有難言後二通為三乘
說者何故大乘唯言菩薩小乘經中言為聲聞故今

會之文復為二一牒本經言三乘通為二顯後集法於
大小藏而㸦除之非是本來作此說矣。】
「
論如來所有
至應知其相。」
【演曰第五明三念住文分為二一摽宗
說有二引教辯成此初摽宗指經說有三念住相。】

「論謂諸如來至如實隨住。」
【演曰二引教辯成文分為
二一明念住相二彰無增減初中有三一明利物意二彰
無雜染三顯由念力此初利物之意如何能今得如實
轉故雜經云起大悲心為諸弟子宣說法要汝等當
知此能利益此安樂等。】
「
論如是長夜至不生雜染。」

【演曰二彰無雜染物依教行名之為遂彼不從命名
為不遂合遂不遂即為第三如來於初不起貪喜次
不起真後俱不起名為離染。】
「
論由三念住略所顯故。」

【演曰三顯由念力謂由三種念住力故故於遂等貪恚

不生名無雜染。】
「
論此三念住至第三眾。」
【演曰二明無
增減文復分三謂標徵釋釋中有三三眾如次不起貪
恚及二或癡所對之徒既唯三眾故立念住更無增減
此三體者對法論云定慧為體五十七云非根所攝即
以無貪無嗔無癡為體。】
「
論如來所有至應知其相。」

【演曰第六辯三不護文分為二一標宗說有二引教辯
成此初也。】
「
論謂諸如來至之所顯示。」
【演曰二引教
辯成文分為二一正明行相二對辯有無此初也護謂
藏也三業有過憂他所知故湏藏護今佛三業有過
憂他所知故湏藏護三業清淨無非無過覆之名三
不護體准對法定慧為性約相引生而出體故。】
「
論諸
阿羅漢至鄙惡所作。」
【演曰二對辯有無文分為二一
示他非二彰自德此示他非顯有藏護。】
「
論如來於此至
或向他說。」
【演曰二彰自德而有無護文有三節一明無

有過二是故下誡物無憂三所謂勿下舉所憂事顯
有無也。】
「
論當知如來至無量無上。」
【演曰第七明佛大
悲指前所明尋之可悉然體對法定慧為性五十七中
無嗔癡性至文當知。】
「
論云何如來無忘失法。」
【演曰第
八明無忘失文分為三先徵次辯後結此初也。】
「
論謂諸
如來至無忘失法。」
【演曰次辯之中文分為二初惣摽舉
後別示之此初復二一舉能記人二摽所憶事所言如者
如謂如實謂化生時隨冝方便順理契物名為如故。】
「
論
所謂如來至常住正念。」
【演曰後別示之謂於四處常
生正念名無忘失。】
「
論當知是名無忘失法。」
【演曰後結
之也此體對法定慧為性五十七言此體如力即慧為
性。】
「
論云何如來永害習氣。」
【演曰第九永害習氣文分
為二先徵後釋此初也。】
「
論謂諸如來至永害習氣。」
【演

曰後釋之中文復為二一明佛無習二辯小有之此初也
如言論時美言麤語名煩𢙉作無染心發名習氣作今
悉除盡名為永害。】
「
論諸阿羅漢至所起作業。」
【演
曰二辯小有之煩𢙉雖盡習氣猶存故於事中似生
染相所以畢蘭陁聖每生憤意等皆是餘習非實染
生故大小乘勝劣全別此體即以煩𢙉盡處擇滅無為
為其體也諸教不同如後當會。】
「
論云何如來一切種妙
智。」
【演曰第十明種妙智文分為二先徵後釋此初也。】

「論謂諸如來至無義聚法。」
【演曰後釋之中文分三叚
一標智境二明智體三結智名初中有三一摽二徵三列
三聚如次善及不善并無記法皆是種妙所知境界。】

「論當知此中至一切種智。」
【演曰二明智體文分為二初
明種智後明妙智初中又二釋及結也釋中有三謂此

三境攝諸法盡名一切種於此種中智無倒知名為種
智。】
「
論若諸如來至如來妙智。」
【演曰後明妙智於唯
善中正能通達名為妙智二智誰本後耶種智後
得妙智通之可知。】
「
論即於此中至種妙智。」
【演曰三結
智名合為一也。】
「
論如是一切至不共佛法。」
【演曰第四
揔結百四十種皆是如來不共法也。】
「
論即於此中至
極善清淨。」
【演曰二辯因果別文分為二一據位辯明
二問荅分別初中復二一明相好二明力等此初也謂
從兜率降下人中住最後身最後滿位所得相好
障染皆除名極清淨。】
「
論若時菩薩至金剛喻定。」

【演曰二明力等文復為二一明方便二明證得此初也
謂居道樹最後位時得金剛心斷諸障盡𠛴那之
後能證菩提十力智圓名極清淨此乃亦名等覺位
也。】
「
論從此無間至悉為無上。」
【演曰二明證得文分為

二初獲十力後證轉依此初也言從此者此金剛也言
䪺得者佛位勝德一時得也謂從金剛等覺心後𠛴
那之際便階佛位妙覺智圓十力䪺成名極清淨。】

「論由得此故至得如來地。」
【演曰後證轉依文分為二先
明智德後明斷德此初也依蹔發者𢝰摽智用思惟滿
等別辯智能於中復二一思圓滿顯緣法義自利行圓
二辯意車明利他滿利他之意如車運物名意車也。】

「論一切在實至當知有上。」
【演曰後明斷德文別有三
一明斷德二明無上三揀餘非。】
「
論問一切安住至此二
差別。」
【演曰二問荅分別文分為二初問後荅此初也。】

「論荅至當知亦尒。」
【演曰後荅之中文復分二初辯後
結辯中有八前之五喻明智差別後之三種辯身心
別智別五中文即為五一證性障差喻智障種現有無

異故二淨修心地喻心如畫師無不皆成淨修未修義即
全別三癡闇有無喻隨障有無觀異論故四洞達親踈
喻證理淺深有遠近故五智障有無喻翳障既差見
亦異也後辯後三身心異中復分三叚一處胎生起喻因
身果身有差別也二覺心未覺喻等覺妙覺義差
別也三類燈明闇喻喻因果心明闇異也初一辯身後
二辯心義類不同故分三種。】
「
論是故當知至有大差
別。」
【演曰後結之也。】
「
論如是如來至一切佛事。」
【演曰
三彰成佛事分為三叚初𢝰摽舉次別徵釋後惣結
之此初也。】
「
論云何名為至若增。」
【演曰次別徵釋文分為
四一問二荅三徵四釋此初二也。】
「
論何等為十至所
能成辦。」
【演曰三徵四釋釋中有十一現身生信事依
諸相好能成辦故二隨根授依事依四清淨能教授
故三利用除疑事依於十力方成辦也四摧他立自事

依四無畏而建立故五雜染心無事依三念住成清淨
故六自言所作事依三不護所成立故七觀察世間事
謂依大悲俯垂救故八常無退捨事無忘失法所建立
故九儀範無違事永害習氣之所立故十揀擇宣陳
事依種妙智而成辦也。】
「
論如是如來至說不能盡。」

【演曰後惣結之文復分二初惣結前後彰數廣。】
「
論如
是所說至名為建立。」
【演曰二建立不共文復為二先
明建立後明不共初文有四一標二徵三釋四結此初也。】

「論何以故。」
【演曰二徵詰也。】
「
論依此住此至一切義
利。」
【演曰三釋之中文分為二一依此住下建立菩薩
名為建立二建立有情一切義利名為建立初中復
二一建立正學二建立所證言依此者依如來住言住
此者如來住此前所標住由佛住地為所依故希彼

果證方有證修故住佛地名為建立二建立有情一切
義利者佛德既圓後湏利物利依佛起名為依此。】
「
論
是故說此名為建立。」
【演曰四結之也。】
「
論又此一切至不
共佛法。」
【演曰後明不共文中有二初釋後結釋中二
番此約利他以明不共文復分二謂釋及結。】
「
論又於
如是至名為不共。」
【演曰第二番釋唯佛獨圓名為不
共文中亦二一二乘不得二菩薩未滿唯佛獨圓名
為不共。】
「
論當知此中至是不共義。」
【演曰後惣結之。】

「論如是圓滿至名菩薩地。」
【演曰辯菩薩地前三持
中第五惣結文復為二一結釋地名二勸物持說初中
文二一結本地名二別彰異号初文又二一結地名二彰
地學道及道果理實於前三種持中二因行皆名為
道當有所證名之為果。】
「
論具說一切至實依處故。」

【演曰二彰地學道及道果是菩薩藏真實依處故

名為地。】
「
論又此菩薩至智淨根本。」
【演曰二彰異号号
中有四一摩怛理迦釋云本母本母出生一切義故二名
攝大乘具能苞含深妙理故三開示二路世間名壞出
世非壞世法有漏可破壞義名之為世墮在中故說
名為間無漏勝法超過世事名為不壞此教能明故
名開示四名智根本是諸勝智之所生因名為根本。】

「論若諸所有至等無有異。」
【演曰二勸物持說文分
為四一標二徵三釋四結此摽勸持為物宣說。】
「
論何
以故。」
【演曰二徵起也。】
「
論此菩薩地至當速滅沒。」

【演曰三釋之中文分為二初順後違文顯可悉。】
「
論是
故於此至無量無邊。」
【演曰四惣結也。】

瑜伽師地論義演卷第十九


