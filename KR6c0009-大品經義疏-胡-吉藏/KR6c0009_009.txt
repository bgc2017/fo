











大品經義疏卷第九
胡　吉藏法師　撰

不退品第五十五

舊云序品魔事品阿鞞䟦致品所以有三者此依論
意生起耳論云初說般若義中明留難今說阿鞞相
也即前六十品三段明之詔之也阿鞞此云不退退

三種行位念釋之不同南北異說北人云習種之初
一發菩提心必得成佛後遭苦難不可動轉名位不
退也行不退者布施持戒一切諸行皆能修假使外
道天魔不能阻壞其退轉性地菩薩巳能成就名行
不退也三念不退者現見實相煩惱都盡疑網亦除
名念不退也三不退中今明阿鞞者此是初地巳上
無生忍地取正解不退義也南土人云退有四種一
未滿一恒沙前共位中二滿一恒沙至六心巳還位
退三七心巳上至六地行退四七地有念退八地巳
去具免四退今師有時云非是三十心中七心勉位
退皆為是十信中六信是位退七信以上勉位退也
又今論不退者有二種阿鞞一學阿鞞雖未得無生
忍入菩薩位久種三多今聞般若畢竟不退二今品
具二義以後為正也小乘人從三僧祇劫未是阿鞞
後百劫種三十二相業方是阿鞞位也問故說阿鞞
相耶答四義一者為阿鞞人說阿鞞相曠劫行行求
不退轉今悞無生逐當本門故說其相皃令生歡喜
二者欲令不退之流自知心量不過自取恃慢失道
三異其人位欲令眾生皈而受化四者今未得阿鞞
識之眆其修行也。

就文有六品識經即是第二大段明上根人行相就
文為兩品明上行人相第二深奧去至不證品中秤
歎阿鞞菩薩行位無異就初為二第一明阿鞞菩薩
體相二明阿鞞無生果報相也。


初中先問次答問中行類相皃者一解云三事無異
也又云行阿鞞人三業同必上業表其人相也類者
以智慧分別此是阿鞞類此非阿鞞也相皃除行類
更以餘事得知為相皃也問行是其三業此據所以
類標能知智慧除此復有何相答行直就阿鞞三業
異餘人見其如此三業即是阿鞞名之為行今今或
見聖正彼守護之故是因餘相知也佛答諸地皆一
如者其行悟了悟二乘六道皆一如故知未曾凡聖
亦不曾大小此得無生慧故名不退人然也直定無
擬者觀般若地同是一如。

雖復諸魔外道說彼人天二乘對樂直進退不迴亦
不作無益語下第二明無生果論云上明阿鞞正體
自下盡是畢竟空無生忍故能不說無益語及諸魔
不能故是行果報也就文為兩一明阿鞞分內巳成
就行二明分外勝進行初中為兩第一麤相巳成就
行二細論巳成就行初中又二一明開行縛二章門
二釋兩章門初標行章門次標縛章門此中明上人
三章為行章門也不說無益口業必有五乘之利及
有利之遠緣及發言也無則不言也不觀他長短者
聞二乘不化物可不觀其短長菩薩欲化物應其好
惡云何不觀長短答前緣可化則觀其長短而誡勸
之不可化即說長短則增其罪也無行類為相者上
為人未識上人三業相故說三業為相今時會聞上
行相便欲從上昇高生於取著故佛今明無相乃是

其相也。

向佛於何法輪下第二標轉章門上行門但明身口
業今轉是意業也然亦得二章為略說行轉義釋兩
章門亦得是廣說行轉義也轉名不轉者二業一者
無所有故名無所轉名為不轉二者如此轉畢竟不
退轉為不轉也不觀外道下第二廣說行轉即釋四
章門即兩釋初門為三第一明離內過為上人行相
二離惡為上人行相三雙結三轉為上人行相初有
十八復次明十八種行觀不觀外道面皃言語者明
是外道必正見若有正見必非外道今不觀相皃其
面是及言說此外道或有正見或無正見也不生疑
不著戒取及隨邪見者初果人斷五見疑今初得無
生此事也耶見是四見也并戒取為五見故斷五見
及疑也深信因果四果故不求吉事及供養餘天破
慢本故不生下賤界不鄣他功德常勸聞善法故不
生八難也具足行四十種善法云何十善不如凡夫
二乘不具足行及有所得也於甚深法不疑悔者上
是於四諦無疑猶濫於小乘故今明甚深法中無疑
也無八萬戶䖝者法身阿鞞故自無也肉身阿鞞亦
無也八大地獄下第二離外道為上人行相凡四事
初云佛授地獄記大小凡為菩薩必代物受苦始發
心未能真代阿鞞是真代佛即授阿鞞記豈非授獄
記又如人發願生復遂生天菩薩發願代物苦豈不
受耶阿鞞人皆代物受苦是善出豈足入地獄方便

人者則不復苦也第二勸令捨前所修行願此皆是
非師之說也恐相悞義故宜應棄之第三說三界繫
法令捨行願一生受身巳是大患況復逕歷生死豈
可忍耶為我說似道者得初果為真道今乃說初果
之方便故為似道也雖欲見損乃為大益遂因似識
真因真識似故為益也菩薩所以坐嘿然者是大人
故不與魔諍又既有大益次願正聞之若友之體秤
非則魔不得更說便失利也是時其魔下第四事魔
見菩薩嘿然便言信受其法故魔取餘人證前言弘
法人次正化作多人如文復次須菩提菩薩作是念
下第三雙初結內過若菩薩覺知下結外緣也。

向佛於法轉下釋第二轉不轉章門有三初正明轉
不轉二明惡緣不能動三明於善法得自在初如文
轉一切有所得心即是不退轉菩薩也。

堅固品第五十六

有人言不退與堅固左右相成所以不退者由堅固
也所以堅固者由不退也又人解云內煩惱不能壞
為不退外惡緣不能動為堅固也二論釋三心言煩
惱箭射不能入為堅固於三菩提不退為不退外惡
緣不能動為不動心也品初是第二外惡緣不動上
四事歷以有法不能動今以空教望令福也然在空
有心即是魔也波若與虗空等者佛果空也諸法亦
空者萬行因果也此二句法空也無有得菩提者即
無得果行因人人空也亦無失者上來明無人法無

自行恐云有失道者萬化故今明無失者也汝所聞
菩提是魔事指前佛說為魔指後魔說無為佛說也
前前實是佛說言今外道等魔語前人云此是魔說
非佛說也後無佛道等實是魔語前人云此是真佛
說也菩薩覺知者道道空有耶汝著空見故云空為
道也雖自相空者更簡也魔行明空是耶見空佛法
明自相空不壞假名說實相也白佛轉故名阿鞞者
不問因佛答三心中有不轉心又云行六波羅蜜入
菩薩位此是轉心二云相違是故今問不縛名阿鞞
縛亦名阿鞞耶佛答縛不縛俱名阿鞞者論云世諦
故說於二乘地縛名阿鞞第一義諦實無所縛亦名
阿鞞也復次菩薩善入初禪第三明於善行中得縱
任自在也於四儀中入出一心者左行正觀故云一
心又恐惱眾生故於四儀中一心也在居家閻浮珍
寶布施者雖復道路遍時從檀為行首攝物之要示
故若家也為轉王故四天下物布施為大梵王大千
珍寶施也金剛神守護者無生忍菩薩不假外護但
既無生故任運得此果報也又餘天龍見此神守護
菩薩則增加信敬又使未得阿鞞之人多怖畏者令
其欣慕也未得佛時則隱形護得佛時現形護五性
者一云有五大神即地水火風空神也又云執五種
物為法一執金剛二執鏡三執和雅羅四執境界五
執安隱也次明得菩薩五根者五根有三謂凡夫二
乘菩薩也二乘脩生滅觀故無菩薩五根故不見聞

菩薩形教如入法界五百聲聞如盲聾也如人無五
情根故不能見聞也問菩薩得無生忍之菩薩五根
亦應不見二乘答盲可不見有眼有眼云何不見盲
耶問餓鬼惡業故見火人善業果根菩薩不應見答
此中亦勝能見劣是善業也不作呪術者不作耶命
事也。

今當更說下第二明細論純熟行也不好陰界入事
者此有何定相而決定執無如數論之流耶不好說
官事等者自行則一行求實相妙慧若化他則六道
眾生皆隨火宅之中行急救之何暇得轉輪此罪事
事為此二義不說閑侶事也外道無有正道唐受供
養不知何以報他故說國土成敗吉凶事耳行檀時
不為慳事者論云行六度不說六弊事也。

具足菩薩神通下第二明勝進行也處魔事著實際
中者魔以顛倒故實際成魔際菩薩了悟魔際是實
際也作次身來者魔上說空有教不動菩薩今復作
佛身望欲福也魔必知是真阿鞞則不亂之為未識
故破諸誡也護真空不惜身者邪見亦說空二乘及
有所得亦說空皆非真空今中道無所得空能破有
無諸見故須護之問何故不言護有答欲空一切見
故言空也問天龍語不疑悔者為天龍語皆是佛法
故也又聞正知是正不疑正見邪邪亦如此也。

深奧品第五十七

此品四是第三歎阿鞞人行德無邊也深奧者論中

歎阿鞞人所行處甚深淵奧作名師有時云借喻入
海斯潮奧避有無斷見也如入海中大風起入潮奧
中避之今有斷少風起即入深奧中避之故云深奧
品也為三第一明自行功德無邊二明化他功德無
邊三雙成二行得成所以然者欲明菩薩運心則前
人後巳應前化他後巳應前化他後自行今先自行
後化他者但要須自行得成就後能化他也此是為
他故修自行若不為化他則不須自行此乃是他得
也然自行化他二行成者要由學空不證故不墮二
乘地亦不墮凡夫地然後二行方得成耳故第三釋
二行也。

初三第一明因行無邊二明因行無邊故得菩提果
第三釋疑破以成上義初中為三第一正歎菩薩因
行無邊第二格量顯勝三者釋成勝義初三第一因
上二作三種秤歎二者釋成三歎第三明菩薩秤理
脩行功德無邊也初中須菩提作三歎次佛述所以
設三歎者此中所歎猶是上二品所明功德也但此
大士功行無量若當曲辨其相則窮劫不能盡將欲
問其玄根振其對要故總作三歎也次佛述如文何
以故下第三釋成三歎就文為二第一舉大智釋深
境釋所以功德無邊者良由有般若大智故也住是
智慧生四無礙者具唯一般若也離一般若為四無
礙也一般若即是自行四無礙即化他知諸法實相
是義無礙識諸法名字是法無礙是名要由語言故

次辭無礙具知三事隨物所樂而說名樂說無礙也
白佛佛恒河沙劫歎者佛上二品巳說阿鞞相今開
四無礙則更欲歎阿鞞功德是故歎佛佛智無盡阿
鞞功德亦無盡古解云須菩提將欲窮其淵底故詩
息其枝末若曲并功德沙劫未周今請略其末事欲
問其根下問深奧即根本也。

何等深奧事者第二舉理深奧釋成三歎由體深理
故生大智是以深理為根本也有大知故破上三歎
也佛答三空為深者凡夫邪見空非深二乘但空亦
非深此是菩薩不可得空不見空不見不空故名深
也無生滅亦三一凡夫見諸法常故無生滅如僧佉
二十五諦雖麤細不同終無所失即是常故無生滅
也次二乘無生滅故無生滅此是但義三菩薩被生
滅不著生滅亦不著無生滅也無深染者染是煩惱
甚深難除今能除深染故名深也如法性學之多僻
悞故深涅槃二義一者九十六術不能得故深二者
一切賢聖入者不更退還出故深也非即色離色者
論云如陰成就非即非離此是因果義今還是因如
是果亦不得即離色是生滅如無生滅如無生滅故
不可即離生滅何處有無生滅故不可離也亦得雙
彈即離兩見也以方便離色處涅槃者二乘無方便
力離色而住涅槃菩薩方便力雖離色不著涅槃以
色故不著生死方便力故不染涅槃。

須菩提若菩提下第三明稱理而行功德無邊為二

初明功德無邊二格量今是初問二乘無邊法破裂
生死尚無果報今無生忍菩薩云何得大果報論一
解云二乘煩惱盡無果報菩薩煩惱未盡故有果報
二云二乘證實際燒盡功德故無果報菩薩不證處
有生故有果報三云少於實理僻故得福少於實明
理不僻故故得福多菩薩秤實理而行其福彌多云
何言無耶一日行般若下第二格量為二初自分功
德格二他分功德格今是初有人解云菩薩一日行
般若功德且分為十分之餘殘一分取此餘殘一分
功德比無方便有所得滿恒河沙大千功德不及此
餘殘一分也猶亦不咸者此是不等義也此解二義
非也今正是自分無所得功德格量云何及格量有
所得格有所得格有得下七種格量復是何物二者
不咸應不相感此是義云何乃云不等又不咸之意
都不然也依論釋一日行般若功德定有形取滿十
方恒沙大千世界於一日中正功德體猶自不減喻
如取大海水一時出外而於大海水都不覺咸今亦
爾取一日功德布施滿十方恒沙大千而本功德猶
不覺咸也餘功德即正功德體也有分不及者取滿
洹沙世界功德作一分正功德體復作一分明恒沙
功德比正體功德百分不及一乃至譬喻不及一也
總持師云滿恒沙功德為方便對正功德體格量此
不成解此中不論方便功德如前解真格量一日行
般若功德少多也復有論師云取恒沙方便功德作

一分取正體功德少許分作百分取百分中一分比
方便功德亦不及至分正體功德作不可說分取一
分比方便功德亦不及也此是大悞如前釋也。

復次下第二舉他分功德格量即是舉他人有所得
功德格一日行般若功德自格無所得功德也此中
七復次初三舉有所得財施格二兩復次舉有所得
法施格三有兩復次舉有所得隨喜迴向格也。

白佛因緣起法從妄想生者上來格量稱歎巳竟今
第三釋結成功德勝義前問次答問即是疑疑云佛
常說有為法虗誑不能生正見亦不得菩薩位云何
一日功德猶勝上七種格量耶佛答初印其有為實
虗誑故不應有勝功德品不得入菩薩位也何以故
是菩薩善學自相空下此方釋功德勝義明菩薩功
德巧學自相空故不著虗妄有亦不著十八空用十
八空破有病也既有去無即隨盡如此淨悟便得入
位故功德無邊也文云漸得者從初心即漸學無所
得法故但有得強無得觀弱漸得無邊功德至無生
現前故功德具足也恐但云至無生忍時方有無邊
功德爾前應無故佛漸說也白佛以無量無數下此
問來者前明格量次復釋成功德勝義恐或者間阿
鞞實有無量無數無邊功德便生著心今息其命也
無量無邊無數亦只是畢竟空之異名又非有法復
何著耶但報云無數名不墮數中謂有為性無為性
不墮三世中名無量十方邊不可得名無邊也頗有

色亦無數者明非但功德數量畢竟空萬法皆爾也
無量無數無邊義無有異者恐或有云諸數量等皆
空何得有無數無量無邊異名耶故今明亦無異名
也次番即云雖無異名佛以方便力故無異名為眾
生作異名不可說為眾生故說也。

世尊不可說義有增減不下第三明得菩提義有二
飜初翻就不增減義明得二翻就無增減增減義得
也須菩提難意既不增則善根不增減菩提何由可
得既其無增減煩惱何由可離此就平等門設難也
佛答以是不增減應應般若以般若方便秤無般若
增咸之理如無增減而悞故能成至功果也初心得
後心得者第二就無增減增減義明得菩提也由語
無增減故正觀增明知淵咸損故行菩提若無增減
則正觀減顛倒增如住般若故不住顛倒住顛倒則
不住般若也今此論菩提無常行正作善根不增答
難也雙定二門雙能兩難次釋難竟及正難也為初
心得兩亦亦得也初心不至後心結難也初心亦生
即滅不假至後也後心時無復初心後心時無復初
心後心豈在初心中耶如是心心數法不俱者此釋
難意有初心時未有後心有後心時無初後心故言
不俱也云何善根增益者正作難也若爾則臨至佛
時唯有一念善根也爾前皆巳滅無則善根從初發
心終至十地但有一念遂無增損云何得佛道耶佛
答為二初就法譬門答二重就法說門答初開譬答

二合譬答由來論師義開此文證實法不斷惑等實
法火不能燒假名相續故有斷燒等用今經論無有
此意初云不燒者實法不燒不離初者假名燒也今
問若爾可云非初心得非離初心得正是後心得應
云不離後心得云何言非後心耶又問此兩不斷句
可得不燒兩不離句此後燒復何得更問炷為燒不
今明此是四禪非即初燒非離初燒非離後燒而因
假名燒四句不得而因緣假名得也若初心得便初
心是佛何須後心若離初心得離心何由有復耶若
即後心得不應因初若不因初何由有後若離後心
得者後心應不得初心番應得也炷為燋不者以眼
見因緣炷燋我亦佛眼見因緣假名得問云何因緣
假名得道論云初炎初心集無量功德後心則具足
具足故斷諸煩惱習故得佛道也燈總譬菩薩十地
也炷喻無明等煩惱也初炎初地智後炎十地智無
明煩惱炷燋盡得佛道也須菩提是中菩薩具足十
地下第二重就法說明得菩提義從初心乃至十地
因緣具足故得佛道也白佛何等十地者以十地有
二種故問簡別之成論地論等師皆云乾慧等三乘
共法歡喜等是獨菩薩法今明不共此義須知是般
若方便有此共不共義只此共是不共而不共不共
義也乾慧地者未得定水於小乘是四善根前也於
大乘未得順忍三十心前也性地小乘四善根大乘
是順忍三十心也八人小乘見道十五心大乘無生

忍入菩薩位也見地小乘初果大乘是阿鞞地也然
無生忍即是阿鞞地但八人地據初地入心見據初
地滿心也薄地小乘第二果大乘二地至十地論云
過阿鞞乃至未成佛正斷煩惱及習亦立薄名薄地
離欲地小乘那含大乘不配地但明菩薩離欲得五
通也巳辦地小乘無學大乘佛地也此七地不列別
名故配菩薩辟支既列別名故不辨配也菩薩地二
解一云歡喜等二即從初發心至法雲皆名菩薩地
也。

須菩提言去是因緣甚深下大段第三釋破疑明中
道行也所以有此文來者上明阿鞞因行及從得果
巳竟然此因果之義非二乘所及非菩薩所知故聲
聞生疑而菩薩起執故須釋破也為兩初釋聲聞人
疑等小破非菩薩執初須菩提秤歎生疑秤歎者明
因緣甚深所謂過去心不滅不住而能增益得無上
道也生疑者是事甚深難解此心為住為滅耶佛反
問云若心滅諸法雖無生滅為眾生故以六情所見
生滅問也須菩提答去滅巳不生若滅巳更生則墮
常見也次問心生是滅相不上問過去巳滅心今問
現在未滅心也答云是滅相巳滅者不可更生今現
生者必滅有為之法先生後滅也次問心滅相是滅
不者此問承上生所言現在心後時必滅只現在心
生即有滅不此文語密人好不學即心字為生滅字
為滅故問云心滅是不答云不也若心滅有滅者若

一時有二相一者心生二者後有滅云何一時中有
生滅二法耶次問亦如是住不者汝既言當心時未
有滅畏墮一時之生滅二法則生應心時無滅便是
常住則生時有滅還墮二相過佛如是反覆難善吉
辭理既窮不知何答故云如是住如如住明此是過
故無有生滅故名常住如如而住也自上來顯聲聞
人不解因緣生滅也寄善吉破餘聲聞亦破凡夫生
滅心無生滅也論文難解今以鑽求作此釋也脫不
諧更俟人當作實證不者汝說心相同如住去即是
實際可心作實際不好體應例而小乘智劣但得云
心同如如是定義也實際是涅槃即滅身心故不得
云心作實際也次問是為甚深不生須菩提云心同
如不得作實際故今問汝既云心同如如深不須菩
提不能遍了如故云甚深前明小乘不知心是實際
今復明其不能遍知如也次問但如是心不答云不
也心有知如無知故心不得是如次問離如有心答
云不見一切法皆如心云何獨離如耶心與如既不
得即離就如中自有見如不答云不也如中無物相
見也能如是行為行深般若不者明菩薩不住如中
而能行菩薩道故佛問如是行深般若不須菩提自
觀小乘智淺大乘法深故答佛菩薩如是得行是行
深般若也後當作實際巳來明小乘人不了無生滅
義也故知因緣生滅皆是阿鞞所了絕二乘境也古
解不同今更列之有人云心生是滅相不者問有滅

相不也心體是無常故答云有滅相也是心滅有滅
者既有滅相頗實滅不答以體即虗乎故答云不也
如是住不既無生滅如是住不答以體同於如故云
如如住也當作實際證不者問有證果不答以心體
同如故云不也但如是心不者遣彼同如之心也如
見不者既遣於心今又遣如也上來過去心不生現
心即滅又無證果即是明深奧也此釋智功恨乖論
未辨得失也師未依論之時釋三句是因緣義也佛
有三句須菩提三答答中初句與第三句皆不也答
第三句云心生是滅求此三句唯成是非兩句耳佛
問心滅更生不答云不更生若有生法可滅云何即
滅法可生則是無生滅義也不生不滅而說生則指
滅為生故云心是滅相也此滅是生滅滅豈是滅故
第三句云滅相非也又一勢釋上無初心後心因此
更論心生滅義佛問滅更生不答云滅不更生答第
二云心是滅相然此二答相違前既云滅不更生亦
應今生不復滅今生既生前滅亦應更生好體應例
而不例者此為破病眾生多著常病故云滅去不復
更生今明有為之法生而必滅故云生是滅相故兩
句皆是破常也第三句既是滅相不可答云是生滅
故復不可答是滅相故答云不也然師望通方無礙
因緣義不可加也但與論不同故復示之須菩提如
是行為何處行第一義中行第二破小菩薩執有此
文來者須菩提上來辭理屈此中有未得無生忍菩

薩便云小乘智淺自謂菩薩道深故佛破云菩薩如
是行為何處行答云如是行無處行菩薩住如中行
實無所行何以自高耶次佛問如是行為何處行既
間破行便墮斷滅故明第一義中行何故無行耶二
行不可得者聞第一義中行便有行相故明此是無
行行也所行是能行二相耶亦有所得行為二行無
所得為不二行也下一一責破有無二見也不行相
者不著有也不懷相者不著無也。

今菩薩離二邊行中中道菩薩為眾生入三下大段
第二段明阿鞞人化行為三初明為眾生起行二明
為眾生起願三願既成即便得果起行即是成就眾
生明願即是淨佛土阿鞞所行不出此二故明之也
初中二第一明此品未明為眾生起三昧三昧行也
二夢行品初論辨此義也為眾生入三明昧者菩薩
既得悟亦令物同悟又上明菩薩不在有無中行今
欲入空三昧者此是為物故同空也菩薩所得未始
空有也此中先明無作次空次無相去六道皆以願
故受生三塗則臨終起愛三善道亦然皆起愛願生
故菩薩先破其愛願令不生六道脫生老病死苦也
愛願何由斷須我空故說空行雖不見我猶見男女
萬相次無也。

夢行品第五十八

若凡夫覺果夢覺行是行夢行非行菩薩了夢覺不
二夢覺既行覺夢亦行若覺夢不行夢覺亦不行今

正明菩薩夢覺不二行故云夢行亦又此亦文中具
論三種義一步論夢中行有益無益二論夢中行集
成不集成三論夢迴向非迴向通論夢中行三事故
以目品也然經中明夢不同若如十喻明夢則生死
涅槃凡夫皆如夢故有一法過涅槃者亦如夢也此則
取凡夫知如以之為夢取聖人如此了悟故如覺意
識潛行非現譬如夢然此之覺夢皆是虗妄非但覺
行般若無益夢行般若亦無益也二者二乘所行望
凡夫夢皆分明故如覺望凡夫所行皆是夢如此夢
覺皆不行般若也三者二乘所行望菩薩所行二乘
則是覺則菩薩覺是行般若也前凡聖二覺夢皆非
也更一節意菩薩所行非覺非夢始是正行般若也
此中三章一論菩薩夢中般若有益無益二汎論餘
夢中業集成不集成三論夢中成迴向不成迴向身
子所以問者上品未明覺時入三昧自行兼人故今
因此問夢中事也凡引兩經請須菩提決之一經云
夢中通三性則夢中有一長行便應夢行有益二經
云夢是虗妄而謂有此二相夢中定有益為無益也
須菩提般若正觀離二邊益明夢中有三性豈可無
益夢是虗誑豈可言有益是故直依實故益不見夢
不見覺亦不見益與無益此是了悟覺行既益夢豈
不益別夢行不益則覺行亦不益也。

次身子問有集成不集者第二論夢中集成不成身
子般若實相非夢非覺非益不益不復更難此事故

別問夢業集成不集成事也集是業集能成果報名
成也問言云夢中心微弱云何得業集能成果報耶
此是難信夢中集成業聞經中夢通三性故明夢中
有集成所以身子難了須菩提益云夢中驚生覺巳
稱將快此意明單夢起善惡則業不集成若覺巳復
因緣助資則夢中不便集成也次身子益一切業有
因緣則生無因緣則不生因緣者謂見聞覺知業是
身口業思是意業明二業假四因緣生無因緣則不
生也此答意明因覺故夢中起善惡業然此夢中善
惡復假見覺時助資則成不助資則不成下須菩提
述成必答次身子問如佛說一切業自相離者上須
菩提明假覺因緣故夢中業成今總一切業皆空尚
無覺時業成況有夢中不業耶須菩提亦總答一切
夢覺業雖空於凡夫取相故有集成也。

第三論夢中迴向義者身子二種難一者前夢不二
生難若夢覺不二覺迴向既成夢中迴向亦應成迴
向二者明覺時有所得尚不成迴向況夢中成迴向
耶須菩提推彌勒者此猶是一類義別當答之不異
前說今推彌勒彌勒更就異門答之故彌勒云名之
與體真之與俗皆不可得以何而答既悟不問不答
不夢不覺覺中迴向既成迴向夢中豈不成耶汝上
來紛云見有夢異覺復云有能答所答作如此有所
得難了身子次問如所說空證此空不著者此云異
彌勒有證便即有能答所答故彌勒答云既不見能

答所答何有證耶佛下呵身子汝小乘人尚不見證
況菩薩耶。

佛告須菩提下第二明為化起願亦是淨佛土也文
二初正明發大誓願二防始行退心初兩一別約六
度發六願二總約六度發願文處一問起知見眾生
有穢故願淨土耳菩薩未曾淨穢也問何故明淨佛
土耶答阿鞞菩薩既了悟巳心淨故云淨今欲令眾
生同菩薩了悟故心淨土亦淨故唯以成就眾生淨
佛土為行端也無有所應者上來猶是麤願耳令捨
土沙生於寶玉今令淨穢皆捨故一無所著也。

生死道長下第二防小菩薩退心見生死道長眾生
性多故欲退耳今了悟生死何曾短長眾生未曾多
眾生之與無眾生詮何物少多耶誰厭耶厭何物耶。

河天品第五十九

此第三明願行無成便得受記先明成就眾生後發
願是淨佛道行亦得但是願度眾生故入三三昧願
取淨土但先受行名後稱願因問此是阿鞞人二行
亦是阿鞞人得記耶答是巳得記阿鞞明二行則不
復得記但餘人聞阿鞞二行了悟故得記也若未得
記阿鞞人悟二行故得記也若未得理阿鞞人悟二
行故得記也一解云此女父母就何天神求此女故
神若名為河天也二云令名為定也。

品三初明願行成二二得受記三出因釋得記所由
也初三一餘悟二供養三迴向問上明淨土行應有

多人得悟何故此女獨羅疑以為受記答多有發淨
土願去不發言女人性輕疎好勝世世習氣故獨發
言亦解云諸外道云大人有得道分餘人無分佛法
不爾不簡大小同悟便為受記也又若此女不從眾
起便與記者人則不測所由故因其發言故與記也
佛微笑下第二正授記亦三初現瑞二問瑞所由三
正授記二文多知正受記云轉女身後方作佛也問
此女人劫積功德何故行無生忍後方轉女身答五
欲難斷女人著欲性情多雖世世積德猶不能轉故
曰記後行轉也二解云此女宿世以多種女人身子
受記為引接人也三解云經說女人有五礙不說不
得受記何須問耶阿難問是女何處殖德下第三出
往因釋得記之由也。

不證品第六十

四品明上根行相為三初明自行成二明化他行成
三雙釋成二行亦是第三所以二行得成者猶學空
證也自行不證有二種一不證有二不證空小行之
徒以有為有以空為空二邊俱滯故計有為患以空
為大安是以方便捨有而住心求空及其正觀現前
息心而不進菩薩在有非有處空非空故文中明此
二種翻彼二心言不證者處空捨有見也不證空故
捨天見即方便實慧捨空見即實方便慧故論云實
慧明入畢竟空方便慧非出畢竟空二慧既成則自
行生自行生故便能化他所以是釋上二行成也。


品三初明學不證二明不證故二行成三明二行成
須菩提稱歎希有初兩問答先問云何學空云何入
空此問始行之人云何學空入空初明學空終名入
空也此中三空及道品是聲聞法佛勸菩薩令遍行
故須菩提問三空及道品聲聞行故直趣涅槃令菩
薩云何行耶佛答應觀色空者若其始行學空義也
作是觀時不令心亂若其入空菩薩得深禪定故心
不亂心不亂故能深入空亦不見空若見空則證空
以不見空故不證空何以故下釋不見不證之所以
也學自行空色法中乃至微塵不留遺餘微塵之分
無色法中乃至不留一念故直入畢竟空亦復空所
以能不證故云不有餘不有分第二番聞云何菩薩
不證空既學空入空云何不證耶二乘在空觀時亦
能不取空相云何獨證耶佛答具足觀空者具足是
深入空不見空故不見涅槃何以證耶二乘見有涅
槃是不具足故證空也先作是願重釋不證菩薩先
有願故不證也二乘無願故證也問何名先作是願
答菩薩觀空時先作是思惟我為出即病故觀空也
有病消豈住空耶問上云深入禪定不定心亂今云
何言不專攝心答上據深入定知空不令餘事得入
故言攝心今據初入時恐於空不能自拔故不專心
在空也。

菩薩如是大善妙法成就下第二明不證故二行成
為三初明自行成二化他行成三雙釋二成所以今

是初不證之意凡有二種一者佛法未具二眾生未
度故是學萬行時非證涅槃時若佛法具足萬行證
也問二乘證空菩薩不見空故不證空今得佛時亦
是不見空云何得佛時方證耶答得佛時實不見空
亦不證者據得佛不退求義為證也非不見有空證
也譬如壯夫下第二化他行成先譬次合壯夫是能
化菩薩出母等是所化眾生器杖是五通二慧伎術
等是萬行嶮道是生死長賊劫害等是內外魔也
還皈本處者菩薩運眾生置涅槃中何自皈生死行
菩薩道度眾生也安立不動是菩薩畢竟空慧內外
魔不能動也譬如有翼鳥者第三兩譬雙釋二行成
也時會疑云既畢竟空菩薩何所行耶翼喻二慧鳥
喻菩薩也如鳥不行空分不得飛若住空則墮地菩
薩若心不遊空則不得捨有見若住空則墮二乘地
也有解云壯夫喻菩薩行空不證亦名此義也證云
欲明了是義故況善射喻禪定為卷實慧為善射三
脫門空復以方便箭射實慧箭令不墮涅槃地。

須菩提白佛第三二行既成秤歎希有也。

須菩提菩薩作是念下大段第二先第一十一品明
三根人行第二歎三根人二慧既成方便利物為五
第一明三根人方便利物故不證空二明得失三明
憑師法四明五明行成諸天歡喜發願。

初文五句第一總明菩薩行三空為眾生在欲拔之
令出以本願力持菩薩故不證空也第二復次亦總

明行三慧但菩薩直觀深法恐墮二乘地故前以大
悲心眾生欲破其田患故菩薩不證空也次有三復
次若約行三空各對治易見也。

應當誡問下第二明得失為二初略明得失次後品
總明得失初為二先明失次明得問何故明得失耶
答上來明學空不證巳明其內行空今欲驗之當觀
其所說相秤以不故試問也但應觀空者明其人答
云但應一心作空行不學知而巳此與二乘同解是
故為失也而學空者行不學知而巳此與二乘同解
是故為失也而學空者本為除有病所以須知空有
病若失用空為譬如所以聽外書者為止答曰衣問
誰崇此為勝為好計學空亦應爾但須知而巳彼不
知即是極法證空故為失也若是菩薩示能答第二
明得有二句明真阿鞞人能答次明未得真阿鞞亦
能答薄地者論云得阿鞞煩惱也非是三薄地三乘
十地為地過阿鞞位也論意初地名薄地古解云此
是六位住名為薄地也北人亦釋不同一云三十心
斷四住或餘四住斷及無明住地正體及習故初地
名薄地二云三十心斷五住正體及四住習無餘無
明住地習在故初地名薄地也。

夢誓品第六十一

前云夢行者如文夢中脩行今是夢中發願故兩品
行願各舉也此品亦云夢中不證者不證明覺時不
證今夢中亦不證也上云證據覺不證今明夢誓就

夢中發願明此菩薩善根純厚非但覺行般若亦夢
中亦行即夢覺相對亦是願行一雙亦是上不證是
自行今發誓是化他也此品初是第二廣明得失為
二初廣得二廣失問從上不退品至不證巳廣明阿
鞞相今何故更說答此體始終皆說般若即是說阿
鞞行相似般若是菩薩行故也亦應此經始終皆說
阿鞞行相似阿鞞所行即是般若故也但佛隨眾生
信悟故或就人門說或就法門說或就人法門雜說
也又解前說為前今後說為後念也今依章段二者
從不退品來入不證品多明得無生真阿鞞相從上
品末明未得阿鞞人亦能如是答此明未得無生忍
直有無生信不可動亦名阿鞞上巳略明其相今欲
廣明此人人行相也問鞞有幾種耶答三雙六人也
初得記未得記一雙次於得記中現前得記有不現
得記三不現前得記中復有受記因緣具足及不具
足具足者直信實相不可動未具足脩六度也今此
中云阿鞞者正是未具足人也夢中不貪二乘及三
界者菩薩為二事故退一貪二乘二貪三界覺時既
不貪此二事故資夢中亦不貪也若云不貪二地夢
中不證空也不貪三界不證有也現法如幻夢者覺
覺夢教化此觀故貪二地三界此釋上名貪義也夢
中見兵起上善夢為阿鞞相今何得惡心不動亦是
阿鞞相也以覺中見惡不怖資夢中亦不怖也得三
菩提時無三惡道者此明夢中脩淨土行也何以故

者問以何知夢中有此念故將來國土清淨也夢及
諸法無二無別言彼明鑒在懷觀彼諸法覺夢無異
以無異故也今有此念故將來土畢淨也見地獄火
燒者上淨土如文今成就眾生夢也又上夢中起行
今夢中發願也見城墎火起者上論如文相對此二
論夢中相也燒一家者破法罪故破燒小阿鞞無力
釋被燒亦是阿鞞相也置一家者阿鞞力故置也。

菩薩遠離六波羅蜜下第二明失也此中明四事一
空誓失二說先以經事故失三說宿命故失四持空
閑故失問上不退堅固品巳辨空有形聲不能動菩
薩今何故更明魔來答四事不能動菩薩今以異門
明四事能動未得阿鞞菩薩也又上四事皆是奪大
與小今奪小與大其事轉妙難覺知重說令覺也初
空誓為失對上阿鞞實誓令非人生也然自有非人
去皆得自有去菩薩見去心不動故為願也得去不
去心動故皆失也問云何去不去耶答阿鞞力故令
非人去眾生罪重故不去此去不去皆得也去不去
皆失者未是阿鞞不能令非人去故失魔勑非人令
去菩薩謂是巳力故失也此皆就外緣明得失義若
就內因明得失者內心無所得行故為得有所得行
故失也復次魔作種種身第二說前所經事故失上
一事是密亂此品三事皆顯亂也復次下第三說其
宿念故失此中前明其無內因次受外亂不久行六
度不知名字相不知色相者明無內因也不知名字

者不知五陰和合處有眾生名不識人也不知色不
知法也次受外亂如文重四禁者第四妄語得羅漢
非妄語故得悲非心非著更起自言我作佛大妄語
得大罪也過五逆者輕實行般若合是破般若法故
罪重如信毀之說也微細魔事者此是順情濡財難
覺復次下第四恃樂其為失也外書云小隱隱山林
大隱隱朝帀況佛法以山色而判得失故在方等不
在喧靜也問行人居山林或林或讀誦感瑞華等得
除相云何皆是魔耶答謂有實瑞亦不應心動若心
動恃輕他雖見實瑞即是魔也。

親近善知識下第三明段也有此文來者上魔作顯
密二亂而菩薩受記者由內無功德外不親近善發
故爾若近善發即為其示耶正則不受魔亂也又經
初來雖歡善發未出善發故今出之文三初出善友
故今出之文三初出善友二明親近三明得果初二
一明人善友二明法善友人善佛菩薩及羅漢也若
生滅羅漢教菩薩作二乘者此是惡知識此中羅漢
教人大道故為善友也理中為論是內祕之人其事
中為論如身子六十劫行菩薩道雖退為聲聞而報
佛恩常教菩薩猶勸人行菩薩道也。

六波羅蜜下第二法善也為二初通明一切法為善
友二別明般若為善友初中為四第一明三法善友
二秤歎三釋四勸親近也人善友略法善友中廣者
人善友數祕法善友希明時眾有生疑故廣釋也三

法中六度是正行道品是遍行佛果為妙行如法實
性此是住能發生正觀故二是教故理教故理教皆
是善友也是世尊下第二十句秤歎也是父母者五
度為父般若為母何以故下第三釋善友也以是故
下第四勸親近也以是故下第二別明般若為善友
以般若是宗故偏勸也就此為二初勸親近善友二
出善友相今是初也白佛何等為般若相第二文也
聞聞相品巳問般若相今更聞者論云般若深妙無
一定相十地尚未滿解況小乘人耶以聞無厭足故
更問也又上觀親近般若善友今欲親近欲問善友
之相也又雖聞同上而答異上但答般若相今將般
若相欲例諸法相白佛若一切法下此是難也難中
為三初餘牒佛語正難並結也正難中二初明無垢
淨次難無菩提可得如文也佛答中不答得菩提難
但答無垢淨難初中為二初答無垢難次答無淨難
以實無垢成垢如前云無所有如是有也若眾生無
我我所心下第二答無淨難以了如即有無所有便
名淨也。

白佛如是不行為行者第二親近法善友也以如善
友相而行為親近也為二初正明親近二結勸修行
初中三一自行具足故得果二化他行具足故得果
三雙結二行也今是初云不行一切者須菩提聞佛
上說故思惟籌量明親近波若善友則不行一切法
方是親近聞人上說波若為宗要故令親近時眾便

云有般若可行故是親近波若所以今明所行也不
能降伏者明自行得果謂得超凡果越二乘果並得
佛道果也若閻浮提眾生下第二明化他行具足故
得果也此中但明說波若為化他行舉二事格之初
二如文次教大千眾生得佛不及說波若者說波若
遍化十方三世得佛今但教三千故不及也又此中
迂迴先教得人身次教二乘後方作佛今說波若直
𨒬成佛為易故不及也是菩薩不遠離下第三雙結
成二所得功德也小乘從念處至羅漢大乘從發心
至佛名為福田但佛為福田之極極故名邊菩薩行
般若遂作佛亦是田之極也又言佛田為極今菩薩
次佛故至於田邊也。

欲不虗色下第二結勸修行為二初正勸次助修行
常行波若常說波若者即聖說法聖嘿然從般若心
說般若說般若竟還入波若心如行說如說行故語
嘿皆是波若如行而說此即是說如說而行即是嘿
也從正觀起說即是說也說竟還入正觀即是嘿也
如行說如說行故語嘿皆是波若唯一切有所得心
不得入也非但說波若是波若以波若心說一切法
一切法皆般若若不以波若心非但說一切法非波
若只說波若亦非波若也就佛性法性涅槃作語嘿
亦然金光明云如來遊無量法性此是聖嘿後說法
即聖說法也。

白佛一切念性離下第二明脩行為三初明無所念

二明無所行三明無得記初明無念者佛上舉失珠
喻令常念波若時眾便作念解今破念也白佛波若
空不堅固下第二第二破行謂有空念故不得無相
始是行故破行破行中先略就四門破空不行有不
行即波若不行離波若不行也受想行識是行不廣
行也所見法行波若不者餘處即是照明品中答云
於一切無所行即是行波若如一切法不生波若生
今為須菩提聞一切不行論云須菩提急就佛求不
見行故佛却責責明無有行也彼猶作求不見之心
佛即破之不得示得行餘處行者不作求不見之心
示之各有來意不可一處求之也是名無生忍者於
一切法不行即不生心名無生忍也白佛諸法無生
中須菩提下此第二破得記既聞無生故得記作無
生解上來見行故是生病今則無行著無生病故更
息無生何者汝見有生於生法生心見有無生生無
生心如此生無生皆生心皆是生故洗破之令一無
所寄方乃得道也。

魔愁品第六十二

此是第三親近善友得無邊功德為三第一明不雜
心得大功德二明巧學般若令魔驚怖第三廣明留
難令行者識知從第二段作名故言魔愁然魔見行
十善五戒見行二乘乃至見行五度無般若見行般
若無方便乃至有所得一豪有所得則不愁若菩薩
如上品末三轉行則魔驚怖也初文為二第一天主

歎第二比丘歎初中先歎次佛述歎中先般若法也
不雜心數法者釋上品行般若得功德義上品明自
行化他得無邊功德者此是不雜餘心純行般若心
故得無邊功德也一解云六弊心為餘心二云二乘
心為餘心三云無記散亂心四云一切有所得妨正
觀者皆名餘心也次佛述亦二初佛述次格量上品
格化他行次故格量重此品格其自行故格量輕問
法施品中舉滿十方恒沙教十善五通不及自受持
般若定何乃舉一閻浮提耶答此中是略舉耳又上
是深行此中格淺行也。

爾時一比丘下第三比丘前品是佛歎行般若天主
歎人行般若人今此比丘後歎文物欣慕眾人共歎
也以天主是大福德故指事而歎也又此比丘亦聞
天主得聲聞通故受菩薩勝汝也天主答非但勝義
者時眾聞比丘云菩薩勝天主生輕心故今云非我
遍勝久無方便菩薩也阿難見天主德居聲聞而說
問菩薩故疑也次天主釋疑佛述如文也是菩薩習
學般若大千魔生疑下第二魔怖也白佛魔為常嬈
亂下第三魔示留難令行者識知也阿難總料簡上
來義上來數明魔亂行者故今云菩薩盡有魔怨亦
有無者佛答純淨心行般若者則外無魔若內不純
淨行故外有魔事若內應法相外定不能為亂若內
有一毫不淨外魔即來也此中九事前亦兩兩相次
第一心不信解第二生疑次有二者一為惡友得二

常行惡法次復有二一者欲巳不解故斷他巳自不
解聞他有明了勝其者復遮以斷他人不令他說現
是好事不許他作即是斷他二者自謂巳得輕慢餘
人也下二一以鬪諍故為魔得便也阿難白佛是罪
定有出除不者般若深妙信得大福毀得罪故今問
菩薩相照結根此罪可得出除不耶佛答雖修施戒
等諸行若猶結根者罪則不滅也以照是即生滅復
慈攝物故偏誡也。

共住云何下大段第二憑二忍心也行為二初憑法
忍佛種種教菩薩今教其住也如世尊知者當來皆
是佛也以有佛性故也又眾生畢竟空平等不二也
六度為明四流水佛道為彼岸問皆如世尊者應更
者化敬和上可化弟子耶釋云不如此一切皆當作
佛道耳輕慢惡言詈之今佛是現成一切悉是當來
也又一切眾生也又一切眾生皆畢竟空何物生高
心也。

等學品第六十三

此第二憑法忍以近行而云等學者佛示學者佛示
諸法平等令其學又令菩薩學此平等故言等學也
品為五第一示平等體二教平等學三明等學利四
秤歎等學五明等學得失。

初先問次答答中前明等空破不等次次舉自相空
釋平等非以空破法法本相非平等破不等法本平
等也。


白佛為色盡學下第二示等學方先問次答問意先
明為盡復問為色不生者此直云菩薩先知色無常
念念滅後得入空故是眾生如常義故說無常令厭
後析法入空佛答學如者明色本不和合不集今豈
滅耶上明學盡盡為平等此明不作書離及不生學
者此是除空也。

復次須菩提如是學如下第三明得學利就此為二
第一略明學利答如文若魔天以下廣明學利答即
釋成前義此中為二第一明等學悉生益小劣之人
第二舉劣說勝下劣有三人一云自身及來身此應
得受四生六道何寘我事二云我若遍度眾生盡後
佛復何所度又盡則墮見故不應發願遍度眾生窮
平等也第三人聞大乘說諸法畢竟空便言無度不
度我何應度耶問此中乃學畢竟空為上人不學平
等為下劣耳何故舉遍度不遍度釋耶等此是學平
等遍度遍度而平等乃是學平等也直學平等而不
遍度非學平等也問前云下劣者不能遍度故不攝
惡人破戒等上人既遍度何故云不攝惡人破戒耶
答深行之人無不攝也故善星調達雖惡如來與之
共住今無始行之人則行差別若惡人破戒可度者
則攝之不可度者則捨之若不捨則於彼無益於乘
有損也在家人惡為惡人出家人惡為破戒人又起
意地三惡為惡人起身口七惡為破戒也一切法得
清淨何以故下第四學平等得化他益也。


譬如大地下第四明結歎勸修為二初結歎次勸修
欲諸波羅蜜到彼岸第二文也。

須菩提行般若作是念下第五明得失既聞等學大
利便言有等法可學有人此學故託其斯令萬法既
等豈有能所之人法耶。

淨願品第六十四

此下第五明菩薩行成得大功德故眾生秤歎為第
一諸天見菩薩妙行既成得大功德故意地隨喜次
願供養第二明諸天見菩薩行成身業禮敬第三明
十方諸佛見菩薩行成故意業護念第四明諸天口
業秤歎第五明十方諸佛口業秤揚從初作名云淨
願品上巳二品教學平等此復是更教菩薩今見化
他行成宜應更生隨喜發願供養勿起癈忘之心也
就初段中為二第一明隨喜功德無邊大果報二明
正觀成就得菩提果初中三一明隨喜發願供養二
釋隨喜功德無邊三明隨喜得果初意業歡喜願樂
散華發願隨喜亦是初上大眾及天主聞菩薩行成
得大功德故咸歡喜六情不可並陳故申天主獨念
也出一切眾生之上者小乘人言補處菩薩猶是凡
夫不及沙彌無量律儀大乘弊惡下劣人一發菩提
心勝辟支佛羅漢此二皆失也今明若初發大心大
願則發心為勝二乘為劣若就戒定慧行為論則二
乘為勝發心為劣如鳥望人互有勝劣以飛言之則
鳥勝人劣人以五戒果智慧鳥但是十惡之果以人

勝鳥劣也今據發心為論則出一切眾生之上若得
無生發心則願行皆勝也次散華發願者即以散華
之福願於行人疾成菩提不令有退凡倍加精進此
即是隨喜也亦願天主於福無行著故迴與眾生也
於初發意隨喜下第二明隨喜功德福無邊涅槃中
眾生佛念能如上隨喜得福多未知初發心隨喜於
久發意隨喜多何差別故天主問佛總答隨喜福無
邊則知久發意近佛道菩薩隨喜其福不可量也。

若有人於菩薩能者隨喜以下第三明隨喜果為二
初正明得果二舉因緣釋成初如文何以故善男子
下第二文此中明二種因故得福多一者此人於十
方佛菩薩行生隨喜心故得上果報是諸菩薩至將
心非雜心第二重明因得大福得明此菩薩隨喜心
是般若正觀非心非觀心以隨喜心故不心此是不
有心也無非心故有心非心故不見是正觀道正心
也他云般若是空解隨喜是有行故隨喜福多今問
隨喜既是有行云何福多耶今明只以般若心隨喜
故論云佛令須菩提就隨喜門說般若般若隨喜方
成隨喜耳故般若中具空有習因果萬業豈心空解
須菩提白佛下第二明正觀成得菩提果為二初明
無所得因即秤果因次明無所得果即秤因之果一
師云因則不生不滅果即不常不斷從來去以無常
因得常住果豈可變無常作常耶而汝云因不生不
滅果不常不斷此是常因變得常果耶答今言不生

不因此是破有富生滅菩薩從發心即不作生滅觀
故云不生不滅為因因見不生不滅果不斷不常不
如他斷生死盡為斷得常住果為常問因既不生不
滅與果何異答此是因中不生不滅因中無富果不
生滅果所得不生滅具足故名果具足不具足名因
然既無生滅斷常亦未曾因果假名諸為因果耳就
明因中為二初須菩提與佛論因業得業第二身子
與須菩提論因得果業也今是初人須菩提難上非
心非離心隨喜得無生菩提果也偏取非心為難既
非心則心如幻化云何得無生菩提耶古解云上辨
隨喜迴向非心非離心意謂非心則無心不離心則
有心故言如幻自下論業破其二邊皈中道也佛反
問答汝見有此空心如幻不須菩提答云不見此空
心此一問答依論破空心也第二佛反問汝既言不
見空中都無有無相不答言不見空心中都無有無
有無相不答言不見此問答其破有無也第三問汝
見離有無外別有法得無上道不答云不見此一問
答破離有無之見外別有法得道者離有無外更見
有法此終是有也我今不見有無豈見離有無外別
有法此終是有也我今不見有無豈見離有無別有
法得佛道也若法畢竟離中云何有所得第四問答
作斷見難也時節既同上不見有心無心得佛復不
見離有無外別有心得佛若爾即無有能得之因也
因既不見有無亦不見離有無者亦不見果有無亦

不見果離有無是則無果無果故名果離無因故名
因離二離之中云何有能得所得耶如指觸空空無
觸故指不能觸況無二物而欲觸耶佛答良由體悟
二離故得佛道耶復次人須菩提下此下更舉有無
業無得佛業顯成得業初舉有業不得佛若言非離
則是定性有即是常云何有得業如中論四諦品破
性有業無得也以無得難者此破空有得佛業恐離
之有既無有得空豈有得故今明亦不以離得離也
須菩提云如我解佛所說不為離者化就世諦中有
須菩提就第一義中說故第一義中無難也問佛何
故就世諦說明難須菩提就第一義明無難答為有
人聞菩提難得而生寶香故說難得方乃在心恐有
人聞難得而生退悔復不能發心故問此中何故舉
木人譬答此中明菩薩畢竟無所分別而無所行雖
具修萬行而未曾修如別雖造木人而來竟無心言
我從彼作而無心有作而無所不作也就第一義明
其易得無難既無分別則應六道分別亦不應有三
乘分別須菩提答以不悟無分別故有六道由悟無
分別故有三乘如云一切賢聖皆以無為而有差別
也。

如是舍利弗菩薩行無分別般若下第二明得果為
二明得果第二復不泯空實之心也。

度空品第六十五

此下明度眾生如度空能度眾生亦是度眾生生非

空言眾生非有何不度有尚知度空即是度有度有
即是度空空有不二但惑者聞度眾生皆言度有故
今言度空耳破有富人度眾生故今明度空破有富
人上於佛果故言求空度空度無所度求空無所求
乃是求佛如淨名無求章說也品初少許是第二泯
虗實忽有此問答來者解將欲遣著般若病故身子
問為行真實為不真實也上品雖復廣辨前理空寂
未明智體無相是以遣之也論云身子聞上品無分
別法心大歡喜故為菩薩為行真實為行無真實真
實即是自性空定可取可著不真實即是因緣虗妄
此問為有一豪真實可行為一切皆是虗妄耶須菩
提初答一切是虗妄菩薩知一切皆虗妄如此而行
也此是以虗破實此中須作如此用也無真實尚不
可即者明菩薩得無真實般若觀尚不可即況有從
來所見實可得耶故虗實俱息緣觀皆淨始是成上
業也。

爾時欲界諸天下大段第二諸天見菩薩成行故身
業禮敬為二第一明諸天心念作禮表菩薩所行甚
深第二明諸天子身業致敬今是初諸天子作禮者
以般若菩薩行菩提平等而不作證謂之為難是故
禮也此是上品中事須菩提語諸天子於平等法不
證為當難者等諸不證此是遊空不著故不足為難
今能證心靜慮涉有化人而不休息是乃難也論問
云平等法不證眾生畢竟空云何一難一不答平等

是不著法而菩薩依理不著故不為眾生是假名法
應生著而不著故為難也此中先明知眾生空故不
怖次明知空故不怖所以法空者空者釋上眾生空
不怖也若眾生空法不空是可怖耳今眾生空法復
空無有不空者何所怖耶又眾生空故無心怖故不
怖也色離即眾生離者明空無二無礙故色空即眾
生空也次佛問須菩提何故不沒不怖者眾生中有
疑佛為之發問總簡前聞聞空不怖此生法二空是
甚深法聞應生怖如入深水應沒何故不沒又上來
明生法空此欲明般若空故聞有此深般若何故不
沒耶下答云沒者及實法空即是般若及所觀境亦
空舉多況少也問生空有何深耶答眾生宛然而畢
竟空法亦爾故深也不如斷見空言深也。

菩薩如是行下第二諸天身業禮敬也上須菩提反
佛歎菩薩難事巳禮若欲禮者宜須禮也過是上光
音天者欲天內有覺觀外有五欲梵天外不著五欲
內有覺觀皆是不淨天而敬菩薩未足為貴故說過
是上天敬菩薩也。

今現在十方諸佛下第三非但諸天身業敬禮亦為
十方佛護念也二諸魔不能壞者上云魔無如何未
如竟是何力故今出之成就空非二道故魔不能壞
空而不悲則墮空見悲而空則著有見今空不礙悲
悲不是空空有既無礙故內捨有見故外魔不能動
也又以解空故不退為凡夫不捨眾生不退為聲聞

也次所作如所言即五金剛護之魔不能壞二為諸
佛所念如魚子得成也。

菩薩如是下第四諸天口業秤歎諸天雖未得一切
智但奇既長曾見此故記菩薩佛不夕見相者見行
空悲二行也。

十方諸佛於大眾中下第五佛口業秤歎歎何人耶
解凡三人得歎一者得無生忍現前二者深信無生
隣於不退必爾無疑三者從初發軫其心屈也文為
二初明為佛可歎二明得果初如文須菩提白佛如
何所說下第二明得果也。

囑累品第六十六

此中第二流通實相般若也所以付囑流通者一為
利現在現在眾生見佛慇懃付囑必知般若是大法
實如父臨終付子如意珠則知無價物故增眾生信
敬也二者為利來世出世本懷以利物利物無過般
若故付明令未來得聞堪聞之人要具二慧阿難是
般若大小之人是般若聞持陀羅尼田義陀羅尼田
故阿難也又是佛第次以人甚信受也大經呵聲聞
為老病不堪付囑者此呵有所得聲聞耳阿難是但
小復是大小遠居但小故被呵是方便之人故堪付
囑也累即憑累委付為累十教即是實相般若教也
品為二第一將欲付囑故先印述二人所說不違法
格量顯勝勸修第二正明付囑初中為三第一印述
二人二格量顯勝三勸修今是初為印述天主次印

成須菩提也天主所以自陳者請佛印述故也所以
請印成者天主迹居三乘中果中下果惑未淨智未
圓故容應有謬二者眾中多有阿鞞菩薩漏盡羅漢
及離欲諸天疑天主生未得一切智云何能盡般若
邊底是故自陳請佛印定也須菩提比丘下第二歎
須菩提所說即是印成也佛述中但述其所解不印
其所說者上來巳數歎所說竟今但述其內解內解
既深外言無謬也。

欲此菩薩下第二格量為二初明得利所以此中格
大小所解優劣者下八百比丘應聞小劣大勝得悟
故也又將欲付囑般若般若是菩薩法故須顯菩薩
解深即知般若是深法也又人聞般若是空慧便謂
大小所解不殊故須分別也問生法二空何異而言
聲聞不及菩薩答二乘智劣故見空淺菩薩智深故
見空亦深也如燈照物不可燈火即便明了也又二
乘行但空菩薩得不但空也又二乘但見於空不見
不空菩薩見空不空也又二乘無空資有定故空劣
菩薩就眾生淨佛國土用此空有資有空故勝也又
二乘無二乘無空本謂中道由中道故有假名無中
即假名不失也是時天雨華下第二得利既聞菩薩
行勝願欲行之以華墮衣上即以供養內華供養故
得佛時土常雨華此八百人宿世善故得同時而悟
道也。

以是阿難下第三因前得益結修行得大菩提也人

中死生聞等者上往生品信毀品成辦巳說竟今更
陳者從上成辦品十五明信般若三根人行相竟今
將欲付囑還結之又上八百比丘得悟非是孤然從
人中及天上來也應了了行六波羅蜜恐者云但行
五度便得解脫何用般若故今釋云雖行六度於佛
田不盡欲得三乘解妄行了了行度也。

囑累汝下第二正明囑累為二初明付囑流通二修
行流通今是初古解云上來所明般若究竟無遺相
囑累又云為彼時聽既久諸人懈倦將欲起發時情
故復囑累也論云除般若以外失十二部經其罪小
小若失般若其罪則大所以然者要悟無所得乃道
也故此經正是道之經若失之則無由入道是故罪
大也問若爾餘經應不得道答餘經辨無所依得而
悟道者皆是般若異名也文中舉四事釋之失得大
罪一者若受持則為受持三世佛菩提二者若供養
即為供養三世如來三者信心愛樂三世佛是故不
應妄失也。

若善男子受持為他人說下第二修行流通上既受
持復不忘失今流布未聞也文為四第一勸為他說
二釋時眾疑三歎無覺四出舌相體信般若有大功
德今是初論云教三千大千眾生得羅漢不堪作佛
復不解教他佛又無大悲又無一切種智也教菩薩
當及種如意樹爾時佛神力下第二釋疑疑云佛既
無所著何故慇懃時付囑如似著心舉事釋云四罪

無復所見我心亦所著皆是宿誓願此世慈故付囑
也又舉事表一切皆畢竟淨義寂滅不應也若人欲
得般若邊際下第三歎般若無量釋成付囑義也佛
出覆面舌相證信解若得福不虗者我父母生身有
此舌生成不妄語故受持般若必得實利不現通力
令舌大者恐舌非實大通力使大也故但出覆面舌
也世間妄語為要引名利佛於萬德萬行中而無著
恐名利也此中言陀羅尼是般若異名在聲聞名道
品在佛心菩提在菩薩尼也。

無盡品第六十七

此下第二明方便道前是般若道生起如前依論解
二慧不同一云自行為實化他為方便亦云上皆實
慧如實虗通無㝵為方便慧三明於如此皆如實智
名實慧於如此等法無取無著名方便四者通是巳
所行為實慧以此隨喜迴向與眾生共名方便慧亦
云前說三乘共般若自下說獨菩薩般若欲明前來
般若虗靜實照故二乘隨分得入自下多顯菩薩方
便俱巧奇能妙用故是菩薩所為二乘無分也就文
為二初二十三品正明方便因果大用第二常啼法
尚兩品結勸修行所以說方便因果大用者本為令
物修行故有第二段也初段為三第一從初竟方便
品明方便體用秤歎令行第二有三慧畢竟品明發
心起行第三從四諦巳去明方便得果初中又三第
一明方便慧體妙窮法實第二明方便慧用惡無不

除善無不積第三秤歎方便勸修行。

無盡品者上品巳般若無盡今須菩提更問明此義
論云般若若有和有集故有滅有盡無和無集故無
滅無盡故三世佛悞之而成佛也須菩提作是念菩
提甚深者論云須菩提初聞佛說畢竟盡中聞囑累
有法從般若無有量下還明畢竟空故知取有相失
般若取空相亦失般若如是五句皆是戲論故知般
若甚深既有深不可窮盡邊底佛上略說無盡義故
今且問無盡也云何生般若者以此般若實曠濟無
岸三世諸佛從中而起故知妙理湛一而不可窮盡
也恒欲生之於靈府是故問生也色不可盡故般若
生者了諸法實相故般若生也色若生故有滅滅即
名盡以色無生故無滅所以言無盡也空等十二因
緣亦爾十二因緣獨菩薩法者就名作空觀即墮斷
見中若作有觀即墮常中今作因緣觀甚深便妙悟
中道不著斷常為方便慧體也獨菩薩法者凡夫直
順十二不求是非邪正二乘但知其過盡無我我所
欲滅之入無餘並不窮因緣之實菩薩知其本自不
生今亦無滅故非凡夫行非賢聖行獨菩薩行故名
為獨也未得無生巳來亦作此觀而未明了具足得
無生觀解明了具足故云坐道場應如是觀也。

能除諸邊顛倒下第二明方便妙用惡無不除善無
不積為二初惡無不除二明善無不積初中為二前
明除內惡二明除外惡中為五一除諸邊顛倒外道

多著斷常空實等邊凡夫多見身有常樂我淨四倒
今菩薩觀內緣無此過也第二離二乘地第三離我
見第四離無因邪因見第五離法見文易知也不見
色若常若無常古解云上明除諸邊顛倒除四倒今
具除八倒不應言此經未明除八倒也亦不見般若
者明緣盡今明觀淨故菩薩爾時緣觀俱絕惡魔便
大愁毒如箭入心此即生下第二離惡緣也。

具足檀下第二明生道為二初明方便力故令六度
名得滿足第二明一一度中具足六度此中是得無
生方便人具足六施極而未嘗施戒於戒而未嘗戒
故六度具足也未得般若方便間施則著有間施空
即滯空斷常成即施若人成施斷常不成也。

攝五品第六十八

此下第二明一一行中具足眾行未得無生時即一
行非是一行信得無生忍能無㝵行故一行中具足
能生眾行也問此中是何物攝耶答此是相生攝以
本攝末此中明攝與前弁才品明攝異者前明相攝
欲以眾行多功共成多之功力顯莊嚴有大力勢能
破生死直趣佛道今明一一度中而起諸行為顯方
便也。

方便品第六十九

法華明一乘為實三是方便故開方便門顯真實義
勝經明一乘大方便一乘尚是方便三乘寧非方便
此語須進退論之若望道門三一皆是為緣故皆是

方便道門未曾三一大如品須菩提呵身子云汝欲
令有一菩薩乘不身子答云尚無三乘豈有一乘故
知三一皆是方便也若望三乘是方便即一乘非方
便也今經云方便者照空為實遊空不著涉有無滯
運用善巧故名方便也勝鬘總二慧為一乘即若方
便若實皆名為方便今此中開一乘為二慧故有實
慧與方便也是即法華明一乘為實勝鬘一乘為方
便皆是總義今即開一乘為方便故是別義也上明
方便體及方便用竟今第三歎釋方便勸學者修行
第一明昔因久遠歎行方便人第二歎方便妙用窮
能善巧第三歎行方便人得無邊功德由久植因故
得妙用有妙用故得無邊功德也。

初問答乘上品生菩薩方便力能行一行具足眾行
故問因久近也雖發心時久未必多見佛故問供養
幾佛雖復見佛或住人天二乘及有得善根故問種
何等善根佛答初發心度無不具足問得無生可言
具足六度云何初心便是具足答發心畢竟二不別
故初是後初初後既具後亦具初後得無生後初即
亦行無生若後初不行無生何由得初後亦此初非
後初非習因也是故發心即作無生觀故六度具足
也。

譬如日月下第二歎方便妙用言能善巧為三初歎
導達方便二便二歎起行方便三歎堅明方便初中
為三一歎般若為眾行之首二歎般若有導達之能

三學二譬結歎般若勝義初有十譬古解言十譬兩
三相著皆是歎上無盡品中三事也初二喻一能成
體二成名擬上能成功德也第三第四明一明外惡
不干二明成內行此擬上斷惡也第五第六一明因
中隨順二明隨慎故到果第七第八一明初建二明
後慎第九第十一明其解二於解中而不分別也依
論初日月喻菩薩二慧答四生也又如眼而無日月
即無所見眾生雖有世善無菩薩般若不見正道也
問五度是眾生流般若是大海何故乃取薩婆若為
大海答論云薩婆若是般若異名由般若故五度成
無留故是五度入般若中皆成般若般若變薩婆若
各入菩薩中五度亦隨般若而變入薩婆若中也古
手便者疑云六度各有力何而有便不便也最後喻
輪破賊以常住王宮前空中住聖王是菩薩輪是般
若破魔巳在薩婆若空中住輪雖導而無心般若雖
導亦無所導也。

爾時須菩提下第二明方便導達之能為二第一正
明導達之能二明學般若有得失初問因上諸波羅
蜜如野馬不應施行得果也答言所以造行為眾生
是故行於盡也第二問上第八譬就於有中於其無
別而問其所以別也又云領前諸法自性空無差別
故答言所以得此無差別功由般若如羅眾色到山
雖皆無別無別由山故歎山也第三問真諦不應最
上也答俗諦故最上也問般若無分別即是真諦真

諦有何最上答云言最上是世俗言也論云先就未
得聖道空故直云空今說得聖道空故云第四問者
般若有何意故得最上也答以能取一切法到薩婆
若故在上也。

須菩提菩薩是念下第二明得失為二初明失次明
得也失中四失第一明能如上作生法二慧行亦失
也內著我外著空云我能行生法二空無富法故生
也第二破著空方是般若復著般若即是著空著空
故失第三菩薩作是念下著菩薩道故失初著空亦
耶見次著空空亦耶見今住波若能具萬行是行菩
薩道此亦失也此人謂由般若故能具萬行雖非是
空不空終有般若能成萬行故失也第四失菩薩作
是念我是生死凡夫未能了無生故所學皆失唯諸
佛不取相無過失我所學佛所知如佛所知為眾生
說法亦是失也論云著佛道故失今諸法實相何佛
不佛而起佛見耶何曾有悟不悟而汝言凡夫未悟
佛是悟耶乃見有失不皆是失見悟不悟皆是不悟
也云何無生過下第二對失明得也上四皆失今不
應無得故問云何無是過失也佛答無有故不取者
以了諸法無所有即無取著不著空不著空空不著
菩薩道不著佛一無所取故是清淨故無上過失也
須菩提次問云汝是清淨般若無過失者為離自相
不若有自相即有所著若無自相復何所行佛答能
了一切法不失即不見常無常及人法豈更生心作

有無意雖即有無也。

譬如轉輪王下第三舉二譬結成此近接上生以能
如是不見離不離無過失行故無行般若諸行皆隨
從第二譬釋疑諸行自有力今故隨順般若釋云如
車雖有所行女須御者也又是結勸失若隨善御必
不失道隨般若善御不失正道故無上過也。

何等是道下第二明起行方便為三初明將修行故
先乘道非道二識道是非故正修行三明以修行故
得果初四一簡道是非二歎般若能乘道三明道雖
無生滅而行之即萬行成四明以萬德成故結勸令
行今先問次答問從近遠生從上來歎般若為勝近
聞無所取是行般若今將欲修行故先問道是非也
事起下第二須菩提聞道非道後歡喜歎般若能乘
耶是大事也般若無所生下第三明道雖無生滅畢
竟空而不妨行無生萬行此豈是不礙也以是故下
第四結勸也。

白佛云何習般若下第二明行既御道故得道也佛
答中初作不合散習有諸煩惱為合正觀求不得為
散今深習般若不見此合散也次作不住習恐不見
散謂是正觀故欲寄心於中住故明無住習也。

士夫種士夫種樹下第三明得果為二初得果為二
初明得果二更勸修也士夫是菩薩樹子為般若水
為五度得無上菩提果也大經以眾生為正因六度
為緣因此經以般若兩打斷分五度得無上菩提果

也大經以眾生為正因六度為緣因此六度為正因
五度為緣因也次勸修如文。

白佛修觀相下第三難釋照達方便得此方便於一
切法皆明了也為二初明照達第一深義勸令依學
二明是門無礙學者皆入初中有三初就教明廣略
二就四法明三結勸修學所以廣略者大明佛教不
出廣略得般若方便皆悉了達也一解云八萬法藏
為廣一部為略乃至一長行為廣一偈為略也二解
云略廣是總別義也知一切法皆無生不二為略知
一切法不二二義為廣也六波羅蜜若略若廣者自
有三乘法略廣今明菩薩所行略廣也須菩提意云
何知略廣相下第二約四法明略廣謂如法性實際
不合散四法也所以約此明略廣者由了悟如法故
方識佛教略廣也非是於如法性等四中論廣略悟
此四乃識佛教之廣略也明四法之四句也法性無
有此彼分故云無非分也第四句不合散者人多謂
如等三法為境悟此三法生智智與境合故今明不
合散也是名略攝般若者第三結勸令學略攝般若
者知如等四法故便知略廣名略攝般若也此但以
四便知略廣豈非略攝波若耶。

利根菩薩入是門下第二明悟人也即以上四法為
門也所以有此魔事欲起。

即滅下三歎行方便人有大功德為二初明功德次
明得智慧初如文善知字門下第二明其人有智慧

也字門即四十二字門非字門謂如法性此應是理
教故云知也一語能明了一義為一語也二三四亦
爾捨道謂捨下地得地得地不著喜捨下地不憂也
不捨道謂住是地中也善知一切見者學無學見也
善知行相者謂十六行也須陀洹者道人也須陀洹
道者見諦道也須陀洹果者十六心心法及無漏戒
等法是也善知根者知他根具足未具足故可度不
可度亦自知根具足不具足如鳥子自成洲成未也
慧者一切智慧總智也速知諸法名疾慧有人雖速
知而智力弱故說有力慧雖有力而有鈍者故說利
慧能於種種難中拔出又能於煩惱中免出至異名
出慧於佛法究盡通達慧道俗有無等廣慧深入無
礙為慧具上諸義名大慧又佛大故佛慧名大慧也
於波若中亦不著般若此釋妙絕無所為喻名無等
慧如如意寶能滿心願名為實慧待眾生者六度皆
為眷屬菩薩雖要待眾生共度生死也得義法亦無
礙為善知語得辭及樂說故知義具此四能說三乘
此中五陰先廣說後略說故先言前知色後云善知
陰入界此中先略說緣後廣說故云因次第緣增上
也。

三慧品第七十

第一明方便慧體秤歎勸修巳竟今第二明修方便
因行為二初三慧品將欲辨於因行先明修行之軌
模第二道樹以去正明修行經及論無三慧名直云

行生修般若耳若以般若為慧於義得也三慧有二
聞思修三此多就無階級階級為論耳行生修三慧
多就階級無階級為論故經云從初發心至坐道場
應行修也但法師及論釋不同一言三十心為行初
地得無生為生慧生是本無今有前未得無生今始
得故為生慧也修慧二解一云初地既為生二地去
屬修慧故地論初地為見道二地屬修道二解初地
至六地為生七地去為修也論云有人言乾慧地為
行得無生為得無生以後用禪波羅蜜薰修為修慧
也有人言梁武解初地具行生修但義說三也然論
中直出階級解而不將之父直明無階級此意明具
階級無階級三義也。

品三一明三慧三慧二明三起三明般若初為二周
一者略明三慧二廣明三慧略中為三一明三慧體
二明修三慧時節三明修三慧之方初中先問次知
問來者上品歎般若功德故言善知一切法聽者愛
敬般若故須菩提為之發問也佛答三界三答初行
中四句言初有兩句明菩薩深悟五陰即是涅槃寂
滅次兩句既深悟五陰寂滅即知諸有五陰是虗妄
如此而了名般若也又解云前兩句是第一義後兩
句是世俗二諦故是行般若也如虗空生者答第二
生問數論及外道虗空或是常或是無常法今不借
此為喻般若中明空不有不無常如涅槃相今明菩
薩觀一切法亦如虗空不有不無不常不無常等則

般若觀生故云如虗空生也然虗空無生無不生假
說生般若亦爾也前就五陰寂滅明行義今約虗空
者此據六種門也品淨此六種令不可得是行生義
也修一切懷者答第三修問論云菩薩得般若巳入
深禪定以般若力故觀禪及禪定所緣皆不可得不
見散靜能緣所緣故名懷一切為修般若也。

須菩提白佛應歲時下第二明修三慧時節時眾云
一切法必有時節故須菩提為問也佛答初發意坐
道場者此是無始無終義故說始終也問從初發意
至坐道場應行萬行何故言行般若答論解方便品
云有人言不必具修餘行得佛但聞般若即作佛如
師子皷音世界是中人但聞無生無相便得悟無生
也何有人行施戒等事既行般若故今但問般若也
又須菩提上偏問般若不淨答般若三世又以般若
心行萬行萬行皆為般若攝般若萬行故偏說得佛
時轉名薩婆若故三慧之名但至道場也。

白佛次第次心下第三明修三慧方法不令餘念得
入者遮一切有所得念隨起破之不令入也心心數
法不行者小乘人罵此言也凡厥心數不行聖願四
處一者凡得無想定心不得無相天擇心行不行此
因果心不行也聖人得有餘入滅定時心不行入無
餘時心亦不行菩薩云何得心心常不行耶論主答
云此小乘法作此說也大乘法與小乘異故明菩薩
一切心心不行也然明餘心不入此禪一切有所得

心不行今明心數不行只菩薩行般若心雖行實無
所行叡公釋淨名經云菩薩以法身為身雖處而非
三界妙慧為心雖緣而常寂滅也。

自修般若得薩婆若下第二同廣明三慧即三初明
修次行上明行生修今明修生行者既始終具足三
慧故無深淺所以論之令無前後也二者文勢故前
明修慧上明心心數法不得故問言既不行今修般
若得薩婆若不耶佛答修是心常修習心心法也不
行云何有修而薩婆若耶修尚不得何況不修耶又
言真諦理則無修世諦有觀心故言修此二俱過故
言亦不可得也此破四句得義也然此上明修慧今
修不修四句皆淺則知行生亦然也後問云何當得
者亦破得巳想故今問得也佛答如如想者汝解如
有四句得不即如實際者須菩提不解如故以其證
實際為喻實際有四句後不解實際得薩婆若故如
法性問須菩提應解實際云何不解答乃解其實際
不解薩婆若如實際也問常云如法性實際今云何
必實際法耶答是法性例人性故迴之在後也又約
小乘人為論彼云學道為如無學道證實際證實際
竟後方通達無量法性故法性在後也我性可得不
者答云初果人尚不見我況羅漢耶問我畢竟不可
得則無我是橫計今得菩提亦橫計不答有所得得
亦橫計也今得是無所得取我無所有為少分喻也
菩薩應學色下第二明行慧就文為五初明無所行

是行般若第二無得行第三無為無作行第四不住
行第五假名行今是初不起行業有無者上生滅是
生滅是無相門今不起有無業是無作門下自相空
是空行也不起業有無者有即三有業也凡夫外道
離般若正觀以邪見心欲滅三有業也此是起無業
也大略而言凡厥有無心皆是有見業也。

初發心云何行下第二明無所得行問二竟無一者
不行是行初心迷悶若有行為行則性屬今云何耶
佛答今發心則學無所得無所得者淨一切有無諸
見故一師云發心之學無生滅觀就無生心修萬行
不如他云有中修萬行然後以空導之故今及之前
并當有所得心盡畢竟空然後只修萬行也若留一
豪有所得心則不成脩行此行還成有所得也白佛
徒有所得中無所得者正問得無得愛際義若從無
所得得無所得此無所得正則是自然無所得菩薩
發心應先行有所得後入無所得此句常住佛義不
可從常得常從佛得佛亦不可無常反作常常若可
作則常作無常佛答俱不可也汝見得無得二故作
問也若見得無得二還是有得如前二法是有所得
也今若不見得無得始是無所得也他得無得平等
始是無得今還問為從平等得平等為從不平等以
得平等答若有此問還同前答汝見等不等二終是
不等也佛意明約眾生迷悟強詺作得無得也何曾
有得無得定性耶若通理實有有所得終不可悟無

所得良由空謂為有得也何有得之所有耶。

白佛為何事故行般若下第三無為無作行般若也
初問答正明無所為無所作故行般若也白佛云何
分三前者問意既無為無作何分別有三乘耶佛答
中初印成其問明無為無作中無有分別三乘有所
為有所作中自分別耳何以故凡夫愚人下此呵善
不應生疑凡夫人未得道著五陰亦著空故可生疑
云不應分別三乘也汝巳得道空有俱不著何故此
疑耶我以五眼不得菩提者此更釋凡夫生疑所以
也我有五眼故不見菩提又我是得菩提人不見菩
提可得凡夫未得菩提言有菩提可得凡夫未得菩
提可得故大可恠也問慧眼見真諦故可見菩提菩
提世諦佛智云何言五眼不見若言真諦遣五眼起
不見者是亦不然若遣五眼則無五眼今正對凡夫
無五眼明有五眼云何遣五眼耶此於常義大不可
解今明五眼不見者不見凡夫所見菩提凡夫所見
菩提皆是總謂何處有此菩提可見而凡夫想謂言
有此菩提可見而凡夫想謂言有菩提可見也又今
見菩提而見無所見故云不見也。

譬如他人下第四不住行般若也舉化來者釋佛無
所住故得通即明菩薩無所住故行般若也因必化
廣明化事也須扇多是無本有迹句四句易明也又
有本長迹短本短迹長此即其事也須扇多無本有
迹釋迦有本無迹三本迹一時者如釋迦受純陀化

身受餘人也本迹俱無只此本迹即不本迹即第四
句也本短迹長即須扇陀是也本長迹短者如釋迦
或一時應現即是本長迹短故云即其事只須扇多
等是也問若言我禮化佛得真佛福亦應毀化佛得
真佛罪論主答云若惡心毀化佛身血為之出亦得
逆罪問若爾律中何故明毀化人無罪答律中為結
戒為護佛法隨世俗故作此說也人見煞化牛羊等
不深責是故無罪煞真作心不異者得罪一等也。

是諸法實相不應懷者第五假名行也此如可然品
隨俗語無過佛菩薩雖知諸法無所有隨俗假名說
也著有亦著空者此釋疑也恐言既隨俗假名說則
佛菩薩應著假名故釋云假名若著假名者空亦應
著空也空不著空名豈著名耶。

爾時須菩提下第三明三智為二初明智優劣次明
斷不明今是初須菩提問從上佛答中行菩薩道得
一切種智生是故明若先定佛說一切種智也一切
種智謂知內外者外即六塵內即六根二乘知此十
二入苦空無常無我也不能用一切種一切道者不
能以定為有故言無一切種也不能一切道度眾生
也道種智是菩薩智者菩薩以四道度眾生謂人天
乘為福樂及三乘道二乘及人天但為眾生佛道自
為之人也第二明斷但明若二乘斷不明菩薩斷者
小乘中不明菩薩有斷今依小乘中作問故佛但答
二乘斷也又無生忍菩薩斷煩惱與二乘略同如二

智斷是菩薩無生忍中說也問菩薩智與二乘異經
云何同答云云論云即時有差別斷巳無差別者佛
與二乘智有利鈍故斷時有差別斷後俱無正使故
斷後無別也凡夫愚人為之得罪者論凡夫見聞二
乘人習相如見身子瞋習畢陵伽罵恒水習便言聖
人有瞋慢故成罪也此中先明無為差別據所悟無
為無異無為即實相也後明無為中有諸聖不同據
能悟之智也道斷結說後際者聖斷結盡故得無餘
無餘即後際也。

第三釋般若文為四第一明般若能彼岸故名般若
波羅蜜第二明般若功能生善滅惡無第三明般若
能成諸觀義第四明不耶義非義兩捨明般若初中
為三第一就智行以明波羅蜜第二復次就果德明
波羅蜜第三有復次就境以明波羅蜜就境中有二
先兩後次就二諦以辨後一復次就一實以明也問
上巳明三慧三智今何故更問波若答上離波若為
三慧今合三慧為波若又上但明波若今釋波羅蜜
故一品具釋般若波羅蜜也第一度者聲聞下度緣
覺中度菩薩第一度也能生一切樂說辨下第二滅
惡生善用無常義下第三成諸觀也般若非常非無
常具常無常用若非般若無常則無常見今捨常不
著無常故是般若無常也義非義下第四兩捨也無
為般若者般若非有為非無為為無為具足先明般
若非常非無常次文明般若無常今文明般若常故

無一定相而具一切義也無為二種一者實相般若
為果地般若是無為也說智及智處皆名般若實相
是無為般若觀照文字是有為般若也以實相為因
觀照為果亦得觀照為因實相名果以修解觀照方
知如法性實際由觀照了法性法性為果須尋經文
陳因果等義也。

大品義疏卷第九
