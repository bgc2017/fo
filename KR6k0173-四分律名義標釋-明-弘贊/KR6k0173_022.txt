










四分律名義標釋卷第二十二
明　廣州沙門釋　弘贊在犙　輯
　　新安沙門釋　弘麗羅峰　校

二賈客

一名瓜(亦名黃瓜)。二名憂波離。諸經論中多云。一名提
謂。二名波利。提謂波利二名。乃雪山西鐵門之內。
覩貨羅故地。縛喝國之城名也(非天竺境)。時二長者。承
如來命。請髮歸國。於二城中。各建一塔。高踰三丈。
斯則釋迦如來法中最初之塔也。普曜經云。佛授
二賈客記。當來作佛。號曰。蜜成如來(此之二人。最初得受二歸
以未有僧寶故。有云。佛教言。汝當歸依僧。未來有僧故)。

樹神

普曜經云。樹神名曰法明。或名法樂。又名法意。又
名法持。是賈客昔舊知識。死為樹神。

石鉢

時二賈客。奉上[麩-夫+少]蜜。佛作是念。過去未來諸佛。不
手受食。四天王知佛所念。各取一自然香淨石鉢。
以奉世尊。佛念四王。各持鉢施。我若取一。餘王怨
望。乃至二三。亦復如是。我今應可總納受之。合成
一鉢將適眾願。念巳受鉢。以佛神力。重疊內之。遂
成一鉢。時四天王。各不相見。皆謂世尊。獨用我鉢。
其鉢清淨輕妙。周徧細密。形色端嚴。紺青映徹。非
人所作。大論云。四天王。四山頭。自然鉢故。餘人無
此自然鉢也。西域記云。菩提樹東南。是四天王奉

佛石鉢處。佛鉢記云。釋迦如來在世之時。所用青
石之鉢。其形可容三㪷有餘。佛泥洹後。此鉢隨緣。
往福眾生。最後遺化。興於漢境。此記從北天竺來。
有兩紙許。甲子歲三月至石㵎寺。僧伽耶舍小禪
師。使於漢士。宣示令知。

師閻浮婆提

亦云提閻婆提。是提婆婆提城王。定光如來之父
也。因果經云。提播婆底城。王名燈照。

提婆婆提城

亦云提婆䟦提。梵言提婆。此云天。䟦提。此云賢。又
婆提。此翻寶意。

四徼

古弔切。音教。四門巷也。即廛中四徼。曰是其事也。

定光

定應作錠。梵云提洹竭。或云提和竭羅。此云然燈。
瑞應經翻為錠光。摭華云。錠音定。燈屬也。燈字本
從金作鐙。俗作燈。灯。並非。徐鉉云。錠中置燭。故謂
之燈。聲類云。有足曰錠。無足曰鐙。今云然燈錠光。
語雖有異。而義皆一。故字須從金也。大論云。太子
生時。一切身邊光如燈故。故名然燈。

胑節

胑。本作支。謂體之四支。古通借用。後人加旁別之。
故作肢。胑枝。原非本字。

機關


韓康伯注曰。樞機制動之主也。按機。即樞機。用資
轉動。關謂關鍵。義在密。能轉動。謂以闇密繩楔。而
令轉動也。

捔力

捔。本作角。吉岳切。音覺。禮記言。習射御角力。春秋
云。角試也。校也。又競也。

首陀會天

或云首陀婆。或云首陀婆娑。此云淨居。即五淨居
天也。一無煩天。二無熱天。三善見天。四善現天。五
色究竟天。此是色界第四禪所攝。四禪總有九天。
三凡。五聖。一外道住。大論問曰。何故名為淨居天。
答曰。四禪有八種。五種是阿那含住處。是名淨居。
三種凡夫。聖人共住。過是處。有十住菩薩住處。亦
名淨居。號太自在天王(即摩醯首羅居色界頂也)。

純淑

純。殊倫切。音淳。不雜也。又篤至也。淑。式竹切音叔。
善也。又清湛也。

那由他

或云阿庾多。或云那術。此云萬億。

呵棃陀山

藥山也。大婆沙論云。然燈佛於燈光城。喝利多羅
山。轉正法輪。過去燈光城。即是今婆羅泥斯(舊云波羅
柰)。過去喝利多羅山。即是今仙人鹿苑。

羽葆


博浩切。音保。合聚五采羽為幢。曰羽葆。

欄楯

欄。離閑切。音闌。階除木勾欄也。說文云。欄檻也。縱
曰檻。橫曰楯。楯間子曰檽。按欄楯。殿上臨之飾也。
楯。乳允切。音盾。

氍氀

氍。求於切。音渠。氀。凌如切。音閭。氍毹毛席也。又氀。
罽也。亦曰毛布也。

祠祀

祠。祭也。說文云。春祭曰祠。品物少。文詞多也。仲春
之月祠。不用犧牲。但用圭璧。及皮幣。多文詞也。又
祠。猶食也。以食而饗他也。祀者。祭無巳也。謂年常
祭祀。潔敬無巳也。所謂祭天地也。爾雅云。祠。天祭
也。祀。地祭也。此言祠祀者。謂天竺婆羅門法。常祭
梵天。設大施會。以財以食。而饗他也。

雜廁

廁。初寺切。差去聲。雜也。言以寶。雜廁其上也。

蘇羅婆提女

此云善賢。或云善味。或云賢意。

十二醜

一傴僂(傴。於上聲。僂。音樓。亦音呂。傴僂。謂背曲不伸也)。二凸脊(凸音突。高起也。脊。音
積。背脊也)。三癭(音潁。頸瘤也)。四黃色。五黃頭。六眼青。七鋸齒。
八齒黑。九手脚曲。十戾身(偏行不正也)。十一不與人等。
十二凸髖(音寬。髀上曰髖。臀也)。


彌却

或作彌佉。或作彌伽。此言雲。增一阿含經云。名曰
雷雲。顏貌端正。世之希有。眼紺青色。聰明博見。技
術悉備。無事不通。其師即以立名。超術。佛本行經
云。雲童。又云善思。因果經云。善慧。修行本起經云。
梵志儒。名無垢光。諸經多云儒童。儒者。仁也。謂仁
賢童子也。是釋迦如來修行時。二阿僧祗滿。遇然
燈佛。得受記莂也。

耶若達

此言祀施。或云祀授。若於天神邊求得子者。名為
天授。若因祠祀。而求得子者。名曰祀授。授謂彼所
授。施。謂彼所施。二義皆一也。

摩納

此翻為年少淨行。或言摩納縛迦。縛迦即彌却聲
之轉也。

六種震動

一動。二起。三涌。四震。五吼。六擊。詳如後雜犍度。六
反十八動震句中。增一阿含經云。地動有八緣。一
因水火風動。故地動。二菩薩處母胎。故地動。三菩
薩出母胎。故地動。四菩薩成佛。故地動。五佛入涅
槃。故地動。六諸佛菩薩羅漢。欲現神通。故地動。七
諸天捨本形位。得作天主。故地動。八饑饉刀兵將
起。故地動。又他方佛說法。地亦動。

芬馥


芬。敷文切。音分。芬芬華草香氣也。馥。方六切。音福。
香氣盛也。

鉢摩國

即蓮華國也。

書讖

楚禁切。參去聲。三蒼云。讖秘密書也。說文云。讖驗
也。謂古後有効驗之也。

阿僧祇

大論云。僧祇。秦言數。阿。秦言無。問。幾時名阿僧祇。
答。天人中能知算數者。極數不能知。是名一阿僧
祇。如一一名二。二二名四。三三名九。十十名百。十
百名千。十千名萬。十萬名億。千萬億名那由他。千
萬那由他名頻婆。千萬頻婆名迦他。過迦他名阿
僧祇。菩薩地持經云。一者。日月晝夜歲數無量。名
阿僧祗。二者。大劫無量名阿僧祇。亦翻無央數(央者
盡也)。

釋迦文

淨名疏云。天竺語釋迦為能。文。為儒。義名能儒。時
定光佛般泥洹去。菩薩得受記巳。還入山中。壽終
巳後。即上生第二忉利天上。諸天皆共護視。天上
壽盡。即復來下生鳩夷那竭國。為飛行皇帝。主四
天下。壽終即復上生第二忉利天上。作帝釋。如是
終而復始。凡三十六為天帝釋。八萬四千世。為飛
行皇帝。如是壽終以後。便上生第四兜率天上。即

復下生迦維羅衛國。迦維羅衛國者。天地之中央
也。佛生者。不可邊生餘國。地為之傾側。西域記云。
那揭羅曷國(北印度境)。東西六百餘里。南北二百五十
六里。山周四境。縣隔危險。國大都城。二百餘里。城
東三里。有窣堵波。高三百餘尺。無憂王之所建也
(阿育王也)。編石特起。刻彫奇製。釋迦菩薩。值然燈佛。敷
鹿皮衣。布髮掩泥。得受記處。時經劫壞。斯迹無泯。
或有齋日天雨眾華。羣黎心競。或修供養。次南有
小窣堵波。是昔淹泥之地。無憂王避大路。遂僻建
焉。

七多羅

大論云。多羅樹。高逾百肘。增一經云。高七仞為一
多羅。七尺曰仞。是則樹高四十九尺。七樹共高三
十四丈三尺(或云。一仞八尺。而尺有大小)。

執杖釋種

或云執挾釋種。或云執蘆釋。亦名舍夷長者。同釋
迦種。普曜經云。有小國王姓瞿曇氏。名波須弗。女
名瞿夷(舍夷是國名。亦以此為姓。詳如上釋)。

瞿夷

此云明女。五夢經云。是舍夷長者女。長者名水光。
其婦名餘光。婦居近城。生女之時。日將欲沒。餘明
照其家內皆明。因立字曰瞿夷。即是太子第一妃
也。佛本行經云。執杖釋種女。姿貌如天女。心忍辱
如地。面暉如月滿。古聖主苗裔。相應玉女寶。德廣

覆天下。除憂如天樂。持重有智慧。相好容貌充。名
稱量第一。是故號降稱。智論云。釋迦文菩薩。有二
夫人。一名瞿毗耶。二名耶輸陀羅。羅睺羅母也。瞿
毗耶。是寶女。故不孕子。或云菩薩有三妃第三名
鹿野(古聖苗裔。即軍將王。擯斥四子之苗裔。天示城之釋種也。瞿毗耶。即瞿夷)。

彌勒

此翻慈氏。什師曰。彌勒姓也。阿逸多字也。或云阿
耆多。正言阿氏多。此云無勝。謂無人能勝也。西域
記云。梅呾麗邪。唐言慈。即姓也。舊曰。彌勒。譌也。華
嚴經。彌勒菩薩答善財言。我為化度與我往昔同
修諸行。今時退失菩提心者。亦為教化父母親屬。
亦為教化諸婆羅門。令其離於種族憍慢。得生如
來種姓之中。而生於此閻浮提界。摩羅提國。拘吒
聚落。婆羅門家。上生經云。生於波羅柰國。劫波利
村。波婆利大婆羅門家(有說波婆梨。是舅)。賢愚經云。佛在
王舍城。鷲頭山中。時波羅柰王名波羅摩達。王有
輔相(名迦波利)。生一男兒。相好備滿。身色紫金。姿容挺
特。輔相見子。倍增怡悅。其母素性不能良善。懷妊
巳來。悲矜苦厄。慈潤黎庶。等心護養。父召相師。令
占相之。相師見喜。因為立字。號曰彌勒。其兒殊稱。
合土宣聞。國王聞懼。恐大奪位。懷害兒心。時父憐
愛其子。密遣人送往波婆富羅國。兒舅波婆梨處。
教學經書(餘經亦云。送向南天竺國。外舅家養)。後時波婆梨。聞佛功
德。即遣彌勒等十六人。往看佛相好。十六人到鷲

山。見佛光明。深生敬仰。頭面禮訖。佛為說法。其十
五人。得法眼淨。求索出家。佛言。善來。鬚髮自墮。法
衣在身。重為說法。成阿羅漢(惟彌勒一人不取小果。誓發大願。志趣無
上菩提)。佛告諸比丘。於未來世。此閻浮提。土地方正
平坦廣博。無有山川。地生輭草。猶如天衣。爾時人
民。壽八萬四千歲。身長八丈(彌勒成佛經云。身長一十六丈)端正
殊妙。稟性仁和。具修十善。彼時當有轉輪聖王。名
曰勝伽(晉言貝也)彼時有婆羅門家。生一男兒。字曰彌
勒(父名善淨。母名淨妙)。身色紫金。三十二相。眾好畢滿。光明
殊赫(成佛經云。身長三十二丈。胸廣十丈。面長五丈。有云身長十六丈。此以時代不同。尺有大
小。譯人據時翻譯。或依天竺之尺。或準此方之丈。致數不等也)。出家學道。成最正
覺(成佛經云。早起出家。即於是日成佛)。廣為眾生。轉妙法輪。其第一
大會。度九十三億眾生之類。第二大會。度九十一
億。第三大會。度九十億。如是三會說法。得蒙度者。
悉我遺法。種福眾生。皆得在彼三會之中。阿難白
佛。不審從何造起。名為彌勒。佛言。過去久遠。習慈
三昧。定意柔輭。更無害心。故字彌勒。華嚴經云。彌
勒最初證得慈心三昧。從是巳來。號為慈氏。思益
經云。眾生見者。即得慈心三昧。故名彌勒。心地觀
經云。從初發心不食肉。以是因緣。名慈氏。又餘經
云。過去有佛。巳字彌勒。時值彼佛立願。同名彌勒。
如釋迦過去。作瓦師名大光明。值釋迦文佛。及彼
弟子眾。便發願言。我於當來世。如今佛名。弟子名
字。亦復如是。彌勒因緣亦爾。賢愚經云。彌勒世尊。

五十六億七千萬歲。來此成佛。上生經云。閻浮提
歲數。五十六億萬歲。爾乃下生。今按賢劫一代。大
分四時。一成。二住。三壞。四空。於此四中。各有二十
小劫。成劫巳過。壞空未至。茲當住劫。有千佛興世。
三佛巳往。釋尊復過。今是釋尊遺法末時也。此住
劫中。二十箇小劫。初八小劫無佛出世。至第九小
劫。人壽八萬歲。減至六萬歲時。拘留孫佛興世。至
四萬歲時。拘那含佛出現。至二萬歲時。迦葉如來
垂迹。減至人壽一百歲間。釋迦世尊。降誕迦毗羅
衛國。從斯以後。至第十小劫中。人壽八萬四千。減
至八萬歲時。彌勒如來。下生閻浮提。從第十一劫。
至第十四劫。此四小劫。無佛出世。至第十五小劫
中。有九百九十四佛。相續出現。從第十六劫。至第
十九劫。此四小劫。亦無佛出。後至第二十小劫中。
人壽增至八萬四千歲。住劫滿時。樓至如來御世。
如來般涅槃巳。則壞劫時至矣(言小劫者。如從初人壽八萬四千歲。
過百年減一歲。如是減至十歲。復從十歲。過百年增一歲。增至八萬四千歲。此一增減。名一小劫。今當第
九減劫。人壽七十歲時。維摩詰經注云。將來世。劫盡時。刀兵起。人壽十歲。婆須密。從忉利天。下生王家。作
天子。化眾人言。我等祖父。壽命極長。以今瞋恚無慈。故至此短壽。是故汝等。當行慈心。眾人從命。惡心轉
薄此後生子。壽二十歲。如是轉續。增至八萬四千歲。復減至八萬歲時。彌勒下生人間)。

無餘涅槃界

涅槃。此云圓寂。亦云寂滅。又云滅度。乃三乘聖人
之所修證。言有餘無餘。大小凡聖涅槃。義分四別。
一本來自性清淨涅槃。謂一切法相。真如理。不簡

凡聖。及與色心等。皆具圓寂真如性故。雖被客塵
煩惱所染。而本性清淨。具足無量微妙功德。無生
無滅。德若虗空。一切有情。平等共有。離一切相。及
諸分別。尋思路絕。名言道斷。唯真見道入聖位者。
自內證知。其性本寂。非能使之令寂。故云本來自
性涅槃。二有餘依涅槃。即真如出煩惱障。謂二乘
人。雖斷三界煩惱障。而最後五蘊。分段生死。苦身
未滅。尚餘微苦所依。然障巳寂。故名有餘依涅槃。
三無餘依涅槃。即真如出生死苦。謂二乘人。煩惱
既盡。最後苦身亦滅。所謂色身與惑俱滅。而無遺
餘。顯真如體。圓滿寂滅。故名無餘依涅槃。四無住
處涅槃。即真如出所知障。大悲般若。常所輔翼。故
不住生死。及與涅槃。利樂有情。窮未來際。若住涅
槃。無度生用。若住生死。無斷障用。以能斷障。及能
度生。故名無住。雖窮未來際。具無量利生大用。而
體永寂。故名涅槃。不同二乘住涅槃。義。故云無住
處涅槃。亦名究竟涅槃。此四種涅槃。一切有情未
斷障故。皆有初一。二乘無學躭住涅槃。容有前三。
唯諸如來圓滿證故。而能具四。問曰。既云唯佛具
四。而律言。以佛眼觀天下。無不入無餘涅槃界。而
般涅槃。答曰。正以佛圓滿證故。故能觀天下。皆入
無餘。所謂不令一人獨得滅度。皆以如來滅度。而
滅度之。亦可言自性清淨涅槃。故律云。況復無欲
瞋恚癡。施中第一。為福最尊。斯明非為具縛者。而

說無餘。經云。一切眾生。本來成佛。是也。言界者。或
言城。或言國。界即界域。界別。謂凡夫居於生死之
境。聖人處於無為之域。而涅槃與生死界異故也。
言城言國者。皆以防非禦敵為義。謂證涅槃者。惑
障巳斷。不為一切煩惱怨賊所侵也。涅槃經云。佛
言。譬如虗空。實無有性。以光明故。故名虗空。實無
虗空。猶如世諦。實無其性。為眾生故。說有世諦。善
男子。涅槃之體。亦復如是。無有住處。直是諸佛斷
煩惱處。故名涅槃。涅槃即是常樂我淨(云云)。

呵梨勒

此云天主持來。其果為藥。功用至多。無所不入。詳
如藥犍度中釋。

鬱鞞羅村

即前大將村也。

離婆那樹

婆那。此云林。離婆那。未詳翻譯。

蘇闍羅

或云須闍陀。亦云蘇社多。此言善生。

文驎龍宮

因果經云。佛止宿阿闍婆羅水側。彼水中龍王。名
目真隣陀。異出本起經云。龍名文隣。文隣者。所止
水邊有樹。佛便正坐。此龍曾巳見三佛。一拘婁孫
佛。二拘那含牟尼佛。三迦葉佛。皆在此樹下坐。光
影入水中。照徹龍所居處(云云)。西域記云。目支隣

陀龍王池。其水清潔。其味甘美。池東岸有其室焉。
池岸西。是佛初成道。此坐七日入定。龍王繞佛七
帀。化多頭蓋佛處。目真隣陀。此翻為石山。

阿踰波羅尼拘律樹

西域記云。菩提樹垣東南隅。尼拘律樹。是昔如來
初證佛果。大梵天王。於此勸請轉妙法輪。法顯傳
云。佛於尼拘律樹下。方石上東向坐。梵天來請。

緣起法

亦名緣生法。亦名因緣法。總有十二支。洞明三世
因果。備載經論。此不繁出。如墮篇中略釋。

●律藏卷第三十二

阿蘭迦蘭

即阿藍迦蘭。如上釋。此人往在因中。曾為佛師。及
以種種供給世尊。因中第二師者。鬱頭藍弗是也
(如來為攝化外道故。初逾城時。於苦行林中。從此二人學定。佛得定巳。知非涅槃。乃捨之而去。趣菩提樹
下。自證道果)。

波羅柰國仙人鹿苑

苑者。所以養獸也。新云。婆羅痆斯城。仙人墮處。施
鹿林。此翻為江繞城。以波羅柰河。繞此城故。如婆
沙論曰。何故名婆羅痆斯。此是河名。去其不遠。造
立王城。是故此城。亦名婆羅痆斯。或云仙人論處。
謂。佛是最勝仙人。皆於此處初轉法輪。故名仙人
論處。有說諸佛。非定於此轉法輪者。應言仙人住
處。謂佛出世。時有佛大仙。及聖弟子仙眾所住。佛

不出世。時有獨覺仙住。若無獨覺。時有世俗五通
仙住。以此處恒有諸仙。巳住。今住。當住。故名仙人
住處。有說應言仙人墮處。昔有五百仙人。飛行空
中。至此遇退因緣。一時墮落(昔國王與諸宮女。於此遊戲歌音。微妙。仙
人聞聲。即失神足。從空墮落。然時經綿劫。歷事不一。以因緣故。故有多名。非諸說有異也)。西域
記云。婆羅痆斯國。舊云波羅柰譌也。周四千餘里
國大都城。西臨競伽河。長十八九里。廣五六里。大
城東北。婆羅痆斯河。河東北行十餘里。至鹿野伽
藍。伽藍垣西不遠大林中。是如來昔與提婆達多。
俱為鹿王住處。昔於此大林之中。有兩羣鹿。各五
百餘。時此國王(王名梵達)。畋遊原澤。菩薩鹿王。前請王
曰。大王校獵中原。縱燎飛矢。凡我徒屬。命在茲晨。
不日腐臭。無所充膳。願欲次差。日輸一鹿。王有割
鮮之膳。我延旦夕之命。王善其言。回駕而返。兩羣
之鹿。更次輸命。提婆羣中。有懷孕鹿。次當就死。白
其主曰。身雖應死。子未次也。鹿王怒曰。誰不保命。
雌鹿歎曰。吾王不仁。死無日矣。乃告急菩薩鹿王。
鹿王曰。悲哉。慈母之心。恩及未形。吾今代汝。遂至
王門。道路之人。傳聲唱曰。彼大鹿王。今來入邑。都
人士庶。莫不馳觀。王之聞也。以為不誠。門者白至。
王乃信然。曰。鹿王何遽來耶。鹿曰。有雌鹿當死。胎
子未產。心不能忍。敢以身代。王聞歎曰。我人身鹿
也。爾鹿身人也。於是悉放諸鹿。不復輸命。即以其
林。為諸鹿藪。因而謂之施鹿林焉。鹿野之號。自此

而興。轉法輪論云。世尊以何義故。捨彼寬博。種種
勝妙。華樹莊嚴。無量勝人。多眾集處。於波羅柰。少
人眾處。在波咤離樹下。鹿苑之中。而轉法輪。答。世
尊往昔。巳於彼處。八十千億那由他會。行布施。又
於彼處。巳曾供養六十千億那由他佛。又彼處巳
有九十一億千佛。轉於法輪。彼處常饒寂靜仙人。
有如是等。諸大功德。是故世尊。在於彼處。而轉法
輪。又復世尊。轉法輪時。幾許眾。捨惡行善。答。憍陳
如。有五比丘。復有諸天。六十億。復有色界天。八十
億。復八十四千億人。普廣經偈言。


　阿若居隣等
　如是五比丘
　六十億諸天
　皆得法眼淨
　八十億色天
　淨無上法眼
　淨勝法眼人
　八萬四千億



優陀耶

根本律。翻為親近。此梵志。聞佛說偈。悵惘不解。揖
巳而去。至於中路。夜半即便命終。

三轉十二行

謂三轉四聖諦。共為十二行相法輪。言三轉者。一
曰示轉。二曰勸轉。三曰證轉。言四聖諦者。一苦聖
諦。二苦集聖諦。三苦盡聖諦(即滅諦也)。四苦出要聖諦
(即道諦也)。十二行者。今依律文出。

此苦聖諦(示)。當知。此苦聖諦(勸)。我巳知。苦聖諦(證)。

此苦集聖諦(示)。當滅(勸)。我巳滅(證)。

此苦盡聖諦(示)。應作證(勸)。我巳作證(證)。


此苦出要聖諦(示)。當修(勸)。我巳修(證)。餘如經論廣
明。

轉法輪

法者。軌持義。軌謂軌則。令物生解。持謂任持。不捨
自體也。輪者。婆沙論云。此輪是法所成。法為自性。
故名法輪。又輪是動轉。不住義。捨此趣彼義。能伏
怨敵義。俱舍釋論云。云何說名轉。由行度他相續。
令彼解此義故。故文句云。轉佛心中。化他之法。度
入他心。名轉法輪。輔行云。以四諦輪。轉度與他。摧
破結惑。如王輪寶。能壞能安。法輪亦爾。壞煩惱怨。
安住諦理。婆沙論云。世尊漸漸化誘。令其五人調
伏。於日初分。為二人說法。令餘三人。入村乞食。彼
所得食。充足六人。於日後分。為三人說法。令二人
入村乞食。彼所得食。充足五人。世尊性離非時食
故。如是教化。經於三月。有說四月。令彼五人。善根
熟巳。於迦栗底迦月。白半八日。如來為彼轉正法
輪。陳如最初見法(世尊性離非時食者。言佛自誕王宮。以至涅槃。於其中間。曾無
非時之飡。謂諸佛性。恒處中道。不著二邊。故遠離非時之過。是以如來臨般涅槃之日。受純陀請巳。說法
未覺。即告純陀。時將欲至。宜速齋供。復於涅槃會上種種訶責毀戒。今人學佛。奚可違佛性。而貪飡無時。
猶云我是大乘。無羇無礙。然則佛是大乘耶。小乘耶。噫。自為口腹之貪。而妄生誣謗世尊。豈但無慚無愧。
其罪又當如何哉。迦栗底迦月白半八日者。當此八月初八日也)。

阿若憍陳如

憍陳如。或云拘隣。新云憍陣那。是姓也此翻火器。
乃婆羅門種。蓋其先祖事火。從此命族也。阿若者

名也。此翻無知。無知者。非無所知。乃是知無耳。亦
翻巳知。如律本云。世尊三轉法輪。彼諸塵垢盡。得
法眼生。時佛巳知其心中所得。便以此言而讚曰。
阿若憍陳如巳知。阿若憍陳如巳知。從是巳來。名
阿若憍陳如。轉法輪經云。阿若是解了義。正法華
經。翻為知本際。或翻為解本際。孤山云。以第一解
法者也。此尊者於五人中。率先得道者。蓋有宿因。
如因果經云。釋迦因地。為忍辱仙人。在一山中修
道。時憍陳如。為國王。名歌利。受性暴惡。一日將諸
婇女入山。獵倦假寐。時諸侍女。入林採華。行至仙
人菴前。仙為說法。良久王寤。不見諸女。攜劒尋覓。
見在菴前。王怒問曰。汝何人。答曰。忍辱仙也。又問
得上地定耶。答曰。未。王曰。既未得上定。乃是凡夫。
遂拔劒截下仙手足。見仙神色不動。遂問。汝恨我
耶。仙曰。不恨。願我成佛。先度於王。今既得道。先度
陳如。陳如即歌利王也。增一阿含經云。我聲聞中。
第一比丘。寬仁博識。善能勸化。將養聖眾。不失威
儀。所謂阿若拘隣比丘是。

得法眼生

律云。諸塵垢盡。得法眼生。亦云得法眼淨。謂得須
陀洹道也。以其始見道迹。故得法眼之名。塵垢。謂
八十八結使。結使盡故。得法眼淨。

四天王

東方提多羅咤天王(此言治國。亦云持國)。領乾闥婆。及毗舍

闍。護東洲人(金光明疏云。上升之元首。下界之初天。居半須彌山東黃金埵。王名提頭
賴吒。此云持國。毗舍闍。此云噉精氣鬼)。

南方毗流離天王(毗流離。是寶名。應作毗留勒叉此翻免離。又翻增長)。領鳩
槃茶。及薜茘多。護南洲人(疏云。南流離埵。王名毗留勒叉。鳩槃茶。此云厭
魅鬼。薜茘多。此云餓鬼)。

西方流波叉天王(此言離語。亦云毗留博叉。此翻廣目)。領諸龍。及富
單那。護西洲人(疏云。西白銀埵。王名毗留博叉。富單那。此云臭餓鬼)。

北方鞞沙門天王(此言多聞)。領夜叉。及羅剎。護北洲人
(疏云。北水精埵。王名毗沙門。福德之名。聞四方故。亦翻普聞。佛令掌擎古佛舍利塔。四王共有二十八部
鬼神)。感通傳云。一王之下。有八將軍。四王三十二將。
周四天下。往還護助諸出家人。其韋䭾將軍。於三
十二將之中。最存弘護。多有魔子魔女。輕弄比丘。
道力微者。並為惑亂。將軍恓惶奔赴。應機除翦。經
云。四王各有九十一子。有大威力。皆名曰帝。皆護
十方。此是欲界初天。人間五十歲。此天為一晝夜。
壽延五百歲。身長半里。衣重半兩。法苑云。若持不
殺戒。得生四王處。不殺不盜。生忉利天。不殺盜邪
婬。生夜摩天。更加不妄語兩舌惡口綺語。生兜率
天。奉佛戒。兼身口七善業。生化樂。他化天(諸天身量。衣服。
歲數。經論互出不等。今以身量。依俱舍。衣量依阿含。歲數依毗曇)。

忉利天

或云怛利夜登陵奢。應法師云。梵音譌略。正言多
夜羅登陵舍。此云三十三。梵云提婆。此云天。四面
各八城。并中央善見大城合為三十三。共居須彌

頂。須彌山頂縱廣八萬四千由旬。其中平可居者。
止四萬由旬。善見大城。周萬由旬。重門高一由旬
半。城有千門。嚴飾壯麗。中有金城。周千由旬。是釋
帝住處。此天以鉢特摩華合。嗢鉢羅華開。多樂睡
眠。爾時為夜。若嗢鉢羅華合。鉢特摩華開。少欲睡
眠。爾時為晝。此是欲界第二天。人間一百歲。此天
為一晝夜。壽一千歲。身長一里。衣重六銖。淨名疏
云。昔迦葉佛滅度後。有一人發心修塔。報為天主。
三十二人助修。報為輔臣。君臣合之為三十三(四教
儀云。單修上品十善。生忉利天)。

𦦨摩天

或云夜摩。此云時分。時時唱快樂故。或云受五欲
境。知時分故。立世毗曇云。日夜時節。分分度時。說
如是言。咄哉。不可思議歡樂。故名夜摩天。天王名
修夜摩。此云善時分。婆沙論云。從須彌山頂三十
三天住處。上升四萬由旬。有處如雲。七寶成所。其
猶大地。是𦦨摩天住。復上一倍。有地如雲。是兜率
天住。復上一倍。有地如雲。化樂天住。復上一倍。有
地如雲。是他化天住。次第乃至色究竟天。皆有地
如雲(若其廣量。如忉利天縱廣四萬由旬。燄摩八萬。乃至他化。次第倍前。縱廣六十四萬由旬
也)。也是欲界第三天。人間二百歲。此天為一晝夜。
壽命二千歲。身長二里。衣重三銖(四教儀云。四王忉利。單修上品
十善得生。若夜摩巳上。至他化。兼修未到定得生。此是欲界定。未到色界禪定也。論云。由禪定力故。使四
天皆悉居空當依善為正)。


兜術天

或云兜術陀。又云兜率陀。此云妙足。新云覩史多。
又云覩史陀。此云知足。謂於五欲知止足故。苑師
曰。具云珊兜率陀。此言喜樂集。依俱舍中有三義
得此名。一喜事。二聚集。三遊樂。佛地論。名憙足。謂
後身菩薩。於中教化。多修憙足。立世毗曇云。歡樂
飽滿。於其資具。自知滿足。於八聖道。不生知足。故
說名為兜率陀天。天王名善足意。涅槃經云。此天
欲界最勝。故補處菩薩。皆示生此天。為教化眾生
故。婆沙論云。覩史多天。是千世界天趣之中。猶如
齋法。是故菩薩。惟生彼天。又彼天中。有九廊院。廊
各十二踰繕那量。樂法菩薩。常滿其中。補處菩薩。
晝夜六時。恒為說法。此是欲界第四天。人間四百
歲。此天為一晝夜。壽命四千歲。身長四里。衣重一
銖半(詳如觀彌勒菩薩上生兜率陀天經說)。

化樂天

梵云須涅蜜陀。此云化樂。或翻樂變化天。又云尼
摩羅。大論云。秦言化自樂。化五塵而自娛樂。故言
化自樂。立世毗曇云。是中諸天。如意化作宮殿園
林。一切樂具。於中受樂。故名維摩羅昵天。天王名
善化此是欲界第五天。人間八百歲。此天為一晝
夜。壽命八千歲。身長八里。衣重一銖。

他化天

梵言婆舍䟦提。或言波羅尼蜜。大論云。秦言他化

自在。此天奪他所化。而自娛樂。故言他化自在。亦
名化應聲天。立世毗曇云。他化作宮殿園林一切
樂具。於中作自在計。此是我所。於中受樂。故名波
羅維摩婆奢天。天王名令自在。此是欲界頂天也。
人間一千六百歲。此天為一晝夜。壽命一萬六千
歲身長十六里。衣重半銖(二十四銖為一兩)。從此巳上。名
色界天。通號四禪。亦名梵世。皆以劫數為歲。不著
衣服。如著無異。頭雖無髻。如戴天冠。身白銀色。無
男女相。形惟一種。

梵天

梵。此云淨。或云離欲。此是色界。總有十八天。初禪
有三梵天。一梵眾天(是民)。二梵輔天(是臣)。三大梵天(是君)。
二禪中有三天。一少光天。二無量光天。三光音天。
三禪中亦有三天。一少淨天。二無量淨天。三徧淨
天。第四禪中有九天。一福生天。二福慶天。三廣果
天四無想天(是外道居)。五無煩天。六無熱天。七善現天。
八善見天。九色究竟天(此是色界頂天。後之五天。名淨居天。是阿那含居處)。
自此巳上。名無色界天也。文句云。輪王出世。聲至
他化天。陳如得道。聲至梵天。佛得道。聲至首陀會
天(五淨居天)。何以故爾。答。善業。名譽業。稱讚父母師長
業。有上中下故爾也。若使有頂有耳識者。佛聲亦
至彼。輪王行十善。善生欲天。欲天喜我眷屬增多
故。陳如離欲。故徹梵天。佛最勝故。至尼吒天(色究竟天)。
若依大乘佛得道聲。徧至百億尼吒。又徧十方無

量無邊世界尼吒也。

阿溼卑

此云馬勝。亦云馬師。根本律云。馬勝苾芻。於人天
中。威儀最勝。增一經云。威儀端正。行步庠序。所謂
馬師比丘是。

摩訶摩男

或云摩訶納。亦云摩訶男。此云大名。又名拘利太
子。增一經云。有速疾智。所謂摩訶男比丘是。

婆提

或作䟦提。又云䟦提棃迦。此云小賢。增一經云。恒
喜飛行。所謂須婆休比丘是。

婆敷

又名十力迦葉。迦葉是姓也。增一經云。空中往來。
所謂婆破比丘是。又云。乘教化。意無榮冀。所謂婆
破比丘是。

四分律名義標釋卷第二十二


音釋

犧牲
上音希。下音生。

幣
音備。帛也。財也。錢也。

饗
音香。亦與享同。

潁
形字上聲。

咤
𠻬字去聲。


昵
與暱同。銀字入聲。

四分律名義標釋卷第二十三目錄

  
  * 耶輸伽
  * 髼亂
  * 鼾睡
  * 齘齒
  * 寱語
  * 尸佉城門
  * 婆羅河
  * 無垢
  * 善臂
  * 滿願
  * 伽梵婆提
  * 伊羅鉢羅
  * 那羅陀
  * 不蘭迦葉
  * 末佉黎劬奢羅
  * 阿夷頭翅舍欽婆羅
  * 末提侈婆休迦旃延
  * 訕若毗羅吒子
  * 尼揵子
  * 第六王
  * 三語受具
  * 憂留頻螺
  * 劫波園
  * 䟦陀羅䟦提
  * 鬱鞞羅迦葉
  * 鴦伽摩竭國
  * 炯然
  * 閻浮樹等
  * 曼陀羅華
  * 大祠祀
  * 阿耨大泉
  * 摩頭鳩羅山
  * 大迦休樹
  * 事火
  * 寒顫
  * 潦水
  * 那提迦葉
  * 伽耶迦葉
  * 象頭山
  * 杖林
  * 迦蘭陀竹園
  * 刪若梵志
  * 優波提舍
  * 拘律陀
  * 和先
  * 蛇蠍
  * 絞去
  * 菜茹
  * 竹筐
  * 牡好
  * 串戶
  * 澇水
  * 辭憚
  * 弟子法


