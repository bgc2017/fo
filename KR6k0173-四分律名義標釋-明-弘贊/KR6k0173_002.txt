










四分律名義標釋卷第二
明　廣州沙門釋　弘贊在犙　輯
　　新安沙門釋　弘麗羅峰　校

三垢

或名三穢。又名三毒。謂貪瞋癡也。禪門云。引取之
心名之為貪。違忿之心名之為瞋。迷惑之心名之
為癡。論云。若心能令生死相續。是名為垢。此垢心
差別。為貪恚癡。等是垢心。名為煩惱。亦名罪法。亦
名退法。亦名隱沒法。亦名熱法。亦名悔法。有如是
等名。是垢心修集。則名為使。非但垢心生時名使。
煩惱名貪恚癡。疑憍慢。及五見此等差別。故有九
十八使。

結使

結者。是纏縛義。謂纏縛行人不令解脫故。使者。以
驅役為義。謂能驅役行者心神。流轉三界故。略則
言三結。廣說則八十八使。若斷身見。戒取。疑。三結
盡。得須陀洹果。若三結盡。貪瞋癡薄。得斯陀含果。
若貪欲瞋恚盡。得阿那含果。若一切煩惱永盡。得
阿羅漢果。

涅槃

大經云。涅言不生。槃言不滅。總言不生不滅也。楞
伽經云。我所說者。妄想識滅。名為涅槃。新云。梵本
正名波利泥縛喃此云滅度。肇師論云。涅槃秦言

無為。亦名滅度。無為者。取其虗無寂寞。妙絕於有
為。滅度者。言其大患永滅。超度四流。斯蓋鏡像之
所歸。絕稱之幽宅也。又新翻為圓寂。賢首云。德無
不備稱圓。障無不盡稱寂。或云泥曰。或云泥丸。又
云泥洹。肇師云。泥洹盡諦者。豈直結盡而巳。則生
死永寂滅。故謂之盡矣。有翻為安樂。謂巳離煩惱
結賊故也。二教論云。涅槃者。常恒清涼。無復生死。
心不可以智知。形不可以像測。莫知其所以名。彊
謂之寂。其為至也。亦以極哉。詳如受戒犍度中釋。

浮囊

西域渡海之人。多作鳥翎毛袋。或用羊皮牛皮作
之。或齎巨牛脬。海船若失。即吹氣浮身。以渡大海。
大經喻云。如一羅剎。隨度海者。總乞浮囊。度者答
言。寧殺身命。浮囊叵得。羅剎復言。不肯全施。見惠
其半。彼人爾時亦不施與。如是展轉乞微塵許。彼
人爾時乃至微塵。亦不施與。菩薩摩訶薩。持禁戒
時。亦復如是。煩惱羅剎。教化菩薩。令犯四重。護餘
輕者。菩薩不隨。勸犯僧殘。菩薩不許。勸犯波逸提。
菩薩不肯。勸犯提舍尼。菩薩不肯。勸犯突吉羅。菩
薩不隨。故經云。菩薩摩訶薩。持四重禁。及突吉羅。
敬重堅固。等無差別。何況聲聞急求度脫。而可輕
毀者耶。

帝釋堂

帝釋者。梵音具云釋提桓因。亦云釋迦提婆因陀

羅。大論云。釋迦秦言能。提婆秦言天。因陀秦言主。
合而言之。謂能為三十三天主。今略云帝釋。蓋華
梵雙舉也。襍阿含云。佛言。本為人時。行於頓施。堪
能作主。故名釋提桓因。雜阿含經云。帝釋本為人
時。極大聰明。斷事之時。須臾之間。能斷千事。以是
因緣。故名帝釋。佛告諸比丘。堅持七行。必得帝釋。
何以故。昔者帝釋。為人之時。發初履行。孝順父母。
恭敬尊長。所言柔輭。斷於兩舌。好施無慳。恒修實
語。終不欺誑。不起瞋恚。設生嫌恨。尋思滅之。正法
念處經云。帝釋是初果須陀洹。現身有千頭。華嚴
云。現身有千眼。手持金剛杵。流出火𦦨。瓔珞經云。
汝今帝釋。功德眾行。至千佛兄弟過。無復賢劫名。
中間永曠絕。二十四中劫。後乃有佛出。剎土名普
忍。彼佛壽七劫。遺法亦七劫。其法巳沒盡。曠絕經
五劫。汝於彼剎土。當紹如來位。號名無著尊。智論
云。昔婆羅門。姓憍尸迦。與知友三十二人。共修迦
葉佛墖。命終皆生須彌山頂。憍尸迦為天主。三十
二人為輔臣。共為三十三天。帝釋居中。婆沙論云。
帝釋為二處天主(四王天忉利天)。因本經云。須彌山頂。善
見大城。周萬踰繕那。重門高一由旬半。城有千門。
嚴飾壯麗。中央金城。門有五百。中有樓閣。名皮禪
延(亦云毗闍延即殊勝殿也)。正理論云。殊勝殿。周千由旬。其地
真金雜寶嚴飾。柔軟如妒羅綿。隨足高下。阿含云。
目連尊者。遊歷小千界。無有端嚴。如毗闍延堂(餘如

受戒犍度。忉利句中釋)。

七寶

諸經所出七寶。各略不同。華梵亦別。今如本律所
出。一金。二銀。三真珠。四瑠璃。五珊瑚。六硨磲。七碼
碯。大論云。一金。二銀。三毗瑠璃。四頗梨(此云水玉。或云水精)。
五硨磲(其色青白。有云大貝。如車之渠。渠謂車軔。其狀類之。故名車渠也)。六碼碯
(此寶。色如馬之腦。因以為名。其色赤白)。七赤真珠(佛地論云。赤虫所出。大論云真珠出
魚腹中。或竹中。或蛇腦中。不必唯生蚌胎也)。無量壽經。有珊瑚。無珠。恒
水經。有明月珠。及摩尼珠。并真珠。大論云。是寶有
三種。有人寶。天寶。菩薩寶。人寶力少。唯有清淨光
色。除毒。除鬼。除暗。亦除饑渴。寒熱。種種苦事。天寶。
亦大。亦勝。常隨逐天身。可使令。可共語。輕而不重。
菩薩寶。勝於天寶。能兼有人寶。天寶事。又能令一
切眾生。知死此生彼。因緣本末。譬如明鏡。見其面
像。復能出種種法音。雨諸幢旛華蓋。供養之具。供
十方諸佛。又雨諸生活具。四事給施眾生。以除貧
窮苦厄也(四事者。飲食。衣服。臥具。醫藥)。

七覺意

即七覺支。或云七菩提分。菩提此云覺。增一阿含
經云。若如來出現世間時。便有七覺意寶。出現世
間。所謂念覺意。法覺意。精進覺意。喜覺意。猗覺意。
定覺意。護覺意。出現於世。若如來出現世間時。便
有此七覺意寶。出現世間。是故諸比丘。當求方便。
修此七覺意。如是諸比丘。當作是學(猗。美也。玉篇曰。歎美之詞。

字又作褘。郭璞曰。褘。謂佳麗輕美之貌。今此覺意。由定加行。離沉掉故。引定身心。輕美安和。即當輕美之
義。故得定者。非唯心安調暢。亦復容貌充潤也。餘如下釋)。

五陰

亦云五蘊。謂色受想行識也。陰以蓋覆為義。謂能
蓋覆出世真明之慧。而增長生死。集散不絕。故名
為陰。若具此五。名之為生。若散壞時。名之為死。色
者。即質礙之義。謂眼耳鼻舌身。諸根和合積聚。故
名為色。受者。即領納之義。謂六識與六塵相應。而
有六受。和合積聚故名為受。想者。即思想之義。謂
意識與六塵相應。而成六想。和合積聚故名為想。
行者。即遷流造作之義。謂因意識思想諸塵。造作
善惡諸行。和合積聚故名為行。識者。即了別之義。
謂以眼耳鼻舌身意。六種之識。於諸塵境上。照了
分別。和合積聚。故名為識。雜阿含經。佛告諸比丘。
色非是我。若色是我者。不應於色病苦生。亦應於
色。欲令如是。不令如是。以色無我故。於色有病有
苦生。亦得於色。欲令如是。不令如是。受想行識亦
復如是。色無常。若無常者是苦。若無常苦者。是變
易法。多聞聖弟子。於中寧見有我。異我。相在不。比
丘白佛。不也。世尊。受想行識。亦復如是。是故比丘。
諸所有色。若過去。若未來。若現在。若內若外。若麤
若細。若好若醜。若遠若近。彼一切非我。不異我不
相在。如是觀察。受想行識。亦復如是。多聞聖弟子。
於此五受陰。非我非我所。如實觀察。觀察巳。於諸

世間。都無所取。無所取故。無所著。無所著故。自覺
涅槃。我生巳盡。梵行以立。所作巳辦。不受後有。

鴦崛魔

或云鴦崛摩鬘。或云鴦崛摩羅。西域記云。鴦窶利
摩羅。唐言指鬘。舊曰鴦崛摩羅。譌也。按賢愚經云。
是波斯匿王。大臣之子。其母素性。不能良善。自懷
妊此兒以來。心性恭順。樂宣人德。慈矜苦厄。不喜
說過。遂立字為阿舋賊奇(此云無惱)。後受邪師教。殺人
取指為鬘。人號為指鬘。鴦崛摩經云。姓奇角。是舍
衛城人。其師梵志。教授五百弟子。鴦崛摩為上首。
儀幹剛猛。力超壯士。手能接飛。走先奔馬。聰慧才
辯。志性和雅。安詳敏達。一無疑礙。色像第一。其師
教至日中。使殺百人。人取一指。滿百人指。以鬘其
額。得生梵天。時少一指滿百。欲害母取指。佛即愍
念。往至其前。彼見佛。捨母。欲取佛指。趂佛不逮。佛
為說偈。心即開悟。出家證阿羅漢。時到著衣持鉢。
入舍衛城乞食。至一長者家。值其婦產。難便作是
念。眾生苦痛。受惱無限。長者語曰。汝為至聖。當有
何法。能免產難。答曰。我始出家。未知此法。當往問
佛。却來相報。遽還以緣白佛。佛言。汝今往彼婦所。
而作是說。我從賢聖生巳來。未曾殺生。持此至誠
之言。使彼母人。胎得無他。時鴦崛魔。即至彼婦所。
語曰。我從賢聖生巳來。不殺生。此至誠言。胎得解
脫。是時婦胎。即得分娩。母子獲安。佛言。我弟子中。

第一聰明捷疾智者。鴦崛魔比丘是(出增一經)。

記莂

莂。必列切。音別。按此字體加草。本是種穊移蒔之
名。今此借用。經音義云。別。分別也。經文從艸作別。
非也。舊經多言印駐。一也。文句云。梵音和伽羅。此
云授記。亦云受記。受決。受莂。授是與義。受是得義。
記是記事。決是決定。莂是了別。謂佛誠言。授其當
果。時事決定。近遠了別。從佛授與得名。故言授記。

王印

(如律文喻釋)論云。如人捧持王印。隨處無畏。行者亦爾。
執持戒印。到處無礙。不為一切魔怨所嬈。直至涅
槃。但堅捧持。無令毀失。不必於中求義。

三惡

謂地獄。餓鬼。畜生。三惡道也。地獄者。謂此處在地
之下。其造作極重惡業眾生。墮於此道。餓鬼者。有
三種。一謂罪業極重者。積劫不聞水漿之名。其次
者。但伺求人間蕩滌膿血糞穢而食。又其次者。時
或一飽。謂造作惡業眾生。由慳貪故。生於此道。畜
生者。謂披毛戴角。鱗甲。羽毛。四足。多足。有足。無足。
水陸空行等。其造作惡業眾生。由愚癡故。生於此
道。詳如下述。

神仙五通

梵語茂泥。此云仙。釋名云。老而不死曰仙。仙者遷
也。遷入山也。莊子云。千歲厭世。去而上遷。抱朴子

云。求仙者。要當以忠孝和順仁信為本。若德不修。
而但務方術。終不得長生也。楞嚴經云。復有從人。
不依正覺。修三摩地。別修妄念。存想固形。遊於山
林。人不及處。有十種仙。餘如經說。此不繁錄。纓絡
經云。神名天心。通名慧性。天然之慧。徹照無礙。故
名神通。一天眼通。二天耳通。三知他心通。四宿命
通。五神足通。處胎經。妙勝菩薩。白佛言。世尊。菩薩
修習何法。得神通道。佛遂為說欲界中之五通。一
者足不履地。謂身能飛行。履空如地。履地如空。二
者知人心命。謂能知他人之心。行善行惡。生善處
惡處。三者回眼千里。謂於天下眾生之類。若好若
醜。城郭屋舍。山巖樹木。回眼之持。無有遠近。皆悉
能見。四者呼名即至。謂於天下男女。及象馬巨細
等聲。無不能聞。若有呼其名者。或遠或近。隨即而
至。五者石壁無礙。謂於天下周旋往來。山河石壁。
無所障礙。如宗鏡錄。五種通中。第三依通。謂依憑
術法。任意無礙。如乘符往來。藥餌靈變之類。此皆
神仙之術也。佛說偈言。


　凡夫所得通
　猶如諸飛鳥
　有近亦有遠
　不離生死道
　佛通無礙法
　真實無垢穢
　念則到十方
　往返不疲倦
　以慈念眾生
　得通無罣礙
　仙人五通慧
　轉退不成就
　我通堅固法
　要入涅槃門



今言神仙五通。正凡夫所得者。


蘇羅婆國

善見律云。不得此草名也。五分律云。須賴婆國。母
經云修賴吒國。皆一也(按蘇須修三字。梵音相同。此譯云善。賴吒。此云國也)。

毗蘭若

善見云。毗蘭若者。此是國名。五分云。毗蘭若邑。十
誦云。毗羅然。婆沙律云。毗羅然國。近雪山故名毗
羅然。是外道沙門梵志所樂處。中本起經云。舍衛
國界有都。名隨蘭然。有婆羅門。名阿耆達多。

那鄰羅濵洲

善見云。那鄰羅者。即夜叉名。因夜叉鬼依此樹故。
而號之濵洲。戒因緣經云。鞞羅然國。無有堂舍。北
有大失利沙山。山谷廣大。草木深𨗉。種種華樹。若
干種鳥。爾時世尊及比丘僧。於彼山宿樹下而住。

曼陀羅樹

此云適意。又云白華。善見云。此是練木樹也。

毗蘭若婆羅門

善見云。生於毗蘭若國。因國號之。五分云。毗蘭若
邑。有婆羅門。名毗蘭若。波斯匿王。以此邑封之。十
誦云。毗羅然國。有婆羅門王。字阿耆達。婆沙律云。
阿耆達者。以供養火故。名阿耆達。婆羅門。此云淨
行。亦云梵志。是四姓中之貴姓。劫初種族。山野自
間。故人以淨行稱之。其種別有經書。世世相承。以
道學為業。或在家。或出家。多恃巳道術。我慢人也
(餘如受戒犍度中釋)。婆沙律云。此婆羅門王。從無始來為癡

闇所盲。不顧好惡。又此人長夜惡邪。是法怨賊。雖
復請佛。無信敬心。是故不以為意。又佛欲現受宿
報故。而受彼請。謂過去世。有佛名毗婆葉。國王名
槃頭。辦種種甘美餚饍。請佛及僧。佛及大眾。食訖
還歸本處。時有婆羅門。名山王。教授五百童子。見
食香美。便興妬意。曰。此等髠頭沙門。正應食馬麥。
不應食此甘饌。告諸童子曰。汝等見此髠頭道人。
食甘饍不。諸童子曰實見。此等師主。亦應食馬麥
佛言。爾時山王婆羅門者。則我身是。爾時五百童
子者。今五百羅漢是。我於爾時嫉罵應食馬麥。卿
等亦云。如是以是因緣。我及卿等。經歷地獄。無數
千歲。今雖成佛。由彼殘緣。我及卿等。於毗蘭若。食
馬麥九十日。我於爾時。不言與佛馬麥。但言與比
丘。以是故我今得食擣麥。以卿等加言。當與佛麥。
故今日卿等。食著皮麥耳(出興起經)。

瞿曇

或云俱譚。又云憍曇彌。文句曰。瞿曇。此云純淑。古
翻為泥土。西域記云。喬答摩。舊云瞿曇。譌略也。苑
法師云。具云瞿答摩。瞿者。此云地也。答摩。最勝也。
謂天以外。在地人類。此族最勝。故云地最勝也。或
曰瞿曇彌。或云憍曇彌。或曰瞿夷。皆女聲呼也。南
山云。瞿曇者。如十二遊經云。昔者菩薩。阿僧祇初。
為國王。父母早喪。讓位求道。師姓瞿曇。因從氏焉
(遂受其姓。名小瞿曇)。梵言瞿曇者。星名也。如此張氏。因星立

姓。自古相傳。言瞿曇。謂泥土者。但是譯人取言輕
重成譌。今問梵僧。言瞿荼者。泥土也。求曇者星名
也。故知因星得姓。定非泥土。至於後代。改姓釋迦
(言女聲呼瞿曇為瞿夷者。未必是也)。

沙門

或云桑門。或云沙迦懣曩。皆譌也。正言室摩那拏。
此言功勞。言其修道。有多勞也。什師云。佛法及外
道。凡出家者。皆名沙門。肇師云。出家之都名也。秦
言義訓勤行。勤行取涅槃也。或翻勤息。阿含經云。
捨離恩愛。出家修道。攝御諸根。不染外欲。慈心一
切。無所傷害。遇樂不欣。逢苦不慼。能忍如地。故號
沙門。增一阿含。佛告阿難。有二種沙門。有習行沙
門。誓願沙門。彼云何名為習行沙門。於是比丘。行
來進止。視瞻容貌。著衣持鉢。皆悉如法。不著貪欲。
瞋恚。愚癡。但持戒精進。不犯非法。等學諸戒。是謂
名為習行沙門。云何名為誓願沙門。或有比丘。威
儀戒律。出入進止。行步容貌。視瞻舉動。皆悉如法。
盡有漏。成無漏。於現法中。身得證。而自遊化。生死
巳盡。梵行巳立。所作巳辦。更不復受有。如實知之。
是謂名為誓願沙門。瑜伽論云。有四沙門。一勝道
沙門。即佛等。二說道沙門。謂說正法者。三活道沙
門。謂修諸善品者。四汙道沙門。謂諸邪見行者(佛名
大沙門。故從佛出家者。稱名釋迦沙門)。

釋種


釋者。具云釋迦。此翻能仁。長阿含經云。過去有王
名曰懿摩(即第十輪王。去善薩身一百世。如受戒犍度中釋)。擯斥四子。令
出國(第四子名莊嚴。即淨飯王所承)。子奉王命巳。到北雪山。住直
林中。五分律云。居雪山北。四方遐曠。菜果滋茂。頓
駕數年。歸德如市。鬱為疆國。父因往召。辭過不還。
父王三歎。我子有能。因名釋種。又云住直樹林。復
名為釋。既於林立國。即以林為姓。故以釋迦翻為
直林。南山云。今據梵音。呼直為釋。天竺諸事。一物
多名。此又因林而命氏矣。若準別傳。彼土有樹。名
曰釋迦。根幹茂盛。佛祖統紀云。世人皆知如來為
剎帝利之王種。而不知瞿曇釋迦前後立姓之由。
瞿曇之義有四。或云純寂。或云地最勝。此從本德
而稱也。或云甘蔗。或云日種。此就本緣而言也。釋
迦之義有三。據德立號。則曰能仁。依處稱名。則曰
舍夷直林。然釋迦立姓之由。雖因甘蔗王之四子。
而實出自瞿曇也。瞿曇釋迦。稱雖有異。姓即是一。
或加甘蔗。舍夷。列為五姓。則本末相分。源流一致。
是知舍夷釋迦二姓。出自甘蔗。甘蔗出自瞿曇。其
實皆剎帝利王之一姓也(舍夷亦樹名也)。

十號

一如來。二應供。三正徧知。四明行足。五善逝。六世
間解無上士。七調御丈夫。八天人師。九佛。十世尊。
如來號者。如過去諸佛行六波羅蜜。得諸法。如相
來至佛道。今佛亦如是道來。如諸佛來。故號如來。

應供號者。謂萬行圓成。福慧具足。應受天上人間
供養。饒益有情。故號應供。又證涅槃時。斷盡一切
煩惱。令身口意清淨。無染無著。復名無所著。正徧
知號者。謂具一切智。於一切法。無不了知。故號正
徧知。又以一切法。平等開覺一切眾生。成無上覺。
復號等正覺。明行足號者。明即三明。謂天眼宿命。
漏盡明也。行足者。謂如來身口意業。善修滿足。正
真清淨。於自願力。一切之行。修令滿足。故號明行
足。善逝號者。善逝即妙往之義。謂如來。正智能斷
諸惑。妙出世間。能往佛果。故號善逝。世間解無上
士號者。世間解者。謂世間出世間。因果諸法。正覺
正知。無不解了。無上士者。謂於三界人天。若凡若
聖。一切有情之中。唯佛第一最上無等。故號世間
解無上士。調御丈夫號者。謂佛具大丈夫力。而能
調伏善惡二類眾生。以第一義。涅槃之法。顯示調
御。令離垢染。獲得最上涅槃。故號為調御丈夫。天
人師號者。謂非獨與阿難一人為師。所有四眾。及
天上人間。沙門。婆羅門。魔王。外道。釋。梵。龍。天。皆歸
命。依教奉行。俱稱作弟子。故號天人師。佛號者。謂
智慧具足。三覺圓明。故號為佛(自覺。覺他。覺行圓滿。名三覺也)。世
尊號者。謂以無漏智等法。破彼貪瞋癡等。一切煩
惱。不善之法。滅生死苦。得無上覺。天人凡聖。世出
世間。咸尊重。故號為世尊。如上所解。文出十號。經
若以義略釋之。一是倣同先跡號。二是堪為福田

號。三是徧知法界號。四是果顯因德號。五是妙往
菩提號。六是達偽通真號。七是攝化從道號。八是
應機授法號。九是覺悟歸真號。十是三界獨尊號。
又文句云。無虗妄名如來。良福田名應供。知法界
名正徧知。具三明名行足。不還來名善逝。知眾生
國土。名世間解。無與等。名無上士。調他心。名調御
丈夫。為眾生眼。名天人師。知三聚。名佛。具此十德。
名世間尊(三聚者。謂正定聚邪定聚。不定聚)。

諸天魔梵

諸天者。舉其總也。梵云提婆。此言天。天者。天然。清
淨光潔。最勝最尊。故名為天。苟非最勝之因。豈生
最勝之處。言最勝因者。所謂十善。身三。語四。及意
三行。由其三業。防止過非。有順理義。即名十善。以
茲十善。運出五道。故此十戒。名曰天乘。業報差別
經云。若眾生。具修增上十善。得欲界天報。修有漏
十善。與定相應。得色天報。修四空定。得無色天報。
言魔者。梵音具云魔羅。大論云。秦言能奪命。能奪
智慧命故。又翻為障。能為修道作障礙故。肇師曰。
秦言。或名殺者。或云極惡。斷人善因。名殺者。違佛
亂僧。罪莫之大。故云極惡也。涅槃疏云。依於佛法
而得善利。不念報恩。反欲加毀。故云極惡。垂裕云。
能殺害出世善根也。欲界第六天上。別有魔羅所
居天。是他化天所攝。因本經云。梵身天下。有摩羅
波旬宮殿(梵身天。是色界最下一天也)。樓炭經云。欲色二界中。

別有魔宮。縱廣六千由旬。宮殿七重。云云。言梵者。
梵是西音。此云離欲。或云淨行。法華疏云。除下地
繫。上升色界。故名離欲。亦稱高淨。證真云。劫初成
時。梵王先生。獨住一劫。未有梵侶。後起念云。願諸
有情。來生此處。作是念巳。梵子即生。外道不測。便
執梵王是常。梵子無常。淨名疏云。梵王是娑婆世
界主。住初禪中間。即中間禪也。謂在初禪二禪。兩
楹之中也。毗曇云。二禪以上。無言語法。故不立主。
禪門云。初禪有覺觀心。則有語言法。主領下地眾
生為便。文句云。梵王住初禪中間。內有覺觀。外有
言說。得主領為王。單修禪為梵民。加四無量心為
王。妙樂云。梵即色主。亦三界主。大論云。帝釋為二
處天主(四天忉利)。魔王為欲界主(以其居欲界頂。故也)。大梵王為
三界主。感通傳。答南山云。魔王雖欲界主。帝釋四
王。若行佛法。魔不能制。又娑婆世界主。名摩醯首
羅。華嚴經云。大千世界主。摩醯首羅(此云大自在)。涅槃
疏云。摩醯首羅。居色界頂。主大千界。輔行云。摩醯
首羅。能覆大千。舉世尊之。以為化本(大千界內。有萬億梵王。此
處梵王。名尸棄。居大千之中。以統御為主。其實主領小千界。摩醯首羅。以其報最勝故。居色界頂。能覆大
千。為世主宰)。

上中下善

亦云初中後善。成論云。佛法無時不善。於少壯老。
三時皆善。入時行時出時亦善。又初止惡。中捨福
報。後一切捨。是名三善。又佛三時。常說正法。不雜

非法。初中後時。常為智者之所愛樂。又於三時。一
切甚深。不如餘經。初麤。中細。後則微末。以是等緣。
故名三善(餘經。即諸外典也)。

梵行

梵是西語。具云梵摩。此言清淨。或云清潔。正言寂
靜。律攝云。梵謂涅槃。此行能趣。故言梵行之行。名
為梵行。成論云。梵行者。八直聖道。名為梵行。是名
涅槃道。能到故名梵行(八直聖道。即八聖道。詳如下釋)。

問訊

訊。言也。意取發言慰問。以伸誠敬。非類今時。但以
合掌低頭。默而無言。名為問訊。斯乃僅可以為和
南軌式。非關問訊之儀。僧祇律云。禮拜不得如瘂
羊。當相問訊。持地論云。當安慰舒顏。先語平視。和
色正念。在前問訊。善見論云。比丘到佛所。問訊云。
少病少惱。安樂行不。大論云。問訊少惱。少病。興居
輕利。氣力安樂不。何以問少惱少病不。謂有二種
病。一者外因緣病。二者內因緣病。外者寒熱饑渴。
兵刃刀杖。墜落推壓。如是等種種外患。名為外病。
內者。飲食不節。臥起無常。四百四病。如是等種種。
名為內病。如此二病。有身皆苦。是故問少惱少病
不。何以不問無惱無病。而問少惱少病耶。謂身為
苦本。無不病時。何以故。是四大合而為身。地水火
風。性不相宜。各各相害。譬如疽瘡。無不痛時。若以
藥塗。可得少差。而不可得愈。人身亦如是。常病常

治。治故得活。不治則死。以是故。不問無惱無病。外
患。常有風雨寒熱為惱。復有身四儀。坐臥行住。各
久則惱也。若問少惱少病則足。何以復言興居輕
利耶。謂人雖病差。未得平復。以是故問興居輕利。
何以故問氣力安樂不。謂有人病差。雖能行步坐
起。氣力未足。不能造事施為故問氣力也。安樂不
者。有人雖病得差。能造事施為。而未受安樂。是故
問安樂不。又有人無病有力。復為貧窮。恐怖。憂愁。
不得安樂也。復次。有二種問訊法。謂問訊身。問訊
心。若言少惱少患。興居輕利氣力。是問訊身。若言
安樂不。是問訊心。種種內外諸病。名為身病。婬欲。
瞋恚。嫉妬。慳貪。憂愁。怖畏等。種種煩惱。九十八結。
五百纏縛。種種欲願等。名為心病。以是二病問訊。
故言少惱少病。興居輕利安樂不。問曰。人問訊。則
應爾。諸天尚不應如此問訊。何況於佛。答曰。佛身
二種。一神通變化身。二父母生身。受人法故。故不
如天。是故應如人法問訊。

遶佛

遶。同繞。圍繞也。或曰旋。旋謂周旋回轉。欲其圓如
規也。旋繞之儀。出自天竺。天竺之禮。有其多種。或
以禮拜為恭。或復旋繞表敬。旋有左右。遶有吉凶。
右旋名吉。左遶名凶。故諸經論中。皆曰右旋。是以
左遶。為神所訶。乃至右繞麥積。為俗所責。然左右
之儀。應須辨之。即如此方行事者。順於天時。面西

北轉。偏袒右膊。向佛而旋者。是也。寄歸傳云。言右
旋者。梵云鉢喇特崎拏。鉢喇字緣。乃有多義。此中
意趣。事表旋行。特崎拏。即是其右。總明尊便。之目
故時人名右手。為特崎拏手。意是從其右邊為尊
為便。方合旋繞之儀矣。西國五天。皆名東方為前
方。南為右方。經云。右繞三帀者。正順其儀。或云。繞
百千帀。不云右者。略也。然旋繞時。或千帀百帀。十
帀七帀。五帀三帀。各有所表。且論常行三帀者。表
供養三尊。止三毒。淨三業。滅三惡道。得值三寶。餘
可意知。斯不繁述。若論其福果者。如菩薩本行經
云。昔佛與阿難入舍衛城。而行乞食。時彼城中。有
一婆羅門。從外而來。見佛出城。光相巍巍。時婆羅
門。歡喜踊躍。遶佛一帀。作禮而去。佛便微笑。告阿
難言。此婆羅門。見佛歡喜。以清淨心。遶佛一帀。以
此功德。從是以後。二十五劫。不墮惡道。天上人中。
快樂無極。竟二十五劫。得辟支佛。名持儭那祇梨。
以是因緣。若人旋佛。及旋佛塔。所生之處。得福無
量也。

三月夏安居

三月者。九旬之日也。夏是雨時。安居略分三種。謂
前中後也。若四月十六日結者。名前安居。從十七
日巳去。至五月十五日結者。名中安居。唯五月十
六一日結者。名後安居。前一是正。後二為有事難。
不及前結。如來愍眾順物。故開一月。謂從四月十

七。至五月十六。於此一月中。續結令成。脫此不得。
以不成法故。然此三時。皆須住滿九旬為期。其前
結者。當住至七月十五日解。若中結者。從七月十
六日。至八月十四日。中間若有事緣。數滿九旬。聽
解而去。若非正緣。還須同後結者住。至八月十五
日解。據此三時。偏約夏月者。情在三過。一者無事
遊行。妨修道業。故母經云。夏中無緣。不應乞七日
法。冬中無緣。不應行。二者傷損物命。違慈實深。以
夏中方尺之地。悉皆有蟲。故正法念經云。夏中除
大小便。餘則跏趺而坐。三者所為既非。故招世謗。
以諸檀越嫌言。外道持戒者。畏傷眾生。夏猶不行。
況佛弟子慈心者。冬夏所求。無有厭足。鳥依林樹。
野獸依山。皆有住時。云何比丘。無暫時息。以斯之
過。教興茲焉。今如來隨順眾生。故於毗蘭若。前三
月夏安居也。

波羅國

或云波利國。波利。乃北天竺外。雪山西。縛喝國之。
城名。非東南海中之波羅國也。有云波羅奈國。波
羅奈。是中天竺境。與波利懸隔。此由波羅波利音
之相近譌轉也。

魔波旬

魔有四種。煩惱魔。五陰魔。死魔。天子魔。今此言魔。
正屬天魔。輔行云。古譯經論。魔字從石。自梁武來。
謂魔能惱人。字宜從鬼。原非字義。本是梵音。具云

魔羅。秦言能奪命。波旬。正言波卑夜。此云惡。是魔
王名也。什師曰。秦言殺者。常欲斷人慧命故。亦名
惡中惡。惡有三種。一曰惡。若以惡加巳。還以惡報。
是名為惡。二曰大惡。若人不侵巳。無故加害。是名
大惡。三曰惡中惡。若人來供養恭敬。不念報恩。而
反害之。是名惡中惡。魔王最甚也。諸佛常欲令眾
生安隱。而反壞亂。故言甚也。

大目連

或曰目犍連。又曰目乾連。闡義鈔云。目犍連姓也。
此翻讚誦。文殊問經。翻為萊茯根。真諦云。勿伽羅。
翻胡豆。二物皆古仙所嗜。因以命族。新云沒特伽
羅。此云採菽氏。上古有仙。居山寂處。常採菉豆而
食。因以為姓。尊者之母。是彼之族。取母氏姓。因以
為名。大者。以尊者得大神通。又欲於同姓中揀別。
無令濫稱故。什師曰。生便有大智慧。故名大目犍
連。又名拘律陀。拘律陀者。樹名也。父禱此樹神。而
得子故。亦云拘隸多。皆一也。新云從父本名。名俱
利迦。什師曰。時人多召其姓。尟召其名也。是佛聲
聞弟子中。神通第一也(父名。生處。如受戒犍度中釋)。

鬱單越

或云鬱坦越。又曰鬱單曰。此云勝處。亦云勝生。又
云高上。長阿含經云。鬱單越者。其義云何。於三天
下。其土最上最勝。故名鬱單越。或云俱盧洲。西域
記云。拘盧洲。舊云鬱單越。又曰鳩樓。譌也。居須彌

山北。其土豐樂。如比上天。人無我。我所。物皆自然。
不假工力。故有自然秔米也(秔。音耕。俗作稉。粳。皆一也。詳如三十事中
釋)。

舍利弗

舍利。此云身。亦云鶖。弗。此言子也。涅槃經云。舍利
弗母。名舍利。因母立字。故名舍利弗。此翻身子。文
句云。此女好形身。身之所生。故言身子。言鶖子者。
謂其母眼明淨。如鶖鷺眼。闡義鈔曰。新云奢利佛
呾羅。奢利。此云鶖。即百舌鳥。亦云春鸎。佛呾羅。此
言子。以母才辯。喻如鶖鳥。此是彼子。以顯之。故云
鶖子。尊者本生摩揭陀國。那羅陀村。乃南天竺。提
舍婆羅門。大論師之子。八歲便昇論牀。摧伏諸大
論師。故經云。尊者是世間第二佛。為法之將。能隨
如來。而轉法輪。佛弟子中。智慧第一。一切世間所
有智慧。十六分中。不及其一。唯除如來也。尊者今
請如來預為比丘制戒。如來以諸弟子。未生漏法。
未為制戒。然尊者。非但今時。預請如來結戒。亦曾
於過去世時。波羅奈國。大名稱王所。為大臣。名曰
陶利。智慧聰明。時諸民眾。未有過患。而請王制諸
刑罰。王念庶民。未有過惡。不以制罸。復於今時。諸
比丘未有漏法。而請世尊預制禁戒。佛知諸弟子。
未有有漏法生。不以制戒。譬如轉輪聖王。不以無
過。而為婆羅門居士。而制刑罸。佛亦如是。爾時大
名稱王者。世尊是。時大臣陶利者。尊者舍利弗是

也(餘如受戒犍度中釋)。

四分律名義標釋卷第二


音釋

五見
一身見。二邊見。三見取。四戒取。五邪見。

昵
音匿。

四流
欲流。有流。見流。無明流。

翎
音陵。鳥羽。

脬
音拋。膀胱也。

叵
音頗。不可也。

蚌
音棒。蛤屬。

舋
音欣去聲。

趂
嗔字去聲。逐也。

懣
門字上聲。

懿
音意。

楹
音迎。柱也。

萊茯
上音來。下音伏。

菽
音叔。豆也。

尟
先字上聲。同尠。

鶖鷺
上音秋。下音路。


四分律名義標釋卷第三目錄

  
  * 毗婆尸佛
  * 尸棄佛
  * 隨葉佛
  * 拘留孫佛
  * 拘那含牟尼佛
  * 迦葉佛
  * 契經
  * 祇夜經
  * 受記經
  * 偈經
  * 句經
  * 因緣經
  * 本生經
  * 善道經
  * 方等經
  * 未曾有經
  * 譬喻經
  * 優波提舍經
  * 恐畏林
  * 偏露右肩
  * 未為結戒
  * 有漏法
  * 毗舍離
  * 迦蘭陀村須提那子
  * 阿羅漢
  * 華水
  * 故二
  * 欲想念熱
  * 火炬
  * 䟦闍子
  * 戒羸
  * 雌獼猴
  * 名字比丘
  * 相似比丘
  * 自稱比丘
  * 善來比丘
  * 乞求比丘
  * 著割截衣比丘
  * 破結使比丘
  * 白四羯磨比丘

