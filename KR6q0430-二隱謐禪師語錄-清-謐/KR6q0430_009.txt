










二隱謐禪師語錄卷第九

江南揚州高沙天王禪寺　湖廣荊州江陵水月禪院　嗣法門人　超巨　超秀　等編

頌古

「世尊初生，一手指天，一手指地，周行七步，目顧四
方，云：「天上天下，惟吾獨尊。」」

【「出胎還未斷呱聲，指便乾坤獨自行。非是有心好自
大，都緣骨格是生成。」】

「城東有一老姥，與佛同生，不欲見佛，每見佛來，即
便迴避。然雖如此，回顧東西，總皆是佛。遂以手掩
面，乃至十指掌總皆是佛。」

【「避之不及手遮面，又看掌上紫金浮。奈何定業難逃
避，不是冤家不聚頭。」】

「世尊因外道問：「不問有言，不問無言。」世尊據座，外
道讚曰：「世尊大慈大悲，開我迷雲，令我得入。」作禮
而去。後阿難問佛：「外道有何所證而言得入？」世尊
曰：「如世良馬，見鞭影而行。」」

【「不問有無便據坐，金鞭舉處阿誰諳？駿駒窺影馳千
里，駑馬區區未度關。」】

「七賢聖女姊妹同遊屍陀林，一姊指屍曰：「屍在此，
人在甚麼處？」諸姊妹諦觀，皆悉悟道，乃感帝釋雨
花讚曰：「我是帝釋，見諸姊悟道，故來供養。但諸姊
有何所需，我能給施？」女曰：「我家四事七珍悉皆具
足，惟要三般物：一要無根樹一株，二要無陰陽地
一片，三要叫不應谷一所。」帝釋曰：「一切所需我悉
有之，若此三物，我實無。」有女曰：「汝若無此，怎解濟
人？」遂同往白佛，佛言：「我諸弟子不解此義，惟有諸
大菩薩乃解此義。」」

【「驀向屍陀下一錐，頓令諸姊豁雙眉。天花繚亂雲中
落，三物從來無可私。恨憍尸不自知，兩手持來是何

物？區區徒自問牟尼。」】

「釋迦彌勒猶是他奴，且道他是阿誰？」

【「釋迦彌勒是他奴，且道他又是阿誰？打破大唐無覓
處，須知覿面更無私。」】

「睦州問僧：「近離甚處？」僧便喝，州云：「老僧被汝一喝。」
僧又喝，州云：「三喝四喝後又作麼生？」僧無語，州便
打，云：「這掠虛頭漢！」」

【「三月桃花浪拍高，奮然獨躍乾坤窄。未能喝下透玄
機，怎免龍門遭點額？」】

「盤山云：「心月孤圓，光吞萬象。光非照境，境亦非存。
光境俱忘，復是何物？禪德譬如擲劍揮空，莫論及
之不及，斯乃空輪絕跡，劍刃無虧。若是心心無知，
全心即佛，全佛即心，心佛無異，始為道矣！」」

【「光境忘，未忘何物？重陽九月籬邊菊，夜來忽被狂風
吹，無數遊蜂不敢宿。」】

「玄、紹二上座見烏臼，臼問：「近離甚麼處？」僧云：「江西。」
臼便打，僧云：「夕嚮和尚有此機要。」臼曰：「汝既不會！
第二個近前！」其僧茫然，臼亦打，云：「同坑無異土，參
堂去！」」

【「一個杓柄，兩解放收。活卓卓地，誰辨蹤由？不是久經
行陣者，臨鋒爭解轉機謀？」】

「雲門問洞山：「近離甚處？」山云：「查渡。」門云：「夏在甚處？」
山云：「湖南報慈。」門云：「幾時離彼？」山云：「八月二十五。」
門云：「放汝三頓棒！」次日，洞山問：「昨蒙和尚放某甲
三頓棒，未審過在什麼處？」門云：「飯袋子！江西湖南
便恁麼去！」洞山大悟。」

【「雲門三頓棒尖新，怎奈洞山眼未親。腦下若無錐下
快，頂門何得迸紅輪？」】

「興化上堂，有一同參來，纔上法堂，化便喝，僧亦喝。
僧纔行兩三步，化又喝，僧亦喝。僧擬進前，化拈棒，

僧又喝。化云：「你看這瞎漢猶作主在！」僧擬議，化便
直打。下法堂，卻歸方丈，侍者問：「適來這僧有甚語
句觸忤和尚？」化云：「他適來也有照，也有用，也有權，
也有實。我將手向伊面前劃兩劃，到這裏便去不
得。似這般漢不打更待何時？」」

【「寰中獨據任施為，鐵眼銅睛孰敢窺？白棒一條行正
令，同參也受辣鉗鎚。」】

「興化獎禪師謂克賓維那曰：「汝不久為唱導之師。」
賓曰：「不入這保社。」師曰：「會了不入，不會了不入。」曰：
「總不與麼？」師便打曰：「克賓維那，法戰不勝，罰錢五
貫，設鑽飯一堂。」次日，師自白槌曰：「克賓維那，法戰
不勝，不得喫飯，即便出院！」」

【「克賓穎脫豈囊藏，興化打他力舉揚。看破罰錢并奪
食，始知父子絕參商。」】

「世尊昔因文殊至諸佛集處，值諸佛各還本處，惟
有一女子近彼佛坐，入於三昧，文殊乃白佛云：「何
此女得近佛坐而我不得？」佛告文殊：「汝但覺此女，
令從三昧起，汝自問之。」文殊遶女子三匝，鳴指一
下，托至梵天，盡其神力而不能出。世尊云：「假使百
千文殊，亦出此女子定不得。下方過四十二恒河
沙國土，有罔明菩薩能出此女子定。」須臾罔明大
士從地湧出，作禮。世尊敕罔明出，罔明卻至女子
前鳴指一下，女子於是從定而出。」

【「做盡官模也大奇，其中關捩有誰知？瞿曇女子成一
隊，看他終不眼[序-予+(林/目)]瞇。」】

「雪峰在德山作飯，頭一日飯遲，德山擎缽下法堂，
峰曬飯巾次，見德山，乃云：「鐘未響，鼓未鳴，托缽向
甚麼處去？」德山低頭歸方丈，峰舉似巖頭，頭曰：「大
小德山未會末後句在！」山聞，令侍者喚師去，問：「汝
不肯老僧那頭？密啟其意，山便休。」明日，陞座，果與

尋常不同。頭至僧堂前，拊掌呵呵大笑，曰：「且喜堂
頭老漢會末後句也！巳後天下人不奈伊何！雖然
也秪得三年活。」」

【「三個兒郎入戲場，就中一個最猖狂。人前慣會揚家
醜，白地令人空斷腸。」】

「臨濟赴普請，鋤茶次，黃蘗後至，濟問訊了，按钁而
立，蘗云：「汝莫困那！」濟云：「纔钁地，何言困？」蘗拈拄杖
便打，濟把住、推倒，蘗乃喚維那：「拽起我來！」那云：「和
尚爭容得者風顛漢？」蘗卻與那一掌，濟攫地，云：「諸
方火葬，我者裏活埋。」」

【「黃蘗遍布戕旗，臨濟渾身韜略。驀地戰敵一場，勝負
許誰定奪？」】

「臨濟禪師臨遷化，垂示云：「吾去後，汝等諸人不得
滅卻吾正法眼藏！」三聖出，云：「誰敢滅卻？」濟云：「巳後
或有人問，你又作麼生？」聖便喝，濟云：「誰知吾正法
眼藏向這瞎驢邊滅卻？」」

【「一喝如雷吼大唐，瞎驢滅卻愈聲光。滹沱一派源頭
水，萬古千秋流更長。」】

「首山示眾曰：「諸上座，不得盲喝亂喝。尋常向你道
賓則始終賓，主則始終主。賓無二賓，主無二主。若
有二賓二主，兩個即成瞎漢。所以道：我若立你須
坐，我若坐你須立。坐則共你坐，立則共你立。雖然
如是，急著眼始得。」」

【「凍合寒冰結，花開碧水流。卷舒曾未異，月朗一天秋。」】

「韶陽因僧問：「如何是祖師西來意？」師曰：「青絹扇子
足風涼。」」

【「青絹扇子足風涼，雲門覿面為人揚。無端𨁝跳觸天
宮，帝釋鼻孔泛滄浪。」】

「臨濟玄禪師問黃蘗佛法的的大意，蘗便打，如是
三問三度被打，皆不契會，遂辭蘗行腳，蘗指往大

愚。師至大愚，愚曰：「那裏來？」師曰：「黃蘗來。」愚曰：「黃蘗
有何言句？」師曰：「親問佛法大意，蒙和尚三度賜棒，
未審過在甚麼處？」愚曰：「黃蘗恁麼老婆為？汝得徹，
困猶覓過在！」師於是大悟，曰：「佛法元來無多子！」愚
乃搊住，曰：「者尿床鬼子！適來道不會，如今又道無
多子！且道是多少？」師向大愚肋下築三拳，愚拓開
曰：「汝師黃蘗非干我事。」師還黃蘗，蘗曰：「返何速乎？」
師曰：「只為老婆心切。」蘗曰：「有何言句？」師舉前話，蘗
曰：「者大愚饒舌，待見與伊一頓！」師曰：「說甚待見？即
今便打！」遂打蘗一掌，蘗吟吟大笑。」

【「三拳築倒高安，一掌打翻黃蘗。忌諱毫沒些兒，直下
是個白額。」】

「臨濟一日在僧堂前坐，見黃蘗來便閉卻目。蘗乃
作怖勢，便歸方丈。師隨至方丈禮謝，首座在黃蘗
處侍立，蘗云：「此僧雖是後生，卻知有此事。」座云：「老
和尚腳跟不點地，卻證據個後生。」蘗自於口上打
一摑，座云：「知即得。」」

【「虎兒閉眼詐輸機，獵下纔看便下鐖。樵子登山不忍
瞰，暗抽鉤箭喚渠歸。」】

「寶壽因胡釘鉸參，問：「汝莫是胡釘鉸麼？」曰：「不敢。」師
曰：「還釘得虛空麼？」曰：「請和尚打破。」師便打。曰：「和尚
莫錯打某甲。」師云：「向後有多口阿師與你點破在！」
胡後到趙州，舉前話，州曰：「因甚麼被他打？」曰：「不
知過在甚麼處。」州曰：「秪這一縫，尚無奈何。」胡於此
有省，州曰：「且釘這一縫。」」

【「捕鼠貓兒竄兩家，東家不獲到西家。驀承婆子開倉
牖，一見如何禁爪牙？」】

「南院因僧問：「寒暑到來時如何？」師曰：「紫羅抹額繡
腰裙。」」

【「紫羅抹額繡腰裙，脫體風流自不群。九夏風清歌夜

月，三冬霜冷負斜曛。」】

「西院明在許州，聞汝州南院出世，原與同參遂特
去相訪，纔入寺了，曰：「啟和尚：某甲無可人事，自從
許州來，收得江西剃刀一柄，上和尚。」院曰：「汝既從
許州來，因甚卻收得江西剃刀？」師於院手上搯一
搯，院曰：「侍者收取。」師以袖拂一拂，便行。院曰：「阿剌
剌！阿剌剌！」」

【「波斯出海方投市，景入南天遇大商。珍異不須重勘
驗，金盤聊撥有餘光。」】

「雲門偃禪師示眾曰：「人人自有光明在，看時不見
暗昏昏。作麼生是諸人自巳光明？」自代云：「廚庫三
門。」又云：「好事不如無。」」

【「正眼看時渾不見，暗昏昏地阿誰看？個中若實知分
曉，廚庫三門盡入官。」】

「雲門因僧問：「如何是學人自巳？」師曰：「遊山翫水。」曰：
「如何是和尚自巳？」師曰：「賴遇維那不在。」」

【「一般同玩御樓春，乘輦肩輿各自親。幸爾皇風成一
片，五湖四海盡歸仁。」】

「雲門因僧問：「弒父弒母，佛前懺悔。殺佛殺祖，甚處
懺悔？」師曰：「露。」」

【「倒戈卸甲欲高眠，誰覺全身即帝仙？戰馬更於何處
覓？御樓斜映月孤圓。」】

「雲門因僧問：「如何是法身向上事？」師曰：「向上與汝
道即不難，作麼生會法身？」曰：「請和尚鑑。」師曰：「鑑即
且置，作麼生會法身？」曰：「與麼，與麼。」師曰：「這個是長
連床上學得底，我且問汝法身還解喫飯麼？」僧無
對。」

【「朝來一陣狂風起，吹倒門前瓦塔子。急急呼童齊到
來，大家依舊撿的撿、葺的葺忙忙。一陣隨風又扶起，
有人來問有底忙，笑指門前瓦塔子。」】


「雲門上堂云：「光不透脫有兩般病：一切處不明面
前有物是一；又，透得一切法空、隱隱地似有個物
相似，亦是光不透脫。又，法身亦有兩般病：得到法
身為法執不忘，巳猶見存坐在法身邊是一；直饒
透得法身去，放過即不可子細撿點將來有甚麼
氣息亦是病。」」

【「見得徹，見未徹，江上猢孫弄明月。透得過，透不過，海
底泥牛拗角折別別。兩口從來無一舌，堪笑韶陽老
古錐，無端平地成凹凸。」】

「楊岐問僧：「雲深路僻，高步何來？」曰：「天無四壁。」師云：
「踏破多少草鞋？」僧便喝，師云：「一喝兩喝後又作麼
生？」曰：「你看這老和尚。」師云：「拄杖不在，且坐喫茶！」」

【「偉然英特一書生，養就雄才氣自清。南北東西無壁
落，廣寒仙宅任遊行。」】

「楊岐入院陞座，畢竟，坐，九峰勤把住云：「今日喜得
個同參！」師云：「作麼生是同參的事？」勤曰：「九峰牽犁，
楊岐拽耙。」師曰：「正恁麼時，楊岐在前，九峰在前。」勤
擬議，師拓開曰：「將謂同參，元來不是！」」

【「一樹那生兩樣梨，先天偏足向陽枝。青黃未熟初無
辨，味著精醇方始知。」】

「雲門因一日齋晚，僧看廚庫而立，師見，乃打一棒，
僧回首，師云：「文殊普賢，香積世界去也！」」

【「僧堂無故入廚庫，文殊普賢灶簷餔。雪峰鐵鏟驀頭
揮，金漆缽盂攔不住。」】

「仰山因僧問：「如何是祖師意？」師以手於空中作此
佛相示之，僧無語。」

【「秋月團團，珠玉珊珊，當面拋擲言端語端。可憐醉夢
不能醒，一顆圓明空自寒。」】

「清稅問曹山：「某甲孤貧，乞師賑濟。」師召稅闍黎，稅
應諾，師云：「清原白家酒三盞，喫三猶道未沾唇。」」


【「清原白家酒三盞，喫三猶道未沾唇。不知醉臥綠楊
下，眼裏耳裏盡是珍。」】

「投子因僧問：「劫火洞然時如何？」師云：「寒凜凜地。」」

【「洞然劫火彌天燄，凜凜霜威徹地寒。要識爐中翻白
雪，應須喜盡髑髏乾。」】

「曹山因僧問：「雪覆千山，為甚麼孤峰不白？」山曰：「須
知有異中異。」曰：「如何是異中異？」山曰：「不墮眾山色。」
師別曰：「瓊花非不豔，孤秀實難封。」」

【「瓊花非不豔，孤秀實難封。月蓋全無影，雲開不露蹤。」】

「黃蘗在百丈開田歸，丈問：「運闍黎開田不易。」師云：
「隨眾作務。」丈云：「有煩道用。」師云：「爭敢辭勞？」丈云：「開
得多少田地？」師將鋤築地三下，丈便喝，師掩耳而
去。」

【「將鋤築地連三下，築倒大雄陷虎機。霹靂一聲天地
震，在田驚起臥龍飛。」】

「風穴在郢州李史君衙內度夏，普請大會請師陞
座，乃曰：「祖師心印，狀似鐵牛之機，去即印住，住即
印破。秪如不去不住，印即是，不印即是。還有人道
得麼？」時有盧陂長老出，問：「學人有鐵牛之機，請師
不搭印。」師曰：「慣釣鯨鯢沉巨浸，卻嗟蝸步𩥇泥沙。」
陂佇思，師喝曰：「長老何不進語？」陂擬議，師便打一
拂子，曰：「還記得話頭麼？試舉看？」陂擬開口，師又打
一拂子，牧主曰：「信知佛法與王法一般。」師曰：「見什
麼道理？」牧主曰：「當斷不斷，反招其亂。」師便下座。」

【「追風千里須良驥，𩥇濫塵沙寸步蛙。天道是平何上
下，奈緣物類有千差。」】

「汾陽示眾曰：「識得拄杖子，行腳事畢。」三角云：「識得
拄杖子，入地獄如箭。」」

【「行腳事畢非了局，入獄如箭豈等閒？究竟到頭一著
子，不離涉水與登山。」】


「葉縣省因僧問：「如何是學人密用心處？」師曰：「鬧市
輥毬子。」曰：「意旨如何？」師曰：「普請眾人看。」」

【「鬧市打毬誰解看，不逢雙瞽卻難觀。可中縱鑒無纖
翳，未許行人心放寬。」】

「慈明因僧問：「鬧中取靜時如何？」師曰：「頭枕布袋。」」

【「頭枕布袋絕安排，桃紅柳綠任千差。風清月下孩兒
戲，弄塵拖鞋總不乖。」】

「大愚芝上堂曰：「大家相聚喫莖虀，若喚作一莖虀，
入地獄如箭。」」

【「屈指搖搖誑小兒，暫令啼止勿他移。連忙開手非他
意，恐怕酸梨作乳梨。」】

「歷村和尚煎茶次，僧問：「如何是祖師西來意？」師舉
起茶匙，僧曰：「莫秪這便當否？」師擲匙向火中。」

【「弄潮須是弄潮人，手快身輕便最親。擬欲波中少停
歇，滔滔波浪覆全身。」】

「荊門軍玉泉承皓禪師，時稱皓布褌，冬至上堂云：
「晷運推移，布褌赫赤，莫怪無來換替。」」

【「幾經雪又幾經霜，赫赤布褌燄燄光。莫謂老翁懈浣
濯，無來換替絕遮藏。」】

「黃龍南因禾山普參，普善經論，兩川號為義虎，問
師云：「阿難問迦葉：『世尊傳金襴外更傳何物？』意旨
如何？」師云：「上人出蜀，曾到玉泉否？」普曰：「曾到。」「曾掛
搭否？」曰：「一夕便發。」師曰：「智者道場，關王打供結緣，
住幾時何妨？」普良久，再理前問，師俛首，普趨出，大
驚曰：「兩川義虎，不消此老一唾！」」

【「出蜀玉泉曾到否，金襴之外別無多。兩川義虎何奇
特，一唾當頭沒奈何。」】

「五祖演因僧問：「一大藏教是個切腳，未審切個甚
麼字？」師曰：「缽羅娘。」」

【「東山向道缽羅娘，傾盡忠肝與赤腸。要識老婆親切

句，須知字字絕商量。」】

「舒州白雲守端禪師示眾曰：「此事如萬仞崖頭相
似，總知道放著手便撲到底，只是捨命不得。法華
今日不動一毫頭，教諸人到底去也！」擲下拄杖。」

【「高高峰頂放身易，坦坦平坡換步難。不動毫芒能到
底，幾人親自到長安？」】

「圓悟因僧問：「西天以蠟人為驗，此土以何為驗？」師
曰：「生鐵鑄就崑崙兒。」」

【「生鐵鑄就崑崙兒，九旬禁內孰牽騎？一朝撞倒須彌
盧，百億山河盡坦夷。」】

「門上堂云：「我有一句語，不敢望你會，還有人舉
得麼？」良久，云：「將謂胡鬚赤，更有赤鬚胡。」便下座。」

【「衣裏明珠誰解取，分明指出不知有。韶陽老子奈之
何，依舊面南看北斗。」】

「夾山因僧問：「會處卻不問，不會處請師一言？」師曰：
「戶挂凋林，影中辨取。」」

【「郎當老屋影凋林，當戶無形挂綠陰。夜半無人誰翫
賞，一輪明月照孤岑。」】

「肅宗帝請國師看戲，國師云：「有甚麼身心看戲？」帝
再請，師云：「幸自好戲。」雲門云：「龍頭蛇尾。」」

【「殘雲捲盡碧山空，霜下江楓兩岸紅。月夜幾多人錯
判，謂言天道變無窮。」】

「雲門舉夾山云：「百草頭上薦取老僧，鬧市裏識取
天子。」師云：「蝦蟆入你耳朵裏，毒蛇穿你眼睛中。且
向葛藤處會取。」」

【「兩個瞎波斯，寰中示一寶。一個愛摩挲，一個絕探討。
愛摩挲，絕探討，總要人人著眼睛，免教平地埋荒草。」】

「雲門示眾云：「看看佛殿，入僧堂裏去也！」自代云：「羅
浮打鼓韶州舞。」」

【「看看佛殿入僧堂，羅浮打鼓韶州舞。百千三昧現當

時，五五原來二十五。」】

「袁州楊岐會禪師因僧問：「如何是佛？」師曰：「三腳驢
子弄蹄行。」」

【「三腳驢子弄蹄行，那知腳下草深深。翻身遍界無尋
處，幾個男兒著眼睛？」】

「天童曇花應庵禪師示眾曰：「盡力道不得底句，不
在天台，定在南嶽。」」

【「寒山騎虎出松門，思大將佛一口吞。盡力道不得底
句，更於何處覓宗源？」】

「法眼因僧問：「如何是古佛家風？」師云：「甚麼處看不
足？」」

【「花到春深顏自足，月於秋正十分明。應時一點無遮
諱，那個男兒具眼睛？」】

「溈山問仰山：「生住異滅，汝作麼生會？」仰云：「一念起
時不見有生住異滅。」師云：「子何得遣法？」仰云：「和尚
適來問甚麼？」師云：「生住異滅。」仰云：「卻喚作遣法？」」

【「深林老壑一株松，千斧萬斧不可斸。大鉅解來不犯
鋒，溈山父子堪相續。」】

「溈山問仰山：「妙淨明心，汝作麼生會？」仰云：「山河大
地，日月星辰。」師云：「汝秪得其事。」仰云：「和尚適來問
甚麼？」師云：「妙淨明心。」仰云：「喚作事，得麼？」師云：「如是，
如是！」」

【「桐枯秋老月孤明，背不得兮不可觸。一片寒光遍界
騰，胡僧碧眼豈能矚？」】

「洞山於扇上書「佛」字，雲巖見卻書「不」字，師改「非」字，
雪峰見，乃一時除卻。」

【「萬年松徑滿墻薇，偶逐狂風上下飛。禿帚掃來無剩
跡，行人應是透玄機。」】

「洞山因龍牙問：「如何是祖師西來意？」師曰：「待洞水
逆流即向汝道。」」


【「逝水由來秪就下，逆流洞水待何時？西來祖意分明
舉，路上行人休更疑。」】

「洞山不安，僧問：「和尚病，還有不病者麼？」師曰：「有。」曰：
「不病者還看和尚不？」師曰：「老僧看他有分。」曰：「和尚
看他時如何？」師曰：「老僧看他時則不見有病。」」

【「古鑑瑩然絕點塵，清光自照體虛凝。轉功就位棲深
隱，古殿苔封知幾層？」】

「龍牙因僧問：「十二時中如何用力？」師云：「如無手人
行拳。」」

【「無手如何行得拳？若言用力急須看。趙州二六能移
轉，一吸從教枯海乾。」】

「疏山手握木蛇，有僧問：「手中是甚麼？」師提起曰：「曹
家女。」」

【「曹家女兒最惡毒，玉骨冰姿不可觸。多少破家蕩產
人，拳空手赤怨何足？」】

「性空庵主警眾曰：「學道猶如守禁城，晝防六賊夜
惺惺。中軍主將能行令，不動干戈致太平。」」

【「大道欲明明不得，明不得的恰惺惺。縱然惺亦途中
事，寧許時人著眼睛。」】

「僧問雲門：「如何是端坐念實相？」門云：「河裏失錢河
裏摝。」」

【「河裏失錢河裏摝，寒光一片凝幽谷。一朝風捲竟如
何，六六原來三十六。」】

「雲門云：「不用指東話西，什麼人會佛法？」自代云：「三
家村裏老翁婆。」」

【「三家村裏老翁婆，織錦臨機不解梭。吊桶把來枯井
上，夜深偏照影婆娑。」】

「雲門舉古云：「一言悟道，觸緣見性，拈起作麼生商
量？」自代云：「雲居鼓上藍鐘。」」

【「雲居鼓上藍鍾，熨斗煎茶銚不同。觸處洞然無一事，

令人長憶古圓通。」】

「襄州萬銅山廣德延禪師因僧問：「如何是透法身
句？」師曰：「無力登山水，茅戶絕知音。」」

【「野老常年不出戶，有時騎馬走長安。法身不知透不
透，分付行人仔細看。」】

「溈山祐禪師一日侍立，百丈問：「誰？」師曰：「靈祐。」丈曰：
「汝撥爐中，有火否？」師撥曰：「無火。」丈躬深起撥得少
火，舉以示之，曰：「此不是火？」師發悟，禮謝，陳其所解，
丈曰：「此乃暫時岐路耳！」次日同百丈入山作務，丈
曰：「將得火來麼？」師曰：「將得來。」曰：「在甚處？」師乃拈一
枝柴吹兩吹，度與丈，丈曰：「如蟲禦木。」」

【「爐中微撥見些兒，便解將薪顛倒吹。妙用百千從此
肇，溈峰贏得縛茆茨。」】

「溈山問仰山：「從何處歸？」曰：「田中歸。」師曰：「禾好刈也
未？」曰：「好刈。」師曰：「作青見？作黃見？作不青不黃見？」曰：
「和尚背後是甚麼？」師曰：「子還見麼？」仰拈起禾穗曰：
「和尚何曾問這個？」師曰：「此是鵝王擇乳。」」

【「溈山禾穗似穿珠，色作青黃見得無？一粒粟中含世
界，鵝王擇得賽江湖。」】

「溈山因僧問：「如何是百丈真？」師下禪床叉手立。曰：
「如何是和尚真？」卻坐。」

【「百丈影，溈山真，下床坐立氣如春。行人未會玄中旨，
莫事空花水月身。」】

「溈山坐次，仰山問：「和尚百年後，有人問先師法道，
如何抵對？」師曰：「一粥一飯。」曰：「前面有人不肯又作
麼生？」師曰：「作家師僧。」仰便禮拜，師曰：「逢人不得錯
舉。」」

【「溈山法道出常流，渴飲饑餐即便休。路上逢人莫錯
舉，恐教無事罣心頭。」】

「黃蘗一日辭南泉，泉門送，提起師笠曰：「長老身材

沒量大，笠子太小生。」師曰：「雖然如此，大千世界總
在裏許。」泉曰：「王老師聻？」師戴笠便行。」

【「雙放雙收作者機，幾能於此透玄微？可中若不是王
老，誰共相將攜手歸？」】

「長沙因僧問：「如何是諸佛師？」師曰：「汝從無量劫來
承甚麼人恩力？」」

【「千紅萬綠幾更時，無量劫來秪這枝。離相離名人不
稟，塵沙諸佛盡承伊。」】

「陸亙大夫問南泉：「弟子從六合來，彼中還有身麼？」
泉曰：「分明記取，舉似作家。」亙曰：「和尚不可思議到
處世界成就！」曰：「適來總是大夫身上事。」」

【「佳人見物隔羅縠，指問仙郎是何物？仙子手攜出戶
看，雲裳便把清風拂。」】

「僧問雲門：「如何是諸佛出身處？」門云：「東山水上行。」」

【「東山水上行海底，泥牛兢頭爭巡邏。夜叉攔不住，轟
轟踢踏到天明。」】

「僧問龍池：「如何是諸佛出身處？」師云：「西河火裏坐。」」

【「西河火裏坐，鐵眼銅睛看不破。看不破，笑倒嵩山破
灶墮。」】

「天童密老和尚因大眾請上堂，隨至法堂，以手揖
云：「巳為大眾上堂了也！」轉身便出法堂。」

【「八十婆婆不識羞，湧身畫閣賣風流。深深拜揖無人
采，只得懡㦬歸去休。」】

「天童密雲師翁因僧問：「如何是三寶？」翁云：「一頓胡
餅兩頓粥。」」

【「一頓胡餅兩頓粥，個般受用許誰知？老僧日日奉持
此，幾個男兒飽不饑？」】

「又因僧問：「如何是不動尊？」翁云：「此去徑山五百里。」」

【「此去徑山五百里，直下令人自薦取。夢中推倒須彌
盧，步步何曾離這裏？」】


「又因僧問：「如何是清淨法身？」翁云：「你會種田麼？」僧
云：「不會。」翁云：「老僧這裏用你不著。」」

【「問法身兮叫種田，分明一點不相瞞。可憐不會成無
用，直使渾身沒處安。」。】



　(信善任明高助刊
　二隱禪師語錄卷第九祈求壽齡綿延福
　祉昌隆
　康熙戊午夏荊南水月林識)









二隱謐禪師語錄卷第九


