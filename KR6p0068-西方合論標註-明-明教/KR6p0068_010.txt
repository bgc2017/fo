











西方合論卷之十


第十釋異門

夫西方大旨經中自明淨土要門諸論具釋如天親
智者海東越溪等皆抉發幽微舉揚宗趣近則雲棲
和尚所著小本疏鈔條分䫫析精宏淵博真照夜途
之長炬截苦海之輕舟諸師所發巳無餘蘊但諸經
中隨時立教逗根說義時有差別致生學者疑畏今
略為拈出博採諸論附以管見會歸一處以便參攷。

  
  * 一剎土遠近釋
  * 二身城大小釋

  * 三壽量多少釋
  * 四花輪大小釋
  * 五日月有無釋
  * 六二乘有無釋
  * 七婦女有無釋
  * 八發心大小釋
  * 九疑城胎生釋
  * 十五逆往生釋

一剎土遠近者

問大小本經皆云西方去此十萬億
剎觀經獨云阿彌陀佛去此不遠二說誰正釋以遠
近無定故故言亦遠亦近何故凡言某方者某方至
某方至某方幾城幾剎者是從色身建立身相虗故
是故所計方向道里亦皆不實不得言誰近誰遠如
滇人言燕地遠是從滇計故燕實無遠齊人言燕地
近是從齊計故燕實無近又如十步之地蟻子即遠
大象即近不應言遠是實何故是地不當從蟻計故
亦不應言近是實何故是地不當從象計故又則計
十步者亦非是寔何故是地既不從蟻不從象亦不
當從人計故智度論曰隨世俗所傳故說有方方實
不可得問曰何以言無方是方亦有亦常如經中說
日出處是東方日沒處是西方日行處是南方日不
行處是北方日有三分合若前(東方)合若今(南方)合若後(西方)合隨
方日分初合是東方南方西方亦如是日不行處是
無分答曰不然須彌山在四域之中日繞須彌照四
天下鬱怛羅越(即北俱蘆洲)日中是弗婆提(即東勝神洲)日出於弗婆提人是
東方弗婆提日中是閣浮提日出於閻浮提人是東
方是實無初何以故一切方皆東方皆南方皆西方
皆北方汝言日出處是東方日行處是南方日沒處

是西方日不行處是北方是事不然問曰我說一國
中方相汝以四國為難以是故東方非無初答曰若
一國中日與東方合是為有邊有邊故無常無常故
是不徧以是故但有方名而無實是則方所尚不可
得豈有程途然亦不廢方所及程途故何故以不當
從閻浮提計亦可即閻浮提計故如日雖非東西出
沒亦可言東出西沒故。

二身城大小者

問聲王經曰阿彌陀佛與聲聞俱其
國號曰清泰聖王所住其城縱廣十千由旬觀經曰
佛身高六十萬億那由他恒河沙由旬眉間白毫右
旋宛轉如五須彌山佛眼如四大海水今計一海八
萬四千由旬四海合三十三萬六千由旬身過其眼
五百六十萬由旬計所住城尚少于眼三十二萬六
千由旬何況其身不應身城懸絕如是釋海東䟽中
亦有此問疏曰彼佛有眾多城隨眾大小城亦大小
大城之中示以大身小城之中現以小身聲王經言
十千由旬者是與聲聞俱住之城當知佛身相當而
住觀經所說身高大者當知其城亦隨廣大興諸大
眾俱住處故先德云法華中淨光莊嚴土唯演頓故
淨名中眾香佛土純菩薩故所以彼佛但現高大之
身若安養土頓漸俱談聲聞菩薩共為僧故故使佛
示生身法身二種之相三十二相通于生法大小共
見若八萬相局在法身大乘賢聖方得見也是故應
以藏塵尊特之相得四益者佛為稱機現藏塵尊特

身應以八萬尊特之相得四益者佛為稱機現八萬
尊特身應以三十二尊特之相得四益者佛為稱機
現三十二尊特身如毗盧遮那聲聞視聽隔于對顏
不妨菩薩更見大身何故佛身隨所被機大小如日
光隨隙分大分小而是日光無大小故。

三壽量多少者

經云彼佛壽命無量無邊阿僧祗劫
又云彼佛至般泥洹時觀世音菩薩乃當作佛既當
入滅即是有量(此二句即經文以設難)釋先德云藏通補處(藏通教所說補處菩薩)彰佛有量別圓
補處顯佛無量(此明上顯佛無量義)以十方三世一切如來更無彼此迭
相見故同一法身一智慧故菩薩機忘(一分無明盡)如來應息(應化之跡息)名
補佛處實異藏通前佛定滅後佛定生故金光明四
佛降室疏乃釋云若見四佛同尊特身一身一智慧
即是常身弟子眾一故若見四佛佛身不同即是應
化弟子眾多(其眾甚多)故(此數句結顯說仝說異說一說多之皆非)故知全法界身非生非滅豈得豎分
當現(當來現在)橫論彼此既非生滅無量義成且淨佛剎中塵
剎水樹皆是佛身故經中云是諸眾鳥皆是阿彌陀
佛變化所作智度論曰眾生甚多若佛處處現身眾
生不信謂為幻化心不敬重有眾生從人聞法心不

開悟若從畜生聞法則便信受如本生經說菩薩受
畜生身為人說法人以說法希有故無不信受有人
謂畜生是有情之物以樹木無心而有音聲則皆信
受以是故水樹禽鳥皆是佛身變現故若佛壽量有
盡者道場國土及諸水鳥音聲亦應有盡若有盡者
不應有補若無盡者不應言滅(若國土水鳥等皆盡又安有補處哉此四句應篇首所引經文)如虗空分齊非有分
齊非無分齊以不思議智照之可得。

四花輪大小者

小本曰池中蓮華大如車輪觀經云
一一池中有六十億七寶蓮華團圓(周圍也)正等十二由旬
大本云池中蓮華或一由旬乃至百由旬千由旬夫
人世車輪大不逾丈縱復輪王千輻金輪縱廣不過
一由旬何得大小相懸乃爾釋花輪大小亦如身城
以眾生機有大小故身城水樹現有大小蓮華亦然
如初地化百佛剎(初地菩薩所化有百佛剎之人)見佛百葉花二地化千佛剎即見
千葉三地萬葉四地億葉五地千億六地百千億七
地百千億那由他八地百千萬三千大千世界微塵
數九地百千萬億阿僧祇國土微塵數十地十不可
說百千億那由他佛微塵數以自受用身有大小故
見花亦爾非是花有大小故甞聞僧言海邊有阿育
王舍利墖眾生見者光明各異有見無光者有見光
如細豆許者有見如棗炬者有見如指頂大者有見
大如斗者如斗者千不一見眾生同一肉眼所見尚
異何況菩薩聲聞乃至人天等功用懸絕所感花輪
焉得不殊如此土中剎利貴種飛樓傑閣遍滿城邑

寒微煢子敝茅土窟乃至不得不應難言大小懸殊
何故是自福德所招故寶池花相應亦如是。

五日月有無者

諸本或言日月處空或言處空而不
運轉或不言有無或直言無有又經曰彼佛光明普
照佛剎無量無數不可思議映蔽日月諸聲聞眾皆
有身光能照一尋菩薩光照極百千尋二菩薩(觀音勢至)光明
常照三千大千世界如是雖有日月如爝火之處太
陽豈有光照若日月不能照者應無晝夜何故經言
晝夜六時及與清旦食時等事明知亦是權說借此
晝夜喻彼時分非為實事且晝夜往來者是眾生心
明暗傾奪感有此相故淨佛國土不應有此如忉利
而上尚不假明日月何況極樂縱令有者亦是彼化
國眾生色空見未盡現有如是日月相故而實佛土
無有日月如大論曰釋迦文佛更有淨國土如阿彌
陀佛阿彌陀佛亦有不嚴淨國如釋迦文佛此隨機
感說亦不妨說有故。

六二乘有無者

問天親菩薩無量壽偈曰大乘善根
界等無譏嫌名乃至不聞二乘名何況有實(請西方乃大乘善根之境界並無二乘可譏刺之名)是諸經
中皆言國土聲聞不可稱量何故釋先德云二乘生
者皆是臨終回小向大以習小功深聞佛所說及風
柯水響皆演小故暫證小果漸次增進至菩薩位非
是住小是故說無二乘者有二義一是決定二乘不
生是寔無故二是不住二乘是畢竟無故譬如二人
同官郎署一人官止于此一人將遷止郎署者可以

稱郎以無後官故將遷官者不定是郎以郎畢竟改
故以是故淨土不得言有二乘以畢竟至菩薩位故。

七婦女有無者

聱王經中阿彌陀佛亦有父母何得
言無女人釋此亦化作如化鸚鵡海東疏曰聲王經
說安樂世界阿彌陀佛有父母者是變化女非寔報
女又復雖有父母而非胎生實是化生假為父母如
彼經言若四眾能正受(正念受持)佛之名號以此功德臨命終
時阿彌陀佛即興大眾住此人所令其得見見巳慶
悅倍增功德以是因緣所生之處永離胞胎穢欲之
形純處鮮妙寶蓮花中自然化生具大神通光明赫
奕當知父母假寄之耳或說聲王經中說有父母是
顯彼佛所住穢土是義不然何故彼經既說寶蓮化
生又言二菩薩侍立左右此等悉是淨土相不異觀
經所說故當知彼經所說提婆達多及魔王等悉于
淨土變化所作不由此等為非淨土如化畜生非穢
土故。

八發心大小者

魏譯三輩之中皆有發菩提心觀經
下品直言十念諸經互異今欲和會者諸經皆是發
大菩提心以為因故何故若是最初無大因者其人
雖復經耳亦生疑難何得頓聞頓信是故當知下品
十念者亦是宿植大因後生退墮故其臨終遇善知
識如旱苗得雨萌茅頓發故若無因者知識尚不得
遇何況信受如聰慧貴遊之士多有愈聞愈不信者
即知一聞頓念非是小緣不應以一生作惡便謂此

人無大因故經云世間人民得聞阿彌陀名號若慈
心喜悅毛𩬊聳然淚即出者皆是累世甞行佛道或
他方佛所甞為菩薩是故不論顓愚黠慧凡至心念
佛者皆是多劫深植善根發大菩提心故何故所謂
善根者不專言智慧若復無根如種焦糓豈有芽出
如世間奕棋小事有無知賤流頓學頓精者有智士
習之終身居末品者即知是因小技無因尚不得入
何況大法是故若有信是希有難信之法者是人即
是大心菩薩故。

九疑城胎生者

元魏譯曰若有眾生墮于疑悔積集
善根希求佛智普遍智不思議智無等智威德智廣
大智於自善根不能生信由聞佛名起信心故以此
因緣於五百歲處花胎中猶如苑觀宮殿之想不見
佛不聞法是名胎生魏譯曰不了佛智然猶信罪福
修習善本願生其國是故胎生宋譯曰眾生所種善
根不能離相不求佛慧妄生分別深著世樂人間福
報是故胎生王氏本曰若有眾生修諸功德願生彼
剎後復疑悔不信有彼佛剎不信作善得福其人雖
爾續有念心暫信暫不信臨命終時佛乃化現其身
令彼目見以心悔故其過差少亦生彼剎是謂胎生
今按前二譯但不信自性不了佛智名胎生故宋譯
則直言修善求生人天者為胎生極樂國中無胎生
故若王氏則又以不信佛剎不信罪福暫信暫不信
為胎生異前譯中聞名起信及修習善本二種往生

大約淨土中略言九品廣言千萬品亦不能盡如今
生人中者種種福報種種罪業各各不同是故諸譯
雖互異皆為實語就中元魏譯旨趣尤奧以不信自
善根故依他起信即是疑城信自善果者即頓了自
心不從他得以入悟方能脫疑是故未悟而修終隔
疑胎胎以裹蔽為義未悟之人諸障未徹合得是報
此等當在中下下上品攝何故下品後二種(指下中下下二種)經歷六
劫十二劫方得花開此但五百歲故若如王本則信
佛猛利未若最後二種又所生在其剎邊地(即縣城)不應五
百歲得見佛故。

十五逆往生者

大經曰唯除造五無間惡業誹謗正
法及諸聖人觀經則五逆十惡臨終十念皆得往生
當知大經揀五逆者以誹謗故何故入淨土以信為
導師誹謗是信之賊如水無所不容但不容火以火
自不能容故如風無所不入但不入石以石自不堪
入故誹謗之人燒正法如猛焰障佛智如銕壁是故
法海慧風無因得受觀經揀誹謗不揀五逆者義同
文異以五逆雖至惡尚無決定不信之見不應揀故
然有大心之人始或不信後因啟發猛省前失如韓
昌黎始斥佛骨後皈依大顛張無盡初詆佛書欲著
無佛論後觀淨名經大有省發卒為宗門龍象尤是
法中希有之事是故儒林英特或有謬聽先入誤謗
佛法但速圖改悔即是盛事不應以謗為障難故。
西方合論卷之十(終)

No. 1165-E
 西方合論標註䟦

往予携郢中張明教(五教)參訪袁中郎先生一日出
西方合論相視予驚歎其禪土合源超絕樂邦諸典
從中有未甚了解者隨請質先生命明教標註其首
及持歸南中每欲梓以度世而未就也歲己未海虞
文學瞿元初(純仁)終後遺法財見施予即就其靈前
許刻經十卷薦為往生適從吳門瑞光臥病為憶前
願因檢付袁無涯(叔度)重為詮次讐校而屬吾徒性
成董其役一以報袁先生法施之恩一以了瞿文學
財施之願至於撰述之精詳議論之卓越是在明眼
者自得之耳予復何贅。

旹
大明泰昌改元歲在庚申暢月長至日喝石老人如
奇力疾謹識