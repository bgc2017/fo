










西方合論卷之五


第五理諦門

夫即性即相非有非空理事之門不礙遮表之詮互
用言無者如水月鏡花不同龜毛兔角言有者似風
起雲行不同金堅石礙是故若滯名著相即有漏凡
夫若撥果排因即空見外道夢中佛國咸願往生泡
影聖賢誓同瞻仰說真說相似完膚之加瘡道有道
無類紅鑪之點雪爰約真諦分別四門。

  
  * 一即相即心門
  * 二即心即相門
  * 三非心非相門
  * 四離即離非門

一即相即心門者

淨土境觀要門曰經云心包太虗
量周沙界又云心如工畵師造種種五陰一切世間
中莫不從心造是故極樂國土寶樹寶地寶池彌陀
海眾正報之身三十二相等皆是我心本具皆是我
心造作不從他得不向外來能了此者方可論于即
心觀佛故觀經云諸佛如來是法界身入一切眾生
心想中至八十隨形好句天台大師作二義釋一約
感應道交釋二約解行相應釋若無初釋則觀非觀
佛若無次釋則心外有佛至釋是心作佛是心是佛
從修觀邊說名為心作從本具邊說名為心是義徧
初後例合云是心作日是心是日乃至是心作勢至
是心是勢至以至九品之中隨境作觀莫不咸然又
曰觀心觀佛皆屬妄境意在了妄即真(了知其妄即此是真)不須破妄然

後顯真故荊溪云唯心之言豈惟真心須知煩惱心
徧子尚不知煩惱心徧安能了知生死色徧色何以
徧色即心故若爾不須攝佛歸心方名約心觀佛如
此明之非但深得佛意亦乃逈出常情宗鏡錄曰自
心徧一切處所以若見他佛即是自佛不壞自他之
境惟是一心眾生如像上之模若除模既見自佛亦
見他佛何者雖見他佛即是自佛以自鑄出故亦不
壞他佛以於彼本質上雖變起他佛之形即是自相
分故又曰自心感現佛身來迎佛身常寂無有去來
眾生識心託本佛功德勝力有來有去如面鏡像似
夢施為鏡中之形非內非外夢裡之質非有非無但
是自心非關佛化故知淨業純熟目睹佛身惡果將
成心現地獄如福德之者執礫成金業貧之人變金
成礫礫非金而金現金非礫而礫生金生但是心生
礫現唯從心現轉變是我金礫何從正法念處經云
點慧善巧畵師取種種彩色取白作白取赤作赤取
黃作黃若取鴿色則為鴿色取黑作黑心業畵師亦
復如是緣白取白(緣想白業則能取白)於天人中則成白色何義名白欲
等漏垢所不染汙故名白色又復如是心業畵師取
赤彩色于天人中能作赤色何義名赤所謂愛聲味
觸香色又復如是心業畵師取黃彩色於畜生道能
作黃色何義名黃彼此遞互飲血噉肉貪欲嗔癡更
相殺害故名黃色又復如是心業畵師取鴿彩色攀
緣觀察於餓鬼道作垢鴿色何義名鴿彼身猶如火

燒林樹饑渴所惱種種苦逼又復如是心業畫師取
黑彩色於地獄中畫作黑色何義名黑以黑業故生
地獄中有黑鐵壁被然被縛得黑色身如是乃至心
業畫師善治禪彩攀緣明淨如彼畫師善治彩色畫
作好色皆是自心非他所作是故當知心業畫師以
純淨色畫作淨土亦復如是又如般舟三昧中說菩
薩得是三昧便于是間坐見阿彌陀佛譬如有人聞
毗耶離國有婬女人名菴羅婆利舍衛國有婬女人
名須曼那王舍城婬女人名憂鉢羅槃那有三人各
各聞人讚三女人端正無比晝夜專念心著不捨便
于夢中夢與從事覺巳心念彼女不來我亦不往而
婬事得辦因是而悟一切諸法皆如是耶往告䟦陀
惒菩薩菩薩答言諸法實爾皆從念生如是種種為
三人說三人即得不退轉地菩薩於是間國土聞阿
彌陀佛數數念用是念故見阿彌陀佛譬如人遠出
到他郡國念本鄉里家室親屬財產其人於夢中歸
到故鄉里見家室親屬喜共言語於夢中見巳覺為
知識說之我歸到故鄉里見我家室親屬菩薩如是
其所向方聞佛名常念所向方欲見佛菩薩一切見
佛譬如比丘觀死人骨著前有觀青時有觀白時有
觀赤時有觀黑時其骨無有持來者亦無有是骨亦
無所從來是意所作菩薩如是欲見何方佛即見何
以故持佛威神力持佛三昧力持本(指自心)功德力用是三
事故得見佛譬如年少之人端正姝好以持淨器盛

好麻油及盛淨水或新磨鏡或無瑕水精於是自照
悉自見影何以故以明淨故自見其影其影亦不從
中出亦不從外入菩薩以善清淨心隨意悉見諸佛
見巳歡喜作是念言佛從何所來我身亦不去即時
便知佛無所從來我亦無所去復作是念三界所有
皆心所作何以故隨心所念悉皆得見以心見佛以
心作佛心即是佛心即我身心不自知亦不自見若
取心相悉皆無智心亦虗誑皆從無明出因是心相
即入諸法實相是故當知心外見佛即成魔境何以
故以心外無一法可得故。

二即心即相門者

謂諸法畢竟空故則有諸法若諸
法有決定性者則一切不立般若經曰若諸法不空
即無道無果法句經曰菩薩于畢竟空中熾然建立
華嚴經曰菩薩摩訶薩了達自身及以眾生本來寂
滅而勤修福智無有厭足於諸境界永離貪欲而常
樂瞻奉諸佛色知佛國土皆如虗空而常莊嚴佛剎
以是義故菩薩樂修淨土羣疑論問曰諸佛國土亦
復皆空觀眾生如第五大何得取著有相捨此生彼
答諸佛說法不離二諦經云成就一切法而離諸法
相成就一切法者世諦諸法也離諸法者第一義諦
無相也又云雖知諸佛國及與眾生空常修淨土行
教化諸群生汝伹見說圓成實相之教破徧計所報
畢竟空無之文不信說依他起性因緣之教即是不
信因果之人說于諸法斷滅相者是為邪見外道又

十疑論曰夫不生不滅者於生緣中諸法和合不守
自性求于生體亦不可得此生生時無所從來故名
不生諸法散時不守自性此散滅時去無所至故言
不滅非因緣生滅外別有不生不滅亦非不求生淨
土喚作無生偈云因緣所生法我說即是空亦名為
假名亦名中道義又云諸法不自生亦不從他生不
共不無因是故說無生又云譬如有人造立宮室若
依空地隨意無礙若依虛空終不能成諸佛說法常
依二諦不壞假名而說諸法實相智者熾然求生淨
土達生體不可得即是真無生此謂心淨故佛土淨
愚者為生所縛聞生即作生解聞無生即作無生解
不知生即無生無生即生不達此理橫想是非嗔他
求生淨土幾許誣(言許多誣)哉長蘆曰以生為生者常見之所
失也以無生為無生者斷見之所惑也生而無生無
生而生者第一義諦也永明曰即相之性用不離體
即性之相體不離用若欲讚性即是讚相若欲毀相
祇是毀性天如曰性能現相無生即生相由性現生
即無生是則無聲聲中風枝水响非色色裏寶樹欄
干豈同灰飛煙滅之頑空與撥無因果之魔屬哉。

三非心非相門者

婆沙論明新發意菩薩先念佛色
相相體相業相果相用得下勢力次念佛四十不共
法心得中勢力次念實相佛得上勢力不著色法二
身偈云不貪著色身法身亦不著善知一切法永寂
如虗空寶性論曰依佛義故經云佛告阿難言如來

者非可見法是故眼識不得見故依法義故經云所
言法者非可說事是故非耳識所聞故依僧義故經
云所言僧者名無為是故不可身心供養禮拜讚歎
故摩訶般若經曰菩薩摩訶薩念佛不以色念不以
受想行識念以諸法自性空故不應以三十二相八
十隨形好念不應以戒定慧解脫解脫知見而念不
以十力四無所畏四無礙智十八不共法而念何以
故是諸法自性空故自性空則無所念無所念故是
為念佛智度論曰若菩薩于過去諸佛取相分別回
向是不名回向何以故有相是一邊無相是一邊離
是二邊行中道是諸佛實相是故說諸過去佛墮相
數中若不取相數回向是為不顛倒佛藏經曰見諸
法實相名為見佛何等名為諸法實相所謂諸法畢
竟空無所有以是畢竟空無所有法念佛乃至又念
佛者離諸想諸想不生心無分別無名字無障礙無
欲無得不起覺觀何以故舍利弗隨所念起一切諸
想皆是邪見舍利弗隨無所有無覺無觀無生無滅
通達是者名為念佛如是念中無貪無著無逆無順
無名無想舍利弗無想無語乃名念佛是中乃至無
微細小念何況麤身口意業無身口意業處無取無
攝無諍無訟無念無分別空寂無性滅諸覺觀是名
念佛舍利弗若人成就如是念者欲轉四天下地隨
意能轉亦能降伏百千億魔況弊無明從虗誑緣起
無決定相是法如是無想無戲論無生無滅不可說

不可分別無暗無明魔若魔民所不能測但以世俗
言說有所教化而作是言汝念佛時莫取小想莫生
戲論莫有分別何以故是法皆空無有體性不可念
一相所謂無相是名真實念佛又止觀明念佛三昧
者當云何念為復念我當從心得佛從身得佛佛不
用心得不用身得不用心得佛色不用色得佛心何
以故心者佛無心色者佛無色故不用色心得三菩
提佛色巳盡乃至識巳盡佛所說盡者是癡人不知
智者曉了不用身口得佛不用智慧得佛何故智慧
索不可得自索我了不可得亦無所見一切法本無
所有壞本絕本若如是念者是名實相念佛之門亦
名絕待門。

四離即離非門者

永明曰若執言內力即是自性若
言他力即成他性若云機感相投即是共性若云非
因非緣即無因性皆滯閡執未入圓成當知佛力難
思玄通罕測譬如阿迦叔樹女人摩觸花為之出是
樹無覺觸非無覺觸菩薩摩訶薩不思議念觸亦復
如是又如象齒因雷生花是齒非耳云何有聞若無
聞者花云何生又若雷能生花者諸物應有菩薩摩
訶薩不思議聲塵亦復如是又如勇士疑石為虎箭
至沒鏇箭非尅石石非受矢菩薩摩訶薩不思議精
進亦復如是又如有人遠行獨宿空舍夜中有鬼擔
一死人來著其前復有一鬼隨逐瞋罵云是我物先
鬼言我自持來後鬼言實我擔來二鬼各執一手爭

之前鬼言此中有人可問後鬼即問是誰擔來是人
思惟二鬼力大妄語亦死何若實語即言前鬼擔來
後鬼大嗔捉此人手拔斷著地前鬼取死人一臂附
之即著如是兩臂兩脚頭脅舉身皆易於是二鬼共
食所易人身拭口而去其人思惟眼見我身被鬼食
盡今此我身盡是他肉即于一切時作他身想乃至
五欲亦不貪著是他身故不應供養乃至妻子亦不
生染是他身故不應有染乃至種種訶斥苦辱亦皆
順受是他身故無復憍慢後忽自計若是他者不應
有我若非他者他身現在是中非他非非他非我非
非我我亦不可得他亦不可得從本巳來恒自如是
即時得知一切法是我非我皆為妄計菩薩摩訶薩
不思議觀力見佛自他亦復如是又如貧人商丘開
信富者言入火不燒入水不溺投高不折乃至隨諸
誑語皆得實寶物而是貧人無他術故菩薩摩訶薩
不思議貪欲獲佛寶王亦復如是又如空谷隨聲發
響此響不從空來不從谷來不從聲來若從空來者
空應有響若從谷來者應時時響若從聲來者呼平
地時此響亦傳乃至非和合來非因緣來非自然來
菩薩摩訶薩不思議聲相非來非去亦復如是又如
幻人幻長者所愛馬入小瓶中瓶不加大而馬跳躍
如常長者為設食巳馬繫柱如故菩薩摩訶薩不思
議幻法變現佛剎亦復如是又如訶宅迦藥人或得
之以其一兩變千兩銅悉成真金非千兩銅能變此

藥菩薩摩訶薩不思議大丹點穢成淨亦復如是又
如有人得安繕那藥以塗其目雖行人中人所不見
菩薩摩訶薩不思議藥力於念念生中得無生身亦
復如是又如無能勝香若以塗鼓其聲發時一切敵
軍皆自退散又轉輪王有香名海藏若燒一丸王及
四軍皆騰虗空菩薩摩訶薩不思議正念香伏諸魔
軍超越三界亦復如是是故當知念佛三昧不可思
議如普賢毛孔不可思議如摩耶夫人腹不可思議
如淨名丈室不可思議如具足優婆夷小器不可思
議何以故一切法皆不可思議故若有一毛頭許可
思議者即非法界性海如上言心言境言有相無相
者皆是思議法若入此不思議解脫即知一切分別
念佛皆為戲論。

西方合論卷之五
