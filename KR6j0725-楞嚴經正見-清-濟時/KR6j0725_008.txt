











大佛頂如來密因修證了義諸菩薩萬行首楞嚴經
正見卷第八
住婁東古興福禪寺沙門　濟時　述

【此事本來平等。何有階級。本來無生。何有漸次。譬
如人因事遠遊。偶然失足。跌在糞坑裏。須扶到岸。
故有階級之稱。必二番三番洗沐。故有漸次之號。
今欲淘淨根結中無明煩惱。故立三漸次之法。此
三漸次之法。豈是得巳耶。不過洗濯其濁穢。要無
一點氣息。方有聖胎之分爾。
△二三漸次法。
一
結前倒因。】


「阿難如是眾生一一類中(至)具足如斯虗妄亂想。」

【此結前生後也。所言各具者。如眼受色惑時。則聲
香等相因助成。如耳受聲惑時。則香味色等亦相
因助成。如是十二顛倒。類類皆具。類類皆徧。此業
識種子。豈直八萬四千。便有恒河沙數矣。以恒河
沙煩惱種子。在妙明真淨心中觀之。正如揑目生
花。總無別性。還是自心顛倒爾。
△二標列。】

「汝今修證佛三摩提(至)三者增進違其現業。」

【器喻妙圓明心。毒蜜喻顛倒。湯水等喻戒定慧。本
因。即指上十二顛倒。妙明心中有此顛倒。猶如器
中有此毒蜜。器若不淨。不可貯甘露。心若不淨。不
可以入三摩。今立三漸次者。正是設淨器之法也。
淨器之法。必二番三番方潔。修行之法。必漸次漸
深而得。此三種漸次。乃是洗心垢之法。不可不備
也。
△三別釋三。
一別釋助因。】

「云何助因(至)第一增進。修行漸次。」

【助因者。眾生有業則有身。需食以養之。若養不得
以正。或至殺身。是又食之過矣。是故食須揀善惡。
善者能益於我。惡者反是。
阿難如是世界下。列四
食住。一段食。謂欲界取形段為食。以香味觸三。有
資益故。二觸食。即前境和合第六意識。觸生喜樂
故。三思食即。第七思與欲俱轉。希望偏勝故。四識
食。即第八由前三食。緣助勢力。執持諸根大種。得
長養故。又人間段食。鬼神觸食。禪天思食。四空天

識食。此四種雖三界不同。莫不同於食住。是故指
四食為助因也。
阿難一切眾生下。正揀損益。食甘
故生。是為益。食毒故死。是為損。又五辛者。謂大蒜。
茖葱。慈葱。蘭葱。興蕖。是五辛之物。性惡氣葷。故為
毒也。毒則損於身。故須斷之。
是五種辛下。示辛過
患。葢淫恚乃是三毒之首。萬惡之長。是食辛人。天
仙棄離。且福銷則與鬼住。禪勝終為魔黨。邪力既
衰。還復墮落。是為過也。
阿難修菩提下。結成當戒。
故知辛濁之物。實為助惡之因。惡因若消。正見得
生。自然三昧現前。名第一增進修行之法也。
△二
別釋正性。】

「云何正性(至)第二增進修行漸次。」

【云何下總勸持戒。殺盜婬是性業。噉酒肉是遮業。
此二不戒。欲出三界。無有是處。何者。婬心不除。則
生死不斷。殺心不除。怨對無巳。葢修行人生果且
不食。恐動暴氣。況食眾生肉乎。釵釧尚不使聞。恐
涉譏嫌。況與之從事乎。又毒蛇喻婬。怨賊喻殺。刳
心之法。須如此觀。方見得利害之嚮。
先持聲聞下
明戒次第。比丘犯婬殺盜妄為四棄。尼則倍之。故
有八棄。梵語波羅夷。此云棄罪。謂若犯此。得永棄
佛法邊外。故云棄也。言聲聞四棄八棄者。小乘戒
也。言菩薩清淨律儀者。大乘戒也。又執身不動者
粗也。執心不起者細也。要先持聲聞戒執身不動。
後持菩薩戒執心不起。先制粗相煩惱。後制微細

威儀。如此操心。便非躐等矣。
禁戒成就下。述受戒
益。不婬則無累。不殺則無負。不盜則無宿債。是則
禁戒成就矣。所言不須天眼者。謂肉眼即是天眼
故。葢殺盜婬不行。心地自能無障。六根自能通利。
如說觀見十方世界。即是天眼通也。如說覩佛聞
法。即是天耳通也。如說得大神通。即是他心通也。
如說遊十方界。即是神足通也。如說宿命清淨。即
是宿命通也。如說得無艱險。即是漏盡通也。更若
知得百千生事。即是宿命明。見得一切眾生生善
道惡道。即是天眼明。斷得三界見思惑盡。不受生
死。即是漏盡明。此三明六通。皆由禁戒成就。得六
根清淨。是故現在父母肉身。證得如此田地。名第
二增進修行之法也。
△三別釋現業。】

「云何現業(至)第三增進修行漸次。」

【云何下。明般若德。現業者。即六根所起見聞等現
業是也。然現業所起。必由心造。心若不緣。則六用
不行矣。六用不行。則根無所偶矣。根無所偶。與真
常性一。心若不緣。乃旋元自歸。何則。由一向喪本
受淪。故不能全一。今則捨妄歸真。得反流合性矣。
又所言心無貪婬。於外塵不多流逸者。正是違其
現業也。十方下引喻合顯。明月喻心。琉璃喻根。葢
現業不起。心自清淨。心既清淨。根亦是清淨矣。正
報清淨。依報亦是清淨矣。一國土清淨。乃至十方
國土亦是清淨矣。故曰十方國土。皎然清淨。譬如

琉璃。內懸明月。是謂般若智德也。
身心下明解脫
德。只此智德。觀十方世界。若自若他。總無別法。唯
一妙圓真心。平等無二。以無二平等故。一切如來
即是我心。我心即是如來。然亦不分別我心如來
心。何以故。一切諸法悉不可得。當此之際。正是我
放身命處。故曰身心快然。妙圓平等。獲大安隱。是
謂解脫德也。
一切如來下。明法身德。密圓理也。淨
妙智也。以智不可識。故曰妙。以理無不周。故曰密。
行人證到平等實相田地。一切如來密圓淨妙法
身自然顯現其中。故曰一切如來。密圓淨妙。皆現
其中。是謂法身德也。
是人下結前三德也。觀音云。
生滅既滅。寂滅現前。寂滅忍智也。當忍智現前時。
三慧俱沒。何以故。葢三慧是解。忍智是行。行起解
絕。是以三慧俱沒。今謂智與理冥。不可以智知。不
可以識識。得是無生法忍現前。當法忍現前時。三
德俱隱。何以故。葢三德是解。法忍是行。亦是行起
解絕。是以三德俱隱。從是巳去。伹用忍智歷五十
五位。隨所發行。不離法忍為本。名第三增進修行
之法也。

問。前巳廣明戒相。今說三漸次法。何得復示其戒
耶。曰。前明戒相是論法之次第。戒應在先故。今說
漸次。乃是論位之次第。戒是當人前位故。問。戒何
得成位耶。曰。今示大乘圓頓教。不同小乘故。小乘
唯執事相。不明理體。大乘所戒。必先明理。又大乘

未起行相。即所明之理是解相。要必攝戒成行。方
見是實。故以戒為前位爾。問。發何等行。見大乘之
理。曰。如說助因。乃是外緣。如說正性。乃是內障。如
說現業。乃是根塵所起之相。此是無始虗妄所熏
習氣。即無明塵沙見思等是也。今以三漸次法。蕩
除內外障緣。并根塵所起現業。便見當人本來無
生矣。若見本來無生。即是大乘之理也。以此大乘
無生之理。隨義建立五十二位。加地前四位。與最
初乾慧地。共五十七位。方盡究竟矣。義見下文。
△
三明地位十。
一乾慧地。】

「阿難是善男子欲愛乾枯(至)乾有其慧名乾慧地。」

【祖師云。心如牆壁。可以入道。又古德云。非是塵不
侵。自是我無心。言無心者。非無其心也。祇是無世
間心爾。葢世心消亡。名曰乾。執心虗明。名曰慧。見
得自已本覺。名曰地。又初發慧覺。雖圓鎣十方界。
而無行用之能。是乾有其慧。故云乾慧地。此躡前
第三漸次義也。前曰心無貪淫。今曰欲愛乾枯。前
曰於外六塵。不多流逸。今曰現前殘質不復續生。
以此觀之。較前工夫。便是不同矣。初心學道。不得
此義。何可躐等。講家不諳。徒以名相配合。既辜佛
旨。又與文義大相乖謬。故不取焉。
△二信位。
一
信心。】

「欲習初乾未與如來(至)中道純真名信心住。」

【欲習二句。即指前位而言也。前位祇有斷德。而無

行用。是故未與如來法流水接。亦如學人初做工
夫。得身心前後際斷。此是枯定用不著。無有理水
滋發故。
即以此下。勸進行人。到恁田地。即用此位
解心中中流入。中者。中道也。中道離一切有無對
待法是。流者。直心也。直心任運轉一切法是。所言
圓妙開敷者。圓妙即覺也。開敷即慧也。謂以中道
之直心。要與慧覺相應。須得真正見地。方纔是妙。
故曰重發真妙。真妙真心也。如本得真正見地。決
定信知此心是妙是常住法。故曰妙信常住。若信
此心常住。便無有妄想顛倒為所知障矣。故曰一
切妄想。滅盡無餘。且所知障斷。則妄想不生矣。二
邊不墮。則中道純真矣。故以中道智。信此真心。名
信心住。
△二念心。】

「真信明了一切圓通(至)得無遺忘名念心住。」

【明了者。諦當之意。由前煩惱滅盡惟一真心。見得
諦當明白。更無餘事。總是圓通法界。是故陰處界
三。不能為礙。又捨身受身。即是分段生死。一切習
氣。即是變易生死。今以中道智觀之。惟是真如境
界。是故無數劫事。皆能記憶。不分延促。一念現前。
故名念心住。
△三精進心。】

「妙圓純真真精發化(至)進趣真淨名精進心。」

【葢妙圓之智無襍。故曰純。妙圓之心無妄。故曰真。
真即明也。純即精也。以精純之心發化。無始習氣
莫不化而為純矣。以真明之心進趣。精明作用莫

不進而為明矣。由明慧精進。成斯淨行。故名精進
心。
△四慧心。】

「心精現前純以智慧名慧心住。」

【由前三位。初斷現障。以根境不偶。妄想滅盡故。次
斷報障。以陰處界三不能為礙故。三斷煩惱障。無
始習氣通一精明故。今則三障既除。純是智慧。故
名慧心住。
△五定心。】

「執持智明周徧寂湛寂妙常凝名定心住。」

【以智續明。明能持定。周徧即智用也。常凝即定體
也。定由明持。故名定心住。
△六不退心。】

「定光發明明性深入唯進無退名不退心。」

【前是智生定。今是定生慧。慧即明也。由明慧深入
以明其理。有進無退。故名不退心。
△七護法心。】

「心進安然保持不失十方如來氣分交接名護法心。」

【前初位中。單見其理。三障不斷。習氣不除。是故未
得與如來法流水接。心地不安。今則心進妙理。三
障巳斷。習氣巳除。更得定慧雙資。是故與如來氣
分交接。心地安然。由此定慧保持不失。故名護法
心。
△八迴向心。】

「覺明保持能以妙力(至)重重相入名迴向心。」

【迴向者。謂迴心而向於佛也。由來一向執心故。於
佛於已。打作兩橛。今以定慧力資。與十方如來氣
分交接。見得此心是佛。佛是此心。心佛冥一。故曰
覺明保持。又所言保持者。乃是寂照不二之謂也。

即寂是照。故曰迴佛慈光。即照是寂。故曰向佛安
住。寂照不二。故得互現互入。喻如雙鏡。妙影重重。
故名迴向心。
△九戒心。】

「心光密迴護佛常凝(至)得無遺失名戒心住。」

【由前初見自心。未得法性。後接如來氣分。則是巳
得法性。猶存佛見。次迴佛慈光。則是佛見消而冥
然獨照矣。故曰向佛安住。今則心光密迴。則照又
不立矣。到此佛見法見俱忘。因性果性迸絕。純覺
獨圓。故曰獲佛常凝。無上妙淨。此乃是無為田地。
極是難得。所謂枯木巖前錯路多。要須仔細。故名
戒心住。
△十願心。】

「住戒自在能遊十方所去隨願名願心住。」

【且既到無為田地。又得戒心。便是不妨矣。不妨則
胡來胡現。漢來漢現。聲色門頭。逆順自在。十方世
界。隨願所生。故名願心住。

問。心無所住。何故十信亦名住耶。曰住者。心念不
移之謂。如參學人未見要見。未悟要悟。既見既悟
巳。要在悟處相應。見處立脚。古德云。得此事如靠
一座泰山相似。豈可落虗耶。此乃是頓教法門。一
悟永悟。一見永見。不同漸教。聞佛說方信。見佛相
方信。自無所得。依他漸次。此即自見自肯。肯處即
信。信處即住。是故十信中約住處為信。後十住中
約信處為住。大槩信住雖分。其義則一。不過增明
理觀云爾。
△三住位。
一發心住。】


「阿難是善男子(至)圓成一心名發心住。」

【方便。即慧也。心精。即妙也。謂上之十心。皆以妙慧
開發。見得心精之妙。非謂真有是十心也。葢一心
是真。十用是妙。由十用顯是真心。故曰圓成。以真
心具是十用。故曰涉入。此一多相容。自在之用。行
人見得此理。即住是中。故名發心住。
△二治地住。】

「心中發明如淨琉璃(至)履以成地名治地住。」

【即前見得此心此理。由是發明妙用。喻如琉璃。內
現精金。精金喻理。琉璃喻心。心中發明此理。即依
此理而治心。故名治地住。
△三修行住。】

「心地涉知俱得明了遊履十方得無留礙名修行住。」

【以理治心。則心地涉知。以智治行。則俱得明了。葢
知有分限。而智用無窮。是以遊履十方而無留礙
者。乃是得一切智之用也。又十方者。十界也。四聖
四界。六凡六界。行人了得此心。在聖不增。在凡不
減。一念平等。不起知相。以此操之。是為修行。故名
修行住。
△四生貴住。】

「行與佛同受佛氣分(至)入如來種名生貴住。」

【古德云。寧為心師。不師於心。葢前來所得。還在故
處無自力分。猶師心者也。今行與佛同。受佛氣分。
有自力分。為心師者也。喻如中陰身。自求父母。行
人得是道種智。以自力冥通佛果。名生貴住。
△五
方便具足住。】

「既遊道胎親奉覺胤(至)名方便具足住。」


【且既受佛氣分。生道胎巳。自當具一切種智而為
佛胤者。一切種智。即權實二智也。自行即實。化他
即權。行人得斯方便。喻如人相不缺之謂也。葢根
本中先具此理。故名方便具足住。
△六正心住。】

「容貌如佛心相亦同名正心住。」

【前說胎相。是喻方便法也。行人所得方便。超過凡
夫地。超過二乘地。生在佛胎。既生佛胎。自然肖像
於佛。故曰容貌如佛。且外貌如佛。豈內心有不如
耶。故曰心相亦同。然外貌如佛。必現慈忍之容。內
心如佛。必具悲願之智。內外一如。故名正心住。
△
七不退住。】

「身心合成日益增長名不退住。」

【初心方便。有自行。有化他。化他外現慈儀。自行內
心充實。此自利利他。感相如是。今則行隨佛轉。化
與俱成。是故內外和融。身心如一。以此操之有進
無退。故名不退住。
△八童真住。】

「十身靈相一時具足名童真住。」

【十身者。謂菩提身。願身。化身。力持身。莊嚴身。威勢
身。意生身。福德身。法身。智身是也。又靈相者。即指
上十種。是法身中之靈相也。又童者。十五歲以下
皆稱童。今取成形之謂。行人修是方便雖未如佛。
而能一念具足十種自在妙應。亦如胎相具足成
形。故名童真住。
△九法王子住。】

「形成出胎親為佛子名王子住。」


【形成出胎者。向來無明包故。氣未足故。故喻未得
出胎。今乃無明巳盡。智身巳滿。喻形成出胎也。親
為佛子者。葢德相具足。分覺圓極。堪為聖種。紹隆
三寶矣。故名法王子住。

從乾慧地至修行住。是因中帶果。如月初生。即見
全體故。以發得相似覺。即信是心是佛。以無始無
明住地未斷故。從生貴住以來。是果中帶因。如初
七八夜月漸得圓故。以發得分證覺。住在佛體。長
養聖胎故。到今第九住。分出陰胎。成法王子住。如
十六夜月無所虧故。圓滿理體。無所障故。又前說
慧性圓明鎣十方界。此即圓融義也。然圓融不礙
行布。由是從體起用。位位證理。位位斷障。至究竟
覺。無明方盡。此行布義也。然行布不礙圓融。由是
攝用歸體。位位是真。位位可階。到妙覺乃徹盡法
源矣。但諸經不同。隨教次第。不必抑配牽合。恐傷
本經旨趣。
△十灌頂住。】

「表以成人如國大王(至)陳列灌頂名灌頂住。」

【表以成人一句是總。如國下釋成。表者。表揚其德
業。表示其本有。法華云。此實我子。我實其父。今文
云。彼剎利王世子長成。陳列灌頂者。是表示其本
有也。又我今多有金銀珍寶倉庫盈溢。其中多少。
所應取與。汝悉知之。今文云。如國大王。以諸國事。
分委太子者。是表揚其德業也。又陳列灌頂者。華
嚴經云。轉輪聖王所生太子。母是正后。身相具足。

坐白象寶妙金之座。張大網縵。奏諸音樂。取四大
海水。置金瓶內。王執此瓶。灌太子頂。是時即名受
王職位。菩薩受職。亦復如是。諸佛智水灌其頂故。
名為受大智職菩薩。是為陳列灌頂也。故名灌頂
住。
△四行位。
一歡喜行。】

「阿難是善男子成佛子巳(至)十方隨順名歡喜行。」

【行者。用也。有行用之義。由前所得其體。未得其用。
故以胎相喻養育也。今養育巳成。發得真如妙用。
故歡喜。由前所得。止是一機一智。未得無量智。故
以童子喻操長也。今操長巳就。具足無量如來妙
德故歡喜。由前所得。聖凡分隔。生佛不齊。未得十
方隨順。故以太子喻未受灌頂職也。今受灌頂職
巳。得十方隨順故歡喜。故名勸喜行。
△二饒益行。】

「善能益利一切眾生名饒益行。」

【且既有無量妙德。即成無量妙用。故以十方隨順
是為饒。一切受化是為益。故名饒益行。
△三無瞋
恨行。】

「自覺覺他得無違拒名無瞋恨行。」

【若有自則有他。若有覺則有不覺。故多違拒。既多
違拒。則有諍執。有瞋恨矣。今則不然。自覺覺也。覺
他亦覺也。覺則一矣。無自無他。無覺與不覺。一道
清淨。故無違拒。既無違拒。則無諍執。亦無瞋恨矣。
故名無瞋恨行。
△四無盡行。】

「種類出生窮未來際三世平等十方通達名無盡行。」


【種類出生者。橫徧也。窮未來際者。竪窮也。以此竪
窮三世橫徧十方。隨其類化。悉能通達者。了知是
空寂故。以空寂之智。現隨類之身。便是無盡矣。故
名無盡行。
△五離癡亂行。】

「一切合同種種法門得無差誤名離癡亂行。」

【菩薩現種種身。必說種種法。法有種種。其理無差。
理既無差。化是無化矣。化既無化。焉有身相可著
耶。理既無差。焉有念相可計耶。以念相身相同是
一空。故曰一切合同。同者。同歸於無念爾。念既無
念。豈有癡亂想乎。故名離癡亂行。
△六善現行。】

「則於同中顯現群異一一異相各各見同名善現行。」

【前是無量為一。故說一切合同。今是一為無量。故
說同中現異。異即異於事。不異於理。故說各各見
同。同即同於理。不同於事。故曰同中顯現群異。葢
現身即是事相故為異。現說即是理相故為同。以
理相無盡。而事相亦無盡。雖則事理無盡。要不離
根本智所現爾。故名善現行。
△七無著行。】

「如是乃至十方虗空(至)不相留礙名無著行。」

【如是者躡前義而言也。前義中說一切合同同中
現異。故云如是。然此乃是一中現異。未是異中現
異。今說十方現塵塵現十方。即是異中現異。故云
乃至。又十方現塵。即是大中現小。塵現十方。即是
小中現大。然小大雖異。而智體自在。故名無著行。

△八尊重行。】


「種種現前咸是第一波羅蜜多名尊重行。」

【巳上若同若異。若小若大。若身若說。若理若事。種
種現前。皆是般若無礙慧所成就也。波羅蜜。翻到
彼岸。謂此無礙慧。乃是第一到彼岸之法。若到此
地位。甚生難得。故名尊重行。
△九善法行。】

「如是圓融能成十方諸佛軌則名善法行。」

【問何以見得圓融耶。曰。譬如帝網珠光。互徧互攝。
此無礙慧。亦是互徧互攝。一位徧攝諸位。諸位亦
各徧攝諸位。故云圓融也。以此圓融法門。一一成
佛如來修行軌則。最為善法。故名善法行。
△十真
實行。】

「一一皆是清淨無漏一真無為性本然故名真實行。」

【此總收上諸位也。諸位無別。惟是真如自性德用。
何以明之。以體即是真如。故曰無漏。以用即是自
性。故曰本然。由前皆是自性作用。故於十方見同。
由前悉是真如顯發。故於微塵見妙。妙即非塵。同
即非界。總一圓融大法界相。步步是真。頭頭是道。
故名真實行。

問。既是一真圓融法界。何復有位相差別耶。曰。譬
如眼翳真如是眼。自性是光。翳去性自明。眼自淨
矣。但翳非頓除。必漸漸除。故說位相差別。明非漸
明。必是頓明。故說圓融無礙。圓融無礙。是對淨眼
人說也。位相差別。是對初方便人說也。問。若爾眼
翳是二耶。曰。愚人妄計故見有二。智者了達故見

無二。是故智者除病不除法。愚者除法不除病。此
又智愚所用異爾。
△五迴向位。】

「阿難是善男子(至)純潔精真遠諸留患。」

【阿難下。通結前位義也。滿足神通一句結十行。行
是神通故。成佛事一句結十住。住成辦事故。純潔
精真一句結十信。信是真心故。遠諸留患一句結
乾慧。現前殘質不復續生故。又乾慧是智。十信是
德。十住是理。十行是行。此理智行德。諸位皆兼。獨
乾慧一地。單智無行等滋發。乾有其慧爾。餘信住
行一一滿足。一一成辦。是無可擬議者。若以正眼
觀之。此行等猶屬有為。非真真如也。何以明之。葢
真心無相。有信則乖。真理無形。有住則非。真行無
為。有為是幻。真智無知。有知是妄。以實際理地。不
受纖塵。豈容許多稱謂哉。故知行等明是有為。非
真真如理矣。葢萬行門中。不捨一法。猶如中流之
檝。未到岸決少不得。則知此行等研真。斷惑窮理
盡性。必少不得矣。是故行滿之後。當發迴向心。迴
前諸位之心。以向涅槃之道。何者。由前信等是順
往。今迴向心是逆來。迴真向俗。迴智向悲。總是精
煉此心到無生地位爾。
△一救護一切眾生離眾
生相迴向。】

「當度眾生滅諸度相(至)離眾生相迴向。」

【原夫菩薩修行。本以度生為事。然若見有生可度。
却成所相。是不可也。故說當度眾生滅除度相。又

若見無生可度。宛成能相。亦不可也。故說迴無為
心。向涅槃路。路即道也。涅即無生。槃即無滅。總言
無生無滅之道爾。以本無有生。故說無滅度。以本
無有滅。故說救護眾生。問。何謂無滅度救護眾生
耶。曰。譬如明鏡是無生。故說無滅度。即現影像亦
是無生。故說救護眾生。菩薩如是度生。如是救護
眾生。不見有眾生相。故說離眾生相。葢前十行中
說事說理。說塵說界。多滯於體邊。不能打成一片。
今迴向中即理即事。即真即俗。即智即悲。即體即
用。潭然一理。打成一片。故說迴向爾。大意只是迴
那一頭。向這邊操履。操履到兼盡。方是迴向之意。
下倣此。
△二不壞迴向。】

「壞其可壞遠離諸離名不壞迴向。」

【可壞者。即是所緣之境也。可離者。即是能緣之心
也。若論能緣之心。種種說理說智。說玄說妙。皆屬
能緣。是為可離。若論所緣之境。種種現塵現剎。現
同現異。皆屬所緣。是為可壞。由是而知。凡造作之
事。皆是可壞。而真常之道。便是不壞矣。由是而論。
凡念慮之心。皆是可離。而真如之性。便是無離矣。
壞無可壞。離無可離。是為真不壞也。故名不壞迴
向。
△三等一切佛迴向。】

「本覺湛然覺齊佛覺名等一切佛迴向。」

【前說不壞之性。即是自已本覺。本覺湛然。無有壞
與不壞。離與不離。總一覺故。覺則向於佛矣。既同

於佛。則無聖無凡。無自無他。等同一切。本來平等。
故名等一切佛迴向。
△四至一切處迴向。】

「精真發明地如佛地名至一切處迴向。」

【精真。智也。佛地。理也。上既等同於佛。則佛智明矣。
佛智既明。所見無非此理。既見此理。則無往而勿
是。故名至一切處迴向。
△五無盡功德藏迴向。】

「世界如來互相涉入得無罣礙名無盡功德藏迴向。」

【由前精真發明。得身土交映。是以有時世界現如
來身。有時如來身現世界中。各不相借。是為涉入。
有時國土身作如來身。有時如來身作國土身。各
不相妨。是為無礙。無礙。智也。涉入。理也。理智為一
妙用無盡。故名無盡功德藏迴向。
△六隨順平等
善根迴向。】

「於同佛地地中各各(至)名隨順平等善根迴向。」

【佛地為因。涅槃為果。佛地即前精真發明。見得此
理。即依此理發揮為行。行能趨果。由是即以萬行
成因。即以萬行成果。果不越乎因。因不違於果。故
名隨順平等善根迴向。
△七隨順等觀一切眾生
迴向。】

「真根既成十方眾生(至)名隨順等觀一切眾生迴向。」

【真根者。躡十位言也。由前見得平等之理。皆是性
德成就。於是等觀十方眾生。不是別物。皆我本性。
我既得此。亦當成就眾生。故名隨順等觀一切眾
生迴向。
△八真如相迴向。】


「即一切法離一切相(至)名真如相迴向。」

【因觀一切眾生。皆我本性。故說即一切法。既皆是
我本性。即非眾生。故說離一切相。雖然。若以平等
性觀之。說即亦不著。說離亦不著。何以故。一切皆
如也。故名真如相迴向。
△九無縛解脫迴向。】

「真得所如十方無礙名無縛解脫迴向。」

【夫有自則有他。有佛則有眾生。被諸法所繫。故見
十方隔礙。今得一切皆如。非佛非眾生。非自非他。
本來解脫。故見十方無礙。無礙則無繫。無繫則無
縛。無縛無繫。便是解脫矣。故名無縛解脫迴向。
△
十法界無量迴向。】

「性德圓成法界量滅名法界無量迴向。」

【前初位於行見悲。悲能救護眾生故。次位於悲見
智。智能壞能離故。第三於智見理。理徧於事故。第
四於理見事。事徧於理故。至第五位。方入法界之
門。初無盡功能。即理法界也。次隨順平等。即事法
界也。三等觀一切。即理事無礙法界也。四二無所
著。即事事無礙法界也。今第十性德圓成。法界量
滅。方無所繫。方出葢纏。方與本法相應。且既是本
法。焉有量可數耶。故名法界無量迴向。
△六加行位。】

「阿難是善男子(至)次成四種妙圓加行。」

【從前第三漸次獲無生忍來。歷四十一心。以見圓
融無礙。今又從十迴向出四加行。將驗操履真實。
但諸乘位次。俱就當教之義。非通塗之論。而楞嚴

乃是一乘了義之教。雖列位次。不過證吾所得之
實。故一位即攝一切位。一切位亦攝於一。是以信
位之初。即曰圓妙開敷。至迴向終。則曰性德圓成。
今四加行位。又曰妙圓加行。迹是而論。始終只一
圓字為眼目。點出本來具足。不同他教。全未知有。
但約位而證也。又所言加行者。亦是就十迴向義。
加四種深察。勘驗真實底意思。故云加行位也。
△
一煖地。】

「即以佛覺用為已心(至)欲然其木名為煖地。」

【初二句明位。若出未出下引喻釋成。此用第三迴
向義。彼云本覺湛然。覺齊佛覺。覺齊因也。佛覺果
也。由因而有果果。即是因也。由心而有覺。覺即是
心也。故曰即以佛覺。用為已心。夫因即是果。猶心
即是覺也。故曰若出。然因未即是果。猶覺未即是
心也。故曰未出。如鑽火相似。煖相先出。方知是火。
然煖未即是火。而火終是煖體。故喻覺為心也。是
為煖地。
△二頂地。】

「又以已心成佛所履(至)下有微礙名為頂地。」

【初二句明位。若依非依下。引喻釋成。此用第四迴
向義。彼云精真發明。地如佛地。精真智也。佛地理
也。智若有行。必以理成。心若有用。必以覺宰。故曰
又以已心成佛所履。夫智必有理。猶心必有覺。故
曰若依。然真理非智。真心非覺。故曰非依。如登高
山相似。身雖入空。足必履實。喻真心無住。而所住

是覺。是為頂地。
△三忍地。】

「心佛二同善得中道如忍事人非懷非出名為忍地。」

【初二句明位。如忍事下。引喻釋成。此用第九迴向
義彼云真得所如。十方無礙。真得所如。理無礙也。
十方無礙。事無礙也。以事無礙不見有佛。以理無
礙不見有心。故曰心佛二同。善得中道。又不見有
佛。故曰非懷。不見有心。故曰非出。如忍事人相似。
外不放入。內不放出。非佛非心。是為忍地。
△四世
第一地。】

「數量銷滅迷覺中道二無所目名世第一地。」

【初三句明位。末一句釋成。此用第十迴向。總收上
三義。彼云性德圓成。法界量滅。葢前有因有果。是
二邊語也。性不得圓。說佛說覺。是中道語也。量不
得滅。今二邊不立。迷覺自無。中道不安。法界量滅。
故曰數量銷滅。迷覺中道。是二無所目矣。又二無
所目者。說覺尚不是。況說迷耶。說即尚不是。況說
非耶。葢前三位指法是中道。指性是迷覺故。今則
法界量滅。迷覺中道。都無所目。當此之際。便是逈
出塵表矣。是為世第一地。
△七十地位。
一歡喜地。】

「阿難是善男子(至)盡佛境界名歡喜地。」

【從乾慧一地。歷信住行向以來。見得此心如是精
微。如是廣大。若以正眼觀之。不啻無風匝匝之波。
總不離心念境界。猶如夢事。又從四加行鑽研。見
得真理。如火得煖相似。又從理發得真覺。如山履

頂相似。直至今來覺又不立。所得都忘。便是二無
所目矣。無所目。非大死田地耶。得此心死一番。方
與初心相應。故曰於大菩提善得通達。又菩提自
覺也。覺通如來覺他也。自覺覺他圓滿。相次到佛
境界地位矣。到得佛境界。如貧儒及第。心大歡喜。
故名歡喜地。

問。上說迷覺中道二無所目矣。今說菩提說覺說
佛。此何以稱耶。曰。譬如人失摩尼寶珠。披尋到盡
處。故無所目。忽焉見得。心生歡喜。故稱菩提。且既
獲是寶。致大富饒。故稱為覺。因富饒故人不敢名。
故稱為佛。若究理而論。此性珠體上。豈有如此之
名目耶。今稱佛稱覺者。不過隨人分辨爾。問。地前
亦有是覺。與今地上之覺如何。曰。地前所稱是因
地覺。地上所稱是果地覺。果地覺如十五六夜月。
從滿處說明。因地覺如初三四夜月。從陰畔說明。
明是一般。不過隨時分有異爾。究竟本月上。不說
明與不明。了知是代謝故。究竟本體上。不說覺與
不覺。了知是假名故。法華云。但以假名字。引導於
眾生。即此意也。
△二離垢地。】

「異性入同同性亦滅名離垢地。」

【望地前諸位善別是為異。在初地惟一覺相是為
同。故曰異性入同。然有同有異俱為垢染。第一義
中皆不可得。故曰同性亦滅。葢初地行檀波羅蜜。
所有心地珍惜。一切遍捨。二地行戒波羅蜜。所有

心相差別。一切不起。猶如摩尼珠。本性精瑩。離諸
垢染。故名離垢地。
△三發光地。】

「淨極明生名發光地。」

【且既無垢染。則是本來清淨矣。由本來清淨。故發
得真光。光為能持。光為能照。照則理無違。持則心
不動。葢三地行忍波羅蜜。所有性地闇障。皆悉除
滅。猶如日輪昇空。無所不照。故名發光地。
△四𦦨
慧地。】

「明極覺滿名𦦨慧地。」

【由前發得真光。光生𦦨明。是故念念生明。念念照
諸理趣。慧𦦨既增。覺光圓滿。葢四地行進波羅蜜。
所有法門。無不觀察。無不趣入。猶如金師鍊冶真
金。轉鍊轉淨。故名𦦨慧地。
△五難勝地。】

「一切同異所不能至名難勝地。」

【真智為同。俗智為異。前地以真照俗。俗是其所治
故易勝。今是以俗融真。真是其所治故難勝。是故
一切同異所不能及也。華嚴發十種平等清淨心。
方能度越。若度越得。豈不是真難勝耶。葢五地行
禪波羅蜜。所有真俗二諦。融為一理。理最難得。猶
如真金。要以硨磲磨瑩明淨。是為難得。故名難勝
地。
△六現前地。】

「無為真如性淨明露名現前地。」

【五地巳前所得。皆是有為。非真無為也。以同異是
對待法故。今從五地來。發得平等心。到真無為田

地。方見自性真如。本來清淨。自性光明。本來洞灼。
不假功用。自然現前。葢六地行般若波羅蜜。以無
分別智現前。所有妙理。緣起即證。猶如月光照身。
令得清涼。故名現前地。
△七遠行地。】

「盡真如際名遠行地。」

【際是無際。今言際者。譬如人在海岸邊立。望陸巳
盡。望海無涯。將欲渡無涯之海。必發遠期之行。以
前地是有相功用。至八地是無相功用。今從現前
地來。見得真如平等。故曰盡真如際。葢七地行方
便波羅蜜。以真如無相。極是難過。須假方便。纔能
相濟。猶如乘船入海。以善巧力不遭水難。方能行
遠。故名遠行地。
△八不動地。】

「一真如心名不動地。」

【前六地見得真如無相。故曰現前。七地行過無相
彼岸。故曰遠行。今是一真如心。無為無起。不變不
遷。是真得無生忍之道也。葢八地行願波羅蜜。以
無分別智。任運而轉。猶如乘船入海。但隨風去。不
煩心智力念。故名不動地。
△九善慧地。】

「發真如用名善慧地。」

【前既得無相真如之體。今得無相真如之用。用稱
善慧者。善得四無礙智之用爾。其四無礙智。華嚴
中廣明。葢九地行力波羅蜜。證得法法皆真。法法
皆如。是故發得真如之用。猶如真金用作寶冠。諸
莊嚴具。無與等者。故名善慧地。
△十法雲地。】


「阿難是諸菩薩從此巳往(至)覆涅槃海名法雲地。」

【阿難下結前起後。通論前後位次。作五位排列。第
一信等是資糧位。第二煖等是加行位。第三初地
是通達位。第四二地至九地是修習位。第五十地
以去至妙覺是究竟位。今是第四當九地修習功
畢。譬如數至九百九十九。餘有一分在。猶未畢功。
今九地便是一分功圓。故曰修習功畢。若論圓滿。
則是第十地以智滿覺滿。真如自相滿。無用心處。
不復施功矣。故曰功德圓滿。巳上總目為修習位
也。
慈陰下明位相。葢慈含悲義。雲含智義。涅槃含
三德義。又陰是陰覆義。雲是潤澤義。又慈有無量
慈。故稱陰。智有無量智。故稱雲。涅槃是無相相。故
稱海。海是能安能受。能攝能持。雲亦是能遍能覆。
能潤能澤。葢十地行智波羅蜜。所有功德。皆悉超
過下地。其為勝中勝。猶如上妙真金。作莊嚴具。而
以摩尼寶鈿廁其間。是為勝也。故名法雲地。
△八
等覺位。】

「如來逆流如是菩薩(至)金剛心中初乾慧地。」

【如來果也。菩薩因也。因果相合。故曰覺際。又逆流
者來也。順行者往也。往來相值。故曰入交。是故證
得等覺。若究其極。以今日所得之果。即是當時所
發乾慧之因矣。若論其理。以今日所證之覺。還是
當時所獲金剛之心矣。故曰是覺始獲金剛心中
初乾慧地。葢當時所獲金剛之心。但見本覺。未發

智願。未與如來法流水接也。今日所證等覺之果。
由歷地位。臻極妙理。是與如來法流水溉也。雖得
流溉。然未入妙莊嚴海。故稱等覺。等覺者。即是等
於覺也。以未是妙覺故。若入妙覺。得見妙莊嚴海。
是究竟矣。
△九妙覺位。】

「如是重重單複十二(至)清淨修證漸次深入。」

【重重。即信住行向至等覺。一一位中。皆具一切位。
故曰重重。單即信非是住。住非是行。乃至向非是
地。地非是覺。然畢竟由信等至於妙覺。故曰單。複
即乾慧中金剛心。位位皆是。故曰複。又所言十二
者。即十信十住十行十向十地。位位皆各具十。故
稱十。二即乾慧是一位。等覺是一位。故為二。以四
加行即迴向心。理不重出。是故合稱十二也。巳上
從乾慧至等覺。如三五夜月。繁星畢露。諸位如星。
等覺如月。進至妙覺。如杲日麗天。繁星俱隱。其慧
𦦨之光。更無有上矣。故名妙覺地。
是種種下。重明
本位之相。十種喻者。如幻如𦦨如水月如空花如
谷響如乾城如夢如影如像如化是也。以此十喻。
喻信等諸法。一一位皆用金剛之心觀察。觀察至
情盡理極。自然到得淨覺地位矣。此是轉妙覺之
法。不可不深究而體悉者。雖然覺既是妙。還有法
比況得乎。思之。奢摩他。云止。毗婆舍那。云觀。
△十
通結前義。】

「阿難如是皆以三增進故(至)若他觀者名為邪觀。」


【增進。即三漸次也。由三漸次。成就地位修行之法。
何以知之。假如行人助因若除。則外障不生。正性
若刳。則內心清淨。現業若違。則根境無偶。如是基
本先立。乃可入道也。所言五十五位者。除乾慧一
地。餘信住行向地是五十。四加行與等覺共為五
十五位。此五十五是路。由路以至妙覺故。又乾慧
即初獲金剛心是。以攝在諸位故不言也。又金剛
心是人。諸位是路。妙覺是城。行人既至妙覺城。所
作皆息。便是到家安樂田地。到得家巳。更復何云。
作是下結意如文。

大槩學道如鑽火相似。初十信。只是信得木中有
火。十住。要心無異緣。十行。須備繩鑽。十向。心心相
向。用力勤行。四加。知煖是火。心凝不分。初地見火
故喜。二地得火為用。三地智火發光。四地添薪益
𦦨。五地知火是幻。更用心參。六地會得虗空是火。
不費心力。七地虗空無盡。用志宜遠。八地見得身
亦是火。更無所求。九地只將已用。用是不盡。十地
虗空是已。已是虗空。空已不分。火何知乎。此便是
大體大用大智境界。若知此意。則上來位不徒施。
位位真如。位位智了。智了見得轉位底道理。見得
真如自在底道理。見得真如自在。此是等覺。更進
一步。便是妙覺。到此妙覺地位。安問虗空乎。安問
自已乎。是火乎。不是火乎。總是一真平等境界。乃
是最初方便學道之法。學者宜盡心焉。
△三文殊

請名二。
□□□。】

「爾時文殊師利法王子(至)我及眾生云何奉持。」

【此經以一乘圓極為宗。了義為趣。妙明真覺為體。
圓明寂智為用。故只文殊一人。始終成褫。始則阿
難遭難。佛勅文殊。將呪往護。洎乎辨覈真見。承命
選圓者。乃是用智之道也。終則阿難悟得成佛法
門。巳臻圓極。復請地位進修。克諧真覺。一期能事。
於此畢矣。於是文殊請定經名。垂範來世者。乃是
圓智之分也。故知始終一貫。輔弼大法。總是文殊
之力也。
△二命題。】

「佛告文殊師利(至)萬行首楞嚴汝當奉持。」

【佛命題有五。初約理。次約事。三約人。四約法。五約
行果。今初約理者。大佛頂。有以體相用釋之。今不
取。不知直指寶覺真心而言也。此寶覺真心。一切
無上。故稱佛頂。梵語悉怛多般怛羅。此翻白傘葢。
此寶覺真心。清淨無染。出過有相之頂。喻如白傘
葢。諸佛得此以印諸乘之理。故名寶印。能攝一切
之法。又名海眼。此約理以立題也。次約事者。阿難
多聞無功。登伽貪淫成性。然阿難是親。登伽是因。
今悟親因非別。即是寶覺真心。故得翻淫性成菩
提。翻多聞為徧知海。此約事以立題也。三約人者。
如來得此成無漏智。故云密因。諸佛證此為究竟。
故云了義。此約人以立題也。四約法者。此寶覺真
心。名妙蓮華。非空非地。非染非淨。是不可思議也。

又名大方廣。方廣者。讚法之辭也。此法非對待。非
思議。非攀攬。非心識境界。故云方廣。又名母陀羅。
母是出生義。陀羅是總持義。能出生一切智。能總
持一切法。又是諸法之王。王是宰持義。法是軌則
義。此約法以立題也。五約行果者。轉輪王太子受
職。父王取四大海水灌太子頂。名受職位。菩薩受
職。亦以寶覺無上之智灌其頂。故稱灌頂章句。又
萬行是行。楞嚴是果。楞嚴大定也。萬行妙理也。以
萬行之理。成楞嚴大定。則是以因趣果。此約行果
以立題也。巳上五題。束而為三。佛覺如來菩薩也。
又各繫一法。佛覺下繫頂法。如來下繫因法。菩薩
下繫果法。三法又束為二。一顯一密是也。二法又
束為一。總一楞嚴大定是也。故題曰。大佛頂如來
密因修證了義諸菩薩萬行首楞嚴經。後方便之
餘。猶屬正宗分。以未結經故。臨文自見。

△五方便之餘文三。一總明妄習。二別釋七趣。三
總結大意。
一總明妄習二。一明二分。二明趣生。
一
明二分二。一伸請。二正釋。
一伸請四。
初經家所
敘。】

「說是語巳即時阿難(至)修心六品微細煩惱。」

【從開示密印下。敘一經所詮之法。從增上妙理下。
敘大眾能聞之益。且一往開演。巳是飽飫矣。適聞
了義名目。更得增明心地豁然。故曰增上妙理。心
慮虗凝。葢小乘由來以斷惑為修。證真為得。然斷

有次第。證有分量。今約三界九地。各有九品思惑。
初預流斷欲界五品名一來向。斷六品名一來果。
以殘思未盡。還來人間也。若斷八品名不還向。斷
九品名不還果。復斷上二界七十一品名羅漢向。
斷最後一品名羅漢果。此權教漸機之法也。若頓
機不在此限。所言六品者。以阿難輩。前在權教二
果位中故爾。今乃獲聞圓義。言下超證。不但斷除
三界修心。即界外俱生。亦莫不了了矣。然以留居
學地。未即除後三品。故言六品爾。
△二阿難自歎。】

「即從座起頂禮佛足(至)身心快然得大饒益。」

【慈音無遮下。總歎一經所說也。佛善用三法。善用
妙奢摩他法。能開眾生見思惑。善用三摩鉢提法。
能開眾生塵沙惑。善用禪那法。能開眾生俱生惑。
故曰善開眾生微細沉惑。此歎能說之主也。至於
身心快然者。是慶當機獲益也。當機獲破見思。故
無業障。獲破塵沙。故無報障。獲破俱生。故無煩惱
障。故曰令我今日身心快然得大饒益。此慶所被
之機。也。
△三正申所疑二。
一疑自性。】

「世尊若此妙明真淨妙心(至)為是眾生妄習生起。」

【前富樓疑清淨本然。云何忽生山河大地。今阿難
疑佛體真實。云何復有人天等道。意謂妙明真性
本來徧圓。迷則徧迷。覺則徧覺。今日如來成道。便
是徧覺。似當無眾生矣。而今有地獄人天等道。為
是自性本具耶。為是眾生習妄耶。此阿難執七類

之妄性。以難真淨界相者。意在攝妄融真。真自無
妄爾。富樓所執七大之妄相。以難圓融之真性者。
意在攝相歸性。性自無生爾。所疑雖同。所趣有異。
異雖有異。不過要如來說明藏性因果始終究竟
本來無生也。
△二疑業性。】

「世尊如寶蓮香比丘尼(至)彼彼發業各各私受。」

【前問自性。此問業性。如寶蓮行婬。琉璃殺戮。善星
妄說。故墮地獄。然此地獄為有定處耶。為無定處
耶。為是自然有乎。為是因緣生乎。若據彼彼發業。
則疑地獄有定處與自然矣。若據各各私受。則疑
地獄無定處從因緣矣。

琉璃即匿王子。弑父自立。及誅釋種。善星比丘。妄
言無佛無法。寶蓮香尼。自謂殺盜有怨有對。故有
報。婬欲非殺非盜。故無報。此三業乃是私因也。
△
四請益令受。】

「惟垂大慈開發童蒙(至)歡喜頂戴謹潔無犯。」

【童蒙無知之貌。無知故造一切業。若聞決定義。自
然無犯矣。此承三決定來。前說因戒生定。因定發
慧。彼人天七趣。不知業從妄生。妄因不覺。是故輪
轉。今若開示之。自然知戒謹潔無犯矣。
△二正釋。

一誡聽。】

「佛告阿難快哉此問(至)汝今諦聽當為汝說。」

【十法界相。從三漸次至入聖位。巳委釋真諦法界
相竟。獨於六凡位俗諦法界相。未暇詳明。今阿難

所問。正恰佛意。故讚之曰快哉此問。於是許宣。足
成圓義。
△二標列二分。】

「阿難一切眾生實本真淨(至)因此分開內分外分。」

【夫性本清淨。即諸法亦是清淨。性本無起。即諸法
亦是無起。無端忽逐好醜。遂生情染。順意即喜。逆
意即瞋。或憐或恨。此是內分。因是又生忻厭。厭其
故而忻其新。攀緣追慕。渴仰諸法。此是外分。然內
分外分。總不出一妄見。以妄習為因。以妄習為果。
故曰因彼妄見。有妄習生。
△三別釋內分。】

「阿難內分即是眾生分內(至)自然從墜此名內分。」

【十二有支中以受緣愛。緣愛即妄也。何以知之。葢
心緣物時。但緣得假法。不能緣實法故。如緣火被
燒。緣刀被割。無如是事矣。故曰緣愛者妄也。然妄
元無體。還是以心緣心。緣心即實也。然則心有其
相乎。曰。心實無相。以心映假色時。此即是情。積情
不休。自然生潤。積潤成流。是心之相也。故名內分。
是故下引事為證。憶是憶念。然念有憎愛。或憐或
怒者。以喜怒哀樂愛惡。此六物一出於情。情動於
中。水流於外。是其明騐矣。
阿難下結成。指心是流。
指情是結。心與情結隨水潤下。此便是從墜之相
也。
△四別釋外分。】

「阿難外分即是眾生分外(至)自然超越此名外分。」

【夫心有所慕。發於渴想。渴想亦是妄也。何以明之。
葢諸法不相到。而心所緣故。如緣空無色緣法無

狀。而所緣是無矣。故曰渴想者妄也。然妄元無相。
即有相是非相。非相是虗。是故積虗成氣。積氣成
風。是想之勝也。故名外分。
是故下引事為證。持戒
心無垢染故身輕。持呪心志專一故雄毅。慕天心
運清升故夢飛。存佛心離葢纏故聖現。事師心欲
超詣故輕命。此五種一出於勝氣。氣凝心實。敬莊
於內。是其明騐矣。
阿難下結成。舉想是風。舉心是
氣。心隨風轉。此便是超越之相也。
△二明趣生。

初略明所趣。】

「阿難一切世間生死相續(至)死逆生順二習相交。」

【前義雖明情想二分。然未說趣生。今約世間生死。
且就平生所習。所習善則隨想。所習惡則隨情。情
想皆隨人之意。故云生從順習。言死從流變者。假
如人生時習善。則是情伏而想勝矣。是故矜苦多
而享樂少。到死時反是。假如人生時習惡。則是想
伏而情勝矣。是故縱樂多而矜苦少。到死時反是。
如或弗信。但看臨命終時生順死逆。二習交代之
際。則知善惡所趣矣。
△二別釋情想四。
一情少
想多。】

「純想即飛必生天上(至)是等親住如來座下。」

【初純想分二。一兼福慧。二不兼福慧。若不兼福慧。
此人伹持禁戒。斷欲界繫。必生天上。若兼福慧。此
人兼福兼慧。及得心開。必生淨土。見十方佛。次情
少想多分四類。一情九想。即為飛仙。二情八想。為

大力鬼王。三情七想。為飛行夜叉。四情六想。為地
行羅剎。此等雖非正修。而有邪定。亦報得通。故得
飛行往來無礙焉。三又於前四類中。情少想多。更
兼善願。護法護戒。護持呪及禪定。如八部等親隨
如來座下。然有秘密。有顯益。或內懷聖乘。而外現
凡夫。亦不定所屬。今姑約情少想多。論次其相云。

△二情想明。】

「情想均等不飛不墜生於人間想明斯聰情幽斯鈍。」

【想輕上飛。情濁下墜。此自然之理也。今則不墜不
飛。生於人間。乃情想均分故耳。然均分之中。又有
乘想根必聰慧。隨情根必暗鈍。在鈍亦有上中下。
在慧亦有上中下。又情想均是總報相。幽明分是
別報相。此又習善習惡。所性不同故也。
△三情多
想少。】

「情多想少流入橫生(至)更生十方阿鼻地獄。」

【情多想少。亦分四類。六情四想流入橫生。七情三
想身為餓鬼。八情二想生有間獄。九情一想生無
間獄。若純情則生十方阿鼻地獄。阿鼻此云無間。
槩而論之。情凝想重為毛群。想凝情輕為羽族。又
水在上。火在下。情重沉下。則近於火際矣。是故鬼
受火氣。常被煎渴。且若論情極。水火交過。乃是盡
處。猶得一二分想。故生有間。純情則生無間矣。若
論業極。至謗法毀戒。及造五逆十惡罪。是生十方
無間獄矣。巳上隨情之重輕。論次其相。若約隨類。

亦各有上中下。方盡情渴之相也。
△四總結元地。】

「循造惡業雖則自招眾同分中兼有元地。」

【前文云彼彼發業。各各私受。今考之界趣皆由情
想。循其業性。出於自招。業性則是殺盜婬妄等為
私。界趣則是水火風空等為同。元地者。如縱情惡
極。則水火報之。如帶想惡輕則風空報之。是為元
地也。且業報差別。界趣則同。隨所造處。則水火得
以乘之。葢同分中有元地故也。
△二別釋七趣七。
一明地獄趣四。
一結前生起。】

「阿難此等皆是彼諸眾生(至)造十習因受六交報。」

【前阿難問人天等道。為復本來自有。為是眾生妄
習生起。又問地獄為有定處。為復自然。佛答意中。
謂此人天等道。亦是自生。亦是習起。又此地獄亦
有定處。亦是自然。何以知之。假如人眼中見有好
色。心即染之。此屬於情。假如人眼中見有婬色。謂
聖人所呵。我當戒之。此屬於想。此二者。皆出於人
之一念。故曰亦是自生。且不特聖人所呵。我當戒
之。聖人所修。我當行之。若不顧聖人所呵當戒。聖
人所修當行。更且放縱矣。追求矣。此二者。皆出於
人之所習。故曰。亦是習生。此是答阿離前問。巳如
上釋。今將答其後問。故提十習六交來說。所言十
習者。即是十種所使煩惱。習是習慣。眾生於十使
煩惱習慣矣。習慣久。彼地獄若出自然也。所言六
交者。即是六根所變之相。交是交互。眾生於六根

門頭。交互造業。造業成。彼地獄若有定處也。葢十
習為因。六交為果。此十習六交又是細釋因果之
義。
△二釋十習因。
一婬習。】

「云何十因阿難一者婬習(至)菩薩見欲如避火坑。」

【云何一句是總徵。阿難下別釋。一者下明習因。心
與境會曰交接。葢能心為火。所境為薪。交接研磨
不休。則火必然矣。亦如手摩觸動。煖自生矣。
二習
下明果相。此根境所發欲火之相。既為今日之習
因。而鐵牀銅柱所感苦具之事。必為異日之果報
矣。
是故下結過常避。葢性本無火。由婬習成火。火
現必燒。自然之理也。故勸當避。
△二貪習。】

「二者貪習交計發於相吸(至)菩薩見貪如避瘴海。」

【二者下明習因。心籌前境曰交計。葢貪心為水。吸
境為寒。交計吸聚不散。則為堅氷。亦如口縮風氣。
而有冷觸矣。
二習下明果相。此根境所結堅氷之
相。既為今日之習因。彼吒吒波羅等所感苦具之
事。必為異日之果報矣。
是故下結過當避。葢性本
無水。由貪積成水。水溢必溺。自然之理也。故勸當
避。又吒吒波波羅羅忍寒聲也。青赤白蓮凍裂色
也。加疱裂二相。即是八寒地獄。
△三慢習。】

「三者慢習交陵發於相恃(至)菩薩見慢如避巨溺。」

【三者下明習因。心境相勝曰交陵。葢心馳為流。境
騰為波。設交陵不息。則必積波水流矣。亦如口舌
綿味。則必有涎流矣。
二習下明果相。此波水者。是

今日之習因。血河等必為異日之果報。
是故下結
過當避如文。又癡水出於西國。亦如此方之貪泉
是也。
△四瞋習。】

「四者瞋習交衝發於相忤(至)菩薩見瞋如避誅戮。」

【四者下明習因。心境相敵曰交衝。葢心為火氣為
金。設交衝不息。則火烈而氣結為凶器矣。亦如人
銜冤乃心藏戈矛。不至殺不巳。
二習下明果相。刀
山鐵橛等事。是今日之習因。宮割斬斫等獄。是異
日之果報。
是故下結過當避如文。又宮割秦時五
刑之二。斬斫剉皆死刑。刺是墨刑。槌擊即笞杖之
類。
△五詐習。】

「五者詐習交誘發於相調(至)菩薩見詐如畏豺狼。」

【五者下明習因。心纏於境。境擾於心曰交誘。葢心
為能引。境為所引。設交誘不住。則將以繩木絞校
矣。亦如水浸於田。則必長草木矣。
二習下明果相。
繩木絞校等事是今日之習因。杻械枷鎻等獄是
異日之果報。
是故下結過當避如文。
△六誑習。】

「六者誑習交欺發於相罔(至)菩薩見誑如踐蛇虺。」

【六者下明習因。心矯於境。境又誑於心曰交欺。葢
心為風。境為塵。設交欺誣罔不止。則必以塵土穢
汗而弗顧矣。亦如空塵隨風眯目而弗見矣。
二習
下明果相。飛心揚塵造奸穢汙等事是今日之習
因。波溺騰擲飛墜漂淪等獄是異日之果報。
是故
下結過當避如文。
△七怨習。】


「七者怨習交嫌發於銜恨(至)菩薩見怨如飲鴆酒。」

【七者下明習因。心境相忤曰交嫌。葢心背於境。境
逆於心。心境背逆。遂至結恨。故有飛石投礫等事。
亦如陰毒於人。故有懷忿畜惡等相。
二習下明果
相。飛石投礫等事是今日之習因。投擲擒捉等相
是異日之果報。
是故下結過當避如文。又囊撲巳
上皆拘繫罪人之具。飛石投礫。如張良搥秦博浪
沙中。囊撲。如始皇囊盛二弟而撲殺之。鴆是鴆鳥。
羽可殺人。
△八見習。】

「八者見習交明(至)虗妄徧執如臨毒壑。」

【八者下明習因。心境互發曰交明。葢心生違境。境
發拒心。心境違拒。故有王使主吏等。亦如行路人
互相能見也。
二習下明果相。王使執證等相是今
日之習因。勘問考訊等事是異日之果報。
是故下
結過當避如文。又薩迦耶云身見有五。一身見執
我我故。二邊見計身斷常故。三見取執劣為勝故。
四戒禁取於非因計因故。五邪見撥無因果故。此
五利使。由心境交明所發也。
△九枉習。】

「九者枉習交加發於誣謗(至)菩薩見枉如遭霹靂。」

【九者下明習因。心乘於境。境乘於心曰交加。交加
者。發於誣謗者也。以無為有。以有為無。非其所直
而妄加之為枉。故有合山合石等事。亦如讒賊人
逼枉良善是巳。
二習下明其果相。合山耕磨等事
是今日之習因。押捺搥按等相是異日之果報。
是

故下結過當避如文。又排擠排也。漉瀝也。以瀝其
血也。衡者橫也。以倒懸其頭。故云衡度也。
△十訟
習。】

「十者訟習交諠發於藏覆(至)如戴高山履於巨海。」

【十者下明習因。心不安於境。境不安於心曰交諠。
交諠者。發於覆藏者也。人有覆失。我不安之。已有
藏過。彼不容之。故訟。猶日中不能藏影也。
二習下
明其果相。鑒見照燭是今日之習因。業鏡對騐是
異日之果報。
是故下結過當避如文。
△三釋六交
報二。
一總標。】

「云何六報阿難(至)所招惡報從六根出。」

【夫業從識造。報必根出者有故矣。若論造業時。則
根為因。識為果。以識從根生故也。若論報時。則識
為因。根為果。以根從識生故也。前云生從順起。死
從逆流。正謂此爾。又所言交者。交是交接。如一根
造業。則餘根交相接之。故云交也。又因與果交。葢
平時造業則與報時有異。以生對交境自相未純
變故爾。然自相雖未純變。亦具得有因義。如果方
花。至死時受報。則與生時有異。以死是自相變故
爾。然自相雖變。亦成得有果義。如花結果。故云自
作業因。自受業果。是得因與果交也。
△二別明。

一見報。】

「云何惡報從六根出(至)星火迸灑煽鼓空界。」

【云何一句總徵。下別明。一者下標示因果。以生時

見業是因。臨終見火是果。葢色心是火。以眼識𢌞
心時。還見是火故。是謂因果一交也。
發明下明自
相所變。一明相是有見。所見是異故畏。二暗相是
無見。所見是無故恐此。恐畏由自相所變也。
如是
下明別相所變。耳聽是水。以火煎之。為湯為洋銅
矣。鼻息是氣以火發之。為烟焰矣。舌嘗是味。以火
摶之。為丸糜矣。身塵是觸。以火然之。為灰炭矣。心
象是火。以火益之。為煽鼓空矣。此諸根塵由別。相
所變。大槩因中所習是根。果中所變是境。此又根
境一交也。
△二聞報。】

「二者聞報招引惡果(至)為電為雹摧碎心魄。」

【二者下標示因果。以生時聞業是因。臨終聞波濤
是果。葢耳識廻心時。還見是水故。是謂因果一交
也。
發明下明自相所變。一開聽。聽種種閙。故神亂。
二閉聽。寂無所聞。故魄沉。此沉亂由自相所變也。

如是下明別相所變。聞聽是水。以水注之。為責為
詰矣。眼見是火。以水乘之。為吼為毒矣。鼻息是氣。
以水遇之。為雨為毒蟲矣。舌嘗是味。以水攪之。為
膿為穢矣。身塵是觸以水激之。為鬼畜為糞尿矣。
心意是火。以水潑之。為電為雹矣。此諸根塵。由別
相所變也。大槩因中所習是根。果中所變是境。此
又根境一交也。
△三齅報。】

「三者齅報招引惡果(至)為飛砂礰擊碎身體。」

【三者下標示因果。以生時齅業是因。臨終見毒氣

是果。葢鼻識迴心時。還見是毒氣故。是謂因果一
交也。
發明下明自相所變。
如是下明別相所變。
如
文準思。又質是質礙。履。通也。魚敗為餒。羮敗為爽。
此之報相。總由氣變所致也。
△四嘗報。】

「四者味報招引惡果(至)為飛熱鐵從空雨下。」

【四者下標示因果。以生時嘗業是因。臨終見鐵網
猛炎是果。葢舌識迴心時。還見猛炎故。是謂因果
一交也。
發明下明自相所變。
如是下明別相所變。

如文準思。
然舌根造罪極廣。一貪味為罪。佃獵漁
捕眾生是其業故。二發語為罪。妄言綺語兩舌惡
口是其業故。由是感鐵網猛炎等獄。所謂出乎爾
者反乎爾者也。下為承為忍。準此類推可知。
△五
觸報。】

「五者觸報招引惡果(至)為墜為飛為煎為炙。」

【五者下標示因果。以生時觸業為因。臨終見山合
為果。葢身識迴心時。還見大山來合故。是謂因果
一交也。
發明下明自相所變。
如是下明別相所變。

如文準思。
大約離合是身觸之境。合則大山來逼。
離則心肝屠裂。為道為觀。為廳為案。皆治獄之處。
即身觸所依也。
△六思報。】

「六者思報招引惡果(至)萬死萬生為偃為仰。」

【六者下標示因果。以生時思業是因。臨終見風壞
國土是果。葢意識迴心時。還見風吹故。是謂因果
一交也。
發明下明自相所變。
如是下明別相所變。


如文準思。
大約生滅是意緣之境。意必隨心風所
轉。故識與風旋落也。方所。即是受罪之處。鑑證。即
是結證。為偃為仰。總不離亂想所致。
△四結答前
問二。
一總結獄相。】

「阿難是名地獄十因六果(至)是人則入一百八地獄。」

【初阿難下總結。梵語阿鼻。此云無間。然有五無間。
一趣無間。二苦無間。三時無間。四命無間五形無
間。若諸眾生於六根中。造滿十習因。則入此五無
間。以身命時處。皆經無量劫。故名大無間獄也。

次六根下作四種分釋。
六根各隨六識自造。不
涉餘根。不滿十因。較前略輕。則入八無間獄。一等
活二黑繩三眾合。四嘷叫。五大嘷叫。六炎熱七極
熱。八阿鼻等獄。二於六根中。止身口意三支。於十
習因中。止殺盜婬三業。較前又輕。則八十八地獄。
以火獄有八。寒獄有十是也。三於三業中。止犯一
殺一盜。較前又輕。則入三十六獄。四於一根中單
犯一業。如眼見招見業。而身不曾動。或口說成事。
而實無心。較前又輕。則入一百八獄。此一百八獄
者。即前八無間獄。每獄有四門。門有四小獄。一獄
該十六小獄。則八獄總有一百二十八獄矣。經家
省文。故言一百八獄。然又有八寒八炎。八寒前文
釋竟。八炎者。一炭坑。二沸屎。三燒林。四劍林。五刀
道。六鐵剌。七鹹河。八銅橛。加八寒則是十六獄也。
大槩罪重而獄數少者。舉其大獄也。罪輕而獄數

多者。舉其小獄也。小則近易脫。大則遠經無量劫。
此又小大多少輕重不同爾。
△二結答所問。】

「由是眾生別作別造(至)妄想發生非本來有。」

【言別作別造者。假如造滿十習因。則入大無間獄。
若不滿十習因。別作一二三。則入後四分獄中。又
眾生殺盜婬罪性是同。而受地獄亦同。故言同分
地。

前阿難問地獄為有定處。為復自然。佛說十習因。
即是答其地獄出於自然。何以知之。假如眼見一
事。不關於身口。畢竟口說而身行之者。是非地獄
出於自然乎。後說六交報。即是答其地獄有定處。
何以知之。假如其人生時造成見業。死時遊歷諸
根。皆以地獄報之。是非地獄有定處乎。一根如是。
六根皆然。彼彼發業。各各私受。究而論之。此地獄
豈本來有耶。皆是眾生迷妄所造爾。猶如作夢夢
本是虗。然正夢時。不得道是無也。何者。此人夢未
醒故。而人造業亦然。不得道是無也。何者。此人未
達性空。正如作夢。故說地獄有定處亦出於自然。
皆是妄想發生。非本來有也。
△二鬼趣三。
一總
標。】

「復次阿難是諸眾生(至)後還罪畢受諸鬼形。」

【舉罪之極惡。無過謗三寶。既自燒善根。亦令無量
眾生斷善根。是故歷劫入阿鼻大無間獄。待業性
燒乾。出為鬼趣。鬼趣亦有十種。即躡前十因。兼餘

雜業而為報也。
△二別顯。】

「若於本因貪物為罪(至)遇人為形名傳送鬼。」

【一貪物成罪。罪畢出為怪鬼。怪者變常也。貪婪不
止。見物輙附。人以為怪常也。二貪色成罪。罪畢出
為魃鬼。魃者旱氣也。婬火未消。尚鼓風以虐世也。
三貪惑成罪。罪畢出為魅鬼。魅者妖媚也。詐心未
息。猶得借畜以媚惑人也。四貪恨成罪。罪畢出為
蠱毒鬼。蠱者壞也。怨習尚在。即為蟲類。亦得壞其
事云。五貪憶成罪。罪畢出為厲鬼。厲者不和之氣
也。瞋心未平。猶乘衰以作厲。是為不和矣。六貪慠
成罪。罪畢出為餓鬼。餓鬼以空腹高心。是其所習。
即為鬼猶恃虗氣以勝之也。七貪罔成罪。罪畢出
為魘鬼。魘者暗昧之物也。誑罔不遂。乃乘幽暗以
魘伏人心也。八貪明成罪。罪畢出為魍魎鬼。魍魎
者影之待也。自見不明。借待他物以塗民耀世爾。
九貪成成罪。罪畢出為役使鬼。役使者人所役也。
前是架虗搆實以枉人。今報役使。為顯明奉符節。
以役遣之矣。十貪黨成罪。罪畢出為傳送鬼。傳送
即報吉報凶之類廼前以結黨刁訟為習。今為鬼
猶得與人送語傳言矣。
△三結示。】

「阿難是人皆以純情墜落(至)則妙圓明本無所有。」

【若就前論。純情則入地獄。七情三想則為鬼道。此
約初墮處言也。今從地獄出。則情習是乾。餘想猶
存故入鬼道。此鬼道之想。非向時情想可比。葢是

業火之餘爾。別處說鬼狀初出如焦炭。是非業火
燒然歟。大槩鬼業。多是宿習妄想所招。若以妙圓
明心觀之。此等正如作夢。非本來有也。
△三畜趣
三。
一總標。】

「復次阿難鬼業既盡(至)身為畜生酬其宿債。」

【從地獄道治其情。從鬼道治其想。情盡想空。則脫
幽暗而出陽明之界矣。然又業無所主。流入餘類。
心無正覺。還復依他。依他。則與元負相值。餘類自
應償其宿債。大槩畜類乃是情想之餘。二道所治
未盡者也。此類眾廣。填債償命。不過舉其大槩云。

△二別顯。】

「物怪之鬼物銷報盡(至)生於世間多為循類。」

【物怪怪鬼也。轉為梟類負塊為兒。猶是貪心。風魃
旱鬼也。報為咎徵。見色便發。卦兆從推。畜魅魅鬼
也。移為狐類。媚心不改。詐習儼然。蟲蠱蠱毒鬼也。
還為毒類。蚖蛇蝮蝎。怨氣猶存。衰厲厲鬼也。却為
蛔類。入人身內。瞋心方歇。受氣餓鬼也。生為食類。
充庖下咽。慢習使然。綿幽魘鬼也。今為服類。好誑
掩身。終為不露。和精魍魎鬼也。變為應類。節宣時
序。習見依然。明靈役使鬼也。報為休徵。祥麟威鳳
矯枉過直。依人傳送鬼也。反為循類。家畜靈禽。阿
黨猶然。巳上所明不過盡常人習見。若觸類而伸。
便是無窮矣。
△三結示。】

「阿難是等皆以業火乾枯(至)皆為浮虗妄想凝結。」


【阿難下結示。由前從鬼獄以來。消其情想。從畜道
以來。酬其宿債。葢眾生所以輪迴者。以其有情想
也。假如今日情想雖乾。則彼不能忘。同在一時。既
相值遇。自當受其驅䇿矣。雖然。若一覺照。此等眾
生。全是虗妄。想相不實。
如汝下酬前所問。只汝問
寶蓮香等。所作婬殺等罪。為是天降之乎。為是人
與之乎。若悟菩提明知自妄所招。於本來心中。元
自無有也。
△四人趣。
一總標。】

「復次阿難從是畜生(至)及佛出世不可停寢。」

【復次下初徵剩。或者承前說。身為畜生。酬其宿債。
便謂畜生可殺可食。甚至槌楚不知其死。役力不
知其艱。人尊畜賤過分難為。不知物命雖微。業有
定限。設若分越所酬。彼亦為人。反徵其剩矣。前文
云以人食羊。羊死為人。此世間不可知之理也。
如
彼下二論有福無福。或者畜業雖盡。所負未畢。報
在人間。崇福修善。反被橫逆。無故無緣。遭其劫殺。
是即不捨人身。酬還彼力。或雖報人間。而無福無
善。所負未盡。還為畜生。償彼餘直。此幽冥最難曉
之事也。
阿難下三論其難盡。前生或役過其力。或
用過其財。或負其命。今為畜為人。一一償足。則於
世間無相負累。報障自應停寢。今則不然。轉展結
恨。轉展相殺。乃至相食相誅。猶如井輪。彼此相償
竟無休息。此等非修定力。及佛出世。不能停寢。此
三途輪迴。最難明之相也。又奢摩他云止。又云妙

定。定能破惑破魔。成正覺道。觀能觀心觀法。成正
修行。若不如此。何時是歇日耶。
△二別顯。】

「汝今應知彼梟倫者(至)生人道中參於達類。」

【貪習以貪物為性。降至梟倫。物是無用矣。由是貪
心遂止。復還人間為頑類。今顓蒙無辨之人。是其
報也。婬習以貪色為性。降至咎徵。色是無用矣。由
是婬火歇滅。復還人間為愚類。今魯鈍無知之人
是其報也。詐習以貪惑為性。降至狐倫。惑是無用
矣。由是詐心消亡。復還人間為庸類。今粗率恡鄙
之人是其報也。怨習以貪恨為性。降至毒倫。恨是
無用矣。由是怨心不生。復還人間為狠類。今剛愎
自用之人是其報也。瞋習以貪憶為性。降至蛔倫。
憶是無用矣。由是瞋心消磨。復還人間為微類。今
微末低品之人是其報也。慢習以貪傲為性。降至
食倫。傲是無用矣。由是慢心不起。復還人間為柔
類。今懦怯無用之人是其報也。誑習以貪罔為性。
降至服倫。罔是無用矣。由是誑心消滅。復還人間
為勞類。今役力艱辛之人是其報也。見習以貪明
為性。降至應倫。明是無用矣。由是見習不生。復還
人間為文類。今能有好文之人而無正見者。是其
報也。枉習以貪成為性。降至休徵。成是無用矣。由
是枉習不行。復還人間為明類。今有聰明性巧。而
所為不實。是其報也。訟習以貪黨為性。降至循倫。
黨是無用矣。由是訟習不成。復還人間為達類。今

安分知命之人。是其報也。
△三結示。】

「阿難是等皆以宿債畢酬(至)此輩名為可憐愍者。」

【巳上十種之人。或明或慧。或蠢或愚。皆從異趣來。
宿債畢酬。復形人道。仍由所習不同。遂成善惡差
品。以今觀之。此輩皆是妄想顛倒輪迴。若非佛興
慈悲。開示悟入。則何由而得出離三界乎。
△五仙
趣。
一總標。】

「阿難復有從人不依正覺(至)人不及處有十種仙。」

【有者觀生死虗幻。遂求常住。有者見世界輪迴。別
修解脫。但不依正覺。以妄想為修行。不自悟心。以
固形為道妙。雖則遷形山谷匿迹林泉。要之不依
本分。終為外道。上不同於天。下不隨於世。故名曰
仙。仙亦有十種。辨見下文。
△二別顯。】

「阿難彼諸眾生堅固服餌(至)覺悟圓成名絕行仙。」

【堅固服餌不休者。即依辟穀法。凝神虗慮是也。此
用煉心發通以成其道。名地行仙。堅固草木不休
者。即飱松食芝延息留形是也。此用煉身遙舉以
成其道。名飛行仙。堅固金石不休者。即內外丹九
轉之類。內成化骨。外成化物是也。此煉術遊世以
成其道名遊行仙。堅固動止不休者。即心主榮。肺
主衛。調衛通其入出。調榮謹其往來是也。此達天
和。實能空行以成其道。名空行仙。堅固津液不休
者。即鼓天池。嚥津液。周流上下。能光潤一身是也。
此絕欲與天行同以成其道。名天行仙。堅固精色

不休者。即朝吞日精。夜含月華。吸風飲露是也。此
精神與天地相通以成其道。名通行仙。堅固呪禁
不休者。即步虗叩齒。呪則呪其靈通。禁則禁其所
犯是也。此用仙術修煉以成其道。名道行仙。堅固
思念不休者。即上存黃庭。下繫丹田。息心一慮是
也。此冀心定發慧以成其道。慧即照也。名照行仙。
堅固交遘不休者。即心與腎交。坎與離會。水火相
濟是也。此釆陰固陽以成其道。名精行仙。堅固變
化不休者。即托物注想。想凝物化。變化道成是也。
道既化成。心物俱絕以成其道。名絕行仙。
△三結
示。】

「阿難是等皆於人中鍊心(至)報盡還來散入諸趣。」

【仙無別界。即人而修。修成而有十種之趣。趣異而
有仙人之稱。故曰仙者遷也。遷止深山。或居海島。
斯等雖得生理。終為妄想。雖壽千萬。畢竟墮落。以
其帶業修行。業盡還淪諸趣故爾。
△六天趣。初欲
界。
二別釋。】

「阿難諸世間人不求常住(至)如是一類名四天王天。」

【欲者心所欲也。眾生所欲是色。故名欲界。然欲有
輕重。界有倫次。一欲界有人雖留於色。而非邪染。
雖愛於妻。而非別婬。是謂欲清。心欲既清。則是明
慧心不流逸。則是善戒。故生四天處。鄰於日月。此
報在須彌之腰。即欲界第一天也。】

「於已妻房婬愛微薄(至)如是一類名忉利天。」


【其次不特外色無染。且已妻房亦減希矣。不特心
不流逸。至於淨居亦不味矣。是為欲淨。心欲既淨。
兼得淨居所養。故超日月。生於忉利。報在須彌頂。
即欲界第二天也。】

「逢欲暫交去無思憶(至)如是一類名須𦦨摩天。」

【其三逢欲暫交有心也。去無思憶無心也。無心故
靜多。暫交故動。少動少靜多。便勝前二。故生𦦨摩
天。𦦨摩云時分。此天自有光明。不須日月。以蓮花
開合為晝夜。故云時分。此報在空居。即欲界第三
天也。】

「一切時靜有應觸來(至)如是一類名兜率陀天。」

【前說動少靜多。則是有間矣。今說一切時靜。則是
純淨矣。前說逢欲暫交。則是有染矣。今說觸未能
違。則是雖應無心矣。此行較前更勝。故生兜率天。
兜率云知足。此天覺自心知足。故無染欲。見自心
精微。故不接下天。不接下天。是不與物交也。心無
染欲。是靜功勝也。又此天有內院外院。外院本天
所居。內院菩薩所居。此報在無三灾處。即欲界第
四天也。】

「我無欲心應汝行事(至)如是一類名樂變化天。」

【我無欲心。即應是無心也。味如嚼蠟。即味是無味
也。前伹降心。此兼降境。故生樂變化天。葢變欲為
淨。變淨為樂。故云樂變化。此報在越化地。即欲界
第五天也。】


「無世間心同世行事(至)如是一類名他化自在天。」

【前是作意無心。故說味如嚼蠟。今是即事無心。故
說了然超越。所言超越者。超過前第五化境為樂。
超過前一三四無化為樂。總之有心無心。一一超
過。故生他化自在天。葢此天不自為樂。即有所樂
假他所化為樂。故云他化自在。此報在大自在天。
即欲界第六天也。
△三結示。】

「阿難如是六天形雖出動(至)自此以還名為欲界。」

【人界欲心數動。壽命極促。滿者不過百年。仙界別
境遮動。壽命雖長。滿者不過千萬。今此六天。出過
二動。壽命福樂。培培增勝。不可倫比。然粗欲之境
或無。而細想之心未斷。心迹尚在。未是真無心。故
曰形雖出動。心迹尚交。以未純絕欲。故名欲界爾。】

首楞嚴經正見卷第八
