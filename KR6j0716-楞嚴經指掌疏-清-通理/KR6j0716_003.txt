











楞嚴經指掌疏卷三
京都拈華寺賢宗後學達天通理敬述
嗣法門人(興宗祖旺謄清懷仁祖毓較字)

【二約入顯示(諸經無此。故世間法惟三科。今經加此成四。若以尋常六入似是開色合

心。以前五皆色。後一是心。今則不爾。以六入皆約根性言之。乃開一心法為六種根性也)二。
一
總徵。二別示。
初。】

「復次阿難。云何六入本如來藏妙真如性。」

【復次阿難者。重呼當機示以六入義也。六入即眼
等六根。既同五陰許為藏性亦須徵也。根以能生
為義。偏取浮勝能生識故。非今經意。今經乃指六
性。入有二義。一涉入。如下云發見居中。二吸入。如
下云吸此塵象。
二別示六。
一眼入。二耳入。三
鼻入。四舌入。五身入。六意入。
初三。
一比例顯
妄。二出名辯偽。三承辨結示。
初。】

「阿難。即彼目睛瞪發勞者。兼目與勞同是菩提瞪發
勞相。」

【即就也。目瞪發勞乃色陰中喻。今即就之以發明
眼入。故云即。彼又雖云即彼而取義不同。以彼惟
是喻。此則直就目勞說故。者字訓人。上加之字。意
則顯矣。目字意取見性。以性不自顯寄根說故。勞
字亦該狂華。以勞雖瞪發因境顯故。曰兼曰與曰
同是等者比例發明故。此有二義。一者比例信真。
言目中見性本於真性菩提。人或易信。瞪發勞相
亦本於真性菩提。人皆難明。故云同是菩提。佛意
以根性本真。例彼勞相亦本真也。二者比例知妄。
言瞪發勞相唯是虗妄無實。人皆易知。目中見性
亦惟是虗妄無實。人或難信。故曰同是瞪勞。佛意
以瞪勞虗妄例彼見性亦唯妄也。二義中比例信

真。乃是兼釋前疑。以前云浮塵幻化其性真為妙
覺明體。今此瞪發勞相亦屬浮塵幻化。前疑未了
者於此重釋。比例知妄乃是本科正義。觀下文即
為辨妄可知。
二出名辨偽二。
一出名略顯。二
推因詳辯。
初。】

「因於明暗二種妄塵發見居中。吸此塵象名為見性。

○此見離彼明暗二塵畢竟無體。」

【初托塵似有。明暗相傾故稱妄塵。因塵發見還緣
於塵故曰居中。吸引也。謂吸引塵象為自境也。正
以有此功能得稱見性。而言名為者亦顯其唯是
幻妄稱相而巳。
○此見下。離塵實無。若論明暗二
相。恒時相續無有離時。所言離者乃指了境惟心。
觀心忘境。境既不有見從何起。故曰畢竟無體。如
耳根中入流亡所。動靜不生。乃至聞所聞盡正齊
乎此。六結之中亦唯解得前三結。若更能覺所覺
空乃至寂滅現前時則本如來藏妙真如性矣。是
知雖曰無體。但為頓了相妄。進達性真。非同前之
識心畢竟破也。餘五入准知。
二推因詳辯二。

一總標無從。二分文各破。
初。】

「如是阿難當知。是見非明暗來。非從根出。不於空生。」

【正脈云。約世情根出乃為正計。餘二防轉計而巳。

二分文各破。】

「何以故。

○若從明來暗即隨滅。應非見喑。若從暗來
明即隨滅。應無見明。

○若從根生必無明暗。如是見

精本無自性。

○若於空出。前矚塵象歸當見根。又空
自觀何關汝入。」

【此中有四義。初承前徵起。可知。
○二破從塵來。若
謂此見從明來者是見以明為因矣。既以明為因。
暗時明滅。見即隨滅。以無生因故。果其隨滅。即應
不見於暗。云何依舊見暗。若從暗來等。准知。
○三
破從根生。若謂此見從根生者必無藉於明暗。要
知無明無暗見精本無自性。以離塵無體如上巳
辯故。
○四破從空出。若謂此見於空出者空出入
眼。前矚塵象固其宜矣。然出必有歸。若還歸於空
反當見根。既無是事知非空出。又縱許空出亦是
空自能觀何關汝入。此益見其謬也。出名辨偽竟。

三承辯結示。】

「是故當知眼入虗妄。本非因緣非自然性。」

【三處無從宛同勞相。故曰虗妄。識是菩提瞪發。不
瞪則依然菩提。故曰本非等也。眼入竟。
二耳入
三。
一比例顯妄。二出名辨偽。三承辨結示。
初。】

「阿難。譬如有人以兩手指急塞其耳。耳根勞故頭中
作聲。兼耳與勞同是菩提瞪發勞相。」

【雖曰譬如。只是作設若義。下皆准此。上科取瞪目
發勞。此科取塞耳成勞。事義相類隨根異說故。目
勞以空華為驗。如前色陰中說。耳勞以虗響為驗。
故云頭中作聲。兼耳與勞等。亦是以耳中聞性例
塞成勞相。顯其本真。以塞成勞相例耳中聞性。顯

其惟妄也。若順耳根應云塞發勞相。因六性同為
賴耶見分。有類眼見故通云瞪發。
二出名辯偽
二。
一出名略顯。二推因詳辨。
初。】

「因於動靜二種妄塵發聞居中。吸此塵象名聽聞性。
此聞離彼動靜二塵畢竟無體。」

【義皆準上。唯根塵異耳。
二推因詳辯二。
一總
標無從。二分文各破。
初。】

「如是阿難當知。是聞非動靜來。非於根出。不於空生。」

【亦準上。
二分文各破。】

「何以故。

○若從靜來。動即隨滅。應非聞動。若從動來。
靜即隨滅。應無覺靜。

○若從根生。必無動靜。如是聞
體本無自性。

○若於空出。有聞成性即非虗空。又空
自聞何關汝入。」

【此亦有四。初承前徵起。
○二破動靜來。
○三破從
根生。
○四破從空出。若謂此聞於空出者是空有
聞矣。空若有聞空乃成性。空既成性即非是空。何
言空出。又縱許空出。亦空自聞何關汝入。是知所
謂空出者尤為謬妄。出名辨偽竟。
三承辯結示。】

「是故當知。耳入虗妄本非因緣非自然性。」

【耳入竟。
三鼻入三。
一比例顯妄。二出名辨偽。
三承辯結示。
初。】

「阿難。譬如有人急畜其鼻。畜久成勞。則於鼻中聞有
冷觸。因觸分別通塞虗實。如是乃至諸香臭氣。兼鼻
與勞同是菩提瞪發勞相。」


【畜縮也。鼻中氣息出入自有常度。急而畜之則乖
常致變。畜之既久則自成勞傷矣。聞有冷觸即勞
所現境。如目勞見空華之類。因觸分別等者。謂因
於此觸分別兩孔之中孰為通而虗。孰為塞而實。
如是分別不巳。乃至微覺有香則分別為何等香。
微覺有臭又分別為何等臭。皆由不知妄勞無實
遂致展轉成妄。不知妄齅無實。亦復如是。故云兼
鼻與勞等。謂兼鼻中齅性與畜成勞相同是菩提
性上瞪發勞相也。比例中二義皆準上知。

二出名辨偽二。
一出名略顯。二推因詳辨。
初。】

「因於通塞二種妄塵發聞居中。吸此塵象名齅聞性。
此聞離彼通塞二塵畢竟無體。」

【二推因詳辯二。
一總標無從。二分文各破。
初。】

「當知是聞非通塞來。非於根出。

不於空生。」

【二分文各破。】

「何以故。

○若從通來塞則聞滅。云何知塞。如因塞有
通則無聞。云何發明香臭等觸。

○若從根生必無通
塞。如是聞機本無自性。

○若從空出是聞自當迴齅
汝鼻。空自有聞何關汝入。」

【亦分四義。初承前徵起。
○二破通塞來。云何發明
等者。以香臭等觸依通塵現。通時無聞自應不能
發明。
○三破從根生。聞機即指根性。以是聞所發
動處故。
○四破從空出。空出入鼻能齅香臭等觸。
若還空時自應迴齅。空自有聞等顯縱許尤非。出

名辯偽竟。
三承辨結示。】

「是故當知。鼻入虗妄本非因緣非自然性。」

【鼻入竟。
四舌入三。
一比例顯妄。二出名辯偽。
三承辯結示。
初。】

「阿難。譬如有人以舌䑛吻。熟䑛令勞。其人若病則有
苦味。無病之人微有甜觸。由甜與苦顯此舌根不動
之時淡性常在。兼舌與勞同是菩提瞪發勞相。」

【以舌取物曰䑛。今非取外物。惟是䑛自唇吻。熟䑛
者䑛之再四。令勞者令成勞傷。苦味甜味皆勞所
現境。但有病無病異故。淡性常在者相形而顯。益
屬虗偽。此亦由不知妄勞無實展轉成妄。不知妄
知無實亦復如是故取例云兼舌中知性。與䑛所
成勞。同是菩提瞪發勞相。
二出名辯偽二。
一
出名略顯。二推因詳辨。
初。】

「因甜苦淡二種妄塵發知居中。吸此塵象名知味性。
此知味性離彼甜苦及淡二塵畢竟無體。」

【甜苦皆動。合為一種故及淡為二也。知味性即甞
性。以是甞味之知故。餘准上。
二推因詳辯二。

一總標無從。二分文各破。
初。】

「如是阿難當知。如是甞苦淡知非甜苦來。非因淡有。
又非根出。不於空生。」

【二分文各破。】

「何以故。

○若甜苦來淡則知滅。云何知淡。若從淡出
甜即知亡。復云何知甜苦二相。

○若從舌生必無甜

淡。及與苦塵。斯知味根本無自性。

○若於空出。虗空
自味非汝口知。又空自知何關汝入。」

【亦四義。初承前徵起。
○二破從塵來。
○三破從根
生。
○四破從空出。虗空自味者謂虗空自能甞味。
非汝口知者非借汝之口知。又空自知者又若必
謂從空而出。空自能甞亦唯空自能知。尚不借口
何關汝入。出名辯偽竟。
三承辨結示。】

「是故當知。舌入虗妄本非因緣非自然性。」

【舌入竟。
五身入三準前。
初比例顯妄。】

「阿難。譬如有人以一冷手觸於熱手。若冷勢多熱者
從冷。若熱功勝冷者成熱。如是以此合覺之觸顯於
離知。涉勢若成因於勞觸。兼身與勞同是菩提瞪發
勞相。」

【兩手相觸本無外境。唯是冷熱互勝以成相涉之
勢。是合覺之觸虗妄如是。又復以此合覺之觸顯
於離知。其益為虗妄可知。然此科與上四入不同。
按上四入皆先出根勞。次顯境妄。此科則先顯境
妄。次出根勞。涉勢二句即出成根勞之義。若猶誰
也。言上來冷熱相涉之勢竟是誰之所成。乃因於
兩手久觸。勞其能觸之根虗妄顯現。若乍然一觸
冷熱各住自不能相涉矣。兼身與勞等准前可知
二出名辨偽二。
一出名略顯。二推因詳辯。
初。】

「因於離合二種妄塵發覺居中。吸此塵象名知覺性。
此知覺體離彼離合違順二塵畢竟無體。」


【離合違順明是四塵。而言二塵者。正脈云。違順即
合離中之違順。故惟二塵。葢或離或合。覺苦即是
違。覺樂即是順也。
二推因詳辨二。
一總標無
從。二分文各破。
初。】

「如是阿難當知。是覺非離合來。非違順有。不於根出。
又非空生。」

【二分文各破。】

「何以故。

○若合時來離當巳滅。云何覺離。違順二相
亦復如是。

○若從根出必無離合違順四相。則汝身
知元無自性。

○必於空出。空自知覺何關汝入。」

【亦四義。初承前徵起。
○二破從塵來。云何覺離下
似有闕文。具足應云。若離時來合當巳滅。云何覺
合。離合二相既爾。違順二相准知。故云亦復如是。

○三破從根出。
○四破從空出。出名辯偽竟。

三承辨結示。】

「是故當知。身入虗妄本非因緣非自然性。」

【身入竟。
六意入三準前。
初比例顯妄。】

「阿難。譬如有人勞倦則眠睡熟便寤。覽塵斯憶。失憶
為忘。是其顛倒生住異滅。吸習中歸不相踰越。稱意
知根。兼意與勞同是菩提瞪發勞相。」

【勞倦睡熟皆指意根。謂意根勞倦不耐緣境則妄
現眠相。意根睡熟不甘滯寂。則妄現寤相。此皆約
忽寐忽覺言之。非夜寐晝覺也。以夜寐晝覺雖曰
虗妄。人所難知。故取此至虗至妄者比例。令易知

故。憶忘即生滅二塵。然亦眠寤皆具。如寤則歷覽
法塵斯能記憶屬生。偶爾失於記憶則名為忘屬
滅。眠則夢覽習塵亦名記憶。偶爾夢沈境寂亦名
失憶。然睡眠既依勞現。而因眠現寤亦名為勞。況
夫於中轉現憶忘真為妄之至矣。忽寐忽寤憶忘
不清。故是顛倒生住異滅。唯識云。本無今有名生。
生位暫停名住。住別前後名異。暫有還無名滅。正
脈云。初憶名生。正憶名住。始忘為異。忘盡為滅。據
此則雖曰四相。亦惟是二。以住即生際。異即滅際
故。吸習中歸者。謂雖曰顛倒亦能吸取習境中歸
於內。且四相歷然前後不相踰越。亦屬意中知性。
故曰稱意知根。兼意與勞等。亦准前。
二出名辨
偽二。
一出名略顯。二推因詳辯。
初。】

「因於生滅二種妄塵集知居中吸撮內塵。見聞逆流
流不及地名覺知性。此覺知性離彼寤寐生滅二塵
畢竟無體。」

【此中生滅二塵與上科憶忘不同。上科憶忘約勞
倦忽寐忽寤時說。此中生滅約平常有記無記時
言。集者招致義。謂由生滅二塵招致意根中性故。
又前五向外云發。知性在內名集。集之為言止也。
吸撮者引取義。內塵即是法塵。復有二相。見聞逆
流即生塵之相。見聞者所見所聞。舉二塵該餘三
也。五塵巳謝。所餘習影反落意地故云逆流。流不
及地即滅塵之相。謂見聞逆流不能及於意地。意

則唯緣滅相也。正以有此功能相似有體。故立覺
知之名。寤寐生滅者。寤中寐中各有生滅。離此無
體明知虗妄。
二推因詳辯二。
一總標無從。二
分文各破。
初。】

「如是阿難當知。如是覺知之根非寤寐來。非生滅有。
不於根出。亦非空生。」

【二分文各破。】

「何以故。

○若從寤來寐即隨滅。將何為寐。

○必生時
有滅即同無令誰受滅。若從滅有生即滅無。誰知生
者。

○若從根出。寤寐二相隨身開合。離斯二體此覺
知者同於空華畢竟無性。

○若從空生。自是空知何
關汝入。」

【此有五義。初承前徵起。
○二破寤寐來。文缺破寐
來。義可例思故。
○三破生滅有。受者領以為境。即
知義也。
○四破從根出。根指肉團心也。故下言身
以肉屬身分攝故。破意以若從根出自應不關寤
寐。但寤寐二相乃隨身肉開合。以肉根如蓮華狀
開則成寤。合則成寐。設許不關寤寐。亦應不關開
合。何言根生。且若離斯寤寐二體。而此覺知亦同
空華無性。以不能緣生滅二種塵故。
○五破從空
生可知。出名辯偽竟。
三承辨結示。】

「是故當知。意入虗妄本非因緣非自然性。」

【因塵立名則名惟假有。從緣辨體則體本無生。名
體既其非真意入由來虗妄。然妄不自妄依真而

起。事不自事攬理而成。要知因水成波。無庸撥波
覓水。果了緣金成器。自能就器得金。故云本非因
緣。非自然性。約入顯示竟。

三約處顯示二。
一總徵。二別示。
初。】

「復次阿難。云何十二處本如來藏妙真如性。」

【徵意准上。十二處謂六根六塵也。處者方所義。謂
眼唯對色。耳惟對聲等。各有方所。又定在義。謂根
一定在內。塵一定在外。各有定在。亦名十二入。謂
取境則以根入塵。受境則以塵入根。通為能入。亦
通為所入。對陰對界此為迷於色不迷於心者。開
色合心。又為中根人聞中得悟者說也。

二別示六。
一眼色二處。二耳聲二處。三鼻香二
處。四舌味二處。五身觸二處。六意法二處。
初三。

一現前定處。二就處辨妄。三承辯結示。
初。】

「阿難。汝且觀此祇陀樹林及諸泉池。」

【教以且觀者定能見根處。樹林泉池者定所見塵
處。
二就處辯妄二。
一雙徵兩計。二分文各破。

初。】

「於意云何。

○此等為是色生眼見眼生色相。」

【首句總相徵。
○此等下分別徵也。舉根兼塵故曰
此等。離色則見無可表似是色生眼見。離見則色
無可憑似是眼生色相。二俱非實故爾分徵。至下
乃各為詳破。
二分文各破二。
一破眼生色相。
二破色生眼見。
初。】


「阿難。若復眼根生色相者。見空非色色性應銷。銷則
顯發一切都無。色相既無誰明空質。

○空亦如是。」

【初正破生色。破意以若計眼根生色相者。當其見
空之時非是色相。而眼根中生色之性應即銷滅。
然色性既銷則滅性顯發一切色相應都無所有。
若爾。則不惟無色亦復無空。以空乃待色而顯。色
相既無無所待故。誰明空質。謂縱有空質誰復能
明哉。是知所謂眼生色相者謬矣。
○末句例破生
空。例上應云。若復眼根生空相者。見色非空空性
應銷。銷則顯發一切都無。空相既無誰明色質。為
避文繁。故總取例云。空亦如是。謂眼生空相亦如
生色中破(問。據前徵詞。但云眼生色相。而此各破。必例破生空者何也。答。空亦是色。生則
俱生。破須俱破。方得無疑)二破色生眼見。】

「若復色塵生眼見者。觀空非色見即銷亡。亡則都無
誰明空色。」

【破意以若計色塵生眼見者。當其觀空之時非是
色相。是生見之因巳滅而是見即應銷亡。然見既
銷亡則都無所見。既都無所見誰明空色。謂縱有
空色誰復能明哉。是知所謂色生眼見者亦謬矣。
準上科亦應云空亦如是。謂空生眼見亦如色生
中破。文中無者。準上可知故。就處辯妄竟。

三承辯結示。】

「是故當知。見與色空俱無處所。即色與見二處虗妄。
本非因緣非自然性。」


【見即根處。色空皆塵處。俱無處所者。以眼不生色
則色無處所。色不生眼則見無處所。此且明其無
內外處。即色與見等者。言不惟無處即彼二處之
體亦屬虗妄。以本惟一性。此性非因緣非自然起
心即錯。動念即乖。喚誰名見及於色空。眼色二處
竟。
二耳聲二處三。
一現前定處。二就處辨妄。
三承辯結示。
初。】

「阿難。汝更聽此祇陀園中食辦擊鼓。眾集撞鐘。鐘皷
音聲前後相續。」

【聽即根處。此祗下皆塵處。食辦集眾故擊鼓。眾集
受齋故撞鐘。今之叢林擊梆鳴牌者鎚隨國變故
二就處辯妄二。
一雙徵兩計。二分文各破。
初。】

「於意云何。此等為是聲來耳邊耳往聲處。」

【聞不自聞因聲故有。或計聲來耳邊。聲不自聲因
聞故有。或計耳往聲處。二計俱非故須徵破。

二分文各破三。
一破聲來耳邊。二破耳往聲處。
三破無來無往。
初。】

「阿難。若復此聲來於耳邊。

○如我乞食。室羅筏城在
祇陀林則無有我。此聲必來阿難耳處。目連迦葉應
不俱聞。

○何況其中一千二百五十沙門。一聞鐘聲
同來食處。」

【初牒聲來耳。
○如我下法喻合辨。喻中如來乞食
城中林裏則無。法中聲來阿難耳邊餘耳則無。故
連葉應不俱聞。今既不爾。則法喻不齊矣。
○何況

下極顯其謬。意以連葉俱聞則法喻不齊。何況眾
多沙門一聞同來。尤見其不齊之甚。是知所謂聲
來耳邊者謬也。
二破耳往聲處。】

「若復汝耳往彼聲邊。

○如我歸住祇陀林中。在室羅
城則無有我。汝聞皷聲其耳巳往擊皷之處。鐘聲齊
出應不俱聞。

○何況其中象馬牛羊種種音響。」

【初牒耳往聲。
○如我下法喻合辯。喻中如來歸住
林中城裏則無。法中耳往擊皷之處鐘處則無。故
齊出應不俱聞。若俱聞者亦法喻不齊矣。
○何況
下極顯其謬。意以鐘聲齊出則應不能俱聞。何況
象馬牛羊種種音嚮益應不能俱聞。今既不爾。是
知所謂耳往聲邊者亦謬也。
三破無來無往。】

「若無來往亦復無聞。」

【恐聞來往不成轉計無來無往。故為此破。若謂聲
亦無來。耳亦無往。則是根塵各住自不成聞。如二
人一在林中一在城裏兩不相到。自不能和合成
事。是知所謂無來往者益謬也。必兼此破者。以有
來有往固是權宗因緣。無來無往尤屬外計自然。
權宗尚破外計安留。又破有來往則生不可說。破
無來往則不生不可說。生與不生俱不可說。迺成
真無生義。就處辨妄竟。
三承辯結示。】

「是故當知。聽與音聲俱無處所。即聽與聲二處虗妄。
本非四緣非自然性。」

【聲不來耳則耳處不現。耳不往聲則聲處不現。故

云俱無處所。況復無來無往又不可說。真為徹體
虗妄二處叵得。果到不可得處。自見非因緣非自
然性矣。耳聲二處竟。
三鼻香二處三。
一現前
定處。二就香辯妄。三承辨結示。
初。】

「阿難。汝又齅此爐中栴檀。」

【根塵可知。栴檀義翻與藥。齅之能除病故。此方所
無故無正翻。
二就香辯妄二。
一顯異徵生。二
分文各破。
初。】

「此香若復然於一銖。室羅筏城四十里內同時聞氣。
於意云何。此香為復生栴檀木。生於汝鼻。為生於空。」

【二十四銖為一兩。一銖惟四分餘也。漢張華志云。
西國使獻香者。漢制不滿斤不得受。使乃私去。著
香如大豆許在宮門上。香聞長安四十里經月乃
歇。今則不惟香四十里。且言同時聞氣誠異香也。
徵生之義可知。
二分文各破三。
一破從鼻生。
二破從空生。三破從木生。
初。】

「阿難。若復此香生於汝鼻稱鼻所生。當從鼻出。

○鼻
非栴檀云何鼻中有栴檀氣。

○稱汝聞香當於鼻入。
鼻中出香說聞非義。」

【初約生定出。鼻不蒙煙似生於鼻。故先破鼻生。稱
生當出者以生即出生義故。
○鼻非下體用相違。
鼻非栴檀者肉體也。肉體不應有檀氣之用。故難
以云何有也。
○稱汝下名義不符。入香為聞故曰
稱聞當入。今不入而反出故難以說聞非義。然既

展轉成謬。則此香不從鼻生明矣。
二破從空生。】

「若生於空。空性常恒香應常在。何藉爐中爇此枯木。」

【既不蒙烟又不生鼻似生於空。故次破空生。空即
鼻中空也。體同大虗故曰常恒。能生則一切時生
故香應常在。設許常在仍墮自然。故難以何藉爐
中爇此枯木。正顯其猶待緣也。
三破從木生。】

「若生於木。則此香質因爇成烟。若鼻得聞合蒙烟氣。
其烟騰空未及遙遠。四十里內云何巳聞。」

【香生於木常情共計也。恐阿難為避常情或計從
鼻從空。今二計俱破將必還歸常情。故即破木生。
若謂此香生於木者。則此香之木質不能通鼻。須
是因爇成烟乃可通於鼻也。若果烟通於鼻而鼻
得聞者。則鼻中合蒙烟氣。設許蒙烟仍墮因緣。故
難以其煙騰空未及遙遠。即盡四十里內云何巳
聞。正顯其不藉緣也。就香辨妄竟。
三承辯結示。】

「是故當知。香鼻與聞俱無處所。即齅與香二處虗妄。
本非因緣非自然性。」

【香塵處。鼻根與聞性合為根處。下齅字亦兼鼻與
聞。然根塵相依猶若交蘆。破一則二俱不成。香無
生體如上巳辨。根無所偶自然不立。故即承此結
示。餘義准前可知。鼻香二處竟。
四舌味二處三。

一據常定處。二就味辯妄。三承辨結示。
初。】

「阿難。汝常二時眾中持鉢。其間或遇酥酪醍醐名為
上味。」


【日日如是曰常。二時者早食午食時也。正脈云。此
中舌處不顯。寄隱遇字之中。
二就味辨妄二。

一總徵生處。二分文各破。
初。】

「於意云何。此味為復生於空中生於舌中。為生食中。」

【二分文各破三。
一破從舌生。二破從食生。三破
從空生。
初。】

「阿難。若復此味生於汝舌。

○在汝口中祗有一舌。其
舌爾時巳成酥味。遇黑石蜜應不推移。

○若不變移
不名知味。若變移者舌非多體。云何多味。一舌之知。」

【初按定生舌味唯舌知。或計生於舌中故此按定。

○在汝下據一為破。一口一舌世間共許也。爾時
者指遇酥時言。遇酥之時舌上覺有酥味。是舌巳
成酥酪味矣。石蜜者沙糖類。言一舌巳生酥味。縱
遇石蜜應不推遷變移轉生蜜味。如樹生果。生酸
生甜應一定也。
○若不下展轉顯謬。恐聞應不推
移遂計不移。若果不移失隨緣義。故以不名知味
破之。言舌以知味為性。不移則常是一味。餘無所
知。豈成知味之舌。此一謬也。又恐聞不移被破轉
計變移。若果變移失不變義。故以舌非多體等破
之。言既曰變移。遇酥則能生酥味。遇蜜則能生蜜
味。若爾。則應有多舌。如多果須依多樹而生。今舌
既非多體。云何多般之味一舌之知所能徧生。此
又一謬也。既展轉成謬則味非舌生明矣。

二破從食生。】


「若生於食。食非有識云何自知。

○又食自知即同他
食。何預於汝名味之知。」

【初正破常計。常情共計味生於食故為此破。若謂
味生於食者則不假舌根矣。不假舌根還同無味。
以食非有識云何自知有味。是味必由舌現不應
屬食生也。
○又食下兼防謬執。恐聞食非有識云
何自知猶未心服。故為此防。又汝必謂食能自知
不須汝舌者。即同他食一般。有何千預於汝而名
汝舌為味家之知。此益見其謬也。
三破從空生。】

「若生於空。汝噉虗空當作何味。

○必其虗空若作鹹
味。既鹹汝舌亦鹹汝面。則此界人同於海魚。

○既常
受鹹了不知淡。若不識淡亦不覺鹹。必無所知云何
名味。」

【初按生徵味。食生舌生二計俱破。或計味從空生
故按定令噉。意以生味必能具味具味應可噉知。
故徵其當作何味。
○必其下約鹹以破。言舌向於
空既鹹汝舌。面向於空亦應鹹於面。若爾。則此界
中人身在虗空皆應同於海魚。全體皆鹹豈理也
哉。
○既常下展轉顯謬。言設許同於海魚則應常
時受鹹。故難以既常受鹹了不知淡。然鹹淡乃相
待而顯。若果不識淡者則應亦不覺鹹。以無待故。
既鹹淡二俱不覺是必全無所知。云何又以酥酪
醍醐名為上味。就味辯妄竟。
三承辨結示。】

「是故當知。味舌與嘗俱無處所。即嘗與味二俱虗妄。

本非因緣非自然性。」

【根塵相依破一則二俱不立。故俱無處所唯是虗
妄。人惟不知虗妄所以不見真實。若果知是虗妄。
忘塵遺根。即二處而見本非因緣非自然性矣。舌
味二處竟。
五身觸二處三。
一據常定處。二就
知辨妄。三承辨結示。
初。】

「阿難。汝常晨朝以手摩頭。」

【灌頂引律云。佛常戒勅弟子一日三摩其頭。默自
誦云。守口攝意身莫犯。如是行者得度世。又引遺
教經云。汝等比丘當自摩頭。巳捨飾好著壞色衣。
執持應器以乞自活。自見如是。若起貪慢當疾滅
之。阿難遵制日日行之。故云汝常等也。此中塵處
不顯寄隱摩字之中。以頭手皆屬身根。唯正摩時
所現痛痒等相名之為觸。下云此摩所知。所知即
痛痒等相也。正脈云。鼻香二處與此二處皆有取
例之意。言彼以鼻不蒙煙同時俱聞。知香塵之虗
妄用例諸香。此以本無外境頭手假摩。知摩觸之
虗妄用例諸觸。亦是以易知例難知也。
二就知
辨妄二。
一雙徵兩在。二分文各破。
初。】

「於意云何。此摩所知誰為能觸。能為在手為復在頭。」

【此摩所知者。謂當此正摩之時自有所知之觸。既
有所知之觸自有能觸之知。但不知頭之與手誰
為能觸。故徵其能為在手為復在頭。此中能觸觸
字宜訓覺義。
二分文各破二。
一正破兩在。二

兼防謬辨。
初。】

「若在於手頭則無知。云何成觸。

○若在於頭手則無
用。云何名觸。」

【初破能在手。言一身秪有一知。若謂能觸之知在
於手者頭上則應無知。云何正摩之時頭上宛然
有知。得成觸相。是能觸不專在於手也。
○若在下
破能在頭。若謂能觸之知在於頭者手上則應無
用。又云何正摩之時手上依然有用。得名能觸。是
能觸不專在於頭也。
二兼防謬辨。】

「若各各有則汝阿難應有二身。

○若頭與手一觸所
生。則手與頭當為一體。若一體者觸則無成。

○若二
體者觸誰為在。在能非所。在所非能。不應虗空與汝
成觸。」

【初防頭手各有辨。恐聞頭手互無之破遂謬辯云。
頭上手上各各有一能觸之知。故為此防。言一身
一知世間共許。若謂頭上手上各各有者。則汝阿
難有二知矣。既有二知應有二身。否則世間相違。

○若頭下防頭手共一辨。恐聞應有二身之破又
謬辨云。雖頭手各各有知皆是一箇能觸之所生
起。故無妨唯是一身。故為此防。若謂頭上之知與
手上之知皆是一箇能觸之所生起者。則手上之
知與頭上之知當為一體。若果是一體者觸塵則
無所成。以有能無所故也。
○若二下防所生成二
辯。恐聞觸則無成之破又謬辨云。雖頭手之知皆

為一觸所生。生巳則成二體。故為此防。若謂生巳
成二體者觸塵當誰為在。若在能摩之手非在所
摩之頭。若在所摩之頭非在能摩之手。云何正摩
之時頭上手上各有觸塵相現。莫是虗空與汝成
觸。以補觸之不足耶。據理而論不應虗空與汝成
觸。以虗空無質故也。就知辨妄竟。
三承辯結示。】

「是故當知。覺觸與身俱無處所。即身與觸二俱虗妄。
本非因緣非自然性。」

【初則因所徵能。(如云此摩所知誰為能觸等)次則以能破所。(如云
若在於手頭則無知。云何成觸等)究竟能既不存。(如各有共一皆不能成)所
亦不立。(如不應虗空與汝成觸)故曰覺觸與身俱無處所。覺
觸謂所覺之觸。即前此摩所知塵處也。身謂能覺
之身。即上頭之與手根處也。餘可準思。身觸二處
竟。
六意法二處三。
一據常定處。二就法辨妄。
三承辯結示。
初。】

「阿難。汝常意中所緣善惡無記三性生成法則。」

【意兼色心二根。及與知精根處也。所緣善惡等即
塵處也。此中三性且指前五識所具。如前五根緣
善境界識中則有善性現起。緣惡境界識中則有
惡性現起。緣無記境識中則有無記性現起。名為
善惡無記三性。依此三性生起善惡無記影子而
成法塵。依然善惡無記各有條則。不相紊亂名為
生成法則。是知法塵條則依三性生成。為意根所
緣。故云汝常意中所緣等也。
二就法辨妄二。


一雙徵即離。二分文各破。
初。】

「此法為復即心所生。為當離心別有方所。」

【法即法塵是無表色。心指意根亦兼知性。即心離
心者。言法塵既是無表依論明其為非色非心聚。
然既曰非心則不即乎心。既曰非色又似不離乎
心。故此雙徵。次下乃為俱破。
二分文各破二。

一破即心所生。二破離心別有。
初。】

「阿難。若即心者法則非塵。非心所緣云何成處。」

【即心則屬有知故非塵。非塵亦屬能緣故非所。唯
能無所絕於對待故不成處。
二破離心別有。】

「若離於心別有方所。則法自性為知非知。

○知則名
心。異汝非塵同他心量。即汝即心。云何汝心更二於
汝。

○若非知者。此塵既非色聲香味離合冷暖及虗
空相。當於何在。今於色空都無表示。不應人間更有
空外。心非所緣處從誰立。」

【初按定雙徵。謂按定離心雙徵有知與無知也。
○
知則下先破有知。謂設言有知則名為心。但不知
為異於汝為即於汝。若異於汝者應當是塵。而今
却名心非塵。據此則同他人心量。非汝所緣亦不
成處。若即於汝者應當即是汝心。而今却離心別
有。云何既是汝心更有二體於汝心之外。此益見
其謬也。
○若非下次破無知。非猶無也。謂設若離
心而又無知者亦應有所在處。然此塵既非色香
等五塵之色。(離合冷暖皆觸塵也)及五塵外虗空之相畢竟

當於何在。今於色之與空一一推求都無表顯指
示之處。莫非猶在色空外耶。但色外即空不應說
人間更有空外。據此則離心不有還應是心。但心
非所緣處從誰立。巳於即心中辯。詳此中心非所
緣二句應在上段同他心量之下。或筆授錯簡。請
截此續彼則彼義既周而此文不贅矣。就法辨妄
竟。
三承辯結示。】

「是故當知。法則與心俱無處所。則意與法二俱虗妄。
本非因緣非自然性。」

【法則者外處也。既即心離心展轉謬妄。則外處不
成。外既不成對誰立心名之為內。故云俱無處所。
然畢竟如何。若分別不了。則意之與法二俱虗妄。
若直下無心。則意之與法本惟一非因緣非自然
性矣。約處顯示竟。

四約界顯示二。
一總徵。二別示。
初。】

「復次阿難。云何十八界本如來藏妙真如性。」

【徵意可知。十八界謂六根六塵六識也。界者依俱
舍名種族義。如彼頌云。聚生門種族。是蘊處界義。
葢聚為積聚。即是蘊義。以能積聚有為法故。生門
即是處義。以是生長諸識門故。種族即是界義。論
有二釋。一種者生本義。謂十八界為同類因各生
自類等流果故。是生法本。二族者族類義。謂十八
法族類自性各別不同故。以族攝類。今釋界亦二
義。一者因義。謂根塵識三和合造業為生死因故。

二者限義。謂根塵識三各有界限不相紊亂故。佛
欲破中邊界顯空藏體。斷生死因示真如果。故先
總徵。次下乃三三別示。此為心色俱迷者開色開
心。又為下根人開廣得悟者說也。
二別示六。

一眼色識界。二耳聲識界。三鼻香識界。四舌味識
界。五身觸識界。六意法識界。
初三。
一據權定
界。二就識辯妄。三承辨結示。
初。】

「阿難。如汝所明。眼色為緣生於眼識。」

【如汝所明者有二義。一者單就阿難。以阿難於破
識文中曾引是語。縱許其巳能明故。二者通約權
教。謂如汝權教所明。以根塵生識是昔權教之所
說故。二義之中後義理長。以下諸界中耳聲為緣
生於耳識等阿難所不曾引故。正脈云。彼所謂眼
根色塵內外相對。於其中間生於眼識。內外中間
故成三界矣。下皆倣此。
二就識辯妄(獨就識辨者。以根塵
相對識生其中如三家比隣而住。若撤其中家界墻則左右兩家界限。俱不成矣。又按正脈。入處界三科
破法有三種差別。一者約緣破。言不局本法廣破外緣也。如滅火不徑撲火。但抽去其薪火自滅矣。以火
無自體也。二者更互破。言二法相依而立即須更互破之。如蛟水相依兩皆為患。除之者。驅蛟絕水之本。
泄水破蛟之居也。三者從要破。此有兩種。一者二法從要破。如兩木相倚而立。但推倒一邊。二俱倒矣。二
者三法從要破。如筋角膠三合為弓。而膠為其要。但除去其膠則筋角皆不成弓矣。詳前六入破法全是
約緣。以塵即其緣也。十二處中眼色耳聲四處乃更互破。身觸二處則獨約根破。餘六處獨約塵破。皆二
法從要破也。此十八界中破法全是三法從要。以三法中唯識為要也。然文雖從要而意實並破。非同六
入正意在根。詳其結處可見)二。
一指識徵界。二分文各破
初。】


「此識為復因眼所生以眼為界。因色所生以色為界。」

【此識者指定所生之識。為復等徵其以何為界。良
以根塵各有別名而識則無之。若不係以根塵則
無所分別。然諸經多明係根。今以權教根塵皆能
生識。則應二係不定。故雙約根塵而徵其以何為
界。意以因眼所生則名眼識界。因色所生准知。

二分文各破三。
一破係根不成。二破係塵不成。
三破兩係不成。
初。】

「阿難。若因眼生。既無色空無可分別。縱有汝識欲將
何用。

○汝見又非青黃赤白。無所表示從何立界。」

【初正破係根。若謂此識因眼生者應不藉乎色空。
要知既無色空無可分別。謾說不能生識。縱許能
生有汝之識欲將何用。用處尚無憑何說識。是明
知非因眼生。
○汝見下預防謬辨。恣聞根生之破
遂謬辨云。所言因眼生者非指色根。乃指見性。故
為此防。意以凡言立界必有色相可憑。縱因見生
汝見又非青黃赤白。無可表示。識將從何立界。是
知所謂眼識界者唯謬稱耳。
二破係塵不成。】

「若因色生。空無色時汝識應滅。云何識知是虗空性。

○若色變時汝亦識其色相遷變。汝識不遷界從何
立。

○從變則變界相自無。不變則恒。既從色生應不
識知虗空所在。」

【初正破係塵。若謂此識因色生者離色應不能生。
要知色有變滅變滅則空。若到空無色時汝識無

因則應斷滅。斷滅則並空亦不應識。而於色變滅
時云何識知是虗空性。是明知非因色生。
○若色
下預防謬辨。恐聞云何識空之難。遂謬辨云。識因
色生。色變而識自不變。云何不許識空。故為此防。
若謂色遷變時。汝亦識其色相遷變是汝識自不
遷矣。縱許不遷亦不成界。以離色無憑界從何立。
是知所謂色識界者亦謬稱耳。
○從變下遮止矯
亂。恐不遷被破。遂矯亂云。從變。又恐從變被破。遂
矯亂云。不變。故遮止云。若謂從變則應變滅無體。
如是則界相自無不勞費詞矣。若謂不變則應性
自常恒。常恒則既從色生惟應識色。應不識知虗
空所在。既皆不爾。惟是矯亂。豈真有色生之理哉。

三破兩係不成。】

「若兼二種眼色共生。合則中離。離則兩合。體性雜亂
云何成界。」

【恐聞根生塵生二俱不成。遂計共生。故為此破。若
謂此識兼於二種為因。乃內眼外色和合共生者。
要先審定此識。為與根塵合耶。為與根塵離耶。若
與根塵合者。則中間之識自應離而為二。半合於
眼則屬有知。半合於色則屬無知。而體性亂矣。若
與根塵離者。則中間之識應是眼之半分。色之半
分。兩半合成有知與無知不分。如水與土和合成
泥而體性雜矣。既雜且亂云何得成中界。就識辨
妄竟。
三承辨結示。】


「是故當知。眼色為緣生眼識界。三處都無。則眼與色
及色界三本非因緣非自然性。」

【以是各生共生俱不得成之故。當知昔教所謂為
緣生識者。三處都無。以中既不有內外何分。若因
枝尋本。則此眼與色及色界三當體即是非因緣
非自然性。正脈云。色界者色識界也。此係塵以為
別名。而又略一識字下二科倣此。眼色識界竟。

二耳聲識界三。
一據權定界。二就識辯妄。三承
辯結示。
初。】

「阿難。又汝所明。耳聲為緣生於耳識。」

【二就識辨妄二。
一指識徵界。二分文各破。
初。】

「此識為復因耳所生以耳為界。因聲所生以聲為界。」

【二分文各破三。
一破係根不成。二破係塵不成。
三破兩係不成。
初。】

「阿難。若因耳生。動靜二相既不現前根不成知。必無
所知。知尚無成識何形貌。

○若取耳聞。無動靜故聞
無所成。

○云何耳形雜色觸塵名為識界。則耳識界
復從誰立。」

【初正破係根。若謂此識因耳生者自應不藉動之
與靜。要知動靜二相既不現前唯根不能成知。必
至空空洞洞一無所知矣。然識因知顯。今知尚無
成縱生於識有何形貌可憑。是明知其不因耳生。

○若取下預防謬辯。恐聞知尚無成識何形貌之
破。遂謬辨云。意識乃憑乎知。耳識惟憑於聞。無知

有聞便可生於耳識。故為此防。若取耳中聞性能
生識者亦應不藉動之與靜。要知無動靜故聞性
亦無所成。聞尚無成況復生識。自然不能。
○云何
下兼防轉謬。恐聞無動靜故聞無所成之破。又轉
謬云。但取耳形生識有何不可。故為此防。言能生
所生因果必然相類。識能分別屬於有知。耳形雜
色觸塵屬於無知(耳形以四塵為體。謂色香味觸也。文中舉二餘以塵字該之)
若以耳形雜色觸塵者名為生識之界。因果不類
故難以云何等也。末二句乃總以結難之語。言耳
生聞生二俱非理。則世間所稱耳識界者復從誰
立。是惟幻妄稱相而巳。
二破係塵不成。】

「若生於聲。識因聲有則不關聞。無聞則亡聲相所在。

○識從聲生。許聲因聞而有聲相聞應聞識。

○不聞
非界聞則同聲。識巳被聞誰知聞識。若無知者終如
草木。」

【初正破係塵。若謂此識生於聲者是識乃因聲而
有。應不關乎耳聞。要知聲因聞顯。果其無聞則亦
亡失聲相所在。聲相尚無云何生識。固知其不能
也。
○識從下預防謬辨。恐聞無聞亡聲之破。遂謬
辨云。此識固是因聲而有。而能生之聲却是因聞
而有。如因祖生父。因父生子。於理極成可無詞矣。
故為此防。若謂此識定從聲生但許此聲因聞而
有聲相。若爾則聞聲亦應聞識。以識從聲生則聲
中有識聞應俱聞也。
○不聞下展轉顯謬。有四。一

不聞非界謬。設謂但能聞聲不能聞識。則是聲中
無識。聲中無識自非生識之界。二聞則同聲謬。設
謂聞聲實能聞識。則是識亦同聲。乃被耳所聞矣。
三被聞無知謬。言耳之所聞惟識能知。今識巳被
聞應無能知之者。故難以誰知聞識。四人同草木
謬。若謂聞識無有知者。以斯為例。則聞聲亦無有
知。既都無所知則汝當終如草木。非有情類矣。

三破兩係不成。】

「不應聲聞雜成中界。界無中位則內外相復從何成。」

【恐聞耳生聲生二俱不成。遂計和合共生。故為此
破。若計此識和合共生者。則是聲之與聞交雜而
成中界。以義求之不應如是。以雜則不分不得成
中故。然識界既無中位。則耳界內相聲界外相復
從何成。是三處皆不成矣。就識辯妄竟。

三承辨結示。】

「是故當知。耳聲為緣生耳識界三處都無。則耳與聲
及聲界三本非因緣非自然性。」

【釋義準上。耳聲識界竟。
三鼻香識界三。
一據
權定界。二就識辨妄。三承辯結示。
初。】

「阿難。又汝所明。鼻香為緣生於鼻識。」

【二就識辨妄二。
一指識徵界。二分文各破。
初。】

「此識為復因鼻所生以鼻為界。因香所生以香為界。」

【二分文各破三。
一破係根不成。二破係塵不成。
三破兩係不成。
初二。
一徵鼻兩問。二逐一為

破。
初。】

「阿難。若因鼻生。則汝心中以何為鼻。為取肉形雙爪
之相。為取齅知動搖之性。」

【若因句按定鼻生。則汝句徵何為鼻。為取下雙開
兩問。肉形指浮塵根。後云浮根四塵是也。雙爪指
勝義根。後云清淨四大如雙垂爪是也。齅知指能
齅之性。動搖指所齅之香。未到識地。差別未分。但
有動相。能齅能知於此者即是根性。後云齅精映
香是也。
二逐一為破二。
一約以肉為鼻破。二
約以齅為鼻破。
初。】

「若取肉形肉質乃身。身知即觸名身非鼻。名觸即塵。
鼻尚無名云何立界。」

【肉形亦該雙爪。以麤細雖異體同四塵故。破意以
若取肉形為鼻者。肉形之本質乃名為身。或取身
之所知。身之所知者即名為觸。肉質既名為身即
非是鼻。身知既名為觸應即是塵。是二者俱無鼻
之名矣。鼻尚無名云何依之生識而立鼻識界名。
是惟虗妄耳。
二約以齅為鼻破三。
一正破三
義二預防謬辨。三兼防轉謬。
初。】

「若取齅知。又汝心中以何為知。

○以肉為知。則肉之
知元觸非鼻。

○以空為知。空則自知肉應非覺。如是
則應虗空是汝汝身非知。今日阿難應無所在。

○以
香為知。知自屬香何預於汝。」

【初總徵以何為知。齅知者齅知動搖性也。性非無

體故徵以何為知。
○以肉下先破以肉為知。以肉
為知者。謂以肉之所知為齅知性也。但齅知屬鼻。
則肉之所知元是觸而非鼻。如我上云身知即觸。
名觸即塵。豈得無齅知性乎。
○以空下次破以空
為知。以空為知者。謂以鼻中之空為齅知性也。但
空若有知空則自知。鼻肉自應非覺。覺亦知也。如
是則應虗空是汝。汝身非知。以鼻空有知例知一
切空皆有知。故虗空是汝。鼻肉非覺例知全身肉
皆非覺。故汝身非知。據此二義。則今日阿難應無
所在。以虗空是汝空無在汝亦無在。汝身非知縱
有在亦不自覺。豈理也哉。
○以香下後破以香為
知。以香為知者。謂以鼻中香為齅知性也。但香若
有知。則知自屬香何預於汝。而名汝之知性。預猶
干也。
二預防謬辨。】

「若香臭氣必生汝鼻。則彼香臭二種流氣不生伊蘭
及栴檀木。二物不來汝自齅鼻為香為臭。臭則非香。
香應非臭。」

【恐聞何預於汝之破。遂謬辯云。知雖屬香香氣却
生於鼻。何言不預於我。故為此防。若謂香生於鼻
例知臭亦生鼻。是必生汝鼻矣。但世間共許。臭氣
生伊蘭。香氣生栴檀。今必謂生汝鼻者。則彼二種
流動之氣不生於彼二物。決無是理。請試驗之。如
二物不來之時汝自空齅於鼻為香為臭。臭則不
能生香。香應不能生臭。是知所謂香臭氣必生於

鼻者謬也(觀佛三昧經云。末利山中有伊蘭樹臭若肨屍。熏聞四十由旬。其華紅色甚可
愛樂。若有食者發狂而死。牛頭栴檀發生伊蘭叢中。未及長大如閻浮洲竹笋。不能發香。仲秋月滿。卒從
地生。成栴檀樹。眾人皆聞栴檀妙香。永無伊蘭臭惡之氣)三兼防轉謬。】

「若香臭二俱能聞者。則汝一人應有兩鼻。對我問道
有二阿難誰為汝體。

○若鼻是一香臭無二。臭既為
香香復成臭。二性不有界從誰立。」

【初防俱聞俱生謬。恐聞臭則非香香應非臭之破。
遂轉謬云。我今香臭俱聞何妨香臭俱從鼻生。故
為此防。言香臭異性鼻不并聞。若謂香臭二氣俱
能聞者。則汝阿難一人應有兩鼻。以一鼻聞香。一
鼻聞臭。方得不混。然舉世皆知一人秪有一鼻。若
果有二鼻者。即今對我問道自應有二阿難。設許
有二必有真偽。且二阿難中誰為汝之真體。是必
有以辨之乃可云有二也。
○若鼻下防一鼻具二
謬。恐聞兩鼻應有二身之破。又轉謬云。我本無二。
鼻秪是一。雖秪是一無妨具足香臭二性。故為此
防。若謂鼻秪是一即具香臭二性者。則香之與臭
自應混而為一。無有二性矣。既無有二則臭既為
香香復成臭。互奪兩亡二性不有。況復以香為知
為鼻。真為展轉虗妄無可憑據。所謂生識立界者
試問界從誰立。破係根不成竟。
二破係塵不成。】

「若因香生。識因香有。如眼有見不能觀眼。因香有故
應不知香。知即非生不知非識。

○香非知有香界不
成。識不知香因界則非從香建立。」


【初正破係塵。若執此識因香生者。則是識決定因
香而有。請以喻明當自知非。如彼因眼有見彼見
不能觀眼。識亦如是。因香有故自應不能知香。且
知與不知二俱有過。謂知即非從香生。自宗相違。
以識因香生是自宗故。不知即非是識。世間相違。
以世間共許識能知故。
○香非下預防謬辯。恐聞
不知非識之破。遂謬辨云。雖曰不知無妨是識。故
為此防。言既巳不知。縱許是識而彼香塵現則亦
非知有。如是則香界不成。且識既不知有香所謂
因香立識界者。則識界決非從香建立。

三破兩係不成。】

「既無中間不成內外。彼諸聞性畢竟虗妄。」

【夫根塵所以得成內外界者因有中間之識。今既
無有中間則亦不成內外。是不惟識界無實而彼
諸能聞根性所聞塵性亦畢竟虗妄。豈真有生識
義哉。就識辨妄竟。
三承辯結示。】

「是故當知。鼻香為緣生鼻識界三處都無。則鼻與香
及香界三本非因緣非自然性。」

【夫中界不立則所生者本無。內外不成則能生者
何有。故曰三處都無。要知妄無自性舉體全真。故
仍許其為本非因緣非自然性也。鼻香識界竟。

四舌味識界三。
一據權定界。二就識辯妄。三承
辯結示。
初。】

「阿難。又汝所明。舌味為緣生於舌識。」


【二就識辯妄二。
一指識徵界。二分文各破。
初。】

「此識為復因舌所生以舌為界。因味所生以味為界。」

【二分文各破三。
一破係根不成。二破係塵不成。
三破兩係不成。
初。】

「阿難。若因舌生。

○則諸世間甘蔗烏梅黃連石鹽細
辛薑桂都無有味。汝自嘗舌為甜為苦。

○若舌性苦
誰來嘗舌。舌不自嘗孰為知覺。舌性非苦味不自生。
云何立界。」

【首句按定識因舌生。意顯其不藉於味也。
○則諸
下教以離味嘗舌。甘蔗甜味。烏梅酸味。黃連苦味。
石鹽鹹味。其塊似石故云石鹽。細辛藥草名微有
辛味。薑為辛之尤者。藥中有肉桂亦微有辛味。六
味中唯少淡味。若取桂華為淡亦可。以巖桂俗稱
木樨用以入味。取其淡而香也。都無有味者。約諸
物不現前時諸味俱寂故。教以汝自嘗舌為甜為
苦者。要必離於諸味甜苦分明。方可云識因舌生。

○若舌下苦與非苦俱謬。若謂舌性若者所生之
識亦苦。苦不覺苦誰來為汝嘗舌。莫謂舌能自嘗。
以義揆之舌不自嘗。如眼不自見。可為譬也。然舌
既不能自嘗。孰能來為知覺之性。是知所謂舌性
是苦者謬矣。若謂舌性非苦。以一例諸則一切味
自應不生。要知識憑味顯。味且不生云何立識界
之名是亦謬也。
二破係塵不成二。
一自宗相
違破。二世間相違破。
初。】


「若因味生識自為味。同於舌根應不自嘗。云何識知
是味非味。」

【若謂此識因味生者。如穀還生穀。則汝識應自為
味。識既為味自應不能知味。同於舌根應不自嘗。
云何汝識不然。乃能識知是味非味。是自宗相違
也。量云。味生識是有法。應不知味宗。因云識自為
味故。同喻如舌根應不自嘗。云何識知等。正責其
違於自宗。
二世間相違破。】

「又一切味非一物生。味既多生識應多體。

○識體若
一體必味生。鹹淡甘辛和合俱生。諸變異相同為一
味。應無分別。

○分別既無則不名識。云何復名舌味
識界。」

【初味多壞識過。又字重牒前計。謂又若此識因味
生者但一切味非一物生。如甜味從甘蔗生。苦味
從黃連生等。然多味既從多物而生是多物能生
多味。以斯為例多味亦應生於多識。若爾則識應
多體。世間相違。以世間共許舌識惟一故。
○識體
下識一壞味過。鹹淡甘辛亦該酸苦。是六味總相。
和合俱生變異乃六味別相。和合者如豆麵鹽合
而為醬等。俱生者如甘蔗生來即甜。黃連生來便
苦等。變異者如變生作熟則異其本味等。破意葢
謂識體若一而其體應非味生。以因果不類故。若
其體必從味生。須是鹹淡甘辛等六味及於和合
俱生諸變異相混同而為一味。以多既成一生一

乃無過故。但既同為一味應無分別。世間相違。以
世間共許分別成味故。
○分別下味壞識亡過。言
味性之分別既無則所生之識亦不名識。以無所
識故。云何世間復名此識為舌味中間識界。尤見
其與世間相違。破係塵不成竟。
三破兩係不成。】

「不應虗空生汝心識。舌味和合即於是中元無自性。
云何界生。」

【恐聞根生塵生二俱不成。遂計從虗空生。故世尊
以不應遮之。言空無識性豈能生汝心識。此承上
文防異計也。舌味和合等乃正破兩係。言舌味既
巳和合則舌不成舌。味不成味。互奪兩亡故云即
於是中元無自性。是中者即舌味之中。無自性者
無各別之自性也。自性尚無固知不能生識。故曰
云何界生。就識辨妄竟。
三承辯結示。】

「是故當知。舌味為緣生舌識界三處都無。則舌與味
及舌界三本非因緣非自然性。」

【舌界者舌識界也。此係根為名。下二界准知。舌味
識界竟。
五身觸識界三。
一據權定界。二就識
辨妄。三承辯結示。
初。】

「阿難。又汝所明。身觸為緣生於身識。」

【二就識辨妄二。
一指識徵界。二分文各破。
初。】

「此識為復因身所生以身為界。因觸所生以觸為界。」

【二分文各破三。
一破係根不成。二破係塵不成。
三破兩係不成。
初。】


「阿難。若因身生必無合離。二覺觀緣身何所識。」

【覺觀即指識言。麤心分別名覺。細心分別名觀。前
云分別覺觀是也。對合離二塵分為二種。所謂合
覺觀離覺觀皆能緣也。破意以若謂此識因身生
者必無藉於合離二塵。要知無二塵故。縱生於識
起二覺觀以為能緣。惟身無境將何所識。是知所
謂因身生識者謬耳。
二破係塵不成。】

「若因觸生必無汝身。誰有非身和合離者。」

【破意以若謂此識因觸生者必無藉乎汝身。要知
依身知觸世間共許。誰有非依乎身知合離者。知
尚無成況復能識。是知所謂因觸生識者亦謬耳。

三破兩係不成。】

「阿難。物不觸知身知有觸。知身即觸知觸即身。即觸
非身即身非觸。身觸二相元無處所。

○合身即為身
自體性。離身即是虗空等相。

○內外不成中云何立。
中不復立內外性空。則汝識生從誰立界。」

【初破能生無處。恐生謬執呼其名而再告之曰。若
汝謬計此識根塵共生者。是必有能觸之物與身
相對。要知觸塵之中。亦有外物不來觸汝覺知惟
汝自身。即知有觸者。如前所云以手摩頭頭手皆
自身也。若爾則能知之身即是所知之觸。所知之
觸即是能知之身。身既即觸故非身。觸既即身故
非觸。既互奪兩亡。則身觸二相元無處所。是能生
者不可得矣。
○合身下遮所生無體。言能生者既

巳無處。謾言不能生識。縱生汝識。為與身合為復
離身。設言合身即為身自體性。不復名識。設言離
身即是虗空等相。亦不復名識。是所生者又不可
得矣。
○內外下結二俱叵得。言內外中間相待而
立。今既內外不成。中間識界云何建立。中不復立
內外二界性亦是空。是則能生所生二俱叵得。則
汝所言識之生也從誰立界。顯唯有空言而巳。就
識辨妄竟。
三承辨結示。】

「是故當知。身觸為緣生身識界三處都無。則身與觸
及身界三本非因緣非自然性。」

【身觸識界竟。
六意法識界三。
一據權定界。二
就識辨妄。三承辨結示。
初。】

「阿難。又汝所明。意法為緣生於意識。」

【二就識辨妄二。
一指識徵界。二分文各破。
初。】

「此識為復因意所生以意為界。因法所生以法為界。」

【二分文各破三。
一破係根不成。二破係塵不成。
三辯兩係無文。
初。】

「阿難。若因意生。於汝意中必有所思發明汝意。若無
前法意無所生。離緣無形識將何用。

○又汝識心與
諸思量兼了別性為同為異。同意即意云何所生。異
意不同應無所識。若無所識云何意生。若有所識云
何識意。唯同與異二性無成。界云何立。」

【初約能生無體破。若謂此識因意根生者應不藉
乎法塵。要知於汝意中必有所思之法方能發明

汝意。若無所思前法意性則無所生。是知意性離
緣無形云何生識。縱生汝識無法將何所用。無用
惟幻說誰從根生哉。
○又汝下約所生無性破。識
心指意識。思量指意根。意根即末那故以思量為
名。兼猶同也。以意識與意根同是了別性故。破意
以若必謂此識從根生者。但汝意識之心與諸思
量意根同為了別之性。且道為同為異。若言同意
即是意根。云何為意之所生。若言異意不同意能
了別。應無所識。若果無所識者與意逈別。云何為
意之所生。若謂有所識者依舊同乎意根。云何分
識之與意而言其與意異耶。是知惟同意與異意
有了別無了別之二性尚無能成。況復名界。界又
云何成立。則昔教所稱意識界者妄也。

二破係塵不成。】

「若因法生。世間諸法不離五塵。汝觀色法及諸聲法
香法味法及與觸法。相狀分明以對五根。非意所攝。
汝識決定。依於法生。今汝諦觀法法何狀。若離色空
動靜通塞合離生滅。越此諸相終無所得。

○生則色
空諸法等生。滅則色空諸法等滅。所因既無。因生有
識作何形相。相狀不有界云何生。」

【初約能生無體破。若謂此識因法生者此法須應
有體。但世間諸法不離五塵。所謂色聲香味觸也。
汝觀色法眼之所對。及諸聲法耳之所對。香法鼻
之所對。味法舌之所對。觸法身之所對。是皆相狀

分明以對五根。非是意根所攝。若汝意識之心決
定依於法生。汝今諦觀法塵之法是何相狀。唯是
五塵謝落影子生滅而巳。色空皆色塵以空為一
顯色故。動靜即聲塵。通塞即香塵。合離該味觸二
塵。以二塵皆合時知有。離時知無故也。生滅正是
法塵。五塵影子落於意地名生。落所不及名滅。越
亦離也。破意以設若離於色空等五塵影子生。及
五塵影子滅。還有法塵可得耶。要知離此諸相終
無所得。是能生者無體矣。
○生則下約所生無形
破。言如我上說法塵之所以生者。不過色空諸法
等影子生。法塵之所以滅者不過色空諸法等影
子滅。是別無法塵為所依因矣。所依之因既無。所
謂因之而生有識心者畢竟作何形相。若知相狀
不有。說界巳屬虗妄云何更言有生。是益見其謬
也。
三辨兩係無文。

正脈云。此闕根境合辨之科。(即今疏破兩係無文。前五科俱有。惟此科
無。故正脈云闕)愚謂意法本自無相。非同前五根塵有實
性境。且分文各破中又極明其虗妄無體。共生之
計自然無有。亦不須破。非闕文也。就識辨妄竟。

三承辨結示。】

「是故當知。意法為緣生意識界三處都無。則意與法
及意界三本非因緣非自然性。」

【結示之義準上。夫眾生以五陰不了心色成身。分
開六入之門。發明六塵之境。根塵互引十二處之

內外既定。識生其中十八界之邊疆莫移。在如來
藏中固為幻妄假名。於有情分上竟成堅牢巨執。
計人計我而瞥起煩惱。迷理迷法而遽障所知。為
生死因。礙正知見。涅槃無路可證。菩提何緣得成。
今既一一破其相妄。顯其性真。了界處以不有。識
陰入之本空。執盡計除相開性現。則菩提涅槃可
希冀矣。會四科而歸藏性竟。

三融七大以拂情計(正脈義云。人皆知此科理趣深廣必勝前科。實多不能較
其所以勝。舊註謂前近取身。後遠取物。又云。前悟一身。後融萬法。皆非也。良以四科即七大中別相。七大
即四科上總相。法本無殊。但四科方談其一一皆是性真而未嘗言其一一皆周法界。如指香柴煤炭一
一言其是火。而未及言一一皆可洞燒林野。至今七大方談其一一皆周法界。故總名為大。如方說出諸
火每一星皆有洞燒之極量也。葢前顯法法當體真常。此乃顯法法圓融周徧。故今解以融大科之。而云
拂情計者。良以阿難既聞顯見超情。顯見離見之旨。巳知見性不屬因緣及自然矣。但四科該盡諸法。似
不免於因緣。亦有邪知謬解隨情執自然者。而今又聞本非因緣非自然性。既違昔教復動權執。故世尊
以性色真空等拂之)四。
一阿難陳疑致請。二如來斥迷許
示。三阿難遵教佇聽。四如來按定為說。
初。】

「阿難白佛言。世尊。如來常說和合因緣。一切世間種
種變化皆因四大和合發明。

○云何如來因緣自然
二俱排擯。我今不知斯義所屬。

○惟垂哀愍開示眾
生中道了義。無戲論法。」

【初述昔所說。和合與因緣相關故兼言之。常說者
翻外計立自宗故。一切世間總該情器。情則七趣
升沉。器則八相往復。故云種種變化。此等皆因地
等四大互為因緣和合發明。所謂常說者即依此

而說故。又雖云常說亦有深淺。如即空即假即中
是也。
○云何下疑今所廢。排擯者斥逐義。謂不用
也。因緣自然語雖似平。其意唯疑排擯因緣。以自
然外宗雖排擯無可疑故。是知此句乃怪其並因
緣俱排也。斯義者即俱排之義。屬謂攝屬。言因緣
自然相待而立。不屬此即屬彼。二俱排擯故不知
何所攝屬。
○唯垂下請示中道。昔說今排前後相
違。自宗外計兩無所攝。進退莫決從違罔措。無任
首鼠有類籓羊。故惟願如來哀愍開示。理路不偏
曰中道。趣味究竟曰了義。稱實而說曰無戲論法。
其意以因緣落有。自然沈空。不合中道。自然固非
正見因緣亦屬權宗。俱非究竟一同兒語。一類空
拳。皆非無戲論法。因佛兩擯故反是而求之。後云
性色真空性空真色等正開示此義。

二如來斥迷許示。】

「爾時世尊告阿難言。汝先厭離聲聞緣覺諸小乘法。
發心勤求無上菩提。故我今時為汝開示第一義諦。

○如何復將世間戲論妄想因緣而自纏繞。汝雖多
聞如說藥人真藥現前不能分別。如來說為真可憐
愍。

○汝今諦聽吾當為汝分別開示。亦令當來修大
乘者通達實相。」

【初示以巳說。爾時者阿難致請時也。告阿難言者
即時而應故。先指婬室歸來。爾時自恨未全道力
即是厭離聲聞等法。以聲聞等法類皆執相滯名

道力難全故也。又爾時慇請奢摩等三即是發心
勤求菩提。以奢摩等三即是成佛妙定。可趣菩提
故也。今時指顯見巳後。以十番所顯之真四科所
會之性即是中道。即是了義。即是無戲論法。故總
以第一義諦稱之。以一即中道不中則成二故。第
一即了義不了則有前故。諦即無戲論戲論則不
諦故。
○如何下斥以迷謬。如何復將等者深怪其
不應爾也。世間者約二乘為學者世間。以彼不了
第一義諦。口說因緣名為戲論。心思因緣名為妄
想。因屬戲論妄想。故如來重重開示令其超脫此
法。而阿難反問云何俱排等是以之自纏自繞。宜
乎為世尊所深怪耳。汝雖多聞等者喻顯其可憐
愍也。言阿難雖有多聞之慧。善解請求。不過如說
藥之人。而如來開示第一義諦令其薦取正是真
藥現前。及阿難纏繞因緣執權為實。宛爾不能分
別。不能分別將必捨真藥而取假藥。自誤誤人。是
故說為真可憐愍。
○汝今下許以開示。巳說不悟
多緣聽之不諦。故誡以諦聽。許以分別等者利現
會故。分別者分別因緣不了令其超脫。開示者開
示中道了義令其薦取。亦令當來等者益未來故。
實相者指後大性義該前之所顯所會以同為一
體故也。隨緣不變故名實相。不達此者縱修非真。
凡當來修大乘者務須通達。故亦令也。下云如水
成冰冰還成水。即略示實相之義。


三阿難遵教佇聽。】

「阿難默然承佛聖旨。」

【默然者虗懷凝慮。承旨者敬候綸音。所謂聽者端
視如渴飲。一心入於語義中也。
四如來按定為
說二。
一據執略示中道。二分門別詳七大。
初。】

「阿難。如汝所言。四大和合發明世間種種變化。

○阿
難。若彼大性體非和合則不能與諸大雜和猶如虗
空不和諸色。若和合者同於變化。始終相成生滅相
續生死死生生生死死如旋火輪未有休息。

○阿難。
如水成冰冰還成水。」

【初按妄所執。準前阿難云。一切世間種種變化皆
因四大和合發明。今云四大和合發明世間種種
變化。雖能所倒置而其義無殊。葢是據其所說而
按定之。故云如汝所言。
○阿難下故申非量。言四
大和合發明世間等語。乃隨情取相為言。若以性
論和合固屬權宗。不和合尤墮外計。故略申二種
非量。大性者四大之性。體非和合者只許不變。不
許隨緣也。不計隨緣故不能與諸大雜和。諸大約
相言。不能與和者謂性自是性。不隨緣以成相。如
是則墮自然之計。故應猶如虗空不和諸色。量云。
大性是有法。不與諸大雜和宗。因云體非和合故。
同喻如虗空不和諸色。大性不爾。乃故為非量。令
其自覺。若字仍指大性。和合者只許隨緣。不許不
變也。不許不變故應同於諸大之相。遷變改化。始

終四句。通約外器內身詳明遷變改化之狀。始終
相成者謂因始有終。因終有始。遞互相成。生滅相
續者謂生成滅壞。滅壞生成。前後相續。此約外器
說也。生死死生者謂因生有死。因死有生。亦遞互
相成。生生死死者謂生而復生。死而復死。亦前後
相續。此約內身說也。是知內外四大皆變化相。大
性同此者性不自性。能隨緣以成相。如是則墮因
緣之計。故應如旋火輪未有休息。量云。大性是有
法。同於變化等為宗。因云有和合義故。同喻如旋
火輪未有休息。大性不爾。亦故為非量。令其自覺。

○阿難下喻明正理。言大性既不如虗空不和。又
不如旋火輪轉。畢竟同於何等。故復以異喻而反
顯之。如水成冰者喻大性不變隨緣。冰還成水者
喻大性隨緣不變。隨緣不變故不墮因緣。不變隨
緣故不墮自然。二俱不墮是名中道正理。

二分門別詳七大(問。阿難惟問四大。如來具明七大者何也。答。為欲攝法盡故。良
以四大於五陰中唯攝色陰中形色。於六入中惟攝浮勝。於十二處中惟攝六塵及六根中浮勝。於十八
界中亦然。至於色陰中顯色。及餘四陰。六入中之根性。十二處中之根性。十八界中之根性及識。皆不能
攝。今加以空見識之三大乃一切俱攝。亦恐阿難問所不及故足之以防種疑)七。
一地
大。二火大。三水大。四風大。五空大。六見大。七識大。

初四。
一依性成相。二先破和合。三詳示中道。
四雙拂二計。
初。】

「汝觀地性。麤為大地細為微塵。至隣虗塵析彼極微
色邊際相七分所成。更析隣虗即實空性。」


【教以觀地性者。令知地大之性即藏性也。藏性隨
緣。由眾生共相無明所感。遂現麤相而為大地。如
前云晦昧為空。空晦暗中結暗為色。由二乘析色
歸空所致。遂現細相而為微塵。如般若云。以三千
大千世界碎為微塵。釋曰。二乘以析空觀。用假想
慧。初以大地分為七分。如是從麤至細展轉以七
分分之至於微塵。則世界不復有矣。若更以微塵
分為七分則成極微。言極微者最極微細巳到色
之邊際。故云色邊際相。若更以此相分為七分則
成隣虗。今不言極微析至隣虗。而言至隣虗塵析
彼極微等者。乃世尊妙辯無礙詞句錯落清新耳
目之意。然隣虗尚有塵名。再析則塵名亦失。故曰
更析隣虗即實空性。
二先破和合二。
一正破
合空成色。二取例轉顯其謬。
初。】

「阿難。若此隣虗析成虗空。當知虗空出生色相。

○汝
今問言。由和合故出生世間諸變化相。汝且觀此一
隣虗塵用幾虗空和合而有。

○不應隣虗合成隣虗。」

【初因入定出。若依小乘必謂此隣虗塵析入空者。
是色相入於空矣。若果如是。則應當了知。虗空出
生色相。以有入必有出故。
○汝今下據執為難。言
汝今前來問我作如是言。由和合故出生世間諸
變化相。如是則諸變化相皆和合有矣。餘者和合
姑置勿論。汝且觀此一隣虗塵自應亦是和合而
有。但隣虗向去無色。須是用虗空和。且道此隣虗

塵用幾虗空和合而有。葢明知空無數量。本不可
合乃故為難問。令知隣虗非和合有故。
○不應下。
豫遮謬救。恐聞用幾虗空合成隣虗之難。遂謬救
云。我言和合者自是合色成色。非謂合空成色。故
為此遮。言隣虗乃色中最細。更無細者。若必合色
成色。須是隣虗合成隣虗。設許爾者。則有三謬。一
者合他成自理固有之。合自成自理所必無。二者
合多成一事乃得順。合一成一事乃相違。三者合
細成麤世所共計。合細成細世所共非。由此三謬。
故以不應遮之。
二取例轉顯其謬。】

「又隣虗塵析入空者。用幾色相合成虗空。

○若色合
時合色非空。若空合時合空非色。

○色猶可析空云
何合。」

【初約空難合。言汝既以和合為宗。則一切皆應和
合而有。又如小乘教中隣虗析入空者。此空必是
色相合成。且道用幾色相合成虗空。夫如來以析
入而難合成者。良以析色歸空是小乘之自教。諸
相和合是阿難之自語。順彼自教難彼自語。令其
不能施對。
○若色下比例顯謬。言我適問汝。汝既
不能施對。在汝固知色合之時合色非空矣。若既
知色合之時合色非空。自知若空合時合空非色。
夫如是則色空俱非和合有矣。
○末二句決定結
破。言色雖不能合空猶可析入。空若合而成色云
何能合。此決言其色非和合以結正破之義。正脈

云。虗空略有四義不可言合。一無形礙。二無數量。
三無邊際。四無變動。原地大元依色聚。色依於空。
空既不可合。則色非和合。色既非合地大豈和合
有耶。和合之計類推可以俱破。先破和合竟。

三詳示中道二。
一正示中道。二取事驗知。
初。】

「汝元不知如來藏中性色真空。性空真色。清淨本然
周徧法界。」

【言本非和合妄計和合者。由汝一向蒙昧元不知
如來藏中有隨緣不變不變隨緣義故。性色者自
性隨緣能成幻色。雖能成幻色而體終不變。故曰
真空。真空者真體自空。此明如來藏中有隨緣不
變義也。性空者自性不變其體元空。雖其體元空
而用終不失。故曰真色。真色者依真成色。此明如
來藏中有不變隨緣義也。由有隨緣不變之義故
稱清淨本然。謂色不能礙由來自爾故。由有不變
隨緣之義故云周徧法界。謂周匝徧滿法界無遺
故。是知十界依正中凡有質礙者皆地性之徧也。
然既清淨本然則不落有為。既周徧法界則不滯
無為。知此義者。而中道第一義諦當下即是(問。此科本
顯地大周徧。而詳示中道中却以性色真色為言者何也。答。地大元依色聚。色性尚是中道。地性可知。又
上文破和合中巳變地為色。故即承接言之。從文便故)二取事驗知。】

「隨眾生心應所知量循業發現。」

【上說清淨本然周徧法界。但約理具。此則約事造
驗之。但見其隨眾生心欲見便見。應所知量能知

便知。初無使者及與作者。非清淨本然而何。又見
其循一人之業則現一人之色。循十人之業則現
十人之色。乃至循千萬人之業則現千萬人之色。
初無妨礙及與限量。非周徧法界而何。知此義者
自不惑於因緣及自然矣。詳示中道竟。

四雙拂二計。】

「世間無知。惑為因緣及自然性。皆是識心分別計度。
但有言說都無實義。」

【世間之語雖寬。據下所惑且指二乘及外道言。以
彼不達如來藏中有隨緣不變不變隨緣義故。名
為無知。但見現起之色循業而發無礙無限遂惑
為因緣。而繫墜權宗。又或見現起之色。隨心應量
無使無作遂惑為自然。而沈溺邪途。總屬妄想故
曰皆是識心等。無非戲論故曰但有言說等也。地
大竟。
二火大四。
一依性成相。二先破和合。三
詳示中道。四雙拂二計。
初。】

「阿難。火性無我寄於諸緣。

○汝觀城中未食之家欲
炊爨時。手執陽燧日前求火。」

【初火性隨緣。火性即如來藏性。體雖不變。用能隨
緣。故曰無我。謂無有定宰也。寄託也。言火性雖曰
無我。亦必託彼木鑽艾鏡等緣而成相故。
○汝觀
下引事以證。未食須食。故欲炊爨。謂釜底進火熟
食也。陽燧者取火之具。崔豹註云。以銅為之。狀如
鏡。照人則影倒。向日則火出。淮南子曰。陽燧。火方

諸也。王充論云。五月丙午日午時。銷鍊五方石。圓
如鏡。中央窪。天晴向日出火。此不過略引一事以
證。為下破和作立難之本。
二先破和合二。
一
牒執舉喻。二就執為破。
初。】

「阿難。名和合者。如我與汝一千二百五十比丘今為
一眾。眾雖為一詰其根本各各有身。皆有所生氏族
名字。如舍利弗婆羅門種。優樓頻螺迦葉波種。乃至
阿難瞿曇種姓。」

【欲破和合。呼其名而告之曰。若謂此火名和合有
者。試以喻明自見其謬。夫眾緣和合成火。如我與
汝千二百五十比丘今為一眾。要知眾雖為一至
詰其根本各各有身。又皆有從生氏族名字。火亦
應爾。雖是一火至尋其本緣亦應各各有質。又應
皆有品類名字。如某火屬鏡。某火屬艾。某火屬日
等。若不爾者則和合不成。如舍利等即出其氏族
名字。舍利弗此云鶖鷺子。婆羅門種。梵志族也。優
樓頻螺此云木瓜林。迦葉波種。龜氏族也。阿難此
云慶喜。瞿曇種。甘蔗族也。佛之始祖日炙甘蔗而
生。號瞿曇氏。故瞿曇翻日種。亦翻甘蔗。後四世改
為釋迦。今遡其源耳。正脈云。葢必先有分開之相
以為和合之本。然後方可和合。故舉一眾和合分
開各有氏族以為定例。至下文乃顯火不如是。此
異喻也。
二就執為破二。
一先破各相。二後破
合相。
初二。
一就執各徵其本。二逐緣一一為

破。
初。】

「阿難。若此火性因和合有。彼手執鏡於日求火。此火
為從鏡中而出。為從艾出。為於日來。」

【若此火之體性決定和合有者。自應先有分開之
相。夫彼人手執火鏡(即陽燧也)於日求火。此火為有從
鏡出者。為有從艾出者。為有於日來者。必三處各
有火出。方合舍利弗等各各有身等喻。故此徵也
二逐緣一一為破三。
一破於日來。二破從鏡出。
三破從艾生。
初。】

「阿難。若日來者自能燒汝手中之艾。來處林木皆應
受焚。」

【若謂有火於日來者應不須鏡。自能燒汝手中之
艾。再既能燒艾。則來處林木皆應受焚。今既用鏡
而來處林木不焚。是知此火無有於日來者。

三破從鏡出。】

「若鏡中出。自能於鏡出然於艾鏡何不鎔。

○紆汝手
執尚無熱相。云何融泮。」

【初正破鏡出。若謂有火從鏡出者應不須對日自
能於鏡出然於艾。再既能然艾即能鎔鏡。有鏡何
不自鎔。夫鏡既不鎔然艾必須對日。是知此火無
有從鏡中出者。
○紆汝下兼遮謬救。恐聞鏡何不
鎔之破。遂謬救云。艾易然。鏡難鎔。時下既能然艾。
經久自能鎔鏡。故為此遮。紆屈也。遮意以若果經
久能鎔者。亦須先有熱相。今屈汝手執尚無熱相。

云何經久便能融泮。惟謬計耳。融泮猶銷解也。

三破從艾生。】

「若生於艾。何藉日鏡光明相接然後火生。」

【若謂有火生於艾者則艾自出火。何藉日鏡光接
然後火生。今現見求火者執鏡對日。是知此火無
有從艾生者。破意以三處各無火生知非和合。以
不如舍利弗等各各有身等故。先破各相竟。

二後破合相。】

「汝又諦觀。鏡因手執日從天來艾本地生火從何方
遊歷於此。

○日鏡相遠非和非合。

○不應火光無從
自有。」

【初詳審來方。汝又諦觀者教以詳細觀察勿使有
藏火處也。鏡因手執者教以觀手。日從天來者教
以觀天。艾本地生者教以觀地。如是諦審觀察曾
無藏火之處。而火從何方遊歷於此。是雖智似鶖
子辯擬富那不能知不能言也。
○日鏡下正破和
合。言鏡等既無有火。手等又無藏火之處。恐謂日
鏡和合共然於艾。故為此破。言現見日鏡相遠非
和非合。豈能共然於艾。是知所謂和合有火者謬
矣。
○末句預遮謬救。恐聞非和非合遂計無從自
有。故為此遮。原阿難本以和合為宗。若果無從自
有自宗相違。故以不應遮之。是知不了藏性者不
唯和合不成。而不合更非。下文所謂但有言說都
無實義者以此。先破和合竟。
三詳示中道二。


一正示中道。二取事驗知。
初。】

「汝猶不知。如來藏中性火真空。性空真火。清淨本然
周徧法界。」

【猶字例前。言不惟地大。火大汝猶不知。以性相相
類故。性火等同前。但以火易色即是。
二取事驗
知(地大中此科不曲分。今有增益之文不便合釋)二。
一驗知清淨。二驗
知周徧。
初。】

「隨眾生心應所知量。

○阿難。當知世人。一處執鏡一
處火生。徧法界執滿世間起。起徧世間寧有方所。」

【初正以取驗。言事造之火亦是隨心應量。其清淨
本然之義可知。
○阿難下兼折轉疑。恐聞隨心應
量之語。遂轉疑云。地大寓目皆是可說隨心應量。
火大或見不見現有方所。隨心應量之義似不極
成。故為此折。言一處執鏡一處火生。是隨眾生心
欲見便見也。徧法界執滿世間起。是應所知量能
知便知也。然既起徧世間寧有彼此方所。則汝所
謂或見不見現有方所者特生心知量之不及耳。

二驗知周徧。】

「循業發現。」

【言事造之火亦是循業發現。其周循法界之義可
驗(問。執鏡火生似是循業。既巳判屬上科。將指何者名為循業。答。執鏡火生約現緣說。謂求則隨心而
見應量而知。循業發現約宿因說。如生則身俱煖相。處有煙炊一是暫現一是常生。似同而實異也)詳
示中道竟。
四雙拂二計。】

「世間無知。惑為因緣及自然性。皆是識心分別計度。

但有言說都無實義。」

【義如地大中釋。火大竟。
三水大四。
一依性成
相。二先破和合。三詳示中道。四雙拂二計。
初。】

「阿難。水性不定流息無恒。

○如室羅城。迦毗羅仙斫
迦羅仙及鉢頭摩訶薩多等諸大幻師。求太陰精用
和幻藥。是諸師等於白月晝手執方諸。承月中水。」

【初水性隨緣。水性亦即如來藏性。體雖不變用能
隨緣。故曰不定。流息無恒者流無常流隨緣而息。
息無常息隨緣而流。正顯其不定也。
○如室下引
事以證。迦毗羅此云黃色。或云黃赤色。以其髮黃
兼赤故。正脈云青色。或別有所據。斫迦羅此云輪。
以自執所見理圓能摧他宗故。正脈云鴛鴦。義取
輪必具二如鴛鴦鳥故。鉢頭摩此云赤蓮華。池名
也。以池為名者近此住故。訶薩多梵語之略。灌頂
云。阿迦薩謨多羅。此翻海水。依於海水住故。乃事
水外道也。略出四仙餘以等字該之。以其善用幻
術故稱諸大幻師。太陰精月中水也。用以和藥。自
計服之長生。空說無驗故世以幻名。又幻藥者或
依此藥幻出種種境界。眩惑心目也。白月晝者正
脈云。十五夜為望。望前為白月。望後為黑月。月當
正午光皎如晝也。方諸者淮南子曰。方諸見月則
津而為水。高誘曰。方諸陰燧向月則水生。許慎曰。
諸珠也。方石也。正脈云。水精珠也。王充論云。十一
月壬子日。夜半子時北方煉五方石為之。狀如盃

盂向月得津。今云承月中水。大同此計。是皆不達
藏性隨緣義耳。
二先破和合(準火大中此處有牒執舉喻之文。今
不具者。例上可知故)二。
一先破各相。二後破合相。
初二。

一就水徵本。二逐緣為破。
初。】

「此水為復從珠中出。空中自有。為從月來。」

【佛意以三處各有水出方成和合之義。故此徵云。
此水為有從珠中出者。為有從空自有者。為有從
月中來者。是不可以不審也。
二逐緣為破三。

一破從月來。二破從珠出。三破從空生。
初。】

「阿難。若從月來。尚能遠方令珠出水所經林木皆應
吐流。

○流則何待方諸所出。不流明水非從月降。」

【初正破月來。若謂有水從月來者是義不然。以月
在天珠在手相去遠矣。尚能從遠方來令珠出水。
則中間所經林木皆應吐流有是事乎。
○流則下
轉顯二謬。若謂林木吐流者則應隨處可承。何待
方諸所出。若謂林木不流者明知此水非從月降。
以遺近著遠不應理故。
二破從珠出。】

「若從珠出則此珠中常應流水。何待中宵承白月晝。」

【若謂有水從珠出者是不藉餘緣矣。不藉餘緣則
珠中常應流水。既爾則隨時可承。何待中宵。必承
仗於白月晝乎。中宵半夜也。破意以既待中宵承
白月晝。明知此水不從珠出。
三破從空生。】

「若從空生。空性無邊水當無際。從人洎天皆同滔溺。
云何復有水陸空行。」


【若謂有水從空生者。但空性無邊所生之水亦當
無際。如是則從人洎天皆應同為滔流。俱成陷溺。
不應復有餘物。乃云何於其中間復有水行陸行
及與空行。是知所謂水從空生者謬也。先破各相
竟。
二後破合相。】

「汝更諦觀。月從天陟。珠因手持。承珠水盤本人敷設。
水從何方流注於此。

○月珠相遠非和非合。

○不應
水精無從自有。」

【初詳審來方。諦觀即詳審也。陟猶升也。月從天陟
天無藏水之處。珠因手持。手無藏水之處。承猶擎
也。承珠水盤本人敷設。盤無藏水之處。既三方皆
無藏水之處。而水從何方流注於此。是不可以不
審也。
○月珠下正破和合。言月等既無有水天等
又無藏水之處。恐謂月珠和合共生於水。故為此
破。言現見月珠相遠非和非合。豈能共生於水。是
知所謂和合有水者謬矣。
○末句預遮謬救。恐以
無從為救。故遮以不應。以自宗相違故。水精者順
彼所計。以彼計此水為水中之精也。先破和合竟。

三詳示中道二。
一正示。二驗知。
初。】

「汝尚不知。如來藏中性水真空。性空真水。清淨本然
周徧法界。」

【二驗知。】

「隨眾生心應所知量。一處執珠一處水出。徧法界執
滿法界生。生滿世間寧有方所。

○循業發現。」


【初驗知清淨。於中有取驗折疑二義。俱準前釋。
○
末句驗知周徧亦準前。詳示中道竟。

四雙拂二計。】

「世間無知。惑為因緣及自然性。皆是識心分別計度。
但有言說都無實義。」

【水大竟。
四風大四。
一依性成相。二先破和合。
三詳示中道。四雙拂二計。
初。】

「阿難。風性無體動靜不常。

○汝常整衣入於大眾。僧
伽黎角動及旁人。則有微風拂彼人面。」

【初風性隨緣。風性亦即藏性。無體者無有定體也。
無定體故隨緣而動。隨緣而靜。故曰不常。
○汝常
下引事以證。乞食說法等事。應著伽黎。故曰常整。
入大眾者隨僧例故。灌頂云。僧伽黎唐言重複衣。
清涼云。義翻和合。新者二重。故者四重。以重成故
稱曰和合。三依中第一衣也。亦名雜碎衣。剪碎製
成條相多故。具有三等九品。如沙彌律儀衣鉢名
相中說。動衣乃有。反顯不動則無。其不常無體之
義於此可見。
二先破和合二。
一先破各相。二
後破合相。
初二。
一就風徵本。二逐緣為破。

初。】

「此風為復出袈裟角。發於虗空。生彼人面。」

【袈裟此云壞色衣。清涼云。不正色衣。律以青黑木
蘭三色壞正好色故。真諦云。此是三衣通名。或名
離塵服斷六塵故。亦名消瘦服割煩惱故。又稱蓮

華服無染著故。此中徵意亦是要其先有各相。然
後可合。
二逐緣為破三。
一破從衣出。二破從
空發。三破從面生。
初。】

「阿難。此風若復出袈裟角汝乃披風。其衣飛搖應離
汝體。

○我今說法會中垂衣。汝看我衣風何所在。不
應衣中有藏風地。」

【初正破衣出。風出袈裟則是袈裟中有風。故難以
披風。然風以動搖為性。果其披之其衣自應飛搖。
故又難以離體。破意以現見衣不離體披風之義
成。不是衣中無風。則此風不出袈裟明矣。
○我今
下兼防謬辨。恐聞離體之難。遂謬辯云。衣若動時
乃有風出。衣若垂時風但藏之而巳。豈可以飛搖
離體為難。故為此防。若謂衣若垂時風但藏之者。
即如我今說法會中垂衣。亦應藏風。汝且看我之
衣風何所在。據實而論不應衣中有藏風地。以衣
是布屬非有孔穴也。
二破從空發。】

「若生虗空。汝衣不動何因無拂。

○空性常住。風應常
生。若無風時虗空當滅。滅風可見滅空何狀。

○若有
生滅不名虗空。名為虗空云何風出。」

【初約無衣不生破。風生於空自不關衣。故難以衣
不動時何因無拂。是空無生風義也。
○空性下約
因果不類破。空性常住。若生風者則應常生。以因
常果必常故。若爾則無風之時空亦當滅。以果斷
因必斷故。然滅風之時人人可見。若言滅空有何

形狀。是知虗空無滅。風性有滅。果不類因云何從
生。此必無之事也。
○若有下約名義不符破。虗空
原以不生滅為義。設若有生滅者則不名虗空。今
既名為虗空自應無有生滅。若有風生名義不符。
故難以云何風出。以出即是生生必有滅也。灌頂
云。風從空生凡小常執。故展轉詳破。

三破從面生。】

「若風自生被拂之面。從彼面生當應拂汝。自汝整衣
云何倒拂。」

【若謂有風自生於被拂之面者義亦不成。以從彼
面生當應拂汝。今既不見拂汝巳知不生彼面。乃
自汝整衣之時云何倒拂彼面。其不生彼面之義
益可見矣。先破各相竟。
二後破合相。】

「汝審諦觀。整衣在汝面屬彼人。虗空寂然不參流動。
風自誰方皷動來此。

○風空性隔非和非合。

○不應
風性無從自有。」

【初詳審來方。汝審諦觀者教以審辨諦實而觀。勿
得過目了事也。整衣在汝汝無藏風之處。面屬彼
人彼無藏風之處。虗空寂然等空無藏風之處。既
三方皆無藏風之處而風自誰方皷動來此。又不
可以不審焉。
○風空下正破和合。恐謂衣空面既
無有風。審諦觀又無藏風之處。和合而有理應無
疑。故為此破。言現見風動空澄其性相隔。無和合
義故曰非和非合。衣礙風通例此可知。是皆無和

合義也。
○不應句預遮謬救。準前。先破和合竟。

三詳示中道二。
一正示。二驗知。
初。】

「汝宛不知。如來藏中性風真空。性空真風。清淨本然
周徧法界。」

【宛字有深怪意。言地火水三番詳示。風性可以類
推。觀汝動靜宛然不知如來藏中不變隨緣義也。
餘俱準前可思。
二驗知。】

「隨眾生心應所知量。阿難。如汝一人微動服衣有微
風出。徧法界拂滿國土生。周徧世間寧有方所。

○循
發業現。」

【初驗知清淨。法界世間國土一義耳。拂動也。徧法
界拂者。謂徧法界中人皆微動服衣也。滿國土生
者謂滿國中皆有風生。是知此風周徧世間寧有
方所。
○末句驗知周徧可知。詳示中道竟。

四雙拂二計。】

「世間無知。惑為因緣及自然性。皆是識心分別計度。
但有言說都無實義。」

【風大竟。
五空大四。
一依性成相。二先破和合。
三詳示中道。四雙拂二計。
初。】

「阿難。空性無形因色顯發。

○如室羅城去河遙處。諸
剎利種及婆羅門。毗舍首陀兼頗羅墮旃陀羅等。新
立安居鑿井求水。出土一尺於中則有一尺虗空。如
是乃至出土一丈中間還得一丈虗空。虗空淺深隨
出多少。」


【初空性隨緣。空性二字且指不變之體。由不變故
是曰無形。謂無長短大小等形因色顯發。乃指隨
緣之用。由隨緣故是曰因顯。謂因彼色相差別乃
顯虗空各有差別。
○如室下引事以證。室羅城地
廣人稠。去河近不須鑿井。故唯約遙處言之。西域
貴賤族分四姓。剎帝利略云剎利。此翻田主。即王
種也。婆羅門此翻淨行。守道居正潔白其操。有類
此方儒道。毗舍此云商賈。行販坐賣者是。首陀此
翻農夫。耕田種地者是。四姓之外別有智愚二族。
故云兼也。頗羅墮此云利根。如六藝百工之類。旃
陀羅此云嚴幟。如屠兒魁膾之類。新立安居興作
須水。去河遙處擔運費繁故須鑿井求之。出尺尺
空。出丈丈空。其因色顯發之義亦自可見。末二句
迺重牒上義。為下作徵起之端。
二先破和合二。

一先破各相。二後破合相。
初二。
一就空徵
本。二逐緣為破。
初。】

「此空為當因土所出。因鑿所有。無因自生。」

【因土所出即是從土而生。因鑿所有即是從鑿具
生。無因自生者。謂別無所因從自體生。猶言從徧
界空出井空也。
二逐緣為破三。
一破從自生。
二破因土出。三破因鑿出。
初(據義乃是破從空生。但以空是自體。
故云自生。古德多作破無因釋。今疏不爾者。以與破和合義相違故)。】

「阿難。若復此空無因自生。未鑿土前何不無礙。唯見
大地逈無通達。」


【破意以若計此空別無所因。從自體生者應不藉
乎鑿之與土。既爾則未鑿土前即應無礙。乃何故
不能無礙。不惟不能無礙具唯見大地逈然無有
通達之相。是知所謂無因自生者謬矣。

二破因土出。】

「若因土出。則土出時應見空入。若土先出無空入者
云何虗空因土而出。

○若無出入則應空土元無異
因。無異則同。則土出時空何不出。」

【初正破土出。若謂此空因土出者。則土從井出之
時應見虗空從外而入。以土在外故。若土先從井
出無空從外入者。云何而言虗空因土而出。
○若
無下預遮謬救。恐阿難救云。空本內生實無出土
入井之意。故為此遮。若謂虗空無出土入井之義
者。則應未鑿土前空土元無異因。因依也。無異因
者謂空土相依而住。無別所依也。無異則同者。謂
既無異因則同為一體。既同為一體出則同出。故
難以則土出時空何不出。
三破因鑿出。】

「若因鑿出。因鑿出空應非出土。

○不因鑿出。鑿自出
土云何見空。」

【初正破因鑿。若謂此空因鑿具出者。則唯鑿便能
出空應當不用出土。今既必待出土成空。明知此
空不因鑿出。
○不因下兼難不因。恐因鑿被破轉
計不因鑿出。故為此難。若謂此空不因鑿具出者。
則鑿自出土於外。云何於中見空。是不惟因鑿不

成不因亦非。總以不了性具恁麼不恁麼總不是
也。先破各相竟。
二後破合相。】

「汝更審諦諦審諦觀。鑿從人手隨方運轉。土因地移。
如是虗空因何所出。

○鑿空虗實不相為用。非和非
合。

○不應虗空無從自出。」

【初詳審來方。佛意以三處不生是我所說。設未心
服汝更審諦。所謂審諦者謂諦審而辯其從來。諦
觀而象其方所。何方更有藏空處也。鑿從人手者
教以觀手。隨方運轉者教以觀方。土因地移者教
以觀地。既徧觀三方俱無藏空之處。試問如是虗
空。畢竟因何所出。當明以告我勿顢頇也。
○鑿空
下正破和合。如上三處不生。三方又無藏空之處。
恐謂和合共生故為此破。言現見鑿之與空一虗
一實。彼此不相為用。無和合義。故曰非和非合。如
鑿空既爾土空亦然。是皆無和合義也。
○不應句
預遮謬救。可知。先破和合竟。
三詳示中道三。

一比例發明。二正示中道。三取事驗知。
初二。

一以空例四取大名。二以四例空顯圓義。
初。】

「若此虗空性圓周徧。本不動搖。當知現前地水火風
均名五大。」

【佛意以若依上說。則此虗空既非和合而有。又非
無從自出。明知其是性圓周徧本不動搖者矣。正
脈云。圓周徧三字重一圓字。良以尋常論空亦言
周徧。然有色法礙處即不圓融。是言周徧而非圓

周徧也。今言空性周徧。色不為礙。故益之以圓義。
又云不動搖者同後無生滅義。葢周徧表其非此
有而彼無。此無而彼有。圓滿意也。不動表其非先
無而今有。今有而後無。常住意也。此且按定下乃
取例。言尋常但知地水火風名大。不知虗空亦大。
今既性圓周徧。本不動搖。自應發用無限。以此取
例。當知此空與彼現前地水火風均名五大。以同
具大義故也。
二以四例空顯圓義。】

「性真圓融皆如來藏。本無生滅。阿難。汝心昏迷不悟
四大元如來藏。當觀虗空為出為入。為非出入。」

【既均名五大。則空大性真地水火風亦性真。空大
圓融地水火風亦圓融。以其皆是如來藏本無生
滅性故。(問。取名以空例四。為其巳向不知。顯圓以四例空。何所取義。答。此有二義。一者易知
性真。二者易知圓融。易知性真者前云晦昧為空。後云空生大覺中。是知現前虗空親依性起若言性真
則易信。至於地水火風人但見其依於虗空而不知由於性起。若言性真則難見也。易知圓融者前云出
土一尺於中則有一尺虗空。出土一丈中間還得一丈虗空。後云虗空體非羣相。不拒諸相發揮。是知現
前虗空亦自無礙。若言圓融則易信。至於地水火風人但見其相凌相滅。而不知其相涉相含。若言圓融
則難見也。為此取例。葢是以易知例難見。令難見者成易知耳)此且例定下乃令
觀。重呼其名者示警覺意故。言我今如是開示自
可推類發明。設若汝心仍舊昏於權宗。迷於外計。
不能開悟四大元如來藏者。當觀前之虗空為出
為入。為非出入。非猶無也。佛意以有出有入則墮
因緣。無出無入則墮自然。但不肯明明道破。惟令
自觀自悟。必待信得虗空無出無入無非出入。元

是如來藏性。則例推四大無不明矣。比類發明竟。

二正示中道。】

「汝全不知。如來藏中性覺真空。性空真覺。清淨本然
周徧法界。」

【全字亦深怪意。言我前重重開示末復教以觀察。
將謂因空得悟。汝竟全然不知如來藏中有性覺
真空性空真覺等義也。(準上地水火風俱用本大。與空相對。今以性空真空
文不可別。故以覺字易之)言性覺者覺即是動。有隨緣義。因有
隨緣之義故可成頑空。雖可成頑空而體終不變
故曰真空。謂頑空無體即真空故。言性空者空即
是靜。有不變義。因有不變之義故常守自性。雖常
守自性而用終不滯。故曰真覺。謂依性成空即真
覺故。此上以文稍異前。故次第釋之。下二句準上。

三取事驗知。】

「隨眾生心應所知量。阿難。如一井空空生一井。十方
處空亦復如是。圓滿十方寧有方所。

○循業發現。」

【詳示中道竟。
四雙拂二計。】

「世間無知。惑為因緣及自然性。皆是識心分別計度。
但有言說都無實義。」

【空大竟。
六見大(正脈云。即根大也。總攝六根但舉眼根為例。然亦唯取根中之
性非取浮塵。故惟言見不言根也)四。
一依性成相。二先破和合。
三詳示中道。四雙拂二計。
初。】

「阿難。見覺無知因色空有。

○如汝今者。在祇陀林朝
明夕昏。設居中宵白月則光黑月便暗。則明暗等因

見分析。」

【初見性隨緣。見覺者見性覺體也。體本不變故曰
無知。無知者無局眼之知也。既無局眼之知何以
稱見。故曰因色空有。謂因隨色空等緣而有局眼
之知。見性之名葢緣斯立。
○如汝下引事以證。今
者在林等即約目前事證故。朝明夕昏者晝間之
明暗也。中宵等俱如水大中釋。則光便暗者夜間
之明暗也。據此則是明暗等相現前因而有見於
中分析。所謂因色空有者於此可見。文中言明暗
等者等色空故(正脈云。此中全約見之與塵為同異等以破和合之妄執。然其別名
塵相。二三開合不定。應先總釋不過色空明暗之四互為隱顯耳。如總言色空是合明暗以對空。只言明
暗是開色攝空也。若言明暗空是開色以對空。對言見空是空攝色而對見也。至文再指庶不惑矣。今且
明此科。初言因色空有即是合明暗以對空。末言此明暗等因見分析。又開色以攝空也)。

二先破和合二。
一先破各相。二後破合相。
初
二。
一就見徵本。二逐緣為破。
初(此中徵本非徵其本從何
來。但徵其與明暗等本來是同。本來是異等。則各相定矣)。】

「此見為復與明暗相并太虗空為同一體。為非一體。
或同非同。或異非異。」

【見是根性。明暗太空皆見所緣塵。正脈云。此中乃
開色對空也。佛意以凡言和合者或本同眾物。迺
分彼少分共合而為一體。今徵其為同一體是也。
又或各是一物乃分為多分別合而為多體。今徵
其為非一體是也。又或一分同彼諸物。一分異彼
諸物。乃取同合異。今徵其或同非同是也。又或一

分與諸物異體。一分與諸物同體。乃取異合同。今
徵其或異非異是也。至下逐緣為破。四義不成。則
了無和合相矣。
二逐緣為破四。
一破為同一
體。二破為非一體。三破或同非同。四破或異非異。

初。】

「阿難。此見若復與明與暗及與虗空元一體者。

○則
明與暗二體相亡。暗時無明。明時無暗。若與暗一明
則見亡。必一於明暗時當滅。滅則云何見明見暗。

○
若明暗殊見無生滅。一云何成。」

【初按定同體。此中亦開色對空也。
○則明下正破
一體。此下皆開色攝空。欲破一體且約二塵言之。
故曰則明與暗。二體相亡者謂明暗二體彼此互
相凌滅。不並存也。暗時無明明時無暗者正申明
二體相亡之義。然既二體相亡則不可說見與一
體。以此見若與暗一當明來暗亡時則此見應與
暗而俱亡。以既為一體應同亡也。若此見必一於
明當暗來明滅時則此見當與明而俱滅。滅則都
無所見云何明來仍復見明。暗來仍復見暗。是明
暗任殊而見性本無生滅。
○若明下。結示不成。意
以若果明暗任殊而見性無生滅者。自然顯其非
是一體。故難以一云何成。
二破為非一體。】

「若此見精與暗與明非一體者。

○汝離明暗及與虗
空分析見元作何形相。離明離暗及離虗空是見元
同龜毛兔角。

○明暗虗空三事俱異從何立見。」


【初按定非一。此亦開色攝空。
○汝離下正破非一。
非一則兩不相到故教以離塵析見。作何形相。葢
必離塵有見乃可說與塵非一故。離明暗等。元同
龜毛等者。正明其離塵無見。以龜毛兔角皆有名
無實也。
○明暗下結示不成。此與正破中皆開色
對空。故云明暗虗空。異猶離也。意以此見果與三
事俱離自應無所表示。故難以從何立見。

三破或同非同(或字雙貫同與非同。其義即是或同或異。葢非同即異耳)。】

「明暗相背云何或同。離三元無云何或異。」

【明暗相背。同此則異彼。同彼則異此。故曰云何或
同。此亦開色攝空。離三元無有見。則不能異彼。故
曰云何或異。三字亦是開色對空。正脈云。悉是上
義。但撮合一處耳。
四破或異非異(文中首破非同。即或異也)。】

「分空分見本無邊畔。云何非同。見暗見明性非遷改。
云何非異。」

【空見本無邊畔。明知無有異體。故曰云何非同。(非同
即是或異)此以空攝色而對見也。見暗見明者明暗任
殊。性非遷改者見無生滅。此則明知不是一體。故
曰云何非異。(非異即是或同)此則又是開色攝空。破意亦
是撮合上文義耳。先破各相竟。
二後破合相。】

「汝更細審微細審詳審諦審觀。明從太陽。暗隨黑月。
通屬虗空。壅歸大地。如是見精因何所出。

○見覺空
頑非和合。

○不應見精無從自出。」

【初詳審來方。佛意以四義不成。巳知無和合相矣。

設不信者汝更細審。謂微細審詳也。此是隨標隨
釋。審諦者審辨諦細。務令來處分明。審觀者審實
觀詳勿致有所遺漏。此又重明微細審詳之義。明
從太陽者教以向晝而觀。日出日沒其間必周悉
也。暗隨黑月者教以向夜而觀。日沒日出其間必
詳盡也。通屬虗空者教以對空而看。東西南北四
維上下用目悉循歷也。壅歸大地者教以憑地而
視。遐邇高低曲直邪正著眼須徧到也。如是審諦
審觀既無各相又無藏見之處。而如是見精畢竟
因何所出。勿放過也。正脈云。此亦開色對空而加
通壅。盡其詳耳。
○見覺下正破和合。恐謂空等和
合而有。故為此破。言見有覺知空屬頑昧無和合
義。故曰非和非合。明等對見例此可知。
○不應句
預遮謬救可知。先破和合竟。
三詳示中道三。

一比例發明。二正示中道。三取事驗知。
初二。

一以見例五取大名。二以五例見顯圓義。
初。】

「若見聞知性圓周徧。本不動搖。當知無邊不動虗空
并其動搖地水火風均名六大。」

【六性中文惟舉三。義實通攝。以元是一精明故。佛
意以若依前說。則見聞知等明是性圓周徧本不
動搖。此按定也。當知下取例。良以地水火風久稱
大名。虗空前巳新許。而見聞知等曾不知其為大。
今既性圓周徧。本不動搖。發用自應無限。以此取
例。當知此見與彼新許之空及久稱大名之地水

火風均名六大。以皆徧皆常故。

二以五例見顯圓義。】

「性真圓融。皆如來藏本無生滅。阿難。汝性沈淪不悟
汝之見聞覺知本如來藏。汝當觀此見聞覺知為生
為滅。為同為異。為非生滅。為非同異。」

【言既均名六大則見聞性真。而空與地水等亦性
真。見聞圓融而空與地水等亦圓融。以其皆是如
來藏無生滅性故。(問。上科以四例空意取兩重易知。今以五例見何所取義。答。此
亦二義。一者空等屬八識相分。見等是八識見分。雖相見皆依自證而起。而見等現有知覺。於性最親。若
言性真則易信。至於空惟頑虗地等無情於性較踈。乍言性真固難信也。二者見聞等性。自顯見是心巳
來於不失無還無礙等科中。業巳顯其為圓融周徧。今復言之。自應易信。至於空等圓融雖巳新許而現
見空處無地。地中無空。水火亦然。乍言圓融固難信也。據此亦是以易信例難信耳)此例定
也。阿難下令觀性有二義。一者準上性即是心。沈
謂沈於權宗。淪謂淪於外計。二者變文。性即藏性。
沈淪者謂無始沈淪於見聞覺知中也。是等皆足
以障蔽悟門故曰不悟。佛意以如我上說原為教
汝因見悟五。設若汝性沈淪不悟見聞覺知本如
來藏者。應當觀此見聞覺知為有生。為有滅。為同
塵。為異塵。若果有生有滅有同有異則墮因緣。為
非生滅。為非同異。若果非生非滅非同非異又墮
自然。捨此諸途自信見聞覺知便是如來藏性。餘
之五大亦可類悟。如來教以當觀非無謂也。(問。此之非
生非滅與上本無生滅為同為異。同則此不應掃。異則異在何處。答。上言本無生滅乃由來自無。非教執
無。此言非生非滅乃遣有立無。是執無耳。不執則是正見。執之則墮邪宗。毫釐之差。千里之謬不可不辯)。


比例發明竟。
二正示中道。】

「汝曾不知。如來藏中性見覺明覺精明見。清淨本然
周徧法界。」

【佛意以我今如是開示汝所以終不悟者。想汝巳
向曾不知如來藏中有性見覺明等義也。言性見
者謂如來藏中有依性成見之義。雖依性成見。而
從緣無性當體即是本覺妙明。所謂雖隨緣而不
變也。言覺精者謂如來藏中有覺體精真之義。雖
覺體精真而依理成事。其用亦可轉明為見。所謂
雖不變而隨緣也。正以隨緣不變故曰清淨本然。
不變隨緣故曰周徧法界。此亦以文異於前故具
釋之。
三取事驗知二。
一驗知清淨。二驗知周
徧。
初。】

「隨眾生心應所知量。如一見根見周法界。聽齅甞觸
覺觸覺知妙德瑩然。徧周法界。圓滿十虗寧有方所。」

【言事造之見。但見其隨眾生心欲用便用。應所知
量欲周便周。初無使者。及與作者。其清淨本然之
義可見。此正以取驗也。如一見根等乃折其轉疑。
恐轉疑云。空等在境可說隨心應量。見等在根似
乎各有方所。隨心應量之義未必極成。故為此折。
如一見根欲用便用。見周法界欲周便周。如此。例
知五根亦然。故次下即約五根言之。聽即聞性。齅
甞觸。謂齅觸甞觸二性俱以觸名者。合中方知有
類身根故。覺觸即身之覺性。覺知即意之知性。妙

德者在根雖千二八百。約性則實無具缺。如後云。
總括始終。六根之中各各功德有千二百是也。瑩
然者清淨義。與見性體同。體同則用亦應同。故亦
曰徧周法界。如是則超越六根圓滿十方太虗。隨
心應量寧有一定方所。所謂見等在根似有方所
者。亦生心知量之不及耳。
二驗知周徧。】

「循業發現。」

【循一人之業則現一人之見。循十人之業則現十
人之見。乃至循千萬人之業則現千萬人之見。其
周徧法界之義可知。(問。前折疑中巳帶周徧之義何必又驗。答。前約一人此約
多人。設若一人周徧不容多人。是周徧而非圓周徧也)詳示中道竟
四雙拂二計。】

「世間無知。惑為因緣及自然性。皆是識心分別計度。
但有言說都無實義。」

【義並準上(問。此大既惟根中之性前巳十顯。況入處界中一一融會於藏性之中至此何
勞更融耶。答。十顯惟指一見。今則通會六性。又十顯中不失無還無礙等科。雖巳略具圓融周徧之義而
未大彰顯。今則內融五根。外融六大。理具事造。一一詳明。方盡圓融至極之義)見大竟
七識大四。
一依性成相。二先破和合。三詳示中
道。四雙拂二計。
初。】

「阿難。識性無源因於六種根塵妄出。

○汝今徧觀此
會聖眾。用目循歷。其目周視。但如鏡中無別分析。汝
識於中次第標指。此是文殊。此富樓那。此目犍連。此
須菩提。此舍利弗。」

【初識性隨緣。識性無源者謂識性即是藏性。無別

根源也。既即藏性識云何起。故曰因於六種根塵
妄出。六種根塵謂六根六塵也。根塵為緣識生其
中故曰妄出。出而云妄者無實體故。正脈云。是惟
約於前六。所以無七八者以八即前之根大。而七
亦即是意根故也。
○汝今下取事以證。汝今徧觀
句根也。此會聖眾句塵也。此且略標根塵。下乃詳
明。用目循歷句乃約色根緣境。循循謂歷序歷覽
也。其目周視等又約根性緣境。周視者周徧瞻視
也。雖周徧瞻視而了無作意。故曰但如鏡中無別
分析。言鏡中照物但得其總相。無有差別分析。根
性照境亦爾。故以為喻。此上即是根塵為緣之義。
汝識於中者。謂汝識瞥起於根塵之中次第標指
等。即是眼識及隨眼意識。然眼識名隨念分別但
對性境。初起一念不帶名言。親緣文殊等同時有
隨眼意識。名計度分別。亦對性境次起第二念計
執名字標指文殊等名言。如眼家既爾。餘五亦然。
至於意家獨頭意識緣獨影境亦在所生例中。大
抵眼根但對文殊等境了無作意。眼識初起一念。
不帶名言。同時意識雖帶名言。而無種種計執。至
於獨頭意識。則於獨影境上種種計度分別以至
不可挽矣。此上即是識生其中義也。

二先破和合二。
一先破各相。二後破合相。
初
二。
一就識徵本。二逐緣為破。
初。】

「此識了知為生於見。為生於相。為生虗空。為無所因

突然而出。」

【此中見即是根。相即是塵。四徵中生見生相。是徵
其為異。以根生有知。相生無知。二體不同故為異。
為生於空是徵其為同。以虗空體同。識生於空其
體亦應同故。又生見生相是徵其為有。謂設許為
異須有二體也。為生虗空是徵其為空。謂設許為
同須空諸相也。末言無因突出是徵其非同非異。
無因者不因見不因相是非異也。不因空是非同
也。亦是徵其非空非有。葢以一句總翻上之文與
義耳。(文謂生見生相生空。義謂為同為異為空為有)突字從穴從犬。如犬
匿穴中伺人不防而出。今明無因而出其勢相似。
故云突然。又此徵意。雖為破和合亦兼破非和合
義。以若無因突出即墮非和合也。

二逐緣為破四。
一破因見生。二破因相生。三破
因空生。四破無因生。
初。】

「阿難。若汝識性生於見中。如無明暗及與色空。四種
必無元無汝見。見性尚無從何發識。」

【若謂汝識生於見中者自應不藉於相矣。設如無
有明暗及與色空等相還能有見耶。要知四種必
無元無汝之見性。以前云見覺無知因色空有故。
是則能生之見尚且無體。況曰生識。識將從何發
哉。
二破因相生。】

「若汝識性生於相中不從見生。既不見明。亦不見暗。
明暗不矚即無色空。彼相尚無識從何發。」


【若謂汝識生於相中者自應不從見生。要知不從
見生則既不見明。亦不見暗。以識非見生應無見
故。據此則明暗不矚即應無有色空。以色空藉明
暗顯故。是彼相尚且無有況曰生識。識又從何發
哉。
三破因空生。】

「若生於空非相非見。非見無辯自不能知明暗色空。
非相滅緣。見聞覺知無處安立。處此二非。空則同無
有非同物。縱發汝識欲何分別。」

【若謂汝識生於空中者自應非藉於相。亦非藉於
見矣。要知非藉於見則無以辨。自不能知明暗色
空。是則離根並塵亦亡。而識無所緣。非藉於相則
滅所緣。而見聞等無處安立。是則離塵并根亦失
而識無所依。無所緣則無用。無所依則無體。體用
既無識將安在。況夫處此二非惟是一空。空則同
乎無有。設許空是顯色。得名為有。亦非同物類可
別。是則縱發汝識欲將何所分別。但為虗名而巳。

四破無因生。】

「若無所因突然而出。何不日中別識明月。」

【若謂此識無因突出者自應識月之識不因月有。
故難以何不日中別識明月。葢必日中無月。突生
識月之識方可言無因生故。先破各相竟。

二後破合相。】

「汝更細詳微細詳審。見託汝睛相推前境。可狀成有。
不相成無。如是識緣因何所出。

○識動見澄非和非

合。聞聽覺知亦復如是。

○不應識緣無從自出。」

【初詳審來方。言如我上說固知非和合矣。設不信
者汝更細詳。謂微細詳審也。見託汝睛者教以勝
義浮塵內外詳察也。相推前境者教以明暗色空
同異審辨也。又根是有知。塵是無知。皆可狀成有。
也須向可狀處看過。太虗渺漠晴空寂然皆不相
成無。更須向不相處推求。然既微細詳審都無藏
識之處。而如是識心緣慮畢竟因何所出。試親親
切切。道一句看。
○識動下正破和合。溫陵曰。識有
分別名動。見無分別名澄。既動澄相乖自應非和
非合。如見與識既爾。聞聽覺知可例。故云亦復如
是。
○不應句預遮謬救可知。先破和合竟。

三詳示中道三。
一比例發明。二正示中道。三取
事驗知。
初二。
一以識例六取大名。二以見例
識顯圓義。
初。】

「若此識心本無所從。當知了別見聞覺知圓滿湛然。
性非從所。兼彼虗空地水火風均名七大。」

【佛意以如我上說此之識心本無所從。非和合有
矣。此且按定下乃取例。良以地水火風久得大名。
虗空巳許。見聞又許。唯此識心一向許從緣生。執
和合有不知為大。今既本無所從非和合有。應當
了知此了別之識與前巳許之見聞覺知同一圓
滿湛然。以皆性非從所。若此則兼彼空地等五均
名七大。宜因彼知此也。
二以見例識顯圓義。】


「性真圓融皆如來藏本無生滅。阿難。汝心麤浮不悟
見聞。發明了知本如來藏。汝應觀此六處識心為同
為異。為空為有。為非同異。為非空有。」

【言既均名七大。則不惟六識性真圓融而見等六
精亦皆性真圓融。以其皆是如來藏無生滅性故。
(問。上科以五例見。亦取兩重易知。今以見例識何所取義。答。此亦有意。良以見等六精似各有體。言其本
如來藏猶覺難信。惟此六處識心。來無所從。去無所至。既無自體全妄全真。若言其為如來藏性固易信
也)此亦例定下方令觀。見聞亦該六精以同體故。
了知即是識心以前云此識了知故也。佛意以見
聞等六精前巳許其為如來藏性。汝等自應巳悟。
設若汝心麤而不細。浮而不深。依然不能開悟見
聞等者。只須發明此了知之識本如來藏。設不能
者汝應再觀此六處識心為同屬空生耶。為異屬
見生相生耶。設許為同。還須觀其為空果能空諸
相耶。設許為異。還須觀其為有果其有二體耶。設
若同異空有叵得。即須觀其為非同異。為非空有。
果係無因生耶。據此仍是取前所破各相而再問
之。如來可謂眉毛拖地矣。比列發明竟。

二正示中道。】

「汝元不知。如來藏中性識明知覺明真識。妙覺湛然
徧周法界。」

【佛意以我前教汝再觀依舊不悟。由汝素不留心。
元不知如來藏中有性識明知等義也。性識者自
性隨緣能成妄識。雖能成妄識而其體不變。故曰

明知。明知者識不能昏了了常知。此明如來藏中。
有隨緣不變義也。覺明者覺性不變明不由識也。
雖明不由識而其用不無。故曰真識。真識者依真
成識對境便熾。此明如來藏中有不變隨緣義也。
前云清淨本然。此云妙覺湛然者以前六大宛似
有體。惟是不礙清淨。故曰清淨本然。今識大明知
無實。自應全識全覺。故曰妙覺湛然。徧周法界准
前可知。
三取事驗知。】

「含吐十虗寧有方所。

○循業發現。」

【初驗知湛然。言事造之識唯恐不到究竟地位。果
到究竟地位。得大自在。有時含十虗於一念。有時
吐一念於十虗。寧有一定方所。自脫境界羅籠。肇
公云。干難殊對而不干其慮。萬機均赴而不勞其
形。所謂妙覺湛然者即此可證。不言隨心應量者
以心即是識。量亦識量。今巳名大別無心之可隨。
量之可應故。
○末句驗知周徧。亦準上。詳示中道
竟。
四雙拂二計。】

「世間無知。惑為因緣及自然性。皆是識心分別計度。
但有言說都無實義。」

【釋義同前。正脈問。此經首先正破識心。如七處曲
搜。三迷決了。名義皆妄畢竟無體。乃至顯見文中。
又復旁兼相形而破。未嘗少假寬容。何後於十八
界即許其為藏心真性。至此愈稱其周徧法界。含
吐十虗。是即性之全體而同彼開顯見性之極量。

何前乃妄之至而後則真之極乎。答。前約初心悟
修。須從方便決擇真妄。捨生死根本取涅槃妙心。
則識須破盡。決定不用。後約圓解普融無法不真。
無法不如。乃至剎塵念劫無非一真法界。何況識
心不融法界。此固至極之論無可議者。然愚亦有
說。夫識之所以為患者要在不知是妄。良以不知
是妄必至認以為真。認以為真遂不復更求真本。
因將如來藏心日汩沒於情塵之中。從迷積迷浩
劫不返。若果知其是妄不認為真。還須會歸如來
藏性。如不然者必至全體灰泯。反將含吐十虗之
妙覺明用永沈幻果。塵劫莫升。所以妙成二智。絕
分於焦芽敗種者。豈曰無故。是知前之所以正破
旁破者務令了識是妄。後之所以會性融相者務
令達妄即真。得旨忘筌微智者不是不與道也。總
結上來如來極顯真體竟。
三會眾同信空藏(任說
周徧惟是空藏。為其方是會相歸性。全彰理法界也。任說了知。唯是信心。為其但是隨順佛語。非巳智分
也)二。
一承示啟信。二讚佛發願。
初二。
一通
敘承示。二別明啟信。
初。】

「爾時阿難及諸大眾。蒙佛如來微妙開示。」

【正脈云。通承破妄顯真義來。良以此大開解功夫
非近。今當總前撮其大要。令知微妙之實。破妄心
有三。一七破以密示無處。二重徵以顯呵非心。三
縱奪以決其無體。是所以破妄心者可謂極微細
而盡精妙矣。顯真心亦三。一示見等尅就根性以

指其實體。二示陰等廣融諸相以明其一體。三示
地等極顯圓融以彰其全體。是所以顯真心者亦
可謂極微細而盡精妙矣。故經家通敘於此。為向
下啟信之本。
二別明啟信三。
一信通真實。二
信圓真實。三信常真實。
初。】

「身心蕩然得無罣礙。

○是諸大眾各各自知心徧十
方。」

【初知妄本空通承破妄義來。身指妄身。心指妄心。
蕩然者灰壞義。罣礙者羈縛義。良以一切眾生妄
認四大為自身相。妄認六塵緣影為自心相。執我
我所總成罣礙。今承破妄之示。信知六識元空。四
大無主。頓覺現前身心。蕩然灰壞。自是離我我所
無能羈縛。何罣礙之有哉。
○是諸下知真本徧。(徧者
自內而外遐邇皆通。即通真實)通承顯真義來。良以頓根人只
知近具根中不達遠該萬法。狂慧凡夫動言遠該
萬法不知近具根中。一為自棄家寶。一為向外馳
求。各據封疆自成畛域。今聞十番妙示。四科玄談。
又復混融七大一一徧周。因信如來藏心通乎遐
邇徧於方域故云各各自知等也。
二信圓真實。】

「見十方空如觀手中所持葉物。一切世間諸所有相
皆即菩提妙明元心。

○心精徧圓含裹十方。」

【初信萬法唯心。良以一切眾生自想相為身巳來。
聚緣內搖趣外奔逸昏擾擾相以為心性。一迷為
心決定惑為色身之內。不知色身外洎山河虗空

大地咸是妙明真心中物。今因心徧十方乃見十
方虗空在於心內。以喻言之。如觀手中所持葉物。
(葉即貝葉。物如菴羅果等)然虗空既在心內況一切世間諸所
有物。如山河大地有情色身等依於虗空住者豈
不皆即菩提妙明元心。是乃向所不知者今始知
矣。
○心精下信心包萬法(包者巨細并容。即圓真實)良以一切
眾生自結見為根以來。聽不出聲見不超色豈知
心精徧圓(心精即見聞等六。離於妄見故稱心精)含裹十方。今了萬
法惟心自信心包萬法。故云含云裹也。

三信常真實。】

「反觀父母所生之身。猶彼十方虗空之中吹一微塵
若存若亡。如湛巨海流一浮漚起滅無從。

○了然自
知獲本妙心。常住不滅。」

【初了色身無常。良以六十二見身見為本。既未脫
於見網豈知身是生滅。今因知心徧圓之後。迴視
七尺之軀渺乎微矣。倐焉歸盡故以虗空微塵巨
海浮漚喻之。虗空喻心精徧圓。一微喻幻身渺小。
既小且渺如有如無。故以若存若亡喻之。湛海喻
真心不動。浮漚喻色身無常。當處出生隨處滅盡
故云起滅無從。此亦向所不覺者今始覺矣。
○了
然下知真心常住。了然者諦信無疑。自知者不假
他力。具上二種真實曰妙心。妙非外得即性自具。
曰本妙心也。常住者無始自爾。翻前若存若亡。不
滅者盡際恒然。翻前起滅無從。良由身見未除無

始寶愛。遂令見聞覺知受制於地水火風。本妙真
常於中而枉受生滅。豈知雲駛而月自不運。舟行
而岸未曾移。今為了身是妄因而信性元真。故云
了然自知等也。按後揀選圓通。獨推耳根聞性具
三真實。由此觀之則三真實義未許觀音獨證。然
亦各各具足。但眾生迷之。觀音悟之。而此眾則信
之也。承示啟信竟。
二讚佛發願二。
一敘禮標
偈。二正陳偈詞。
初。】

「禮佛合掌得未曾有。於如來前說偈讚佛。」

【禮佛謝前。合掌請後。得未曾有者慶快寓於中。說
偈讚佛者智辨流於外也。又不了義教素所習聞。
今是了義之教故曰未有。西域記曰。偈者梵音略
也。或偈他。梵音譌也。正音伽陁此云諷頌。謂諷功
頌德也。灌頂云。法益受深。感報實切。故說偈讚。

二正陳偈詞四。
一讚佛恩深。二發願圖報。三誓
成三德。四結申不退。
初。】

「妙湛總持不動尊。首楞嚴王世希有。銷我億劫顛倒
想。不歷僧祇獲法身。」

【初句讚能說佛。證通真實曰妙湛。以通則彌滿清
淨中不容他。故曰妙湛。證圓真實曰總持。以圓則
無法不包。無物不攝。故曰總持。證常真實曰不動。
以常則不生不滅無去無來故曰不動。阿難初信
此理例知佛必久證。故即以此讚之。又以佛證此
理為世所推。故益以尊稱。次句讚所說法。首楞嚴

義見題中。纔說奢摩便稱首楞嚴者。以是三法總
名隨便皆可稱故。又以能總統諸法故益以王稱。
法華云。諸佛出於世懸遠值遇難。正使出於世說
是法復難。今經亦爾。故云世希有也。銷我二句明
所受益。倒想即六識心也。倒有二義。一體即是倒
以因迷妄有故。二用亦是倒如無我計我無法計
法等。正以其體用俱倒故以顛倒稱之。無始與俱
略言億劫耳。今因破妄以來密示知其無處。顯呵
知其非心細推知其無體。故全銷也。法身即如來
藏也。法亦二義。一體即是法可軌可持故。二用亦
是法依此成佛依此說法故。正以其體用俱法故
以法身稱之。按小始終實諸教。雖淺深不同率皆
由於三祇煉行。因滿成佛方能契證。今由顯真以
來指見知其在巳。會科知其該法融大知其互圓
故即獲也。然雖曰銷曰獲。不過知無知有尚未歷
於觀行。豈能造乎事修。葢由阿難信心猛利懸解
懸會如此。非真能到此地位。若以圓頓二教會之
亦無不可。
二發願圖報。】

「願今得果成寶王。還度如是恒沙眾。將此深心奉塵
剎。是則名為報佛恩。」

【初句願成佛果。今字語略應云今而後也。言阿難
既信法身本有自知成佛有分。故發願於自今而
後歷事造修。得究竟果。坐大寶華。說諸法門成寶
華王也。次句願度眾生。言雖成寶生不捨慈門。還

入塵勞行度生事。必將如是恒沙眾生一一度盡
願無終窮也。將此二句迴向報恩。言既成佛果又
入塵勞度生是曰深心。將此深心又復迴奉塵剎
眾生。皆共成佛。是則名為報佛恩於萬一耳。

三誓成三德。】

「伏請世尊為證明。五濁惡世誓先入。如一眾生未成
佛。終不於此取泥洹。大雄大力大慈悲。希更審除微
細惑。令我早登無上覺。於十方界坐道場。」

【初誓成恩德。伏請者伏俯而請。表請之誠故。證明
者證知分明。明誓無妄故。良以上科發願度生是
成佛以後事。又思未成佛前亦須以度生而為資
糧。故請佛作證也。五濁者。劫濁見濁煩惱濁眾生
濁命濁也。乳峰云。劫濁者。約後四濁立此假名。而
無別體。四濁增劇聚在此時即其相也。見濁者五
利使為體。諸見熾盛為相。煩惱濁者五鈍使為體。
三灾招感為相。眾生濁者攬五陰見慢果報為體。
惡名穢稱為相。命濁者色心連持為體。催年減壽
為相。然此與經後所說不同。彼約根本。此約枝末。
細相麤相異故。按教中人壽二萬歲時即入劫濁。
展轉增劇至人壽百歲時諸惡熾盛。剛強難化。轉
名惡世。法華云。劫濁亂時眾生垢重。成就諸不善
根是也。然此世人多怯入今願先入有二義。一倡
先率眾勇猛心也。二苦重救先悲愍心也。泥洹涅
槃梵音輕重之異。一生未成佛終不於此取證者

廣大心也。此則與眾生有大恩德成就化身。大雄
二句誓成斷德。能摧眾生深惑曰大雄。能除深惑
種習曰大力。能與二嚴之樂曰大慈。能拔二死之
苦曰大悲。欲求智斷二德須憑加被之力。故約智
斷之義稱之。希求也。細惑指所知障言。言倒想既
銷從此加功用行。煩惱障自可斷除。其如所知細
惑無緣可滅。故希更審除。謂求佛更為審辯斷除
細惑法耳。此則於無明有大斷德成就法身。末二
句誓成智德。無上覺即究竟菩提。令我早登者願
佛慈悲加持速得成佛之義。於十方界者即徧入
華藏。坐道場者即具嚴說法。成寶華王也。此則於
菩提有大智德成就報身。三德既具。三身巳圓。自
後倒駕慈航還入塵勞。度脫眾生皆共成佛。方了
圖報佛恩願耳。
四結申不退。】

「舜若多性可銷亡。爍迦羅心無動轉。」

【溫陵曰。舜若多此云空。爍迦羅此云堅固。謂空性
無體尚可銷亡。我心堅固終無退轉。灌頂云。銷有
二義。一空決不可銷。下云空非可作無壞滅故。今
言空尚可銷心必不動。如虗空可量。無盡佛德義
也。二發真歸元。虗空銷殞漚滅空本無。況復諸三
有。理實空可銷亡心不可殞。如劫壞之時海涸山
崩。而如來藏心豈傾竭耶。又云。密部爍迦羅斫羯
羅并翻金剛。心如金剛。寧有壞哉。正脈云。總承前
上求下化而深誓其心。即虗空有盡我願無窮也。

從阿難請定以來至此說法當為一周。名破妄顯
真周。總結為銷倒想。說空藏巳竟。】

楞嚴經指掌疏卷三
