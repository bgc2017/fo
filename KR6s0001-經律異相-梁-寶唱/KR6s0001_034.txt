












經律異相卷第三十四(諸國王女部)

梁沙門僧旻寶唱等集

  
  * 波羅奈王女金色女求佛為夫一
  * 波斯匿王女金剛形醜以念佛力立改姝顏二

  * 波斯匿王女喪婿更於樹下復得後夫三
  * 安息王女先從狗中來四
  * 波羅奈王七女與帝釋共語五
  * 王女金剛為火所燒六
  * 王女見水上泡起無常想七
  * 王女摩闍尼為婆羅門所嫉八
  * 王女狗頭感捕魚師述婆伽九

波羅奈王女金色女求佛為夫一

波羅奈國王夫人生一女。身黃金色。頭髮紺
青。時年十六。父母見女長大。欲為求婿。女言。
我不用婿。若欲為我求婿者。當令身黃金色
頭髮紺青。如是者乃可爾耳。父母便為求索。
了不能得。佛時在舍衛國。舍衛國有人。價作到波羅奈國。國王即請價人與相見問訊。
以女示之言。我為是女求婿。天下寧有好人。
價人答言。我國中有人。復勝是女者。王聞
歡喜。令價人迎取佛。價人便作書與佛。書
上說是女端正甚好無比。欲為佛取之。佛在
祇洹中。為諸比丘數千人說經。持書人直前
至佛所。佛預知書上所說。得便裂壞之。作書
報與金色女言。之人苦皆從恩愛生。生當復
老。老當復病。從病致死。從死致憂哭。天下苦
者皆從恩愛生。女得書自思惟。即得五通達。
一者眼能徹視。二者耳能徹聽。三者知他人
心念。四者知所從生。五者能飛行。便與父母
辭訣飛到佛前。佛即微笑。五色光明從口中
出。阿難前問。佛言。阿難。汝見此女健乃如
是。欲知之者。迦葉。佛時。是金色女為貧家
作婦。其婿手足拘攣不能行步。時國王字基
立。有一女。端正。身著金銀瓔珞。徑到迦葉佛

所受經戒。時是貧人婦。身但被一㲲布。亦復
隨往到佛所。外人不聽前。貧人婦自念言。我
何故獨不得前。王女獨前。佛即知之。令人呼
前。婦即作禮白言。是王女何故獨豪貴如此。
我獨貧窮。佛語婦人。是王女。前世好喜讀經
以衣施與沙門故。今世得豪貴尊嚴端正。
汝前世不樂經法。慳貪不肯布施。見沙門不
相承事。令汝今世貧窮如是。貧婦言。願佛哀
我愚癡教我經法。迦葉佛便教之。於樹下讀
經。坐自思惟。便取樹葉縫連作衣。以覆其身。
欲持身上所著㲲布衣上佛。天王釋見有至
心。便持天衣金錢飲食與之。婦得衣便以布
施設供。壽終生天上。壽盡來生世間。為國王
女。喜讀經布施故。身黃金色頭髮紺青(出金色女經)。

波斯匿王女金剛形醜以念佛力立改姝顏
二

佛在舍衛國。爾時波斯匿王最大夫人。名曰
末利。時生一女。字曰波闍羅(梁言金剛)女面醜惡
肌體麁澁。猶如駝皮。髮如馬毛王觀此女無
一喜心。便勅宮內。懃意守護勿令外人得見
之也。女年轉大任當嫁處。處告吏臣。卿可
推尋豪姓貧者便可將來。臣即如教。得一貧
窮豪姓之士。將至王所。向彼人說。我有一女
面狀醜惡。未有酬類。當相供給。想卿不逆。當
納受之。時長者子長跪白言。當奉王勅。王即
以女妻彼貧人。起宮宅門閣七重。王勅女夫。
自捉戶排。若欲出時而自閉之。勿令人覩
見女面狀。王給女婿使無乏短。又拜為大臣。
其人有財。與諸豪族共為設會。月月更為會

同之時。夫婦俱詣諸人來會。悉皆將婦。唯彼
大臣恒常獨往。眾人疑怪。彼人婦者儻能端
正。或能極醜。是以彼人故不將來。密共相語。
勸酒令醉解取門排。開其門戶。時女心惱自
責罪咎。我種何罪為夫所憎。恒見幽閉不覩
眾人。復自念言。佛現在世。潤益眾生苦厄皆
度。即便至心遙禮世尊。唯願垂愍。到於我前
暫見教訓。其女誠篤佛知其意。即到其家。於
其女前。地中踊出。其女見佛心生歡喜。惡相
即滅。身體端嚴。猶如天女。奇姿蓋世。佛愍
女故為說妙法。即盡諸惡得須陀洹道。時彼
五人。開戶入內見婦端正。怪不將來。還閉門
戶。持鑰繫本帶。其人醒悟會罷至家。見婦姿
容人中難有。欣然問曰。是何人。女答夫言。
我是汝婦。夫言。汝前極醜今者端正。其婦具
以上事白。其夫即往白王。今者蒙佛神恩。
已得端正。天女無異。王勅將來迎女入宮。王
見歡喜。王及夫人。及女并女夫。共至佛所
禮佛言。不審此女。宿植何福乃生豪富受醜
陋形。佛告王曰。過去世時。國名波羅奈。有大
長者。財富無量。舉家恒共供養一辟支佛。身
體麁惡形狀醜陋。時彼長者有一小女。見彼
辟支。惡心輕慢呵罵毀言。面貌醜陋身皮麁
惡何其可憎。此辟支佛。受其供養欲入涅槃。
為其檀越作十八變。即從空下還至其家。長
者倍喜。女即悔過。唯願尊者當見原恕。時辟
支佛聽其懺悔。佛告大王。爾時女者今王女
是。毀此賢聖受醜陋形。後見神變。自改悔
故還得端正。由供養佛故世世富貴緣得解

脫(出賢愚經第二卷)。

波斯匿王女喪婿更於樹下復得後夫三

佛詣迦羅越家食。入不閉門。後隨來者一切
皆與食令飽滿。弟發惡意。我不聽入。若得
自在比丘來時我折其脚。兄弟二人便各別
去。皆樹下臥。弟發惡意。有牛驚奔轢折其
脚。兄發善意。日西樹蔭故處其上。波斯匿女
婿亡。王甚怜愛。為其女呼婆羅門。相覓福
人以為女婿。婆羅門出案行見一人臥在於
樹下。日西樹蔭故覆。婆羅門言。此是福人。即
以白王。王言。那知具其上事。呼來澡洗更著
好衣。便嫁女與之(出十卷譬喻經第四卷)。

安息國王女先從狗來四

昔外國有城。名頭迦羅。中有白衣。日日請沙
門還家中食。沙門是羅漢。沙門坐飯內中有
狗。沙門食時常揣飯分狗。狗得飯噉便生好
心向沙門。沙門日往狗便習待。沙門食時
狗思見沙門。沙門來便復持一揣飯與狗。狗
有好心向沙門。積年命終。乃為安息國王女。
生便識宿命知本是狗。云我棄狗身得王女
身。國中都無佛寺沙門。時月支王遣使詣
王。見使賢明意欲女與作婦。使將女去。女
見沙門心大歡喜。憶先作狗沙門與飯好向
沙門。今得人身。今當大供養沙門。月支國中
大有沙門。婦常日日飯食三五百人。手自斟
酌不使人客。飯食適訖。手自掃地。舍中婦女
奴婢皆生好心言。此婦乃是王女。來在是
間。常掃除供養沙門。我輩亦當用心。奴婢輩

便藏去掃帚。欲自掃地。大家索帚了不知處。
便取簏中初來所著衣卷以掃地。夫見婦以
新衣掃地。便言。卿雖敬佛法何事乃當以新
衣掃地。當索掃帚。婦言。我但以好心向一沙
門。二歲得是衣耳。正以此衣掃當何苦哉。
我前世時初。無可用布施。但有好心信有佛
法故得此福。亦不治生得此衣也。夫語婦言。
卿雖信佛法供養沙門。未曾見沙門與卿一
錢兩錢。衣皆是我筋力所致。婦便為夫自說
宿命言。我前世時。生在狗中。大家數請沙門。
沙門揣飯與我。我有好心向沙門故。去此狗
身生為王家女也。夫聞歡喜。謂婦言。卿但以
好心向一沙門。得祐乃爾。夫先慳貪。聞婦所
說即大布施。無所匱惜。齋戒精進興立佛
寺。夫心念言。但以好心得此功德。婦便報言。
心能令人得佛得生天上得作辟支佛得阿羅
漢。皆是心力也。若心念惡。令人墮地獄(出明狗命
終作國王女自識宿命經又出福報經)。

波羅奈國王七女與帝釋共語五

波羅奈國道場。從地底上皆黃金色。魚鱗鱉
甲轉次相加。往古諸佛皆坐其上。王名脂旬
尼。作優婆塞。明於經道。為佛立精舍。極大嚴
事。王有七女皆並端正。悉持五戒執節不嫁。
第一女名淑調。二名異妙。三名除貪。四名清
守。五名息心。六名靜友。七名僧婢。常以月
八日十四日十五日二十三日二十九日三十
日。精受八戒持正法齋。修厥所信奉戒布施
名聞智慧之行。七女齋畢。求到城外冡間遊
觀。王告七女。冡間可惡但有死人。骸骨狼藉

狐狸鵄鵂食噉其肉。諸哭泣者滿在其間。有
何可觀。我宮裏有園苑浴池。其中有五色蓮
華。鵁鶄鴛鴦眾鳥翔集其地。列重光目之草。
琦樹陰涼甘果恣口。可往遊戲。七女答言。大
王甘果眾美何益於我。我見世人生壽無幾。
命日趣死形為幻化。莫得久存。我以免夫幼
孩。不為甘美惑也。徒欲觀非常之法。願却貪
意耳。願王哀許。王即聽之。七女俱出城外。往
到冡間大臭之處。聞哭泣之聲。嗇然毛竪。
因共直前觀諸死人。見有斷頭斷臂手脚異
處。或有僵屍草覆席裹。或有辜格在地。生
草束縛中有罪未死者。家室啼哭令其解脫。
又有擔負死人從城中出者。七女左右遠望。
見死者甚多。諸飛鳥走狩爭食其肉。或就土
中拕掣屍出。膖脹生蟲其臭難近。於是七女
繞之一匝。自相謂言。我曹身等不久亦爾。
各說一頌。

第一女言。

「　世人重其身
　好衣加寶香
　綺視雅容步
　姿則欲人觀
　死皆棄於塜
　何用是飾嚴」



第二女言。

「　譬如一身居
　人去舍毀傾
　神遊而身棄
　莫能制其形
　癡貪謂可保
　安知後當亡」



第三女言。

「　觀神載形時
　猶馬駕車行
　車敗而馬去
　可知此非常」



第四女言。

「　本見城完好
　中人樂安居
　所求未央足
　何便忽空虛」



第五女言。

「　若乘船度水
　至當捨船去
　形非神常宅
　焉得久長居」




第六女言。

「　人死依塼臥
　形具尚鮮好
　挺然不動搖
　厥神安所在」



第七女言。

「　如雀在瓶中
　羅縠覆其口
　縠穿雀飛去
　神自隨行走」



時天帝釋聞之下讚。善哉善哉。汝欲何願。吾
今與汝。七女問曰。是梵天耶。將地神耶。得無
帝釋耶。答言然。吾是忉利天帝釋也。第一女
言。願得無根無枝無葉之樹。於其中生。如是
為快。第二女言。願所生之地。清淨無欲無有
陰陽。寂無所緣。第三女言。願如山中呼聲
之響。無往無反。自然無形。第四女言。願如虛
空不始不終無所出生與道通洞。釋言。止止
諸女所願甚妙。汝欲作日月中王為可得矣。
若夫虛無無想非吾所制。七女言。天帝。神
德高大何以不能致此。佛說食福者福盡不
免於畏。譬如老牛不能為人用。何益於我哉。
天帝釋言。諸女修齋戒吾亦奉於佛。當為法
兄弟。快乎妙願。言竟不現(出佛說七女經)。

波斯匿王女金剛為火所焚六

波斯匿王。有一寡女。名曰金剛。莊嚴來歸。父
王哀愍。別為立宮。給五百妓女以娛樂之。有
一長老青衣。名曰度勝。恒行市脂粉香華。忽
見男女無數大眾各齎香華出城。即問。欲何
所至。眾人答言。欲問訊佛。佛出於世間三
界之尊。度脫。眾生皆得泥洹。度勝聞之。心悅
意喜。即自念言。會老見佛宿世之福。便分香
直持買好香華。隨眾人輩往到佛所。禮訖却
立。散花燒香一心聽法。過市取一香物因聽
法。功德宿行所得之香。氣熏倍前。嫌其遲

而共詰之。度勝言。世有聖師三界之尊。說無
上法。隨人聽受。是以稽遲。金剛聞歡喜。而自
歎曰。吾等何罪獨隔不聞。即報度勝。試為我
說之。度勝受命。即先遣出具受儀式。度勝
未還。金剛侍女側息中庭。如子待母。佛告度
勝。汝還說法之儀。先敷高座。度勝受勅。具宣
聖旨皆大歡喜。各脫衣一領積為高座。度勝
洗浴。承佛威神。如應說法。金剛女等五百餘
人。疑解破惡得須陀洹道。說法甚美不覺失
火。一時燒死即生天上。王給棺斂葬送畢。
往過佛所。佛問。王所從來。王曰。金剛不幸不
覺失火。大小燒盡適棺斂還。不審何罪遇此
火害。唯願世尊彰告未聞。佛告大王。過去世
時有城。名波羅奈。有長者婦。將綵女五百
人。至城外大祠祀。其法難犯。他姓之人不得
到邊。不問親疎。來者擲著火中。時世有一辟
支佛。名曰迦羅。處在山中晨來分衛。暮輒還
山中。迦羅分衛來趣郊祀。長者婦見。忽然
瞋恚。共捉迦羅擲著火中。舉身燋爛。便現
神足。飛昇虛空。眾女驚怖泣淚悔過。長跪舉
頭而自陳曰。女人癡惷不識至真。群惡愚荒
毀辱神靈。自惟過罪山積。願降尊德以消
重殃。尋聲即下而般涅槃。諸女起塔供養
舍利。佛為大王而說偈言。


「　愚惷作惡
　不能自解
　殃追自焚
　罪成熾然
　愚所望處
　不謂適苦
　臨墮厄地
　乃知不善」



佛告大王。爾時長者婦。今王女金剛是。五百
侍女。今度勝等五百侍女是(出愚闇法句經第二卷)。


國王女見水上泡起無常想七

昔有國王女。為王所愛未曾離目。時天降雨
水上有泡。女見水泡意甚愛敬。女白王言。我
欲得水上泡以為頭華鬘。王告女曰。今水上
泡不可執持。云何得取以為華鬘。女言。設不
得者我當自殺。王聞女語。告巧師曰。汝等奇
巧靡事不通。速取水泡與我女作鬘。若不爾
者當斬汝等。答曰。我等不堪取泡作鬘。有一
老匠言。我能取泡。王甚歡喜。即告女曰。今有
一人堪任作鬘。汝可自往躬自臨視。女隨王
語在外瞻視。時彼老匠白王女言。我素不別
水泡好醜。伏願王女躬自取泡我當作鬘。女
尋取泡隨手破壞不能得之。如是終日竟不
得泡。女自疲厭而捨之去。女白王言。水泡虛
偽不可久停。願王與我作紫磨金鬘。終日竟
夜無有枯萎。水上泡者誑惑人目。雖有形質
生生便滅。盛炎野馬亦復如是。渴愛疲勞而
喪其命。人身虛偽樂少苦多。磨滅之法不得
久停。遷轉變易在世無幾(出水上泡經)。

摩闍尼為婆羅門所嫉八

過去有王。名曰禁寐。生一女兒。著自然金花
鬘。號曰摩梨尼。王召國內同日生女五百人。
以充給使。摩梨尼年大。供養五百婆羅門日
日不替。時迦葉佛住一園中。常出遊行至佛住
園。御者不入。女問。我無園不入何故避此。答
曰。此園但有禿頭沙門。名曰迦葉。不宜見之。
是故不入。女曰。可入。見佛金色心大歡喜。頭
面作禮佛說妙法得受三歸五戒致敬而去。
女自追念。婆羅門非良福田。不應受施。迴以

供佛。時婆羅門聞摩梨尼作迦葉弟子。更以
上饌而供養之。心生嫉妬。禁寐已夜。得十一
種夢。旦集群臣自覺所夢。臣令問相婆羅
門。婆羅門曰。此夢不祥。或當失國或能喪
命。王曰。可免乎。相師答曰。須種種牛羊象
馬。并王女摩梨尼。及五百眷屬。却後七日於
四衢道中殺以祠天。此災可滅。王聞勅令。
即辦呼摩梨尼以事語之。六日之內隨意所
欲。答曰。甚不惜死。願第一日與城中男女共
至迦葉佛所。皆受三歸五戒。王即聽之。願第
二日與王眾臣共往佛所。願第三日與諸王
子共往佛所。願第四日與諸王女共詣佛所。
願第五日與王夫人婇女共至佛所。願第六
日與王共至佛所。王悉聽許。及與眾人往至
佛所。佛為說法得果。皆受三歸五戒。王向迦
葉佛說十一夢。佛言。此夢所為未來非現在
也。夢小樹生花者。當來有佛名釋迦文。時世
之人年始二十頭生白髮已生兒子。夢犢子
耕者十歲兒領家事。父母不得自在。夢三釜
並煮飯邊釜各跳相入不墮中央者。富者更
相惠施貧者不得。夢見駱駝兩頭食草者。群
臣既食王祿復取民物。夢見馬母飲駒乳者。
時母嫁女反從求食。夢見金鉢於虛空中行
者。雨澤不時夢見野狐尿金鉢中者。人民從
富婚不顧姓族。夢獼猴坐床上者。時國王用
非法暴虐無道。夢見牛頭著栴檀幘與腐
草同價者。釋種貪利為人說法。夢見水中央
濁四邊清者。佛法中國先滅邊國反盛。於王
之身無有不祥。王即於座上勅諸臣曰。祠天

之牲今悉無畏。吾從今寧自失命。不故殺生
況殺人乎(出彌沙律第四十卷)。

國王女狗頭感捕魚師述婆伽九

國王有女。名曰狗頭。有捕魚師。名述婆伽。隨
道而行。遙見王女在高樓上。窓中見面想像
染著。心不暫捨彌歷日月不能飲食。母問其
故。以情答母。我見王女心不能忘。母抑喻言。
汝是小人王女尊貴。不可得也。兒言。我心願
樂不能暫忘。若不如意不能活也。母為子故
入王宮中。常送肥魚肥肉。以遺王女而不取
價。王女怪問。汝欲求何。母白王女願却左右
當以情告。我唯有一子。敬慕王女情結成病
命不云遠。願垂愍念賜其生命。王女言曰。汝
月十五日於某甲天祠中住天像後。母還語
子。汝願已得。告之如上。沐浴新衣在天像後
住。王女至時白其父王。我有不吉須至天祠
以求吉福。王言大善。即嚴車五百乘出至天
祠。既到。勅諸從者。齊門而止。獨入天祠。天
神思惟。此不應爾。王為施主不可令此小人
毀辱王女。即[示*厭]此人令睡不覺。王女既入。
見其睡重推之不寤。即以瓔珞直十萬兩金
遺之而去。去後此人得覺。見有瓔珞。又問眾
人知王女來。情願不遂。憂恨懊惱婬火內發
自燒而死。以是證故知。女人之心不擇貴賤。
唯欲是從。復次昔有國王女。逐旃陀羅共為
不淨。又有仙人女。隨逐師子(出大智論第十四卷)。
經律異相卷第三十四


