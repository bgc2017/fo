











入菩薩行論廣解卷二


戊二、發二菩提心已，學菩薩行之法。分二：

己一、受持菩提心之法；己二、學波羅蜜多行之法。初中分
二：

庚一、加行支分，先修頂禮、供養、皈依，次由四力完備之門
懺除罪障違緣；庚二、先修隨喜眾善等積集資糧，順緣次正受持
菩提心。初中分二：

辛一、釋論文；辛二、出品名。初中分四：

壬一、供養；壬二、頂禮；壬三、皈依；壬四、懺悔。初中分二：

癸一、供養所為；癸二、正修供養。今初：


「　為應受持如是妙寶心，
　於諸如來正法菩薩心，
　殊勝三寶清淨無垢染，
　功德大海勝妙供品陳。」




應供品豐盈，意樂加行恭敬，善修供養。何故供養？為應受
持出生一切有情妙善資糧之妙寶心故。於何境供養？於諸如
來，及諸聖者正士所說之法寶，自性清淨及忽然離垢之大乘滅道
諦聖觀自在妙吉祥等佛子，諸功德大海也。

癸二、正修供養。分三：

子一、無主執持物供；子二、自身供；子三、心力變現供。初
中分三：

丑一、供物；丑二、如何供養；丑三、供無主物之因。今初：


「　盡其所有妙花？嘉果，
　盡其所有良藥百味俱，
　盡其所有希世諸珍奇，
　盡其所有悅意妙香水，
　如是乃至妙寶七金山，
　園林寂靜景物宜人地，
　嘉樹奇花絢爛色莊嚴，
　繁柯美實茂密枝葉垂，
　天龍世間俱生和合香，
　如意寶樹七珍飾林苑，
　自然香稻不由耕稼生，
　種種莊嚴堪為供養具，
　明湖清沼灼灼發芙蕖，
　鳧雁和鳴妙音極哀雅。」



世間無主攝持之花如蓮花等，盡其所有訶黎勤等果，所有冰
片等藥類，盡世間所有金銀等寶，湖海等所有悅意淨水，金等八
寶山，如是園林方境寂靜適悅之處，樹林自放眾花以為莊嚴，果
樹果熟纍纍下垂，天龍等世間俱生和合轉變出生上妙薰塗等香，
隨欲出生之如意樹，及眾寶所成之樹，如意大海浴池，以蓮花為
莊嚴，其中鳧雁和鳴，哀雅悅耳，不勞耕種自然出生之香稻，以及
別餘堪供三寶之諸莊嚴俱，悉以奉獻。或有不知論義者，於論文
次第別作餘解也。

丑二、如何供養：


「　遍虛空界廣博無邊際，
　所有一切無主執持物，
　慧心攝取善巧而獻陳，
　殊勝士夫能仁諸佛子，
　清淨功德生處大悲心，
　願祈愍念於我垂納受。」




遍虛空界廣博無邊所有一切無主攝持之物，我悉以慧心攝
取，於供養境，諸能仁殊勝士夫及諸佛子，恭敬善為奉獻。諸功
德生處正士，悉皆具大悲心，願悲愍憶念，受我此供。

丑三、供無主物之因：


「　今我福德不具極困貧，
　別餘供具資財悉非有，
　依怙惟為他義作慇勤，
　饒益我故神力祈受享。」



或問何故唯以心力出生為供，應真以彼彼悅意實物為供也。
我先未積廣大福德，所欲受用不能具足，極為貧乏，別餘自能主
宰之供養資財，我毫無所有，依怙深心一向專為利他，於此等無
主攝持之物，為利益我故，願以神力納受也。

子二、自身供：


「　我於一切諸佛佛子前，
　盡我身心無餘志誠獻。
　祈諸殊勝勇識咸攝受，
　至心願為諸尊作臣民。
　我由諸尊咸作攝持故，
　饒益有情不怖生死輪。
　往昔眾罪清淨得超脫，
　別餘罪垢此後不再生。」



我有應供獻之身，應以為獻，我於自身能自主宰，以多方便，
捨我所心，於諸佛佛子前，永久奉獻，願諸殊勝勇識，普垂納受。
信心恭敬，願為臣民，依教而行。自供養已，凡有所作，我悉為諸
尊之所攝持，依憑救護，一切怖畏，悉皆遠離，不怖生死，離諸怖
畏，利益有情。自於昔時無義所積諸罪，悉皆清淨超越，別餘諸
罪，自今以後，寧捨生命，誓不再造。

子三、心力變現供。分二：

丑一、有上供；丑二、無上供。初中分十二：

寅一、浴具；寅二、天衣；寅三、莊嚴；寅四、塗抹；寅五、花鬘；
寅六、薰香；寅七、餚饌；寅八、燈明；寅九、無量宮；寅十、傘蓋；寅
十一、音樂；寅十二、供品恒時不斷之加持。初中分三：

卯一、浴室；卯二、獻浴；卯三、拭身。今初：



「　浴殿香薰旃檀氣芬馥，
　水晶佈地晃耀色晶瑩，
　眾寶軒楹輝煌悅人意，
　珍珠華蓋垂履燦光明。」



獻浴之浴室，以旃檀等灑之，氣極芬馥，水晶為地，朗徹光
瑩。梁楝楹柱，悉皆拂拭，寶光輝耀，悅可人意，上垂珍珠為飾之
華蓋，光輝燦然，以為莊嚴，於此室中而請供浴也。

卯二、獻浴：


「　於諸如來及諸如來子，
　奉獻眾多充盈妙寶瓶，
　善盛悅意妙香甘露水，
　妙歌天樂無量浴具陳。」



於諸佛菩薩，以眾多金等寶瓶滿盛妙香和合之悅意香水及
眾妙花，以眾多美妙歌樂而請浴也。

卯三、拭身：


「　無比天衣清潔離垢染，
　妙香沾灑塗拭如來身。」



次於諸聖之身，以無比柔軟清潔之衣，遍沾妙香，而為塗拭。

寅二、天衣：


「　次復於諸聖身敬奉獻，
　芬馥天衣妙色善染成，
　並及種種輕柔妙天衣。」



塗拭之後，於諸聖前，以妙色染成之天衣極其芬馥，敬為奉
獻。若用在家服飾者，則以種種形式色彩之細軟妙衣而為奉獻。

寅三、莊嚴：


「　百千種類殊勝莊嚴等，
　奉獻莊嚴大行普賢王，
　聖妙吉祥觀世音自在。」



耳環等百千等殊勝莊嚴，等者等取環釧等。以之奉獻聖普
賢王、不敗文殊、觀世音自在等，以為莊嚴。

寅四、塗抹：


「　香氣芬騰遍滿三千界，
　以諸妙香塗抹如來身，
　如煉純金磨瑩露光彩，
　威光赫奕瞻仰諸能仁。」



以遍滿三千界內香氣芬騰之妙香，如冶純金善為煉磨，塗抹

一切能仁自在之身，光明煥發，威光赫然也。

寅五、花鬘：


「　於諸能仁自在勝供境，
　曼陀羅花妙蓮優鉢羅，
　種種端嚴美妙悅人意，
　芬芳妙花環鬘作供陳。」



應於殊勝供境能仁自在前而為供養。以何供養？謂以悅意
曼陀羅，妙蓮優鉢羅等，芬芳散佈，取善為貫串之花餯而為供養
也。

寅六、薰香：


「　次復奉獻奪意殊妙香，
　遍滿虛空湧聚妙香雲。」



次以沉檀等奪意妙香，遍滿十方，妙香雲聚，而為供養。

寅七、餚饌：


「　餚饌羹湯善調具百味，
　種種天廚妙善悉進呈。」



殊勝甘美之餚饌，及殊勝羹湯等，具種種色香味之飲食天
饌，於諸佛、佛子而為供養。

寅八、燈明：


「　次復奉獻眾寶燈明炬，
　金色蓮花環鬘次第陳。」



金蓮花盞，絡繹排列，成為環鬘。其中安置光明熾然寶炬，
以為供養。

寅九、無量宮：


「　淨地無塵妙香善塗瑩，
　悅意雜花遍佈極芳馨，
　無量宮殿妙香聞贊詠，
　珍寶莊嚴垂覆色晶瑩，
　遍滿虛空無量莊嚴具，
　悉皆奉獻大悲自性身。」



淨地善為掃除，塗以妙香，散灑眾花，芳香悅竟。無量宮內，
諸天女等，歌揚贊詠，韻音悅耳，珍珠眾寶，流蘇垂復，以為莊嚴，
光明無量，嚴飾上空，以為虛空莊嚴，光明無量，嚴飾上空，以為
虛空莊嚴。此皆以奉獻具足大悲自性者也。

寅十、傘蓋：



「　眾寶莊嚴傘蓋純金柄，
　輪圍種種莊嚴可眾心，
　妙相端嚴見者咸愛樂，
　常時擎持奉上諸能仁。」



眾寶所成嚴麗傘蓋，以金為柄，於其輪圍，以眾寶所成悅意
嚴飾之具，而為莊嚴。妙相端嚴，見者愛念，張之常時奉獻諸能
仁自在者也。

寅十一、音樂：


「　復以別餘供雲聚，
　並諸悅耳和雅音，
　解除有情諸苦痛，
　如雲普覆處處聞。」



除前已供養之外，復有別餘供雲聚，蘇鼓等樂器及悅耳韻
音，有情略一經耳，便能解除苦痛，適意饜心，如雲普覆，隨處出
生也。

寅十二、供品恒時不斷之加持：


「　於諸正法勝妙寶，
　塔寺伽藍妙相嚴，
　普雨眾寶妙花雨，
　恒時不斷願降霖。」



十二部經及滅道諦攝一切法寶，意之所依具舍利藏之諸塔
廟，繪造等像前，悉以寶花等供養，盡輪迴際恒時不斷，如雨降霖
也。

丑二、無上供：


「　云何文殊師利等，
　於諸如來修供養？
　如來依怙佛子前，
　我今供養亦如是。」



如文殊、普賢等已得自在之菩薩，變現凡所納受之供物，遍
滿虛空，供養諸佛。我亦如是供於天人依怙之諸如來及諸佛子
也。

壬二、頂禮。分二：

癸一、語贊；癸二、身禮。今初：


「　我於一切功德海，
　普以韻音支分海，
　讚揚悅耳妙音雲，
　一切如來定普聞。」




於諸悲智等功德大海，我以讚揚無邊功德之韻音支分大海
而為贊詠。韻音語也。支分其音也。海言其多也。想一一身出
無量首，一一首出無量舌，而為讚歎。又於諸聖眾，我雖未作讚
揚妙音時，亦定有無量妙音雲，隨時隨處出生想。

癸二、身禮。分三：

子一、禮三寶；子二、禮發菩提心所依；子三、禮和尚、阿闍黎
等。今初：


「　三世如來一切佛，
　並諸妙法賢聖僧，
　盡其所有剎塵身，
　我今恭敬而頂禮。」



三世過去未來一切佛，教證等法，及諸賢聖菩薩僧前，我化
量等佛剎微塵數身，恭敬頂禮。

子二、禮發菩提心所依：


「　於諸菩提心所依，
　及諸塔廟我頂禮。」



菩提心所依者，謂發心之因大乘經典及為發心緣之補特伽
羅，及於彼發心之處所，並佛像塔寺等，我皆頂禮。

子三、禮和尚、阿闍黎等：


「　於諸和尚阿闍黎，
　持淨戒者我頂禮。」



說別解脫戒先後圓滿之和尚，及依誰授戒之阿闍黎，及致力
解脫道而荷擔殊勝淨戒者，我皆頂禮。

壬三、皈依：


「　乃至未證菩提間，
　於諸如來我皈依。
　於諸正法菩薩僧，
　我今皈依亦如是。」



皈依之義，謂心念口言，許為救度怖畏痛苦之所依也。此中
分因皈依及果皈依，初謂以已成就之三寶為救度怖畏所依，次謂
以自相續所證佛及法寶為救度怖畏所依。依何皈依之因，了知
皈依境之功德及殊勝承許皈依，不皈依餘，此四者是皈依之法
也。皈依諸學處如上師所作《波羅蜜道次第廣論》所說應知，此

中不錄。破許道諦非勝義皈依之邪說，總釋皈依之類別，及世俗
勝義皈依之差別等，如大乘傳承上論師，廣解釋竟應知。此中所
說，是以他相續已成就之大乘三寶，及自相續當出生之三寶為所
緣境，從今時起，乃至無上菩提果位，於菩提樹下現證法身中間，
一切時中，皈依諸佛，於大乘法寶及諸賢聖菩薩僧亦如是皈依。
皈依已成就之佛為開示聖道之導師，皈依自相續所證之法寶為
正皈依，皈依已成就之大乘聖人，為修皈依之助伴也。

壬四、由四力完備之門懺除罪障：

總科分者，謂從初即應勵力不染罪，雖勵力而由放逸或煩惱
重等故，仍犯罪行，不可漠然置之，於大悲導師所說諸補治方便，
應當勵力。又墮之補治，應依上下諸部之戒，別別所說而作。罪
之補治，應由四力之門而作。《佛說四法經》云：「彌勒菩薩摩訶
薩，若具四法，雖造積罪障，亦能壓服。四法云何？謂摧壞遍行
力，對治遍行力，遮止罪行力，及依止力也。」造積之業定應受報
者，以彼尚能壓服，況不定業？此中初力，謂於已作不善業，再再
追悔。欲生此力，於不善業生三種果之理，應當善修。生第二
力，如《集學論》所說，依甚深經修空性，依念誦，依佛菩薩像，依
供養，依持名等。第三力者，以後謹慎防護不善業。第四力者，
修菩提心等。本論廣明初力。此中又於造罪之時分、因緣、加
行、境、分齊等，應當憶念。

別別之義有四，謂癸一、摧壞遍行力；癸二、依止力；癸三、對
治遍行力；癸四、遮止罪業力也。初中分四：

子一、觀察如何造罪之理而悔；子二、怖畏帶罪而死，而修追
悔皈依；子三、廣細思維無義造罪之理而修追悔；子四、思維懼罪
之相。初中復分四：

丑一、顯明了知懺悔之境；丑二、由時因種類等門，總懺所造
罪；丑三、懺於殊勝境所造有力之罪；丑四、思維不樂之果，追悔
求懺。今初：



「　普於十方善安住，
　圓滿正覺諸菩薩，
　具足大悲諸聖前，
　合掌志心而啟請。」



一切諸方安住圓滿大覺菩薩具大悲者前，追悔先所作罪，合
掌啟請而求懺悔也。

丑二、由時因種類等門，總懺所造罪：


「　從於無始生死來，
　或於今生或他世，
　無知自作諸罪愆，
　或復教他令作罪，
　愚癡擾亂所勝故，
　或見他作而隨喜，
　所作罪愆悉觀見，
　依怙尊前志心懺。」



從無始流轉生死以來，生生世世，現世餘生，我由昧於業力
異熟故，自作教他造一切罪，或由昧於業果之愚癡惑亂，於他作
罪自心隨喜，所有一切罪愆，我應見罪追悔。如是思維，於諸依
怙前，志心懺悔，無有覆藏。

丑三、懺於殊勝境所造有力之罪：


「　我於殊勝三寶前，
　父母師長諸尊重，
　由煩惱門諸所作，
　身語意之一切罪，」



我由愚迷於三寶父母或師長等餘福田境，因於煩惱三毒之
門，依身語意等生罪之門，所作一切損害，當善懺悔。

丑四、思維不樂之果，追悔求懺：


「　眾多過患集我身，
　極惡重罪難倖免，
　盡其所有諸罪愆，
　諸導師前求懺悔。」



我為罪人，具眾罪失，為能與地獄等果之因，凡我所作一切
斷命等罪，能生極大痛苦，極惡難容者，悉皆憶念懺悔。

子二、怖畏帶罪而死，而修追悔皈依：


「　我今罪垢未淨治，
　或遇災橫先時死，
　故欲解脫諸罪愆，
　定須速疾求皈救。
　死王倏忽難保信，
　已作未作不相待，

　有病無病悉齊等，
　命如朝露何可賴！」



此罪若不立即懺悔，我罪未淨，與罪共存，死主先來，死已當
生惡趣，懇祈速疾救護於我，以何方便，定令解脫此罪。若罪未
淨前，未必便死，何須速為救護耶？死王倏爾即來，雖剎那頃，亦
不可保信。罪已作淨治，或復未作，不相待也。不問所作之事已
竟未竟，補特伽羅有病無病，悉可於壽算未終之前，倏爾而死，生
命可幾時不死，亦難保信。以不可保信故，有罪應速淨治也。

子三、廣細思維無義造罪之理而修追悔。分四：

丑一、追悔不知親眷身財等不可保信，為彼造罪；丑二、死時
僅成憶念境之喻；丑三、追悔現見如是不可保信，仍為彼等造罪；
丑四、追悔不悟自身不定何時當死而造罪。今初：


「　悉當棄捨終離散，
　我於此理昧無知，
　分別親及非親故，
　造作種種諸罪業。
　所謂非親畢竟無，
　所謂親愛亦非有，
　乃至我身性尚空，
　如是別餘何所有。」



眷屬資財及俱生之軀體，悉當捨離，獨往他世。悔我不知此
理，於親守護，非親摧害，因之造種種罪。諸非親者，轉瞬成空；
諸親眷等，亦復如是。乃至我尚空無，故不應為彼等故而造諸
罪。如是親眷資財等莫不皆空，纖毫不可保信。為彼等故而起
貪瞋造罪，應追悔也。

丑二、死時僅成憶念境之喻：


「　宛如夢境之所經，
　景物班班曾親歷，
　彼彼皆成憶念境，
　逝者如斯不可見。」



譬如夢中，略受微樂，醒時僅成憶念之境。如是先時受用一
切逸樂之法，死時彼彼悉皆僅成憶念之境。以此之故，惟應再再
擯息諸務，專力於佛法。一切過去之法，彼彼悉不可見，僅有憶
念之境而已。


丑三、追悔如是現見不可保信，仍為彼等造罪：


「　或復即於清醒時，
　眾多怨親悉亡逝，
　為彼所造眾罪業，
　極重難忍現在前。」



復次或即於此清醒之時，曾經親見眾多怨親悉皆亡逝，而為
彼等所造罪業難堪苦果，當前現在。如云「他人不能代受苦，何
苦為他造罪業」也。此追悔為他造罪，應再再思維也。

丑四、追悔不悟己身不定何時當死而造罪。分二：

寅一、總；寅二、別。今初：


「　空言年命倏爾盡，
　無常之理未證知，
　愚癡貪慾瞋恚力，
　作諸眾罪難數計。」



如是我空言死無定期，須臾倏忽，實未證知，由愚癡欲貪瞋
恚造種種罪，由斯諸罪當墮惡趣，故應思維決定必死，死無定期
，死時除佛法外餘悉無益，且思維惡趣過患，再再修習追悔已作之
罪。

寅二、別。分四：

卯一、怖畏生命惟滅無增，決定必死，恐帶罪而死；卯二、罪
若未淨，現生亦須受苦；卯三、生大怖畏之故；卯四、後時苦逼之
理。今初：


「　無間晝夜如逝水，
　年命消竭不暫留。
　空乞延年何可得，
　人生安得長不朽！」



行住臥三，一切時中，日夜剎那不停，此生壽命恒時損滅，絕
無增益，如是豈不可推知我決定死？知必死也。且何時死亦不
決定，故於淨罪應須勵力。消竭者，言日夜時時消竭也。

卯二、罪若未淨，現生即須受苦。分三：

辰一、罪若未淨，命斷之苦，親友等不能救；辰二、懼未作福；
辰三、憂悔逼惱。今初：


「　當我輾轉困床褥，
　縱多親友相環守，

　畢竟臨終命斷時，
　死苦唯吾一人受。
　墮落死王使者手，
　親知何補友何能。」



若未作福，死時我臥床上，縱多親友，悲戀環繞，斷命時之
苦，唯我獨自受之，彼等不但不能為除怖畏，為可怖獰惡死王使
者所執，雖有親知友善何益何補？唯有佛法，能為救護也。

辰二、懼未作福：


「　時唯福業堪依怙，
　奈余片善亦未修。」



其時唯皈依護戒等福德，堪為依怙，奈余今亦未曾修積，言
悔未作善也。

辰三、憂悔逼惱：


「　哀余昔時由放逸，
　如斯怖畏非所謀，
　乃為無常現生事，
　造作眾多諸罪垢。」



於皈救處哀呼依怙，悔我昔時由放逸故，於有如是惡趣怖
畏，未思未見，為無常親怨現生之事，恒造眾罪。

卯三、生大怖畏之故：


「　罪人斷肢赴刑場，
　牽引之時猶慞惶，
　況人吻燥眼根壞，
　宿業轉變見異物。
　死王使者面猙獰，
　形象現前來攫捕，
　極大怖畏痛苦纏，
　衰損難堪何待言。」



或有罪人，為斷肢體，被人牽引，赴於刑場，其時猶復設惶恐
懼，況人唇吻乾燥，面色憔悴，眼根失壞，由先業異熟所變，顯現
異相，見與己異類之死王使者，狀極可畏，來相攫捕，極可怖畏，
垂死病苦所纏，其苦惱衰損，生大怖畏，更何待言。故應追悔也。

卯四、後時苦逼之理：


「　哀呼誰能為救護，
　令我脫此大怖畏！
　瞠目倉皇睛肉露，
　四方狂顧求皈救。
　若見四顧無可歸，
　嗒然自失心頹喪，

　若時無處可皈投，
　我於爾時當奈何。」



生地獄已，見諸獄卒之時，起極大怖畏，哀呼誰人善能救我
脫此怖畏，張目露睛，倉皇四顧，尋求皈救。如是尋求，仍見四方
無皈救處，嗒然失望，故應自今即皈依三寶也。故於彼地獄中，
若無救護可脫此怖，其時任我如何，亦絕無脫離之道，故於脫離
怖畏之因，從今時起即應勵力也。

癸二、依止力。分三：

子一、從今時起依止皈依三寶；子二、依止具足願力菩薩；子
三、皈依之後如教修行。今初：


「　是故有情依怙尊，
　為護眾生勤精進，
　大力能除諸怖畏，
　即於現前應皈依。
　佛心證入微妙法，
　能除生死諸恐怖，
　菩提薩埵賢聖僧，
　正應皈依亦如是。」



生惡趣時，欲求救護，已不得可。佛為有情依怙，為救護一
切有情常勤精進，希有神力能脫怖畏，故有大力能除諸怖，故應
從今迅即皈依。又依佛心所證之法，能除生死怖畏，是為法寶。
並及獲得聖位之菩薩僧，亦應如是正作皈依，認為修道之伴侶。

子二、依止具足願力菩薩：


「　眾怖所逼極驚惶，
　我今皈命普賢王，
　復於文殊妙吉祥，
　自以此身為供獻。
　大悲心行無動轉，
　觀音自在依怙前，
　疾痛哀號聲慘切，
　懇求於我施救護。
　聖者虛空藏菩薩，
　地藏菩薩諸聖眾，
　一切大悲依怙前，
　志心呼籲求皈救。
　死王使者最獰惡，
　見之恐怖四散逃，
　誰具威德能如是，
　持金剛手我皈依。」



我為懼惡趣諸怖畏故，稱念具大願力普賢菩薩，奉獻我身，

懇祈救我脫諸怖畏。又於妙吉祥前，不由他勸，以清淨心，自以
我身，而為供獻。任運恒常作利他事，大悲心行，無有動亂，觀音
依怙之前，亦慘切哀呼，而求救援。云何哀呼？謂懇祈於我罪人
而施救護也。如是於菩薩聖者虛空藏及地藏等諸聖眾者，謂彌
勒除蓋障等，一切大悲依怙之前，求覓皈救。志心呼言，願乞救
護。金剛手者，死王使者守護地獄瞋有情者，見之即四散逃竄，
故皈依金剛手。

子三、皈依之後如教修行：


「　昔違諸尊教敕言，
　今見現前大怖畏，
　即今皈投諸聖前，
　願乞速除諸恐怖。」



我昔違越諸尊教言，而作諸惡，未作諸善，今見無邊生死惡
趣，極大怖畏，皈依諸聖，於取捨處，依教修行，願乞速疾為除怖
畏也。

癸三、對治遍行力。分二：

子一、應勵力淨罪之因；子二、應速勵力。初中分二：

丑一、以病喻明應速淨罪；丑二、以險地喻明應淨罪。初中
分三：

寅一、法喻安立；寅二、三毒之病，過患特大，故療彼之藥珍
貴；寅三、應依聖教妙藥修行。今初：


「　尋常病惱之所怖，
　猶當謹畏奉醫言，
　況復欲貪諸過患，
　百千重病常相逼。」



風膽等擾動尋常之病，恐由彼致死，尚須依醫言治病之法而
行，況無始以來所患貪慾等三毒重病，為百千眾罪之源，常相逼
惱，應依止對治力，遵佛醫王教示，以除其病，更何待言，應致力
罪垢之對治也。

寅二、三毒之病，過患重大，療彼之藥珍貴：


「　即其一端亦已勝，
　盡陷閻浮所有人，

　若求他藥療諸病，
　遍訪十方終不得。」



如於菩薩起瞋心等，即其一端，已較盡陷南閻浮提之人於地
獄中，災禍尤大。療彼之藥修對治道之法等，除佛經外，別餘梵
天等處，諸方遍求終不可得，以不可得故珍貴也。

寅三、應依聖教妙藥修行：


「　惟大醫王一切智，
　聖教拔苦盡無餘，
　若不依教而修行，
　是大愚癡可訶處。」



除煩惱病之藥，即是能拔煩惱諸苦一切智之聖教，不依彼修
行，惟思輪迴無盡及惡趣之因，是極愚癡應訶譴處，故應志心於
佛皈依，如佛所教而修行也。

丑二、以險地喻明應淨罪：


「　若遇尋常小坑坎，
　猶須謹畏毋輕翫，
　況臨長劫生死淵，
　一墮千尋何可忽。」



尋常丘陵坑坎稍微險處，從彼顛墮，不過損傷肢節，懼顛墮
故，猶須謹畏而住，況長居極險之地，從彼一墮千尋，如三萬二千
由旬等，應須謹慎，更何待言，故應勵力依止煩惱對治法也。

子二、應速勵力。分二：

丑一、從今即應勵力依止罪之對治；丑二、更無理由可不怖
苦故於修道不應懈怠。今初：


「　謂爾許時可不死，
　坦然安住不應理，
　我身決定歸壞滅，
　死亡無時旦夕爾。」



若作是思維，雖應勵力對治，且待來月來年者，從今即須勵
力。不應謂惟爾許時不死，不勵力修對治，坦然安坐懈怠而住。
幾時不死不可保信，我死亡壞滅之時，多分旦夕即至，決定無疑，
不應懈怠，應即時奮力也。《迦膩迦書》云：「謂此事應明日作，即
時不作非善哉，何時汝當歸空無，決於明日定無疑。」

丑二、更無理由可不怖苦故於修道不應懈怠：



「　誰能於我施無畏，
　決定於死得解脫，
　若無決能解救者，
　云何坦然安樂住。」



若謂懼死無益，不應恐怖，現前見聞所及，他人悉皆死亡，死
後有墮落惡趣恐怖，而言不應怖死懼罪，是何正士施汝無畏？既
絕無人施汝，而於對治不勵力修，於罪及死云何決定能得解脫？
既不解脫，死已我決歸空無，何故不勤修對治？不應由懈怠故坦
然安住，當勵力修道也。

癸四、遮止罪業力。分三、

子一、追悔先罪防護未來；子二、懺先所作；子三、啟請導師
誓願遮止罪業。初中分二：

丑一、斷無義罪；丑二、日夜勤修脫罪之道。初中分二：

寅一、受用等不可保信不應貪著；寅二、於親眷不應貪著。
今初：


「　昔所受用皆壞滅，
　所存於我今何有，
　而我於彼起貪著，
　違越上師教示言。」



往昔輪迴生死所受用者，悉皆不可保信，壞滅之後，有何心
要餘留，我今復可受用？毫無餘留，故悔我不應為彼無義之事現
行貪著，違上師教造作諸罪也。

寅二、於親眷不應貪著：


「　今我身命尚存時，
　乃至親友皆遠離，
　獨行煢煢迷所往，
　從於不善眾苦生。」



我今無用之身尚生存時，及如是捨諸親友，獨行煢煢，不知
何往，無有自在，爾時親及非親，悉皆能奈汝何？毫無補益，故不
應貪著也。

丑二、日夜勤修脫罪之道：


「　任何親友及非親，
　誰能定令脫彼苦，
　我心夙夜常不寧，
　恒念此理無暫捨。」




從殺生等不善業，生地獄等苦，故我應日夜常思善不善業果
之理，惟求如何定能解脫彼苦也。若於業果捨置不念未得決定
者，是即於佛所喜愛之法中，未得決定，咸應於此致力也。或有
自稱於空性已得決定，而於業果不加顧慮者，顯見其為顛倒解，
於空依緣起義未得決定也。

子二、懺先所作。分二：

丑一、所懺之事；丑二、懺悔之法。今初：


「　我由無知愚昧故，
　造作眾多自性罪，
　及彼俱有諸罪業，
　凡其所作一切罪。」



我為昧於業果，愚癡所蒙，有無戒體之補特伽羅，隨其所作
罪類，自性罪或惟遮罪，如是所有一切罪中，任何所作不善之事。

丑二、懺悔之法：


「　今對依怙聖目前，
　合掌思維諸苦怖，
　數數皈命恭敬禮，
　一切諸罪皆懺悔。」



於佛菩薩，現前觀見如對目前，合掌思維，以怖苦心，再再頂
禮，於彼諸罪，悉皆懺悔。

子三、啟請導師誓願遮止罪業：


「　懇祈一切大導師，
　許我發露懺諸罪，
　此是不善不應為，
　從今我誓不再造。」



以此之故，於諸導師之前，自承所作之罪，謂此所作之罪，是
不善事，自今以後，寧捨生命，決不再作，應斷其等流，而為防護
也。

一切經論所說淨罪之門甚多，而完全圓滿之對治者，即以此
四力完全圓滿之懺悔法作懺悔是也。定受之罪，亦可依此清淨
，是《分別熾然論》及《八千頌大疏》所說也。我等於業果之分別既
未善巧，雖略有所知，又不能如理取捨，日日多門造罪，故應常修
四力懺悔之道，特應於淨治發菩提心之障，勵力觀修。


結頌云：若為欲貪嫉妒驕慢心，罪力壓伏勝心無由生，依身
語意倒誤諸所行，悉皆志心依怙尊前悔。

辛二、出品名：

入菩薩行論廣解佛子津梁釋懺悔品第二竟。

