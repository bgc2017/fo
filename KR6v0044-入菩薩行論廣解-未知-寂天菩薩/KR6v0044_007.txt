










入菩薩行論廣解卷七


辛二、學精進之理。分二：

壬一、釋論文；壬二、出品名。初中分二：

癸一、勸應勤精進；癸二、云何勤精進之理。初中分二：

子一、正說；子二、辨精進相。今初：


「　如是忍辱起精進，
　如是精進住菩提，
　猶如無風焰不起，
　若無精進福不生。」



依如前所說難行耐他怨害，若欲速證菩提，須勤精進。如是
勤求所行究竟，菩提即在其中。如燈等無風不動，無精進則福德
智慧二資糧不能出生，亦猶如是。故無上菩提依於精進，應當勉
力。如《入中論》云：「無餘功德隨逐精進生，福德智慧二種資糧
因。」

子二、辨精進相：


「　精進云何善法勇。」



於煩惱勤勇即是懈怠。何謂精進？謂於善法踴躍勤勇也。
此中差別，有披甲精進、加行精進、不屈不撓精進、不知止足精進
四者。

癸二、云何勤精進之理。分二：

子一、斷精進相違品；子二、增精進對治力。初中分二：

丑一、辨相違品相；丑二、云何斷彼之理。今初：


「　彼相違品應當說，
　懈怠貪著不善法，
　怯弱卑下自輕蔑。」



當說精進之相違品。彼復云何？謂身心無堪能耽著怠玩安
樂之懈怠，及貪著惡事，與於成辦善法怯弱作我不能想之自輕。

丑二、云何斷彼之理。分三：

寅一、斷貪味怠玩之懈怠；寅二、斷貪著惡事之懈怠；寅三、

斷於善法怯弱之懈怠。初中分二：

卯一、觀察懈怠之因而斷之；卯二、云何斷之理。今初：


「　怠翫貪味於逸樂，
　耽著倚臥恒從恣，
　於生死苦不壓患，
　由斯能令懈怠生。」



懈怠生起以何為因？於不趣善法之怠翫執為安樂而貪著
之，耽味逸樂，從恣倚臥，亦能生懈怠，於生死毫不怖畏，於生死
苦不知壓患，從彼亦能立生懈怠。既識其因，於滅懈怠應勤精進
也。

卯二、云何斷之理。分二：

辰一、思維現世過患而斷懈怠；辰二、思維後世苦而斷懈怠。
初中分三：

巳一、喻明速為死所壞滅；巳二、自己為死所主宰不應安閑；
巳三、不勤善法當為苦所逼。初中分二：

午一、現見為死所毀；午二、以喻明之。今初：


「　為煩惱力相追逐，
　已投生死極深坑，
　旋當入於死王口，
　爾今云何不自知。」



如獸入於陷阱不能解脫，今為懈怠等煩惱猶如獵人，陷阱獵
捕，由他主宰，且後有入於精液粘著受生陷阱，多生往返死王之
口，汝今云何尚不自知？應於善法勤精進也。

午二、以喻明之：


「　同輩次第遭誅戮，
　汝豈於此未現見，
　若猶耽著於倚臥，
　如犢子與旃陀羅。」



老少中年與己同輩者，漸次為死王之所殺戮，豈未現見耶？
已見而仍耽著倚臥，是不應理。如牛見屠夫漸次屠殺他牛，仍安
閒不懼。如斯之人，賤如牛等，如旃陀羅也。

巳二、自為死所主宰不應安閒。分四：

午一、自為死主所主宰不應懈怠；午二、速疾死故應勤善法；

午三、死時方捨懈怠已失其時；午四、所求事業未成倏爾便死故
不應懈怠。今初：


「　如見死王來屠戮，
　往不死城諸道絕，
　云何酣臥自安閒，
　如牛臨死耽草秣。」



若見往不死城諸道悉斷，如屠夫之死王來相屠殺，汝云何如
將殺之牛猶耽草料，如是耽著倚臥歡縱放逸？不應理也。

午二、速疾死故應勤善法：


「　死王倏爾飄忽至，
　及其未至積資糧。」



若謂現前稍有閒暇，倏爾即死故，何時未為死王所執，應及
其時積集資糧。

午三、死時方捨懈怠已失其時：


「　若臨時方捨懈怠，
　惜哉已晚徒倉皇。」



若為死所逼方捨懈怠，而為時已晚，徒勞何益？毫無裨補
故。

午四、所求事業未成倏爾當死故不應懈怠：


「　此事未作方創始，
　此事正作方半途，
　死王倏爾至無時，
　悲哉休矣心頹喪。」



速疾死故，此事未作方當創始，此事已作方及其半，死王倏
爾而來，憂悔悲歎，自思休矣，縱極憂悔，其時何能為力？及於現
在應勤修善法也。

巳三、不勤善法當為苦所逼。分二：

午一、死時憂惱所逼；午二、今不急勤修善所求不能成辦。
今初：


「　由憂惱力所逼故，
　目赤臉疱淚如滴，
　眷屬須臾成遠隔，
　死王使者像現前。」



遲至死時為憂惱力所逼，目赤臉腫，淚下如滴，自知將死，眷
屬遠離，自亦怖畏死王使者，惡像現前必然憂悔也。


午二、今不急勤修善所求不能成辦：


「　思維自罪心熱惱，
　聞地獄聲生怖畏，
　身染不淨心迷悶，
　我於爾時何能為。」



憶昔所作之罪心生熱惱，思維當受地獄大苦，聞熱地獄等號
叫之聲，自知我亦將往彼處，心生怖畏，身染不淨，心迷悶絕，爾
時精進為時已晚，何能為力？應即從今勤修善法也。

辰二、思維後世苦而斷懈怠。分四：

巳一、決定生苦；巳二、其苦難忍；巳三、欲求安樂不勤善法
則成相違；巳四、勸勤修脫苦方便。今初：


「　若爾此時尚怖畏，
　如生魚轉熱沙中，
　何況由即所作罪，
　當受地獄難忍苦。」



汝於死時，如生魚輾轉熱沙之中，其時尚如是怖畏，若真受
罪業所感之果難忍地獄諸苦，更何待言。

巳二、其苦難忍：


「　如觸熱湯皮肉裂，
　地獄難堪熱如是，
　若人已作如是業，
　何故似此安然坐。」



先已作眾罪，今仍日日作眾多地獄之因，既已知之，不應懈
怠。地獄溶銅沸汁，觸之身肉皴裂，極其燒燃，須受如是之苦，若
已作生地獄之業，何故今為懈怠主宰，安閒而住？當勤精進如救
頭然也。

巳三、欲求安樂不勤善法則成相違：


「　不勤修善希樂果，
　乖戾不忍苦惱多，
　死王所執希天壽，
　哀哉眾苦所摧傷。」



於安樂因之善法不精進，而欲求樂果，於輕微苦亦乖戾不忍
者，苦之損害更多，為死所執持而希冀如天人長壽於如是等者，
所欲不能得，唯得所不欲，哀哉惟為諸苦之所摧折也。

巳四、勸勤修脫苦方便：



「　依此人身如舟航，
　得渡生死大苦流，
　此舟後時難再得，
　愚夫斯時勿酣臥。」



若爾，當云何耶？於得暇滿所依勉力，便能渡一切苦，言依
此人身如舟航得渡生死大苦流者，謂暇滿大義也。暇滿罕能成
就，此舟後難再得，故呼愚夫而告之，謂得此舟時，勿貪偃臥，當
由小中大三大道之門渡生死河也。明暇滿難得，已得之時須勵
力也。

寅二、斷貪著惡事之懈怠：


「　歡喜之因亦無數，
　獨捨正法殊勝喜，
　好樂散亂及掉舉，
　是眾苦因汝何取。」



修行正法是此後無量歡喜因之方便，汝何獨捨此殊勝歡喜，
而好樂苦果之因，罪惡憒鬧散亂掉舉眾多所不應為之事？不應
喜樂，是苦因故。

寅三、斷於善法怯弱之懈怠。分三：

卯一、誓致力對治怯弱；卯二、引教明云何修對治之法；卯
三、勉力則能斷懈怠而成菩提。今初：


「　無怯弱集精進軍，
　勤求自身得堪能，
　應修自他平等觀，
　亦修自他易地想。」



如國王由四法之門，能勝強敵，菩提薩埵亦應先高尚其心，
由於道學修意無[擇-幸+表]弱之披甲精進，以加行集二資糧軍之加行精
進，正修恭謹存正念知，身心堪能自有主宰，然後修如下所述自
他平等，自他交換也。

卯二、引教明云何修對治之法：


「　不應怯弱作是言，
　我何能成大菩提，
　一切如來真語者，
　悉皆諦實如是說。
　蚊蠅虻蚋及蜂蟻，
　乃至任何蟲豸類，
　若依之生精進力，
　亦得無上大菩提。」




若謂成佛須利根上智作大精進，集積福德資糧，經眾多無數
劫，修極難行苦行，方能成就，我不如是，故我云何能成菩提？不
應如是怯弱畏縮。此是如來真實語者所說真實語，非倒說邪因，應
可堅信。佛語云何？謂如《妙臂請問經》所說：「復次菩薩如是
正真隨學，作是思維，隨於獅子虎狼鵰鷲鵝鶴烏鴉梟鳥蚊蠅蜂蚋
一切身中，悉能成就無上菩提，況我現得人身，寧捨生命，亦應勤
精進，求證無上菩提也。」《寶雲經》中，亦作如是說。

卯三、勉力則能斷懈怠而成菩提。分四：

辰一、思維起精進力即能得菩提；辰二、成就菩提之難行，不
及惡趣之苦一分故應忍；辰三、如醫王以輕方能治重病故應忍；
辰四、此中無苦增長安樂故應歡喜。今初：


「　如我生於人類中，
　已知利害明取捨，
　若能不捨菩提行，
　云何不證菩提果。」



如前所說經云蚊蠅蜂納蟲豸之微，若發精進力積集資糧，亦
能得無上難得之菩提果，如我已生於殊勝種類之人中，具殊勝意
樂，於成就菩提能知利害取捨，若不捨修菩提行，我云何不能證
菩提果？決定能證，應如是思維也。

辰二、成就菩提之難行不及惡趣苦一分故應忍。分三：

巳一、不應怖畏捨手足等難行；巳二、不及惡趣之苦一分；巳
三、為治重病應忍輕苦。今初：


「　若言須捨手足等，
　如是難行我所畏，
　我今怖畏但愚癡，
　不能辨別輕重爾。」



若謂雖精進即能成就，而須捨手足頭目等難行苦行，非我所
能，故我怖畏。怖畏施手足等，惟是於苦之輕重差別未善辨別，
昧於取捨之故，不應怖畏也。


「　曾於無數俱胝劫，
　經地獄苦百千返，
　割截焚燒並殺戮，
　未能令我得菩提。」




無始以來，輪迴流轉，於地獄中，經無數百千俱胝劫，非止一
次，眾多無數返，受割截焚燒殺戮等苦，受爾許苦，不過無義唐捐
其身，未能成無上菩提也。

巳二、不及惡趣之苦一分：


「　我為修行成菩提，
　但受此苦有限量，
　如人欲除心腹疾，
　令身略受針砭苦。」



思惡趣苦，我此為求菩提難行之苦，較彼時短量輕，更易忍
受，如為除損壞心腹之病患，於身肢略有傷損之苦，應能忍也。

巳三、為治重病應忍輕苦：


「　醫人須以眾手術，
　為不安者除病苦，
　為摧眾多大苦故，
　輕微不適當忍受。」



如一切醫師，治療之法，以輕微不安，能愈人病。成就菩提
之難行，亦以極小之苦，能摧眾多輪迴之苦。於此難行微小不安
應須忍受，能滅自他無量長時之苦故。

辰三、如醫王以輕方能治重病故應忍。分三：

巳一、佛說之法是不受輕微苦即能治重病之方便；巳二、遮
於捨身有難行想捨身；巳三、就已修成就捨身如菜羹時說捨身不
難。今初：


「　世間常醫固如是，
　無上醫王殊不爾，
　但以輕和微妙法，
　能療無量沉疴起。」



成菩提時之難行，醫王能仁自在，非如常醫治病之方術，乃
以安樂道得安樂果之方便，輕微和緩之方劑，遠離逸樂勞倦二
邊，而能治癒流轉生死之無量煩惱重病，於彼難行有何怖畏也。

巳二、遮於捨身有難行想時捨身：


「　導師最初作加行，
　亦施菜羹糜粥等，
　此時修已後漸能，
　雖自身肉亦易捨。」



最初修施等時，導師諸佛亦施羹菜糜粥等，以為最初加行，

於此練習不難之心，爾後漸次自然雖自身肉亦能捨也。

巳三、已修成就捨身如菜羹時說捨身不難：


「　若時彼人於自身，
　能起猶如菜羹想，
　其時令施身肉等，
　彼於此事有何難。」



如是修已，何時於自身如捨羹菜等之心生起，其時方捨身
等，此中何難之有？毫無難處，故於難行不應怖畏也。

辰四、此中無苦有大安樂故應歡喜。分四：

巳一、於修道次第不善巧之人雖有身心不安，於善巧者無難
行苦；巳二、故大心菩薩安住輪迴無須厭倦；巳三、故道之進修說
善巧勝於小乘；巳四、於菩薩行不應怯弱。今初：


「　由斷惡故即無苦，
　由善巧故即無憂，
　如是能害於身者，
　唯顛倒見惡思維。」



菩薩以清淨悲心意樂施身時身無痛苦，由三門罪惡悉斷除
故。捨身之時善巧故，心亦無憂，似此之故，補特伽羅我之所貪
之顛倒分別，及殺等惡心，損害其身，方為損害菩薩之因也。

巳二、大心菩薩安住輪迴無用厭倦：


「　若由福德令身安，
　由善巧故心安樂，
　雖為利他處輪迴，
　諸大悲者何憂患。」



若諸菩薩，由施等福得身安樂，由取捨及空性義善巧，菩薩
恒常心安，雖為利他而處輪迴，諸大悲者有何厭患？毫無可憂
也。

巳三、故道之進修說善巧勝於小乘：


「　此由菩提心盛力，
　盡能消除往昔罪，
　能積福德如大海，
　故言勝於諸聲聞。」



此大悲者由菩提心威力能儘先所作罪，且能攝集福智資糧
大海，故於道之進修說勝於諸聲聞也。

巳四、於菩薩行不能怯弱：



「　是故悉除疲厭心，
　菩提心馬為乘載，
　轉從安樂趨安樂，
　心既了知何怯為。」



是故心厭身疲悉皆除遣之菩提心，如有力之馬，乘之者行於
安樂之道，往趣安樂之果，心善了知者，誰復怯弱？於道修行不
應畏縮也。

子二、增精進對治力。分三：

丑一、增精進順緣力；丑二、以正念正知恭謹修行；丑三、於
修行中自為主宰。初中分二：

寅一、由辨四力之門總明；寅二、廣釋。今初：


「　為利有情集四軍，
　勝解勇毅及喜捨，
　由思維彼功德故，
　諸怖苦者生勝解。
　如是斷諸相違品，
　勝解我慢及喜捨，
　以恭謹自在轉力，
　增精進故應勤修。」



為成辦有情義利故，斷相違品發起四軍，如國王四軍以摧敵
也。於思維業果能取捨生起欲心是勝解力。無論如何未知不
行，知然後行，行必究竟，是堅毅力。如童稚戲踴躍從事，無間無
歇，勤奮精進，是歡喜力。為發勤精進暫息身心勞倦，息已無間
仍復精勤，是為捨力。此四者是精進之順緣也。以勝解力為例
而言，應以怖輪迴苦，及思彼勝解功德而生起也，如是斷相違品
之怯弱，謂雖見能成善法而不趣入，言我不能生起順緣勝解我慢
喜捨四力。我慢即堅毅也。正修以正念知恭謹精進，最後以於
身心能自在轉之力，精進輾轉增長，故應勵力也。

寅二、廣釋。分四：

卯一、勝解力；卯二、堅毅力；卯三、喜力；卯四、捨力。初中
分四：

辰一、勝解境；辰二、果；辰三、勝解因；辰四、攝結。初中分
三：


巳一、捨惡；巳二、取善；巳三、辨應不應作之相。今初：


「　自他罪惡多無量，
　我曾誓願悉摧毀，
　是中僅唯一一罪，
　亦經劫海難消盡。
　精勤消除罪障事，
　於我纖毫未見有，
　無量眾苦出生處，
　我心於此能不裂。」



我應摧自他無量之罪，發心之時，曾作如是誓言故。摧罪之
時，隨於一一之罪，亦須修對治，經於劫海方能消盡，能盡罪業之
精進行於我未見纖毫，僅修彼對治尚不能忍耐，須受惡趣之苦，
故是無量苦處，我於此何故心不碎裂，言我心逼惱也。

巳二、取善：


「　自他功德廣無邊，
　我曾誓願悉修行，
　是中僅一分功德，
　亦須修行經劫海。
　我於如是功德分，
　纖毫亦未修生起，
　此生獲得何其難，
　我令無義而已矣。」



自他解脫及一切智之眾多功德，我悉應修，曾如是誓願故。
無餘功德姑置不論，即以一二功德為喻，亦須經劫海修行。我於
如是功德分從未發起練修，何其難者言須經長時，獲得暇滿人生
之時，我何令其不成現後世義利。而已矣者，謂虛之結束譏刺語
也。

巳三、觀已作未作之相：


「　我未供養諸世尊，
　亦未曾設大施會，
　聖教所示未隨行，
　貧匱意樂未令滿。
　怖畏者未施無畏，
　衰損者未施安樂，
　唯於母人胎藏中，
　生起大痛奇苦耳。」



昔時我於三寶，以世尊為例，未曾供養於諸有情及如來未曾
承事設大施會與以安樂，於能斷所斷之取捨未如理成辦，故未依
教修行，未令貧乏有情意樂圓滿，於有怨敵疾病等怖畏者未施無

畏，於苦惱衰損者亦未施以滿足，是我往昔任何正行亦未曾修，
我唯生起母人胎中之奇痛大苦而已，利他之事，纖毫未作，應憂
悔也。

辰二、勝解果。分二：

巳一、不應於法捨勝解；巳二、明其故。今初：


「　我由昔時及今日，
　於如來法捨勝解，
　故遭困厄有如此，
　何可於法捨勝心。」



由我往昔現今捨棄對於善法堅決信任之勝解，今為生死衰
損所困，有如此者，孰有智者欲免衰損而捨於法勝解？應於法生
勝解也。

巳二、明其故：


「　一切善法之根本，
　是勝信心能仁說。」



佛說一切善法品類之根本，即是善法決定如何，即如何倚任
之勝解，此是《月燈經》所說也。

辰三、勝解之因。分二：

巳一、明；巳二、釋。今初：


「　彼之根本復依於，
　恒修業果觀異熟。」



彼於法勝解之根本，復依於常修善不善業異熟果報之信心，
若於業果未善得決定，任於何法亦未得佛所歡喜之了義，故於此
應勵力也。或有口稱於空性已得決定而不計及業果者，是於空
性顛倒解也。

巳二、釋。分三：

午一、思維雜業果；午二、思維純白業果；午三、思維黑業果。
今初：


「　一切諸苦心不樂，
　種種怖畏何由起，
　諸所欲求恒不得，
　皆由先業罪行生。
　由善意樂修善行，
　隨其生於一一處，

　於彼彼處彼福德，
　生功德果常現前。
　若作罪行欲求樂，
　隨其生於一一處，
　於彼彼處彼罪業，
　現諸苦報兵杖侵。」



於諸眾生身苦心憂，及人非人等種種怖畏，親友資財諸欲喪
失之因，皆由罪行出生，應勤斷除罪行。斷心發起，於心修意樂
之善，以此為因，隨其生於何處，即於彼處以彼善福德所感異熟
果功德，現受其報，苦樂非隨欲而致，造罪之人，雖欲安樂，法性
力故，隨至何處即於彼彼處受彼罪所感之苦，為兵杖等種種傷
害，於止罪應勵力也。果之功德即果之自性也。

午二、思維純白業果：


「　安住廣博芬芳清涼蓮花宮，
　餐飲如來妙音法乳長威光，
　佛光開啟蓮花化生微妙身，
　住如來前稱如來子善業成。」



諸佛子等，由修善法生安樂等剎土者，生之處所廣博芬芳悅
意安樂，生之所觸清涼，生處殊勝，住於蓮花心中。超勝世間資
生飲食，聞佛具足六十支分之妙音，證其所詮真如以為飲食，增
長威顏光澤。出生殊勝，佛光開啟廣大蓮花中生。身之殊勝，具
相好端嚴之微妙身也。攝受殊勝，住於阿彌陀佛之前，為其法力
所護。具此諸殊勝，為如來子皆從純白業所生也。

午三、思維黑業：


「　閻摩部卒盡剝皮膚無餘堪憐愍，
　灼熱猛火鎔化烊銅熱汁挹取注其身，
　熾燃劍戟戈矛逼切身肢分裂成百段，
　拋墜極其燒燃熱鐵地上眾多罪所成。」



由殺等業，為地獄閻摩鬼卒盡剝皮膚，極苦所逼。受之差
別，以極熱猛火鎔化烊汁注於其身，其苦難忍。不僅此也，復以

火焰熾燃之刀劍戈矛割切身肉為眾多百千段而擲之。處所差
別，謂墜於極其熾燃熱鐵地上苦惱難堪。此由無間壞法等眾多
不善業所受也。

午四、攝結：


「　故於善法應深信，
　亦應恭敬而修行。」



是故於業果如理思維已，應於善法深生勝解，且由深信倚任
而起修行也。

卯二、堅毅力。分二：

辰一、精進堅固；辰二、既創始已堅固趣入。初中分二：

巳一、未從事前當善觀察；巳二、既從事已捨棄之過患。今
初：


「　依於金剛幢經中，
　從初應修大我慢，
　初於自力應觀察，
　是應起行或不應，
　不應起行即不作，
　已起行者勿退捨。」



《廣金剛幢經》六迴向云：「天子譬日光顯現之時，不為陰雲
及山嶺不平等過失所遮，於應照之處悉皆顯現，菩薩為利他故出
現於世，亦不為有情之種種過失所遮止，令諸應調伏者成熟解
脫。」依此所說軌則，應修善業創始必能究竟之我慢。於事趣入
之初，應善觀自心預備有無能力，若能應起行，若不能不應起行，
寧不起行？既起行已，未達究竟，不應中止也。

巳二、既從事已棄捨之過患：


「　他生仍復如是行，
　罪業苦根咸增長，
　作餘事及得果時，
　終無成就趣微劣。」



既起行已，又復捨置，有過，何耶？由昔如是行為緣，令其他
生串習捨棄中止，成失壞誓願之人，結果罪及異熟苦增長，以後
從事別餘事業，得果微劣，經歷長時，餘事亦不能成辦也。

辰二、既創始者堅固趣入。分二：


巳一、總明；巳二、別釋。今初：


「　業及煩惱作止力，
　於此三法修我慢。」



既趣入其事，於所作事業，所斷煩惱及作止之能力三者，應
修我慢，發大雄力，勿退縮也。

巳二、別釋。分三：

午一、事業之我慢；午二、於能力修我慢；午三、對煩惱修我
慢。初中分三：

未一、辨事業之我慢；未二、能如是之理；未三、他人賤役亦
為擔荷之我慢。今初：


「　謂此是我一人事，
　是為事業我慢性。」



若見他人應作之事，亦作我一人應作之想，生起雄力，是事
業之我慢性。

未二、能如是之理：


「　世人惑縛無自在，
　不能成辦自義利，
　能作他利不如我，
　是故我應作此事。」



利有情事，不觀待他，我應成辦。世人由煩惱力，自無自在，
自利尚不能成，不如我能勤修利他善法，待他無益，利他之事，一
切我自為之也。

未三、他人賤役亦為擔荷之我慢：


「　若他作苦操賤業，
　我今云何可安坐，
　若由我慢不肯為，
　我今寧可無我慢。」



他人尚操耕種等賤役，我戴荷有情重擔，云何安閒而坐？當
作事業也。若作是思維，他人作下劣事業，我當作上妙事業，以
如是我慢作事，若起如是我慢而不作此事，此煩惱之我慢，寧可
無之，由彼能趨惡趣故。

午二、於能力修我慢。分五：

未一、於能力無我慢之過失；未二、修我慢之功德；未三、應

住於對治之我慢；未四、不應作煩惱之我慢；未五、對治品我慢之
功德。今初：


「　若與死蛇相遇時，
　勝彼如金翅鳥行，
　若我對治力微劣，
　小墮亦當受大傷，
　由怯弱故捨精勤，
　云何能免於困厄。」



為摧伏煩惱，應生起對治力，若遇死蛇，烏鴉亦應如金翅鳥
行。如是若我對治力微弱，小墮亦能於道中斷成大傷害。若意
樂怯弱，於成辦二利，捨棄精勤，何時能從是困厄分住，而得解
脫？為懈怠所降伏，身心所行悉失壞故。

未二、修我慢之功德：


「　若已勤修生我慢，
　雖有大力亦難勝，
　是故應以堅毅心，
　勤行摧壞諸罪垢，
　我今若為罪墮勝，
　求三界尊真可笑。」



發起對治力之我慢，且依加行發起精勤，重大煩惱亦不能
勝，是故應以堅毅心摧諸罪墮。若我為罪墮所勝，欲為勝出三界
一切之王，是可笑處。

未三、應安住對治之我慢：


「　我於一切皆超勝，
　不許有人勝於我，
　一切諸佛獅子兒，
　應當如是住我慢。」



是故應住如是殊勝我慢，謂我應戰一切罪失，三界一切所斷
煩惱悉不能勝我。誰應如是？謂與魔及外道等野獸競走時，我
為諸佛獅子兒，應如是也。

未四、不應起煩惱之我慢。分三：

申一、訶煩惱之我慢；申二、明其過患；申三、應斷彼。今初：


「　有情若為我慢摧，
　是煩惱非大我慢，
　大我慢者不隨敵，
　煩惱為敵所自在。」



有情若為驕滿心之我慢所摧伏而墮落，彼隨煩惱自在而轉，

非具大我慢者。有大我慢者，應不為敵所自在。彼諸驕滿有情，
為煩惱我慢敵所自在故。

申二、明其過患：


「　若由煩惱慢起驕，
　我慢牽引入惡趣，
　摧壞人中諸勝樂，
　為他豢養作奴使，
　愚盲可厭體衰羸，
　一切處中受輕侮。」



若由煩惱我慢而起驕滿，有如是諸過患，謂由我慢引入惡
趣，雖生人中，心安樂等人中樂趣為之摧壞，無以為生，乞食自
活，為他自在，受他豢養而為僕使，知識暗鈍，身形衰羸不可愛
樂，自雖實未作損害，而他人以身語種種輕蔑，故應斷心驕滿之
我慢也。

申三、應斷彼：


「　我慢驕矜修苦行，
　若彼亦稱大我慢，
　是為大可悲愍處，
　熟有下劣過於此。」



若以煩惱我慢，起驕滿心，以隨他自在轉之意樂，而修苦行，
若亦稱為大我慢者是可悲愍，孰有下劣過於此者？不應具隨怨
敵自在轉之我慢也。

未五、對治品我慢之功德：


「　誰人為勝我慢怨敵修我慢，
　此即具大我慢普勝大勇者，
　此人於我慢敵能作摧壞故，
　如眾生意勝者之果速圓滿。」



誰為具大我慢者耶？若為勝煩惱怨敵故，執持對治品之我
慢，彼對治力強故，稱為其大我慢者，普勝一切怨敵故，亦稱勇
者。何以故？若人能壞驕滿心之我慢，堅決根本摧毀之，於人天
眾生，隨其所欲，分位乃至究竟佛果一切事業，俱能圓滿，故言能
普勝一切怨敵也。


午三、對煩惱修我慢。分三：

未一、應生對治煩惱力；未二、應毫不隨彼自在而轉；未三、
應起殊勝堅固對治意樂。今初：


「　若居煩惱品類叢，
　應須多方修堅忍，
　如狐兔等避獅子，
　勿為煩惱所中傷。」



若處瞋等煩惱品類群中，應以多百千非一方便，以對治力而
修堅忍。應如狐等避獅子之害，勿為煩惱眾所傷也。

未二、應毫不隨彼自在而轉：


「　如人猝遇大危險，
　第一先當護其目，
　如是若遭危險時，
　勿隨煩惱自在轉。」



若猝遇大危險，有煩惱之大怖畏發生，應如護眼珠，盡力防
護。將陷於隨煩惱自在轉之危險時，亦應如是防護，勿隨煩惱自
在轉也。

未三、應起殊勝堅固對治意樂：


「　寧可焚身或斷肢，
　乃至斷頭亦易事，
　於彼煩惱怨敵前，
　終不甘心為低首，
　如是一切時處中，
　非如理事終不作。」



對治堅固之量，謂雖以火焚殺我身，或斷我頭，亦為小事，無
論如何，終不應為煩惱怨敵之所降伏。如是於一切時處中，唯應
依止對治力，摧伏煩惱，餘非所應為也。

卯三、喜力。分三：

辰一、應勵力修善不求果報；辰二、於果報作意而修善；辰
三、應用歡喜力之理。今初：


「　如童稚求嬉戲樂，
　不問所作為何事，
　於彼耽翫深愛樂，
　應當歡喜無厭足。」



猶如愚童欲求戲樂之果，此菩提薩埵，為利他故，任作何事，
聞思乃至修菩提心等事業，亦應如是耽著踴躍為之。於彼事業，

應當歡喜，無有厭足，欲恒常不斷為之也。

辰二、於果報作意而修善：


「　為求安樂作諸業，
　得樂不得不可知，
　若作此業定生樂，
　不作安樂何由生。」



世間之人，為求身心安樂，從事耕種等業，然其果能否得樂，
仍非所知。於得安樂未得決定之菩薩，若作何種事業，決定能成
分位及究竟之安樂，不作如是事業，即不生如是安樂也。


「　如嗜刀鋒所沾蜜，
　若於諸欲無厭足，
　異熟安樂及寂靜，
　於彼福德有何壓。」



如以舌舐刀鋒所沾之蜜，雖略嘗其味，而當受傷舌之苦，於
輪迴中任受幾許色聲等五欲亦無厭足，若分位異熟人天增上生
殊勝果報尚以為樂，能得究竟寂靜一切苦之安樂因，施等福德，
何厭之有？應修無厭足也。

辰三、配釋歡喜力：


「　如象夏日行當午，
　遇清涼池即躍入，
　如是為成所作業，
　於彼事業應趣行。」



於如是事業應當趣行，所思維之事既起行已，為令彼究竟
故，應如中午熱渴所逼之大象，遇清涼池，即歡喜踴躍趣入，於所
思維之事業，亦應如是趣入也。

卯四、捨力。分二：

辰一、暫時捨；辰二、次第捨。今初：


「　若力疲極所隨逐，
　為易作故當暫息。」



勤修善法，身心疲極，氣力羸劣之所隨逐，為止息疲勞，所作
易成故，應暫捨所作，疲勞既息，復勤精進也。

辰二、次第捨：


「　善攝持者善完成，
　轉希後後非所應。」



善攝持者，所作完成已，方作後後之事，若作一事時，復以欲

作另一事之心攝持之，是所應斷也。

丑二、以正念正知恭謹修行。分五：

寅一、敬慎恭謹；寅二、存正念知；寅三、以念知力勿令罪有
隙可乘；寅四、罪墮發生無間即應遮止；寅五、於應作事業應當勵
力。今初：


「　猶如宿將遇敵時，
　臨陣交鋒兵刃接，
　應避煩惱利兵鋒，
　對治盡殲煩惱敵。」



猶如精武技善戰術之宿將，臨陣交鋒與敵兵刃相接，自能避
兵刃傷，復能以兵刃殺敵，如是應避煩惱兵刃之鋒，勿為所傷，復
應以對治之利器，盡殲諸煩惱敵，根本拔除之。

寅二、存正念知：


「　如人臨陣墜其刀，
　怖畏倉皇急拾取，
　如是若遺正念刀，
　怖地獄苦急持念。」



臨陣之時，若墜所持之刀，懼為他所傷，速疾拾取。若脫落
於善法所緣不忘之正念刀，為煩惱所傷，當生地獄中，應速持念
知，憶念地獄恐怖以為對治亦應如是。

寅三、依念知力勿令罪有隙可乘：


「　如毒箭傷身出血，
　罪毒速疾遍全身，
　如是若得小暇隙，
　罪毒速疾遍人心。
　如人擎器滿盛油，
　膾者持劍伺其後，
　溢即殺之愕然怖，
　持戒謹畏應如是。」



如毒箭所中，依一毛孔所出之血，其毒能遍佈全身。失壞正
知等，煩惱若得暇隙，瞋等罪惡速疾遍佈其心，亦猶如是。故纖
毫煩惱亦應遮止。當云何謹護耶？如持盛油盈滿之器，令行泥
濘之道，膾者持劍伺於其旁，若溢一滴，即當殺之。以此怖畏之
故，奮勉小心。菩薩具誓戒者，以正念知執持菩提心等對治品，
亦應如是小心謹畏也。


寅四、罪墮發生無間即應遮止：


「　如有毒蛇來懷中，
　急當狂駭而驚起，
　睡眠懈怠若來時，
　亦當如是勤遮止。
　一一罪墮出生時，
　恒應於己嚴訶責，
　思維我自今以往，
　無論如何不再作。」



煩惱能壞善法，令趣入地獄，是故應如懷中有毒蛇來，狂駭
驚起，令於所入不自在住之睡眠及懈怠來時，應以地獄之恐怖，
速疾遮之，亦應如是。雖然，云何遮止耶？於一一罪發生時，應
自訶責言：往昔亦以造如是罪，得種種不可愛樂，不得可樂之事，
今又如是行耶？無論如何，此後應當勵力，誓不再犯此罪。應常
如是思維，以四會備之門而懺悔也。

寅五、於應作事業應當勵力：


「　應思云何於此時，
　能得修行持正念，
　以此為因於善士，
　或如理事起欲心。」



為令罪不生，生已能除之故，於正知謹慎不放逸等時中，云
何能修起正念？以如是思維之發起意樂為因，而修欲心，求遇大
乘善知識，無間即依教修行，或不值遇，亦隨其教授應作之事，即
能修行。

丑三、修行自在。分二：

寅一、身心極調柔故於善法輕舉；寅二、法喻合。今初：


「　昔人云何作善業，
　事事精勤具雄力，
　如是無逸念先哲，
　自身振奮而輕舉。」



應念先哲傳記作一切善業，悉具精進雄力，無論如何，必令
所作善業完成，為如是故，慎無放逸，念此之故，自於善事，愧此
離惡，振奮輕舉。

寅二、法喻合：


「　如風飄揚去復來，
　於兜羅綿自在轉，

　由歡喜心自在轉，
　成辦善事亦如是。」



云何修耶？如風去來，於兜羅綿自在飄轉，以於善法歡喜踴
躍力，於身語自在轉，亦應如是。若能如是，則三門一切善業，悉
能迅速成就也。

總攝其義，如《正法念處經》云：「諸煩惱之唯一因，唯是懈怠
餘何有？何人一有懈怠心，一切善法皆歸盡。」於發起遮止懈怠
之精進，應當致力。

此中復應勵力消除精進之違緣，發起順緣之四力。違緣者，
雖見成能辦善法，而不趣入，及我有何能想之怯弱。初中分二：
謂現今尚有暇之推延，及為貪著惡事力所壓伏。第一之對治，應
思人身速壞，死已墮於惡趣，及暇滿難得，而斷除之。第二之對
治，應思正法為此後無邊歡樂之因，無義喧鬧散亂能失壞大義，
是後時眾苦出生之處，而斷除之。怯弱亦分三：謂思維所求佛果
功德無邊非我所能證，捨手足等無量難行非我所能修，當受無邊
輪迴生死其苦不能忍，以如是想而怯弱也。初云對治，謂思維往
昔初佛，非從初即已證無上道，亦不過與我相同，後漸上進成佛，
且佛說較我尤為下劣諸有情亦能成佛，我若不捨精進，後云何不
得成佛耶？次之對治，謂思維捨身等有難行想時勿捨，捨時如捨
菜羹等，非為難也。後之對治謂菩薩離罪，其果不生苦受，於輪
迴苦，堅固證知性空如幻，心亦無苦，身心安樂增長，則雖住輪迴
中，何用厭患。應如是思維，而斷怯弱也。

攝頌云：為求解脫恭謹起修行，最初趣入中住後究竟，依於
勵力勤修精進力，應起四力完備精進行。

壬二、出品名：

入菩薩行論廣解佛子津梁釋明精進品第七


