











入菩薩行論廣解卷四


己二、學波羅蜜多行之法。分四：

庚一、修不放逸，為不壞菩提心行之因；庚二、釋學戒之理，
特明護正念知為清淨防護一切善法之方便；庚三、釋學餘四波羅
蜜之理；庚四、由迴向支之門，釋學佈施之理，捨身財善根利他。
初中分二：

辛一、釋論文；辛二、出品名。初中分三：

壬一、總明修不放逸之理；壬二、廣釋；壬三、攝義。今初：


「　如是如來最勝子，
　已發堅固菩提心。
　復應恒時無動搖，
　勵力無違諸學處。」



諸如來子菩提薩埵如前所說，已堅固受持二菩提心，其心應
剎那亦不動搖，常學六度四攝，無有違越，當勵力不放逸，守護勿
失。

壬二、廣釋。分二：

癸一、於菩提心修不放逸；癸二、於學處不放逸行。初中分
二：

子一、菩提心不可捨棄之理；子二、捨棄之過患。今初：


「　若率爾作本無心，
　或雖觀察未詳辨，

　是事雖已誓愿為，
　容當再思慎作止。
　若經諸佛及佛子，
　以大般若所觀察，
　自心亦已屢研尋，
　此中尚復何猶豫。」



若於某事未觀功過率爾從事，或雖略分別而未詳察，則於此
事初雖誓願為之，後時仍應再加思考，或作或捨，既思考已然後
行止，如《妙臂請問經》說。然諸佛及彌勒等諸菩薩，於《密嚴》等
經中，以大般若觀察菩提心，贊其功德，謂不可棄捨，自心亦先由
思維功德之門，以多因相觀察定應受持。既已善觀察而始受持，
何故又復猶豫？應當守護，直至成佛，勿令失壞也。

子二、棄捨之過患。分三：

丑一、入於惡趣之過患；丑二、失壞他利；丑三、障礙登地。
初中分三：

寅一、入惡趣之因；寅二、引證例知；寅三、斷相違過。今初：


「　若已如是發誓言，
　而於其事不成辦，
　則為欺誑諸有情，
　我當墮落生何趣。」



若已如是誓願安立一切有情於大覺位，而不修加行事業，以
成辨其事，則是欺誑彼等一切有情，我當生墮何趣？非墮惡趣不
可也。

寅二、引證例知：


「　經云若心欲佈施，
　微少下劣尋常物，
　其人佈施不果行，
　後當墮入餓鬼中。
　今於無上菩提果，
　志心思維作施助，
　欺誑一切諸眾生，
　欲生善趣何可得。」



所施之物雖尋常劣少一搏之食等，若意中思維而未果行，如
《正法念處經》云：「若思欲施者有纖毫未施，當生餓鬼趣中，若已
發願而不施，當墮有情地獄中。」《分別諸趣經》云：「若人欲收嘉
谷實，必於如是嘉禾本。心中發願欲佈施，由慳吝故不施予，彼

生餓鬼世界中，所受痛苦無窮盡。」說為餓鬼之因。今既志心思
維非徒空言，具足恭敬發言明了，願常為一切有情助伴，令得無
上大樂及人天安樂。又復猶豫，欺誑一切眾生，何處善趣可生？
不能生善趣也。

寅三、斷相違過：


「　或有棄捨菩提心，
　能成聲聞解脫者，
　業果之理不思議，
　惟一切智能了知。」



若爾經云聖者舍利弗先發菩提心已，修行之時，魔乞右手，
即斷右手，以左手持與之。魔出不悅之言。心生疲厭，捨菩提
心，後成阿羅漢，應成相違。舍利弗等捨菩提心，仍證解脫果。
業果之理，非異生所能思議，惟一切智方能了知，他人不能思維
也。

丑二、失壞他利。分三：

寅一、失壞菩提心，成重罪故，能壞他利；寅二、若障他菩薩
法，罪亦同等，當墮惡趣；寅三、明其因相。今初：


「　菩提薩埵諸墮中，
　退菩提心為最重。
　若有違犯如是行，
　是壞一切眾生利。」



失壞發心，於菩薩根本墮中為最重。若犯如是重罪，則壞利
他意樂，損減一切有情義利，修行之所依壞故。《大集經》云：「縱
百千劫修行十善業道，若發心欲求獨覺阿羅漢果，其時即成犯戒
過失，失壞律義，起如是心，較他勝罪尤為極重。」謂已受菩薩戒
者，捨菩提願，則成根本墮；未受戒者，失壞此心，其罪較別解脫
戒之他勝為尤重也。

寅二、若障他菩薩善法，罪亦同等，當墮惡趣：


「　若人但於剎那間，
　障礙菩薩作福德，
　即為壞諸有情利，
　應受惡趣無邊苦。」



若復有人，僅一剎那，於彼菩薩福德善行而作障礙，即是損

減彼菩薩成辦有情義利之能力。彼為障者，應受惡趣生無邊數
返。《寂照神變三魔地經》云：「若人劫奪南瞻部洲一切有情財
物，且斷其命；若復有人，障礙菩薩善法，下至施手畜生一搏之
食，其罪較彼重無數倍。」是故於此應當留意。菩薩何處有不可
知，此罪極易犯故，若能於此善為防護，依補特伽羅罪生罪之門，
多能杜絕故。

寅三、明其因相：


「　壞一有情安樂事，
　尚於自身致衰損，
　況壞遍滿虛空界，
　有情義利何待言。」



如前說所行，何故有無邊罪？若壞一有情一生安樂，尚能退
失自身增上生，況遍虛空際一切有情無上安樂之因，悉為摧壞，
必生惡趣，復何待言。

丑三、障礙登地：


「　如是由斯罪墮力，
　復依菩提心威力，
　輾轉昇沉生死輪，
　登菩薩地常為礙。」



若如前所說，捨菩提心者，其罪墮力，亦具菩提心威力，二者
輪流牽引，輾轉生死，由業力故當生惡趣，由對治力當生人天。
如是往返，久為障礙，不得登於極喜等地。是故當勤勵力，寧捨
身命亦勿退失菩提心也。

癸二、於學處不放逸行。分三：

子一、慎止惡；子二、勤修善；子三、勤斷惑。初中分五：

丑一、若不防止罪墮惡趣當相續不絕；丑二、為佛菩薩之所
漠視；丑三、暇滿難得；丑四、若生惡趣無暇修善；丑五、暇滿難得
之故。今初：


「　是故如其所發願，
　我應敬慎期必成，
　若不從今奮精勤，
　愈趨愈下轉沉溺。」



是故如其所發為利有情當成佛之願，凡所應學修之事，我當

敬慎令其成辦。今已發心受戒，今後於所學若不精勤，由罪墮
力，當愈趨愈下，相續生於惡趣也。

丑二、為佛菩薩之所漠視：


「　往昔為利諸有情，
　無數如來出於世，
　我由眾罪所障復，
　未得親承如來教。
　我今壞戒仍如此，
　數數如初難值遇，
　惡趣逼惱並繫縛，
　備遭割截屠戳苦。」



若恃諸佛菩薩救護，以為無妨，過去有無數諸佛作饒益一切
有情之事，而我退失發心及所學，以自罪故，不為彼諸依怙之所
教誨，如《現證莊嚴》所謂「雖令勝天降如雨」云等，若冀後來救護
以為無妨者，我今若放逸而行，仍復如前，數數仍不得入於諸佛，
作盲行境，當相續受苦，應住惡趣中，或雖生善趣，而遭病惱繫
縛，又復於惡趣中受諸逼惱，割截手足，殺戳其身，痛苦無盡。

丑三、暇滿難得。分二：

寅一、若退失菩提心，則難得四緣具足之暇滿；寅二、縱得之
亦速失壞，故應勵力。今初：


「　既值如來出世間，
　更得人身具信心，
　堪修善法如今者，
　實為希有難多得。」



若作如是想，謂後世得暇滿時當勤勵力，勿作是想，如來如
優曇鉢羅花出於世間，於三藏等聖教敬信得人身，生中國，諸根
具足，業果無倒等，堪修善法所依，自他圓滿具足，如是者甚為希
有，如是堪修二菩提心之暇滿何時可得？極難得也。

寅二、縱得暇滿，亦速失壞，故應勵力：


「　雖如此日身無病，
　飲食支身暫未死，
　年命剎那難保信，
　色身須臾如泡影。」



若謂已得此身，既無違緣，順緣亦具，且待後時當勤勵力，不
可如是推延。無違緣病惱之人身，如白日，言如此日者，謂無病

之日，如此時具足飲食等順緣，無逼害等違緣，而此日仍剎那不
住，迅速壞滅，誑惑不實，此身須臾如影，自無主宰，應即今勵力，
不可推延也。

丑四、若生惡趣，無暇修善。分三：

寅一、生惡趣時，無暇修善；寅二、若生善趣時不勤勵力，在
惡趣中昧於取捨；寅三、惡趣極難解脫。今初：


「　以我如今所行為，
　再得人身尚難必，
　若時不能得人身，
　無緣修善唯作惡。」



不應推延作是思維，謂暇滿之身，陸續可得，後世修行亦未
為晚。如我今所行為，唯惡無善，後世人身尚不能得，若不得人
身生於惡趣，唯有造罪，纖毫之善亦不能作，故善趣難得也。

寅二、若生善趣時不勤勵力，在惡趣中昧於取捨：


「　若時有緣能行善，
　而我不作諸善業，
　惡趣眾苦所昏蒙，
　爾時我何能為力。」



若時有機緣行善，而我不勵力勤修善行，若生惡趣後，長時
恒為苦受之所逼惱，於取捨處，悉皆愚迷莫辨，其時我纖毫善事
亦不能作，故應及今得暇滿時勵力勤修也。

寅三、惡趣極難解脫：


「　若時眾善不修行，
　唯積眾罪多無量，
　縱經百千俱胝劫，
　善趣之名亦不聞。」



後世得暇滿極難，而今世又不修諸善，唯積眾罪，百千萬劫
中善趣之名亦不能聞故。

丑五、暇滿難得之故：


「　以此之故世尊言，
　幸得人身極希有，
　如大海中盲龜項，
　幾希能值浮木孔。」



由惡趣中難生善趣，以此之故，如《相應阿笈摩》中：「佛告諸
比丘，若此大地變為大海，中有浮木唯具一孔，為風所漂，飄忽動

搖，海中復有盲龜，百千萬年恒昂其首。汝等比丘，於意云何？
大海浮木唯一孔中，盲龜之項寧易趣入否？不也，世尊。佛言汝
等比丘得人身難，亦猶如是。若不修善，惟積諸惡，善趣之名亦
不得聞。以此之故，佛言如大海洶湧中，海波飄蕩往來，有一孔
之浮木，經百千萬年始浮出水面之盲龜，其頸得穿入浮木之孔，
其事甚難，得人身難，亦猶如事。」故於此得暇滿之時，當於善法
勤致力也。

子二、勤修善。分三：

丑一、由先積有無邊之罪，應勵力斷除；丑二、僅唯一次受惡
趣苦，苦雖已盡而惡業不盡之理；丑三、是故於罪應勤對治之理。
今初：


「　於一剎那作罪惡，
　當墮無間經長劫，
　無始輪迴積眾罪，
　不生善趣何待言。」



如於菩薩起瞋恚心，僅一剎那所作之罪，亦當歷劫墮無間
獄。無始輪迴所積之罪，若不以對治力而摧毀之，因自相續有
罪，不能生於善趣，更何待言。故應依四力門勤治罪障也。

丑二、僅唯一次受惡趣苦，苦盡而惡趣業不盡之理：


「　非唯僅受此罪已，
　便從惡趣得解脫，
　即於正受此罪時，
　又復廣造諸餘罪。」



或謂所造惡業之果盡已，當生善趣，故解脫惡趣並非難事。
不爾，僅唯受先所造業之果已，唯盡彼業果，彼補特伽羅未能便
從惡趣而得解脫，如是正受先業苦果之時，時時復造積別餘能生
重苦之罪故。惡趣所依善力微劣，常積諸罪，當勤精進滅惡趣因
也。

丑三、於罪應勤對治之理。分四：

寅一、得暇滿不勤修善是為自欺；寅二、現生當受苦；寅三、
後世當為惡趣之苦所逼；寅四、應勤止惡修善之理。今初：



「　獲得如是有暇身，
　我今若不修善法，
　誑惑自欺無逾此，
　愚蒙過此亦無有。」



如是有暇之身極為難得，得之能成大義，我今既已得之，於
增上生及解脫因之善法，若不勤修，其為自欺，無餘方便能過於
此，昧於取捨，亦更無愚蒙過此者也。

寅二、現生當受苦：


「　若我既達如是理，
　由愚癡故行怯弱，
　逮其臨欲命終時，
　必當心生大憂悔。」



若我既知當勤止惡修善之理，由愚癡故，於菩提心行之諸學
處，後復怯弱，將死之時，自知當墮惡趣，必起大憂惱，是故當生
大精進也。

寅三、後世當為惡趣之苦所逼：


「　地獄烈火難堪忍，
　若於我身久燔矣，
　熾然難忍憂悔火，
　定當熱惱逼我心。」



由失壞菩提心等罪，當生地獄中，地獄難忍之火長時焚燒我
身，爾時難忍憂悔之火，定當熱逼我心，故應勵力毋為罪墮所染
也。

寅四、應勤止惡修善之理。分二：

卯一、虛度暇滿復牽墮地獄等同無心；卯二、當思愚昧之因。
今初：


「　極難幸遇有利地，
　何幸我今忽遭逢，
　我身若尚具慧心，
　後復牽纏入地獄，
　豈非咒術迷我心，
　令我於此無知覺。」



應當作是思維，此極難獲得，得已能成大義，暇滿有利之地，
以誰之力而幸得之？我若尚具能辨利害之慧心，後復牽引墮於
地獄者，恐是為惡咒所迷，故我於此時無成辦義利之心爾。

卯二、當思愚昧之因：



「　不知何物令愚蒙，
　究竟我心有何物。」



何物令我愚蒙耶？若為懈怠自在轉時，當作是思維，我雖不
知何物所迷，令我惑亂，然我心中必有何物令我愚迷也。

子三、勤斷惑。分三：

丑一、思維煩惱過患；丑二、於斷煩惱之難行不應疲厭；丑
三、於勤斷能斷之性修歡喜心。初中分三：

寅一、思維煩惱害己之理；寅二、不應於煩惱修忍；寅三、為
摧煩惱奮起心力。初中分四：

卯一、令我不能自主；卯二、造無量苦；卯三、為害之時無盡；
卯四、不可為煩惱助伴之理。今初：


「　瞋恚貪慾諸怨敵，
　並無手足能動轉，
　亦非善巧具雄力，
　云何役我如僕使。」



跟隨煩惱所攝之貪瞋等我之諸敵，既無手足，亦未持兵仗，
既非大力勇士，亦非善巧智臣，云何此諸煩惱，能役使我，令我不
能自主也。

卯二、造無量苦：


「　泰然安住我心中，
　恣意於我作侵損，
　於彼含忍不憤發，
　所忍非處堪訶譴。
　若時諸天及非天，
　悉皆群起為我敵，
　彼終不能牽挽我，
　令入無間烈火中。
　彼煩惱敵具大力，
　能一剎那拋擲我，
　須彌一觸成灰燼，
　猛烈無間巨焰中。」



彼安住於我心中，恣意以地獄等苦而損惱我，於彼含忍而不
發憤，忍所不應忍，是極應訶譴之事。應視煩惱如仇，精進消滅
之。又煩惱之性相差別、因及作業等，如《現觀論》所說應知，而
主要應致力觀其過患也。若時天及非天等，悉皆一致群起與我
為敵，若我不隨煩惱自在而轉，彼等終不能牽我令入無間火內。

唯自相續之煩惱，是我勁敵。無間烈火，若遇之者，須彌山王，亦
能灰燼無餘，煩惱能於一剎那間，擲我入於其內，故於煩惱敵，應
精進摧伏也。

卯三、為害之時無盡：


「　我標所有煩惱敵，
　長時相逼無終始，
　世間所有諸怨仇，
　未有如斯長相守。」



復思別餘過患，我之隨一煩惱怨敵，皆常時存在，無間終始，
別餘世間怨敵，未有能經歷長時如彼煩惱之久者，僅修一次煩惱
之對治，任於何處彼終不復生，故應如流不斷恒常精進，盡力摧
伏煩惱也。

卯四、不可與煩惱為助伴之理：


「　若能隨順及承事，
　他人悉為作利樂，
　諸煩惱敵徒順承，
　後仍若厄相逼惱。」



若於世間別餘怨敵，以飲食等隨順承事，而作依止，彼等悉
當為我助伴，令得利益安樂。若依諸煩惱敵而作承事，使其勢力
增長，後復以苦痛來相逼惱，故唯精進摧伏之，方為令自身安樂
之道。

寅二、不應於煩惱修忍。分二：

卯一、思維於心能作損惱；卯二、思維於身能作損惱：今初：


「　如是恒時相續為怨敵，
　損惱大聚唯一增長因，
　若於我心不動常堅住，
　何能歡喜不畏生死輪。」



如是常時存在無間終始與我為敵之煩惱，能普令苦等損惱
大聚增長唯一無比之因，決定安住於我心中，何能於生死中歡喜
無畏。既無安樂之時，故應精進摧伏煩惱。

卯二、思維於身能作損惱：


「　此是生死堅牢巡邏者，
　亦是地獄等處行刑手，
　若住我心貪著纏網中，
　何由令我身心得安樂。」




煩惱不許有情出離生死，故是生死牢獄之邏卒。又化作深
阱等地獄，能殺戮惡趣天人等，故為行刑屠膾。此諸煩惱，若住
於我心中所有貪著之網、不如理作意之內，焉有安樂之時？身心
皆無安樂之時也。

寅三、為摧煩惱奮起心力：


「　乃至此敵未見決定降伏時，
　一切時中我當不捨勤精進，
　若人稍作損惱尚且發憤怒，
　我慢盛者未降斯敵勿安眠。」



若爾，一切不可愛樂之事，悉因煩惱而生，何時我於此難忍
之怨敵，未現見其決定降伏，一切時中，我應勤修煩惱對治，剎那
不捨。人偶遇世間輕微損惱，如以惡語相加等，亦忿恚懷恨，我
慢增長，於彼怨敵，若未摧伏不能安寢，精進不懈，摧煩惱敵，亦
應如是精進也。

丑二、於斷煩惱之難行不應疲厭。分三：

寅一、能伏煩惱披甲，精進於彼難行不應疲厭；寅二、為摧煩
惱而起精進之利益；寅三、故於摧煩惱之加行應勤精進。今初：


「　不殺自死世間眾苦煩惱敵，
　對壘交鋒奮力克敵欲致果，
　縱為鋒鏃中傷創鉅痛亦深，
　所求大欲未成猶不甘退卻。
　況為長時一切眾苦因，
　唯一自性怨仇欲摧伏，
　縱令能生百千諸苦痛，
　應須勇毅不卻何待言。」



不殺亦自然任運而死之苦，由諸煩惱而成。彼諸可悲愍者，
軍陣合會，攻堅陷陣之時，為勵力欲摧伏敵軍，雖為槍箭等兵器
所中而成重傷，然摧伏敵軍之事未成，尚終不退卻。今於常時能
成眾苦之因，有生以來與我為仇之唯一怨敵，決欲摧伏，所有一

切難行，縱有百千寒熱飢渴等苦加之於我，其應奮勇堅毅百折不
回，乃至惑敵未伏以前，不捨精進，更何待言？

寅二、為摧煩惱而起精進之利益。分三：

卯一、難行為自利圓滿之因故應安忍；卯二、難行為他利圓
滿之因故應安忍；卯三、先已發誓願當令成就之理。今初：


「　為無義事遭敵曾負傷，
　猶如嚴身之具常矜炫，
　為成大義而奮正精勤，
　縱受諸苦於我何足恤。」



世人為無義小事，身為敵所創傷，常指以示人曰，此某時所
負傷也，如身莊嚴而炫耀自得。今為成圓滿正覺之大義，發正精
進之時，我縱受難行之苦，何足為害，唯是利益，應當依止也。

卯二、難行為他利圓滿之因故應安忍：


「　若漁若獵或復事農田，
　僅為自身溫飽支身命，
　祁寒蝎暑逼惱猶堪忍，
　利眾生故何苦不能堪。」



漁人捕魚，獵人獵獸，農人耕稼，以自存活，僅求養活自身，
尚能忍受寒熱等逼惱。為成辦無餘有情一切安樂，如我所受難
行，何不能忍應安忍也。

卯三、先發誓願當令成就之理：


「　十方虛空盡邊際，
　有情煩惱誓愿斷，
　既發是願而自身，
　不能解脫諸煩惱，
　於己忖度不自量，
　所言安得非欺妄，
　是故常應勤精進，
　摧諸煩惱毋退縮。」



或謂雖許摧伏他人身心煩惱，然不應勤摧自己身心煩惱，如
是即墮於寂滅邊故。其理不然，已發心誓願解脫十方盡虛空際
一切有情煩惱，若時己身尚於諸惑不求解脫，既不顧他利，自利
亦不能圓滿，隨煩惱自在而轉，不知自量，復言當解脫他人一切
煩惱，豈非狂妄？自為生死繫縛，利他不能圓滿，故於摧伏自身
煩惱應勤精進也。


寅三、於摧煩惱之加行，應勤精進。分二：

卯一、應勤煩惱之對治；卯二、任於何時悉應勉力，勿隨煩惱
自在而轉。今初：


「　我於此事應貪著，
　懷恨不捨而遣除，
　雖如是具煩惱相，
　能斷煩惱非所斷。」



或謂若言我於此煩惱對治品應當貪著，深信倚任，於煩惱應
執惡不捨鬥爭摧伏，即於能斷對治法生著，於所斷執惡不捨，亦
是煩惱是所應斷。不爾。貪對治法，忿恨所斷，現如是相之相似
煩惱，是能摧煩惱之對治品，非所斷類。本論後文又言應摧伏
者，是所斷已淨，不須更以能斷對治制伏故。

卯二、任於何時悉應勉力，勿隨煩惱自在而轉：


「　刀鋸鼎鑊加我身，
　雖斷吾頭亦易事，
　終不應於煩惱敵，
　甘心俯首而歸順。」



欲斷煩惱，眾多苦不可量，何不即隨順煩惱為善？不爾。雖
以火焚死，或斷我頭，亦較輕易，不過捨現世之身而已。煩惱怨
敵，能生地獄等大苦，障令不得所樂義利，故無論如何，終不應於
彼歸敬，隨其自在而轉也。

丑三、於勤斷能斷之性修歡喜心。分三：

寅一、自相續之煩惱根本拔除已，彼無安住所依；寅二、從顛
倒因生故，若依精進必能斷除；寅三、根本拔除已，彼決無餘處更
可依止，故應斷除。今初：


「　世間怨敵被驅雖出境，
　還於他國潛伏收殘餘，
　養精蓄銳捲土復重來，
　煩惱怨敵其相不如是。」



若煩惱如世間怨敵，一次驅去，有力之時，復來為害，於彼唯
有隨順。不爾。通常世間怨敵，一次驅去，復住於他處，收復諸
城，蓄養精銳，有力之時，為報仇故，又復還來。煩惱怨敵，相不
如是，根本拔除已，更不能住於他處，亦不能有力還來故。


寅二、從顛倒因生故，若依精進必能斷除：


「　煩惱以識煩惱慧眼斷，
　從何心中遣除更何往，
　住於何處還來為我害，
　唯是自心怯弱乏精勤。」



煩惱一次根本拔除已，更無安住之所依故。煩惱根本從顛
倒生，以通達空性之般若慧眼，勵力斷其種子，斷已即已由我心
中遣除，更復能往何處？依何處住長養力能，復來為我作損害
乎？必不能也。若能如是者，亦唯由不能精進一次拔除自身之
怯弱心為害也。

寅三、根本拔除已，彼決無餘處更可依止，故應斷除：


「　是諸煩惱不住於境不住於根不住中，
　此外亦復不住他處依於何處損有情，
　彼如幻故心離怖畏正知不倒勤精進，
　為無義事地獄等苦何能侵損及我身。」



或謂諸惑從自相續而生，自性成就，一種亦不能斷。諸煩惱
自性不住於色等境，若如是諸阿羅漢見色等時，應生煩惱故，如
是亦不住於眼等根聚，思維住理之義時，雖有眼等不緣煩惱故，
亦不安住於彼等中間，亦不住於彼作業之外。故一次根本拔除
已，彼諸自性成就之煩惱，依何處住，於諸有情而作損惱？任於
何處亦不存在故。此煩惱自性成就故如虛空，而如幻顯現，自性
成就，爾時於彼作自性成就不能根本拔除想，為斷煩惱，應勤精
進，生起通達空性之般若，斷其怖畏。既能如是為無義事，何能
令地獄等諸惡趣苦損惱於我？不應理也。昔諸師亦言，種子拔
除已，於彼諸處悉皆不住也。

壬三、攝義：


「　如其宣說應修諸學處，
　如是思維應當勤奮修，
　不聽醫言而欲求醫治，
　其疾能療古今所未有。」



如前所述多方思維，前所言之菩提心，及為守護學處故，如

佛所教，不放逸勵力修行。若患必需療治之病，而不聽治病醫生
之言，其病能愈未之有也。如未醫治故。是故應遵我佛醫王教
言，勵力而斷煩惱。

攝頌云：令自相續清淨離罪染，不壞善法輾轉益增上，應須
堅毅勤修毋懈怠，轉依善巧恒常具恭謹。

辛二、出品名：

入菩薩行論廣解佛子津梁釋不放逸品第四竟

