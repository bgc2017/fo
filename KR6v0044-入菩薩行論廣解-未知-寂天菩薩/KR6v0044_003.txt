











入菩薩行論廣解卷三


庚二、先修隨喜眾善等積集資糧，順緣次正受持菩提心。分
二：

辛一、釋論文；辛二、出品名。初中分三：壬一、加行；壬二、
正行；壬三、結行。初中分五：

癸一、隨喜眾善；癸二、請轉法輪；癸三、請不涅槃；癸四、眾
善迴向；癸五、先修捨身財善根之心，以為修佈施波羅蜜多之因。
初中分三：

子一、隨喜增上生因果之善；子二、隨喜唯解脫因果之善；子
三、隨喜無上菩提因果。今初：


「　一切有情惡趣苦，
　能令解脫諸善根，
　令受苦者安樂住，
　我心欣悅常隨喜。」



住輪迴中一切有情之惡趣苦，能令止息，且得殊勝增上生之
善因，及其所得果，謂諸受苦者皆住增上生之安樂，於彼意樂歡
喜，念言能得如是不亦善哉而隨喜也。

子二、隨喜惟解脫因果之善：


「　成菩提因積諸善，
　我心於彼亦隨喜，
　有情脫離生死苦，
　決定解脫我隨喜。」



積集能為聲緣菩提因之順解脫分善根，於彼隨喜，其果諸有
情決定脫生死苦而得涅槃，亦於彼隨喜。

子三、隨喜無上菩提因果：



「　諸救護尊證菩提，
　諸菩薩地皆隨喜，
　令諸有情得安樂，
　發心妙善廣大海，
　於諸有情作饒益，
　我心欣悅常隨喜。」



諸救護眾生者，圓滿菩提及諸菩薩十地功德，我皆隨喜。其
因謂為令一切有情安樂故，於殊勝菩提發心，其善猶如大海，及
以加行饒益有情之行，於彼悉修喜相應之清淨信心而隨喜。

癸二、請轉法輪：


「　普於十方一切佛，
　合掌志心作祈請，
　為諸有情除苦暗，
　清然妙法光明炬。」



普於十方成佛未久，安住未說法之諸佛前，威儀合掌，恭敬
祈請，為諸苦及無明黑暗所困惑之有情，顯示解脫道故，願燃光
明法炬也。

癸三、請不涅槃：


「　諸佛若許入涅槃，
　合掌志心作祈請，
　勿盲一切眾生目，
　願住世間無數劫。」



諸佛若許般涅盤者，當於其前合掌祈請，勿令眾生為無明暗
盲其慧目，為除無明暗故，願祈住世經無數劫也。

癸四、眾善迴向。分四：

子一、總迴向；子二、迴向病者；子三、迴向除飢渴；子四、迴
向隨欲出生之因。今初：


「　如是所修一切行，
　我今所積諸善根，
　以便迴向諸有情，
　悉令解除一切苦。」



如是已修供養乃至啟請諸行，凡我所積善根，願悉迴向一切
有情，除一切苦。

子二、迴向病者：


「　有情諸病所逼惱，
　乃至盡其病癒時，
　願我為醫或為藥，
　或為侍疾看病人。」




以此諸善之力，所有一切病苦眾生，乃至盡其病癒中間，願
我為藥為醫，及為彼病者之看病人也。

子三、迴向除飢渴：


「　若遇凶年飢饉劫，
　願我化身供飲食，
　降澍食飲如甘霖，
　普為有情除飢渴。」



願於諸飢渴有情，能降飲食之雨，以種種飲食，令除一切飢
渴逼惱，於三中劫之飢饉劫中，為彼諸有情飲食除彼飢渴也。

子四、迴向隨欲出生之因：


「　有情貧困乏資財，
　願我成為無盡藏，
　隨心所欲諸資具，
　莫不現前咸備陳。」



於有情匱乏資具者，我願成為無盡受用寶藏，凡心所欲種種
五欲資具，不勞勵力，即能成辦，現前備陳。

癸五、先修捨身財善根之心，以為修波羅蜜多之因。分三：

子一、修捨身財善根之心；子二、願為無盡善根之因；子三、
願為受用之因。初中分三：

丑一、捨之法；丑二、應決定捨之因；丑三、捨後如何修法。
今初：


「　如是我身及受用，
　乃至三時諸善根，
　為成有情義利故，
　悉能施捨無顧惜。」



應以我身及衣食等受用及三時依三處所攝之一切善根，悉
為一切有情成辦暫時及究竟義利故，意無顧而施捨也。

丑二、應決定捨之因。分二：

寅一、於一切捨離貪著而得涅槃；寅二、有情為佈施殊勝福
田故應於彼施捨。今初：


「　一切能施得涅槃，
　為證涅槃始修行。」



身財及諸善根，悉應施以利他，如是能捨一切則能得涅槃
，我心亦正，唯求證無住涅槃故。


寅二、有情為佈施殊勝福田故應於彼施捨：


「　總攝一切佈施中，
　施諸有情最為勝。」



總言一切皆施，佈施雖同，而以施諸有情最為殊勝，以由是
能成佛故。

丑三、施已云何修行之法。分三：

寅一、今後於自身捨主宰之心；寅二、廣釋其義；寅三、用於
應作之事。今初：


「　我於一切有情前，
　此身已施自恣請，
　若殺若罵若捶楚，
　隨其所樂常順承。」



身等施已，復應云何？我於一切有情之前，既捨此身，聽其
為所欲為，若諸有情常於此身，或殺或罵，或加打拍，隨其所欲，
所有於身所生之貪愛，及於他有情之瞋恚，應多方令其止息也。

寅二、廣釋其義：


「　若於我身施詰難，
　或復以為調笑具，
　今我此身已施竟，
　於此何得復諍論。」



今後一切有情，倘於我身，或以戲笑，或以惡意，而施詰難，
或加調弄，以為笑柄，我身既施與彼，何故復為護惜此身，與他人
諍論？既無所顧惜一切施竟，聽其為所欲為可也。

寅三、用於應作之事：


「　若於彼人無損害，
　唯命是聽悉順從。」



今後一切時中，凡於自他有益無損之善業，不論何事，悉可
使此身作之。

子二、願為無盡善根之因。分三：

丑一、願為利他之因；丑二、願為意樂無盡之因；丑三、願為
加行無盡之因。今初：


「　願於何時緣我身，
　勿作些微無義事。」



願諸有情，任何時中，緣於我身，悉勿令為無義及出生不可

愛樂事之因。

丑二、願為意樂不虛之因：


「　願任何人緣我身，
　或生瞋惱或生信，
　即彼常時能轉變，
　為彼成辦眾事因。」



若有何人，緣於我身，或生瞋心，或生信心，願即依彼心，轉
為成辦彼人現前究竟一切義利之因。

丑三、願為加行不虛之因：


「　若人於我作譏毀，
　或復於我作損惱，
　乃至施以罵辱言，
　願悉轉成菩提因。」



若人於我語為譏毀，或復有人，身為損惱，或復如是暗加罵
辱，願悉轉為能證無上菩提善根之因。

子三、願為受用之因。分三：

丑一、願己悉為他人一切急需之具；丑二、願時分及作用廣
大；丑三、願時分及境界無間。今初：


「　諸無依怙我為依，
　諸入道者我為導，
　諸欲渡者為舟楫，
　或為巨舸或橋樑，
　求洲渚者為洲渚，
　求燈炬者為燈炬，
　求舍宅者為舍宅，
　有情欲役使我者，
　愿為僕使供驅走，
　如意牟尼妙寶瓶，
　持明成就阿伽藥，
　隨欲出生如意樹，
　眾生所欲悉能成。」



我於一切無依怙者願為依怙，於一切欲趣道者願為引導，於
諸欲渡河者願為舟楫橋樑，欲求陸地洲渚者願我為作洲渚，求燈
明者願我為作燈明，求舍宅者願我為作舍宅，所有有情需僕使
者，我願於彼等悉為僕使。願為隨欲出生衣食等之如意珠及大
藏瓶，成辦息災增益等事業之持明成就，療一切病之菁華妙藥，
隨欲出生衣食等之如意樹，凡諸有情所有欲求悉能滿足之隨欲

寶牛，應再再發願作如是想。

丑二、願時分及作用廣大：


「　願如地等四大種，
　亦如虛空常無盡，
　有情種類多無量，
　悉能為彼俱有因。」



願如地等四大種，為諸有情之能作因，亦如虛空於無量有情
以多種門為俱有因。《寶積經》云：「菩薩如五大，能為一切有情
義故。」

丑三、願時分及境界無間：


「　如是盡於虛空際，
　一切種類有情界，
　乃至未證涅槃間，
　願我為其俱有因。」



如是於盡虛空際諸有情界，以無量門多種方便，乃至證得涅
槃中間，於一切有情，願我唯由饒益之門，為作俱有因也。應如
是再再思維，由意樂之門，淨治其心。

壬二、正行：


「　如其往昔諸如來，
　從於生起菩提心，
　菩提薩埵諸學處，
　如其次第善安住。
　如是為利有情故，
　願我亦發菩提心，
　如其所學諸學處，
　亦如次第能修學。」



如昔諸如來發心之時，於諸佛子之前，發起殊勝願菩提心，
為受持菩薩戒故，發起行菩提心，如諸菩薩，於菩薩學處，學修次
第，亦如其次第學修，如是我亦為現前及究竟饒益一切眾生故，
或現有具清淨菩薩行戒之阿闍黎，若無亦迎請諸佛菩薩降臨面
前，求乞證明，發起願菩提心，亦如是受行菩提心，如所受之學
處，亦應依次而學。應如是三說，隨師語誦。如師不現前，應作
隨佛菩薩語誦之勝解。如其次第而學者，謂如說施身等修捨，若
意樂不淨則不應作，作則成罪，於無罪而成廣大資糧之時始作之
也。此是如其次第而學之義。或言謂律儀戒等三聚戒分齊不

同，學時應依界限，其義非是。又謂受行菩提心與受菩薩戒之儀
軌，應別別行之，亦為任何大乘所不許。不應爾也。先發願菩提
心，次修欲學菩薩行之欲，後受行菩提心者，謂由補特伽羅差別
而成殊勝方便，而謂總於一人依次而受亦可也。受持之法如何
者，如前所說，由大師所造諸論應知，此不贅述。

壬三、結行。分二：

癸一、自修喜心；癸二、令他生喜。初中分二：

子一、能成自利；子二、能成他利。初中分三：

丑一、贊揚此心修喜；丑二、既得此心修不放逸；丑三：得此
難得之心故修歡喜。今初：


「　具足如是慧心者，
　已發無上菩提心，
　為令起行並增長，
　如是妙心當贊揚。
　今我此生不虛度，
　今我善來人中生，
　今我生於如來家，
　成為如來親長子。」



如是具足慧心之菩薩，心極清明，以歡喜淨信心，堅固受持
二菩提心已，次為趣入不壞而且增長之方便，且為廣細受持故，
應發如是歡喜踊躍之心，而為贊揚。云何歡喜贊揚？謂今我發
心受戒之時，已令我此生非空無果，善得人中受生暇滿，大義已
成，我今已生如來家，成就菩提薩埵，我常發願當於何時方能成
如來子，今真成如來子矣，如是思維而修喜心。

丑二、既得此心修不放逸：


「　無論如何我自今，
　當勤荷負此家業，
　勿令所行有玷污，
　於此無垢尊貴種。」



今得此心便滿足耶？不爾。自今為始，我應三門精勤，紹繼
如來慈父家業，初中後善無過，唯以功德莊嚴，於此尊貴種姓中，
勿令與願行學處相違之罪墮，玷污其宗嗣。於如是方便，當勤致
力也。


丑三、得此難得之心故修歡喜：


「　如人偶於糞埽中，
　無心拾得希世珍，
　如是依於誰之力，
　菩提妙心我能生。」



如窮困乞人，何幸於糞埽堆中，拾得重寶，我今何幸以何方
術，能生如是珍貴之菩提心，定是如來之力也。

子二、能成他利。分三：

丑一、能除有情苦；丑二、能除苦因障；丑三、能成辦一切利
益安樂。初中分五：

寅一、降伏眾生之死王；寅二、降伏貧困；寅三、降伏病患；寅
四、總降伏生死苦；寅五、特降伏惡趣苦。今初：


「　能為眾生摧死王，
　此是不死妙甘露。」



死王能令眾生不由自主而死，能降伏彼之妙甘露，亦即是發
菩提心，能安立彼於無老死之地故。

寅二、降伏貧困：


「　能為眾生降困窮，
　此是無盡大寶藏。」



以財法無盡受用施予眾生，除其貧乏，如無盡藏，亦唯發菩
提心也。

寅三、降伏病患：


「　能為眾生療諸疾，
　此是殊勝阿伽陀。」



眾生一切病悉能滅除之妙藥，亦即此也。

寅四、總降伏生死苦：


「　眾生跋涉三有途，
　此是止息濃蔭樹。」



眾生漂泊，三有長途，疲勞困苦，為止息處，施與蔭涼之大
樹，亦是此也。

寅五、特降伏惡趣苦：


「　拔眾生出惡趣苦，
　此是越渡總津梁。」



能渡一切眾生出於惡趣之總津梁，亦是發心。


丑二、能除苦因障。分二：

寅一、除煩惱障；寅二、除所知障。今初：


「　煩惱熱逼眾生心，
　此是除熱清涼月。」



此發心者，能除眾生熱逼之心，如涼月上，以其能盡摧一切
煩惱障故。

寅二、除所知障：


「　眾生無知昏霧塞，
　此是破暗皎日輪。」



此發心者，能根本拔除眾生不染污無明所知障昏暗愚，如皎
日昇，由廣大資糧莊嚴證空性之般若，能盡所知障之種子故。

丑三、能成辦一切利益安樂。分二：

寅一、能成辦一切利益；寅二、能成辦一切安樂。今初：


「　攪正法乳成酥酪，
　此是醍醐無上味。」



此發心者，是以聞思慧杵，善攪契經正法廣大乳海，而出之
精華，能生酥酪精汁，具足生一切利益之美味與大力，故咸應於
此致力也。

寅二、能成辦一切安樂：


「　為有情侶馳驅生死道，
　欲求受用資具安樂因，
　此是隨身資斧勝安樂，
　能令滿足有情勝友心。」



為漂流輪迴之眾生作伴侶故，馳驅生死道中，欲享人天受用
之安樂者，發即最切近之殊勝方便，能令有情勝友所欲滿足，以
能成辦一切有情之增上生及決勝故。

癸二、令他生喜：


「　我今現對一切依怙前，
　唱言願為一切眾生侶，
　乃至成佛中間不少離，
　天及非天聞者皆歡喜。」



我今現對諸佛佛子一切救護之前，己自唱言，願為眾生助
伴，令其證得如來聖位，悉能圓滿一切有情一切利益安樂，於其
未成佛前，復能以人天安樂令其滿足享受，天及非天摩睺羅伽等

今後應皆歡喜。如是云云，是令他生歡喜心也。發二菩提心之
前，如本論所說，應先修淨除違緣障難，及積集順緣資糧，而後發
心。既知此是暇滿所依殊勝心要，當勤勵力也。《攝頌》云：「獲
得暇滿人身具慧者，佛說一切契經心要義，百千佛子解脫唯一
道，二菩提心勵力令生起。」

辛二、出品名：

入菩薩行論廣解佛子津梁釋受持菩提心品第三竟。

