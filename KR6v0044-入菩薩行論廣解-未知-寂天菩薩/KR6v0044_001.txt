












入菩薩行論廣解
寂天菩薩造頌　傑操大師註解
　隆蓮法師譯


〔題解〕

《入菩薩行論》（Bodhisattvacaryavatara，梵），印度後期大乘
佛教經典。古印度著名佛教學者寂天（Sāntideva，梵）著。寂天
為後期大乘佛教瑜伽中觀派的主要理論家，約生活於公元八世
紀左右。本論全由偈頌組成，共十品，言簡意賅，從勸發菩提心、
修菩薩行兩個方面，系統論述了後期大乘關於菩薩修心的主要
理論，是一部重要的著作。

本論在北宋曾由天息災自梵文譯出，稱《菩提行經》，謂是龍
樹所造，僅八品。但西藏的藏文大藏經中保存有全本，且有傑操
大師所撰對該論的「廣解」。「廣解」精深簡要，對閱讀該論有較
大幫助。

隆蓮法師於五十年代初將本記連同「廣解」自藏文譯出，定
名為《入菩薩行論廣解》，並承能海法師審定。九十年代，本譯本
曾油印為四川尼眾佛學院教材，其後又曾由陝西省佛教協會弘
法利生委員會印刷流通。此次主要依據油印本重新標點校訂。
標點校訂者為吉祥、方廣錩、蘇軍、華方田。



漢譯入菩薩行論廣解序


入菩薩行論，詳菩薩修持，全以頌文寫成，名為千頌。首三
頌歸敬三寶及造論因緣。解分十品。勸發菩提心四品：讚功德、

懺罪、總持、不放逸；修菩薩行六品：守護正知、安忍、精進、靜慮、
般若、迴向。註釋有梵、藏多家。

此論作者寂天論師，約公元六至七世紀人，南印蘇羅室蹉國
德鎧王之子，原名寂鎧。為不滿王族空虛享受奢靡生活，臨將接
位，出走東印度獅子王處。前後服務十二年，勤奮好學，博通內
外學說。繼至那爛陀寺出家，入勝天之門，改名寂天，成為月稱
以後中觀學派之大家。其所倡導學風：一為廣博守約，以簡御
繁；二為行解相應，不尚虛論。著作不多，悉從實踐中來。後由
阿提沙傳到西藏，宗喀巴大師盛加宣揚。迦當派對《入菩薩行
論》，宗為六論之一，影響深遠。

此論漢譯，宋雍熙二年，由天息災翻譯名《菩提行經》，題龍
樹菩薩造，較藏文本缺兩品，文字艱澀，又無註解，難以研尋。新
中國成立初，隆蓮法師由藏譯漢，會入傑操廣解，洵為難得之書，
付印流通，以餉讀者。爰述數言，以弁其首。

佛曆二千五百三十九年佛吉祥日　趙樸初


〔譯文〕

入菩薩行論廣解卷一


極尊正士諸具大悲心者足下恭敬頂禮。

誰之智慧盡除諸罪，相好功德熾然四身，輪超法界際，大悲
流露六十支分韻音，無垢光明普照無邊諸眾生，任運成辦，
恒常無間，善能破除無邊眾生愚癡諸黑暗，於諸能仁自在上
師大士聖妙吉祥足前，我今恭敬禮。



「　為己一切生中備諮詢，
　亦為利他與我同類機，
　遵依正士智者之所許，
　入菩薩行論釋今當作。

　自見取執絹網所繫縛，
　謂言欲證小乘菩提果，
　不須證入甚深真如性，
　願捨諸顛倒說而諦聽。」




入菩薩行論

梵語：菩提薩埵雜雅阿瓦打[冒-目+阿]

藏語：降曲生巴覺巴那[覺/勿]巴


我佛能仁自在，初於殊勝菩提發心，中於眾多無數大劫，修
行施等波羅蜜多，圓滿二種資糧，最後現證圓滿大覺。三轉法
輪，初於四聖諦，三轉十二行宣說，有具聲聞種姓相續成熟者，唯
說四諦，便能悟入緣生，離戲論邊際。如龍樹菩薩之論及月稱論
師《六十正理論釋》，於小乘諸經中，亦曾多次正說細分無我也。
次說廣中略三種經，廣明補特伽羅及法無我，轉第二法輪。次說
具廣大方便分之不退轉輪，轉第三法輪。於此三轉法輪中，總釋
一切契經密意，別者圓滿顯釋大乘經藏密意，於一切契經皆是一
具大乘種姓者成佛道之支分，及云何修行之理，廣加抉擇，入正
法行者，是此論之所明也。本論作者，聖者寂天論師，於一切契
經密意已能圓滿通達，自他互換，具大悲心，不唯自利是視，一向
唯求為他利樂，特由修行無上瑜伽極無戲論之門，於大乘道已獲
圓滿。

其所造《入菩薩行論》分四：甲一、釋題；甲二、皈敬；甲三、正
義；甲四、結義。今初：

梵語有四種，此是桑支達語也。此論題名「菩提」，藏語降
曲；「薩埵」，藏語「生巴」；「雜雅」，藏語「覺巴」；阿瓦打[冒-目+阿]藏語「[覺/勿]
巴。」



第一卷



「　頂禮一切諸佛菩薩。」



甲二、譯文皈敬。

明所屬之品類也。復為息滅譯事之障難。當知本論雖總釋
全藏密意，主要唯正釋經藏也。卷數易知。

甲三、正釋論義。分二：

乙一、將釋大乘道次第之所作；乙二、正釋道次第。初復分
三：

丙一、皈敬；丙二、誓說；丙三、謙言樂欲造論之因。初復分
三：

丁一、所為義；丁二、迴向義；丁三、文詞義。

丁初所為義者，由稱揚殊勝皈境功德而修皈依，能令自身證
正士果，息滅造論障難，究竟得決定勝。亦令餘所化者隨順趣
入，妙善資糧悉皆成辦也。

丁二總攝義者，言三寶及應敬禮者，顯亦禮其餘也。

丁三文詞義者，


「　善逝具足法身及佛子，
　一切應禮敬處敬禮已，」



蘇嗄達言，有斷證二解。斷德圓滿之功德者，如人像善，煩
惱障盡斷，端嚴而逝，故曰善逝。如疫病善，淨治已，不隨煩惱，
自在復墮輪迴，故曰善逝。又如瓶善，充盈不染污，無明盡斷故，
無餘而逝，故曰善逝。善謂妙善等，逝者達彼自性也。彼三者，
如其次第顯勝出外道離欲、預流、一來等，及小乘阿羅漢也。若
就證德圓滿而言，聖智現證二種無我真如，智堅固，無餘知，是為
善逝。此亦如其次第勝出三種補特伽羅。以上明讚佛寶。界自
性清淨離諸垢染之法身，是為法寶。彼依何而有？謂依善逝。
善逝法身，先後二名，亦攝二種色身。法身亦表菩薩滅道，故佛

寶及大乘法寶悉是皈敬境。佛子者，菩薩聖人，並為三寶。彼等
及餘所應禮敬和尚阿闍黎等，悉三門恭敬作禮。已者，如言浴已
受食，引起下文也。

丙二、誓說。分四：

丁一、辨所詮；丁二、顯離臆造過；丁三、斷妨難；丁四、明所
為等。今初：


「　如來勝子律儀趣入處，
　遵依經教總攝當宣說。」



此中所詮，援引有据。何所引据？謂如來子諸菩薩等，從初
發菩提心，修施等波羅蜜行，乃至證大覺位，道之次第，悉皆含攝
之律儀也。註家有唯釋為戒者，非頌文義也。丁二顯離臆造過。
此得毋由汝臆造，何足為据耶？無如是過。欲釋一切大乘道次
第，是依本師所說契經而說故。丁三斷妨難者，若爾唯依契經即
可通達，何用造斯論乎？所難無過。為令經義，易於通達，總攝
而說，故造斯論。丁四明所為者，大乘道及果，俱為所詮。依於
此論於彼證入，依彼究竟證得佛果。若無前前後後不生，相關屬
故，是其所為。誓願造論之所為，令所願作究竟成辦故。

丙三、謙言樂欲造論之因。分三：

丁一、謙言非正為他義而作；丁二、樂欲造論之因；丁三、明
亦為利他同類之機。今初：


「　昔所未聞此中既未述，
　韻音善巧亦非我所能。
　故我亦非意樂為利他，
　唯為自心煉修造斯論。」



若遵依契經而說，即依契經已可通達，何用造此論耶？我造
此論，非為利益別餘補特伽羅，唯依契經即於其義易能通達者。
往昔契經所詮義所未見者，於此論中亦絕未詮說。義既無別，於
詞句中文藻華飾韻音善巧，亦非我能有所增益。造論之因，如下
科說。

丁二、樂欲造論之因：



「　為修善法我心淨信力，
　因作斯論萬一能增長。」



我，寂天論師自稱。今作斯論，有其所為。為先所知不令失
壞且益增長，自心煉修故。上文所說，意謂論師自心圓滿，非謂
即以造此論為圓滿也。若為自利而作，自未悟入不應造論，自己
悟入，即依彼起修可矣，何須造論耶？無過。於大善法先已趣
入，為恒常無間修習故，依論文安立，亦能令心輾轉向上，增長我
之淨信般若悲心等勢力。由造斯論，萬一能先於自相續增長，次
亦令餘同類機，由見斯論，而得悟入也。言萬一者，語氣貫注為
他饒益也。

丁三、明亦為利他同類之機：


「　與我根機相等餘有情，
　由見斯論或能成義利。」



亦定能成他義利。與我根機相等餘大乘人，見此論文，或亦
如我能成義利。大疏釋「或亦」者，是倘亦之義。因曾成辦自利，
他人見此論者，倘亦有義利，其釋義同。義說利他是造論所為
也。前皈敬中明所為義，亦顯此論是他趣入之因應知。

乙二、正釋道次第。分二：

丙一、勸於暇滿取心要；丙二、如何取心要之法。今初：


「　暇滿此身獲得甚艱難，
　士夫義利即今能成辦。
　若於此時不勤作饒益，
　後時此事何從得圓滿？」



依此獲得暇滿之身，定須修行正法。此十八法具足之暇滿，
得之甚難，彼因難修故。僅得人身，亦須淨持一戒，欲得殊勝暇
滿，尤須律儀清淨以為根本，施等為助伴，無垢淨願為樞紐，其成
辦極為難得故。思維暇滿大義者，依此獲得暇滿之身，當須成辦
士夫所求義利。士夫義利謂增上生及決定勝，欲得能成彼義之
所依，當須作大精進。若因不死等想，不依此身成辦以後之利
益，後時此清淨圓滿之身，復從何可得？我等多分住於八無暇
處，由彼罕能修善趣因故。暇滿難得者，《親友書》云：「大海狂瀾

皆盲龜遇浮木，極難幸得脫離畜生趣，獲得人身其難尤過此，應
修正法得果毋空過。」離八無暇，名為有暇。八無暇者，《親友書》
云：「顛倒見取及生旁生趣，生餓鬼趣及生地獄中，佛法滅盡邊地
下賤生，愚昧冥頑不能解法義，長壽天人久耽禪定寂，隨所生處
稱為八無暇，離是八處稱為有暇處，遮無暇生應當奮精勤。」若無
淨離此等八處之暇，名為無暇。十圓滿者，《聲聞地》云：「自圓滿
有五，人生中國諸根具，業邊無倒信是處。」業邊無倒者，謂不自
作，亦不教他作無間業。信是處者，謂信三藏也。他圓滿五者，
《聲聞地》云：「佛出世間宣正法，教猶住世證隨轉，他所憫念具悲
心。」

丙二、如何取心要之法。分二：

丁一、總科；丁二、別釋。今初：

此論圓滿開顯上士修心之支分，先於中下士道修心已，次發
起殊勝菩提心，學施等六波羅蜜，乃至成佛道之次第。此中初發
殊勝菩提心，須於彼功德善思維已，意樂猛利，倍復增進。故於
初品明中下士修心，釋彼之支分。次以慈悲為根本發起菩提心，
如迎轉輪聖王須先灑掃殿宇，懺除罪障違緣，積集資糧順緣，而
受持菩提心，故先說第二品，後說第三品。發心已學菩薩行，諸
善不失壞之支分，須依不放逸，故說第四品。修行六波羅蜜之
法，明於以下諸品。此中以正念正知守護之門而學律儀之理，於
第五品中廣明。次於以下四品，依次明忍辱、精進、禪定、般若諸
學之理。於第十品中，修以報身諸善根施他之心，廣作殊勝迴
向，故佈施學處之理，於第十品中廣明，亦於受持菩提心等品宣
說。佛果位之相於第九品宣說。

丁二、別釋。分二：

戊一、思維修菩提心之功德利益；戊二、發二菩提心已，學菩
薩行之法。初中分二：

己一、釋論文；己二、出品名。初中分二：


庚一、教應止惡修善；庚二、思維菩提心功德利益。今初：


「　猶如長夜黑暗陰雲覆，
　剎那電閃萬象暫顯明，
　如是以佛神力加持故，
　世人福慧萬一須臾生。」



我等於此善弱惡強之時，應勤修對治。此復云何？譬如暗
夜陰雲之中，藉閃電緣，於剎那頃，眾象明顯。如是以佛神力加
持，諸世間人欲作福德，修善之慧心，萬一偶能須臾生起亦爾。
非恒時生也，是故善力恒弱。如陰雲黑暗，生惡趣之罪，勢力強
大，難可勝伏，生大怖畏，極難安忍，知此是時，於止惡修善，當勤
勵力也。

庚二、思維菩提心功德利益。分四：

辛一、釋菩提心功德利益；辛二、辨菩提心相；辛三、由彼出
生此等功德利益之因；辛四、讚修菩提心者。初中分三：

壬一、能摧一切罪成一切善；壬二、得殊勝名義；壬三、舉喻。
初中分三：

癸一、摧滅大罪；癸二、能成勝樂；癸三、隨欲能成。今初：


「　如是常以微弱之善根，
　極難對抗罪障大勢力。
　是時若無圓滿菩提心，
　餘善威力何能遮彼罪！」



言常以微弱之善根者，言時分之義，亦言當知是時善力微、
惡勢強之義也。二菩提心應當勤修，地獄因等罪極難抗御，若無
圓滿菩提心，以何餘善，能映奪彼？悉不能遮伏彼故。發勝義菩
提心，能斷障種，非此正所說。此中所明，是發世俗菩提心，能淨
先積惡趣因斷後等流之功德。

癸二、能成勝樂：


「　於多劫中恒時作護念，
　諸能仁主觀見此利益。
　無量士夫多資糧所成，
　勝樂由斯不難安隱得。」



應勤修菩提心。於多無數劫中，諸能仁自在，利益眾生，作
意思維一切方便，見唯發菩提心，能利益有情。由發此心，無量

有情士夫，積諸資糧所獲勝樂，不待拔髮等苦行，安隱無難便能
獲得，如種生芽故。如言：「由轉安樂趣安樂，心若了知何怯弱。」

癸三、隨欲能成：


「　百千生死苦痛欲摧壞，
　有情憂惱不安欲遣除，
　眾多百千妙樂欲受享，
　菩提心體常應不捨離。」



是自他普利勝方便故，應修彼心。欲由修中士意樂故，摧壞
自相續百千生死眾苦。欲由修上士意樂故，除遣一切有情懮惱
不安。欲享受增上生及決定勝眾多妙樂，亦無別餘殊勝方便，唯
有發菩提心，常時不應失壞。

壬二、得殊勝名義：


「　若發菩提心者剎那間，
　生死囹圄堅牢苦逼身，
　即名一切如來殊勝子，
　世間天人悉皆應恭敬。」



應當勵力發菩提心。若人能發願行菩提心者，彼無間剎那
之間，即得殊勝名，稱為諸如來子。此名有殊勝義。謂是世間天
人俱應合掌恭敬之處也。不唯諸登地菩薩有如是功德，即輪迴
牢獄繫縛之一切苦惱有情，纔一發心，無間即得如是功德也。

壬三、舉喻。分六：

癸一、由劣轉勝喻；癸二、難得珍貴喻；癸三、與果無盡增長
喻；癸四、能救有怖畏喻；癸五、罪障無餘摧毀喻；癸六、依教顯其
功德。今初：


「　如丹點金轉成殊勝相，
　將此不淨之身能轉成，
　希有無價大寶如來身，
　是故於菩提心應堅持。」



思維此等功德，當受持菩提心，勿令失壞堅固守持。如點金
汁，能成純淨上妙之金，以一兩藥汁，能轉千兩鐵，皆成純金。由
發菩提心，能令此因及自性俱不淨之身，轉成如來無價大寶之身
也。《密嚴經》云：「有藥名為水銀，變金，以一兩藥，能轉千兩鐵，
成為純金，以此為譬，廣說發心功德。」


癸二、難得珍貴喻：


「　眾生唯一導師無量慧，
　善巧普觀見為極珍奇，
　五趣眾生欲求出離者，
　大寶菩提妙心應堅持。」



諸趣所居一切生死衰損欲脫離者，如自在寶王之大寶菩提
心，應善發起，堅固守持，勿令失壞。如善巧商主導諸商人往至
寶洲，眾生唯一無比導師，即是如來。無量慧者，謂有無量之智
慧者。彼普遍善觀，何為能除眾生匱乏之殊勝方便？見唯菩提
心最為珍貴希有，是能作大饒益之方便故。

癸三、與果無盡增長喻：


「　一切餘善不久如芭蕉，
　一次生果凋謝不再生，
　菩提妙心嘉樹常茂密，
　與果恒時無盡輾轉增。」



欲善法無盡增長者，亦應修菩提心。不為菩提心所攝持之
諸餘善法，猶如芭蕉，即生果已，不能再生即便凋盡。菩提心樹
如如意樹，常恒生果無盡，輾轉增長故。《無盡慧所說經》云：「如
一滴水入於大海，乃至劫盡終不枯竭，一切善法，迴向無上菩提，
乃至成佛終不竭盡，亦猶如是。」

癸四、能救大怖畏喻：


「　如作極惡難容諸重罪，
　須依有力勇者脫諸怖，
　若於誰人歸投即蒙救，
　諸謹畏者於彼何不歸。」



於修菩提心堅意取捨虔敬不放逸者，何不勤依修菩提心，當
勤依此法也。若作損壞三寶無間等罪，極惡難容，如行道途遇大
怖畏，當依有力勇士以為救護，依於菩提心，一切惡趣怖畏於須
臾頃即解脫故。

癸五、罪障無餘摧毀喻：


「　菩提妙心猶如劫盡火，
　剎那能焚諸罪盡無餘。」



發心摧罪，具大能力。如劫盡火，初禪以下諸器世間悉能焚
毀，若發心者，於諸應墮地獄重罪，一剎那間，定能焚毀故。定受

之業，彼尚能摧，況不定業？諸大乘即說由四力完全懺悔，定業
異熟亦能清淨，復說為定業者，謂若不修對治品類，決定受報，眾
多教理所成故。

癸六、依教顯其功德：


「　是故發心功德量無邊，
　慈氏依怙廣為善財說。」



依菩提心定能出生此等功德。菩提心功德讚揚無量，如《密
嚴經》中，慈氏依怙具慧菩薩為善財童子說。《密嚴經》云：「善男
子，菩提心者，如一切佛法之種子，能長養一切眾生種種白法，猶
如田地；能圓滿一切意樂，猶如寶瓶；能摧煩惱敵，猶如戈矛。」如
是廣說。

辛二、辨菩提心性相。分三：

壬一、體性之差別；壬二、譬釋差別；壬三、釋願行二菩提心
功德之差別。今初：


「　總攝而言菩提心，
　應知有二種差別，
　謂即發起菩提願，
　及與趣入菩提行。」



於殊勝菩提發心者，由體性之門，總攝有二種差別應知，即
緣菩提而發之願心，及緣於菩提之行心是。大乘發心之性相者，
即為利他故欲求正等菩提之欲及彼相應之心是。此中由體性之
門差別有願行二，由助伴之門差別，有二十二，由分齊之門差別，
有勝解乃至增上意樂等四。僅唯願行發心者，從未得殊勝資糧
道起皆是。殊勝資糧道者，自三無數大劫，乃至佛道之始，《現證
莊嚴論》所說之一百四十四種功德現證之種類，悉由聞思斷其增
益，最初能修行以上皆是。或謂佛無大乘發心者，有大過失。若
無行菩提心，亦當無菩薩戒，若爾於佛果位，應許亦無別解脫戒
及密乘戒等，則戒體便斷矣。又勝義菩提心之發心，亦與自所承
許相違。許菩薩戒與行菩提心之發起相違，又於修行菩提心之
法中，許應兼修菩薩戒者，是大惑也。世俗菩提心之發心，亦緣
色身等佛之世俗身而安立。勝義菩提心者，即是現證佛之勝義

住理之心。此中勝義菩提心者，非眾多經論所說之大乘發心也。
唯發願菩提心，不須觀待儀軌而發，即發起已，此心乃至成佛中
間任何時中終不捨離想。由此二誓願鈎之所攝持，阿底峽尊者
教授說為即是依儀軌受持。彼復應學於現生中既發心已不復失
壞之因，及斷四黑法，依四白法等於餘生中世世不離發心之因
等。能學如是願菩提心學處者，應當受持。彼未得能得之法，廣
如極尊羅桑扎聖教所說《波羅蜜道次第》應知。行菩提心未得能
得之法及學處等，廣如極尊所作《菩薩地戒品廣解》應知，文繁不
錄。

壬二、譬釋差別：


「　如人欲行與趣行，
　差別如何易了知，
　如其次第願行別，
　智者當知亦如是。」



仍坐床上，於身未親到之境，作應往彼之想，是欲行往彼境
之心。已舉步下足時，作應往彼想之心。二者有別。往彼境想
之心雖等，而往彼之事已作未作有其差別。顯然可見。如是諸
有智者，於願行二菩提心之差別，如其次第，當知亦爾。為利他
故願成佛想之心雖同，一屬於應須觀待已作修施等波羅蜜行之
類，一屬於不觀待彼之類也。如嗄馬納西納論師等善巧者所說，
不錄。

壬三、釋願行二菩提心功德差別。分二：

癸一、願菩提心功德；癸二、行菩提心功德。今初：


「　願菩提心雖亦能，
　於生死中興大果，
　然不如行菩提心，
　出生福德恒無盡。」



聖者慈氏傳云：「善男子，譬如金剛寶，雖為碎片，能映奪一
切殊勝金莊嚴具，不捨金剛寶名，能除一切困乏。善男子，如是
於一切智發心之金剛寶，不勞勵力，自能映奪一切聲聞獨覺功德
莊嚴，不捨菩薩之名，能除生死中一切困乏，亦猶如是。由於願

菩提心所生無盡福德常流不斷也。」

癸二、行菩提心功德：


「　普為無邊有情界，
　悉皆解脫安隱故，
　發心堅固無退轉，
　何時真發如是心。
　即當從於彼時起，
　縱令倚臥行放逸，
　福德勢力流無盡，
　量等虛空遍出生。」



從於何時為無邊有情界，解脫輪迴,安立佛果位故，盡輪迴
際，利他不退，正發如是行菩提心，從彼時起，縱令倚臥昏醉，作
諸放逸，其福德勢力，仍恒流不斷，出生甚多，量等虛空。願菩提
心僅得所求果，即便竭盡，行菩提心，成辦圓滿佛果之因方盡也。

辛三、由彼出生此等功德利益之因。分二：

壬一、教立；壬二、理成。今初：


「　此有經文可為證，
　出於《妙臂請問經》。
　為利小心有情故，
　如來歡喜親宣說。」



行菩提心應具足此等功德利益，如《妙臂菩薩請問經》中如
來所說。為誰而說？為不定性聲聞，或有怖畏積集廣大資糧，退
大乘心，希求聲聞菩提，為利彼小心有情，遮其下劣意樂，安立大
乘故說也。

壬二、理成。分二：

癸一、從願菩提心得功德利益之理；癸二、從行菩提心得功
德利益之理。初中分四：

子一、成辦安樂作用無邊故功德大；子二、是故別無利益之
心更勝於此；子三、餘諸有情即為己利，亦未曾起如是利益之心；
子四、結讚。今初：


「　若人但略一思維，
　欲為有情除首疾，
　亦為具足饒益想，
　所有福德亦無量。
　況為別別眾有情，
　各欲為除無量苦，

　無量功德各成辦，
　其為福德何待言。」



如商主親友女，緣相狹小，僅作欲除有情首疾之想，亦為具
足利他之心，能具無量福德，況為別別有情，各欲為除無量鏕苦，
別別有情，各欲為成辦佛果無量功德，福德無邊更何待言。

子二、是故別無利益之心更勝於此：


「　縱令若父或若母，
　孰有如斯饒益心。
　諸天仙人梵行者，
　寧有何人心似此？」



如是饒益之心，世間別餘有情，縱令若父若母，欲為愛子而
作饒益，似此欲成辦殊勝安樂之饒益心，何由可得？天人及持明
諸仙，安住四無量心之梵天，亦無如是之饒益心也。

子二、餘諸有情即為己利，亦未曾起如是利益之心：


「　彼諸有情於往昔，
　為自利故如是心，
　夢中尚未暫夢見，
　此利他心從何生。」



彼諸有情，昔時縱為自利，如是饒益之心，雖於夢中，亦未嘗
夢見，況真為利他，何從生起？絕未曾發如是心也。

子四、結硈：


「　反是絕不求自利，
　唯為利益諸有情，
　殊勝菩提心妙寶，
　空前希有始誕生。」



餘諸有情，雖為自利，尚未有剎那頃起如是心，諸菩薩眾，為
一切有情，成辦安樂，斷除痛苦，欲求成佛，此超勝妙寶之心，空
前希有，於焉誕生？餘諸有情應知其希有而勵力求之也。

癸二、從行菩提心得功德利益之理。分三：

子一、正說；子二、理成；子三、斷疑。今初：


「　一切有情喜樂因，
　有情諸苦普療藥，
　菩提妙心福云何，
　於彼以何量可測？」



願菩提心功德甚大，若於其事真實修行，尤為超勝。令諸眾
生得增上生及解脫樂，故為歡喜之因。能摧一切有情痛苦，如療

病良藥。此等同如意大寶之心，其福德云何，安能量測？彼無邊
故。《勇施請問經》云：「發菩提心之福德，假使令其有色相，盡虛
空界悉充滿，猶復盈溢不能容。」廣如《集學論》引《密嚴經》所說
應知。

子二、理成：


「　僅唯發起饒益心，
　猶勝供養諸如來。
　況於無餘眾有情，
　勤作利益安樂事。」



僅唯發心，為救護一切眾生故，自欲成佛，以此饒益意樂，猶
勝於以百千萬億佛剎所有供具，供養如來所有福德，如《三昧王
經》所說，況為無餘一切有情，成辦無上安樂，起大精進，勵力修
行，福德無邊更何待言。

子三、斷疑：


「　心欲捨離諸苦痛，
　現於諸苦轉趣近，
　雖欲安樂而愚昧，
　摧壞己樂如仇人。
　若人匱乏安樂具，
　具足眾多痛苦事，
　誰以諸樂令滿足，
　復為斷除諸苦痛。
　愚癡暗昧能遣除，
　如此善心何能匹，
　如斯善友何可得？
　如斯福德何能及？」



或有問言：有情自身，悉欲安樂不欲受苦，如是致力便能得
樂離苦，彼於苦樂取捨，豈自不善巧，何待他人為作劬勞耶？答
曰：定須為作。彼諸有情，雖有欲離苦之心，而由煩惱自在，惟造
苦因，輪迴無盡，現見趣近惡趣之苦。雖欲安樂，而昧於安樂之
方便，愚癡之力，摧己安樂，如摧怨仇。於苦樂方便，顛倒住故。
是故於彼所有昧於苦樂方便之有情，匱乏安樂，具多痛苦，能以
增上生及決定勝之一切安樂，令其滿足，截一切痛苦之流，除一
切愚矼之暗，具如是作用之心，此外有何善法，可與相匹？成辦
一切利益，救護一切災害，有何親友能似彼乎？於一切應取捨

處，悉無倒教示，有何福德能似彼者？餘無能及，故於發菩提心，
應勵力也。

辛四、讚修菩提心者。分三：

壬一、大悲引發為不請友故應讚揚；壬二、略作利益尚應稱
歎，成辦一切利樂彌應讚揚；壬三、為勝福田故應讚揚。今初：


「　或為受恩作酬報，
　彼亦尚應獲稱揚，
　況為眾生不請友，
　菩提薩埵何待言。」



於諸菩薩應當讚揚，世間之人於先曾施恩者，若能酬報，尚
或應稱揚，謂是能報恩之丈夫，況此菩薩，不待勸請，大悲引發，
善為成辦一切利益安樂，應受人天讚歎，何待言乎？

壬二、略作利益尚應稱歎，成辦一切利樂彌應讚揚。


「　於少有情作搏食，
　剎那施與一餔醊，
　輕心嗟來半日施，
　世人敬讚猶稱善。
　況於無邊諸有情，
　無上菩提大安樂，
　隨心所欲悉圓滿，
　恒時施與何待言。」



世人若於少數百十眾生，以下劣之物乃至一搏之食，於剎那
間暫時施與，加行下劣無恭敬意輕蔑而行，利益甚微，僅半日飽，
而為人敬仰，謂為善行大施主也。今於廣大福田無數有情，盡輪迴
際時劫長久，所施物殊勝，與以如來，無上無漏大樂饒益殊勝，
意樂所求悉皆圓滿，加行殷重具足恭敬，常時施與，應當敬仰更
何待言？是故凡有心者，於彼菩薩應當一心恭敬也。

壬三、為勝福田故應讚揚。分三：

癸一、於菩薩不應少毀謗之因；癸二、應修信心之因。癸三、
結成應頂禮皈依。今初：


「　如是佛子大施主，
　若誰於彼起惡心，
　佛言隨其心念數，
　當墮泥犁爾許劫。」



似此能施一切利樂菩薩，是究竟施主，若誰有情慾於彼輕毀

損惱，起於惡心，是重罪之尤。若起惡心，《最極寂靜決定神變
經》云：「妙吉祥，若時菩薩於菩薩所，發起瞋心，發起慢心，其時
即彼自言我當經劫住於地獄，應當慎之。」故隨起惡心經幾剎那，
即應住地獄經爾許劫。是佛所說，於此應深留意。《信力發起手
印經》云：「縱令焚毀恒河沙數所有塔廟，不如於大乘勝解行地菩
薩起一念損惱之心，其罪猶大無數倍。」蓋諸佛由菩薩生，損佛之
因，故為重罪之尤。眾多經論，皆作如是說也。

癸二、應修信心之因：


「　若誰於彼生淨信，
　其果如前信轉增。」



然於彼菩薩，若人心極淨信，彼信心之果，視前說罪報之果，
倍復增多，隨其所起信心有幾許剎那，當享殊勝果報，劫數較彼
多無數倍。如《定不定趣入手印經》所說。

癸三、結成應頂禮皈依。


「　於諸佛子極珍重，
　罪垢不生善自增。
　誰具勝義妙寶心，
　於彼之身當敬禮。
　縱損彼者猶霑樂，
　安樂生處我皈依。」



於諸大菩薩，起惱害心欲令生苦，極當慎重，寧捨生命，勿起
瞋恚之心，善法自然增長。如論所言，似謂住瞋恚等於我無妨，
而於菩薩相續不應生起，故說當珍重令勿生起。而其義實謂諸
菩薩眾，寧捨生命亦不作惡，善法自然增長也。以此之故，若誰
補特伽羅發起勝義妙寶心者，於彼之身，應三門恭敬頂禮，如《忍
辱品》當說。《慈力王本生經》云：五藥叉飲菩薩身所餘之血，最
後果位，雖於菩薩而作損害，不唯不報以損害，且唯隨之出生安
樂，於彼安樂生處應當皈依也。

總於顯密，不問由何而入，咸以發心為大乘入門。故於菩提
心應多方勵力令生。欲發心者，如前所說，應先修發心功德利
益，於彼功德，志心喜樂，猛利增長，修七支供及皈依，是開示菩

薩道次第之殊勝教典本論及《集學論》所說也。如是所說之功德
總攝為二，謂分位及究竟。初復分為二，謂不墮惡趣，能生善趣。
若發心者，先積眾多惡趣因，能令清淨，後積諸因，止不續造。先
所積善趣因增長廣大，新積諸因由菩提心發起無有窮盡。究竟
者，謂解脫及一切智等，亦依此心，易能成就。發心之前，若於求
得分位及究竟之功德利益，無一真誠無偽之欲心，則雖口說此等
功德由發心生當勤發心，仍屬空談，觀己身心極為顯明也。欲生
求得增上生及決定勝二者之欲心，當修中下士之意樂，次方趣入
修習慈悲為根本之菩提心也。

結頌云：正知幸得圓滿有暇身，勵力勤修二種菩提心，為取
暇滿所依勝心要，先於發心功德應勤修。

巳二、出品名：

入菩薩行論廣解佛子津梁釋讚菩提心功德品第一竟。

