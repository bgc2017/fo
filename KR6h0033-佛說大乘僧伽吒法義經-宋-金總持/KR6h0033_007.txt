










佛說大乘僧伽吒法義經卷第七　鴈
西天譯經三藏明因妙善普濟法師賜紫沙門臣金惣持等奉　詔譯

尒時月輪種如來為諸年少眾生說
往昔善友化導因緣巳復告藥王軍
菩薩摩訶薩言藥王軍是諸苦惱眾
生臨命終時以惡業故受斯苦報雖
有父母妻子眷屬內外親識不能救
護若無善種何由解脫尒時世尊復
說偈言。


「　若作諸惡業
　墮大地獄中
　長時受極苦
　無有暫息時

　常吞熱䥫丸
　猛焰然其身
　或灌洋銅汁
　上下皆燋爛
　地獄大苦處
　曾無快樂時
　若無善方便
　何由得解脫
　常親近善友
　聽聞微妙法
　初習布施行
　內外一切財
　隨彼所應求
　清淨故施與
　堅持具足戒
　無令有缺犯
　佗來逼惱時
　安忍勿施報
　日夜常䇿勵
　莫為懈怠欺
　觀察聖諦心
　湛然如止水
　發生慧燈明
　滅除諸暗冥

　滿足眾善法
　解脫見諸佛
　心行菩提道
　慈愛於世閒
　救度諸眾生
　增長成佛種
　皆令得解脫
　速成無上慧」



尒時藥王軍菩薩摩訶薩與五百大
菩薩摩訶薩眾各各運大神力從座
而起涌身於虛空中現大威儀從容
詳序緩步而行其心決定安固大乘
遊戲三昧現諸神變或現猛虎示以
威雄或現師子自在無畏或現象王
有大勢力住法山頂高出羣峯無與

等者身放光明極大熾盛百千酤胝
日月光明不可譬喻是諸菩薩放此
光明行於日月之前年少眾生見是
事巳白彼佛言世尊何因緣故是諸
菩薩現是稀有之相放大光明行於
日月之前佛言善男子汝今見是事
邪年少眾生白佛言世尊唯然巳見
佛言善男子是諸菩薩各以自在神
通之力現大光明徧照世閒常說妙
法化諸眾生欲令一切眾生皆得利
益安樂若諸人天亦能行此妙行亦
得如是神通變化及大光明能行日

月之前尒時藥王軍菩薩等從空中
下前詣佛所問訊世尊世尊告言藥
王軍汝等見是三千大千世界六種
震動不藥王軍菩薩白佛言世尊唯
然巳見然今我等不能了知何因何
緣有此震動況今我等亦有少疑欲
問世尊願佛慈悲聽我所問開示演
說彼佛告言善男子汝有所疑恣汝
為問或過去或現在或未來等事我
當一一為汝分別解說藥王軍菩薩
白佛言世尊且今此會中有八万四

千天子而來集會八万四千酤胝菩
薩眾亦來集會一万二千酤胝龍王
亦來集會復有一万八千神王二十
五千酤胝餓鬼毗舍遮等俱來集會
其數甚多何因緣故而共來集欲何
所作佛言善男子汝今諦聽當知此
諸大眾俱來集會皆是於此樂欲聽
聞佛所說法即於今日有得聞佛深
妙法音正慧開覺於煩惱縛即得解
脫者或有得聞如來妙唱離生老病
死種種諸苦住安樂法者或有即今
獲大善利出苦輪迴安住十地住十

地巳得證如來清淨涅槃於諸苦惱
永得解脫消伏魔冤證真妙覺者藥
王軍菩薩復白佛言世尊大地六種
震動復是何等瑞相佛告藥王軍汝
今審諦觀察云何震動藥王軍菩薩
復觀察巳白佛言世尊我巳觀察見
是四方及諸方所有二十酤胝眾生
忽然生於此閒復有下方二十酤胝
眾生從地涌出生於此閒上方有二
十五酤胝眾生來生此閒由是大地
六種震動不知此等是何瑞相佛告

藥王軍且待須臾汝自了知于時年
少眾生見是六十五酤胝眾生忽然
來生此閒白佛言世尊云何此中忽
生如是眾生佛復告言善男子此等
眾生皆是汝之徒侶來生此閒年少
眾生白佛言世尊此等眾生來生此
閒亦有死不佛告年少眾生一切眾
生悉皆有死此亦有死時諸年少眾
生合掌向佛頂禮佛足白言世尊我
等今者更不能忍受如是生死流轉
願速解脫佛告年少眾生汝等能起
大精進不年少眾生白佛言世尊我

等今者親覩如來金色之身得聞如
來甘露妙法見諸菩薩摩訶薩等現
大神通諸聲聞眾無量天人集會聽
法願自精進懃修聖道不能忍受生
死流轉時諸年少眾生又復遶佛三
迊偏袒右肩慇懃恭敬禮世尊足重
白佛言世尊我等眾生眾苦所集甚
大熱惱於生死重檐極大怖畏何由
解脫唯願世尊攝受我等一切眾生
施令無畏得安隱住廣演妙法令諸
無智眾生開正慧眼熱惱眾生心得

清涼世世所生與如來俱。

尒時藥王軍菩薩摩訶薩語彼年少
眾生言善男子汝等今者欲得聽聞
佛所說法入深義味邪汝等先當飲
食飽足然後可聽如是妙法得諸義
味藥王軍菩薩為諸年少眾生而說
偈言。


「　汝欲聞正法
　當假飲食資
　食飽力無畏
　得真妙法味」



尒時年少眾生語藥王軍菩薩言賢
者長老我不識汝汝為是誰名字何
等我今觀汝色相具足威儀閑雅諸

根寂靜遠離怖畏七寶嚴身如功德
聚云何于今發此語言教我飲食然
後聽法尒時年少眾生復說偈言。


「　惟賢者長老
　善調伏諸根
　必有大名稱
　一切皆愛樂
　巳圓滿善法
　無不證知者
　云何教我言
　飲食資身命
　如我所知見
　飲食為過因
　食巳於腹中
　成種種雜穢
　設復增色相
　惡法亦隨生
　當於惡道中
　常受大怖畏

　眾生造罪業
　皆從飲食生
　飲食為因緣
　滋生種種欲
　營求大田園
　舍宅樓閣等
　真珠寶瓔珞
　殊妙嚴身具
　象馬及車乘
　奴婢亦無數
　如是大富貴
　我實不愛樂
　富貴不長久
　皆是無常法
　假使四大洲
　為彼轉輪王
　七寶皆圓滿
　具足有千子
　輪王大富貴
　我亦不愛樂
　雖有世神通
　終歸如是處
　四王忉利天
　夜摩及兜率

　化樂佗變化
　摩囉大天王
　光潔有神用
　自在力莊嚴
　欲天大福樂
　我亦不愛樂
　五衰相現時
　亦是無常法
　初定中閒禪
　乃至色究竟
　無色無別處
　非想非非想
　修定以猒欣
　隨應離世縛
　雖有大福壽
　我亦不愛樂
　極經八万劫
　終是無常法
　諦聽大尊者
　我等所知見
　唯有佛如來
　真是歸依處

　佛如日月光
　普照諸冥闇
　輪迴三有苦
　斷滅令不生
　為諸羣生類
　宣說微妙法
　令住不退轉
　證於無上道
　故我嗜佛法
　甚於飲與食
　尊者雖憐愍
　殊非我本意」



尒時年少眾生重復恭敬藥王軍菩
薩摩訶薩巳而告之言尊者大士汝
名何等我願得聞唯願慈悲示我令
知尒時年少眾生而說偈言。


「　善哉大尊者
　具足慈悲行
　眾生皆樂見
　故我恭敬禮

　汝名字何等
　惟願為我說
　若得聞隨喜
　頂戴常受持」



尒時藥王軍菩薩摩訶薩語年少眾
生言汝等今者欲聞我名當自觀察
合掌審聽藥王軍菩薩而說偈言。


「　汝欲聞我名
　我名不可得
　汝欲須知者
　如空中捕影」



時年少眾生一心頂禮藥王軍菩薩
白言尊者尊者名字功德微妙祕密
甚深惟願尊者憐愍我故表示令知。

尒時年少眾生重說偈言。



「　我觀一切法
　名字悉空無
　願示生死人
　甚深微妙義」



尒時藥王軍菩薩為諸年少眾生表
宣名字而說偈言。


「　年少汝諦聽
　我今說自名
　應生清淨心
　當獲大法利
　我以眾生類
　種種病所纏
　善巧處妙方
　廣施救濟法
　藥美如甘露
　袪病速如神
　由此立假名
　名為藥王軍
　貪欲病最大
　惱害世眾生
　此病為因緣
　滋生諸苦惱

　授以無常藥
　袪病速如神
　由此立假名
　名為藥王軍
　瞋病熱如火
　焚燒寂靜心
　忿恨惱恚害
　展轉互相生
　授以慈悲藥
　袪病速如神
　由此立假名
　名為藥王軍
　愚癡病可怖
　覆沒智慧心
　流轉惡趣中
　不得聞正法
　授以方便藥
　袪病速如神
　由此立假名
　名為藥王軍
　由斯三種病
　展轉諸病生

　巳經無數劫
　未遇解脫因
　諸佛出於世
　是為天人師
　慈念諸眾生
　如親愛巳子
　現大神通力
　廣開正法門
　愚癡顛倒者
　迷謬不能入
　我以方便力
　隨佛出世閒
　觀察病本因
　處料救濟法
　應病授良藥
　服者得痊除
　年少汝應識
　我名藥王軍」



尒時年少眾生聞是藥王軍菩薩說
自名巳歡喜踊躍得未曾有即起合
掌瞻仰頂禮而伸讚歎復說偈言。



「　菩薩藥王軍
　救世大悲者
　精進利羣生
　長時無懈倦
　念彼輪迴苦
　速若救頭然
　我以志誠心
　稽首歸命禮」



尒時藥王軍菩薩摩訶薩告彼年少
眾生言善男子我娑婆世界有佛世
尊名釋迦牟尼如來應供正徧知明
行足善逝世閒解無上士調御丈夫
天人師佛世尊能以大慧教菩薩法
攝化眾生汝等應往親近禮拜令汝
速聞無上妙法藥王軍菩薩為諸年

少眾生而說偈言。


「　年少汝當知
　佛德無有上
　世閒出世閒
　福智皆圓滿
　具相三十二
　八十隨形好
　常以大智悲
　救度諸含識
　神通力無畏
　高顯若須彌
　智慧不可窮
　淵深如大海
　善巧設方便
　隨順化眾生
　瞻禮歸依者
　皆得安樂果」



尒時年少眾生復白藥王軍菩薩言
仁者慈悲憐愍我故授我法藥令我
飲服解脫眾苦得安樂住然今我等

不見釋迦如來三十二相八十種好
云何得度藥王軍菩薩語年少眾生
言汝觀上方有何等相諸人聞巳即
觀上方見三千臺從空而下七寶莊
嚴寶珠羅網以覆其上出眾妙香光
明豔赫年少眾生問藥王軍菩薩言
仁者此諸寶臺微妙花座是何等相
藥王軍言此是汝等所坐之座若坐
此座速至佛所瞻禮如來則能疾得
甘露妙法年少眾生白言仁者我等
不知如來所住之處亦不知彼所行

之路當詣何方禮覲如來藥王軍菩
薩言善男子如來尊德如須彌山如
來智慧深如大海不希供養不樂禮
敬雖有惡魔來侵不共諍論若能歸
依佛者則得不入死門得法緫持門
十方諸大菩薩欲見如來以自智力
種種觀察尚不能見況汝等邪善男
子如來如空中塵無有住處汝等若
能以清淨心勿有希願但行禮拜即
見如來尒時年少眾生受教陞座適
坐華座即見如來身真金色如大金
山三十二相八十隨好以自莊嚴威

德特尊眾善具足在大眾中坐大蓮
華寶師子座是諸年少眾生歡喜踊
躍即起合掌一心頂禮瞻仰尊顏目
不暫捨。

尒時世尊出迦陵頻伽之音讚言童
子善哉善哉汝等能以清淨智願勇
猛精進來此娑婆世界禮拜親近我
釋迦牟尼世尊應正等覺。

尒時世尊熙怡微笑從其面門出八
万四千種種色光所謂青黃赤白紅
紫縹色頗胝迦色徧照三千大千世

界上至阿迦尼吒天下及諸惡地獄
遇斯光照眾生皆獲一切利益安樂
其光照巳還至佛所遶佛七迊從佛
頂入。

尒時藥王軍菩薩從座而起合掌向
佛白言世尊如來所為甚深稀有必
無虛設今日微笑笑必有因惟願慈
悲為我開說佛告藥王軍汝今能於
大眾之中作大師子吼問於如來如
此稀有微妙大事汝今諦聽為汝解
說善男子汝今見此三千七寶大華
座不藥王軍言唯然巳見佛言善男

子今此華座是諸年少眾生得坐此
座即獲圓滿一切善根證得一切善
法樂住登于十地乃至當得阿耨多
羅三藐三菩提建大法幢擊大法鼓
無量天人聞是法巳悉獲利益無量
地獄眾生仗是法力解脫苦報得安
樂處是時會中有九十酤胝諸老眾
生得須陀洹果佛告藥王軍汝且觀
是四方上下諸大菩薩。

尒時藥王軍菩薩即觀四方見東方
界五十酤胝殑伽沙菩薩而來向此

南方界六十酤胝殑伽沙菩薩而來
向此西方界七十酤胝殑伽沙菩薩
而來向此北方界八十酤胝殑伽沙
菩薩而來向此下方界九十酤胝殑
伽沙菩薩而來向此上方界百酤胝
殑伽沙菩薩而來向此是諸大菩薩
眾到此會中恭敬供養歡喜讚歎頭
面禮世尊足遶佛三迊各住一面藥
王軍菩薩白佛言世尊我今見是四
方上下諸大菩薩來此會中今虛空
中忽然見有黑色黃色種種相現復
是何緣願佛開說佛告藥王軍此是

惡魔及諸眷屬欲來至此為諸年少
眾生受是位故欲作障難破壞是事
故來至此藥王軍汝適見是四方上
下無數諸大菩薩種種色相種種形
貌種種威力者故來擁護年少眾生
令其惡魔及諸眷屬無能得便是惡
魔眾亦皆隨喜慚愧而退佛說是經
巳一切勇猛菩薩藥王軍菩薩諸大
菩薩等一切老眾生年少眾生與無
量天人龍神一切大眾皆大歡喜信
受奉行禮佛而退。

佛說大乘僧伽吒法義經卷第七