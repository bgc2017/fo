











千酤胝眾生皆悉來集一一眾生各
舒百臂以種種香所謂末香塗香散
如來前藥王軍白言世尊我今巳見
善逝我今巳見如此勝事甚為稀有
佛告藥王軍此諸眾生無知無覺如
幻如夢無有分別汝復諦觀時百千
酤胝眾生於須臾閒所有百臂悉皆
殞滅不現藥王軍見是事巳心大驚
疑白佛言世尊如是眾生所有百臂
於剎那閒皆悉殞滅不存一二唯願
世尊為我宣說佛告藥王軍此諸眾

生無知無覺如幻如夢亦不分別有
生滅相藥王軍我觀佛身與眾生等
汝於是義當善了知藥王軍菩薩白
佛言世尊云何是老眾生佛告藥王
軍無有知覺常處熱惱不久破壞是
老眾生復告藥王軍是諸熱惱眾生
汝欲見不白佛言世尊我願欲見尒
時月輪種如來即舒右臂垂其指掌。

于時四方百酤胝人俱來集會上方
下方各五十酤胝眾生悉來同集是
諸眾生禮雙足巳於如來前無言無
說默然而住佛無教誨尒時藥王軍

菩薩白佛言世尊此諸眾生於剎那
頃從何而來至世尊前云何無言無
說默然而住佛無教誨佛告藥王軍
汝還知不大地之性本無言說亦不
住立法聚之中本無知覺若解此義
與藥王軍同一名号等無有異藥王
軍如是老眾生不知有生不知有滅
亦不知有老病衰苦憂悲煩惱亦不
憎愛亦不輕毀亦不於諸眷屬生於
愛戀亦不於法而生懈倦無覺無知
無所造修是故各各默然而住尒時

藥王軍菩薩復白佛言世尊此諸逼
惱眾生何因而生何緣而至不了諸
法默然而住佛告藥王軍諦聽諦聽
此諸逼惱眾生非因鍜鑿金銀所成
亦非爐冶埏埴所得亦非刻木鐫石
為之唯是男女和合相應所生若或
金銀銅鐵木石所成人或愛護尚可
久存既唯父母生之復因先業造受
不同脩短有異而於世法亦不知有
工巧技術甘辛苦樂況今豈能生敬
信心能問能聽此諸眾生不久滅謝
還受諸報久處三界逼迫故名老人

藥王軍此諸眾生自作燒然無有休
息譬如有人以杖撥火令火速滅前
火未滅杖巳煙生漸至熖起杖亦然
之藥王軍如是眾生於此報中先業
未滅復造後因漸漸增長後報復生
隨惡流轉何能出離藥王軍諸佛如
來大慈大悲愍諸眾生久處流轉不
惜軀命示現利生譬如有人違犯王
法為王所獲繫閉牢獄枷鎖杻械常
處暗室幽暝所蔽無所見聞亦復不
知東西南北出之所由心雖疲勞欲

得解脫以闇暝故無由通達復有一
人曾繫是獄今雖得出念昔艱苦愍
此眾生設諸方便持小火種求入獄
中既入獄巳漸出微光令彼眾生更
互相見各各歡喜作諸方便可以逃
竄時彼見是事巳更發火光令
漸增大展轉炎熾凡在獄中若有罪
若無罪悉皆逃竄唯彼闇室及彼丈
夫俱為灰燼王聞是事悲感念言由
我制法眾生有犯繫諸牢獄遂致菩
薩亡身救濟可不痛哉尋出詔命於
我國中勿復造此苦惱眾生之具勑

令徧告國內人民今我國家不制法
律不造囹圄有損人民之事更不復
作汝等人民凡厥親緣當自遞生恭
敬非親庶類勿相侵惱取與以仁進
退以禮崇重賢明愛護物命凡百仕
庶體我志焉由是一切眾生皆得安
樂藥王軍諸佛如來為利益眾生故
以智慧光破無明暗出三界獄喪失
身命如恒河沙數不以為難何況一
身耶月輪種如來說是法時無量諸
天及阿蘓囉等皆大歡喜發菩提心。


尒時諸天於虛空中歡喜讚嘆而說
偈言。


「　大善勝福田
　萬德皆圓滿
　出世調御尊
　能生諸善種
　最勝清淨法
　堅固不可壞
　善巧方便力
　擁護諸眾生
　安住涅槃界
　示同諸世閒
　勇猛常樂施
　隨類獲安樂
　天人無上師
　救度於一切
　三界諸眾生
　平等得濟度
　閉諸地獄門
　餓鬼畜生趣
　此世及他生
　俱獲安隱樂」




尒時世尊復於眾中而說偈言。


「　善哉住佛剎
　善哉見佛身
　善哉聞妙法
　善哉僧寶集
　善哉僧伽吒
　懺除一切罪」



尒時藥王軍菩薩摩訶薩聞是空中
稱揚讚歎微妙法音踊躍歡喜合掌
敬禮月輪種如來足白佛言世尊今
聞諸天宣說如是微妙句偈稱揚讚
歎甚適我願彼佛告言善男子汝今
觀此會中年少眾生為諸熱惱之所
燒然受如是苦藥王軍菩薩白佛言

世尊我今見是年少眾生受諸苦惱
唯願世尊速為除滅皆令安隱佛告
藥王軍如是如是如汝所言我於今
日當設方便令此年少眾生安住十
地藥王軍菩薩復白佛言世尊云何
如來能以大法化諸難化眾生令生
信解獲諸利益佛言藥王軍善哉善
哉汝能問佛如是妙義善男子汝今
諦聽我觀此諸年少眾生雖為熱惱
之所燒然由宿因緣成熟力故而於
今日聞我說法一一皆當善根圓滿
得登十地。


尒時藥王軍菩薩摩訶薩聞是語巳
心大歡喜涌身高八万瑜膳那住虛
空中出無量音聲歌誦讚歎如來具
大慈悲以大願智當演無上微妙大
法誘接眾生令離熱惱住清涼地作
是語時三千大千世界六種震動時
三十三天主與無數諸天聞是音聲
歡喜踊躍各將眷屬如雲來集散眾
寶香及天妙花以為供養禮佛畢巳
住在一面復有八万四千龍王與諸
龍眾亦來集會無量夜叉羅剎娑及

阿蘇囉健達嚩緊捺落摩護落伽各
與眷屬無量大眾皆來集會復有無
量巳墮諸大地獄眾生乘佛神力皆
來集會十方世界百千酤胝諸大菩
薩摩訶薩眾各運神通亦來集會。

尒時藥王軍菩薩摩訶薩從空中下
曲躬合掌敬禮世尊而作是言甚盛
世尊甚盛善逝今於此會有無量菩
薩天龍八部并阿痆葛底王城一切
鬼王乃至地獄惡趣眾生皆來集會
住世尊前咸願得聞微妙法要惟願
世尊廣為宣說尒時月輪種如來告

藥王軍菩薩言善男子汝等諦聽我
今所說微妙法蘊能除一切眾生熱
惱煎熬無量眾苦此妙法蘊是真梵
行是清涼法具足一切善法功德名
為法蘊善男子我甞為諸眾生說諸
生苦清涼法要而諸眾生未深信解
復說老苦病苦憂悲之苦冤家會苦
愛別離苦心有所欲不和合苦臨命
終時眾苦共集名為死苦而諸眾生
曾不覺悟善男子汝今復聽我為汝
等略說死苦善男子若諸眾生臨命

終時有三種風內自生起初名亂識
次有散識後名滅識亂識風起身心
昏亂癡迷顛倒受諸苦惱漸漸增長
至散識風散識風起若身若心互相
離散無所安措唯有大苦相續不息
生滅識風此風生時識滅身壞是名
為死此風亦得名刀名鍼亦名砂礫
何以故如刀割切如鍼毒剌如與砂
礫和雜磨研甚大苦毒甚可怖懼汝
等眾生能無怖邪尒時會中年少眾
生聞佛說言識滅身壞名為死苦甚
大愁惱而白佛言善哉世尊云何名

身佛言善男子四大五蘊積聚名身
六根完具裝嚴名身花鬘瓔珞香油
所塗名身生愚癡者貪愛名身能生
惡慧名身如負重檐名身增長苦縛
名身如水上漚名身亦如丘冡名身
善男子識滅身壞名死識起身生名
生識與名色託廕母腹墮在胞胎日
月滿足既巳成形內有三百六十骨
以筋纏絡外則覆以皮膚有八万毛
竅息風出入及諸血脉通注流轉復
有八万戶蟲徧布其身始自初生迊

食其軀無有休息眾生識闇無所知
覺將命終時是諸蟲類互相交𨷖無
有休息令其人身極不安隱展轉交
𨷖甚有死傷乃至最後唯有二蟲相
𨷖終于七日一蟲死巳唯一蟲在最
後與人同時殞滅善男子愚癡凡夫
雖處世閒由無明故與諸眾生日夜
爭競損惱物情無有休息如彼蟲類
不知生老病死眾苦相催唯求巳勝
都無恐怖善男子往昔有一大善知
識常於眾中宣說如此生老病死種
種諸苦教誡教授令善修持得離苦

際以諸眾生慣習頑愚未善能行如
是妙行是善知識還來化利此等眾
生而告之言咄善男子我常為汝分
別解說諸妙法蘊生老病死種種諸
苦常令汝等修行眾善棄背苦因趣
求無上涅槃妙樂云何汝等不聽我
言不修妙行不求解脫於閻浮提中
造眾惡業流轉諸趣善男子譬如大
地假使有人若以大力執持大杵撞
擊之時出大音聲世閒諸聲無與等
者善男子汝豈不聞佛出世閒以四

種人為世福田生善種子廣為利益
一切眾生四種人者所謂比丘比丘
尼優婆塞優婆夷是四種人如世大
地若能親近禮拜承事供養則能令
汝獲得種種微妙善法遠離世閒生
老病死等苦復能證得無上涅槃清
淨妙樂如以大力執持大杵撞擊大
地出大音聲等無有異時善知識為
諸眾生而說偈言。


「　諸佛出世閒
　常擊大法鼓
　演說微妙法
　廣度諸眾生
　汝今見是事
　應生勇猛心

　滅除生死苦
　安住涅槃樂」



時諸眾生慇懃合掌向善知識即說
偈言。


「　我以無智故
　復遇惡知識
　造作不善業
　謂貪嗔癡等
　常起於我見
　破壞和合僧
　廢轉妙法輪
　毀除佛塔寺
　於此勝福田
　曾不種少善
　於一切時中
　常作諸過失
　未甞於父母
　暫起孝敬心
　出非法語言
　輕毀諸賢聖

　造此惡因故
　必當墮地獄
　自身受苦惱
　無能救護者
　可畏眾合獄
　炎熱大阿鼻
　如是諸獄中
　展轉受眾苦
　從此地獄出
　復入餘獄中
　謂刀兵蓮華
　黑繩沸屎等
　彼諸大地獄
　縱廣百由旬
　不見彼獄門
　唯有受苦者
　蹈彼刀劒鋒
　其苦難堪忍
　苦極身暫死
　復彼業風生
　生死地獄中
　百千酤胝劫
　地獄無邊際
　眾生亦復然

　以惡因緣故
　相續不閒斷
　我造諸惡業
　當墮彼獄中
　唯願善知識
　聽說罪惡因
　我以貪愛心
　造宅甚雄壯
　雕鏤諸棟梁
　藻飾極嚴麗
　復置妙園林
　廣列臺榭等
　池沼花果樹
　一一皆圓滿
　庫藏積珍財
　莫能知筭數
　又於閑廄中
　廣收諸畜產
　象馬牛羊等
　其數無有量
　妻子及妾媵
　內外諸眷屬

　奴婢與妓人
　其數亦無量
　常令晝夜中
　動作眾歌舞
　但縱已之樂
　不念佗人苦
　自恃大富貴
　作種種莊嚴
　香湯沐浴巳
　仍以妙香塗
　龍腦白栴檀
　鬱金麝香等
　塗巳甚香潔
　首戴七寶冠
　臂釧及指鐶
　皆用妙珍寶
　以上妙真珠
　貫之為瓔珞
　最上紫磨金
　嚴飾作耳璫
　柔軟善適意
　蘇摩那瞻蔔
　及諸異香者
　結以為花鬘

　復著美好衣
　謂上妙細㲲
　鮮白甚清潔
　更以妙香薰
　飲食最上味
　甘脆頗香美
　所供皆如意
　暫無飢渴時
　地敷好茵褥
　履踐以游行
　左右擁從者
　勝彼神仙人
　如是廣嚴飾
　唯奉養其身
　保護謂常安
　不生滅壞想
　富樂既具足
　餘復無所思
　但恣染欲心
　造作不善業
　眼貪妙色境
　耳樂適恱音

　鼻舌身意中
　無不順情欲
　我嘗於一時
　復欲縱畋獵
　出乘大白象
　從以七寶馬
　侍衛若獰神
　見者皆怖懾
　以彈落飛鳥
　利箭射奔鹿
　猛獸若當前
　力士斷其命
　但取諸血肉
　令眾共噉食
　惡報唯自受
　誰是能代者
　一朝病緣至
　肢體不相隨
　四大或增損
　脉息亦衰微
　飲食不得下
　寢臥不能寧
　良醫施妙藥
　功效亦唐捐

　父母及親友
　悲痛頗纏心
　拔髮空垂淚
　終無救濟術
　我若命終巳
　棄在尸陀林
　鳥獸及諸蟲
　噉食稍充足
　形骸與神識
　現在悉空無
　唯先所造業
　當來受果報
　善法如良藥
　能治貪恚癡
　貪等既不生
　無因造諸惡
　我實無福慧
　虛妄受人身
　佛宣方便門
　施戒忍辱行
　我自不能修
　聞亦不隨喜

　障善法因緣
　何時當解脫
　唯佛大慈悲
　能救眾生苦
　戒法真實門
　登者獲大利
　如我所造業
　深自生追悔
　今對善知識
　是故如實說」



佛說大乘僧伽吒法義經卷第六


