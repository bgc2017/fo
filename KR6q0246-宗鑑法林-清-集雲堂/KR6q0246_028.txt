










宗鑑法林卷二十八
集雲堂　編

大鑒下八世

汝州風穴延沼禪師(南院顒嗣)
參南院。入門不拜。院曰
入門須辨主。師曰端的請師分。院於左膝拍一拍。
師便喝。院於右膝拍一拍。師又喝。院曰左邊一拍
且置。右邊一拍作麼生。師曰瞎。院便拈棒。師曰莫
盲枷瞎棒。奪打和尚莫言不道。院擲下棒曰。今日
被黃面浙子鈍置一上。師曰和尚大似持鉢不得
詐道不饑。院曰闍黎曾到此間麼。師曰是何言歟。
院曰老僧好好借問。師曰也不得放過。

靈隱嶽云。嗄。也甚奇怪。一箇禿埽帚。一箇破糞箕。搕
𢶍堆頭也用得著。然未免鈍置門風。若據令而行。總
欠一著。　南堂欲云。精金躍冶正要鉗錘。赤驥追風
豈資鞭影。是他南院末上太煞傷慈。直到下梢分疎
不下。本覺者裏設有人問。入門須辨主端的請師分。
便與連棒趁出。何故。當門不用栽荊棘。免得人來惹
著衣。

風穴因僧問如何是清淨法身。師曰金沙灘頭馬
郎婦。

金沙灘裏馬郎婦。宗匠臨機發一言。自笑箭穿紅日
影。孰云斫水不成痕。(正覺逸)

相逢盡道歸山去。林下何曾見一人。回首面南看北
斗。金鷄早報五更春。(浮山遠)


何年嫁事馬家郎。鳳枕同歡碧玉牀。回首畵橋離別
苦。落花流水淚千行。(張無盡)

十分美麗誰家女。百倍聰明是馬郎。堪笑金沙灘畔
約。始終姻婭不成雙。(或菴體)

風穴因僧問。九夏賞勞請師言薦。師曰。出袖拂開
龍洞雨。泛桮波湧鉢囊華。

昭覺勤云。風穴用得當陽事。不妨風流儒雅。要且祇
道得途中句。或有問道林。九夏賞勞請師言薦。向道
四絕堂邊騰瑞氣。三湘江畔奪高標。

風穴因僧問如何是佛。師曰如何不是佛。曰學人
未曉乞師再指。師曰。家住海門東。扶桑最先照。

法林音云。射穿楊箭。風穴不無好手。若是和光同塵。
猶較三步。

眉間一道白毫光。歷劫知將甚處藏。永夜寥寥天未
曉。更須斫額望扶桑。(保寧勇)

截鐵之言貴直當。回頭何止隔扶桑。最憐宣德門前
過。更去從人覓汴梁。(祖菴銳)

風穴到黃龍。龍曰。石角穿雲路垂條。意若何。師曰。
紅霞籠玉像。擁嶂照川原。曰恁麼則相隨去也。師
曰和尚低聲。

無價明珠暗處懸。夜深將把木人穿。誰知却被泥牛
見。吞入紅霞碧浪淵。(投子青)

風穴因真園頭同念法華問訊次。師問。真如何是。
世尊不說說。迦葉不聞聞。真曰。鵓鳩樹上嗁。意在

麻畬裏。師曰。你作許多癡福作麼。何不體究言句。
乃問念法華。你作麼生。念曰。動容揚古路。不墮悄
然機。師却顧真曰。你何不看念法華下語。

高峰妙云。山僧昔年侍立先師次。亦嘗被問此話。擬
下語間。遂遭一頓熱棒打出。直得三日忍痛不巳。大
眾端要見二老優劣。但將妙上座喫棒處看。

風穴因僧問如何是道。師曰五鳳樓前。曰如何是
道中人。師曰問取城隍使。

投子青云。然指道由人行之在巳。問窮決悟。答以提
宗。不是當人。徒勞進步。何故。蓋向上一路千聖不遊。
擬議之間長途萬里。是以龍樓迎瑞紫。殿籠烟苔砌。
深闈燭香人靜。正當恁麼時。許人喘氣麼。若喘息之
閒。長途萬里。復頌。

深宮禁殿隔重圍。簾靜檐楹紫氣垂。苔地不通朝請
近。家人指路莫遲疑。

風穴因僧問如何是學人自已。師曰是汝自已。僧
禮拜。師便打。

天寶樞云。是汝自已。以水澆水。劈脊便棒。徹骨徹髓。

風穴因僧問。塵鹿成羣。如何射得麈中主。師曰。釣
船載到瀟湘岸。氣咽無聊問白鷗。

禁殿重闈視聽危。側思偏立絳綸垂。漢鄉雲斷汀洲
迥。嶺暮猿嗁孤月隨。(投子青)

帝遠天高罵至尊。偶逢國士降絲綸。詔宣率土歸皇
化。羽族銜蘆過雁門。(爾密澓)


風穴因僧問。古曲無音韻如何和得齊。師曰。木鷄
嗁子夜。芻狗吠天明。

徑山杲云。恁麼答話。做臨濟兒孫未得在。今日或有
問徑山。古曲無音韻如何和得齊。祇向它道。木鷄嗁
子夜芻狗吠天明。　南堂欲云。先行不到。末後太過。
要見條理始終。須是金聲玉振。　磬山脩云。妙喜老
人亦未做得風穴兒孫在。有人問磬山。古曲無音韻
如何和得齊。祇向它道。天明芻犬吠。子夜木鷄嗁。

古巖月色鎖重雲。枯木迎芳晚帶春。昨夜星河隔南
斗。金烏隨鳳過天輪。(投子青)

明暗雙雙殺活機。碧油風冷絕高低。霜前古調千峰
曉。月裏嫦娥帶露迷。不是知音徒側耳。謾聽黃鳥落
溪西。(伴我侶)

梅花六月吐清香。三九天中柳絮狂。若解無中能唱
出。方知元不在宮商。(浹水洽)

風穴因僧問如何是學人親切處。師曰。須彌南畔
齊打鼓。賀蘭山前築皮毬。

親切曾伸問老翁。東山歌唱北山吟。弄潮須是吳江
客。別語還他漢地人。(投子青)

風穴在郢州李使君衙內陞座。乃曰。祖師心印狀
似鐵牛之機。去即印住。住即印破。祇如不去不住。
印即是不印即是。還有人道得麼。時有盧陂長老
出問。學人有鐵牛之機。請師不搭印。師曰。慣釣鯨
鯢澂巨浸。却嗟蛙步𩥇泥沙陂。佇思。師喝曰長老

何不進語。陂擬議。師便打一拂子曰。還記得話頭
麼。試舉看。陂擬開口。師又打一拂子。牧主曰信知
佛法與王法一般。師曰見甚麼道理。牧曰當斷不
斷反招其亂。師便下座。

昭覺勤云。風穴擐三玄戈甲。施四種賓主。明立信旂
密排陣敵。及至盧陂纔跨鐵牛。劃時擒下。遂令牧主
知歸。所謂龍驤虎驟鳳翥鸞翔。雖然如是。崇寧待伊
道有鐵牛之機。劈脊便棒。何故。殺人刀活人劍。　報
恩秀云。風穴道太守見箇什麼道理。者裏便好與盧
陂雪屈。　天寧琦云。擊石火閃電光。搆得搆不得未
免喪身失命。風穴壁立千仞。坐斷盧陂舌頭。盧陂若
是箇人。未致牧主檢責。纔見他道。祖師心印狀似鐵
牛之機。呵呵大笑。他若擬議。拍一拍便行。無端請師
不搭印。倚他門戶傍他牆。剛被時人喚作郎。如今有
人與風穴作主。我要問他。心印在什麼處。　磬山修
云。決戰者不顧其首。盧陂也是一員猛將。敢來奪令
攙旂。怎奈風穴陣勢排定。教你無門可入無路可出。
自非披三玄戈甲七事隨身者。孰能如是。雖然。當時
不得牧主。爭生收煞。　博山來云。風穴泥印子在手。
印住也得印破也得。盧陂不搭印。正是鐵牛機。可惜
乾爆爆地。若帶些水頭。管取他泥印子爛去。　平陽
忞云。風穴據令。牧主知歸。可謂龍驤虎驟鳳翥鸞翔。
旦暮一時。千秋或遇。祇如盧陂落節過在什麼處。
　大覺昇云。風穴正令全行。盧陂退身賣陣。總讓牧主

一籌。何故。伯牙縱有高山調。不遇知音也是閒。

擒得盧陂跨銕牛。三玄戈甲未輕酬。楚王城畔朝宗
水。喝下曾令却倒流。(翠峰顯)

鋒頭壁立銕牛機。十字縱橫寶劍揮。一陣賊軍俱粉
碎。凱歌齊和太平歸。(保寧勇)

列聖風規。初不放過。擬跨銕牛。驀頭印破。盧陂當斷
却沉吟。電轉星飛被活擒。喝下機鋒如霹靂。三玄戈
甲振叢林。(圓悟勤)

銕牛之機。印住印破。透出毗盧頂𩕳行。却來化佛舌
頭坐。風穴當衡。盧陂負墮。棒頭喝下。電光石火。歷歷
分明珠在盤。眨起眉毛還蹉過。(天童覺)

亘天紅𦦨。石爍金流。近者遠者。總教焦頭。不禁天風
更作處。傷殘耐見徧滄洲。(顯聖澄)

風穴上堂。若立一塵。家國興盛野老顰蹙。不立一
塵。家國喪亡野老安怗。於此明得。闍黎無分全是
老僧。於此不明。老僧却是闍黎。闍黎與老僧。亦能
悟却天下人。亦能瞎却天下人。欲識闍黎麼。右邊
一拍曰者裏是。欲識老僧麼。左邊一拍曰者裏是。

雲門偃云。者裏即易。那裏即難。　瑯琊覺云。杓卜聽
虗聲。　白雲端云。立即是不立即是。良久云。心不負
人。面無慚色。拍禪牀一下。　五祖演舉了云。太平即
不然。若立一塵。法堂前艸深一丈。不立一塵。錦上鋪
花。何也。不見道九九八十一。窮漢受罪畢。纔擬展脚
眠。蚊蟲獦蚤出。　天童華云。大小風穴不會轉身句。

　靈隱嶽云。大小風穴酢氣猶在。　報恩秀云。雲門
矢上加尖。瑯琊腦後拔楔。此亦一塵廢立家國興亡
也。其實中心樹子何曾少動。　烏石道云。風穴大似
箇賣卜漢。未拋卦錢時。吉凶禍福盡在自身。擲下卦
錢。禍福吉凶盡在他人分上。且道他以手左邊拍一
拍。右邊拍一拍。意作麼生。

野老從教不展眉。且圖家國立雄基。謀臣猛將今何
在。萬里清風獨自知。(翠峰顯)

立國仍教野老欣。威行閫外不掦塵。縱橫莫測文兼
武。宇宙茫茫有幾人。(白雲端)

皤然渭水起垂綸。何似首陽清餓人。祇在一塵分變
態。高名勳業兩難泯。(天童覺二)

幾許歡心幾許愁。好看野老兩眉頭。家邦平怗清如
鏡。水瘦山空一㨾秋。

且看雙放更雙收。有底歡聲有底愁。一切聖賢如電
拂。大千沙界海中漚。(雪巖欽)

家國分明得自由。盛衰全在一塵收。將軍戰馬眠方
熟。野艸從教滿地愁。(竹屋簡)

門戶江山費討量。一塵空自較興亡。何如青嶂茅菴
底。白晝松風入夢香。(位中符)

兩岸芙蕖鬬彩霞。一天風月屬漁家。釣竿收拾雨蓑
冷。寂寂秋江滾浪花。(法林音)

風穴參南院。院問近離甚處。師曰南方。曰南方一
棒一喝如何商量。師曰作奇特商量。曰我者裏不

然。師曰未審此間如何商量。曰。棒下無生忍。臨機
不見師。師便省。

徑山杲云。風穴當時好大展坐具。禮他三拜。不然。便
與掀倒禪牀。乃回謂侍者云。你道當時風穴禮拜是。
掀倒禪牀是。者云艸賊大敗。杲云你看者瞎漢亂統。
便打。　磬山修云。風穴悟則不無。怎奈落在第二頭。
山僧若作南院。待問此間作麼生商量。劈脊便棒。管
教伊七通八達。

有喝端如探竿艸。無師血脉通紅線。當陽不識李將
軍。徒學穿楊一枝箭。(南巖勝)

師子教兒返躑方。臨機一著展鋒鋩。却悲混沌再三
鑿。野鹿標枝憶古皇。(古南門)

師資合處芥投鍼。嶽未為高海未深。看取作家爐韛
在。能消躍冶不祥金。(汝風杲)

風穴因僧問。語默涉離微。如何通不犯。師曰。常憶
江南三月裏。鷓鴣嗁處百花香。

翠峰顯云。曾有人問。我對他道劈腹剜心。又且如何。
復云。因風吹火別是一家。傷鱉恕龜必應有主。　溈
山秀云。江南佳景誠合如之。千載觀光添人性懆。倘
或不爾。來年更有新條在。惱亂春風卒未休。　鼓山
珪云。且道是犯不犯。　南華昺云。風穴入林不動艸。
入水不動波。眼睛裏倒卓須彌。眉毛裏橫安世界。畢
竟落在甚處。祇許老胡知。不許老胡會。　雲居元云。
且喜天下太平。　西禪需舉雪竇語了云。一人如三

春和煦。一人如雪上加霜。雖則來機不昧縱奪可觀。
其奈未出者僧所問。曾有僧問祥雲。向伊道泥牛吼
處千峰秀。木馬嘶時萬木秋。復云。獅子嚬呻象王回
顧。三十年後和泥合水。莫道見祥雲來。　東林顏舉
翠峰語了云。寰中天子敕。塞外將軍令。　天童覺云。
露躶躶。圓陀陀。直是無棱縫。且道風穴無棱縫。翠峰
無棱縫。還會麼。和光惹事。刮篤成家。　天童傑云。風
穴老祖將白麵和麩殻糶了。引得後來人。徒向百花
深處作道理。成羣作隊外邊打之遶。徑山則不然。有
問語默涉離微如何通不犯。即向他道。置將一問來。
　中峰本云。者僧問處如大浸稽天。無物不在波瀾
之內。風穴固是入水不溺。怎奈全身在裏許。

鷓鴣啼處百花香。撫掌呵呵笑一塲。因憶舊年遊歷
處。送人雲隖入斜陽。(海印信)

鷓鴣啼處百花鮮。江國從來路坦然。為報途中未歸
客。謝家人不在漁船。(寶峰明)

彩雲影裏神仙現。手把紅羅扇遮面。急須著眼看仙
人。莫看仙人手中扇。(佛鑒懃)

忽爾出門先見路。纔方下脚便登船。神仙祕訣真堪
惜。父子雖親不可傳。(妙喜杲)

風穴因僧問。從上古人印印相契。如何是相契底
眼。師曰。輕囂道者知機變。拈却招魂拭淚巾。

至鑑當軒醜莫逃。一機垂示膽魂消。相逢若是超宗
略。便得風流葢世饒。(漢雷見)


風穴因僧問如何是佛。師曰杖林山下竹筋鞭。

道峰清云。道山控千里馬。發穿楊箭。爭奈勞而無功。

杖林山下竹筋鞭。枝節蕭疎古㵎邊。要會宗師開正
眼。滿輪午夜照秋天。(海印信)

杖林山下竹筋鞭。水在深溪月在天。良馬不知何處
去。阿難依舊世尊前。(真淨文)

杖林山下竹筋鞭。拈出寒巖尚帶烟。扶過斷橋曾得
力。而今不直半文錢。(上方益)

汝州穎橋鐵胡安禪師(南院顒嗣)
向火次。因鍾司徒問
三界焚燒如何出得。師以香匙撥開火。鍾擬議。師
召曰司徒。司徒鍾有省。

高聲撥火召司徒。火𦦨炎天驀面驅。祇向此間能穩
坐。任教門外雪盈衢。(冶父川)

三界焚燒要出離。見春來了見春歸。是他不見春來
去。日出東方夜落西。(閒極雲)

郢州興陽歸靜禪師(西院明嗣)
參西院便問。擬問不問
時如何。院便打。師良久。院曰。若喚作棒。眉鬚墮落。
師言下大悟。

保福展云。雖然如是。你眉毛有幾莖。　開福寧云。興
陽却有陷虎之機。西院不覺投他深穽。若人辨得。親
佩毗盧印。當陽捋虎鬚。其如見解未圓。棒頭有眼明
如日。要識真金火裏看。

大鑒下九世

汝州首山省念禪師(風穴沼嗣)
因僧問如何是佛。師曰

新婦騎驢阿家牽。曰未審此語甚麼句中收。師曰。
三玄收不得。四句豈能該。曰此意如何。師曰天長
地久日月齊明。師又因僧問。新婦騎驢阿家牽。意
旨如何。師曰百歲翁翁失却父。曰百歲翁翁豈有
父耶。師曰汝會也。又曰。此是獨坐無尊卑。從上無
一法與人。

愚菴盂云。欽深淵默漆鷄頭。大將軍除壁虱。　光相
得云。應機接物不妨迅捷。未免旁觀者哂。

手提巴鼻脚蹋尾。仰面看天聽流水。天明送出路旁
邊。夜靜還歸茅屋裏。(道吾真)

新婦騎驢阿家牽。王老空中駕鐵船。井底挂帆風勢
惡。須彌頂上浪滔天。(海印信)

新婦騎驢阿家牽。面如滿月目如蓮。更將羅袖相牽
挽。一段風流遍大千。(慈受深)

新婦騎驢阿家牽。體段風流得自然。堪笑效顰鄰舍
女。向人添醜不成妍。(天童覺)

新婦騎驢阿家牽。萬里滄溟駕鐵船。參差島嶼分諸
國。彷彿星河共一天。(南華昺)

阿家新婦兩同條。咫尺家鄉路不遙。可笑騎驢覓驢
者。一生錯認馬鞍橋。(鼓山珪)

蹇驢須是阿家牽。媳婦嬌癡懶著鞭。在舍祇知七十
士。出門方見化三千。(簡堂機)

有響無聲沒奈何。陽關三疊為君歌。男兒一去不回
顧。冷落柔腸烟雨多。(三峰藏)


紫羅抹額繡裙腰。涉水登山語笑高。未盡平生剛半
面。擬將綢繆隔迢遙。(天章玉)

天子刈荒艸。林花發火藻。江山舊主人。覿面誰知道。
(緒菴纘)

首山因僧問如何是佛法大意。師曰楚王城畔汝
水東流。

楚王城畔水東流。逐浪隨波早晚休。誰謂謝郎生計
在。夜深明月上孤舟。(佛慧泉)

楚王城畔水東流。樹倒藤枯笑不休。好是自從投子
去。更無人解道油油。(真淨文)

千波萬浪曾無盡。去漿來帆浩莫窮。謝客睡醒孤月
白。閒吹一笛渡頭風。(普融平)

楚王城畔水東流。獨脚山魈踢氣毬。貪著六幺花十
八。斷頭船子下揚州。(瞎堂遠)

首山因僧問如何是祖師西來意。師曰風吹日炙。

日炙風吹不計年。行人塵路辨應難。擬心早巳深三
尺。更教誰問箇中玄。(洞山聰)

日炙風吹問祖來。紅塵亙野眼難擡。忙忙役伇知多
少。二月春深動地雷。(翠巖真)

日炙風吹也大奇。根槍疋馬將家兒。皇圖自古元無
事。撥動烟塵更是誰。(三祖宗)

日炙風吹當路頭。衲僧見後莫遲留。我今到此堪惆
悵。葉落花紅經幾秋。(雲溪恭)

首山拈竹篦示眾曰。汝諸人若喚作竹篦則觸。不

喚作竹篦則背。且道畢竟喚作什麼。速道速道。時
葉縣省在會下。乃近前掣得。折作兩截拋向階前。
却曰是什麼。師曰瞎。省於言下大悟。

廣慧璉云。省瞎驢悟則太煞悟。要且未盡先師意旨。
　天寧琦云。廣慧恁麼道。先師實有意旨那。將一把
火照看面皮厚多少。下坡不走快便難逢。若是向上
提持。還我竹篦子師兄始得。　雲居莊云。脫體風流
須是首山。當機抗敵還他葉縣。一向與麼去。臨濟佛
法掃土而盡。　甌峰承云。我王庫內無如是刀。　明
招補云。我當時若在。待道汝諸人喚作什麼。伹噓兩
噓。管取首山者漢瓦解冰消。

竹篦舉起成生殺。豈更容人亂扎錐。劈脊一揮如薦
得。銀山鐵壁也光輝。(照堂一)

背觸非遮護。明明為舉揚。吹毛元不動。徧地是刀槍。
(徑山杲)

罵他還自罵。瞋他還自瞋。戒之慎之。出乎爾者。返乎
爾者也。(卍菴顏)

辨龍蛇眼定乾坤。粲粲一天星斗分。拈起竹篦言背
觸。明明剌腦入膠盆。(笑翁堪)

離中虗。坎中滿。兌上缺。巽下斷。是甚麼章句。忠清里
巷馬回子。諸人還會麼。休休。三十六條花柳巷。向來
曾不禁人遊。(雪嶠信)

觸背二途俱不得。言前有路最條直。馬無千里謾追
風。鶴有九皐難翥翼。且翥翼。好事也要大家識。復把

住云。道道。(梅谷悅)

可是鐵輪天子寰中旨。又道帝釋宮中放赦書。人言
端陽符一道。呢喃滿口誦消除。衲僧面前用不得。尺
固可量丈難測。為我寄語當年念法華。冤哉將謂撥
龍蛇。(無可智)

吹倦林風冷次園。百年釣月斷香魂。不因栗冽衣裳
薄。誰見微茫烟水痕。(雪僧嗣)

首山示眾。諸上座。不得盲喝亂喝。尋常向你道。賓
則始終賓。主則始終主。賓無二賓。主無二主。若有
二賓二主。兩箇即成瞎漢。所以道。我若立。你須坐。
我若坐。你須立。坐則同你坐。立則共你立。雖然如
是。急著眼始得。

賓主有無俱遣外。行藏須要出常情。無棲泊處開門
戶。月到中霄不敢明。(虛堂愚)

七里村王大嫂。東話西話自起自倒。說到傷心欲斷
腸。滿地殘紅還自掃。(融會理)

失同得。言若嘿。歷歷一天星斗弋。良主佳賓兩無私。
一賤一貴誰辨惑。(鐵容玄)

首山因僧問如何是學人用心處。師曰怪你一問
遲也。

未語難明迷悟情。發言方表赤心人。祇貪進步求名
玉。爭信靈苗不受春。(投子青)

首山因僧問如何是學人親切處。師曰五九盡日
又逢春。曰畢竟如何。師曰冬到寒食一百五。


日暮陰雲郊野深。重陽到後菊花新。不因西嶠殘冰
盡。爭得東山一帶春。(投子青)

師矌雖聰失正音。高山流水總無人。穿雲白髮離巖
岫。半夜烏鷄喪比鄰。(伴我侶)

首山因僧問如何是菩提路。師曰襄縣五里。曰向
上事若何。師曰來往不易。

問路窮途擬進程。綠楊鶯語送行人。牌標五里向君
說。莫道當年不指陳。(投子青)

首山舉古。第一句薦得。堪與佛祖為師。第二句薦
得。堪與人天為師。第三句薦得。自救不了。有僧問
和尚是第幾句薦得。師曰月落三更穿市過。

佛祖髑髏穿一串。宮漏沉沉密傳箭。人天機要發千
鈞。雲陣輝輝急飛電。箇中人。看轉變。遇賤則貴貴則
賤。得珠罔象兮至道綿綿。遊刃亡牛兮赤心片片。(天
童覺)

雨過春山翠欲浮。佳人乘興上瓊樓。無端三弄關情
笛。鐵鑄心肝亦淚流。(山容波)

首山示眾。咄哉巧女兒。攛梭不解織。貪看鬬鷄人。
水牛也不識。又曰。咄哉拙郎君。巧妙無人識。打破
鳳林關。著靴水上立。

此菴元云。總有來處。拈拄杖云。上大人。丘乙巳。化三
千。七十士。　月江印云。二人同心。其義斷金。

汝州廣慧真禪師(風穴沼嗣)
風穴問。會昌沙汰時。護法
善神向什麼處去。師曰。常在闤闠中。要且無人見。

穴曰汝徹也。

徑山杲云。汝道風穴自徹也未。

東街東巷風流子。南陌南溪抱瓮郎。日出同來花底
坐。一般眉目有精光。(頻吉祥)

長沙府靈泉院禪師(風穴沼嗣)
因僧問。先師道金沙灘
頭馬郎婦。意旨如何。師曰上東門外人無數。曰便
恁麼會時如何。師曰天津橋上往來多。

胡笳曲子樓頭唱。白雪琵琶月下彈。音律幾多人共
聽。靜看花影在闌干。(頻吉祥)

宗鑑法林卷二十八
