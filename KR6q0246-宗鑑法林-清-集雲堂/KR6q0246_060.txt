











宗鑑法林卷六十
集雲堂　編

大鑒下五世

洞山因僧問。時時勤拂拭。莫遣惹塵埃。為甚麼不
得它衣缽。師曰。直饒道本來無一物。也未合得它
衣缽。且道什麼人合得。僧下九十六語皆不契。末
後曰。設使將來。它亦不受。師方肯之。

翠峰顯云。它既不受是眼。將來必應是瞎。還見祖師

衣盋麼。若於此入門。便乃兩手分付。非惟大庾嶺頭
一箇提不起。設使闔國人來。且款款將去。　翠巖芝
云。總不合得它衣缽。却與古佛同參。且道參阿誰。
　天童覺云。長蘆則不然。直須將來。若不將來。爭知不
受。將來底必應是眼。不受底真箇是瞎。還會麼。照盡
體無依。通身合大道。　古南門云。洞山理長則就。翠
峰舉一明三。祇如將來既不受。諸人早晚橫披豎搭。
是衣不是衣。一日過堂兩度溼。是缽不是缽。若是。爭
奈洞山不肯。若不是。祖師衣缽掉向甚處去也。即今
日用行持又是箇什麼。若如此入門。何待兩手分付。
庾嶺力爭。管取黃梅兒孫傳遍天下。　勝法法云。二
大老徹底舉揚。未免各見一邊。勝法則不然。若有將
來必當是受。若是不受必不將來。將來底也非是眼。
不受底也非是瞎。還見祖師衣鉢麼。萬古碧潭空界
月。再三撈摝始應知。　靈隱岳舉翠巖語了云。到江
吳地盡。隔岸越山多。

祖師衣缽謾悠哉。不受渠猶眼未開。誰信普通年遠
事。豈從[葸-十+夕]嶺付將來。(本覺一)

洞山因僧問。和尚尋常教人行鳥道。如何是鳥道。
師曰不逢一人。曰如何行。師曰直須足下無私。曰。
祇如行鳥道。莫便是本來面目否。師曰闍黎因甚
顛倒。曰如何是某甲顛倒。師曰。若不顛倒。因甚喚
奴作郎。曰如何是本來面目。師曰不行鳥道。

理安洸云。不行鳥道始是本來面目。因甚尋常却祇

教人行鳥道。且道洞山意作麼生。良久云。渡河須用
筏。到岸始辭舟。　鳳山啟云。識尊卑。明貴賤。自然冠
履不致倒置。錢穀不肯浪費。當今之世。見處顢頇。金
鍮不辨。以其素無大志。自甘顛倒故也。且道不行鳥
道又是如何面目。良久云。不辭向汝道。相續也大難。

古路翛然倚太虗。行玄猶是涉崎嶇。不登鳥道雖為
妙。撿點將來巳觸途。(丹霞淳)

萬仞峰頭射得烏。翅翎開碧湧河圖。就中幾箇先天
字。載盡從來封禪書。(潭吉忍)

不行鳥道。皇風浩浩。駘背何知。天街醉倒。帝力於我
何有哉。巵酒且娛臣年老。老則老。欠些好。不及東村
王大嫂。(墨歷智)

御虗雖有術。蓬島尚迢遙。欲見姑射君。還須下紫霄。
紫霄下。辭天風。玉華瑤艸處叢叢。孰謂仙君舊風月。
東軒仍挂日輪紅。(位中符)

洞山偈曰。貪瞋癡。太無知。賴我今朝識得伊。行便
打。坐便椎。分付心王仔細推。無量劫來不解脫。問
汝三人知不知。

神鼎諲云。我則不然。貪瞋癡。實無知。十二時中任從
伊。行即往。坐即隨。分付心王擬何為。無量劫來原解
脫。何須更問知不知。　紫柏可云。鍛鍊自心。鉗鎚猛
密。須是洞山。咳嗽掉臂。戲笑譏呵。無非解脫三昧。還
它神鼎。雖然。如神鼎不打洞山爐韛中陶鑄過來。安
得便恁麼自在。洞山不打神鼎見地上得箇消息。從

汝朝打暮搥。敢保貪瞋癡驢年也未調伏在。者裏揀
別得。許你會如來禪。若是祖師禪。猶隔鄉關萬里。
　大覺昇云。恁麼說話。若在大覺門下。打折驢腰未放
過在。何故。既有讓王節。何爭洗耳清。雖然如是。也須
是箇人始得。　雪堂宣云。者兩箇老漢。一箇強作主
宰。一箇隨境飄流。要且不失為苦海慈航。若到吼山
門下。切不得舉著。舉著即打折你驢腰。何故。我王庫
內無如是刀。　雲林輅云。石叟也放它不過。貪瞋癡。
誰不知。證龜成鼈也由伊。擔雪填井。擊火然眉。欲與
心王下一錐。藕絲孔裏藏難得。更教何地立先知。又
云。若從洞山語下打發將去。寒則普天帀地寒。若從
神鼎語下打發將去。熱則普天帀地熱。若從雲林語
下打發將去。大清國裏許汝一員衲僧。

洞山問僧世間何物最苦。曰地獄最苦。師曰。不然。
在此衣綫下不明大事。是名最苦。

人生最苦不知休。逐浪隨波真可憂。一句若能超佛
祖。蒙頭壞衲更何求。(枯木成)

鑊湯爐炭幾何般。地獄三途未苦酸。須信新豐親切
語。袈裟之下莫顢頇。(丹霞淳)

洞山與雲居渡水。師問水深水淺。曰不溼。師曰麤
人。曰和尚作麼生道。師曰不乾。

五祖演云。二老恁麼說話。還有優劣也無。山僧今日
因行掉臂。過水一句不溼。庫藏珍珠堆積。過水一句
不乾。無錐說甚貧寒。乾溼二途俱不涉。任它綠水與

青山。　笑巖寶云。演祖恁麼道。與它洞山有交涉無
交涉。若能辨得。不獨識破五祖。亦能親見洞山。若不
能辨得。山僧略為諸人說破。洞山不下為人手。五祖
能談本分禪。　古梅志云。不乾不溼。胡餅呷汁。不溼
不乾。鹽醎酢酸。二途蹋斷。花鳥槃桓。達磨不會。大難
大難。

洞山因雲居問如何是祖師意。師曰。闍黎它後有
把茅葢頭。忽有人問。作麼生抵對。曰道膺罪過。

子珪璋。絕點蝦。久歸林下傲烏紗。等閒識得東風
謝。盡閒名。翫歲華。冷看蜻蜓蹋水。時窺蛺蜨穿花。
輕又過。綠楊衺。(墨歷智)

洞山問座主曰。不可以智知。不可以識識。喚作什
麼語。曰贊法身語。師曰喚作法身早是贊也。主無
語。

天童華云。諸人到者裏。下得甚麼語。蔣山今日也要
出一隻手。又恐諸人穿却鼻。孔　天寧琦云。者裏合
下得什麼語。塞却洞山口。復云。千。　龍池傳別云。喚
作法身早是謗也。

洞山因僧問如何是正問正答。師曰不從口裏道。

五臺山上跛沙彌。笑舞三更過鐵圍。無孔笛敲氊拍
板。聾如鼻孔瞎如眉。(湘翁沄)

洞山因僧問。蛇吞蝦蟇。救即是。不救即是。師曰救
則雙目不覩。不救則形影不彰。

畵堂寶鼎起青烟。皓月沉沉古鏡圓。夜靜木童歌白

雪。聲聲唱出洞中天。(寒松操)

芳郊艸溼懶成眠。直入重雲傲曉烟。夜半崑崙翻雪
浪。回頭不見上峰尖。(隱含敷)

禁宮深密無人到。上苑落花風自掃。覿面逢君回互
難。打蛇必定須驚艸。機俊俏。何處討。明暗雙敲俱靠
倒。翻身獨坐玉堂前。明月簾垂光皎皎。(秋山簣)

洞山因僧問如何是衲僧孔竅。師曰十八女兒不
繫帬。

衲僧孔竅少人知。剛被宗師巳識機。十八女兒帬未
繫。先教阿母畵蛾眉。(海印信)

洞山不安。令沙彌傳語雲居。乃囑曰。它或問和尚
安樂否。但道雲巖路相次絕也。汝下此語須遠立。
恐它打汝。沙彌領旨去。傳語聲未絕。早被雲居打
一棒。

同安顯代云。恁麼則雲巖一枝不墜也。　雲居錫云。
上座且道雲巖路絕不絕。　崇壽稠云。古人打此一
棒意作麼生。

洞山有路透雲巖。絕處教通到者難。拄杖頭邊開活
路。方知不隔一毫端。(絕象鑒)

年老心孤是洞山。引人行路絕躋攀。者僧若也知機
變。一去雲巖更不還。(竹屋簡)

洞山行脚時路逢一擔水婆子。師索水飲。婆曰水
不妨飲。婆有一問須先問過。且道水具幾塵。師曰
不具諸塵。婆曰。去。休污我水擔。


山茨際云。洞山不具諸塵。果然喉舌乾枯。婆子休污
我水。終是老婆見解。山僧當時若作洞山。待道水具
幾塵。但踢翻水桶便行。管教者老婆疑著。行脚師僧
別有長處。　雲林輅云。洞山水邊渴殺。其心自甘。惜
乎我初行脚時不曾遇著者婆。待道水具幾塵。便將
擔中水一吸而盡。使其空手回家。亦怨人不得。

洞山將示寂。謂眾曰。吾有閒名在世。誰人為我除
得。眾皆無對。時沙彌出曰。請和尚法號。師曰吾閒
名巳謝。

石霜諸聞云。無人得它肎。　雲居膺云。若有閒名。非
吾先師。　曹山寂云。從古至今。無人辨得。　疎山仁
云。龍有出水之機。無人辨得。

寶鼎香消漏巳殘。閒名且喜卸人間。賸來一曲無聲
調。孤韻清清和者難。(頻吉祥)

閒邀明月層樓上。玉笛攸掦入耳寒。磧裏征人三十
萬。一時回首月中看。(勝法溥)

潭州神山僧密禪師(雲巖晟嗣)
與洞山行次。忽見白兔
走過。師曰俊哉。洞曰作麼生。師曰大似白衣拜相。
曰老老大大作者箇說話。師曰你作麼生。曰。積代
簪纓。暫時落魄。

廣閏融云。一人尚行心處路。一人猶挂本來衣。各與
二十笤帚柄。設有問長老作麼生。便卓杖云。人居大
國方知貴。水到瀟湘一樣清。且道還有滲漏也無。若
檢得出。二十笤帚柄山僧自喫。如無。更有二十。各領

歸堂去。　蔗菴範云。若於白衣拜相處會得。即與古
人音容相接。呂律相諧。提持三有。撫育四生。若於積
代簪纓處會得。獨闡繼往開來之要路。佇觀地平天
成之雍熈。雖然分明曉了。於衲僧分上祇得一半。且
如何是那一半。良久云。明日有人為汝註破。

抗力雪霜。平步雲霄。下惠黜國。相如過橋。蕭曹謀略
能成漢。巢許身心欲避堯。寵辱若驚深自信。真情參
跡混漁樵。(天童覺)

白衣拜相喜難加。蹔時流落向天涯。移身換步人難
見。夜來歸宿五侯家。(佛性泰)

烏雞深夜放。玉兔曉懷胎。觸處逢渠也。同行呼俊哉。
一人與麼來。一人與麼去。尊貴本天然。功勳非素位。
披毛異類且同塵。百艸顛頭冷潑人。(古南門)

埀天之雲。臥石之虎。一回一舞忘却步武。請纓自是
英靈漢。武穆何堪入行伍。羊皮襖子綠蓑翁。姓名何
由挂銅柱。(伴我侶)

神山與洞山在餅舖。師於地上畫一圓相曰把將
去。洞曰拈將來。

保寧勇云。非但二人提不起。盡大地人亦提不起。
　平陽忞召眾云。諸人還提得起麼。良久云。也須是箇
踞地師子始得。若是山僧。待它道拈將來。便與一掌。
者一掌有生有死有利有害。

彩箋書畵翦江波。一抹烟巒散玉珂。探得洛陽增紙
價。好看丹桂影㜑娑。(宗陸和)


神山與洞山行。因過獨木橋。洞山先過了。乃拈起
木橋曰過來。師曰。价闍黎。洞乃放下木橋。

普明燁云。洞山用劍刃上事。若非神山也大難承當。
雖然。鼻孔却在神山手裏。　𠁼堂蓮云。臨機勘辨。須
是白拈。鳥道傍通。還它老作。雖則有收有放。鼻孔巳
落神山手裏。任你過來過去。性命還在洞山彀中。若
據撿點。二老大似秤鉤打釘。

平地無端鑿陷坑。木橋拈起使人行。沉沉寒水如何
渡。月夜金雞報五更。(丹霞淳)

神山把鍼次。洞山問作什麼。師曰把鍼。曰把鍼事
作麼生。師曰鍼鍼相似。曰二十年同行作者箇語
話。師曰汝又作麼生。曰如大地火發。

南林弘云。神山一段古錦。風吹不入。雨打不溼。被洞
山一拶。直得零零落落。至今補不得。　惟直楷云。密
師不得。洞山撥轉。端的不知。別有生涯。可惜放過。待
問把鍼事作麼生。驀面便與一劄。饒伊三頭六臂也
𢌞避不及。

大地火發。間不容髮。南海崑崙。天寒不襪。祖祖相傳。
一堆搕𢶍。(天童覺)

逆放順收。將寡敵眾。隱顯同途。得失共用。鍼鍼相似
不外來。同行語話要分開。自從大地火發後。古廟香
爐不著灰。(月堂昌)

幽溪禪師(雲巖晟嗣)
僧問大用現前不存軌則時如何。
師起身繞禪牀一帀而坐。僧擬進語。師遂與一蹋。

僧歸位立。師曰。汝恁麼。我不恁麼。汝不恁麼。我却
恁麼。僧再擬進語。師又與一蹋曰。三十年後我道
大行。

天童華云。善射者箭不虗發。若是箇漢。何處更有幽
溪。雖然。最初一蹋何似末後一蹋。　天寶樞云。幽溪
門庭壁立。家法森嚴。不因者僧。爭見汗馬功高。

劈開華嶽連天色。放出黃河倒海聲。八臂那吒難湊
泊。旁觀祇有舌長伸。(道隆興)

轟轟雷鼓辣雲頭。電影長空掃未休。直得禹門桃浪
惡。前津祇有𦢊顋流。(微微昱)

幽溪因僧問處處該不得時如何。師曰。夜半石人
無影像。縱橫不辨往來源。

金鞭擊碎珊瑚樹。玉浪衝開水底天。折角泥牛連夜
㖃。青峰添得曉來烟。(頻吉祥)

潭州石霜慶諸普會禪師(道吾智嗣)
僧問。咫尺之間為
甚不覩師顏。師曰我道遍界不曾藏。僧後問雪峰。
遍界不曾藏意旨如何。峰曰什麼處不是石霜。僧
回舉似師。師曰者老漢著什麼死急。

洞山价云。笑殺土地。　玄沙備云。山頭老漢蹉過石
霜也。　五祖戒云。著甚來由。　太陽玄云。今時人要
明此事。大須仔細。祇如石霜恁麼道。落在甚處。若不
仔細。非但累及石霜。和它雪峰累及。　瑯琊覺云。雪
峰雖有利人之心。且無出人之眼。石霜雖有出人之
眼。且未知向上一竅。　法雲秀云。要見石霜麼。富嫌

千口少。貧恨一身多。　淨因成云。諸人要識二老麼。
天共白雲曉。水和明月流。　天童覺云。二老相去多
少。直是千里萬里。若有問長蘆。遍界不曾藏意旨如
何。向道什麼處是石霜。　報恩秀云。者僧愈尋愈遠。
轉問轉疑。雪峰不惜性命橫身相為。猶較天童十萬
八千。還會麼。拈却肯路根塵空。脫體無依活卓卓。

石霜雪老盡悠悠。月下相逢互唱酬。怎似釣螺江上
客。一聲漁笛過滄州。(佛慧泉)

老倒石霜曾指月。區區雪老重饒舌。釣魚船上謝三
郎。金剛腦後添生鐵。(南華昺)

同聲相應。同氣相求。看風使檣。遇浪攔頭。機輪謾卷
舒。互換出常流。猶羨釣魚船上客。一曲滄浪烟水秋。
(離言義)

渾然太古元無物。點破真淳在一爻。周孔繫詞勞指
註。吉凶從此見重交。(幻寄庭)

石霜因僧問真身還有出世也無。師曰不出世。曰
爭奈真身何。師曰瑠璃缾子口。

天童覺云。通身及盡。徹底無功。撒手歸來。隨處得用。
還識石霜老漢麼。當堂無影迹。遍界不曾藏。　寶壽
新云。好箇瑠璃缾。雖然有口要且無底。還用得麼。差
之毫釐。失之千里。　為則範云。石霜玉壺中高歌夜
月。閬苑裏坐嘯春風。被者僧輕輕一拶。便乃逐烟火
於人間。望仙山若天上。雖然。要見石霜也大難。何故。
石女驚回夢。月明在畵樓。


石霜因僧辭。師問船去陸去。曰遇船即船遇陸即
陸。師曰我道半途稍難。僧無對。

雲門偃云。三十年後此語大行。又云。臨行一句永劫
不忘。

石霜抵溈山為米頭。一日簏米次。溈曰施主物莫
拋攃。師曰不拋攃。溈於地上拾得一粒曰。汝道不
拋攃。者箇是什麼。師無對。溈曰。莫輕者一粒。百千
粒盡從者一粒生。師曰。者一粒從什麼處生。溈呵
呵大笑歸方丈。

萬廩千倉常住物。出生來歷要分明。不知一粒從何
得。雨過西山爽氣清。(枯禪鏡)

石霜因僧問。三千里外遠聞石霜有箇不顧是否。
師曰是。曰。祇如萬象歷然。是顧不顧。師曰我道不
驚眾。曰。不驚眾是與萬象合。如何是不顧。師曰遍
界不曾藏。

翠峰顯云。誰是不顧者。　法林音云。石霜老人雖則
不負來機。爭奈得隴遺蜀。若是吹餘。待伊問遠聞有
箇不顧是否。但云謝子殷勤。它若再問萬象歷然是
顧不顧。即向它道山僧棒今日到闍黎止。看它又作
箇甚麼伎倆。

石霜因僧問如何是祖師西來意。師乃齩齒示之。
僧不契。九峰虔因僧問先師齩齒意旨如何。峰曰。
寧可截舌。不犯國諱。

雲葢元亦因僧問先師齩齒旨意如何。葢云我與先

師有甚冤讎。　薦福燦云。要知二老用處麼。子為父
隱。直在其中矣。

石霜因僧問如何是和尚深深處。師曰無鬚鎖子
兩頭搖。

三更月落兩山明。古道迢遙苔滿生。金鎖搖時無手
犯。碧波心玉兔常行。(投〔青子〕)

無鬚鎖子卒難開。枯木堂中莫亂猜。千古兩頭搖不
動。待它麟角衲僧來。(保寧勇)

鳥嗁碧㵎樹森森。把手行來又一岑。花落花開春不
管。那知爛却石霜心。(梅逢忍)

石霜示眾。初機未覯大事。先須識取頭。其尾自至。
疎山仁便問如何是頭。師曰直須知有。曰如何是
尾。師曰盡却今時。曰有頭無尾時如何。師曰吐得
黃金堪作什麼。曰有尾無頭時如何。師曰猶有依
倚在。曰直得頭尾相稱時如何。師曰。渠不作箇解
會。亦未許渠在。

福善品云。既是頭尾相稱。為甚麼亦不許渠在。若識
取其頭。盡乾坤大地七花八裂。若識取其尾。且道甚
麼處見石霜來。近時有頭無尾者甚多。若乃有尾無
頭不。惟盡却今時。威音王巳前百雜碎始得。

口甜心苦論家私。王庫從來豈有斯。傍戶癡獃徒側
耳。累它空墮兩莖眉。(別收純)

石霜示眾。百尺竿頭如何進步。

百尺竿頭坐底人。雖然得入未為真。百尺竿頭須進

步。十方世界現全身。(長沙岑)

瞎却頂門眼。錯認定盤星。拌身能捨命。一盲引眾盲。
(無門開)

石霜因裴相國來。師奪公手中笏曰。在天子手中
為圭。在官人手中為笏。在山僧手裏喚作什麼。公
無對。乃留下笏。

翠峰顯云。弄巧成拙。　保寧勇代相國云。祇恐和尚
使不著。　天寧琦云。渠無名字。　百丈泐云。為石霜
助惡則扶強抑弱。為裴公拔本則重俗輕僧。不如一
齊趁出。免得以平報不平。恁麼得人憎。　清化嶾代
云。太俗生。　雲溪挺代云。不惜為它安名。祇恐負累
和尚。

不是圭兮不是笏。翻身直入蒼龍窟。拏得驪龍照海
珠。知君大手方拈出。(翠峰顯)

不是圭兮不是笏。祖祖相傳非外物。掣電光中著眼
看。直下承當早埋沒。遇作家。須拈出。中下聞之生恍
惚。太平恁麼多羅。畢竟未離窠窟。那堪明眼人前。特
地一場叨呾。(佛鑑懃)

石霜因許州金明上座問一毫穿眾穴時如何。師
曰直須萬年後。曰萬年後又如何。師曰。登科任汝
登科。拔萃任汝拔萃。明次問徑山諲。山曰光華任
汝光華。結果任汝結果。

□□□云。石霜棺材裏瞠眼。莫道金明不具眼好。

日暖風和春正好。王孫打馬上林遊。寒儒未第青氈

舊。花落花開總是愁。(勝法溥)

潭州漸源仲興禪師(道吾智嗣)
侍道吾至檀越家弔慰。
師拊棺問生耶死耶。吾曰生也不道死也不道。師
曰為什麼不道。吾曰不道不道。回至中路。師曰和
尚今日須與某甲道。若不道。打和尚去也。吾曰打
即任打。道即不道。師便打。歸院吾令去。師後有省。
值吾化去。乃造石霜舉此話請益。霜曰。不見道生
也不道死也不道。師大悟。

雲居元云。石霜矢上加尖。喚醒千箇漸源也無用處。
當初待伊舉了。痛棒打出。非惟作天下宗師。亦乃為
道吾雪屈。　五祖演云。白雲今日憤氣不平。須要斷
者公案。道吾第一不解為身作主。第二不能隨機入
俗。當時待問生耶死耶。但云等歸院裏向你道。若著
得此語。伶俐漢一蹋蹋著。大小道吾也免一頓拳頭。
　昭覺勤云。道吾橫身為物。指出生死根原。漸源親
到寶山。當面錯過。若不是金剛正性夙植根深。爭得
向平田淺艸驀地回光。見得道吾著力相為處。且作
麼生是道吾著力相為處。　徑山杲云。生也不道。死
也不道。兩重公案。一狀領到。露刃吹毛。截斷綱要。脫
却鶻臭衫。拈却炙脂帽。大座當軒氣浩浩。喝一喝。
　天寧琦云。生耶死耶。動念即乖。不道不道。何處尋討。
拽脫鼻孔。打破髑髏。腰纏十萬貫。騎鶴上揚州。有意
氣時添意氣。不風流處也風流。

無鬚鎖子兩頭搖。無瑕碧玉三回獻。返遭刖足太無

端。誰料正言遠似反。(佛性泰)

明頭落節。暗裏喫交。毒手當渠痒處搔。雪裏鷺鷥飛
不見。一隻銀缾挂樹梢。(承天宗)

急水灘頭下釣時。錦鱗紅尾尚遲疑。驀然跳出洪波
裏。攖霧拏雲宇宙低。(天童華)

題盡招文喚不回。空教雨淚溼寒灰。倚樓忽聽涼州
曲。誰信邊笳奏落梅。(慧山海)

漸源一日持鍬到石霜法堂上。從東過西從西過
東。霜曰作麼。師曰覓先師靈骨。曰。洪波浩渺白浪
滔天。覓什麼先師靈骨。師曰正好著力。曰。者裏鍼
劄不入。著甚麼力。師持鍬肩上便去。

太原孚別云。先師靈骨猶在。　明招謙云。莫道作麼。
別下得什麼語代云。鷺鷥語鶴。又代漸源。便擲却鍬
子云淺水無魚。　青龍斯云。二老可謂同條共貫。收
放臨時。仔細看來猶未劋絕。要得劋絕麼。先師靈骨
謾勞尋。溢目烟光亙古今。堪笑持鍬徒著力。何如撫
掌共披襟。

兔馬有角。牛羊無角。絕毫絕釐。如山如岳。黃金靈骨
今猶在。白浪滔天何處著。隻履西歸曾失却。(翠峰顯)

終日挨門復倚樓。幾回明鏡照梳頭。一從事却潘郎
後。也解人前不識羞。(保寧勇)

當時苦口曾不道。悟來靈骨方尋討。練江寒月雨蕭
蕭。浮雲散盡天如掃。(夢菴信)

生前曾弗遇知音。死後徒將靈骨尋。祇在目前何處

覓。黃金鎖子任浮沈。(本覺一)

漸源因寶葢約姪來訪。師乃卷簾在方丈內坐。約
一見乃下却簾。便歸客位。師令侍者傳語曰。長老
遠涉不易。猶隔津在。約遂擒住侍者與一掌。者曰
有堂頭和尚在。莫打某甲。約曰。為有堂頭老漢。所
以打你。者回舉似師。師曰猶隔津在。

昭覺勤云。老漢一舒一卷。賓主歷然。隔津通津。彼此
相照。侍者親蒙賜掌。恩大難酬。寶葢到處垂慈。費盡
腕頭氣力。　天童覺云。灼然猶隔津在。然則各各彼
彼自是一家。且作麼生得同生同死共命連枝去。暗
裏抽橫骨。明中坐舌頭　鼓山賢云。漸源見寶葢。寶
葢未見漸源。

漸源在帳內坐。有僧來撥開帳曰不審。師以目視
之。良久曰會麼。曰不會。師曰。七佛巳前事。為甚麼
不會。僧舉似石霜。霜曰。如人解射。箭不虗發。

東林總云。漸源七佛巳前事則且從。未審石霜喚什
麼作箭。良久云。漸源頭白。石霜頭黑。七佛巳前曾漏
泄。既漏泄。掩不得。南海波斯生白澤。　鼓山永云。漸
源夢中說夢。石霜接響承虗。要且二俱不了。

淥清禪師(道吾智嗣)
因僧問。不落道吾機。請師道。師曰。
庭前紅莧樹。生葉不生華。僧良久。師曰會麼。曰不
會。師曰。正是道吾機。為什麼不會。僧禮拜。師打曰
須是老僧打你始得。

昭覺勤云。來源既正。祇貴轉身。者僧眼既𥉌眵。淥清

遂因風放火。當時若是箇漢。待道庭前紅莧樹生葉
不生華。便與掀倒禪牀。直饒道吾親來。也須與他平
展。還委悉麼。棋逢敵手難藏興。詩到重吟始見工。

灃州夾山善會禪師(船子誠嗣)
因僧問撥塵見佛時如
何。師曰。直須揮劍。若不揮劍。漁父棲巢。僧後問石
霜撥塵見佛時如何。霜曰。渠無國土。甚處逢渠。僧
回舉似師。師上堂曰。門庭施設不如老僧。入理深
談猶較石霜百步。

護國元云。參須實參。見須實見。毫端許言之本末皆
為自欺。今日或有人問。和聲便打。為什麼。黃金自有
黃金價。終不和沙賣與人。　石霜尊云。夾山為眾竭
力。禍出私門。石霜覿露全機。遭人邈摸。護國祇有利
人之心。且無出人之眼。如今若有恁麼問。亦與和聲
便打。待伊擬議。便與擲下拄杖。

當機一句玉珊珊。內外玲瓏溢目寒。無漏國中曾不
住。月華影裏見應難。(丹霞淳)

拂牛劍氣洗兵威。定亂歸功更是誰。一旦氛埃清四
海。垂衣皇化自無為。(天童覺)

隱顯全該不露顏。白雲繚繞舊家山。石人夜半敲金
鎖。天曉泥牛過玉關。(㑃堂仁)

寶劍塵生宇宙寧。太平無事不談兵。皇風蕩蕩歸何
處。風自清兮月自明。(寧遠地)

東望望長安。正值日初出。長安不可見。喜見長安日。
(最懶根)


夾山見船子後。道吾令僧往問如何是法身。師曰
法身無相。曰如何是法眼。師曰法眼無瑕。僧回舉
似吾。吾曰者漢此回方徹。

育王雪云。三十年前賣牛買馬。三十年後賣馬買牛。
若是出格流。決不向它語脉裏轉。還見麼。法身無相。
法眼無瑕。

因風吹火。借水獻花。絲毫不立。萬別千差。但看來年
二三月。銜泥燕子入誰家。(慈受深)

臭口開來經萬劫。絲毫纔動鐵輪隨。雲收雨散月明
夜。翻動江波說向誰。(木菴永)

雪前風勢侵空急。雪後寒光照眼明。黃葉紛紛如剪
綴。賸餘松柏映青山。(無異來)

朝餐白石裹舂糧。暮釆芳洲杜若香。欲寄身心與明
月。送君南浦動蘭槳。(俍亭挺)

夾山因僧問如何是夾山境。師曰。猿抱子歸青嶂
裏。鳥銜花落碧巖前。

法眼益云。老僧二十年祇作境話會。　浮山遠云。直
饒不作境話會。亦未許在。何故。犀因翫月紋生角。象
被雷驚花入牙。　瑯琊覺云。且道如今作麼生會。良
久云。上士遊山水。中人坐竹林。理安問云。大小瑯琊
錯過法眼。　黃龍新云。者僧分明問境。法眼因甚不
作境會。既不作境會。又作麼生會。長憶江南三月裏。
鷓鴣嗁處百花香。　黃龍震云。直饒法眼盡力𨁝跳。
也出夾山不得。法眼既出不得。是什麼人出得。乃豎

拂子云。須是者老漢始得。　高峰妙云。直饒向者裏
會得。見法眼則易。見夾山則難。　蟠龍長云。法眼與
麼解會。要見夾山直待驢年。

月皎青松鶴夢長。碧霄丹桂挂𦏰羊。巖高壁立千峰
雪。石筍生條半夜霜。(投子青)

蚌含明月珠生腹。龍擁深雲雨灑空。莫向平田翻巨
浪。直須點點盡朝東。(丹霞淳)

月挂寒松碧嶂深。石人未會雪中吟。從前此曲知音
少。鶴唳青霄出鳳林。(枯木成)

古路雪深覆。好山雲更遮。雁聲天外急。遊子夜還家。
(瞞菴成)

三十年前此地遊。木蘭花發院初修。如今再到經行
地。樹老無花僧白頭。(鼓山珪)

哭月狂猿攀古樹。嘯風猛虎踞懸崖。人間別有通霄
路。不必行從者裏來。(中峰本)

萬疊烟巒夜不收。清風拂檻露華幽。半遮半掩穿芳
徑。月皎星河澹遠洲。(伴我侶)

玉管吹何處。空留嶺上梅。年來雙白鶴。舞出鳳凰臺。
(俍亭挺)

鴛鴦錦繡寸心勞。誰向鍼邊惜羽毛。獨有官家人富
貴。明珠換去作宮袍。(日休窹)

山邊水邊待月明。暫向人間借路行。忽然撞著眼中
釘。夜夜擡頭怕見星。(石藏鐙)

夾山因僧問如何是佛。師曰此位無賓主。曰尋常

與什麼人對談。師曰。文殊與吾𢹂水去。普賢猶未
折花來。

百丈泐云。在家不會迎賓客。出路方知無主人。花街
柳巷皆空過。嗟怨堂中老令公。且道尋常畢竟與什
麼人對談。良久云。命坐孤星。日犯歲君。　報恩岳云。
夾山與麼答話。可以入佛。不可以入魔。今日有問如
何是佛。便云賓主歷然。更問尋常與什麼人對談。便
云波旬執劍時相衛。那吒奮臂繞堦行。或有箇漢出
來云。恁麼道祇可入魔不可入佛。便輕輕以手擘開
眼云。貓。

親言言處幾人知。今古無儔類莫齊。玉馬雪行歸夜
半。𦏰羊挂角日沉西。(投子青)

當頭不犯難開口。假借旁來落二三。卓爾混融無向
背。西天佛是老瞿曇。(枯木成)

對對珊瑚撑月明。苔青古殿少人行。旌旗柳拂龍蛇
動。白玉階前絕令行。(伴我侶)

劫壺空處路難通。野徑雲埋曉似封。滿目烟光人寂
寂。夜深徒見月朦朧。(尊道啟)

夾山因僧問祖意教意是同是別。師曰。風吹荷葉
滿池青。十里行人較一程。

對機有準穿楊箭。問答無殊野水痕。春至幾番寒食
雨。仍添碧浪兩三層。(頻吉祥)

夾山上堂。眼不挂戶。意不停玄。直得靈艸不生。猶
是五天之位。珠光月魄不是出頭時。此間無老僧。

五路頭無闍黎。

熟處難忘老夾山。懸空著架要人攀。有時打落烏紗
帽。笑不成兮哭轉難。(頻吉祥)

宗鑑法林卷六十
