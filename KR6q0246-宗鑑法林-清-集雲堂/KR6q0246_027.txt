











宗鑑法林卷二十七
集雲堂　編

大鑒下七世

汝州南院慧顒禪師(興化獎嗣)
上堂。諸方祇具啐啄同
時眼。不具啐啄同時用。僧便問如何是啐啄同時

用。師曰。作家不啐啄。啐啄同時失。曰此猶未是某
甲問處。師曰汝問處又作麼生。曰失。師便打。其僧
不肯。

翠巖真云。運籌帷幄決勝千里。南院雖則全機受敵。
其奈土曠人稀。　溈山喆云。南院高提祖印。縱奪臨
時。者僧善能當鋒抗敵。怎奈力竭計窮。如今還有本
色衲僧麼。出來與大溈相見。不圖鼓舞揚聲。貴要宗
風不墜。如無。大溈今日大似索戰無功。　雲居悟云。
作麼生是啐啄同時眼。眼若得明。其用自備。又道作
家不啐啄。啐啄同時失。何故不啐啄。所以道子若哮
吼。其母即喪。還明得麼　法林音云。南院一期施設
不妨奇特。其奈打者僧不著。者僧為眾竭力。奮不顧
身。未免墮坑落塹。若待伊云。祇具啐啄同時眼不具
啐啄同時用。便云閉却囚口。直饒南院縱奪全機。也
較三千里。

子若哮吼。其母即喪。全歸其子。十方通暢。大用現前
理自然。何必起心作模樣。若更不會。雲居拄杖。(雲居悟)

不將佛法當人情。驗盡諸方鬼眼睛。縱使作家不啐
啄。依然錯認定盤星。(笑翁堪)

呼蛇容易遣蛇難。一遣誰知又解翻。巳識此蛇能變
化。故埀杖送下高灘。(無明經)

其僧後於雲門會下。聞二僧舉此話。一僧曰當時
南院棒折那。其僧忽契悟。遂奔回省覲。師巳遷化。
乃謁風穴。穴問。莫是當時問先師啐啄同時話底

僧麼。曰是。穴曰汝當時作麼生會。曰某甲如在鐙
影裏行相似。穴曰汝會也。

瑯琊覺云。者僧祇解豎降旂。不解奪劍戟。　翠巖真
出風穴語云。當時待者僧擬抵對。以坐具劈口摵。
　淨因成云。全軍制勝。草偃風行。南院如獅子搏兔。亦
全其力。　溈山喆云。大小風穴却將惡水潑人。大溈
即不然。某甲當時如在燈影裏行相似。便好向道先
師肉猶煖在。你作者般見解。以拄杖打下法堂。免見
孤負他南院。　東禪觀云。扶南院門風。還他風穴。諸
方往往道伊肯者僧。殊不知者僧被伊推在萬丈坑
裏。　理安問云。全機敵勝。草偃風行。提持向上綱宗。
須是南院老漢。者僧後來悟去。祇知納款投降。不解
搴旂斬將。風穴當時待伊道是。便好連棒打出。者僧
或可別立生涯。免得後人向燈影裏摸索。驀拈杖云。
今日有人為者僧作主。出來與拄杖子相見。如無。今
日失利。

同時啐啄不同時。石火電光猶較遲。燈影裏行今巳
會。蹉跎非是落便宜。(仰山欽)

亡身辭鳳闕。報國取龍庭。詎學書生輩。窗閒老一經。
(覺圓胤)

南院上堂。赤肉團上壁立千仞。僧問。赤肉團上壁
立千仞。豈不是和尚道。師曰是。僧便掀倒禪牀。師
曰者瞎驢亂作。僧擬議。師便打。

徑山杲云。吾今為汝保任此事終不虗也。　天童華

云。也是勾賊破家。若非者僧敢捋虎鬚。爭見南院汗
馬功高。雖然如是。更資一路。赤肉團上壁立千仞。若
有僧出。劈脊便打。何故。殺人刀活人劍。　靈隱嶽云。
者僧一味小心大膽。南院也是養子之緣。　天寧琦
云。者僧敢向毒蛇頭上揩癢。蒼龍頷下披鱗。誰不賞
他大膽。祇是末上少了一著。自出洞來無敵手。得饒
人處且饒人。　雲居莊云。重賞之下必有勇夫。　磬
山修云。者僧將成九仞之山。欠進一簣之土。　主峰
崐云。者僧如登百尺之樓。祇差一級。寶應雖則竭力
提持。未免竿頭弄嶮。

掌中擎日月。舌上覆金錢。壁立爭千仞。毫光徹梵天。
(鼓山珪)

赤肉團邊用得親。主賓有理各難伸。兩個駝子相逢
著。如今世上無直人。(徑山杲)

電光影裏。緇素區分。纖毫不犯。總教滅門。(木菴永)

日月無光殺氣浮。揭天鼉鼓戰貔貅。捷呼獲下真番
將。那個兒郎不舉頭。(虛堂愚)

一抽金鏃暗稱奇。轉換更逢霹靂機。楚項用奇走赤
帝。漢軍乘勢襲全齊。出其不意攻無備。失在東陽得
在西。兩兩普州人伎倆。從教對面影相欺。(天岸昇)

平沙落日大荒西。隴上石頭高復低。欺敵陸郎忘失
顧。落他陣裏路頭迷。(䒢溪森)

南院因僧問。祖意教意是同是別。師曰王尚書李
僕射。曰意旨如何。師曰牛頭南馬頭北。


徑山杲云。前頭答得著。後頭答不著。　明因懷云。妙
喜恁麼道。愜南院意不愜南院意。

南院因僧問。日月交謝寒暑迭遷。如何是不涉寒
暑者。師曰紫羅抹額繡腰裙。曰。向上之機今巳曉。
中下之流如何解會。師曰炭庫裏藏身。

虎丘隆云。問既有宗。答亦驚羣。雖然如是。南院祇解
觀根逗機應病與藥。虎丘更資一路。如何是不涉寒
暑者。前村深雪裏。昨夜一枝開。向上之機今巳曉。中
下之流如何解會。買帽相頭。　空有生云。南院雖則
向上全提不涉玄微。也是巧俏成迂多添脂粉。今日
有問。日月交謝寒暑迭遷。如何是不涉寒暑者。三家
村裏泥判官。向上之機今巳曉。中下之流如何解會。
大事為你不得。小事各自支當。

紫羅抹額繡腰裙。傾國風流宛勝秦。玉笛插藏人不
見。夜深吹起鳳樓春。(雪堂行)

南院因一僧參。纔入方丈便以手指曰敗也。師拈
拄杖度與僧。僧擬接。師便打。

雲峰悅云。者僧頭上有光。不知脚下似漆。直饒你十
字縱橫。正好朝打三千暮打八百。

南院因僧問古殿重興時如何。師曰明堂瓦插簷。
曰與麼則莊嚴畢備也。師曰斬艸蛇頭落。

昭慶庭云。貧思寶所。曲指化城。設忽遨遊。亡家失業。
畢竟如何。須知泣玉人。特地成狼藉。

縱奪之機安可測。隨言生解實堪悲。曉來一陣春風

起。吹落庭花三四枝。(海印信)

重興古殿辨來風。瓦插重簷氣象雄。怪得人前多意
氣。他家無法在胸中。(西禪寂)

南院因僧問。從上諸聖向什麼處去。師曰不上天
堂則入地獄。曰和尚又作麼生。師曰還知寶應老
落處麼。僧擬議。師以拂子驀口打曰你還知喫拂
子底麼。曰不會。師曰令合是你行。又打一拂子。

翠峰顯云。令既自行。且拂子不知來處。雪竇道個瞎。
且要雪上加霜。　黃龍心云。白珪之玷猶尚可磨。病
在膏肓最難救療。者僧令既在手。為甚麼不能行。過
在甚處。　徑山杲云。權衡臨濟三玄三要。須還他南
院始得。翠峰為什麼道拂子不知來處。妙喜道個瞎。
且要兩得相見。　東禪觀云。令合是者僧行。為什麼
却自行。懵懂底便道拂子在南院手裏。若與麼。非惟
自抑威光。亦乃不識南院。性空道。南院令雖自行。要
且打者僧不著。　天寧琦云。翠峰雖是明眼宗師。要
且不知寶應老落處。既未知落處。因什麼却道拂子
不知來處。祇具一隻眼。妙喜道個瞎。也是東家人死
西家人助哀。

南院問僧名什麼。曰普參。師曰忽遇屎橛時如何。
曰不審。師便打。

兩個屎橛。合作一團。熏天炙地誰能嗅。千古藂林作
話端。(西山亮)

守廓侍者(興化獎嗣)
問德山。從上諸聖向什麼處去。山

曰作麼作麼。師曰。敕點飛龍馬。跛鼈出頭來。山休
去。明日浴出。師過茶與山。山撫師背一下曰。昨日
公案作麼生。師曰者老漢今日方始瞥地。山又休
去。

翠峰顯云。然精金百煉須要本分鉗錘。德山既以已
方人。者僧還同受屈。以拄杖畫一畫云。適來公案且
置。從上諸聖什麼處去。大眾擬議。一時趁出。　黃龍
南云。德山持聾作啞。雖然暗得便宜。廓公掩耳偷鈴。
爭奈旁觀者哂。　溈山哲云。若不登龍門。焉知滄海
寬。直饒浪激千尋。爭奈龍王不顧。　雲居元云。大凡
一賓一主。須是知音。同死同生。方堪受敵。廓侍者獨
立於巖石上。翻身倒捋虎鬚。周金剛安坐於大海波
心。背手逆擒麟角。在檀特山前列陣。向占波國裏爭
鋒。分明有輸有贏。且道誰得誰失。　靈隱嶽云。前面
是懸巖萬仞。後面是觸刃當鋒。如何入得德山門。
　報恩秀云。豈止偷鈴。如九重淵底驪龍頷下抉珠。正
值龍睡。若覺時必為韲粉。又云。下媒求鴿。著本圖利。
果然出他彀中不得。忽有人問萬松。從上諸聖甚處
去也。攔腮掌云在者裏。直教飛龍跛鼈縮項攢蹄。侍
者德山亡鋒結舌。還識德山老漢麼。少年曾決龍蛇
陣。潦倒還聽穉子歌。　博山來云。德山一條棒。尋常
血滴滴地。到者裏因甚不用。還會麼。暗裏抽橫骨。明
中坐舌頭。　古南門云。猛虎口裏橫身。毒蛇頭上揩
癢。一出一入。一挨一拶。不妨好手。翠峰恁麼舉。從上

諸聖且置。者一隊漢向什麼處去。可憐無限弄潮人。
畢竟還落潮中死。　普濟龍云。盡道德山陷虎機深。
殊不知心肝五臟早被個孟八郎漢盡情摟出。還有
向機前著得隻眼者麼。

正士忠臣氣最英。一言佐國死猶輕。不同諂曲偷安
者。冒寵貪榮過一生。(佛印元)

雲鵬展翅天無光。井底蝦蟇剛咄咄。太陽忽轉跳出
來。千峰萬峰空突兀。(白雲端)

覿面來時作者知。可中石火電光遲。輸機謀主有深
意。欺敵兵家無遠思。發必中。更瞞誰。腦後見顋兮人
難觸犯。眉底有眼兮渠得便宜。(天童覺)

頑皮老虎臥林丘。一任旁人放滴油。滿肚祇因曾飽
肉。縱加呼喚懶擡頭。(無準範)

慣戰深藏陷虎機。窮追焉敢犯重圍。縱然保得全身
法。折盡旂槍已喪威。(憨山清)

月明照見路行人。突兀高低一道平。風卷亂雲歸嶽
盡。祗因留得華山青。(理安問)

敕點飛龍展大功。五花蹴蹋氣吞戎。王圖巳樹千年
業。跋扈揚揚徒肆雄。(夫山儲)

守廓到鹿門。一日見楚闍黎與僧道話次。鹿門下
來問楚闍黎。你終日披披搭搭作甚麼。楚曰和尚
見某甲披披搭搭那。門便喝。楚亦喝。兩家總休去。
師曰。諸上座。你看者兩箇瞎漢。隨後便喝。門歸方
丈。却令侍者請師上來曰。老僧適來與楚闍黎賓

主相見。什麼處敗闕。師曰轉見病深。門曰老僧自
見興化來便會也。師曰。和尚到興化時。某甲為侍
者。記得與麼時語。門曰請舉看。師遂舉興化問和
尚甚處來。和尚曰五臺來。化曰還見文殊麼。和尚
便喝。化曰。我問你還見文殊麼。又惡發作麼。和尚
又喝。化不語。和尚作禮。化至明日教某甲喚和尚。
和尚早去也。化上堂曰。你看者箇師僧。擔條斷貫
索向南方去。巳後也道見興化來。師曰。今日公案
恰似與麼時底。門曰當時興化為甚無語。師曰見
和尚不會賓主句所以不語。及欲喚和尚持論。和
尚巳去也。鹿門明日特為煎茶晚參。告眾曰。夫參
學龍象直須仔細入室決擇。不得容易逴得箇語。
便以為極則。道我伶俐祇。如山僧當初見興化時。
認得箇動轉底。見人一喝兩喝便休。以為佛法也。
今日被明眼人覰破。却成一場笑具。圖箇甚麼。祇
為我慢無明。不能回轉親近上流。賴得明眼道人
不惜身命對眾證據。此恩難報。何故。興化曰。饒你
喝得興化老人上三十三天。却撲下來一點氣也
無。款款地甦息起來。向你道未在。何故如此。興化
未曾向紫羅帳裏攃珍珠與你在。胡喝亂喝作麼。
真謂藥石之言。道流難信。如今直須明辨取。豈不
慶快平生。參學事畢。

一潮纔去一潮來。兜底誰知更有雷。二百青錢穿不
得。逢人空說寶山回。(豁堂嵒)


自悔臨鋒失變通。招人隔岸罵東風。囊中幸有神仙
授。得地擒王不在攻。(位中符)

守廓行脚到華嚴和尚會下。一日嚴上堂曰。大眾。
今日若是臨濟德山高亭大愚鳥窠船子兒孫。不
用如何若何。便請單刀直入。華嚴為汝證據。師出。
禮拜起便喝。嚴亦喝。師又喝。嚴亦喝。師禮拜起曰。
大眾。看者老漢一場敗闕。又喝一喝。拍手歸眾。嚴
下座歸方丈。時風穴作維那。上去問訊。嚴曰。維那
汝來也。尀耐守廓適來把老僧扭掜一上。待集眾
打一頓趁出。穴曰。趁它遲了也。自是和尚言過。它
是濟下兒孫。本分恁麼。嚴方息怒。穴下來舉似師。
師曰。你著甚來由勸者漢。我未問前早要棒喫。得
我話行。如今不打。搭却我者話也。穴曰。雖然如是。
巳徧天下也。

天童悟別華嚴方息怒云。老僧若作華嚴。連棒打出。
則風穴不敢傳言送語矣。　理安問云。二虎之下獸
不容蹄。兩刃之閒人不容足。華嚴一期施設可謂王
令森嚴。不知守廓是透脫牢籠底漢。橫衝直撞收展
自如。遂致者老漢卸甲倒戈龍頭蛇尾。千載之下寧
免遭人檢點。敢問諸人。那裏是華嚴敗闕處。拈拄杖
云。匡扶須藉英靈手。顯發還他過量人。　廣教玉云。
盡道華嚴能開關延敵亦能制敵。守廓能輕騎掠陣
亦能破陣。殊不知二老機用雖同。向上一著俱未夢
見。廣教有三十棒要與風穴。相見不合掉身其閒。將

兩家羅紋結角處摟盡無餘。卓拄杖云。古佛過去久
矣。　紫琈岠云。盡道華嚴龍頭蛇尾。不能令廓公屈
服。被他貶剝一上。何異矮子過深溪。殊不知華嚴是
個虎癡之將。不施寸鐵直取人頭。縱饒守廓七事隨
身。未免遭他陷害。風穴祇麼入趙投秦窮兵搆怨。衲
僧門下總是喫棒底漢。

龍門競蹋氣全豪。偷得耕牛藝轉高。帷幄有人饒毒
手。祇將蒿箭落雙鵰。(天章玉)

坑降弑義巳無名。神器空勞以力爭。垂死尚言非戰
罪。豈知學敵誤平生。(豁堂嵒)

門前白額正威獰。室內蒼鷹敢越羣。爭似老熊同出
入。垂垂牙爪不傷人。(俍亭挺)

鎮州寶壽第二世禪師(寶壽沼嗣)
開堂日方陞座。三聖
便推出一僧。師便打。聖曰你恁麼為人。非但瞎却
者僧眼。瞎却鎮州一城人眼去在。師擲下拄杖便
下座歸方丈。

翠峰顯云。寶壽三聖雖發明臨濟正法眼藏。要且祇
解無佛處稱尊。當時者僧若是個漢。纔被推出便掀
倒禪牀。直饒寶壽全機。也較三千里。　法眼益云。什
麼處是瞎却人眼處。　五祖戒別寶壽云。千鈞之弩
不為鼷鼠而發機。　瑯琊覺云。不是三聖。爭到今日。
雖然如是。錯會者多。　雲峰悅云。臨濟一宗掃地而
盡。因什麼却到者裏。驀拈拄杖云。什麼處去也。　溈
山秀云。寶壽為將。因何三聖却在中軍。可惜鎮州一

城人眼。至今未辨東西。然清議之排必有竊吹之處。
當時連三聖趁出。必然救得鎮州一城人眼。　溈山
哲云。寶壽大似寰中天子敕正行。三聖塞外將軍令
正舉。還有不惜性命者麼。出來與老僧相見。要斷不
平之事。良久云。橫按鏌鎁全正令。太平寰宇斬癡頑。
　雲居元云。盡道此語奇特。大似韓獹逐塊。殊不知
寶壽正賊不識誤罪平人。者僧有理不伸至今受屈。
承天欲斷不平之事。拈拄杖云。要為天下宗師。此棒
別有分付。　黃龍新云。寶壽見機而作。其奈三聖不
甘。直饒甘去。未免瞎却鎮州一城人眼。　泐潭準云。
三聖成禠。寶壽出世。好則甚好。要且祇得一橛。　昭
覺勤云。寶壽大似毒龍攪海。雨似盆傾。三聖雖然雷
震青霄。未助得威光一半在。可中有個直下承當底。
非惟瞎鎮州一城人眼。瞎却天下人眼去在。　天童
華云。盡道寶壽三聖是作家。爐韛本分鉗錘。殊不知
二大老被者僧一拶。直至如今扶不起。莫有為二老
雪屈底麼。驀拈拄杖擲下云。龍蛇易辨。衲子難瞞。
　天童傑云。二尊宿美則美矣。若要扶臨濟正宗。每人
合喫一頓棒在。且道那裏是欠處。　東禪觀云。盡道
三聖有奔流度刃之作。向平地上湧波瀾。寶壽用疾
𦦨過風之機。向虗空裏轟霹靂。二大老各出隻手。扶
豎臨濟正法眼藏。與麼說話。要作臨濟兒孫且緩緩。
性空道蚊子如何擎大柱。藕絲焉可繫須彌。若是臨
濟正法眼藏。端的向二人邊滅却。　靈隱嶽云。大凡

扶豎宗乘。須是頂門眼正。肘後符靈。二尊宿等閒一
挨一拶。直下發明臨濟心髓。祇是不知性命總在者
僧手裏。　龍翔訢云。斬釘截鐵。發揮格外真機。揑聚
放開。顯示當陽正眼。直得龍吟霧起。虎嘯風生。一道
神光貫通今古。如斯舉唱猶涉途程。且到家穩坐一
句又作麼生道。三事衲衣青嶂外。一爐沉水白雲中。
　理安問云。二老是臨濟嫡骨兒孫。故能向人天眾
前發明臨濟心髓。惜乎當時無人承當。致使二大老
不能轉身吐氣。　東塔熹云。我要翻翠峰案。縱使者
僧推出便掀倒禪牀。也祗是棺材裏瞠眼。有甚用處。
者僧若果是個漢。纔推出。珍重便出。不惟闔會觀光。
亦使二老疑殺。

金鎚擲下如星疾。好手接來不費力。當時擲向洪波
中。千古萬古無消息。(白雲端)

當鋒更不借全機。勍敵須還作者知。鐵馬放閒少塞
靜。瞎驢千古少人騎。(上方益)

豐城收寶劍。宇宙識人稀。不入張華手。焉能別是非。
(佛心才)

驀刃開時飛鐵騎。電光閃處擲金鎚。一城瞎却渾閒
事。直至如今成是非。(佛性泰)

寶壽開堂推出僧。棒頭有眼要分明。滿城人瞎誰能
曉。今古清風匝地生。(疎山如)

提起須彌第一錘。電光石火太遲遲。象王行處狐蹤
絕。獅子咆哮百獸危。(徑山杲)


轔轔車甲馬蕭蕭。路上行人弓在腰。四顧寥寥雲影
斷。一輪紅日正昭昭。(䒢溪森)

絲綸降。號令行。寰中天子。塞外將軍。平地雷。驚出蟄。
半空閃爍騰雲。當軒一擊兮青山聳翠。別轉釣綸兮
匝地風生。(寒松操)

寶壽在先寶壽為供養主。壽問。父母未生前。還我
本來面目來。師立至夜深下語不契。翌日辭去。壽
曰汝何往。師曰南方學佛法去。壽曰汝且在此作
街坊。若是佛法。紅塵浩浩談說。一日在市中見二
人相打。一人向前打一拳曰。你得恁麼無面目。師
覩之忽然大悟。歸告。壽深可之。

昭覺勤云。築著磕著。當頭彰本地風光。應聲應色。直
下無絲毫滲漏。還會他道得恁麼無面目麼。龍袖拂
開全體現。　磬山修云。得恁麼無面目。噫。錦繡藂中
撞著。白雲堆裏活埋。洞見本地風光。面目依然長在。
噫。

南北東西是處遊。更深歸去月如鉤。春風一陣花狼
藉。不覺思量暗點頭。(枯木成)

一拳打就無面目。碧眼胡僧覰不足。秋來黃葉落紛
紛。六六反成三十六。(南華昺)

春色依依柳色萋。桃花猶夾杏花枝。欲識本來無面
目。塵中方見丈夫兒。(佛鑑懃)

一拳拳倒黃鶴樓。一趯趯翻鸚鵡洲。幸有旁人為著
力。自家端坐看掦州。(佛性泰)


汝州西院思明禪師(寶壽沼嗣)
僧問如何是伽藍。師曰
荊棘叢林。曰如何是伽藍中人。師曰貛兒貉子。

毫髮不留。縱橫自由。閫外乾坤廓落。大方無外優游。
明明祖師意。明明百草頭。褫破狐疑網。截斷愛河流。
縱有回天力。爭如直下休。四衢道中淨躶躶。放出溈
山水牯牛。(圓悟勤)

西院因僧問。學人有一問在和尚處時如何。師曰
設有也斬為三段。僧作禮。師休去。會下有一僧曰。
堂頭和尚道即太煞道。未了在。問話僧乃曳其僧
上方丈曰。者僧不肯和尚語。師曰是上座不肯老
僧那。僧曰不曾覺事亦不曾說。師乃一時喝下。僧
到法堂又曰。說甚太煞道。直下未了在。問話僧又
曳其僧白方丈。師曰上座果不肎老僧那。僧曰。莫
信者僧。今日三度見伊風發。師乃一總趁下。

雲巖學云。西院棒頭有眼。者僧見機而作。檢點將來。
總被者擔板漢使得七上八下。

西院在許州聞汝州南院顒出世。元與同參。遂特
去相訪。纔人事了。曰。啟和尚。某甲無可人事。自從
許州來。收得江西鬀刀一柄獻上和尚。顒曰。汝從
許州來。為什麼却收得江西鬀刀。師於顒手上搯
一搯。顒曰侍者收取。師以袖拂一拂便行。顒曰阿
喇喇阿喇喇。

溈山喆云。西院雖收得江西鬀刀。無處施呈。直遇同
參方始拈出。如今還有收得者麼。試呈似山僧看。如

無。尋常用個什麼。

南院門前信莫窺。登臨無不喪全威。許州收得江西
信。鍼芥相投祇自知。(海印信)

波斯出海方投市。景入南天遇大商。珍重不須重勘
驗。金盤聊撥有餘光。(二隱謐)

覿面無人境自空。春風無處不融融。直教一見還如
舊。敢保生同死不同。(幻寄庭)

鎮州大悲和尚(三聖然嗣)
因僧問。除上去下請師便道。
師曰我開口即錯。曰與麼則真是學人師也。師曰
今日向弟子手中死。

承天怡云。者僧若有殿後之䇿。爭容他大悲一番漏
逗。

廬州澄心旻德禪師(先大覺嗣)
問興化。學人有一問在
和尚處時如何。化於繩牀右邊拍一拍。師便喝。化
又左邊拍一拍。師又喝。便歸眾。化曰。旻德較却興
化二十棒。雖然如是。旻德會。若是小可衲僧。一棒
也較不得。

鐵機信云。興化氣宇如王。被旻德一拶。只得冰消瓦
解。

池州魯祖山教禪師(灌溪閒嗣)
因僧問如何是雙林樹。
師曰有相身中無相身。曰如何是無相身。師曰金
香爐下鐵崑崙。

仰山欽云。山僧則不然。如何是雙林樹。秋來葉落。春
到花開。如何是春到花開。那邊一片雲。今日定下雨。


有相身中無相身。金香爐下鐵崑崙。雙林別後無消
息。滿路風塵來往人。(方菴顯)

際上座(臨濟玄下克符嗣)
到洛京。因朱行軍設齋入堂內
顧視上下曰直下是。遂行香口不住道。至師前。師
曰直下是箇什麼。軍便喝。師曰。行軍幸是會佛法
人。惡發作麼。軍曰喚作惡發即不得。師便喝。軍曰
鉤在不疑之地。師又喝。行軍齋了請師說話。閒僧
錄曰。啟行軍適來爭容得者僧喝。太甚無禮。軍曰。
若是你諸人喝。下官有劍在。錄曰。某等一隊紫布
袋不會。須是它暉長老始得。軍曰若是南禪長老
也未夢見在。

天童華云。行軍拈出倚天長劍。者僧披襟敢衝白刃。
雖然兩不相傷。爭奈二俱弄險。　教忠光云。朱行軍
旁若無人。者僧攙行奪市。雖然鉤在不疑之地。爭奈
二俱失利。且道甚處是失利。喝一喝。　別峰遇云。盡
道行軍作家。爭奈俗氣不除。者劍自行還須自領。何
不待云。須是暉長老始得。更云鉤在不疑之地。且教
際上座喫齋還須吐却。　弘仁毅云。大小行軍貪程
太速。被一箇紫布袋換却眼睛。當時若待道下官有
劍在。便喝云直下是𠰒。管教行軍有口祇堪挂壁。

宗鑑法林卷二十七


