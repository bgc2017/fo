











宗鑑法林卷四十
集雲堂　編

大鑒下五世

袁州仰山慧寂智通禪師(溈山祐嗣)
有梵僧從空而至。
師問近離甚處。曰西天。師曰幾時離彼。曰今早。師
曰何太遲生。曰遊山翫水。師曰神通遊戲則不無。
闍黎佛法須還老僧始得。曰特來東土禮文殊。却
遇小釋迦。遂出梵書貝多葉與師。作禮乘空而去。
自此號小釋迦。


東林總云。大小仰山被他將兩杓惡水驀頭澆了也。
當時集雲峰下自有正令。何不施行。且道作麼生是
正令。咄。　黃龍新云。大小仰山被者僧熱瞞。更出貝
多梵書塗糊一上。如今更有異僧從空而至雲巖門
下。喚來洗脚。　泐潭準云。可惜仰山放過者漢。當時
若是寶峰便與擒住。須教維那僧堂前撞鐘集眾。責
狀趕出。況佛法不當人情。既稱羅漢。諸漏巳盡梵行
巳立。為什麼不歸家穩坐。祇管遊山翫水。　昭覺勤
云。驅畊夫之牛。奪饑人之食。是從上爪牙。者僧具許
多神通妙用。到仰山面前直得目瞪口呿。何故。鶴有
九臯難翥翼。馬無千里漫追風。　大溈泰云。仰山祇
知進前趁鹿。不知身墮網羅。者僧偶爾成文。頗有衲
僧氣息。若人會得。許你倒捋虎鬚。

遠離西竺路迢迢。親向支那弄海潮。若要清風生閫
外。拽來更與四藤條。(南華昺)

瞬目西天。此土揚眉。此土西天。出息千重百帀。入息
一念萬年。禪禪。閻浮樹在海南邊。(南堂靜)

仰山住東平。溈山送書并鏡至。師上堂提起曰。且
道是溈山鏡東平鏡。若道是東平鏡。又是溈山送
來。若道是溈山鏡。又在東平手裏。道得則留取。道
不得則撲破去也。眾無語。師遂撲破。

五祖戒云。更請和尚說道理看。驀奪打破。

提起分明照正邪。眾人皆不啟脣牙。譬如賣物無人
買。最後須歸本主家。(洞山聰)


溈山古鏡仰山提。日上東方月落西。撲落不知誰拾
得。秋風索索艸萋萋。(保寧勇)

八十婆婆學畵眉。風流意比少年時。若無明鏡分妍
醜。盡道不勞紅粉施。(上方益)

比謂拈來伸一問。如何舉眾盡茫然。不因一撲百雜
碎。定作人間醜婦冤。(西禪淨)

仰山嘗夢往彌勒內院居第二座。有一尊者白椎
曰。今日當第二座說法。師起白椎曰。摩訶衍法離
四句絕百非。諦聽諦聽。眾皆散去。及覺舉似溈。溈
曰子巳登聖位。師便禮拜。

溈山秀云。依文解義即不無。忽然彌勒會中有箇作
者。纔見伊道摩訶衍法。聲未絕便云。合取兩片皮。非
惟止絕仰山寐語。亦免使後人夢中說夢。　瑯琊覺
云。且道聖眾肯仰山不肯仰山。若肯。又孤負仰山。若
不肯仰山。平地喫交。山僧今日不惜眉毛與諸人說
破。摩訶衍法離四句絕百非。你若舉似諸方。諸方恁
麼會。入地獄如箭射。　天童覺舉公案畢云。玉女依
俙夜動機。錦絲歷歷吐梭臍。水天湛碧全功墮。雪月
寒清一色迷。諸禪德。全功負墮一色猶迷。作麼生體
悉得相應去。權挂垢衣云是佛。却披珍御復名誰。
　東禪觀云。尊者白椎聖眾便散。不妨使人疑著。却待
第二杓惡水潑了方始惺惺。遲也。且如摩訶衍法離
四句絕百非。道巳道了。諸人還識仰山麼。　報恩秀
云。大溈若解𢌞光返照。和萬松無地容身。莫有夢中

了了醉裏惺惺者麼。　天童悟云。大小仰山剌腦人
膠盆。被尊者白椎云。今當第二座說法。腦門粉碎了
也。當時拂袖便行。直令一院聖眾疑著。猶更白椎。逐
塊不少。

夢中擁衲參耆舊。列聖森森坐其右。當仁不讓楗椎
鳴。說法無畏師子吼。心安如海。膽量如斗。鮫目淚流。
蚌腸珠剖。譫語誰知泄我機。龐眉應笑揚家醜。離四
句絕百非。馬師父子病休醫。(天童覺)

夢裏談空也大奇。百非四句若為離。當時能舉摩竭
令。何必堂中下一椎。(本覺一)

仰山因龐公問。久響仰山。到來為什麼却覆。師豎
起拂子。公曰恰是。師曰是仰是覆。公乃打露柱曰。
雖然無人。也要露柱證明。師擲拂子曰。若到諸方。
一任舉似。

隱靜岑云。大小仰山被龐公一拶。直得手忙脚亂。祇
如居士打露柱一下作麼生。鯨吞海水盡。露出珊瑚
枝。

兩箇八文為十六。從頭數過猶不足。挐來亂撒向階
前。滿地團團苔蘚綠。(白雲端)

賊偷賊物太希奇。好手還他夥伴知。今日併贓齊捉
獲。得便宜是落便宜。(保寧勇)

不畏傾湫倒嶽來。軒轅寶鏡有高臺。得牛還馬兩無
負。一任時流胡亂猜。(磬山修)

仰山因歸溈山省覲。溈問子既稱善知識。怎辨得

諸方來者知有不知有。有師承無師承。是義學是
玄學。子試說看。師曰。慧寂有驗處。但見僧來。便豎
起拂子問伊。諸方還說者箇不說。又曰。者箇且置。
諸方老宿意作麼生。溈嘆曰此是從上宗門中牙
爪。

紫雲端云。溈山無事生事。為憐三歲子。仰山承虗接
響。弄醜出乖。俱未免遭人怪笑。當時眾中若有箇漢
見伊舉拂。便好近前奪却。大聲一喝而去。溈山父子
雖有通身牙爪。亦當倒退三千里。

仰山到巖頭。頭舉起拂子。師展坐具。頭拈拂子擲
背後。師將坐具搭肩上而出。頭曰。我不肯汝放。祇
肯汝收。

一豎一展。一放一收。仰山弄險。過似巖頭。不是隨風
回櫓棹。幾乎翻却釣魚舟。(斷橋倫)

仰山坐次。有僧問和尚還識字否。師曰隨分。僧乃
右旋一帀曰是什麼字。師於地上書箇十字。僧又
左旋一帀曰是什麼字。師改十字作卍字。僧畵一
圓相兩手拓如修羅擎日月勢曰是什麼字。師乃
畫圓相圍却卍字。僧乃作樓至勢。師曰如是如是。
此是諸佛之所護念。汝亦如是。吾亦如是。善自護
持。其僧禮拜騰空而去。

報恩秀云。仰山十字。注也注了。說也說破。更要後面
許多粥飯氣作麼。當時待問師識字否。何不道自來
文寡。看他又且如何。　笑巖寶云。大小仰山泥水不

分。待者僧作樓至勢。劈脊便打。云者野狐精。何故如
此。不見道。是真難掩。是偽不昌。

道環之虗未盈。空印之手未形。妙運天輪地軸。密羅
武緯文經。放開揑聚。獨立同行。機發玄樞兮青天激
電。眼合紫光兮白日見星。(天童覺)

坐斷乾坤正眼明。傾湫倒嶽不曾驚。從來浩蕩康衢
路。那怕行人夜扣門。(理安問)

仰山一日坐次。一僧來問訊了。向東邊叉手而立。
以目視師。師垂左足。僧過西邊叉手立。師垂右足。
僧向中間叉手立。師雙足收坐。僧禮拜。師曰老僧
自住此。未曾打著一人。拈拄杖便打。僧騰空而去。

法林音云。好一棒。可惜太遲生。

草舍蕭蕭寄白雲。故人遠訪意慇懃。寒暄禮節皆通
罷。難免杯茶且奉君。(南叟茂)

子晉吹笙和鳳鳴。萼花雲外舞衣輕。相將奏徧諸方
曲。玉樹流光滿紫青。(覺海清)

左看成賊。右看成魔。覿面看來較不多。拄杖不知何
處落。西天夜夜隔秋河。(三峰藏)

仰山問僧近離甚處。曰南方。師拈拄杖曰彼中還
說者箇麼。曰不說。師曰。不說者箇。還說那箇麼。曰
不說。師曰參堂去。僧便去。師復召大德。僧應諾。師
曰近前來。僧近前。師便打。

雲門偃云。仰山若無後語。爭識得人。

仰山因梵僧來參。師於地上畫半月相。僧近前添

作一圓相。以脚抹却。師展兩手。僧拂袖便去。

寂子偶逢穿耳客。曾將半月似伊家。僧添半月翻然
去。却道親逢小釋迦。(本覺一)

仰山問僧汝是甚處人。曰幽州。師曰汝還思彼處
否。曰常思。師曰。能思是心。所思是境。彼中樓臺林
苑人馬駢闐。汝返思底還有許多般也無。曰某甲
到者裏總不見有。師曰。汝解猶在。心信位即得。人
位未在。曰除却者箇別更有意也無。師曰別有別
無即不堪也。曰到者裏作麼生即是。師曰。據汝所
解祇得一玄。得坐披衣。向後自看。

無外而容。無礙而沖。門牆岸岸。關鎖重重。酒常酣而
臥客。飯雖飽而頹農。突出虗空兮風搏妙翅。蹋翻滄
海兮雷送游龍。(天童覺)

凡聖總無別路岐。返思思底幾人知。春風不到桃源
洞。葉落花開自有時。(慈受深)

五月大雨建方丈。六月大熱請和尚。行也坐也汗通
身。恨殺當年學模㨾。(覺浪盛)

眼裏山河不見有。翻著㲯毿露雙肘。春日尋芳泗水
濵。放歌花下顛村酒。(樵之玉)

仰山問僧甚處來。曰幽州。師曰。我恰要箇幽州信。
幽州米作麼價。曰。某甲無端從它市橋上過。蹋折
它橋梁。

保寧勇云。放你三十棒。　寶掌白云。大小仰山龍頭
蛇尾。者僧便是崩倒了幽州城八十里。寶掌拄杖也

未肯放伊過在。

仰山問僧近離甚處。曰廬山。師曰曾到五老峰麼。
曰不曾到。師曰闍黎不曾遊山。

雲門偃云。此語皆慈悲之故。有落草之談。　溈山秀
云。今人盡道慈悲之故。有落草之談。祇知捉月不知
水深。忽若雲門當時謹慎脣吻。未審後人若為話會。
　黃龍新云。雲門仰山祇有受璧之心。且無割城之
意。殊不知被者僧一時領過。黃龍今日更作死馬醫。
乃拈拂子度與僧。僧擬接。龍便打。　溈山哲云。仰山
可謂光前絕後。雲門雖然提綱挈要鉗錘天下衲僧。
怎奈無風起浪。諸人還識者僧麼。他親從廬山來。
　黃龍震云。仰山巳是失却鼻孔。雲門更下註脚有什
麼救處。我即不然。近離甚處。廬山。曾到五老峰麼。不
曾到。祇向道。別甑炊香飯供養此人。　天童覺云。雲
門雖然識得仰山底裏。爭奈祇知其一不知其二。且
道仰山意作麼生。無限風流慵賣弄。免人指點好郎
君。

出艸入艸。誰解尋討。白雲重重。紅日杲杲。左顧無瑕。
右盻巳老。君不見。寒山子。行太早。十年歸。不得忘却
來時道。(翠峰顯)

出艸何如入艸時。全身入艸為慈悲。仰山垂手隨他
去。直至如今在路岐。(本覺一)

欲識廬山五老峰。箇中何地不相逢。舌頭無骨隨人
轉。熨斗煎茶銚不同。(慈受深)


仰山因有官人來。師問官居何位。曰推官。師豎起
拂子曰。還推得者箇麼。

理安問云。險。　資福玉云。盡謂官人只解推官忘却
自已。殊不知仰山被者俗漢驗徹骨髓。　三昧真云。
官人何不云。有勞和尚動用。看仰山又作何伎倆。

仰山夏末問訊溈山。溈曰子在下面作何所務。師
曰。慧寂在下面鋤得一片畬。下得一籮粟。溈曰子
今夏不虗過。師却問未審和尚一夏之中作何所
務。溈曰。日中一食。夜後一寢。師曰和尚今夏亦不
虗過。道了乃吐舌。溈曰寂子何得自傷已命。

溈山哲云。仰山眼照四天下。到大圓面前却向淨地
喫交。大圓可謂養子之緣。不免挂後人脣齒。　東林
顏云。今時師僧千百成羣經冬過夏。虗消歲月。深屈
古人。東林不是檢點先聖。仰山逞俊太過。吐舌祇得
一半。　天童覺云。少當努力。老合歇心。者一夏總不
虗過。為什麼仰山道了吐舌。若檢點得出。禍不入慎
家之門。　天寶樞云。溈山施鴆毒於樽爼之間。仰山
揮戈矛於笑談之頃。還會麼。兩箇駝子相逢著。如今
世上無直人。　徑山琇云。鋤一片畬種一籮粟。款出
囚人口。日中一食夜後一寢。兔子不離窠。溈仰父子
纔相見。便要打口鼓。直饒說得天雨四花。地搖六震。
怎如一默好。

翁翁年德兩俱尊。家有詩書富可倫。飽食憨眠無箇
事。却來敲盌弄兒孫。(別山智)


開得一片畬。種得一籮粟。回頭閒一望。山青水又綠。
終日祇一餐。夜後祇一宿。困來伸脚眠。千足與萬足。
相將八月九月來。籬邊爛熳鋪黃菊。(西禪需)

開得一片田。種得一籮粟。卞和三獻楚王玉。設若不
遇別寶人。至今猶在荊門哭。午間一齋。早晨一粥。斷
絃須是鸞膠續。陽春白雪有知音。山自青兮水自綠。
(辛菴儔)

酒闌人欲罷。休更弄箜篌。公子揮鞭去。徒含此夜愁。
(俍亭挺)

仰山𢹂拄杖行次。僧問和尚手中是什麼。師拈向
背後曰見麼。僧無語。

天童悟代僧撫掌云。今日識得和尚。

仰山同陸侍御入僧堂。公乃問。如許多師僧。為復
是喫粥飯僧。為復是參禪僧。師曰。亦不是喫粥飯
僧。亦不是參禪僧。曰在此作什麼。師曰侍御自問
取它。

法林音代云。勘破了也。

來問威風頗不臧。幾多龍象在雲堂。栴檀林裏曾無
襍。造次凡流豈易量。(本覺一)

仰山指雪獅子謂眾曰。還有過得此色者麼。

雲門偃云。當時好便與推倒。　翠峰顯云。雲門祇解
推倒。不解扶起。　瑯琊覺云。即今問汝諸人。推倒扶
起相去多少。乃拈拄杖云。拶過眉毛鼻孔。呵呵大笑。
遂擲下。　淨慈昌云。推倒也錯。扶起也錯。還有過得

此色者麼。　南堂欲云。雲門推倒。翠峰扶起。直饒過
得此色。也未是金毛獅子。　報恩秀云。一則推倒。一
則扶起。在他宗異派不道不得。若洞上宗風。須知有
正倒時便起。正起時便倒底時節。然後起倒同時。起
倒不立。更買艸鞋行脚三十年。　古南門云。三箇老
漢雖則因事長智。總未蹋著向上關棙子。如何是向
上關棙子。日出後一場懡㦬。　雪竇正云。者一隊漢。
總被雪獅子轉。法林音云。即今也不少。

一倒一起。雪庭獅子。慎於犯而懷仁。勇於為而見義。
清光照眼似迷家。明白轉身還墮位。衲僧家。了無寄。
同死同生。何彼何此。暖信破梅兮春到寒枝。凉飈脫
葉兮秋澂潦水。(天童覺)

去歲嶺南梅似雪。今年冀北雪如梅。紛紛暖閣人爭
賞。誰惜天香點綠苔。(益然濟)

仰山因僧問法身還解說法也無。師曰。我說不得。
別有一人說得。曰說得底人在甚處。師乃推出枕
子。溈山聞乃曰。寂子用劍刃上事。

徑山杲云。溈山憐兒不覺醜。仰山推出枕子巳是漏
逗。更著箇名字喚作劍刃上事。誤他學語之流。便恁
麼承虗接響流通將去。妙喜雖則借水獻花。要且理
無曲斷。即今莫有旁不肯底出來。我要問你。推出枕
子還當得法身說法也無。　天童華云。若是劍刃上
事。寂子何曾會用。或有問法身還解說法也無。亦向
道我說不得。說得底人在什麼處。但云三生六十劫。

　靈隱岳云。溈山一期逞俊。不知失却一隻眼。有問
冶父。法身還解說法也無。便攔胸一蹋蹋倒。教伊起
來作箇灑灑落落底漢。　天寧琦云。者僧問法身說
法。蹉過也不知。仰山推出枕子。又何曾見慣。大小溈
山將錯就錯。配作劍刃上事。縛作一束秤上稱來。八
兩半斤殊無輕重。若也當時纔問法身還解說法也
無。便驟步歸方丈。豈不是出格宗師。免致天下衲僧
貶剝。　仰山欽云。法身說法巳於問處流通。推出枕
子。也祇箇信受奉行。溈山老漢雖曰列段分科。若是
正文。敢道不知落處。

法身說法。肉眼看物。大智如愚。大辯如訥。拈起簸箕
別處舂。推出枕子露眠牀。劍刃上事放毫光。(月堂昌)

眼底藏身人不見。瞌睡漢來發一箭。從茲徧地是吹
毛。不觸不犯分半院。(雲林輅)

仰山問陸郎中。承聞郎中看經得悟是否。曰。是。弟
子因看涅槃經。不斷煩惱而入涅槃。得箇入處。師
豎拂子曰祇如者箇作麼生入。曰入之一字也不
用得。師曰入之一字不為郎中。陸便起去。

清凉欽云。且道入之一字為什麼人。又云。郎中且莫
煩惱。　翠峰顯於舉拂處別云。拂子到某甲手裏也。
又別後語云。我將謂你是箇俗漢。

生死涅槃。翻手覆手。正眼豁開。二俱非有。獨步大方。
塵塵正受。片片亂飄巖上梅。條條縱舞溪邊柳。(石門聰)

仰山因劉侍御問。了心之旨可得聞乎。師曰。若欲

了心。無心可了。無了之心。是名真了。

口朝鼻孔無空過。眼蓋胡鬚有古風。信彩骨頭花十
八。等閒擲出滿盆紅。(或菴體)

仰山因溈山問。涅槃經四十卷。幾卷是佛說。幾卷
是魔說。師曰總是魔說。溈休去。師隨後曰。某甲適
來拙抵對。和尚猶疊石峰頭艸。溈曰許汝眼正。

江天銓云。溈山休去。是肯伊不肯伊。許汝眼正。是肯
伊不肯伊。明眼衲子切莫囫圇吞棗。

仰山埽地次。溈山問。塵非埽得。空不自生。如何是
塵非埽得。師以埽帚埽地一下。溈曰作麼生是空
不自生。師以手指自身又指溈。溈曰。塵非埽得。空
不自生。離此二途又作麼生。師又將埽帚埽地一
下。又指自身却指溈山。

全提妙用體元彰。父子家聲滿大唐。空手一雙拈禿
帚。却從夜半放毫光。(弘鼎教)

仰山因韋宙就溈山請一伽陀。溈曰覿面相呈猶
是鈍漢。豈況形於紙墨。韋乃就師請。師於紙上畫
一圓相。注曰。思而知之。落第二頭。不思而知。落第
三首。

威音消息本無踪。寂寂寥寥煙雨中。幾度看來山色
裏。半沉滄海半懸空。(弘鼎教)

仰山因溈山問。忽有人問你你作麼生抵對。師曰
東寺師叔若在。某甲不致寂寥。溈曰放你一箇不
抵對罪。師曰生之與殺祇在一言。溈曰。不負汝見。

別有人不肯。師曰阿誰。溈指露柱曰是者箇。師曰
道什麼。溈曰道什麼。師曰。白鼠推遷。銀臺不變。

天童傑云。仰山好語。只是語上偏枯。靈隱即不然。徑
山師叔若在。靈隱不致寂寥。何故。閩蜀同風。

仰山問東寺。借一路過那邊得否。寺曰。大凡沙門
不可祇一路也。別更有麼。師良久。寺却問。借一路
過那邊得否。師曰大凡沙門不可祇一路也。別更
有麼。寺曰祇有此。師曰大唐天子決定姓金。

法林音云。你看者兩箇艸裏漢。放著官路不肯走。一
人開口了合不得。一人合口了開不得。今日若總放
過。難瞞識者料簡。若不放過。又道棒頭無眼。雖然。就
中一人較些子。若簡得出。許伊具參方眼。

良久分明陷虎機。更騎賊馬抽金箭。長安大道八荒
通。至尊豈定含元殿。聞風咸謂小釋迦。翻轉由來夜
叉面。(遠菴僼)

仰山因僧問如何是祖師意。師於空畵[○@佛]相示之。

秋月團團。珠玉珊珊。當面拋擲。初未嘗慳。可憐醉夢
不能醒。一顆圓明空自寒。(二隱謐)

仰山問溈山大用現前請師辨白。溈下座歸方丈。
師隨入。溈問子適來問甚麼話。師再舉。溈曰還記
得吾答語否。師曰記得。溈曰你試舉看。師珍重出
去。溈曰錯。師曰。閒師弟來。莫道某甲無語。

是即全是。非即全非。大用現前。𢹂手同歸。不知猶自
涉離微。(松源岳)


問處分明答處親。縱橫有路慣翻身。相如奪得連城
璧。秦主安然致太平。(木菴永)

仰山將順寂時在東平。數僧侍立次。師示以偈曰。
一二二三子。平目復仰視。兩口無一舌。此是吾宗
旨。

一二二三子。[○@牛]字清風起。[○@(俬-禾)]來勘不破。[○@人]乃爭綱紀。
(龍潭演四)

平目復仰視。兒孫還有異。未辨箇端倪。出門俱失利。

兩口無一舌。止止不須說。西天僧到來。烏龜喚作鼈。

此是吾宗旨。揚聲囉囉哩。鏡智出三生。吹到大風止。

一對黃鸝上下飛。相呼相喚日斜暉。可憐巧語為誰
訴。贏得春工展化機。(法林音)

鄧州香嚴智閒禪師(溈山祐嗣)
一日芟除艸木。偶拋瓦
礫擊竹作聲。忽然省悟。述頌曰。一擊忘所知。更不
假修持。動容揚古路。不墮悄然機。處處無踪迹。聲
色外威儀。諸方達道者。咸言上上機。

粥飯隨緣養病軀。本無迷悟可關渠。無端擊著菴前
竹。直至如今在半途。(承天宗)

放下身心如弊帚。拈來瓦礫是黃金。驀然一下打得
著。大地山河一法沉。(九峰昇)

香嚴頌。去年貧。未是貧。今年貧。始是貧。去年貧。猶
有卓錐之地。今年貧。錐也無。

寶峰文云。去年富未是富。今年富始是富。去年富惟
有一領黑黲布衫。今年添得一領百衲袈裟。歲朝抖

擻呈禪眾。實謂風流出當家。　天寧琦云。香嚴貧未
是貧。奈何猶有箇渾身真淨。富不是富。家私未免俱
呈露。鳳山者裏不說富不說貧。隨家豐儉沒疎親。豎
拂子云。收來兔角長三尺。放去龜毛重九斤。

無地無錐未是貧。知無尚有守無身。儂家近日貧來
甚。不見當初貧底人。(鴈山元)

年去年來貧復貧。祖師擡脚重千斤。愁人莫向愁人
說。說向愁人愁殺人。(松源岳)

香嚴因仰山見曰。和尚讚嘆師弟發明大事。試說
看。師舉擊竹頌。仰曰此是夙昔記持。有正悟別說
看。師舉去年貧頌。仰曰如來禪許你會。祖師禪未
夢見在。師曰。我有一機。瞚目視伊。若人不會。別喚
沙彌。仰乃對溈山曰。閒師弟會得祖師禪也。

報慈遂云。且道如來禪與祖師禪是分不分。　長慶
稜云。一時坐却。　瑯琊覺云。武帝求僊不得僊。王喬
端坐却昇天。　溈山哲云。香嚴可謂上無片瓦下無
卓錐。淨躶躶赤灑灑。莫可把。若不是仰山幾乎放過。
何故。不得雪霜力。焉知松柏操。　徑山杲云。溈山晚
年好則劇。教得一棚肉傀儡。直是可愛。那裏是可愛
處。面面相看手脚動。怎知語話是他人。　天寧琦云。
師兄師弟。去年今年。論甚道。說甚禪。總是掉棒打月。
掘地討天。禪禪。也無妙。也無玄。莫把封皮當信傳。

焚却詩書摵碎琴。雲岑拌老髮霜侵。無端舊友重相
識。脫賺山前人異心。(雪奇靜)


香嚴初開堂。溈山送書并拄杖至。師接得便哭蒼
天蒼天。僧曰和尚為甚麼如此。師曰祇為春行秋
令。

天井新云。得人一牛。還人一馬。檢點將來。也是死而
不弔。　法忍謐云。溈山杖子千里同風。者僧送到對
面千里。且道誵譌在甚麼處。甜瓜徹蒂甜。苦瓠連根
苦。　天目律云。珊瑚枕上兩行淚。半是思君半恨君。
　風穴喜云。者僧為溈山送拄杖。兵隨印轉。香嚴接
得便哭。將逐符行。且道春行秋令意旨如何。咄。

接得杖。哭蒼天。不言絕後與光前。春行秋令人難會。
蹋破艸鞋脚底穿。(正覺逸)

曾作錢塘弄潮手。入流全不用浮囊。壯年忘却兒時
戲。慈母倚門空斷腸。(幻寄庭)

香嚴示眾。若論此事。如人上樹。口銜樹枝。脚不蹋
枝。手不攀枝。樹下忽有人問如何是祖師西來意。
不對它。又違它所問。若對它。又喪身失命。當恁麼
時作麼生即得。時有虎頭招上座出眾曰。樹上即
不問。未上樹請和尚道。師乃呵呵大笑。

翠峰顯云。樹上道即易。樹下道却難。老僧上樹去也。
致將一問來。　翠巖芝云。問者對者俱不免喪身失
命。如今衲僧作麼生。　徑山杲云。吞得栗棘蓬。透過
金剛圈。看者般說話。也是泗州人見大聖。　大溈果
云。香嚴慈悲之故。有落艸之談。雖然。未免弄巧成拙。
　鼓山珪云。香嚴大似蕭何制律。　天童覺云。虎頭

上座是箇惡賊。用無義手打不防家。直饒本色作家。
往往做手脚。不辦雪竇是別機宜識休咎漢。到者裏
也祇得藏身露影。還會香嚴做處麼。三千劍客今何
在。獨許莊周見太平。　天寧琦云。大小香嚴曲設方
便。虎頭上座未辨端倪。若論激揚此事。三生六十劫。
　天寶樞云。上樹未上樹。鐵蛇橫古路。覿面笑呵呵。
苦瓜連根苦。　南堂欲云。香嚴用盡神通。不消虎頭
一拶。便乃四棱蹋地。翠峰縱有生機也扶他不起。
　理安問云。香嚴前不搆邨後不迭店。不得虎頭上座。
幾乎無出身路。

曲設多方老古錐。那堪枝上更生枝。好如良馬窺鞭
影。逐塊且非獅子兒。(保寧勇)

狹路轉身難。東西盡是山。行人不到處。風定落花閒。
(上方益)

故園春色在枝頭。惱亂春風卒未休。無事晚來江上
望。三三兩兩釣魚舟。(天童華)

一回拈起一攢眉。上樹何如未上時。誰在畵樓明月
夜。倒拈玉管向風吹。(笑隱訢)

全提三尺殺人刀。千里聞風鬼亦號。沒興有人輕犯
著。饒伊得命也無毛。(中峰本)

好倚青松看碧溪。剌桐毛竹望凰棲。花時知已傷離
別。莫把相思樹下啼。(海舟慈)

上樹何如未上樹。平如鏡面利如鋒。由基剛齧機前
鏃。肝膽高懸奪日紅。(龍池珍)


一聲簫管玉珊珊。透體風流不等閒。僊子引來庭下
步。十分清韻逼人寒。(雪奇靜)

樹頭昨夜雨滂沛。眼裏耳裏渾溼透。忙忙手脚費拍
牽。柳絲零亂還依舊。燕剪鶯梭織不成。青山一幅羣
鷄鬬。咦。挂向虗空。直是難搆。(雲巖儲)

曉天雲靜濃霜白。千峰萬峰鎖寒色。驪龍失珠知不
知。無限平人遭點額。(平陽晝)

譌言寐語好支離。惑亂人來知幾時。當日苟無青白
眼。崑崙也要失雙眉。(鐵舟海)

驪龍奮迅海門時。徑寸反成按劍疑。南海崑崙相奪
去。依然烟艸自離離。(法林音二)

笑日含春舞絳裙。愁腸片片共誰論。五陵惹得王孫
醉。白日一天星斗分。

香嚴因僧問如何是道。師曰枯木裏龍吟。曰如何
是道中人。師曰髑髏裏眼睛。僧後問石霜。如何是
枯木裏龍吟。霜曰猶帶喜在。曰如何是髑髏裏眼
睛。霜曰猶帶識在。又問曹山枯木裏龍吟。山曰血
脈不斷。問髑髏裏眼睛。山曰乾不盡。曰未審還有
得聞者麼。山曰盡大地未有一箇不聞。曰未審龍
吟是何章句。山曰。也不知是何章句。聞者皆喪。

玄沙備別初語云。龍吟枯木。　神鼎諲云。石霜一向
打揲向真界裏作活計。又舉曹山語畢云。恁麼會取
好。　昭覺勤云。念不異。心不差。圓融五位君臣。跳過
無明三毒。便可以向枯木上生花。寒巖中吹律。看他

三箇老宿。一人透語滲漏。一人透情滲漏。一人透見
滲漏。若善參詳。便可玄關獨步。還委悉麼。莫守寒巖
異艸青。坐斷白雲機不妙。　徑山杲云。諸人還揀得
出麼。若揀不出。妙喜不惜眉毛為諸人說破。香嚴透
語滲漏。被語言縛殺。石霜透情滲漏。被情識使殺。曹
山透見滲漏。被見聞覺知惑殺。分明說了。具眼者辨。
　天寧琦云。妙喜老人全身坐在三種滲漏裏。却不
被三種滲漏所拘。雖然。要見古人。直是遠在。為什麼
𠰒。無事教壞人家男女。　天童覺云。王居門裏。臣不
出門。　報恩秀云。天童能以無量法門作一句說。有
時一字法門海墨書而不盡。還識天童安家樂業處
麼。獨鶴有時常伴水。好雲無事不離山。

枯木龍吟真見道。髑髏無識眼初明。喜識盡時消息
盡。當人那辨濁中清。(曹山寂)

香嚴獨脚頌曰。子啐母啄。子覺母㲉。子母俱亡。應
緣不錯。同道唱和。妙曰獨脚。

雲門信云。子啐母啄。即且從。子覺母㲉。向那裏討。子
母俱亡。應緣不錯。子母既亡。阿那箇應緣不錯。且道
憑箇甚麼道理。

獨脚香嚴鎖萬重。重重錦繡白雲封。箇中子母元無
命。啐啄之機也太聾。(雲門信)

以一重兮破一重。平田淺艸易相逢。忽然突出千峰
頂。土嚝人稀絕所逢。惟有玄沙知此意。患盲患瘂又
兼聾。(朝宗忍)


七竅鑿開混沌死。九烏射盡乾坤黑。藕絲牽倒五須
彌。鍼眼放出搏空翮。啐啄機。誰委悉。獨脚香嚴解雙
趯。趯破萬重金鎖關。依舊穿靴水上立。(天笠珍)

三更三點夜方深。形影相忘在枕衾。賸得趙州牀一
脚。鍾期何處覓知音。(豁堂嵩)

宗鑑法林卷四十
