











宗鑑法林卷五十九
集雲堂　編

大鑒下五世

筠州洞山良价悟本禪師(雲巖晟嗣)
謁南泉。值馬祖忌
修齋次。泉曰未審馬祖還來應供否。師出曰待有

伴即來。泉曰。此子雖後生。却堪雕琢。師曰莫壓良
為賤。

慧雲盛云。南泉倚勢欺人。洞山因客見主。雖與馬祖
把臂共行。猶較王老師七步。

白雲之賓青山伴。位裏借功看互換。無底合盤轉手
擎。穿心椀子通身飯。(天童覺)

有伴即來。地闢天開。冷光重出匣。古路絕纖埃。萬象
森羅齊合掌。須彌岌㟧舞三台。(最菴印)

洞山參溈山。問頃聞忠國師有無情說法話。某甲
未究其微。溈曰。我者裏亦有。祇是罕遇其人。師曰
乞師指示。溈曰。父母所生口。終不為子說。師曰還
有與師同時慕道者否。溈曰。此去澧陵有雲巖道
人。若能撥艸瞻風。必為子之所重。師到雲巖問。無
情說法。什麼人得聞。巖曰無情得聞。師曰和尚聞
否。巖曰。我若聞。汝即不聞吾說法也。師曰某甲為
什麼不聞。巖豎拂子曰還聞麼。師曰不聞。巖曰。我
說法汝尚不聞。況無情說法乎。師曰無情說法該
何典教。巖曰。豈不見彌陀經云。水鳥樹林悉皆念
佛念法。師有省述偈曰。也大奇。也大奇。無情說法
不思議。若將耳聽終難會。眼裏聞聲始得知。

雪嶠信云。也大奇。也大奇。無情說法不思議。彈指頃
石虎。齩殺青田鷄。　笑翁映良久云。蓮峰效顰去也。
也大奇。也大奇。無情說法不思議。木杓跳在水桶裏。
齩得扇擔咿呀咿。試問大眾是何消息。忽打噴嚏云。

今日傷風。

無情說法有情聽。有情說法無情別。不是等閒虗作
解。大地山河太饒舌。人人盡有不相應。露柱燈籠向
你說。(大溈智)

好好。萬象森羅俱是寶。頭頭物物現家珍。不識之人
即荒草。(南堂靜)

洞山辭雲巖。巖曰。自此一別。難得與汝相見。師曰。
自此一別。難得與和尚不相見。

高高孤頂雪濛濛。劫外行藏路不通。半夜嶺頭消息
轉。不關春色暗香濃。(正堂辨)

鶴出銀籠上碧穹。鳳無依倚井梧空。東君縱有雙瞳
子。不睹堯眉八彩重。(俍亭挺)

洞山因辭雲巖。臨行問。百年後忽有人問。還描得
師真否。如何抵對。巖良久曰祇者是。師沉吟。巖曰。
价闍黎。承當箇事大須審細。師猶涉疑。後因過水
覩影大悟。有偈曰。切忌從它覓。迢迢與我疎。我今
獨自迬。處處得逢渠。渠今正是我。我今不是渠。應
須恁麼會。方得契如如。

體量非功不墮今。星移斗換豈同輪。多年曆日雖無
用。犯著應須總滅門。(正堂辯)

動靜從來每與俱。回頭驀地始逢渠。直饒與麼猶堪
笑。喚作如如又却迂。(本覺一)

足躡淵泉。冠摩雲戶。明闇未分。光華巳露。有參天兩
地之功兮蓋國稱臣。無尺土一人之柄兮全身歸父。

(潭吉忍)

覩影逢渠不是渠。到家何必雁傳書。曉風吹破梅花
夢。香霧輕霑粉蜨鬚月。上珠簾。剛夜半。天明玉漏報
更箭。當軒秦鏡絕狐蹤。禁殿無人誰敢犯。(百愚斯)

牛郎織女兩相看。祇隔銀河數步間。今夜更無雲隔
斷。見時依舊別時顏。(獨芳櫟)

明明消息露全機。千丈神光腦後輝。是我是渠俱拈
却。江南三月鷓鴣啼。(雲章翰)

瓊樹遙籠金殿門。綠疎青鎖遶香痕。輪王自古無人
見。寶印不彰還更尊。(笠山寧)

多年蓬累臥深雲。金管銀簫醉裏聞。秋色重遊山下
路。白蘋岸渚得逢君。(蔗庵範)

混元氣靜乾坤大。黑白纔分一道微。蹋碎劫前空界
影。海天無地著風規。(祖燈紹)

洞山後供雲巖真。僧問。先師道祇者是。莫便是否。
師曰是。曰意旨如何。師曰當時幾錯會先師意。曰
未審先師還知有也無。師曰。若不知有。爭解恁麼
道。若知有。爭肯恁麼道。

長慶稜云。既知有。為甚恁麼道。又云。養子方知父慈。

爭解恁麼道。五更雞唱家林曉。爭肯恁麼道。千年鶴
與青松老。寶鑑澄明驗正偏。玉機轉側看兼到。門風
大振兮規步綿綿。父子變通兮聲光浩浩。(天童覺)

描不成兮畵不成。暮天空曠豈人情。狂猿嘯轉中秋
月。迥迥孤峯雲自橫。(桂轂顯)


世道茫茫魚雁沉。全憑啞子送來音。逢人不說十分
話。到底終無怨恨心。(寧遠地)

洞山上堂。有一人在千人萬人中。不背一人。不向
一人。你道此人具何面目。雲居膺出曰。某甲參堂
去。

資福廣於具何面目下云。七凹八凸。於參堂下云。祇
得一橛。復云。虗白堂啟。珍珠簾垂。面面無私。識者其
誰。任是抽身快便。猶難合伴同歸。然則洞山底意畢
竟如何。金鍼雙鎖備。狹路隱全該。　牧菴名云。要見
洞山則易。要見雲居則難。畢竟如何。數竿修竹臨軒
綠。幾樹桃花映水紅。

洞山因僧問。亡僧遷化。向什麼處去。師曰火後一
莖茅。

野火燒時越轉新。至今烟𦦨雨難淋。旱地紅蓮遮日
月。無根樹長翠成陰。(投子青)

春風吹動綠波搖。無限船師逐海潮。祇見江鷗飛白
浪。豈知明月在雲霄。(枯木成)

善應隨流妙意深。明明一箭中紅心。當鋒不是由基
眼。對面鐵山高萬尋。(佛智裕)

洞山示眾。秋初夏末。兄弟東去西去。直須向萬里
無寸艸處去始得。又曰。祇如萬里無寸艸處作麼
生去。後石霜曰。出門便是艸。有僧舉似師。師曰大
唐國裏能有幾人。

太陽玄云。直得不出門。亦是艸漫漫地。且道合向什

麼處行履。莫守寒巖異艸青。坐著白雲宗不妙。　圓
通善云。諸人即今脚跟下一句作麼生道。若道萬里
無寸艸。許你參見洞山。若道出門便是艸。許你參見
石霜。若道不出門亦是艸漫漫地。許你參見太陽。若
總道不得。却許你參見延聖。何故。惟有好風來席上。
更無閒語落人間。　白雲端云。若見得菴主。便見得
洞山。若見得洞山。便見得菴主。見洞山則易。見菴主
則難。不見道。雲在嶺頭閒不徹。水流㵎底太忙生。
　溈山果云。斬釘截鐵。豁開向上玄關。語諦言誠。直指
當人要路。且作麼生會。他出門便是艸。石霜恁麼道。
上封恁麼舉。諸人不得動著。動著三十棒。　徑山杲
云。獅子一滴乳。迸散十斛驢乳。　雪巖滿云。三箇老
漢雖然異口同音。未免撞頭磕額。何也。一人開了口
合不得。一人高擡脚了放不下。一人緊閉門了出不
去。王山則不然。徧十方界非外。全在一微塵。在一微
塵非內。徧十方界。祇者一微塵許。也須極盡不可得。
向那裏安門。甚處入艸。還會麼。休侵洞嶺初秋艸。請
看疎山臘月蓮。　鼓山賢云。洞山恁麼說話。大似瑞
鳳不棲於凡木。金龍豈守於寒潭。轉功就位轉位就
功即不無。看來也祇是猢猻上樹捨一取一。未為好
手。且作麼生是本分底去處。良久云。釣船載到瀟湘
岸。氣噎無聊問白鷗。　百丈雪云。山僧則不然。兄弟
東去西去。直須向冰河發燄處去。祇如冰河發焰處
作麼生去。良久云。兔角杖頭挑日月。龜毛繩子縛虗

空。　靈隱禮云。洞山祇解借功明位。焉知玉殿苔生。
石霜雖能轉位投機。猶未回途復妙。正饒功位齊轉
芝生朽木。功位齊隱雪凍紅爐。佛日要問他。五馬不
嘶一牛不飲處如何趣向。

出門便是太茫然。萬里無來未得圓。欲識家山門去
路。暮烟輕鎖綠綿綿。(佛慧泉)

庭前黃葉亂紛紛。階下苔錢似錦紋。戶外任教荒艸
綠。石人蹋斷海山雲。(淨因成)

艸漫漫。門裏門外君自看。荊棘林中下脚易。夜明簾
外轉身難。看看幾何般。且隨老木同寒瘠。將逐春風
入燒瘢。(天童覺)

虗玄鳥道絕纖埃。玉殿空然鎖綠苔。挂壁梭飛秋蛻
骨。滄溟老蚌盡懷胎。(足菴鑒)

送君疋馬出皇都。蹋遍荒郊寸艸無。透過大同關子
外。還他肘後有靈符。(隱元琦)

洞山垂語。知有佛向上人。方有語話分。僧問如何
是佛向上人。師曰非佛。

保福展云。佛非。　雲門偃云。名不得。狀不得。所以言
非。　法眼益云。方便呼為佛。　天童覺云。二老宿相
去多少。直是刁刀相似。魚魯參差。到者裏轉劫外機
放風前箭。橫身擔荷撒手承當。具者般眼目始得。還
辨得麼。易分雪裏粉。難辨墨中煤。　徑山杲云。二尊
宿恁麼提持佛向上事。且緩緩。山僧則不然。如何是
佛向上事。拽拄杖劈脊便打。免教伊在佛向上躲跟。

　報恩秀云。我要問洞山。佛向上人還有答話分也
無。　東明際舉雲門語畢云。大小雲門猶作者般見
解。山僧當時若在。但冷笑一聲。

洞山因僧問如何是西來意。師曰大似駭雞犀。

芥藏巨云。橫抽寶劍。剪除竹木精靈。掌握玄珠。照徹
神州赤縣。還他洞山老祖。若論佛法大義。遠孫未敢
順非而澤。何也。若是鳳凰兒。肯向那那討。

洞山於扇上書佛字。雲巖見。却書不字。師又改作
非字。雪峰見乃一時除却。

興化獎代云。吾不如汝。　白楊順云。我若作洞山。祇
向雪峰云。你非吾眷屬。　天鉢元云。洞山雲巖平地
起堆。雪峰老漢因事長智。　止谷聲云。字經三寫烏
焉成馬。二老宿之謂也。雪峰雖善順硃填墨。德山門
下不道不是。洞山門下猶隔津在。何也。太史籕文。二
王楷書。

洞山因僧問寒暑到來如何迴避。師曰何不向無
寒暑處去。曰如何是無寒暑處。師曰寒時寒殺闍
黎。熱時熱殺闍黎。

投子同云。幾乎與麼去。　瑯琊覺別後語云。僧堂裏
去。　雲居舜云。大小瑯琊作者箇去就。山僧則不然。
如何是無寒暑處。三冬向煖火。九夏取凉風。　寶峰
文云。大眾若也會得。不妨神通遊戲。一切臨時。寒暑
不相干。若也不會。且向寒暑裏經冬過夏。　黃龍新
云。洞山袖頭打領。腋下剜襟。爭奈者僧不甘。如今有

箇出來問黃龍。且作麼生支遣。良久云。安禪不必須
山水。滅却心頭火自凉。　上封才云。洞山一句可謂
主賓交參。正偏涉入。諸人如今向甚麼處迴避。無事
上山行一轉。借問諸人會也無。　泐潭準云。若為人
時冰也煖。不為人時火也寒。　仰山欽云。洞山雖則
頭正尾正。祇是鼻孔落在者僧手裏。　烏石道云。洞
山祇有殺人刀。且無活人劍。忽有人問寒暑到來如
何迴避。亦云何不向無寒暑處去。那裏是無寒暑處。
向他道寒時熱殺闍黎。熱時寒殺闍黎。為甚麼。三冬
炎暑熾。九夏雪花飛。　清化嶾云。洞山老人如將摩
尼寶王直授凡庸。者僧若是眼裏有筋。不但三冬枯
木秀。管教九夏雪花飛。

垂手還同萬仞巖。正偏何必在安排。琉璃古殿照明
月。忍俊韓獹空上堦。(翠峰顯)

無寒暑處。如何唱和。熱即乘凉。寒即向火。多口阿師。
一場懡㦬。人人盡欲出常流。折合還歸炭裏坐。(泉大道)

裏頭看。勿暑寒。直下滄溟瀝得乾。我道巨鰲能俯首。
笑君沙際弄鉤竿。(天童覺)

熱時熱殺寒時寒。寒暑由來總不干。行盡天涯諳世
事。老君頭戴楮皮冠。(湛堂準)

避暑逃寒問是非。不離寒暑少人知。正中來也無回
互。句裏藏鋒辨者稀。炎天雪。火雲飛。風吹日炙杜闍
黎。(冶父川)

畵閣鐘沉隔亮紗。梧桐微映月痕衺。海棠玉夢成狼

藉。風打停舟起浪花。(三宜盂)

蘆灣碧水釣船橫。獨酌瀟湘看月明。露滴芙蓉人迹
杳。簫吹夜半不知名。(蔗菴範)

燦然應氣不留情。明暗相參殺活行。青嶂曉開紅日
面。白蘋風蕩釣舟橫。(位中符)

洞山因僧問。三身中那身不隨眾數。師曰吾常於
此切。後有持問曹山。先師道吾常於此切。作麼生。
曹曰要頭便斫去。又問雪峰。峰以拄杖打曰。我亦
曾到洞山來。

承天宗云。一轉語海宴河清。一轉語風高月冷。一轉
語騎賊馬趁賊。試請辨看。忽有箇衲僧出來道總不
與麼。也許伊具一隻眼。　徑山杲云。恁麼葛藤。也未
夢見三箇老漢在。復云。何不向膏肓穴上下一鍼。
　博山來云。近不得倚。遠不得𢹂。推之弗前。約之弗後。
洞山於此若鐵橛也。若夫辨奇貨。採驪珠。求華璞。追
藍琰。安可以語於此哉。離乎言句。親之可矣。　寄庵
鹵云。三大老與麼說話。雖則各衒已長。也是更闌墨
汁污皁衫。畢竟意旨如何。吾常於此切。雲散中秋月。
要頭截取去。摩醯三眼一隻豎。我也從洞山來。庭前
鐵鋸舞三台。弁山與麼分析。且道還有為人處麼。卓
拄杖喝一喝云。手執夜明符。幾箇知天曉。　廣胤標
云。三箇老漢。一手提持。赤心片片。大似豐城寶劍當
面擲。祇是知恩者少。者僧非伹耳聾亦兼眼瞎。錯過
當陽。如今還有不錯過底麼。關門令尹誰能識。河上

仙翁去不回。　壽昌齊云。吾常於此切。丫角女子門
齒缺。要頭斫將去。不祥之事天下諱。我也曾到洞山
來。未肯將身一處埋。今日分明重舉似。布穀催耕啼
深樹。聲聲流血勸農忙。莫待秋來少官賦。

不入世。未循緣。劫壺空處有家傳。白蘋風細秋江暮。
古岸船歸一帶煙。(天童覺)

玉鞭纔舉乾坤靜。皇道無私顯至尊。貴極鑾輿纔指
斥。將軍正令不容存。(正堂辨)

吾常於此切。堪笑堪悲向君說。鶯嗁處處暖風生。愁
客鬚邊不消雪。柳眉細。花容悅。香飄雲外同時節。(遠
菴僼)

九重深密信難傳。誰敢依俙犯聖顏。一卷丹書鳳銜
出。森羅萬象競朝天。(寧遠地)

靜鞭聲裏駕頭來。四望香雲接上臺。鑾轉深宮親切
處。從教威武盡摧頹。(劍叟是)

洞山因辭京兆興善平。善曰什麼處去。師曰沿流
無定止。曰法身沿流報身沿流。師曰總不作此解。
善乃撫掌。

保福展云。洞山自是一家。乃別云。覓得幾人。　惟直
楷云。若非擊水三千。摶風九萬。也不易答者話。祇如
興善撫掌是賞是罰。

洞山因老宿拈袈裟角問曰。父母未生時還有者
箇麼。師曰祇今豈是有耶。宿搖手。

轉位投機覓更難。回途復妙豈相關。新豐洞口翻波

浪。一掃須教徹底乾。(正堂辨)

洞山因一僧在延壽堂不安要見師。師遂至。僧曰
和尚何不救取人家男女。師曰你是甚麼人家男
女。曰某是大闡提人家男女。師良久。僧曰四山相
逼時如何。師曰老僧亦曾從人家屋簷下過。曰回
互不回互。師曰不回互。曰教某甲向甚處去。師曰
粟畬裏去。僧噓一聲曰珍重。便坐脫。師以拄杖敲
頭三下曰。汝祇解與麼去。不解與麼來。

昭覺勤云。大凡行脚人正要透脫者一件事。者僧既
是大闡提人家男女。直至四山相逼手脚忙亂。若不
是洞山具大慈悲。放一線道。與他平展。爭解恁麼去。
所以古人道。臨終之際若一毫頭聖凡情念未盡。未
免入驢胎馬腹去。祇如洞山道。我亦從人家屋簷下
過。粟畬裏去。鼎鼎礙四山不礙四山。到者裏須是桶
底子脫始得。且道洞山意作麼生。金鷄啄破琉璃㲉。
玉兔挨開碧海門。

祇解恁麼去。沙禽夜宿滄洲樹。不解恁麼來。石筍穿
開古路苔。莫道鯤鯨無羽翼。今日親從鳥道回。(天童覺)

聖量凡情淨盡時。轉身無路事還非。屋簷下過粟畬
裏。馬腹驢胎一道歸。(石溪月)

平步登高易。從空放下難。果爾聖凡如電拂。何緣去
住得相關。天際雲舒卷。滄波月往還。眼底家私都蕩
盡。清風八極步閒閒。(天岸昇)

粟畬裏去太分明。劍樹刀山縱步行。雪月莫教迷一

色。密移煙棹上沙汀。(寧遠地)

洞山因僧問。欲見和尚本來師。如何得見。師曰年
牙相似即無阻矣。僧擬進語。師曰。不躡前蹤。別請
一問。僧無對。

雲居膺代僧云。恁麼則不見和尚本來師也。　長慶
因僧問。如何是年牙相似者。慶云。古人恁麼道。闍黎
又向者裏覓箇甚麼。

簾卷雙輪坐翠微。渾身不挂本來衣。芙蓉露滴秋香
老。羞展輕眉對落暉。(頻吉祥)

洞山與泰首座冬節喫果子次。乃問。有一物。上拄
天。下拄地。黑似漆。常在動用中。動用中收不得。且
道過在甚麼處。泰曰過在動用中。師喚侍者掇退
果桌。

五祖戒別云。來朝更獻楚王看。　同安顯於過在甚
麼處別云。不知。　瑯琊覺云。若不是洞山老人焉能
辨得。雖然如是。猶欠一著在。　溈山哲云。諸人還知
洞山落處麼。若也不知。往往作是非得失會去。山僧
道。者果子非但首座不得喫。盡大地人來亦不得正
眼覰著。　雲葢本云。洞山雖有打破虗空鉗鎚。而無
補綴底手段。待伊道過在動用中。但道請首座喫果
子。泰首座若是箇衲僧。喫了也須吐出。　溈山果云。
洞山壓良為賤。首座有理難伸。山僧路見不平。要為
雪屈。當時纔見與麼問。祇向道靈山授記未到如此。
待他擬議。拈果子劈面便擲。不惟塞斷咽喉。免得後

人妄生卜度。　淨慈昌云。洞山雖然掇退果桌去。要
且塞泰首座口不得。　昭覺勤云。盡道泰首座箭鋒
不相拄。所以遭洞山貶剝。後來溈山哲道。此果子莫
道首座不得喫。盡大地人也不敢正眼覰著。宗師家
正令當行。十方坐斷。有定乾坤句。辨龍蛇眼。不妨難
構。當時若是箇英靈衲子解捋虎鬚。待道過在甚麼
處。便拈起果子云。和尚畢竟喚作甚麼。待他擬議。劈
面便擲。何故。有意氣時添意氣。不風流處也風流。
　保寧茂云。盡道洞山祇見錐頭利。不見鑿頭方。抑屈
人作麼。又有道。泰公不得果子喫。要且盡大地人皆
不得喫。成人者少。敗人者多。殊不知洞山有偏正回
互不犯底手脚。直饒道不在動用中。也不得他果子
喫。良久云。水流黃葉來何處。牛帶寒鴉過遠邨。　古
南門云。要見洞山則易。見泰首座則難。

洞山果子誰無分。掇退臺盤妙轉機。今夜為君輕點
破。牡丹花下睡猫兒。(明極祚)

洞山玷辱家風。首座埋沒自已。雙雙繡出鴛鴦。千古
扶持不起。(運菴巖)

拄天拄地黑如漆。不分晝夜是何物。拈來拋向屎坑
中。火裏蓮花香拂拂。(虛堂愚)

𢌞途復妙展全機。大用堂堂絕指揮。兩手捉來渾一
色。金烏夜半潑天飛。(法林音)

洞山問僧阿那箇是汝主人公。曰現抵對次。師曰
苦哉苦哉。今時人類皆如此。祇認得驢前馬後底

將為自已。佛法平沉此其兆也。賓中主尚未明。況
主中主乎。僧問如何是主中主。師曰闍黎自道取。
曰。某甲道得祇是主中賓。如何是主中主。師曰。恁
麼道即易。相續也大難。遂示偈曰。嗟見今時學道
流。千千萬萬認門頭。恰似入京朝聖主。祇到潼關
即便休。

賓中賓。雙眉不展眼無筋。它方役伇求知已。失却衣
中無價珍。(浮山遠四)

賓中主。盡力追尋無處所。昔年猶自見些些。今日誰
知目雙瞽。

主中賓。我家廣大實難論。所求不吝無高下。貴賤同
途一坥平。

主中主。七寶無虧金殿宇。千子常圍繞聖顏。諸天不
順飛輪舉。

平生心事結眉頭。滿面飛埃𩯭巳秋。大抵出門無伎
倆。奈何今日路貧愁。(宏智覺四)

日應經商利萬金。曉來古路問家音。分明得報尊慈
健。爭奈難憑喜懼心。

御樓吹角六街明。金馬將軍出禁城。閫外威權良有
準。不傷風化自昇平。

不動金輪萬德全。宸居苔合未排班。當頭諱字寰中
禁。誰敢依俙犯聖顏。

天涯奔走幾經春。負學論功日轉貧。行海淵深雖涉
徧。義天空闊不容塵。(青州辨四)


衣穿骨瘦露無餘。獨鎮寰區暉太初。三尺匣中誅侫
劍。百篇囊裏薦賢書。

丹墀鞭靜九宮開。萬里江山絕點埃。脫却襴衫戴蓆
帽。聲聲祇道那邊來。

重重幽鎖紫烟岑。古洞龍吟霧氣深。木女唱歸紅𦦨
裏。石人運步覓知音。

洞山因僧問如何是沙門行。師曰。頭長三尺。頸長
二寸。因令侍者持此語問三聖。聖於侍者手掐一
掐。師肯之。

文峰玉云。妙得衲僧家轉身活路。還他新豐老人。三
聖雖能暗號私通。終是輸他一著。今日若有問頭長
三尺頸長二寸意旨如何。向道待你四脚蹋地時自
然有箇分曉。　雪筠赤云。鐵圍城中得計。牛角尖裏
抽身。三聖雖則善引機宜。也是瞎驢趁隊。今有問雄
山如何是沙門行。向道兒童睡未足。切莫蚤揚聲。

洞山曰。末法時代人多乾慧。若要辨驗真偽。有三
種滲漏。一曰見滲漏。機不離位。墮在毒海。二曰情
滲漏。滯在向背。見處偏枯。三曰語滲漏。究妙失宗。
機昧始終。濁智流轉。

木人嶺上輕開口。石女溪邊暗點頭。堪笑當年李太
白。夜來還宿釣魚舟。(見　泐潭照三)

天下溪山絕勝幽。誰能把手共同遊。回頭忽聽杜䳌
語。笑指白雲歸去休。(情)

昔年曾作參禪客。扣徧玄關窮要脉。更闌墨汁染皁

衫。說向他人口門窄。(語)

既達沖虗理。還隨照性亡。自非功力盡。爭免侍空王。
(具德禮三)

至靜含羣籟。靈源絕眾流。豈知兼帶意。不在正偏求。

依語生神解。徒將迷悟情。開先靈木吼。花雨作寒明。

爛柯石化巳千年。月舘空香趣獨玄。無奈白雲留戀
苦。未驂鸞鶴上朝天。(潭吉忍三)

萬人戍裏放還村。倚賴隣西寄食恩。父母丘墳遙在
眼。夜燃松火燭樵痕。

丈夫義不取封侯。掃徑扶花足自由。轉被花神勞欲
死。怨春未罷又傷秋。

驢䭾馬載藥何為。病入膏肓詎可追。最惜於今多國
手。不能痛處與人錐。(聖可玉)

洞山因僧問如何是空劫巳前自已。師曰白鳥入
蘆花。

打起黃鶯兒。莫教枝上啼。啼時驚妾夢。不得到遼西。
(正堂辨)

洞山夜參不點鐙。有僧出問話退。師令侍者點鐙。
乃召適來問話僧出來。僧近前。師曰將取三兩粉
來與者箇上座。其僧拂袖而退。自此省發。遂罄捨
衣資設齋得三年。後辭師。師曰善為。時雪峰侍立
問曰。祇如者僧辭去。幾時却來。師曰。它祇知一去。
不解再來。其僧歸堂。就衣鉢下坐化。峰報師。師曰
雖然如此。猶較老僧三生在。


洞中日午打三更。便有遊人把路爭。除却華山陳處
士。誰人不帶是非行。(慈受深)

洞山因看病僧。僧曰火風離散時如何。師曰。來時
無一物。去亦任從伊。曰爭奈羸瘵何。師曰須知有
不病者。曰如何是不病者。師曰。悟則無分寸。不悟
隔山坡。曰前程還許卜度也無。師曰。雖然黑似漆。
成立在今時。

火風離散後。一物鎮長靈。佛國黃金地。天堂白玉庭。
前程休卜度。所至要惺惺。一念心清淨。人間亦祇寧。
(南堂靜)

洞山不安。僧問。和尚病。還有不病者麼。師曰有。曰
不病者還看和尚否。師曰老僧看它有分。曰和尚
看它時如何。師曰老僧看它時則不見有病。

博山來云。不二門開。日面月面總不似。洞山癖病。混
之弗得。類之不齊。病中善看病也。者僧眼裏有筋。皮
下有血。要見洞山也不難。

卸却臭皮袋。拈轉赤肉團。當頭鼻孔正。直下髑髏乾。
老醫不見從來癖。少子相逢向近難。野水瘦時秋潦
退。白雲斷處舊山寒。須劋絕。莫顢頇。轉盡無功伊就
位。孤標不與汝同盤。(天童覺)

蹋蹋蘆灣又柳灣。生涯惟指舊巑岏。神蹊轉處白雲
斷。百鳥不來春正寒。(位中符)

洞山因僧問如何是青山白雲父。師曰不森森者
是。曰如何是白雲青山兒。師曰不辨東西者是。曰

如何是白雲終日倚。師曰去離不得。曰如何是青
山總不知。師曰不顧視者是。

江流夜魄兩依依。風卷蘆花帶雪飛。石女慣乘金鳳
舞。木人喜跨玉龍歸。(頻吉祥)

洞山參興平。纔展具。平曰莫禮老朽。師曰禮不老
朽者。曰渠不受禮。師曰渠不曾禮。

渠非老朽。不禮不受。威音世前。毗盧頂後。把定壺中
白日長。觸著匣裏青蛇吼。良醫叮嚀病人。服藥不如
忌口。(天童覺)

尊貴堂堂自不羣。深宮獨坐對衺曛。渠儂縱謂不相
識。家醜那堪巳外聞。(寧遠地)

宗鑑法林卷五十九
