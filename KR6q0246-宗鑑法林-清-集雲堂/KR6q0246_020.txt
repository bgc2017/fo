











宗鑑法林卷二十
集雲堂　編

大鑒下四世

終南山雲際師祖禪師(南泉願嗣)
初參南泉。問摩尼珠
人不識。如來藏裏親收得。如何是藏。泉曰王老師
與汝往來者是藏。師曰直得不往來時如何。泉曰
亦是藏。師又問如何是珠。泉召師。祖師應諾。泉曰。
去。汝不會我語。師從此信入。

翠峯顯於往來者是處云。艸裏漢。於不往來者亦是
處云。雪上加霜。於如何是珠處別云。險。又云。百尺竿

頭作伎倆。不是好手。者裏著得隻眼。賓主互換。便能
深入虎穴。或不漝麼。總饒師祖悟去。也是龍頭蛇尾。
　白雲端云。雲際一顆摩尼珠。幾乎落在萬丈深坑。
猶賴南泉老手親為托起。且道此珠現今在什麼處。
海神知貴不知價。留與人間光照夜。　淨因成云。南
泉應機酬對縱奪可觀。然終未能出他珠在。直饒道
汝不會我語。正是藏。畢竟珠在什麼處。莫是海神知
貴不知價麼。此是近來新婦禪。不勞拈出。拍禪牀云。
珠之與藏。盡被老僧一拶粉碎。諸人更來者裏討什
麼。又拍一下。　昭覺勤云。南泉一期垂手。收放擒縱
則不無。要且未見向上事在。祇如盡大地是如來藏。
向什麼處著珠。盡大地是摩尼珠。向甚麼處著藏。若
明得有轉身處。許你具一隻眼。　南堂欲云。且道師
祖悟去畢竟承誰恩力。者裏著得箇眼。便見頭正尾
正。　古南門云。南泉太煞繁詞。待問如何是藏。但云
更莫別求。如何是珠。一鎚粉碎了也。不妨好手。　理
安洸云。山僧則不然。如何是藏。綿包特石。如何是珠。
鐵褁泥團。

碧波深處釣魚翁。拋餌牽絲力巳窮。一棹清風明月
下。不知身在水晶宮。(佛慧泉)

別是非。明得喪。應之心。指諸掌。往來不往來。祇者便
是藏。輪王賞之有功。黃帝得之罔象。轉樞機。能伎倆。
明眼衲僧莫鹵莽。(天童覺)

蒼鷹逐兔。驪龍玩珠。透青眼不瞬。照物手寧虗。往來

不往來。艸裏謾塗糊。百尺竿頭入虎穴。分明月上長
珊瑚。(圓悟勤)

收者易。見者難。見者易。用者難。見得用得。二無兩般。
閒把一枝歸去笛。夜深吹過汨羅灣。(遯菴演)

分明月上長珊瑚。一段風光爍太虗。大地眾生同受
用。如來藏裏本來無。(松源岳)

古人唱歌兼唱情。今人唱歌惟唱聲。欲說向君君不
會。試將此語問楊瓊。(海舟慈)

野水光搖萬頃危。珊瑚枝上月埀埀。臺前露柱無巴
鼻。却把春風畵遠眉。(靈巖儲)

鄧州香嚴下堂義端禪師(南泉顧嗣)
上堂。語是謗。默是
誑。語默向上有事在。老僧口門窄。不能為汝說得。

靈隱岳云。且道是說不是說。良久云。喫茶去。　天目
禮云。若教頻下淚。滄海也須乾。　本覺微云。香嚴舌
頭拕地。松源錯下注脚。清福祇管坐地看揚州。

日子禪師(南泉願嗣)
因亞谿來參。師作起勢。谿曰者老
山鬼猶見某甲在。師曰。罪過罪過。適來失抵對。谿
欲進語。師便喝。谿曰大陣當前不妨難禦。師曰是
是。谿曰不是不是。

趙州云。可憐兩箇漢。不識轉身句。　仙巖智云。放彌
六合。卷藏於密。還他二老。欲離鬼家活計直是未在。

列土分疆霸業成。英雄誰不慕桓文。自從劍戟為農
器。齊晉江山分不分。(天目智)

作家一見逞玄機。手眼通身八面威。物義不傷新力

句。主賓互換賞柴扉。(弘鼎教)

宣州剌史陸亘大夫(見南泉願)
問南泉。弟子家中有一
片石。或時坐或時臥。如今擬鐫作一尊佛。還得麼。
泉曰得得。夫曰莫不得麼。泉曰不得不得。

雲巖晟云。坐即佛。不坐即非佛。　洞山价云。不坐即
佛。坐即非佛。　保福展云。南泉看樓打樓。雲巖洞山
一起一倒。　五祖戒云。南泉祇解移風。不解易俗。雲
巖洞山夢中說夢。　天童覺云。轉功就位。轉位就功。
還他洞山父子。且道南泉意作麼生。直是鍼劄不入。
　高峯妙云。正所謂聖人無常心。以百姓心為心也。
　大巍倫云。大夫一片好石。不遇南泉。幾喪淳矣。
　法林音云。即以其人之道。還治其人之身。南泉以之
雖然。錯過陸亘大夫。

得與不得。天寬地窄。坐臥經行。無勞疑惑。(真如哲)

南泉得得。何似不得。淑人君子。其儀不忒。(黃龍震)

前得得。後不得。一貫誰知兩五百。雨檜瀟瀟。風松瑟
瑟。隔山人聽鷓鴣詞。錯認邊笳十八拍。(石菴玿)

坐臥曾經幾度春。半封苔蘚半籠雲。無棱無縫難提
掇。空把肝腸說向人。(閒極雲)

兩手持來難蓋覆。依前兩手還分付。一枕清風睡正
濃。鳥銜花落巖前路。(諾菴肇)

楊柳溪邊埀綠線。黃鶯枝上聲聲囀。幾多貪翫不知
春。空使落花千萬片。(高峯妙)

陸亙問南泉。肇法師也甚奇怪。解道天地同根萬

物一體。泉指庭前牡丹曰。大夫。時人見此一株花。
如夢相似。

保寧勇代拍手云。阿誰得到者般田地。　黃龍心問
僧。南泉恁麼道。如何得見與我一體。僧舉起坐具。龍
云。舉則易。見還難。毗盧頂上天風寒。峩峩直下蒼龍
窟。誰敢覰著。　昭覺勤云。陸亙手攀金鎖。南泉八字
打開。直得七珍八寶羅列目前。乃豎拂子云。天地一
指。萬物一馬。通身是口。分疎不下。　徑山杲云。若向
理上看。非但南泉瞞他大夫一點不得。亦未摸著他
脚跟下一莖毛在。若向事上看。非但大夫瞞他南泉
一點不得。亦未夢見他汗臭氣在。或有出來道。大小
徑山說理說事。祇向他道。但向理事上會取。　天寧
琦云。你若向同根一體上會。落在肇公圈圚。你若向
事理上會。又落在妙喜葛藤中。總無自由分。祇如南
泉與麼道。畢竟如何會。平蕪盡處是青山。行人更在
青山外。　愚菴盂舉雪竇頌畢云。大夫夢中作夢。南
泉夢中占夢。雪竇善於原夢。鏡裏山河。影中聞見。撲
碎鏡。拂却影。可惜一枝花。拈向霜天月下。更來澄潭
摸索。可不道。月落夜䦨。不知何處相見。

見聞覺知非一一。山河不在鏡中觀。霜天月落夜將
半。誰共澄潭照影寒。(翠峯顯)

山潤石韞玉。林秀淵藏珠。見此一株花似夢。灼然根
本不同途。王老師脫規模解。向長安正鬧處。喚起悠
悠陸大夫。(圓悟勤)


照徹離微造化根。紛紛出入見其門。遊神劫外問何
有。著眼聲前知妙存。虎嘯蕭蕭巖吹作。龍吟冉冉洞
雲昏。南泉照破時人夢。要識堂堂補處尊。(宏智覺)

若知天地本同根。不應重來更問人。却得南泉親指
示。等閒花發夢中春。(鼓山珪)

指點深紅與昔同。更無夭艶在芳藂。南泉笑裏移春
去。留得殘紅醉蜜蜂。(心聞賁)

玉洞玄關道路長。蟠桃豈是等閒芳。遮藏不許人間
見。祇恐春風漏泄香。(正堂辨)

天地同根元一體。畵師難畵亦難描。南泉轉步移身
處。引得黃鸎下柳條。(嘯巖蔚)

巢知風。穴知雨。磁石吸鍼潮漲酢。寄語諸人莫莽鹵。
虎之缺兮馬之馵。東西如何密相付。(千巖長)

湖光湛湛映雲山。公子遊花恣意觀。驀地一呼回首
望。始知勒馬到長安。(林臯豫)

陸亙問南泉。弟子家中缾內養一鵞。如今長大欲
出此鵝。且不得打破缾。亦不得損其鵞。未審有何
方便。泉召大夫。夫應諾。泉曰出也。

高峰妙云。南泉潦倒手眼不親縱。饒出得也是死貨。
若是高峰。祇向他道大夫還曾示人麼。纔擬抵對。便
與亂棒打出。非特為伊脫却鶻臭布衫。要使天下衲
僧箇箇解黏去縛。慶快平生。　瀛山誾云。大夫若不
遇王老師。未免缾破鵝損。且道喚出後如何。萬里鵬
同遠。千年鶴共飛。


陸亙問南泉。大悲菩薩用許多手眼作什麼。泉曰
如國家用大夫作甚麼。

翠峰顯別云。不及大夫所問。　保寧勇別云。也未為
分外。

大悲手眼問來親。王老酬機列主賓。倒轉槍頭來快
便。從茲六國絕烟塵。(野菴璇)

陸亙問南泉。弟子從六合來。彼中還更有身否。曰
分明記取。舉似作家。夫曰。和尚不可思議。到處世
界成就。曰適來總是大夫分上事。

法林音云。南泉老漢祇有殺人刀。要且無活人劍。以
致陸亙大夫一死更不再活。何不待伊道和尚不可
思議到處世界成就。便喝云。將謂大夫是箇人。陸亙
向者裏掉回頭來。千古之下誰敢以俗漢視之。

佳人見物隔羅縠。指問仙郎是何物。仙子手攜出戶
看。雲裳更把清風拂。(二隱謐)

焦桐謾說是奇琴。還有絲絃韻更沉。句得知音能擊
賞。相投何止芥投鍼。(虗舟省)

陸亙問南泉。弟子亦薄會佛法。泉便問大夫。十二
時中作麼生。夫曰寸絲不挂。曰猶是階下漢。夫曰
怎見得。曰不見道有道君王不納有智之臣。

飛鳥盡。良弓藏。狡兔死。走狗烹。萬年牀上坐。智士豈
攖情。塞外無兵革。丹山有鳳鳴。四海八荒王化裏。垂
拱平章享太平。(達變權)

髑髏喜立。枯木龍吟。謾言春到。水尚成冰。襟懷磊落

兮不倚疎籬。眼目[序-予+(林/目)]瞇兮勿自成羈。階下漢。知不知。
雲舒海嶽鬼低雨。鶯愛春花遠近啼。(天岸昇)

陸亙因南泉遷化來弔慰。院主問大夫何不哭先
師。夫曰院主道得亙即哭。主無對。

長慶稜云。且道合哭不合哭。　法林音代院主。但作
哭聲。

池州甘贄行者(見南泉願)
開接待有問曰。行者接待不
易。甘曰如餧驢餧馬。

瑯瑯覺云。快把飯來。　五祖演云。願行者常似今日。
　高峯妙云。瑯瑘美則美矣。祇是做造倉忙。不堪供
養。五祖不鑒來風。一鍋淡韲羮。可惜著了許多鹽酢。
譬如餧驢餧馬。祇向道殘羮餿飯不勞拈出。且道與
古人是同是別。定當得出。日消萬兩黃金。不然。喫水
也須防噎。　濟水洸云。若是有鼻孔底。者飯管取喫
不下。要識甘贄麼。慣從五鳳樓前過。手握金鞭賀太
平。

甘贄入南泉設齋。黃檗為首座。甘請施財。檗曰財
法二施等無差別。甘曰恁麼道爭消得某甲䞋。便
舁錢出。須臾復入。曰請施財。檗曰財法二施等無
差別。甘乃行䞋。

翠巖真云。甘贄行者黠兒落節。黃檗施財何曾夢見。
　雲居元云。大小黃檗被甘贄換却一隻眼。　徑山
杲云。一等是隨邪逐惡。雲居羅漢較些子。　靈隱岳
云。總是掩耳偷鈴。殊不知甘贄有收有放。首座徹底

惺惺。雲收雨霽長空闊。一對鴛鴦畵不成。　明招補
徵云。行者兩度請行施。是好心不是好心。黃檗始終
答話一般。為甚肯一不肯一。

拋來撒去互施呈。地獄門前鬼眼睛。覰破髑髏肝膽
外。摩醯頂上復重明。(虗堂愚)

甘贄因化主至宅。乃問是甚處。曰藥山。甘曰還將
得藥來麼。曰未審有什麼病。甘忻然取銀一百兩
施之。復曰。山中有人。此物乃回。主尋歸山納疏。藥
山問歸何速。主即敘前問答。山曰。急送還他。子遭
賊了也。主乃送還。甘曰。山中有人。更添一百兩施
之。

同安顯云。早知行者與麼問。終不道藥山來。　雪峯
空云。藥山老漢亦自膽小。若是雪峯即便收下。何故。
且教甘贄者漢疑三十年。　天童忞云。行者將蝦釣
鰲。化主貪餌忘鉤。藥山亡羊而後補牢。得失未免相
半。同安雖有入地之謀。且無衝天之計。山僧若作供
養主。當時一喝便行。管取行者疑著半生。　龍唐柱
云。我若作化主。待他施銀兩錠。復伸手云。行者還要
再服三兩劑始得。管取傾囊以施。命根依舊在我手
裏。

甘贄問一僧什麼處來。曰溈山來。甘曰。曾有僧問
溈山如何是西來意。溈山舉拂子。上座作麼生會。
曰借事明心。附物顯理。甘曰且歸溈山去好。

保福聞乃仰手覆手。　磬山鼎云。甘贄瞎者僧眼即

不無。祇如者僧。從溈山來不從溈山來。

西來祖意是如何。溪上梅花開巳多。向上一機言外
契。風前遙憶老維摩。(弘法澤)

甘贄一日入南泉設粥。仍請南泉念誦。泉乃白椎
曰。請大眾為狸奴白牯念摩訶般若波羅蜜。甘拂
袖便出。泉粥後問典座。行者在甚麼處。座曰當時
便去也。泉便打破鍋子。

雲門信云。南泉老漢未免隨人起倒直。饒打破鍋子。
也是賊過後張弓。　愚菴盂云。兔子懷胎。蚌含明月。
三十棒寄打雪竇。六不收勘破雲門。女媧氏煉石補
天。秦始皇驅山塞海。雖然。三十年後。一回飲水一回
噎。　明昭補云。不奈船何。打破戽斗。

異路相逢句巳酬。閒吹羌管向汀洲。漁人貪顧沙頭
鷺。不覺扁舟逐浪流。(雪峯預)

高吟大笑性猖狂。潘閬騎驢出故鄉。驚起暮天沙上
鴈。海門斜去兩三行。(湛堂凖)

鍼鋒相湊便干戈。帶累南泉打粥鍋。莫謂當年輕放
過。大都有罪不同科。(笑翁堪)

福州芙蓉山靈訓禪師(歸宗常嗣)
一日辭歸宗。宗問甚
處去。師曰歸閩中去。曰。子在此多年。裝束了却來。
為子說一上佛法。師結束了上去。宗曰近前來。師
乃近前。宗曰。時寒。途中善為。師聽此言。頓忘前解。

八十婆婆學畵眉。癡心欲比少年時。一朝打破當臺
鏡。始信從前萬事非。(慈受深)


芙蓉一日訪同參實性大師。性陞堂。以右手拈拄
杖。倚左邊。良久曰。若不是芙蓉師兄。大難委悉。便
下座。

黃龍南云。實性用不得便休。却將佛法以為人情。致
令千載之下與人作笑端。且道利害在什麼處。　青
龍斯云。實性雖則人情佛法一時周備。大似向福建
人前賣茘枝。未免旁觀者哂。

陪盡老精神。杯盤越㨾新。誰知村店酒。難勸御樓人。
(西巖惠)

五臺山大禪佛智通禪師(歸宗常嗣)
初在歸宗會下。忽
一夜連叫曰我大悟也。眾駭之。明日上堂。眾集。宗
曰昨夜大悟底僧出來。師出曰某甲。宗曰。汝見箇
甚麼道理便言大悟。試說看。師曰師姑元是女人
作。宗異之。

五月炎威當酷熱。浹背汗流無處說。帀地清風劈面
來。大禪眼裏重添屑。(艸堂清)

童子學順朱。赤處皆摹黑。若將白紙來。一點下不得。
若下得翻成。紙上塗烟墨。(黃龍震)

鎮州普化禪師(盤山積嗣)
常入市振鐸曰。明頭來。明頭
打。暗頭來。暗頭打。四方八面來。旋風打。虗空來。連
架打。一日臨濟令僧捉住曰。總不恁麼來如何。師
拓開曰。來日大悲院裏有齋僧。回舉似濟。濟曰我
從來疑著者漢。

五祖演云。山僧則不然。總不恁麼來如何。和聲便打。

是他須道。五祖盲枷瞎棒。我祇要你恁麼道。何故。一
任舉似諸方。　青獅信云。普化恁麼作怪。被臨濟將
鼻孔一揑。酸去十分。若無大悲院躲得過。何處見有
普化。　福嚴容云。普化恁麼帶累人。上天無路入地
無門。且道端的在甚麼處。臨濟道我從來疑著者漢。
也未必是好心。

老倒分明兩路差。箭鋒相拄勿咼斜。龍蛇混雜人難
辨。白日長空下雪花。(汾陽昭)

旱天忽震數聲雷。遠近飛雲若往來。甘雨未曾施一
點。返將風勢卷將回。(雲峰悅)

婁羅慣要逞聰明。金榜何曾挂得名。捋下幞頭歸去
好。莫騎驢子傍人門。(鼓山珪)

一拶銀山鐵壁摧。大悲院裏趕村齋。善財拄杖如無
用。乞與佯狂老萬回。(水菴一)

水急魚行澀。風高鳥不棲。世情看冷暖。人面逐高低。
(松源嶽)

普化暮入臨濟院喫生菜。濟曰者漢大似一頭驢。
師便作驢鳴。濟謂直歲曰細抹艸料著。師曰。少室
人不識。金陵又再來。臨濟一隻眼。到處為人開。

趙州云。何不與他本分草料。
草裏相逢兩赤眉。交鋒一陣疾如飛。東西旗號渾相
似。試問何人得勝歸。(上方益)

賸䭚生菜似頭驢。臨濟堂前捉敗渠。聳耳長鳴隨踢
蹋。不知業債倩誰除。(天目禮)


普化因臨濟與河陽木塔同在僧堂內坐。相與議
曰。普化者漢每日在街市掣瘋掣顛。知它是凡是
聖。正議時。師忽從外來。濟便問汝是凡是聖。師曰
汝且道我是凡是聖。濟便喝。師以手指曰。河陽新
婦子。木塔老婆禪。臨濟小廝兒。却具一隻眼。濟曰
者賊。師曰賊賊。便出去。

首山念云。者兩箇賊。有箇正賊。且道那箇是正賊。復
代云。劉盆子。

騏驥駑駘辨者稀。淺深毛色混同之。若無伯樂垂精
鑒。千里追風不易騎。(海印信)

普化見馬部使出喝道。師亦喝道。作相撲勢。馬部
使令人打五棒。師曰。似即似。是則不是。

機境相投是妄真。入河漸漸見長人。受屈遭他一頓
棒。元來不是好官人。(江陵柔)

階頭放下劫初鈴。相撲呼他馬使名。五棒打來無雪
處。却言渠不是官行。(天目禮)

風流杰拉風流彥。膩巷歌樓恣飲宴。逗到樽空月亦
消。却將紈扇斜遮面。(白巖符)

普化一日同臨濟赴施主家齋。濟問。毛吞巨海。芥
納須彌。為復是神通妙用。法爾如然。師遂踢倒飯
牀。濟曰太麤生。師曰。者裏什麼所在。說麤說細。濟
休去。次日又同赴齋。濟曰。今日供養。何似昨日。師
又踢倒飯牀。濟曰太麤生。師曰。瞎漢。佛法說甚麼
麤細。濟乃吐舌。


翠峯顯云。兩箇老漢喫飯也不了。好與三十棒。棒雖
行。且那箇是正賊。　南堂靜云。二尊宿如二龍爭珠。
拏雲攫霧不動波瀾。如二虎爭餐。活捉生擒不傷物
命。者裏忽有問。毛吞巨海芥納須彌。為復神通妙用
法爾如然。祇向道。一拳拳倒黃鶴樓。一踢踢翻鸚鵡
洲。有意氣時添意氣。不風流處也風流。　南華昺云。
臨濟覿面提撕。普化全機酬醋。直得南山鱉鼻吞却
東海鯉魚。陜府鐵牛觸倒嘉州大象。為甚如此。相逢
不下馬。各自奔前程。　昭覺勤云。精金不百煉。怎見
光煇。至寶不酬價。怎見真假。不是臨濟不能驗普化。
不是普化不能抗臨濟。所謂如水入水。如金博金。雖
然如是。放過彼此作家。檢點二俱失利。　天童華云。
一出一沒。一往一來。猛虎口裏奪餐。毒蛇頭上揩癢。
要且未稱大丈夫事。二老名諠宇宙價重當時。山僧
豈可謹密三寸。二俱放過。為他弄假像真。二俱不放
過。為他搕𢶍太甚。是汝諸人。若作佛法商量。達磨一
宗掃土而盡。　南堂欲云。翠峰與麼道。也好與二十
棒。不見道。正賊走了。邏贓人喫棒。　磬山修云。一箇
具擒龍之手。一箇得陷虎之機。二俱作家。且道誰是
陷虎。誰是擒龍。　古南門云。臨濟一條棒。尋常橫打
豎打。到者裏因甚却吐舌。一聲羌笛離亭晚。君向瀟
湘我向秦。

要識真金須入火。再三煅煉見精麤。上行買賣不饒
讓。好物從來價自殊。(海印信)


撥動千鈞弩發機。穿雲透石電光飛。若無舉鼎拔山
力。千里烏騅豈易騎。(玉笈乾)

驪龍奮迅。渤海汪洋。氣蒸雲夢。波撼岳陽。迷雲陡黑。
日月無光。誰云普化是顛狂。(天水廣)

糠粃鑄堯舜。蜩鷽笑鯤鵬。石壓筍斜出。巖懸花倒生。
扊扅炊。伏鷄烹。霹靂一聲天地裂。不許康衢歌太平。
(三疾甫)

相逢特地展機緣。出沒縱橫妙用全。翡翠蹋翻荷葉
雨。鷺鷥衝破竹林烟。(浪山嶼)

普化將入滅。謂人曰。乞與我一箇直裰。人與衣服
皆不受。臨濟令人送一棺。師笑曰臨濟廝兒饒舌。
便受之。乃辭眾曰。明日東門去死也。郡人相率送
出城。師厲聲曰。今日葬不合青烏。明日南門遷化。
人亦隨之。又曰。明日出西門方吉。人出漸稀。第四
日自擎棺北門外振鐸入棺而逝。郡人奔走出城。
揭棺視之巳不見。惟聞空中鐸聲漸遠。莫測其由。

風顛用盡到無餘。一箇棺材八箇舁。舁出鎮州城外
去。聽他木鐸自分疎。(北磵簡)

撮得虗空作近隣。便於北斗裏藏身。者掠虗漢何多
事。猶把空棺誑後人。(東山源)

壽州良遂禪師(麻谷徹嗣)
參麻谷。谷見來便將鋤頭去
鋤艸。師到鋤艸處。谷殊不顧。便歸方丈閉却門。師
次日復去。谷又閉却門。師乃敲門。谷問阿誰。師擬
稱名。忽然契悟。遽曰。和尚莫瞞良遂。良遂若不來

禮拜和尚。洎合被經論賺過一生。及歸講肆。乃謂
眾曰。諸人知處良遂總知。良遂知處諸人不知。

雲門偃云。便有逆水之波。如今得入。是順水之意。亦
喚作雙放時節。又云。作麼生是良遂知處。東林顏云。
作麼生是良遂知處。鸕鶿語鶴。　靈隱嶽云。為人為
徹。齩著生鐵。逆水之波。虗空釘橛。

平生心膽向人傾。到此門中有幾人。別後都城舊知
已。暖烟斜日又黃昏。(龍門遠)

尋言逐句謾多端。祇為從前被眼瞞。撒手便能歸故
國。暗思岐路幾多般。(丹霞淳)

親到桃源景物幽。一壺明月湛如秋。反思洞口春殘
日。無數紅英逐水流。(成枯木)

相逢渾似活冤讐。惹得通身萬斛愁。一自不從人處
覓。者回羞見鏡中頭。(惟一潤)

䖍州處微禪師(西堂藏嗣)
因僧問。三乘十二分教。體理
得妙。與祖意是同是別。師曰。須向六句外鑒。不得
隨它聲色轉。曰如何是六句。師曰。語底。默底。不語
底。不默底。總是。總不是。汝合作麼生。僧罔措。

魯菴遠云。者僧真可謂禍不入慎家之門。末後一道
真言。未免令旁觀者哂。惟者僧罔措。却較些子。

天下紛紛欲帝秦。魯連寧死不稱臣。何如青嶂茅簷
底。一覺高眠兩脚伸。(紫琈岠)

金州操禪師(章敬惲嗣)
請米和尚齋。不排坐位。米到展
坐具禮拜。師下禪牀。米乃坐師位。師却席地而坐。

齋訖米便去。侍者曰。和尚受一切人欽仰。今日坐
位被人奪却。師曰三日後若來即受救在。米三日
後果來。曰。前日遭賊。

鏡清因僧問。前日遭賊意旨如何。清云。祇見錐頭利。
不見鑿頭方。　愚菴盂云。當時米和尚一到便席地
而坐。且教金州上天無路入地無門。直坐到樓至如
來出世。我那時再來與渠相見。以手斫額云。貓。　報
恩賢云。金州失位。米和遭賊。秤鉤打釘。剛是拽直。可
惜侍者欠伶俐。若是箇漢。待米和尚道前日遭賊。便
好問和尚失却甚麼。當時若下得者語。非但米師欽
服。直使金州退身有分。

河中府公畿禪師(章敬惲嗣)
僧問。如何是道。如何是禪。
師以偈示之曰。有名非大道。是非俱不禪。欲識箇
中意。黃葉止嗁錢。

資福玉云。道無禪不立。禪無道不行。如今杜蠻師家
不解通變。不是一棒打到底。便就脂粉出無限。四六
文章。未免公畿齩指有分。山僧更資一路。有名即大
道。是非俱是禪。會得箇中意。徒勞化紙錢。

五臺山秘魔巖禪師(馬祖一下永泰湍嗣)
常持一木杈。凡見
僧來。纔禮拜即扠却頸曰。那箇魔魅教汝出家。那
箇魔魅教汝行脚。道得也扠下死。道不得也扠下
死。速道速道。霍山通聞。往見之。未禮拜便攛入懷
中。師乃拊通背三下。通拍手曰。師兄三千里外賺
我來。三千里外賺我來。


保福展云。當斷不斷。反招其亂。　首山念云。千聞不
如一見。　法眼益於速道下代僧云。乞命乞命。　報
慈遂代僧云。老兒家放下扠子得也。　法燈欽代僧。
但引頸示之。　五祖戒云。當時若見。奪取扠來。驀面
扠倒。點把火照看伊面皮厚多。少　明招謙云。我當
時見伊欲道未道之際。先與一扠。　瑯琊覺云。雷聲
甚大。雨點全無。

把斷重津過者難。擎扠須信髑髏乾。霍山到後知端
的。同死同生未足觀。(翠峯顯)

手把長扠坐要津。乾坤誰是妄遊人。當時若遇英雄
漢。往往反成脚下塵。(佛印元)

自誇獨握誅龍劍。及遇真龍不奈何。也似將軍空索
戰。無功徒枉動干戈。(海印信)

嶮崖之句。無處插[此/束]。去却藥忌。露當門齒。扠下放身
捨命。箇裏如龍得水。三千里外賺吾來。捋虎鬚兮捉
虎尾。(惠通旦)

威風凜凜不容攀。跳入懷中便解顏。不是酒腸寬似
海。爭知詩膽大如山。(雪菴瑾)

急水灘頭把釣竿。洪波洶湧暮江寒。錦鱗也解隨鉤
上。一吸滄溟徹底乾。(率菴琮)

芳樹吐花紅過雨。入簾飛絮白驚風。黃添晚色青舒
桺。粉落晴香雪覆松。(䒢溪森)

湖南上林戒靈禪師(永泰湍嗣)
初參溈山。溈問作什麼
來。師曰介冑全具。曰盡卸了來與大德相見。師曰

卸了也。溈咄曰。賊尚未打。卸作甚麼。師無對。仰山
代曰。請和尚屏却左右。溈以手指曰諾諾。師後到
永泰。方諭其旨。

三宜盂云。且道上林悟溈山旨耶。悟仰山旨耶。若從
溈山悟來。介冑何在。若從仰山處悟來。試問仰山還
曾屏却也未。若總不恁麼。從自已領得。卸却箇甚麼。
僧便問。和尚何得以已方人。宜以手指云。諾諾。

湖南祇林禪師(永泰湍嗣)
每叱文殊普賢為精魅。手持
木劍。自謂降魔。每見僧來便曰。魔來也。魔來也。以
劍亂揮。歸方丈。如是十二年無有契其機者。乃置
劍不言。僧問十二年前為什麼降魔。師曰賊不打
貧兒家。曰十二年後為什麼不降魔。師曰賊不打
貧兒家。

法林音云。且道十二年前是。十二年後是。

劍有魔益熾。劍無魔自清。祇顧降魔全失照。不知身
是老魔精。(皖山凝)

一劍霜寒八百州。沙場苦戰志難酬。家園自有琴書
在。月白風清歸去休。(天岸昇)

宗鑑法林卷二十


