











宗鑑法林卷十一
集雲堂　編

大鑒下三世

南泉問座主講甚麼經。曰彌勒下生經。師曰彌勒
幾時下生。曰現在天宮未來。師曰。天上無彌勒。地

下無彌勒。

洞山价舉問雲居。居云。天上無彌勒。地下無彌勒。未
審誰與安名。洞山被問直得禪床震動。乃云吾在雲
巖曾問老人。直得火爐震動。今日被子問。直得通身
汗流。　太陽玄云。如今老僧舉起也。有解問者致將
一問來。乃云地動也。　徑山杲云。禪床動火爐動地
動則不無。三個老漢要見南泉。直待彌勒下生始得。
忽有個漢出來道。天上無彌勒地下無彌勒。却教什
麼人下生。又作麼生抵對。但向他道老僧罪過。

禪床驚震被塗糊。惹得兒孫不丈夫。拄杖劈頭連打
出。也教知道赤鬚胡。(龍門遠)

上天下地無彌勒。安名立字是何因。黃金自有黃金
價。終不和沙賣與人。(文殊道)

雲居悟云。昔日東山和尚謂眾云。天上無彌勒。地下
無彌勒。十字街頭立。被人喚作賊。且道此人被他喚
作賊。歡喜則是。煩惱則是。元來也不歡喜亦不煩惱。
何故。為伊有個著到處。頌云。

被人喚作賊。吞聲便飲氣。雖然言語惡。真個好滋味。
不向如來行處行。丈夫自有沖天志。

南泉在方丈內坐次。問良欽空劫中還有佛否。欽
曰有。師曰是阿誰。曰良欽。師曰居何國土。欽無語。

洞山瑩代轉身便行。　海門涌云。良公當時若能輕
彈一指。管教王老師不作等閒看。

南泉示眾。王老師自小養一頭水牯牛。擬向溪東

牧。未免食它國王水艸。擬向溪西牧。亦未免食它
國王水艸。不如隨分納些些。總不見得。

雲門偃云。且道牛內納。牛外納。直饒你說得納處分
明。我更問你覓牛在。　溈山哲云。雲門祇解索牛。不
解穿他鼻孔。拈拄杖云。三世諸佛天下老和尚鼻孔
盡被山僧拄杖一時穿却。且道山僧鼻孔在什麼處。
良久云。誣人之罪。以罪科之。　長慶稜云。你道南泉
前頭為人。後頭為人。雪竇云。一時穿却。　雲峰悅云。
說甚麼納些些。盡乾坤大地色空明暗情與無情。盡
在山僧者裏。放行則隨緣有地。把住則逃竄無門。且
道放行好把住好。　昭覺勤云。和光順物與世同塵。
不犯鋒𨦵收放自在。是南泉本分草料。山僧自小養
一頭水牯牛。有時孤峰獨立。有時閙市縱橫。不論溪
東溪西。一向破塵破的。且道即今在什麼處。　天童
傑云。南泉起模畫㨾。長慶披沙揀金。雲門鼻孔先穿。
雪竇據款結案。拈拄杖。更有一個在什麼處。擲下拄
杖。　靈隱嶽云。王老師傾腸倒腹則不無。未見移風
易俗。在山僧祇養得一頭驢。一向東倒西攂。順時一
日何啻千里萬里。拗時直是一步不移。且道與王老
師水牯牛相去多少。良久云。漁人舞棹。野老謳歌。
　天童覺云。南泉牧牛可謂奇特。直是一切處關防不
得。為甚麼如此。是他隨分納些些。　報恩秀云。南泉
水牯牛無鼻孔。你者一隊漢作麼生穿。所以勝默老
人道。在一切同一切。一切處收不得。且道隨分納些

些後如何。蒭蕘莠稗愁耘鋤。蹄角皮毛趁慣時。　古
南門云。南泉祇知落草求人。爭奈妄生頭角。引得諸
大宗師都向草中打輥。未得個淨絕還。見南泉撒手
處麼。將此深心奉塵剎。是則名為報佛恩。

垂垂楊柳暗溪頭。不問東西却自由。幾度醉眠牛背
上。數聲橫笛一輪秋。(懶菴樞)

南泉水牯自天然。隨分些些任變遷。大笑一聲天地
窄。更無盡法與人傳。(月林觀)

不放溪東西。隨分納些兒。冷煖祇自知。分明說向誰。
(木菴永)

不如隨分納些些。喚作平常事巳差。綠草溪邊頭角
露。一蓑烟雨屬誰家。(鐵牛印)

南泉水牯忘鞭索。南北東西共一家。王稅及時都納
了。牧童橫笛遠山斜。(天目禮)

不如隨分納些些。渴飲饑飡祇自知。爛蹋春光烟雨
足。橫身宇宙更由誰。(理安問)

和和和。東西幾何。南北幾何。歸去歸去。免風免雨。耕
耨以時。宴我倉庾。(䒢溪森)

南泉謂僧曰夜來好風。僧曰夜來好風。師曰吹折
門前一株松。曰吹折門前一株松。又謂一僧曰夜
來好風。曰是什麼風。師曰吹折門前一株松。曰是
什麼松。師曰一得一失。

翠巖真云。眾中商量甚多。有云前來據實抵對。所以
云得。後來不合云是什麼風。所以云失。然祇知車書

混同泥玉一所何哉。不知道之根源。理之深淺。要會
麼。路逢劍客須呈劍。不是詩人莫獻詩。　昭覺勤云。
大凡酬唱隨機著眼。辨龍蛇。別緇素。所謂打鼓弄琵
琶。相逢兩會家。祇如南泉道一得一失。敢問阿那個
得阿那個失。者裏須是向上人始得。還委悉麼。鵝王
擇乳。素非鴨類。

南泉訪百丈。丈問甚處來。師曰江南來。丈曰還將
得馬大師真來麼。師曰祇者是。丈曰背後底𠰒。師
拂袖便去。

八面當風祇者是。拂袖之談動天地。堪愛賣身王老
師。不作賤兮不作貴。(龍門遠)

兄難兄。弟難弟。馬祖真。祇者是。撼動西江十八灘。水
面無風波自起。(石溪月)

南泉問神山什麼處來。曰打羅來。師曰手打脚打。
山無語。師曰。你問我。我與你道。山便問手打脚打。
師曰。分明記取。巳後遇明眼人舉似它。

雲巖晟代云。無手脚者始解打。　保寧勇代云。和尚
具一切智。

南泉巡堂次牽一頭牛入堂。首座以手撫牛背一
下。師便休去。趙州以艸二束放在首座前。

國清英云。趙州南泉大似屋裏販揚州。首座恁麼可
知禮也。

等將草料好供看。何故皮毛要一般。惹起群中相似
者。翻令頭角不完全。(寶葉源)


南泉問維那今日普請作甚麼。曰搜磨。師曰。磨從
你拽。不得動著中心樹子。那無語。

保福代云。比來拽磨。如今却不成。　法眼代云。恁麼
即不拽也。　資福玉代云。和尚巳動。爭禁得它人不
動。　江天銓代云。我若在。拉來曳磨。　磵南音舉云。
不得動著中心樹子。首犯者罪加倍。比來曳磨。如今
却不成前言。不副後語。恁麼即不曳也。謝子勤勞。和
尚巳動爭禁它人不動。癩兒牽伴。我若在。即拉來曳
磨。剌腦入膠盆。總云好箇中心樹子。無端被南泉七
花八裂了也。吹餘不避腥羴。也入一分。不得動著中
心樹子。便云合取狗口。管教王老師有口瘂却。

南泉問陸亘大夫。去彼將何治民。曰以智慧治民。
師曰恁麼則彼處生靈盡遭塗炭去也。

神鼎揆云。文韜武略。滿腹甲兵。致君澤民即不無。陸
亘要作祖師門下客亦未可在。若具宗門向上爪牙。
說甚生靈遭塗炭。王老師也須照顧始得。復頌。

生靈塗炭。起死回生。拔眼中屑。抽腦後釘。翻思素墨
悲絲染。自古雕文喪德人。

南泉魯祖杉山歸宗四人離馬祖處。於路分袂。師
插下拄杖曰。道得也被者箇礙。道不得也被者箇
礙。歸宗拽拄杖打師一下曰。祇是者箇。王老師說
甚麼礙與不礙。魯祖曰。祇此一句。大播天下。宗曰
還有不播者麼。祖曰有。宗曰作麼生是不播者。祖
作掌勢。


難兄難弟。一二三四。同母而生。個個相似。竿木隨身。
逢場作戲。莫言礙塞不得。一句播天播地。(佛鑑懃)

礙與不礙。龍吟霧起。播與不播。蠅附驥尾。南北東西。
千里萬里。俊哉。(正覺顯)

南泉同三人喫茶次。魯祖提起茶盞曰。世界成時
便有者箇。師曰。今人祇識者箇。不識世界。宗曰是。
師曰師兄莫同此見麼。宗却拈起盞曰。向世界未
成時道得麼。師作掌勢。宗以面作承掌勢。

昭覺勤云。魯祖簸土揚塵。南泉和泥合水。歸宗火亂
灰飛。杉山坐觀成敗。還委悉麼。箭鋒相拄不相饒。四
人共拈一隻盞。

南泉曰。三世諸佛不知有。黧奴白牯却知有。

大溈智云。三世諸佛既不知有。黧奴白牯又何曾夢
見。灼然須知向上有知有底人始得。且作麼生是知
有底人。喫官酒。臥官街。當處死。當處埋。沙場無限英
靈漢。堆山積嶽露屍骸。　博山來云。手拓地。尾連天。
王老師異類中行也。三世諸佛不知有。掬明月於無
影樹頭。黧奴白牯却知有。剪白雲於不應山谷。何人
知此意。除是長嘯者。　愚菴盂云。我要問諸人如何
是黧奴白牯知有底事。有對云黃金國土瑠璃地。獅
子巖前水草香。菴云。你作恁麼語話。銜鐵負鞍有日
在。

三世諸佛不知有。一一面南看北斗。黧奴白牯却知
有。戴角擎頭師子吼。四棱蹋地又團圝。八角磨盤空

裏走。擬推尋。劈脊摟。拈得鼻孔失却口。為問普化一
頭驢。何似子湖一隻狗。(圓悟勤)

三世諸佛不知有。老老大大外邊走。眼皮蓋盡五須
彌。大洋海裏翻筋斗。(徑山杲二)

黧奴白牯却知有。瀑布不溜青山走。堪笑無端王老
師。錯認簸箕作熨斗。

越鳥巢南枝。冀馬嘶北風。黧奴并白牯。寸步不曾通。
千山都坐斷。萬派盡朝東。天王纔合掌。那吒撲帝鐘。
(或菴體)

波波挈挈。㲯㲯𣯶𣯶。百不可取。一無所堪。默默自知
田地穩。騰騰誰謂肚皮寬。普周法界渾成飯。鼻孔纍
埀信飽飡。(天童覺)

野老祭江神。乞兒打筋斗。莫作兩般看。等是揚家醜。
(樸翁銛)

君子道消。小人道長。有功者罰。無功者賞。拍盲衲子
走天涯。空費草鞵百千緉。(淑安周)

二八嫦娥赤雙手。反著藍衫拕地走。劈頭撞翻三脚
驢。倒騎歸來變作狗。(夢菴律)

季布祇重然諾。子房不貴封矦。端坐孤峰絕頂。知君
未善優游。豈不見。曹山不墮尊貴。大溈變作水牛。(天
水廣)

南泉因座主辭。師問甚處去。曰山下去。師曰第一
不得謗王老師。曰爭敢謗和尚。師乃噴嚏曰是多
少。主便出去。


石霜諸云。不為人斟酌。　先曹山云。賴也。　雲居膺
云。非師本意。　長慶稜云。請領話。　雲居錫徵云。座
主當時出去。且道是會不會。

南泉山上刈茅次。有僧問南泉。路向什麼處去。師
拈起鐮子曰。我者鐮子是三十文錢買。曰我不問
者箇。南泉路向什麼處去。師曰我用得最快。

茅鐮三十文錢買。覿面高提第一籌。直下便知歸去
路。也須更上一層樓。(圓通仙二)

撥艸瞻風探祖禪。誰知艸裏有南泉。分明一句無私
語。徹骨風生天地寒。

匆匆禪客問南泉。款段徒勞痛下鞭。今日為君重漏
泄。翩翩孤雁下遙天。(道場如)

南泉入園次。見一僧乃拋瓦礫擲之。其僧回首。師
乃翹一足。僧無語。師便歸。僧後請益曰和尚適來
擲瓦礫打某甲。豈不是警覺某甲。師曰翹足又作
麼生。僧無對。

石霜諸因僧問南泉翹足意作麼生。霜舉手云還恁
麼也無。

南泉因僧問和尚百年後向什麼處去。師曰山下
作一頭水牯牛去。曰某甲隨和尚去還得也無。師
曰汝若隨我即須銜取一莖艸來。

類中難辨要分明。戴角披毛卒未醒。銜取艸來方定
動。頭頭物物自真靈。(汾陽昭)

行履從來異類中。不知頭角與誰同。若銜枝草時相

見。擺尾搖頭四野風。(佛印元)

異類中行得自由。拽穿鼻孔卒難收。草枝銜得相逢
處。高臥深雲任白頭。(佛慧泉)

南泉住菴時有一僧到。師向其僧曰。我上山待到
齋時作飯自喫了。送一分來山上。少時其僧自喫
了。却一時打破家伙就牀臥。師待不見來。遂歸。見
僧臥。師亦去一邊臥。僧便起去。師住後曰。我往前
住菴時有箇伶俐道者。直至如今不見。

五祖戒云。也是貧兒思舊債。　翠巖芝云。兩箇漢。前
不至村。後不至店。　高峯妙云。南泉雖則步步蹋實。
未免隨人起倒。者僧縱解飽食高眠。決定不知飯是
米做。高峯恁麼告報。設有一字虗妄。永墮拔舌地獄。
　愚菴盂云。當時者僧風儀令人可愛。南泉過後思
君子。見之晚矣。彼時下山來。何不掘個坑將者僧埋
却。豈不據款一結。有僧云。老漢𠰒。菴乃與一頓棒。趁
出。　雲菴悅云。南泉雖有陷虎之機。要且未盡其善。
當時見他高眠枕蓆。伹呵呵大笑。管取疑殺者漢。
　聖可玉云。說甚麼二十年不見道者。打破鍋盌時早
不見了也。泉去身邊臥。尋踪捕影。二十年後恁麼舉。
意在於何。從前汗馬無人識。祇要重論蓋代功。

吹毛劍利。逆水波清。丈夫氣志不順人情。君征塞北
我伐西秦。千古萬古共樂昇平。(南堂靜)

短袴長衫白苧巾。咿咿月下急推輪。洛陽路上相逢
著。盡是經商買賣人。(虗堂愚)


一把黃金鈍钁頭。引他白日鬼來偷。自從去後無踪
跡。入眼青山總是愁。(中峯本)

五陵公子休誇富。百衲高僧不厭貧。春到江南二月
後。黃鶯啼徧杏花村。(山夫正)

南泉翫月次。趙州指月問曰何時得恁麼。師曰王
老師二十年前亦恁麼來。曰祇今作麼生。師便歸
方丈。

天童覺云。二十年前且置。二十年後作麼生。還知王
老師行履處麼。室內無靈牀。渾家不著孝。　紫梅周
云。樂平者裏也不管你二十年前二十年後。正當八
月十五夜又作麼生。良久云。寧可截舌。不可犯諱。

劍落寒潭漫刻舟。霜花浪急使人愁。漁翁罷釣歸深
隖。一隻鴛鴦落渡頭。(上方嶽)

碧天新月影沉淵。水底蛟龍驚不眠。頭角忽然相抵
觸。飛烟走霧滿平川。(古帆舟)

南泉同歸宗麻谷去禮國師路次。師於地畫一圓
相曰道得即去。宗便於相中坐。谷即作女人拜。師
曰與麼則不去也。宗曰是什麼心行。師於是乃相
喚便回。

翠巖芝云。當時若見。每人與一棒。且圖天下太平。
　雲居錫云。比來要禮國師。南泉因甚麼却相喚回。且
道古人意作麼生。　報慈遂徵云。祇如南泉與麼道。
是肯底語。不肯底語。　五祖演云。三人是慧炬三昧。
莊嚴王三味。　薦福行云。漢武求仙不得仙。王喬端

坐却昇天。雖然。三人中有見得國師底。有見不得國
師底。　南華昺云。動絃別曲還他麻谷歸宗。掣鼓奪
旗偏宜南泉老漢。直得同行不同步。黨理不黨親。白
雲盡處是青山。行人更在青山外。　天童覺云。我當
時若見。便與抹却圓相。不惟打破南泉窠臼。亦乃教
歸宗無著身處。麻谷呈伎倆不得。南泉云恁麼則不
去也。果然果然。　天寶樞云。三大老途中與麼呈伎
倆。要見國師驢年也未得在。　中峰本云。南泉畫地
為牢。歸宗墮坑落壍。麻谷恭而無禮。檢點將來。一人
眼空四海。一人舌拄梵天。一人入地獄如箭。　笑巖
寶云。三人未發足前。鼻孔巳在國師手裏。直造中途。
果見弄粥飯氣。　磬山修云。三大老雖同條生。不同
條死。各有出身之路。然三人中有一人堪為師。若揀
得出。許你具擇法眼。　天井新云。一人買帽相頭。一
人將錯就錯。一人看樓打樓。更有一人額頭汗出。

由基箭射猿。繞樹何太直。千箇與萬箇。是誰曾中的。
相喚相呼歸去來。曹溪路上休登陟。復云。曹溪路坦
平。為甚休登陟。(明覺顯)

漫漫大地盈尺雪。江湖一片難分別。漁翁披蓑月下
歸。誰道夜行人路絕。(保寧勇)

巧奪豪拈浪苦辛。誰能於此辨疎親。落花芳艸空岐
路。細雨斜風不見人。(旻古佛)

南泉麻谷與歸宗。道眼元來總不通。去禮國師瞻相
好。區區祇到半途中。(疎山如)


手𢹂花鼓到城根。反著麻鞵過短門。笑把柴頭書古
字。大家來步月黃昏。(月堂昌)

野店齋餘聊問津。作家竿木鎮隨身。相逢盡道休官
去。林下何曾見一人。(尼無著)

金鍼繡出玉鴛鴦。石女擎來不覆藏。剛被木人偷眼
覰。至今兩兩不成雙。(萬菴柔)

孩兒三個抱花鼓。打得南邊動北邊。斗柄夜埀天欲
曉。笛聲吹散玉樓前。(南詢參)

南泉詢座主曰你與我講經得麼。主曰。和尚為某
甲說禪。某甲為和尚講經。師曰不可將金彈子換
銀彈子去。

法林音代僧云。不謂宗門下。也是者㨾扭揑鼻孔。

盤走珠兮珠走盤。當機脫略好生觀。世人知貴不知
價。信手拈來也不難。(正堂辨)

南泉曰。王老師賣身去也。還有人買麼。一僧出曰
某甲買。師曰。不作貴不作賤。你作麼生買。僧無對。

趙州代云。明年與和尚作一領布衫。　臥龍球云。和
尚屬某甲去也。　禾山殷代云。是何道理。　明招謙
代拍旁僧背云。好著不著去。　雪竇顯云。雖然作家
競買。要且不解輸機。且道南泉還肯麼。翠峰也擬酬
個價。直令南泉進且無門退亦無路。良久云。別處容
和尚不得。　隱靜岑云。某甲報恩有分。　雲居莊云。
鼻索在某甲手裏。　笑巖寶云。山僧今日斬新出箇
價。直教老漢更屬人不得屬已不得。待云不作貴不

作賤你作麼生買。但道請和尚蹔歸方丈喫茶。　愚
菴盂云。翠峰祇可作南泉奴。祇如進且無門退亦無
路。還容得翠峯麼。　古南門云。諸老宿與麼拈提。還
愜南泉意麼。殊不知南泉以已方人。因慈悲之故有
落艸之談。當時待伊恁麼問。但云與麼則和尚與某
甲平出也。既顯自已手脚。便不虗他一番法施。還會
麼。子期去不返。浩浩良可悲。不知天地間。知音復是
誰。　龍池珍云。和尚三行半倩誰寫。　天目律云。王
老師祇求要人著價。殊不知婢使奴兒千古自招。

王老明明要賣身。一時分付與旁人。可憐天下爭酬
價。(佛印元)父易雖成契不真。(笑巖寶續)

南泉舖席大開張。差寶希珍壓市行。競買雖多酬價
少。至今天下錯商量。(埜軒遵)

賣身王老難為價。貴賤俱非不易酬。若使當時無退
悔。喚來分付與園頭。(海印信)

不作貴兮不作賤。翻覆高低隔一線。利害分明說向
人。伶俐衲僧見不見。(獃堂定)

年老心高。出入無度。貪程夜行。打失火炬。咄。劈破鬼
門關。悉唎悉唎囌嚕囌嚕。(夢菴律)

南泉因僧問訊叉手而立。師曰太俗生。其僧便合
掌。師曰太僧生。僧無對。

徑山杲云。合掌太僧生。叉手又俗氣。總不恁麼時。尊
體無頓處。無頓處。有巴鼻。唵蘇嚕蘇嚕悉唎悉唎喝。
近來王令稍嚴。不許攙行奪市。　天寧琦云。叉手太

俗。合掌太僧。不僧不俗。誰敢安名。檢點將來。也是垛
生招箭。且道落在者僧分上。南泉分上。

合掌太僧。叉手又俗。撒手出門。山青水綠。換步移身
振古風。木人共唱無生曲。(大洪遂)

南北東西無不利。令人深愛老南泉。眉毛廝結如相
似。鼻孔遼天不著穿。(龍門遠)

南泉因趙州問知有底人向什麼處去。師曰山前
檀越家作一頭水牯牛去。曰謝師指示。師曰昨夜
三更月到窗。

雲峯悅云。若不是南泉後語。洎被打破蔡州。　徑山
杲云。雲峯失却一隻眼。殊不知祇因後語。當下打破
蔡州。　洞山瑩云。雲峯看樓打樓。徑山因孔著楔。若
約衲僧眼目。敢保俱未夢見。且道洞山有甚長處。良
久云。獅子不食鵰殘。俊鷹不打死兔。

拽脫鼻孔何處是。亂拋泥水恣縱橫。日斜倒坐騎驢
去。又見東山片月生。(保寧勇)

眼中見慣是尋常。又不驚人又久長。留得寒窗夜來
月。三更依舊照茅堂。(鼓山珪)

度體裁衣。量水打碓。毫髮不差。且居門外。(徑山杲)

檀越家中作水牛。收來放去任優游。不曾犯著人苗
稼。何必南泉對趙州。(照堂一)

掣開金殿鎖。撞動玉樓鐘。貪程未歸客。徒自覓行踪。
(木菴永)

窈窕佩香濃。思君趁曉風。蔆花羞對面。轉步蹋芳叢。

(曉山曙)

有身慵臥象牙牀。轉步牽裾到畵堂。覆面若無三尺
布。幾乎羞殺負心郎。(白岩符)

南泉遣書與茱萸曰。理隨事變。寬廓非外。事得理
融。寂寥非內。僧達書了。乃問如何是寬廓非外。茱
曰問一答百也無妨。曰如何是寂寥非內。茱曰覩
對聲色不是好手。僧又問長沙如何是寬廓非外。
沙瞪目視之。曰如何是寂寥非內。沙閉目視之。僧
又問趙州如何是寬廓非外。州作喫飯勢。曰如何
是寂寥非內。州以手作拭口勢。師聞乃曰。此三人
不謬為吾弟子。

昭覺勤云。南泉雖則養子之緣。其奈憐兒不覺醜。殊
不知者三人。一人有目無足。一人有足無目。一人足
目俱無。雖然如是。皆可與南泉為師。為甚如此。理事
分明。

南泉因僧問父母未生前鼻孔在什麼處。師曰。父
母巳生了。鼻孔在什麼處。

國清英云。去時鼻孔撩天。來時脚蹋實地。為什麼討
人處分。良久云。不因楊得意。爭見馬相如。

南泉會下典座辦兩分食。詣園中管顧。園頭食時
展鉢次。忽有念佛鳥鳴。園頭乃敲鉢一下。又鳴再
敲一下。鳴既住。頭乃問典座曾麼。座曰不會。又敲
一下。

法林音代座云。比來兩分。如何又要三分。豈不令他

園頭口啞。不然。將食傾在鳥前。看園頭又作麼生。

廬山歸宗智常禪師(馬祖一嗣)
一日剗艸次。有講僧來
參。忽見一蛇過。師以鋤斷之。僧曰。久嚮歸宗。元來
是箇麤行沙門。師曰你麤我麤。曰如何是麤。師豎
起鋤頭。曰如何是細。師作斬蛇勢。曰與麼則依而
行之。師曰。依而行之且置。甚處見我斬蛇。僧無對。

雪峯問德山。古人斬蛇意旨如何。山便打。峯便走。山
召云存衲子。峯回首。山云。他後悟去。方知老漢徹底
老婆心。　翠峯顯云。歸宗祇解慎初不能護末。德山
頗能據令。未明斬蛇。乃云。大眾看。翠峯今日斬三五
條。以拄杖打散。

大用縱橫掣電機。爍迦羅眼尚膠黐。迷徒夢裏爭脣
吻。却憶隨他去一隨。(海印信)

千尋竿上翻筋斗。大海波心擲釣鈎。大體還他肌骨
好。不搽紅粉也風流。(南華昺)

歸宗因李渤剌史問。三乘十二分教即不問。如何
是祖師西來意。師乃豎起拳曰會麼。曰不會。師曰
飽學措大。拳頭也不識。曰某甲實不會。師曰會得
則途中受用。不會則世諦流布。

法林音云。歸宗祇知他人措大。不知自已措大更甚。
乃豎拳云。者是祖師西來意。會得一任途中受用世
諦流布。會不得。途中受用世諦流布總隔三塵在。忽
有箇云此是拳頭。法林不妨云。也祇要你者㨾道。
　金山銓云。剌史放憨。歸宗饒舌。祖師西來意總未夢

見在。

歸宗示眾。吾今欲說禪。諸子總近前來。大眾近前。
師曰。汝聽觀音行。善應諸方所。僧問如何是觀音
行。師彈指曰諸人還聞麼。曰聞。師曰一隊漢向者
裏覓箇什麼。以拄杖打趁。呵呵大笑歸方丈。

無學彈指超。圓通耳根淨。透出聞不聞。妙哉觀音行。
棒頭指出金剛王。險惡道中為津梁。(圓悟勤)

歸宗與南泉同行。一日告別煎茶次。泉曰從前與
師兄商量語句。彼此巳知。向後忽有人問畢竟事。
作麼生。師曰。者一片田地好卓菴。曰。卓菴且置。畢
竟事作麼生。師乃踢却茶銚便起。曰。師兄喫茶了。
某甲未喫茶。師曰。作者箇語話。滴水也消不得。泉
休去。

五祖戒云。南泉祇解作客不解作主。　溈山哲云。南
泉逢強即弱。歸宗逢弱即強。三十年同行。畢竟事不
通商量。雖然如是。猶較王老師一線道。　昭覺勤云。
驚羣之句誰不聳然。有般道南泉搆他歸宗不著。所
以遭他呵叱。殊不知行人更在青山外。蔣山不惜眉
毛為諸人下箇注脚。南泉探頭太過。歸宗壁立萬仞。
且道還有出身路也無。喝下須教三日聾。　天童華
云。南泉貪程太急。歸宗薄處先穿。二老雖發明馬祖
正眼。要且極則事未夢見在。何故。家住東州。

歸宗因小師辭乃問甚處去。曰諸方學五味禪去。
師曰。諸方有五味禪。我者裏祇有一味禪。僧問如

何是一味禪。師便打。僧曰會也會也。師曰道來道
來。僧纔開口。師又打。

黃檗運云。馬大師出八十四員善知識。箇箇屙漉漉
地。惟有歸宗較些子。　翠峯顯云。以強欺弱有甚麼
難。我者裏有一味禪為甚不學。但向道。收。待伊拈起。
有般無眼漢祇管喫吽吽。雪竇門下誰敢。　昭覺勤
云。若非黃檗深辨端倪。洎乎勞而無功。　天井新別
云。祇因黃檗深辨端倪。所以勞而無功。　資福先云。
歸宗幸是好一味禪。無端傷鹽傷酢。却成五味了也。
如今有辭去學五味禪。但云。善為道路。若是個漢必
然別有生涯。　天寧琦舉黃檗語畢云。說什麼較些
子。直是未在。我者裏祇有一味禪。便與掀倒禪牀。見
之不取。思之千里。

五味與一味。喫了須噫氣。金輪峰下令行時。凜凜清
風誠可畏。(石[(工*几)/石]明)

私醞香醇價又輕。至今官路少人行。歸宗一味如連
苦。蹉過叢林幾後生。(長靈卓)

雪裏梅花霧裏山。看時容易畵時難。早如不入時人
眼。多買[赤*(栗-木+土)]赦畵牡丹。(雪谷永)

歸宗泥壁次。白舍人來。師便問君子儒小人儒。曰
君子儒。師乃打泥盤一下。白遂過泥。師接得便使。
良久曰。莫便是俊快底白侍郎否。曰不敢。師曰祇
有過泥分。

堂堂非是小人儒。得得深雲訪隱居。巳與過泥殊不

恥。更何言外見親疎。(寶葉源)

歸宗因僧問如何是玄旨。師曰無人能會。曰向者
如何。師曰有向即乖。曰不向者如何。師曰誰求玄
旨。又曰去無汝用心處。曰豈無方便門令學人得
入。師曰觀音妙智力能救世間苦。曰如何是妙智
力。師敲鼎蓋三下曰還聞麼。曰聞。師曰我何不聞。
僧無語。師以棒趁下。

三聲鼎蓋普門開。苦海勞生喚不回。九十春光今又
半。空飛花片點莓苔。(絕岸湘)

歸宗因僧問如何是佛。師曰向你道還信否。曰和
尚言重安敢不信。師曰祇你是。曰如何保任。師曰。
一翳在眼。空花亂墜。僧有省。

法眼益云。若無後語。何處討歸宗。　雪竇向祇你是
處別云。侍者寮喫茶去。

歸宗因僧問如何是觸目菩提。師翹足曰會麼。曰
不會。師曰。三箇見在。一任選取。

觸目菩提一撒沙。示渠三箇更周遮。衲僧相見呵呵
笑。春鳥喃喃罵落花。(海印信)

歸宗因普請入園取菜乃。畫圓相圍却一株。以標
插之曰輙不得動著。便去。少頃來見菜猶在。遽以
棒趁曰。者一隊漢。無一箇有智慧底。蹋倒標子。拔
菜而歸。

雲居莊云。設有僧拔却者一株菜。莫契得歸宗意麼。
拈拄杖敲香几云。歸宗和尚來也。靠拄杖下座。


歸宗因江州剌史李渤問。嘗聞須彌納芥子。渤則
不疑。芥子納須彌。莫是妄談否。師曰。人傳史君讀
萬卷書是否。曰不敢。師曰。身如椰子大。萬卷書向
什麼處著。李俛首而巳。

放開日月明。把定乾坤黑。一劄不回頭。滿地生荊棘。
龍宮海藏兮非多。石火電光兮非急。君不見。紫霄峰
下墨池邊。八駿如風追不及。(佛慧泉)

萬卷詩書。一時頭角。纔跨宗門。便施謀略。古歸宗。真
老作。祇顧滿彎弓。不知誰見雙鵰落。絕毫絕釐。如山
如岳。堂堂氣宇冠儒林。浩浩清風播寥廓。(癡禪妙)

宗鑑法林卷十一
