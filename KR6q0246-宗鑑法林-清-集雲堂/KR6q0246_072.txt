











宗鑑法林卷七十二
集雲堂　編

尊宿(未詳嗣法)

福州東山雲頂禪師
因僧問如何是和尚日用事。
師曰。我喫飯。汝受饑。曰法法不相到又作麼生。師
曰。汝作罪。我皆知。

法林音云。理不借處爭敢侵著它一些子。道不礙時
又何嘗有一物為對為待。此是東山見處。若約法林
門下。正是白日迷路。復頌。

越水吳山引斷腸。春風夢裏繡鴛鴦。箇中法法不相
到。明月依然照故鄉。

翡翠貪魚渚芷邊。青錢點碧水中旋。隨風上下渾無
礙。數數閒情別有天。(粟菴鼎)

雲頂因僧問如何是和尚一枝拂。師曰打破修行
窟。曰恁麼則本來無一物也。師曰知無者是誰。曰

學人罪過。師曰再思可矣。

法林音云。佛來也斬。魔來也斬。東山究竟不知者拂
子來處。若一槩放過。何異截鶴續鳧。　永寧鼎云。好
一枝拂。者僧拈不起。東山用不得。永寧慣行平展。要
且難為分析。

雲鎖蒼崕花滿溪。行人到此路猶迷。一聲嗁鳥出幽
谷。正是仙家對奕時。(海慧惺)

重門吏散印刁刀。片紙從教聳骨毛。欲問中書堂裏
事。紛紛劍戟似蓬蒿。(法林音)

峰頂池開十丈蓮。香風吹醒洞中仙。斜冠倒履雲端
現。故爾蹁蹮聲色前。(粟菴鼎)

雲頂因士問。洞山道有一物上拄天下拄地。未審
是甚麼物。師曰擔鐵枷喫鐵棒。曰天地黑山河走。
師曰。閻老殿前添一鬼。北邙山下臥千年。士呼快
活快活。師曰也是野狐吞老鼠。

法林音云。蠱毒之家水莫甞。東山既不能覰透价老
心肝。爭免數百年後帶累者漢活葬在洞山門下。復
頌。

荊棘巖前出老根。多年猶帶血斑痕。不知何處腥風
至。徒向荒郊欲返魂。

劃斷千江白雪紛。赤梢沉困暗消魂。漁翁夜半鳴桹
急。大叫天明失路行。(粟菴鼎)

高郵州定禪師
因僧問透網金鱗以何為食。師曰
乾屎橛。


法林音云。百尺竿頭不知轉身之路。空扭揑三聖鼻
孔。萬仞巖前不解垂手之機。徒模糊雲門眼睛。今日
有人恁麼問。法林終不肯。祇有受璧之心。　永寧鼎
云。索價八百。擬酬一千。可謂高邁古今。在今之世十
箇五雙。背秦忘楚者多。摹腹問心者少。

鐵壁銀山湧出來。當頭一拶便成灰。錦鱗若解生頭
角。迸破青天走逆雷。(海慧惺)

蹋碎佛堦襯馬蹄。殘紅飄處印香泥。清波湧出遊艇
子。遙望蘆花一色迷。(法林音)

鄭州普照寺佛光道悟禪師
身著白衫。跨黃犢吹
短笛。遊於洛中。甞曰。道我凡耶。曾向聖位中來。道
我聖耶。又向凡位中去。道我非凡非聖耶。却向毗
盧頂上別有行處。

法林音云。佛光貪它一粒米。却將曩劫熏修狼藉殆
盡。且道那裏是貪它粒米處。

手內瑯玕七尺笻。穿雲度水活如龍。有時拈在融峰
上。劃破青天不放鬆。(㵎菴怡)

茅菴縛就傍雙林。拄杖常隨過別岑。謾道渠儂無住
處。滿山枯木似龍吟。(法林音)

溫州靈雲省菴思禪師
結夏上堂。以大圓覺牛角
馬角。為我伽藍瓜籃菜籃。

法林音云。掀翻威音那畔。了無踪跡可尋。掃除今世
門頭。不留一些餘習。要且無出身之路。

霜葉飛飛月一天。閒將錦瑟調牕前。知音欲得周郎

至。故意時時誤拂絃。(慈雲文)

歷歷古今磨晝夜。忙忙日月跳雙丸。不知天地為誰
老。留得青山畵裏看。(海慧惺)

縛箇菴兒傍水灣。惟留心事對青山。幽居不問朝堂
事。鎮日寥寥獨掩關。(法林音)

泗川大癅禪師
所至以勘驗為事。過雪竇乃曰。者
老漢口裏水漉漉地。竇曰你不肯老僧那。師曰果
然口裏水漉漉地。以坐具一摵便去。直歲不甘。趁
至中路損師一足。師曰此是老漢使之。它日須折
一足償我。竇果如其語。

法林音云。雪竇水漉漉底。後折一足償它。大癅水漉
漉底。直歲打折一足。還償得雪竇也未。復頌。

詩腸僅比酒腸寬。痛飲揮毫興未闌。引雨寒烟入戶
急。柳弓葦箭帶心肝。

瞋不是瞋。打亦非打。得人一牛。還人一馬。白雪陽春
唱高和寡。兩箇獨脚可知禮也。(植山樹)

杭州雲棲蓮池袾宏大師
謁笑巖於柳巷。求開示。
巖曰。阿你三千里外來開示我。我有甚麼開示你。
師恍然辭歸。過東昌道中。聞譙樓鼓聲忽大悟。述
偈曰。三十年前事可疑。三千里外遇何奇。焚香擲
戟渾閒事。魔佛空爭是與非。

承天惺云。雲棲雖然悟去。爭奈墮在半途。若要歸家
穩坐。直須掉轉頭來再見笑巖始得。　法林音云。歸
馬華山之陽。放牛桃林之野。雖則南向讓三北向讓

再。依然征誅而得天下。復頌。

上園歷罷到江濵。滿眼紅黃入夢頻。興罷歸來無覓
處。故鄉端不在西秦。

水到燕山心不正。撞頭偏遇打頭風。可憐拶破東昌
鼓。喪盡家私兩手空。(慈雲文)

東昌門外鼓騰騰。驀拶虗空撲地崩。拈得紅爐一片
雪。却是黃河六月冰。(予哉元)

雲棲因侍郎王宗沐問。夜來老鼠唧唧。說盡一部
華嚴經。師曰貓兒突出時如何。王無語。師自代曰。
走却法師。留下講案。遂頌。老鼠唧唧。華嚴歷歷。奇
哉王侍郎。却被畜生惑。貓兒突出畵堂前。牀頭說
法無消息。無消息。大方廣佛華嚴經。世主妙嚴品
第一。

法林音云。既不能格外追問。又不能格外提持。豈善
作者乎。致令王公死在句下。不見道大凡宗師不可
祇一路也。復頌。

毗盧樓閣月朦朧。剎剎塵塵絕異同。堪笑善財無覓
處。清光狼藉粉牆東。

西風愁起綠波間。菡萏香消翠葉殘。細雨夢回鷄塞
遠。小樓吹徹玉笙寒。(粟菴鼎)

主重重也伴重重。一夜深談性海空。二十四幢平榻
地。不知誰撞玉樓鐘。(辨才海)

雲棲因僧問。參禪念佛可融通否。師曰。若然是兩
物。用得融通著。


法林音云。天地一理。萬法一如。大師不妨會盡。祇是
中心樹子猶望它人討保在。

孤山梅白非因雪。雪谷香生不是梅。梅雪兩忘丰骨
露。清香隱隱襲人來。(寧壽恒)

桃源洞裏卜幽棲。雞犬桑麻樂有餘。釆得黃精和白
术。一時收入藥胡盧。(海慧惺)

滿山筍蕨滿園茶。歷落巖前鬬晚霞。午夜夢回纔一
顧。般般風味不須賒。(法林音)

雲棲新春日示眾。今日賀新春。歲時重換却。昨日
作麼生。十二月廿八。

法林音云。拈頭作尾。拈尾作頭。不知四時密移。那管
日月推遷。更贈一柄埽帚去。舘驛門前作生涯。

青山日伸頸。綠水夜揚眉。握管虗空判。寫出舊鍾馗。
(界弘量)

華陽道士呪金鐘。鬼谷先生祝卦筒。惟有東村王大
伯。渾家燒紙送年窮。(海慧惺)

水色山光皆入詩。一行鴻雁影差池。醉後不知天地
窄。梅移牕外月來時。(法林音)

雲棲甞自贊曰。十畫九不像。惱殺丹青匠。庶幾此
近之。權留作供養。若道者便是。依然成兩㨾。不兩
㨾。三十棒。

慈雲文云。雲棲道庶幾此近之。大似折空花濃淡。較
兔角短長。　法林音云。款出囚口。要且三十棒。也祇
令行一半。復頌。


三個猢猻夜簸錢。飜來覆去絕中邊。巖前忘却來時
路。水底徒分上下天。

禿帚拈來巧畫眉。塗脣赤土美西施。自憐越國人烟
積。擁翠樓頭錯認伊。(粟菴鼎)

自梳雲𩯭理宮糚。十曲春風九斷腸。打破蔆花雙照
影。一時羞殺杜韋娘。(環六聞)

紫柏達觀真可大師
聞誦斷除妄想重增病。趣向
真如亦是邪。大疑之。一日齋次忽大悟。乃曰。使我
在臨濟德山座下。一掌便醒。安用如何若何。

法林音云。從門入者不是家珍。既不能胸襟流出。縱
然瞠開睡眼。也是倚門傍戶。

八駿圖邊騰逸足。掀翻槽櫪脫羈銜。當時伯樂如相
顧。管取千金製錦鞍。(寧壽恒)

哭月狂猿攀古樹。嘯風猛虎踞懸崖。人間別有通霄
路。不必行從者裏來。(誕登清)

清風明月兩相留。獨傍溪邊覓舊遊。轉過巖前偶一
笑。扶桑日出海門秋。(法林音)

瑞州黃蘗無念深有禪師
因僧問。道果有耶。果無
耶。師曰說有說無二俱成謗。曰如何即得。師曰無
求即得。曰如何是道之體。師曰滿口道不著。曰四
大離散時如何。師豎起拳曰者箇不屬四大。

法林音云。把住時海闊山遙。放行處纖塵不立。若人
透得。許與古佛同參。更須知向上有一人在。復頌。
　不勞井底種林檎。桃李滿園俱是金。萬里區區歸未

得。可憐明月印波心。

歷盡千山與萬山。白雲影裏轉身難。為君指出竿頭
路。須信拘盧不在南。(辨才海)

無念因僧問。古人并却咽喉脣吻道將一句。者一
句如何道。師曰我不并却咽喉脣吻。你且道一句
看。僧無對。師曰你被音聲塞却口。

法林音云。者僧被音聲塞却即且置。無念老漢且道
脫得也無。

老將鎮邊關。單于盡胆寒。太平歸故國。露布寫平蠻。
(定生純)

邊關那聽假鷄鳴。車馬蕭蕭不放行。關吏謾言刻薄
甚。從來符節要分明。(法林音)

夔州白馬寺儀峰方彖禪師
因僧問如何是西來
意。師曰兩頭燒火一頭烟。

法林音云。西來大意。道者何止萬千。者漢較些子。祇
是不合杜撰。復頌。

颯颯清風掌上仙。謾拕雙袖繞雲烟。高歌一曲乾坤
暗。塔影倒插波底天。

望梅止渴太惺惺。齒頰津生任吐吞。路不齎糧戶不
扃。謳歌鼓腹徧乾坤。(粟菴鼎)

儀峰手中常執一鼗鼓。一面書矗字。一面書犇字。
凡應機多舉而搖之。

法林音云。在儀峰門下不道全無。若是今時。何異擔
水河頭賣。復頌。


神頭鬼面幾多般。拈出當陽不等閒。一曲兩曲誰會
得。却將紈扇掩慚顏。

覿面神鋒不露形。血痕零碎似春淋。生靈兀兀知還
否。可歎晨昏臥翠陰。(粟菴鼎)

廣信府鵝湖養菴心禪師
畫大圓相於壁間。內寫
莫教塗黑。外寫勿使傷白。有人向圈裏圈外下得
注脚者。許汝學道。不然總是懡㦬。

法林音云。正不立玄。偏不附物。鵞湖盡力顯揚了也。
千載之後爭能免箇以已昏昏使人昭昭。　永寧鼎
云。鵞湖無端畫地為牢。要截斷天下人脚跟。殊不知
帶累自己生陷地獄。

明月堂前寶鏡開。正偏無地可安排。何如室內陳家
晏。把酒行籌暗裏猜。(海慧惺)

吸盡湘江數派清。迢迢桂轂夜初明。蟾光萬斛沒藏
處。無限遊人夢裏行。(法林音)

養菴甞置無門鎖。室中以驗方來。偈曰。上古留傳
鎖。憑君智鑰開。若無開鎖法。相見不須來。

法林音云。且道是無門鎖不是無門鎖。復頌。

夾路黃花色色新。遊人空逐馬蹄塵。幾回迷却來時
路。苦雨復聞鳩喚頻。

門墻萬仞許誰窺。造室升堂幾箇兒。若是自家親骨
肉。家風狼藉播支離。(粟菴鼎)

韶州曹溪憨山德清大師
閱肇論。至梵志出家白
首而歸。鄰人見之曰昔人猶在耶。梵志曰吾猶昔

人非昔人也。忽有省曰。今日始知鼻孔向下。妙峰
曰何所得耶。師曰夜來兩箇泥牛。鬬入水中去。至
今絕消息。峰笑曰且喜有住山本錢。

承天惺云。憨大師雖知鼻孔向下。定不知眉毛在上。
　法林音云。住山本錢即不無。若要見梵志。直是未
在。妙峰當時何不與它本分艸料。復頌。

何處老仙吹鐵笛。聲聲吹出故鄉來。百年舊夢渾如
昨。無限心思當下灰。

憨山參笑巖寶。巖問何處來。師曰南方。巖曰記得
來時路麼。師曰一過便休。巖曰子却來處分明。師
便禮拜。

法林音云。一人顢頇。一人懵懂。兩箇漢脚跟蹺至半
空中。直至如今猶未點地在。

南來修阻路三千。陸有征車水有船。公驗分明雖放
過。艸鞵依舊要還錢。(㵎菴怡)

洞裏桃花逐水流。是誰箇裏盪輕舟。家人忽憶當年
事。六月凉生萬井秋。(法林音)

纔動脚跟早巳差。南來況且路途賒。縱然來處分明
也。點撿將來未到家。(崇効玉)

杭州真寂聞谷廣印禪師
參龍池傳和尚。適池負
暄階下。師問曰和尚在那裏。池曰恰好不在。師便
禮拜。池休去。

法林音云。真寂禮拜具眼不具眼。如今師僧家祇管
說和盤托出。又道是納盡敗闕。恁麼會又爭得。　永

寧鼎云。與麼來却與麼去。若是出門句子。直饒四大
部洲打箇之遶來。可曾夢見否。

蓬萊深處玉為屏。極目烟波雙眼青。仙子不知何處
是。惟聞伐木響丁丁。(法林音)

臨行把臂太躊蹰。反覆叮嚀意自殊。趁晚歸途山徑
滑。回頭還識故人無。(粟菴鼎)

雲封秦樹路封苔。何處漁郎闖入來。隔岸殷勤問仙
子。為言松際鶴初回。(慈雲文)

真寂辭行。池送至門外。撫師背曰。老姪。我還疑你
在。師曰甚處疑某甲。池曰如何是密啟其意。師曰
今日不打宜興轉。池呵呵大笑。師戴笠便行。

法林音云。直饒頂笠便行。密啟其意。端的千古疑案。

李白乘舟將欲行。忽聞岸上蹋歌聲。桃花潭水深千
尺。不及汪倫送我情。(海慧惺)

野水𥻘𥻘引恨長。田家父子為誰忙。雨蓑高挂夕陽
外。小麥青青大麥黃。(法林音)

漁翁埀釣曲江濵。出沒烟波不記春。自說孤舟寒水
畔。不曾逢著獨醒人。(定生純)

海虞破山洞聞法乘禪師
一日謂嚴天池曰。穹窿
山昨夜點頭矣。不知居士道箇甚麼。勿謂三世諸
佛口挂東壁也。如居士灑灑落落。不妨我哆哆和
和。

承天惺云。洞聞老師含血噴人。先污其口。非但令嚴
公不甘。穹窿山未免冷笑去在。　法林音云。縱然灑

灑落落哆哆和和。穹窿山橫點頭有分。復頌。

白蘋紅葉兩無期。夢裏關山月到遲。千里長安無住
處。指頭蘸血寫秋思。

欲向湖山訪舊遊。偶逢嘉客共扁舟。分明話盡篷牕
月。未必湖山暗點頭。(辨才海)

順天府大千佛寺徧融真圓禪師
因陸五臺問如
何是文殊智。師曰不隨心外境。曰如何是普賢行。
師曰調理一切心。曰如何是毗盧法界。師曰事事
無礙。陸歎曰。今而後萬殊一體。我知之矣。

法林音云。陸五臺祇知萬殊一體。不知一體萬殊。如
何是文殊智。盲人摸象。如何是普賢行。慣嫌拕犂拽
耙。如何是毗盧法界。趁出淫房未還酒債。且教伊疑
七年。

一片桃花紅似火。滿堤楊柳綠如烟。桃花月落迷蝴
蝶。楊柳春深泣杜䳌。(定生純)

華嶽三峰倒卓天。清風明月為誰還。閒看野鳥棲巢
處。偃蹇蒼髯顛復顛。(法林音)

順天府潭柘古淵福源禪師
復參廓樂。樂曰。你來
耶。親切處道一句看。師進前曰即日恭惟和尚尊
候萬福。曰如何是佛法大意。師曰滿口牙是骨。耳
朵兩片皮。樂作色曰何曾見圓明來。師却問如何
是佛法大意。樂喝。師擬議。樂打曰滿口牙是骨。耳
朵兩片皮。師始大悟。

法林音云。若悟在圓明處。實不知牙是骨耳是皮。若

悟在廓樂處。端何曾見圓明來。

紅爐焰裏種芭蕉。長出亭亭百尺苗。驟兩狂風連夜
作。不知誰倚綠天高。(海慧惺)

烏鵲橋邊雲靉靆。乘槎河畔月朦朧。古人遙與分秋
恨。不覺渾身淚染虹。(法林音)

從來壯士氣如虹。赤脚捎空過海東。翻手拏雲覆手
雨。厲聲喚起碧潭龍。

寶頂曉山元亮禪師
示眾。瓮裏何曾走却鼈。鰕跳
元來不出斗。出世若無堅固心。六道輪𢌞空自走。
兄弟們。即今入寶山。還有不空手而歸者麼。設有。
正須朝打三千暮打八百。

報恩純云。若道堅固心。出得六道輪𢌞。更當入地獄
如箭射。　法林音云。要得了脫六道輪𢌞。直須除却
堅固心始得。復頌。

朝打三千暮八百。輪𢌞六道何時歇。寶山笑倒黃番
綽。瓮裏何曾走却鼈。

焦頭爛額𩯭髼鬆。平演真機信不通。未是口門能陷
虎。猶來齒缺不關風。

南康府雲居顓愚觀衡禪師
時有聞上座謂師曰。
諸方手段。縱好殺人必有血痕。和尚殺人莫道血
痕。氣息也無。師曰你又來塗污病僧。

法林音云。莫道血痕。連刀子也不曾摸著。

瀟湘漁父逢三閭。落日孤舟若放為。珍重汨羅江上
水。夜來蘭芷莫深思。(海慧惺)


淺水平田即便休。相逢狹路不勝愁。看它鷸蚌相爭
處。祇有漁翁暗點頭。(法林音)

雲居因僧問。婆子具何手段。便燒却菴。師曰。諸供
養中。法供養最。曰。菴主便去。未審是何意旨。師曰。
明槍易躲。暗箭難防。

法林音云。恁麼莫屈它婆子麼。恁麼莫屈它菴主麼。
若要兩不相屈。何不來問法林。復頌。

裊裊綠楊傍水邊。行人到此盡茫然。長江一練渾如
洗。帆影誰分上下船。

野店春風颺酒帘。遊人勒馬口垂涎。幾回欲向它家
飲。怕解貂裘當酒錢。(定生純)

一任青山雲出沒。意行深入薜蘿層。露眠艸宿渾無
礙。又見峰頭月作燈。(鐵機信)

雲居因僧問如何是二種根本。師曰。火性懆。水性
溼。

法林音云。二種根本。雲居灼然道著。如今若有人問
法林。祇為伊據款結案。復頌。

好風好雨過前川。紅葉紛紛寄恨還。午夜夢回不忍
看。雙峰依約半空懸。

火性燥。水性溼。明眼衲僧難辨別。一箇胡盧兩箇瓢。
生鐵蒺藜當面擲。(仰明旭)

雲居因僧問如何是常住真心。師曰青山突屼綠
水長流。曰真心與妄想相去幾何。師曰。黃花熳熳。
翠竹珊珊。


法林音云。灼然語不知偏正。法不知倒邪。為人即禍
生。法林恁麼批判。莫道也是老婆見解。　德實信云。
裂破面門古今獨邁。猶較些子。若是真妄二心。未免
笑殺露柱。

晚日斜風雁弄沙。惟將心事寄流霞。不知霞可如心
否。一派遙分千萬家。(法林音)

月映洞庭秋水寒。碧雲散盡楚天寬。風恬浪靜平如
掌。動蕩星辰在玉盤。

日長風暖柳青青。北鴈歸飛入窅冥。岳陽樓上閒吹
笛。贏得春心滿洞庭。(旵庵曉)

翠巖古雪通哲禪師
開爐上堂。翠巖啟大爐韛。柴
炭渾無半塊。一雙赤手空拳。煅盡凡情空解。且道
煅盡後如何。火裏蝍蟟吞却螃蟹。

法林音云。一期施設足稱良匠。若是躍冶之金。自然
別有生涯。復頌。

火裏蝍蟟吞却蠏。一回鼻痛自心酸。今來古往英靈
漢。好肉無端祇自剜。

寒風乍起碧天空。幾片閒雲過嶺東。白雪三冬山谷
冷。陽回大地萬花紅。

西江吸盡無涓滴。四海於今信不通。赤手打翻凡聖
窟。蝍蟟螃蟹總成龍。(辨才海)

翠巖因僧問如何是本來面目。師曰階前石磉盤。
僧禮拜。師曰看看磉盤動也。

法林音云。動底是石磉盤不是。如今有一等借蝦為

目底便道。古雪借事明心因物彰理。復頌。

攜笻獨自訪烟霞。訪得烟霞不憶家。謾道仙踪無覓
處。好山多是被雲遮。

一錘擊碎精靈窟。帀地腥風冷逼人。撼動稠林溪水
碧。歸家就路賀新聲。(粟菴鼎)

自入終南種术田。錯教人喚洞中仙。瓮頭春熟長生
酒。盡日醺醺枕石眠。(環六聞)

翠巖因僧呈偈。有萬象森羅露真容之句。師問如
何是真容。曰雪後始知松柏操。師曰。松柏是萬象。
如何是真容。曰全機獨露。師曰露後如何。曰心外
無法。師便打。

德菴心云。者僧著著有出身之路。不虗親見作家。若
非翠巖本分鉗鎚也勘它不破。然雖如是。若到衲僧
門下。棒折也未放在。

江西泐潭元白通可禪師
上堂。死蛇把作活蛇弄。
曹家女千古風流。雪峰攛下拄杖。真箇嚇人。寶峰
攛下拄杖。可有要喫嚇底衲僧麼。平地商量。千峰
互峻。一任當堂。打破古鏡。

法林音云。直饒打破古鏡。也是活蛇作死蛇弄却。

雲裏飛龍擺赤梢。腥風陣陣雨飄飄。無端攪動滄溟
水。平地波濤萬丈高。(寧壽恒)

竹葉交加迎眼綠。桃花爛熳襯顋紅。東君雙手齊分
付。九十春光似夢中。(法林音)

語出團圝無縫罅。東拋西擲意閒閒。赤脚波斯剛蹋

著。通身不覺骨毛寒。(粟菴鼎)

元白上堂。有時言句硬如鐵。有時言句軟如綿。遇
薑則辣。遇鹽則鹹。且道遇著達磨祖師如箇什麼。
西天梵語。東土華言。

承天怡云。泐潭雖有湛水之波。且無滔天之浪。　法
林音云。法林即不恁麼。遇著達磨如箇什麼。呼來拽
磨轆轆轉。喚去拕犁迤邐行。復頌。

終朝無事巧梳妝。結打同心寄與郎。郎意不知如妾
否。鴛鴦空帶淚千行。

殘月沉沉冷浸陂。平橋柳影映深池。行人莫向欄邊
立。正是深閨夢斷時。(粟菴鼎)

盡把家私贈與人。一身贏得一身貧。生涯到處齩豬
狗。滿口牙關似鐵釘。

杭州積翠惟一普潤禪師
示眾。麻換布。絲換絹。買
處貴。賣處賤。所以道盞子撲落地。碟子成七片。莫
動莫移。不遷不變。卓拄杖曰。若能直下承當。虎溪
分汝半院。

法林音云。承當亦不難。深恐半院黏著。然陳糓爛芝
麻。拈出不妨好手。若是行家。直欲掩鼻而吐。

龍出海雲彌島嶼。虎搖林樹動巖根。雨乾風盡無消
息。龍虎呼來護竹門。(海慧惺)

桂影婆娑貫斗牛。依依楊柳鎖輕舟。關山極目不堪
顧。白雁黃蘆一色秋。(磵南音)

深山人境與城別。旋採生柴帶葉烘。滿室白雲推不

出。半牕月映半牕松。(德實信)

積翠因僧問。未開口以前。乞師指示。師曰。東風急。
帶雨笠。僧佇思。師曰白雲早巳過新羅。

法林音云。就地彈死雀。惟一不妨作家。若向空中搏
鷂子。猶欠一著在。　□□□云。者僧無門可入。積翠
無門可出。

華嶽山人洞裏眠。天台遊客石橋邊。艸鞵蹋斷夢初
醒。彈指相逢路八千。(壽寧恒)

騰空彩鳳衝霄去。出洞蒼龍帶雨過。試問箇中消息
子。白雲早巳過新羅。(法林音)

僧摩馬一騰居士
因陸文垓問曰。向參父母未生
前。至今未有消息。士曰汝未到無消息地。垓曰。師
向謂青色青光。作麼生。士曰。我如今又不與麼說。
淨土黑如漆。

法林音云。我如今又不與麼。倒不妨令文垓疑著。乃
云淨土黑如漆與青色青光相去多少。

水無舟楫陸無車。古路霜橫鴈影斜。將謂故鄉消息
斷。天涯依舊有梅花。(海慧惺)

杜䳌聲裏鼓融和。碎剪紅羅引客過。行到溪邊凭極
目。一層波湧一層波。(磵南音)

東魯西秦各有心。陰謀只為用來深。烟塵息得無餘
事。六國連兵不敢侵。(正覺哲)

賣鹽翁
路逢一僧去覆船。問覆船路向甚麼處去。
翁良久。僧再問。翁曰你患聾那。僧曰你向我道甚

麼。翁曰向你道覆船路。僧曰翁莫會禪麼。翁曰。莫
道會禪。佛法也會盡。僧曰你試說看。翁挑鹽示之。
僧曰難。翁曰你喚者箇作甚麼。僧曰鹽。翁曰有甚
麼交涉。僧曰你喚作甚麼。翁曰不可更向你道是
鹽。

法林音云。直饒會盡佛法。肩頭擔子端的不曾卸却。
然在今之世。覓箇漢也難得。

翁翁慣解賣私鹽。衲子無端問覆船。兩箇伎窮歸不
得。都盧只在半途邊。(海慧惺)

山作劒巑水作刀。風雲變化鼓蕭騷。誰能獨向秦川
去。為我拈來葢膽毛。(法林音)

冒露持竿向水濵。一重烟雨一重春。及乎轉到漫漫
處。却被旁人笑指陳。(粟菴鼎)

台州黃巖濠頭覺真
安人晚年就邑中明因寺側
開接待。一僧提包笠直入臥內。真問是甚麼。僧曰
行脚僧。真遽指其足曰艸鞵繩斷為甚不知。僧無
對。真便將包笠擲出曰。者裏無汝措足處。

法林音云。者僧行脚。黃巖腿痛。者裏無措足處。三十
棒自行還須自領始得。

木人帶月投空谷。石女穿雲入鬧藍。兩地相思天萬
里。至今猶自憶江南。(海慧惺)

一身還有一身愁。牢落關山恨不休。邊塞近傳郎計
至。者回不夢大刀頭。(磵南音)

黃巖因明奎長老相看。真曰聞說長老夜來生得

兒子是否。奎曰且道是男是女。真曰。雞銜鐙盞走。
鼈齩釣魚竿。

法林音云。男女面目。覺真不妨歷歷供出。盡道明奎
貪程太速。法林齩緊牙關道箇瞎。以俟後之君子。復
頌。

青波湧出玉團團。誰解當機著眼看。無限秋光收拾
盡。更闌惟覺曉風寒。

特牛產下玉麒麟。奕奕祥光透四隣。忙把陰陽頻借
問。芭蕉葉上綠初勻。

宗鑑法林卷七十二