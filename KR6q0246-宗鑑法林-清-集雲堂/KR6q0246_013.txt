











宗鑑法林卷十三
集雲堂　編

大鑒下三世

潭州東寺如會禪師(馬祖一嗣)
嘗患門徒以即心即佛
之談誦憶不巳。且謂佛於何住而曰即心。心如畵
師而曰即佛。遂示眾曰。心不是佛。智不是道。劍去
久矣。汝方刻舟。

心不是佛。智不是道。青山白雲。落花芳艸。若是伶俐
阿師。終不回頭轉腦。(鼓山珪)

雨散雲收後。崔嵬數十峰。倚䦨頻顧望。回首與誰同。
(徑山杲)

太平時節歲豐登。旅不齎糧戶不扃。官路無人夜無
月。唱歌歸去恰三更。(開善謙)

昨日因過竹院西。隣家稚子隔溪啼。山寒水肅半黃
落。無數歸鴉卜樹棲。(虗堂愚)

天晴日頭出。雨下地上溼。盡情都說了。祇恐信不及。
(無門開)


心不是佛。智不是道。舉得十分。未敢相保。𢹂條拄杖
閒行。切忌回頭轉腦。(照堂一)

禪和包。小娘腰。老虎毛。將軍刀。更有江流上。一條紙
畵橋。(漢關喻)

東寺因崔相國入殿見雀拋糞於佛頂上。乃問一
切眾生皆有佛性。為甚却拋糞於佛頭上。師曰它
終不向鷂子頭上拋。

法燈欽代云怕佛。　金山銓云。面赤不如語直。　磬
山鼎云。崔相好一杓。可惜放過。待道終不向鷂子頭
上拋。遂與一摑。使東寺也知些臭氣好。

東寺問仰山甚處人。山曰廣南人。師曰我聞廣南
有鎮海明珠是否。曰是。師曰此珠如何。曰黑月即
隱白月即現。師曰將得來否。曰將得來。師曰何不
呈似老僧。曰。某甲昨到溈山。被索此珠。直得無言
可對。無理可伸。師曰。真獅子兒。善能哮㖃。

佛鑑懃云。東寺祇索一顆。仰山傾出一栲栳。　天寧
琦云。仰山雖是個獅子兒。怎奈把鎮海明珠作豌豆
賣却。千古之下遭人檢點。今日黨理不黨親。便是東
寺到來也須勘過了打。　洞山瑩云。可惜東寺被他
珠光一爍。直得龍頭蛇尾。當時何不喚侍者快將糞
箕掃帚來。

善舞太阿鋒。決無傷手厄。慣編猛虎鬚。必有全身策。
鎮海珠。巧呈似。離色離聲離名字。栴檀林裏爇栴檀。
獅子窟中吼獅子。(圓悟勤)


無言可對口纔開。巳是和光吐出來。東寺不知何意
志。深深一丈掘坑埋。(雲衲慶)

東寺因仰山機緣相見了却入客位。復具威儀再
上人事。師纔見乃曰。巳相見了也。山曰與麼相見。
莫不當否。師便歸方丈閉却門。山歸舉似溈山。溈
曰寂子是什麼心行。山曰。若不與麼。怎識得伊。

保福展云。仰山大似蚊子上鐵牛。　承天宗云。仰山
識得東寺。強說道理即得。相見即不可。直使溈山親
來也未能得與東寺相見在。

袁州南源道明禪師(馬祖一嗣)
上堂。快馬一鞭。快人一
言。有事何不出頭來。無事各宜珍重。僧問如何是
一言。師乃吐舌曰。待我有廣長舌相即向汝道。

黃鳥聲乾綠柳陰。長門猶說不逢春。玉簫吹處花空
落。翠輦過時月巳淪。(遠菴僼)

南源因洞山來參。纔上法堂。師曰巳相見了也。洞
便下去。至明日却上。問昨日巳蒙和尚慈悲。不知
甚處是與某甲相見處。師曰。心心無間斷。流入於
性海。曰洎合放過。遂辭去。師曰多學佛法廣作利
益。曰多學佛法即不問。如何是廣作利益。師曰一
物莫違即是。

知有前期在。難分此夜中。母將故人酒。不及石尤風。
(㵎菴怡)

越州大珠慧海禪師(馬祖一嗣)
僧問如何是佛。師曰清
談對面非佛而誰。


法眼云。是即沒交涉。

偃蹇蒼髯十萬本。參差翠玉數千竿。風敲月戶三秋
冷。雨打茅堂六月寒。(石溪月)

大珠曰。身口意清淨是名佛出世。身口意不淨是
名佛滅度。

黃龍南云。也好箇消息。古人一期方便與你諸人討
箇入路。既得箇入路。又須得箇出路。登山須到頂。入
海須到底。不到頂不知宇宙之寬廣。不到底不知滄
海之淺深。既知寬廣又知淺深。乃頌。

一蹋蹋翻四大海。一摑摑倒須彌山。撒手到家人不
識。鵲噪鴉鳴拍樹間。

大珠問座主蘊何經論。曰講金剛經。師曰。若言如
來有所說則為謗佛。若言不是佛說又是謗經。除
此之外。試與老僧說看。

法林音代云。和尚幸是大人。

百非四句都拈了。敢問云何會此經。却是虗空能講
得。熾然常說有誰聽。(本覺一)

洪州百丈惟政禪師(馬祖一嗣)
老宿見日影透牕乃問。
牕就日。日就牕。師曰。長老房中有客。歸去好。

牕就日兮日就牕。前塵不了費商量。房中有客還歸
去。歸到無歸始見常。(侶巖荷)

惟政問南泉。諸方善知識還有不說似人底法也
無。泉曰有。師曰作麼生是。曰不是心不是佛不是
物。師曰恁麼即說似人了也。曰。某甲即與麼。和尚

作麼生。師曰。我又不是善知識。怎知有說不說底
法。曰。某甲不會。請和尚說。師曰我太煞為汝說了
也。(或作涅槃)

溈山哲云。百丈祇知瞻前不知顧後。當時待伊道某
甲不會。但云老僧亦不會。百丈若下得此一語。非惟
與南泉為宗匠。亦乃與天下人為宗匠。　天奇瑞云。
者兩箇漢。拈頭失尾拈尾失頭。既有不說底法。還許
你賓主問答也無。饒你檢點得出。進退無門。更誇精
細。轉見不堪。諸人到此作麼生。請歸堂。珍重。

涅槃老子順風吹。囉哩哩囉爭得知。隔嶺幾多人錯
聽。一時喚作鷓鴣詞。(白雲端)

不會誰不會。相逢且喫茶。不尋雲水路。爭得到僧家。
(長靈卓)

鸞膠續斷絃。猊血化驢乳。從來不為人。今古參佛祖。
箭既離絃無返回。將欲奪之必固與。語時默。默時語。
人從陳州來。却往許州去。(圓悟勤)

倒腹傾腸說向君。不知何故尚沉吟。而今便好猛提
取。付與世間無事人。(徑山杲)

一個拽來還拽去。一人牽去又牽來。深山一段無根
樹。直至如今鋸不開。(千巖長)

惟政因入京。路逢官人喫飯。忽見驢鳴。官人召曰
頭陀。師舉頭。官人却指驢。師却指官人。

保福展云。惟政因齋慶讚。　法眼別云。但作驢鳴。
　支提愛云。一家有事百家忙。


京兆章敬懷惲禪師(馬祖一嗣)
因百丈遣僧來囑曰。待
伊陞堂次。乃展坐具禮拜了。將伊一隻鞵以袖拂
却上塵。倒覆向下。其僧至。一如丈教。師乃曰老僧
罪過。

黃龍新云。百丈逞盡神通。不消章敬道箇老僧罪過。
　鼓山珪云。黃龍孟八郎。猶欠一著在。祇知百丈逞
神通。殊不知百丈伎倆俱盡。祇知章敬道箇老僧罪
過。不知章敬一款便招。會麼。蛇吞蝦蟆猶自可。更有
蜈蚣在後頭。

章敬因僧問心法雙忘指歸何所。師曰郢人無污
徒勞運斤。曰請師不返之言。師曰即無返句。

洞山云。道即甚易。罕遇作家。　魯菴遠云。語不知邪
正。邪正足以障語。言不知賓主。賓主足以害言。章敬
知即知。其如障語害言何。

洪州泐潭法會禪師(馬祖一嗣)
問馬祖如何是祖師西
來意。祖曰低聲近前來。師近前。祖打一摑曰。六耳
不同謀。來日來。師至來日獨入法堂曰請和尚道。
祖曰。且去。待老僧上堂時出來與汝證盟。師乃悟
曰。謝大眾證明。繞法堂一匝便去。

黃龍南云。在古人尚六耳不同謀。那堪今日三二百
眾浩浩地商量。禍事禍事。　昭覺勤云。南老不妨因
風吹火。未免隨語生解。若有問道林西來意。伹云水
長船高。泥多佛大。

雞聲茅店月華明。客夢沉迷尚未醒。開得眼來天大

曉。髼頭垢面便奔程。(絕象鑒)

十八佳人嫁未酬。每憑媒妁善搜求。一從嫁却潘郎
後。便解人前不識羞。(竹屋簡)

六月炎天雪滿巔。那知身到清凉山。文殊舉手金剛
窟。收取玻瓈盞子還。(磬山脩)

池州杉山智堅禪師(馬祖一嗣)
因普請擇蕨次。南泉拈
起一莖曰者箇大好供養。師曰。非惟者箇。百味珍
饈它亦不顧。泉曰。雖然如是。箇箇須嘗過始得。

報慈遂徵云。且道是相見語。不是相見語。　翠巖芝
徵云。祇如杉山與麼道。還免得無過麼。若免得。未具
眼在。免不得。又違前話。

杉山喫飯次。南泉收生飯曰生𠰒。師曰無生。泉曰
猶是末。纔行數步。師召曰長老。泉回顧曰作麼。師
曰莫道是末。

神鼎揆云。衲僧家粥足飯足便休。黏牙搭齒堪作甚
麼。兩箇漢各與二十拄杖。與麼判斷還有過麼。檢點
得出亦領三十拄杖。

古老巡堂親掠生。渡水行舟不易耕。莫道無生猶是
末。纖毫不了亂縱橫。(智門祚)

生前一曲賴同條。別管清音調自高。一夜西風吹不
散。梅花奏落徹雲霄。(神鼎揆)

杉山一日與歸宗南泉路次。逢虎。各從邊過了。泉
問歸宗。適來見虎似箇甚麼。宗曰似箇貓兒。復問
師。師曰似箇狗子。師却問泉。泉曰似箇大蟲。


大溈智云。三個老漢聚頭寐語。若要徹一時。參取者
大蟲始得。復頌。

一虎三人見不同。高低各自立宗風。為伊途路不得
力。空過浮生一夢中。

一物兩名也大奇。三人那箇可為師。頂門未具金剛
眼。透出縱橫孰辨伊。(開先瑛)

五五二十五。大蟲元是虎。狗子與猫兒。豈可同時語。
夜閉門。早關戶。須信利牙爪可怖。家家門首透長安。
盡是舉子朝天路。(佛鑑懃)

筠州逍遙禪師(馬祖一嗣)
因鹿西和尚曰念念攀緣心
心永寂。師曰昨日亦有人恁麼道。曰道什麼。師曰
不知。曰請和尚道。師以拂子驀口打。西拂袖便出。
師召眾曰。大眾。直是頂門上著眼。也鑑它不破。

蔣山懃云。老僧雖頂門無眼。也驗得他骨出。何以見
得。古墓毒蛇頭戴角。南山猛虎尾吒[哎-乂+少]。

撫州石鞏慧藏禪師(馬祖一嗣)
昔為獵人。因趁鹿遇馬
祖。乃問見鹿過否。祖曰汝是何人。曰獵人。祖曰汝
解射麼。曰解射。祖曰一箭射幾箇。曰射一箇。祖曰
汝不解射。曰和尚解射否。祖曰解射。曰一箭射幾
箇。祖曰射一羣。曰彼此生命何得射他一羣。祖曰
汝既知如是。何不自射。曰。若教某甲自射。直是無
下手處。祖曰者漢曠劫無明煩惱今日頓息。師遂
擲下弓箭投祖出家。

清凉欽云。且作麼生是一箭射一羣底道理。直是三

千大千世界生命也不消一箭。　雪竇顯云。馬師一
箭一羣信彩。射得有甚用處。不如石鞏一箭一箇。却
是好手。翠峰今日效古人之作。擬放一箭。高聲喝云。
看箭。又云中也。　翠巖芝云。馬祖一箭一羣猶未善
在。山僧一箭射蠢動含靈。無不中者。雖然如是。祇道
得一半。更有一半留與諸上座道。

石鞏因僧問生死到來如何回避。師曰者底無生
死。

圓悟勤云。還識者底麼。俊鶻沖霄去。懵鳥泊籬頭。
　鐵機信云。大小石鞏。只顧貪程。不顧失脚。

幽蘭春谷襲人衣。香徑離披樵客歸。欲執斧柯重伐
柯。年殘枝葉逐雲飛。(磬山鼎)

石鞏凡見僧以弓架箭示之。一日三平至。師曰看
箭。平乃撥開胸曰。此是殺人箭。活人箭又作麼生。
師乃扣弓弦三下。平乃作禮。師曰三十年張弓架
箭。祇射得半箇聖人。遂拗折弓箭。平後舉似大顛。
顛曰既是活人箭。為什麼向弓弦上辨。平無對。顛
曰三十年後要舉此話也難。

雲門問長慶。作麼生免得他道半個聖人。慶云若不
還價怎辨真偽。門云入水見長人。　首山念云。人人
盡道三平中的。莫屈他也無。良久云。機關不是韓光
作。莫把胸襟當等閒。　雪竇顯云。要先拗折不難。怎
奈三平中的了。然則老宿要活三平。且未免張弓架
箭。　支提愛云。射虎不真。徒勞沒羽。　高峰妙云。石

鞏張弓旁若無人。三平承箭弄巧成拙。然雖如是。半
箇聖人又作麼生。落花有意隨流水。流水無心戀落
花。　中峰本云。穿百步楊。透九重鼓。固是眼親手便。
其如半箇聖人有隱身之術。石鞏之技窮矣。　鼓山
賢云。披胸當箭宛有大人之作。然祇認得殺人箭。再
問活人箭。錯過多少時也。鞏為作死馬醫。雖然救得。
也祇是半箇了也。　法林音云。又道一箭射一箇。

三十年來事一弓。一弓弓擬定寰中。寧知半聖雖投
款。納璧牽羊信不通。(正覺逸)

張弓架箭豈徒然。中的雖多命不全。半聖投機無別
意。功高何必畵淩烟。(佛慧泉)

張弓架箭三十年。射得三平半不全。爭似萬人齊指
處。斜陽一雁落秋天。(佛國白)

解擘當胸箭。因何祇半人。為從途路曉。所以不全身。
(靈巖安)

認得斑斑急上弦。吼風一鏃去驚天。近前仔細來觀
覰。誰把藍田石射穿。(心聞賁)

石鞏問西堂藏。你還解捉虗空麼。曰捉得。師曰作
麼生捉。堂以手撮虗空一下。師曰你不解捉。堂却
問師兄作麼生捉。師把堂鼻孔曳。堂作忍痛聲曰。
大煞曳人鼻孔。直欲脫去。師曰直須恁麼捉虗空
始得。

寶壽方云。我若作西堂。待道還捉得虗空麼。亦云捉
得。云作麼生捉。直把石鞏一脚蹋倒。　白巖符云。旋

乾轉坤不無。石鞏當時被西堂近前劈面便掌。又作
麼生。

朗州中邑洪恩禪師(馬祖一嗣)
每見僧拍手鼓脣曰嗚
㖿嗚㖿。仰山至。從東過西。從西過東。復向中心立。
師曰什麼處得此三昧。山曰於曹溪脫印子上學
來。師曰接什麼人。曰接一宿覺。乃問和尚甚處得
此三昧。師曰我於馬大師處學來。

瑯琊覺云。愁人莫向愁人說。　法林音云。笑殺旁觀。

曹溪脫印傳來錯。章敬師承受處麤。將謂胡鬚天下
赤。元來更有赤鬚胡。(正覺逸)

仰山善問。中邑善應。覆去翻來。拍拍是令。(慈受深)

中邑因仰山問如何得見性去。師曰。譬如一室有
六牕。內有一獼猴。外有一獼猴從東邊喚猩猩。獼
猴即應。如是六牕俱喚俱應。山禮拜曰。適來蒙和
尚譬喻。無不了知。更有一事。祇如內獼猴瞌睡。外
獼猴欲相見時如何。師下禪牀捉山手作舞曰。猩
猩我與汝相見了也。

信相顯云。諸人要見二老麼。我也與你說箇譬喻。中
邑大似箇金師。仰山將塊金來。使金師酬價。金師亦
盡價相酬。臨成交易。賣金底更與貼秤。金師雖然暗
喜。心中未免偷疑。何故。若非細作。定是賊贓。　雲居
錫云。中邑當時若不得仰山者一句語。何處有中邑
也。　崇壽稠云。還有人定得此道理麼。若定不得。祇
是箇弄精魂手脚。佛性義在什麼處。　報慈遂云。若

不是仰山。怎得見中邑。且道什麼處是仰山得見中
邑處。　東塔明云。大小中邑。錯下名言。又喚作佛性。
又喚作獼猴。復鼓掌呵呵笑云。是何言歟。　翠巖哲
云。大小中邑被仰山一拶。未免手忙脚亂。翠巖則不
然。如何得明見佛性。劈脊便棒。何故免得猩猩貪瞌
睡。勞他六戶喚頻頻。

凍眠雪屋夜摧頹。窈窕籬門夜不開。寒槁園林看變
態。春風吹起律筒灰。(天童覺)

人人有箇老獼猴。暮四朝三卒未休。喚著便能知落
處。八花甎上輥金毬。(慈受深)

一室虗𣹢對六窗。獼猴留在更無雙。忘懷絕慮獼猴
死。一國安寧六國降。(南堂靜)

一室蕭然。五窗廓爾。中邑仰山自作自起。拈弄一箇
猢猻。作出千般舉止。澣盆澣盆。我識得你。(皖山凝)

洪州泐潭常興禪師(馬祖一嗣)
因南泉來見。師面壁而
坐。泉撫師背。師曰阿誰。曰普願。師曰如何。曰也尋
常。師曰汝何多事。

面壁堆危引客過。問誰那更問如何。道尋常巳成多
事。檢點儂家事更多。(西巖惠)

汾州大達無業國師(馬祖一嗣)
僧問如何是佛。師曰莫
妄想。又僧問如何是佛。師曰即心是佛。

雪竇顯於莫妄想處云。塞却鼻孔。於即心是佛處云。
拄却舌頭。　昭覺勤云。正當恁麼時。舌頭又拄却。鼻
孔又塞却。還有轉身吐氣處也無。便打。　古南門云。

一轉語無繩自縛。一轉語金鍮不辨。一轉語堆山積
嶽。更有一轉語三十年後。

王令威嚴誰敢擬。纖毫纔動鐵輪隨。時人祇見錐頭
利。幾人能見利頭錐。(懶菴霈)

無業示眾。若有一毫頭聖凡情念未盡。未免入驢
胎馬腹裏去。

白雲端云。直饒一毫頭聖凡情念淨盡。亦未免入驢
胎馬腹裏去。　磬山脩云。未盡淨盡。山僧今日齊拈
却。諸人還見一毫頭麼。喝一喝云。切忌鑽龜打瓦。

無業何太切。白雲何太孤。胡鬚將謂赤。更有赤鬚胡。
(南巖勝)

一道如絃直。心親手更親。箭穿紅日影。方見射鵰人。
(鼓山珪)

信州鵞湖大義禪師(馬祖一嗣)
因唐憲宗詔入麟德殿
論義。法師問如何是禪。師以手點空。法師無對。宗
曰。法師講無窮經論。祇者一點尚不奈何。

說理談真面紫宸。鵞湖大義枉勞神。由來佛性難名
邈。爭似君王默契親。(天目禮)

鵞湖又問諸碩德曰行住坐臥畢竟以何為道。有
曰知者是道。師曰。不可以智知。不可以識識。安得
知者是乎。有曰無分別是道。師曰。善能分別諸法
相。於第一義而不動。安得無分別是乎。有曰四禪
八定是道。師曰。佛身無為。不墮諸數。安得四禪八
定是乎。眾皆杜口。


徑山杲云。相罵饒你接[此/束]。相唾饒你潑水。　天寧琦
云。僧投寺裏宿。賊打不防家。

鵞湖舉順宗問尸利禪師曰。大地眾生如何得見
性成佛去。利曰。佛性如水中月。可見不可取。師曰。
佛性非見必見。水中月如何攫取。帝乃問。何者是
佛性。師曰不離陛下所問。帝默契之。

瀛山誾云。若道不離陛下所問即是佛性。鵞湖眉毛
亦須倒豎。何故。祇曉眼橫。不知鼻直。　法林音云。奴
見婢殷勤。

因地而倒因地起。離地求起無是理。不離所問語雖
親。認著依前還不是。(枯禪鏡)

洛京佛光如滿禪師(馬祖一嗣)
因唐順宗問。佛從何方
來。滅向何方去。既言常在世。佛今在何處。師曰。佛
從無為來。滅向無為去。法身等虗空。常在無心處。
帝大悅。

法身廣大等虗空。生滅何須較異同。夾路桃花風雨
後。馬蹏何處避殘紅。(月江印)

濛溪禪師(馬祖一嗣)
問僧甚處來。曰定州。師曰定州近
日有甚奇特事。曰。某甲旦過。但聞鹽貴米賤。苦無
奇特事。師曰。我者裏也只如此。麤粥淡飯與僧別
無奇特事。你又來者裏覓箇甚麼。

雅淡梳糚色色真。眉清目秀總分明。幸然不染[赤*(栗-木+土)]𧹛
氣。似錦花添數十層。(頻吉祥)

京兆興善惟寬禪師(馬祖一嗣)
因僧問狗子還有佛性

也無。師曰有。曰和尚還有也無。師曰無。曰。一切眾
生皆有佛性。和尚為甚麼却無。師曰我非眾生。曰
既非眾生莫是佛否。師曰不是佛。曰畢竟是何物。
師曰亦不是物。曰可見可思否。師曰。思之不可及。
見之不可議。是名不可思議。

法林音於不是佛處別云。是佛則有也。

拈却者僧問。去却京兆答。浩歌歸去來。清風徧六合。
(五祖演)

裂破須彌鼻孔。蹋翻大海乾坤。面前百千諸佛。盡是
我家兒孫。(楚安方)

京兆因僧問道在何處。師曰道在目前。曰我何不
見。師曰汝有我故所以不見。曰。我有我故即不見。
和尚還見否。師曰有汝有我展轉不見。曰無我無
汝還見否。師曰無我無汝阿誰求見。

神鼎揆云。京兆為憐三歲子。不惜兩行眉。究竟勞而
無功。者僧祇解傍門尋討。不覺身在帝鄉。試問無人
無我畢竟是誰求見。驀喝一喝云。毗婆尸佛早留心。
直至如今不得妙。復頌。

了無一物堪比論。鼻孔依然搭上脣。暖日爍開巖畔
雪。何山松柏不青青。

京兆草堂禪師(馬祖一嗣)
曾參海昌。昌問什麼處來。師
曰道場來。昌曰者裏是什麼所在。師曰賊不打貧
兒家。

汾陽昭代。和聲便打。


覓得桃源好避秦。桃源花笑最關情。自從拓落乾坤
外。那管消長風雨聲。(磬山鼎)

潭州三角山總印禪師(馬祖一嗣)
示眾。若論此事。眨上
眉毛早巳蹉過也。麻谷便問。眨上眉毛即不問。如
何是此事。師曰蹉過也。谷乃掀倒禪牀。師便打。

長慶稜代云。悄然。　保福展云。三角賊過後張弓。
　翠峯顯云。兩箇有頭無尾漢。眉毛未曾眨上。說什麼
此事蹉過。尋有僧問。眉毛為什麼不眨上。峯便打。
　昭覺勤云。喚作此事巳是好肉剜瘡了也。何況更云
眨上眉毛早巳蹉過。麻谷翠峰賊過後張弓則固是。
更有一個。驀拈拄杖下座。　天寶樞云。二大老恁麼
酬唱。不妨雷轟電卷石裂巖崩。若是此事。白雲萬里。
　古南門云。三角眉毛若無翠峰。洎合打作兩橛。即
今有問。劈脊便打。討甚眉毛。　廣教玉云。二大老大
似饑鷹分肉猛虎奪食。雖則競價相酬。未免取笑旁
觀。山僧今日撾鼓陞座。諸人蔟蔟上來總不敢動著。
不用干戈管取風和雨沐天下太平。其間一挨一拶。
若言蹉過。欺誑平人。若言不蹉過。畢竟喚什麼作此
事。喝一喝下座。　湘翁沄云。三角殺人不用劍。雪竇
活人不用刀。麻谷擘海吞龍。者僧藏機陷虎。泰春今
日作箇甚麼。風頭稍硬。各請照顧眉毛。

放下便穩。四棱蹋地。突出當陽。人天不會。(天章玉)

正令威嚴斷不容。星移斗轉覓無蹤。將軍勒起當頭
馬。殺氣紛紛滾黑風。(獃堂定)


龍蛇陣上走神騠。電卷星馳較莫齊。旂鼓一時俱奪
了。美人猶在隔河西。(道隆興)

暖風斜日引孤笻。石徑誰憐碧草封。覓得家園春巳
去。雲山極目翠重重。(雪刃起)

三角曰。凡說法須用應時應節。有僧問四黃四赤
時如何。師曰三月杖頭挑。曰為甚麼滿肚皮貯氣。
師曰怎奈一條繩何。曰如何得出氣去。師曰直待
皮穿。

平地安身未肎休。花陰柳徑逐時流。放教滿肚無閒
氣。始信渠儂得自由。(慈受深)

三角因僧問如何是三寶。師曰禾荳粟。曰意旨如
何。師曰大眾歡喜受持。

三角對酬禾荳粟。龍宮海藏難收錄。雲門曾問疎山
僧。便道如今粥飯足。(大洪遂)

利山禪師(馬祖一嗣)
因僧問眾色歸空空歸何所。師曰
舌頭不出口。曰為什麼不出口。師曰內外一如故。

大慧杲云。事存函蓋合。理應箭鋒拄。須還利山始得。
若是經山即不然。或問眾色歸空空歸何所。芍藥花
開菩薩面。㯶櫚葉散夜叉頭。為甚麼如此。伹辦肯心
必不相賺。　漏澤杲云。山僧則不然。或有人恁麼問。
但云此去武塘不遠。為甚如此。祗要你到家。會麼。良
久云。莫怪坐來頻勸酒。自從別後見君稀。　禪朗鑑
云。大慧雖則順硃。却有一種奇特。且道奇特在甚麼
處。復頌。


鐵額銅頭老古錐。吹毛截鐵爛如泥。乾坤一蹋通三
際。懵懂禪流幾箇知。

池州魯祖寶雲禪師(馬祖一嗣)
尋常見僧來便面壁。南
泉聞曰。我尋常向師僧道。向佛未出世時會取。尚
不得一箇半箇。它恁麼驢年去。

保福問長慶云。祇如魯祖節文在甚處。被南泉潛麼
道。慶云。退已讓人。萬中無一。　羅山閒云。陳老師當
時若見。背上與五火扠。何故。為伊解放不解收。　玄
沙備云。我當時若見。也與五火扠。　玄覺云。且道玄
沙五火扠。打伊著不著。　雲居錫云。羅山玄沙總與
麼道。為復一般。別有道理。若擇得出。許上座佛法有
會處。　翠巖芝云。何勞如此。若有僧來。見箇什麼知
時好。又云。我即不然。未具胞胎不得會。會得即打折
你腰。　徑山杲云。魯祖不得南泉。幾乎覰破壁。　笑
巖寶云。當時若有箇衲僧入來便與掀倒。不惟打斷
諸老葛藤。亦免魔魅人家男女。　雲門信云。魯祖面
壁若作佛法商量。入地獄如箭射。　雲中鳳云。直饒
不作佛法商量。亦入地獄如箭射。　西遯超云。南泉
大似人栴檀林燒一爐香。見咸陽火投一束柴。雖然。
若不遇知音。夜光投人鮮不按劍。　東塔熹云。將謂
無人證明。

虎徑龍泉遶竹巖。鳳棲霜倚鶴和杉。誰人會得宗師
意。扭轉乾坤好不參。(尅符道者)

祖師面壁播諸方。無限禪人謾度量。無事晚來江上

立。數株寒柏倚斜陽。(瑯琊覺)

魯祖山前古路通。熈微一逕沒西東。杜䳌聲裏春光
老。零落桃花藉地紅。(普融平)

葉落江頭一望長。幾莖喬木倚斜陽。曾經巴峽猿啼
處。鐵作心肝也斷腸。(簡堂機)

背後面前揚家醜。揭地洪音師子吼。分付仙陀知不
知。法身午夜藏北斗。(足菴鑒)

家財喪盡沒絲毫。祇箇一身猶恨多。却向池陽最深
處。殺人空手不持刀。(石菴玿)

澹中有味。妙超情謂。綿綿若存兮象先。兀兀如愚兮
道貴。玉雕文以喪淳。珠在淵而自媚。十分爽氣兮清
磨暑秋。一片閒雲兮遠分天水。(天童覺)

不施紅粉懶梳糚。無限傷春在畵堂。隔岸黃鸝啼不
住。同心結上繡鴛鴦。(龍池珍)

參得蚌蛤禪。自有人賞識。寒食是清明。二五剛一十。
(濟水洸)

池陰腦後三斤鐵。王老眉峰一段鋼。鑄就一枝無孔
笛。閒吹月下引鸞凰。(玉笈乾)

數峰寒逼紫垣高。一望令人聳骨毛。況是黃昏又微
雨。長風拂拂虎聲號。(白巖符)

王母乘鸞天地震。琵琶遮面丰神俊。無端不遇知音
者。七竅徒勞鑿混沌。(法林音)

昨夜秋風動白蘋。碧天空廓淨無垠。一鉤新月沉滄
海。無限魚龍任吐吞。(𠁼三圓)


魯祖因僧問如何是不言言。師曰汝口在什麼處。
曰某甲無口。師曰汝尋常將什麼喫飯。僧無對。

洞山价代云。他不饑喫什麼飯。　翠峰顯云。好劈脊
便棒。者般漢開了口合不得。合了口開不得。　汾陽
昭云。祇為不會。　五祖戒云。和尚不妨具眼。　黃龍
新云。翠峰祇知者僧開了口合不得。合了口開不得。
不知魯祖被者擔板漢勘破。　天童覺云。者僧祇解
握死蛇。不能捋虎鬚。當時待他問你口在什麼處。猛
與一喝。拂袖便行。直饒魯祖全機。管取做手脚不及。
　南堂欲云。當時者僧若是個漢。待道你口在什麼
處。便與掀倒禪牀。非惟使魯祖高豎降旂。且免雪竇
馬後落節。

得因失有。是在非邊。根源未斷。枝派相連。不言言。口
何在。轉得身來難下載。一帆風過洞庭湖。對面須知
巳違背。(月堂昌)

魯祖因洞山來參。禮拜了侍立少頃而出。却再入
來。師曰。祇恁麼祇恁麼。所以如此。洞曰大有人不
肎。師曰作麼取汝口辯。洞乃侍奉數月。

厂阿䘄云。洞山再入。魯祖便道大有人不肯。管取洞
山終身侍奉。

澧州苕溪道行禪師(馬祖一嗣)
嘗曰。吾有大病。非世所
醫。

曹山因僧問。吾有大病非世所醫。未審是什麼病。山
云攢蔟不得底病。云一切眾生還有此病也無。山云

人人盡有。云和尚還有此病也無。山云正覓起處不
得。云一切眾生為甚麼不病。山云若病即非眾生。云
諸佛還有此病也無。山云有。云既有為什麼不病。山
云為伊惺惺。　愚菴盂云。吾有大病。一物可醫。且道
是什麼物。若拈得出。可與苕溪同參。

唐州紫玉山道通禪師(馬祖一嗣)
因于頔問佛法至理。
師曰若問須去情理。公曰便請。師曰問將來。公曰
如何是佛。師召相公。公應諾。師曰更莫別求。公後
到藥山問如何是佛。山召相公。公應諾。山曰是什
麼。公有省。

長慶稜云。藥山一等是道。甚是奇特。雲泥有隔。羅山
云。不得草草。當時賴遇是于頔。可中草窠裏撥著箇
焦尾大蟲。何處有藥山也。慶云。作麼生山云還知于
頔是煅了底金麼。　大溈智云。于頔當時若會見藥
山云是什麼。祇向道賺我來。拂袖便去。不惟作箇慷
慨丈夫。亦乃不鈍置紫玉。　大溈泰云。摘驪龍頷下
珠。取輪王髻中寶。如鐘待扣。似谷傳聲。八面玲瓏。更
無回互。諸人要見于頔悟處麼。真金巳出鑛。煅煉轉
光輝。

如何是佛。更莫別求。相隨來也。四大部洲。(月林觀)

更莫別求是什麼。丈夫爭肯墮巢窠。夜來雲散家林
曉。依舊庭松挂薜蘿。(笑巖寶)

烟濛濛又雨濛濛。谷口溪橋過幾重。臘月春風猶未
暖。隔牆先見一枝紅。(古南門)


紫玉因于頔問如何是黑風吹其船舫漂墮羅剎
鬼國。師叱曰客作漢問恁麼事作麼。于失色。師曰
者便是黑風吹其船舫漂墮羅剎鬼國。

就身打劫壯吾曹。喚得賢侯智眼高。忿色不知何處
去。珠回玉轉透雲袍。(南巖勝)

潭州華林善覺禪師(馬祖一嗣)
裴相國訪。問曰師還有
侍者否。師曰有祇是不可見客。曰何妨。師乃喚大
空小空。二虎自菴後出。裴驚悚。師曰有客且去。二
虎於是哮㖃而去。公曰師作何行業感得如斯。師
提起數珠曰會麼。曰不會。師曰老僧常念觀世音。

法林音云。相國何不待他說常念觀世音再作惶恐
勢。看他又如何。

常念觀音。力伏猛獸。道眼通明。萬緣何有。良哉大士。
時時垂手。念茲在茲。安樂長壽。(龍門遠)

新羅渤海。竺乾此土。月白風清。三界獨步。對景無心。
馴菴有虎。忽然提起數珠時。誰識當陽第一機。奇奇。
敵勝還他獅子兒。(南堂靜)

宗鑑法林卷十三


