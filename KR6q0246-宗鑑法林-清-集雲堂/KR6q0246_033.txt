











宗鑑法林卷三十三
集雲堂　編

大鑑下十四世

東山一日持錫遶廊曰。莫有屬牛人問命麼。眾無
語。自曰。孫臏今日開舖。更無一人垂顧。可憐三尺
龍鬚。喚作尋常破布。

無端平地起干戈。爭似屬牛人更多。滿面慚惶無著
處。低頭依舊入烟蘿。(高峰妙)

忽然平地掘深坑。埋沒良家多少人。大似颺灰空裏
去。歸來不覺一身塵。(徑庭宗)

蘆花深處靜垂綸。雨夕烟朝春復春。放徧扁舟幾寒
水。竟難逢個獨醒人。(銕容元)

東山示眾。今夏無可管顧。諸人近作得一家讌。遂
擡手曰。囉囉招。囉囉搖。囉囉送。莫怪空疎。伏惟珍
重。

薦福璨云。老東山龍肝鳳髓百味具足。怎奈美食不
中飽人餐。　伏龍長云。一個鐵酸餡百味具足。知他
祭了多少閒神野鬼。直饒一齩百雜碎。到者裏急須
吐却。

東山謝監收上堂。人之性命。第一須是○。欲得成
此○。先須防於○。若是真○人。○○。


理安問云。大小五祖弄巧成拙。　寶掌白云。會麼。山
僧今日不惜舌頭與諸人略為道破。良久云。摩斯吒
心肝。要且不在樹頭上。　寶峰弁云。賊不打貧家。
　法林音云。人之性命。第一離却○。若要離却○。先須
識得○。若是真○人。搖手云。斷不○○。

一二三四五六圈。心肝粉碎髑髏穿。若將方木投圓
竅。醜姥爭教得少年。(高峰妙)

鬼爭漆桶顯顢頇。擲去拋來細自看。匝地一聲箍爆
折。六花迸裂不成團。(古帆檝)

弟兄五六像孃生。聲氣相同總一門。黑漆崑崙須著
眼。莫將名字錯評論。(劍關範)

上山下山入山谷。溪中落日留我宿。本意逃名入市
廛。那知名落今人目。鳥喃喃。花蔟蔟。幾片閒雲挂松
竹。咄君子哉若人。慎幽獨。(雲壑弁)

蒲蘆銜青蟲。終朝呪類我。青蟲皮膚脫。飛出盡蒲蘆。
(止谷聲)

東山示眾。白雲不會說禪。山門開向兩邊。有人動
著關棙。兩片東扇西扇。

月江印云。五祖老人蓋為慈悲之故。有落艸之談。育
王不會說禪。破屋覰見青天。等閒從頭蓋覆。寧免紙
裹麻纏。但願有錢留客醉。也勝騎馬傍人門。

東山上堂。山僧昨日入城見一棚傀儡。不免近前
看。或見端嚴奇特。或見醜陋不堪。動轉行坐青黃
赤白。一一見了。仔細看來。元來青布幔裏有人。山

僧忍俊不禁乃問。長史高姓。它道。老和尚看便了。
問甚麼姓。大眾。山僧被它一問。直得無言可對無
理可伸。還有人為山僧道得麼。昨日那裏落節。今
日者裏拔本。

天寧琦云。誰家別館池塘裏。一對鴛鴦畵不成。　白
巖符云。五祖是從那邊過來底人。胸次間要禪道佛
法氣息一點也無。故能向虗空中建城雉。海面上架
樓臺。雖然。尚有一人呵呵大笑。若識得此人。許你具
透關眼。

東山舉昔有秀才著無鬼論。一日鬼現身曰。你道
無。我𠰒。秀才無語。師曰。當時祇以手作鵓鳩[此/束]曰。
谷谷孤。

說有道無徒費力。現身無語強分疎。祇消一個鵓鳩
[此/束]。百怪千妖盡掃除。(此山應)

東山示眾。祖師說不著。佛眼看不見。四面老婆心。
為君通一綫。便下座。

徑山及云。若教頻下淚。滄海也須乾。　全室泐云。者
老漢大似靈龜拽尾。拂迹成痕。天界即不與麼。卓拄
杖下座。

東山因僧問如何是為人一句。師曰門前石塔子。

門前石塔子。八白與九紫。方道既分明。免被巡官使。
(雪堂行)

東山因僧問如何是佛。師曰露胷跣足。曰如何是
法。師曰大赦不原。曰如何是僧。師曰釣魚船上謝

三郎。

徑山杲云。此三語中。一語具三玄三要。四料揀。四賓
主。洞山五位。雲門三句。百千法門無量妙義。若檢得
出。許你具一隻眼。　天寧琦云。三玄三要。四料揀。四
賓主。洞山五位。雲門三句。百千法門無量妙義。大似
頭上安頭。天寧今日為諸人抽却釘拔却楔。做一個
灑灑落落大丈夫兒豈不好。何故。喫他殘羮餿飯。隨
他脚後跟轉。被他喚作無地頭漢。慚惶殺人。　起綱
宗云。語不離窠臼。焉能出蓋纏。有問山僧如何是佛。
向道泥豬癩狗。如何是法。激濁掦清。如何是僧。驢顋
馬面。且道與演祖是同是別。

東山每遇僧來請益。祇曰無者閒工夫。

彼此且無相負累。行人莫不失鉤錐。雖然不瞎眾生
眼。也好拳頭劈口椎。(龍門遠)

東山因諸寺長老入山上堂。臨濟入門便喝。是什
麼熱盌鳴聲。德山入門便棒。拗曲作直。雲門三句
洞山五位。大開眼了作夢。何故如此。國清才子貴。
家富小兒嬌。

雲居莊云。五祖老人大似將常住物作自已人情。徑
山見處也要諸人共知。乃豎起拂子云。德山臨濟洞
山雲門。祇今在拂子頭上。各說不二法門了。一時走
入淨瓶裏澡浴去也。何故如此。水流原在海。月落不
離天。

東山凡見僧來便曰屈屈。僧曰屈作甚麼。師曰如

今不屈更待何時。

盡力不奈何。按牛頭喫艸。若無錦繡文。難以論嘉藻。
(龍門遠)

東山上堂。將四大海為硯。須彌山為筆。有人向空
中寫得祖師西來意五字。老僧大展坐具拜它。

長翁淨云。當時天童若見。祇對他道款出囚口。今則
莫有同款者麼。既無。依俙斜去雁。驚破海天秋。　梅
源蔭以拂子空中畫一畫云。祖師西來意。寫了塞天
地。敢問老太平。何處展坐具。眾中可有為太平轉身
吐氣者麼。若無。莫怪梅源鐵筆無情。便擲拂子歸方
丈。

東山上堂。太平不會禪。一向外邊走。臘月三十日。
贏得一張口。且道那箇是太平口。自曰。兩片皮也
不識。

雪竇雲云。山僧則不然。雪竇不會禪。一向家裏坐。臘
月三十日。分明成話墮。扯索底扯索。擡木底擡木。谷
應山鳴。聲光轆轆。阿呵呵。夜深山寺煖烘烘。個個寮
房一爐火。

東山問僧。離却四大五蘊。那箇是你清淨法身。

堂堂白日上刀梯。任是崑崙眼亦迷。多謝門前案山
子。春來秋去泄天機。(雪堂行)

東山示眾。如何是禪。閻浮樹在海南邊。近則不離
方寸。遠則十萬八千。畢竟如何。禪禪。

臥龍先云。穹窿也有個道處。如何是禪。閻浮樹在海

南邊。撐天拄地。拄地撐天。巧說不得。祇要心傳。畢竟
如何。禪禪。　祖燈紹云。二大老同坑無異土。虎丘則
不然。禪禪。月落不離天。輝今鑑古。無黨無偏。擬心湊
泊。地隔天懸。畢竟如何。卓拄杖云。參。

東山展手問僧曰因何喚作手。

先祖滔滔無固必。後人悱悱有雌雄。巨靈擡手無多
子。分破華山千萬重。(南巖勝)

東山示眾。夫為禪客。如出塞將軍。你將得雲門半
片胡餅來。我便與半箇須彌山。若不如是。焉敢稱
禪客。

善權賢云。五祖恁麼說話。大似倚富欺貧。壓良為賤。

東山因三佛侍坐亭上夜話。及歸鐙巳滅。令各下
一語。懃曰彩鳳舞丹霄。遠曰鐵蛇橫古路。勤曰看
脚下。師乃曰。滅吾宗者克勤耳。

懷璧藏珠夜光輝。家私總被賊偷窺。都來籍沒和官
送。萬戶千門一窌埋。(理安問)

暗裏相將各自猜。是神是鬼得人哀。最憐夜半窺門
賊。却被狗兒斷送回。(福巖容)

摸象盲人說異端。呼牛喚馬各般般。枕翻打斷華胥
夢。莫怪門前倒剎竿。(裒翁盛)

三春方賞太平時。杜宇聲聲喚落暉。沒興一時難就
賦。蹋殘明月浩歌歸。(天資粹)

東山一日陞座顧眾曰。八十翁翁輥繡毬。便下座。
宗泰欣然出眾曰。和尚試輥看。師作打杖鼓勢。操

蜀音唱綿州歌曰。豆子山。打瓦鼓。楊平山。攃白雨。
白雨下。取龍女。織得絹。二丈五。一半屬羅江。一半
屬玄武。泰聞大悟掩師口曰。祇消唱到者裏。師大
笑。

憨璞聰云。可笑演祖。三十年不改舊鄉談。操蜀音打
蜀鼓。知他是佛意是祖意。宗泰好聽曲調。不覺渾身
墮在聲色裏以當平生。直至而今轉身不得。諸人還
肯錦山恁麼道麼。喝一喝。　法林音云。山自崑崙發
來。其勢必險。水從孟門源出。其流必峻。東山一番施
設。直使千百年後。聞者無不當下消然。可惜末後猶
欠勦絕。以致宗泰坐在淨白地上無由轉身。何不待
伊云祇消唱到者裏。便與一掌云。又被風吹別調。

東山示眾。如何是祖師西來意。庭前柏樹子。恁麼
會則不是。如何是祖師西來意。庭前柏樹子。恁麼
會方始是。

白巖符云。恁麼會則不是。滴淚斬丁公。恁麼會方始
是。齩牙封雍齒。顧左右云。大小東山為諸人一揑粉
碎了也。還會麼。　中洲岳云。龍逢比干。吾取其心不
取其術。蘇秦張儀。吾取其術不取其心。　法林音云。
諸人還見東山老人立地處麼。良久云。朝三與暮四。
喜怒任狙公。

良工何必更韛。大冶未曾易林。同是多年滯貨。看他
點鐵成金。(蓮峰素)

奇謀六出陷英雄。曾被英雄陷圚中。不是一身兼兩

藝。那來下載有清風。(思懶融)

阿孃年少𩯭如霜。剔起雙眉丈二長。歸到畫堂沉醉
後。搥胷換手哭穹蒼。(獨超方)

東山示眾。狗子無佛性。也勝貓兒十萬倍。

愚菴盂云。摟破南泉窠窟。掀翻趙老家私。再看東山
為什麼平白地上分個勝負。為復抑掦之語耶。為復
故意扭揑耶。為復一期方便耶。若作恁般見解。不惟
不識東山。要見南泉趙州遠之遠矣。何故。不見道。當
時摩竭令。幾喪目前機。　梅逢忍云。演和尚前凶後
不吉。

撥動靈機禍滅門。千鈞爭肯射蜻蜓。閻浮自惜知恩
少。墻壍深埋沒路行。(雪逵照)

擊珠絲斷夢魂消。風卷銀蟾入海嶠。堪笑夜明簾外
客。轉身無地避招搖。(冰谿融)

東山示眾。有則奇特因緣舉似諸人。欲說又被說
礙。不說又被不說礙。

大巍倫云。大小演祖大似靈龜曳尾。一言既落人耳。
如何諱得。老僧也有一則奇特因緣。索性舉似大方。
令他倚門傍戶者一個個壁立千仞。

提刑郭正祥居士字功甫(見白雲端)
到雲居請佛印元
陞座。公拈香曰。覺地相逢亦何早。鶻臭布衫今脫
了。要識雲居一句玄。珍重後園驢喫艸。大眾。此一
瓣香薰天炙地去也。印曰。今日不著。便被者漢當
面塗糊。便打。乃曰。謝公千里來相訪。共話東山竹

徑深。借與一龍騎出洞。若逢天旱便為霖。擲拄杖
下座。公拜起。印曰收得龍麼。公曰巳在者裏。印曰
作麼生騎。公擺手作舞便行。印撫掌曰祇有者漢
猶較些子。

白巖符云。功甫龍即騎矣。祇是不能為雨為霖。當時
待道收得龍麼。便好與他掀倒法座。

郭公一日謁白雲。雲問牛醇乎。公曰醇矣。雲厲聲
叱之。公拱而立。雲曰醇乎醇乎。於是為公陞堂曰。
牛來山中。水足艸足。牛出山去。東觸西觸。

瀛山誾云。郭公牛醇則醇矣。惜乎欠些頭角。當時待
白雲叱。便好拽下座痛與一頓。

隆興府黃龍死心悟新禪師(黃龍心嗣)
因僧問。承師有
言。老僧今夏向黃龍潭內下三百六十箇釣。未曾
遇著箇錦鱗紅尾。為復是鉤頭不妙。為復是香餌
難尋。師曰。雨過竹風清。雲開山嶽露。曰。恁麼則巳
得真人好消息。人間天上更無疑。師曰。是鉤頭不
妙。是香餌難尋。曰。出身猶可易。脫體道應難。師曰
亂統禪和如麻似粟。

靈巖儲喝一喝云。者老漢何異緣木求魚。天寧今夏
拋却絲綸。冷坐巾幘山前。看他鳶飛魚躍鳳走麟奔。
總不暇顧著。數盡落霞對明月。撥開松影露青天。偶
爾有個蟭螟撞倒面前并。不與他京三卞四。一任越
水吳山。何故。若將有意為有意。往往事從有意生。
　百愚斯云。可惜黃龍勞而無功。能仁今夏亦向八百

里鑑湖上撒個漫天網子。祥麟瑞鳳無所不有。豈但
錦鱗紅尾。諸昆仲。且道用鉤是用網是。向者裏倜儻
分明。不惟自已有出身之路。亦乃坐斷天下人舌頭
去在。若也未能。不免聊資鞭影。揮拂子云見麼。且喜
秋風雲外至。蟾宮桂子帶香飄。

死心示眾。麤言及細語。皆歸第一義。你者一隊尿
牀鬼子。三生六十劫也未夢見第一義在。

平陽忞云。死心恁麼說話。為是眼蓋諸人氣吞一切
耶。為復第一義諦不可圖度耶。為復慣啟悱發激厲
將來耶。

死心上堂。行脚高人。解開布袋。放下鉢囊。去却藥
忌。一人所在須到。半人所在須到。無人所在也須
親到。

天童傑云。死心有年有德。語不妄發。如大冶精金。千
煅萬煉始成繞措。然後裁截。并無虗棄。雖然。畢竟意
歸何處。三邊一箭收功後。四海何愁不太平。　古林
茂云。者般說話。如黑石蜜。中邊皆甜。雖然。不因夜來
雁。爭見海門秋。　白巖符因僧問。如何是半人所在。
巖云未聞梅破臘。云如何是一人所在。巖云尚有菊
擎霜。云無人所在還用到也無。巖便喝云。者瞎漢亂
撞作麼。

死心因太史黃庭堅參。師問。死心死。學士死。彼此
燒作一堆灰。向甚處相見。堅無語。師曰。晦堂處參
得底。用未著在。堅後左遷黔南。忽有省。乃曰。尋常

被天下老和尚瞞却多少。惟死心道人不肯。可謂
真實相為。

瀛山誾云。鐵面去皮。晦堂析骨。死心又敲骨出髓矣。
山谷始得疑情盡命根斷。若到山僧者裏。且立一邊
著。為什麼。鐵壁從渠透。銀山更要通。　石霜尊云。死
心捨命從人。太史一死。更不再活。

泥沙瓦礫總成金。九轉還伊丹性靈。鷄犬亦隨仙子
去。迢迢佳氣入宸庭。(玉巖崑)

痛飲酩酊倒臥泥。翻身雨過萬峰曦。春歸漫作刀頭
夢。柳色烟籠十里堤。(御之龍)

澧州夾山曉純禪師(黃龍心嗣)
以木刻作一獸。獅子頭
牛足馬身。每持出示眾曰。喚作獅子又是馬身。喚
作馬身又是牛足。畢竟喚作什麼。令僧下語皆不
契。師示頌曰。軒昂獅子首。牛足馬身材。三道如能
入。玄門疊疊開。

狡計奸謀度劍門。虎符塞外息烟墩。五丁不鑿通牛
道。秦惠何由得并吞。(粟菴鼎)

隆興府兜率從悅禪師(真淨文嗣)
室中設語以驗學者。
一曰。撥艸膽風祇圖見性。即今上人。性在什麼處。

瑞安川云。餓狗喫縴𦃇。

陰森夏木杜䳌鳴。日破浮雲宇宙清。莫對曾參問曾
晳。從來孝子諱爺名。(張無盡)

赤脚波斯叩海門。黑風吹浪暗昏昏。三更掣斷青霞
鎖。笑看驪龍戲子孫。(中峰本)


二曰。識得自性方脫生死。眼光落地時作麼生脫。

瑞安川云。鷄寒上樹。鴨寒下水。

人間鬼使符來取。天上花冠色正萎。好個轉身時節
子。莫教閻老等閒知。(張無盡)

空奮雙拳窮滴滴。橫擔片板赤條條。夜來得個揚州
夢。騎鶴腰錢跨九霄。(中峰本)

三曰。脫得生死便知去處。四大分離向甚麼處去。

瑞安川云。合取兩片皮。復云。古人一期垂示。可謂老
婆心切血滴滴底。豎拂子云。會麼。冬不寒。臘後看。

鼓合東邨李大妻。西風曠野淚霑衣。碧蘆紅蓼江南
岸。却作張三坐釣磯。(張無盡)

鐵狗銅蛇正奮瞋。風刀火鋸肉成塵。茫茫長夜幾經
劫。舉眼無親怕殺人。(中峰本)

兜率因僧問。提兵統將。須憑帝王虎符。領眾匡徒。
密佩祖師心印。如何是祖師心印。師曰滿口道不
得。曰祇者箇更別有。師曰。莫將支遁鶴。喚作右軍
鵝。

驅霆走電降絲綸。塞北安南悉巳遵。何物癡頑逃法
化。亂將鼠伎攪烟塵。(元祚裕)

東京法雲佛照杲禪師(真淨文嗣)
師以力參深到。語不
入時。每示眾。老僧熈寧八年文帳在鳳翔府供申。
當年崩了華山四十里。壓倒八十村人家。汝等後
生茄子瓠子。那裏知得。或問曰。寶華王座上。因甚
麼一向世諦。師曰。癡人。佛性豈有二種耶。


白巖符云。者漢大似為魅所著。白日見鬼。不知惑亂
多少人。山僧今日直貶向鐵圍裏。永不許伊出頭。何
故。太平天下。那許妖言。　法林音云。法雲老人用盡
自已心。笑破他人口。吹餘向天台石梁橋下。斫得根
短拄杖。上至非非想天。下至金剛水際。卓一卓帝釋
心驚。舉一舉二乘膽喪。阿修羅王在藕絲孔中揚聲
大叫云。孔明先生。邵康節先生。劉伯溫先生。遂喚侍
者。可曾將得龜殻來。

隔水何人歌竹枝。動人情思極幽微。夜深轉入單于
調。月朗風高聽者稀。(虗堂愚)

法雲因一座主曰。禪家流多愛脫空。師乃問承聞
座主講得百法論是否。曰不敢。師曰。昨日晴。今日
雨。是什麼法中收。主無對。師曰。莫道禪家流多愛
脫空好。主抗聲曰。和尚且道是什麼法中收。師曰。
二十四時分。不相應法中收。主乃禮謝。

天寧琦云。雲自帝鄉去。水歸江漢流。

昨日晴。今日雨。時分不相應。三日後看取。(徑山杲)

福州九峰希廣禪師(寶峰文嗣)
遊方日謁雲蓋智。乃問
興化打克賓意旨如何。葢下禪牀展兩手吐舌示
之。師打一坐具。葢曰此是風力所轉。又問石霜琳。
霜曰你意作麼生。師亦打一坐具。霜曰好一坐具。
祇是不知落處。又問真淨。淨曰你意作麼生。師復
打一坐具。淨曰它打你也打。師於言下大悟。

理安問云。三大老中有一人堪為佛祖之師。有一人

堪為人天之師。有一人自救不了。且那個堪為佛祖
之師。那個堪為人天之師。那個自救不了。檢點得出。
三十棒一棒也不較。若檢點不出。三大老為你證明。
雖然如是。廣道者悟去。又悟個甚麼。

臨江慧力可昌禪師(黃龍南下東林總嗣)
因僧問。佛力法力
即不問。如何是慧力。師曰。蹋倒人我山。扶起菩提
樹。曰。菩提無樹。向甚處下手。師曰無下手處正好
著力。曰今日得聞於未聞。師曰莫把真金喚作鍮。

報恩琇云。如何是慧力。向他道。喫官酒。臥官街。當處
死。當處埋。　平陽忞云。高高山頂立。還他慧力。深深
海底行。須是報恩始得。然從長檢點。一人入佛不能
入魔。一人入魔不能入佛。平陽又不然。有問如何是
慧力。但云。山月如銀牽老興。閒行不覺過峰西。

慧力示眾。良久曰。十語九中。不如一默。

古航舟云。好與維摩大士結個同參。若據我衲僧分
上。猶在半途。

西江開先行瑛禪師(東林總嗣)
因僧問如何是道。師曰
良田萬頃。曰學人不會。師曰。春不耕。秋無望。曰如
何是祖師西來意。師曰君山點破洞庭湖。

永寧鼎云。一腔熱血。不向淨地上嘔吐。雖然。負痛男
兒能幾人。

雨過前邨四月天。一重桑柘一重烟。子規啼處斜陽
冷。楚水吳山一目連。(子雍如)

眉山蘇軾居士(見東林總)
參東林。論無情說法話有省。

乃獻投機頌曰。溪聲盡是廣長舌。山色無非清淨
身。夜來八萬四千偈。它日如何舉似人。

上竺智謁護國元。舉前頌且云。也不易到此田地。國
云。尚未見路徑。何言到耶。智云。上二句若不到此田
地。如何有者個消息。國云是門外漢耳。智致疑。通夕
不寐。及曉鐘鳴。去其秘蓄。乃別前頌云。東坡居士太
饒舌。聲色關中欲透身。溪若是聲山是色。無山無水
好愁人。持以告國。國云向汝道是門外漢。　幻寄稷
云。東坡門外漢。上竺猶未及門。此菴云。向汝道是門
外漢。且道是賞伊罰伊。

洪州泐潭景祥禪師(翠巖真下大溈哲嗣)
問僧曰。唯一堅密
身。一切塵中現。如何是塵中現底身。僧指香爐曰
者箇是香爐。師曰。帶累三世諸佛。生陷地獄。僧罔
措。師便打。

佛杲汋云。者僧全身靠倒。景祥滿口含霜。末後一箇
罔措。一箇令行。都謂曲不藏直。且道還契古人意麼。

潭州嶽麓智海仁仙禪師(大溈哲嗣)
因僧問進前三步
時如何。師曰撞頭磕額。曰退後三步時如何。師曰
墮坑落塹。曰不進不退時如何。師曰立地死漢。

白巖符云。海和尚祇知嚴霜酷暑。不解暖日春風。者
裏則不然。進前三步時如何。金花滿酌。退後三步時
如何。紫誥榮歸。不進不退時如何。仙翁顧問慵回首。
天子呼來不上船。
宗鑑法林卷三十三

