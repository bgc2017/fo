










宗鑑法林卷十四
集雲堂　編

大鑒下三世

五臺山隱峯禪師(馬祖一嗣)
一日辭祖。祖曰甚處去。師
曰石頭去。祖曰石頭路滑。師曰竿木隨身逢場作
戲。便去。纔到石頭。便繞禪牀一帀振錫一下問是
何宗旨。頭曰蒼天蒼天。師無語。回舉似馬祖。祖曰
汝更去見。它道蒼天蒼天便噓兩聲。師又去。一依
前問。頭乃噓兩聲。師又無語。歸舉似馬祖。祖曰向
汝道石頭路滑。

清化嶾云。馬祖有決勝千里之謀。隱峯有萬夫不當
之男。惟石頭老漢坐觀成敗。因甚如此。曹溪波浪如
相似。無限平人被陸沉。

石頭路滑人難到。到者方知滑似苔。兩度三回雖蹋
倒。通身泥水又歸來。(虛堂愚)

唱徹黃金縷。重吹紫玉簫。倚樓人不見。風過樹頭搖。
(□□□)

諸葛名士。蜀得其龍。綸巾羽扇。坐制英雄。赤壁歸來。
周郎悵望。既生瑜。何生亮。(俍亭挺)

隱峯在襄州破威儀堂祇著襯衣於砧椎邊拈椎
曰。道得即不打。眾默然。師便打一下。

法眼益云。隱峯奇怪甚奇怪。要且打不著。又云。其時
一眾。出自偶然。　翠巖芝云。此語有勘破處。且道勘
破阿誰。　雪竇顯云。果然果然。　東禪觀云。彼時堂

中是有人耶。無人耶。若有人。可容得伊。若無人。爭容
得伊。又云。笑殺旁觀。　城山洽云。當時若有人。奪椎
子却打云勘破了也。看者漢作何合煞。

隱峯因南泉指淨缾曰。淨缾是境。你不得動著境
與我將水來。師將淨缾傾水於泉面前。泉休去。

歸宗常云。隱峯也是亂瀉。　勝法法云。隱峯猶欠一
槌在。南泉休去。伯牙與子期不是閒相識。祇如歸宗
恁麼道。是肻他不肻他。

南泉不指淨缾。隱峯何曾潟水。從教打瓦鑽龜。佛法
不在者裏。(鼓山珪)

眼中無翳休挑刮。鏡上無塵不用磨。信步出門行大
路。橫擔拄杖唱山歌。(妙喜杲)

南泉特地指缾。隱峯便來瀉水。兩人自不識羞。掘地
深埋自已。(照堂一)

落英片片逐東風。狼藉春光滿地紅。設使向前收拾
得。餘香猶有過牆東。(幻寄庭)

隱峯推車次。馬祖展足在路上坐。師曰請師收足。
祖曰巳展不縮。師曰巳進不退。乃推過。損祖足。祖
歸執斧立法堂曰。適來輾損老僧脚底出來。師便
引頸於祖前。祖乃置斧。

法林音云。逢強即弱。遇柔能剛。馬祖父子可謂鍼芥
相投。雖然。不免傷鋒犯手。何不待馬祖云巳展不縮。
便云學人罪過。看馬祖又作個甚麼伎倆。

煞神當令不容情。撞倒當頭太歲星。逐鹿過山都不

看。由來虎將愛強兵。(六雪誾)

磁州馬頭峯神藏禪師(馬祖一嗣)
示眾。知而無知。不是
無知。而說無知。

南泉云。恁麼依師道。始道得一半。　黃蘗云。不是南
泉駁。他要圓前話。

從頭數到一二三。倒數却成三二一。直饒善會大衍
算。搯指巡文數不出。(中菴空)

峨眉峯頂月朦朧。古木寒泉知幾重。與路為讎行莫
到。宛然出思落花中。(節巖琇)

片片殘紅水際飛。霞流萬里自光輝。擷芳人去無消
息。紫燕銜來點翠微。(法林音)

衢州烏臼禪師(馬祖一嗣)
因玄紹二上座參。師乃問發
足甚處。玄曰江西。師便打。玄曰久知和尚有此機
要。師曰。汝既不會。後面箇師僧抵對看。紹擬近前。
師打曰。信知同坑無異土。參堂去。

雪竇顯云。宗師眼目須至漝麼。如金翅擘海直取龍
吞。有般漢眼目未辨東西。拄杖不知顛倒。祇管說照
用同時。人境俱奪。　溈山哲云。烏臼大似巨靈逞擘
太華之威。蒼龍展奪驪珠之勢。直得乾坤失色。日月
潛輝。乃拈拄杖云。諸人還識烏臼麼。若也識去。橫按
鏌鎁寰中獨據。若也未識。棒頭有眼明如日。卓拄杖。
　白雲端云。眾中商量道。拄杖在烏臼手裏。以強淩
弱有什麼難。苦哉。作者般見解。水亦難消。所以道醍
醐上味為世所珍。遇斯等人翻成毒藥。要識烏臼麼。

橫按鏌鎁全正令。太平寰宇斬癡頑。　昭覺勤云。雪
竇明辨古今。分別邪正。若不知有。爭解恁麼道。雖然
如是。祇見烏臼放行處。未明烏臼把住處。要知烏臼
把住處麼。直得釋迦彌勒猶為走使。不敢正眼覰著。
若使據令而行。盡大地人總須喫棒。　天目禮云。盡
道烏臼用處如燒尾霹靂。殊不知性命落在二僧手
裏。似敗陣將軍投戈散地。　雲居莊云。平地上嶮崖。
孤峻處平坦。諸方祇知烏臼具超宗越格底手段。且
不知烏臼徹底老婆心。會麼。棒打石人頭。嚗嚗論實
事。　愚菴盂云。烏臼祇管據令而行。彌勒釋迦立在
下風。試問玄紹還甘麼。若甘則瞎却天下人眼。若不
甘則瞎却烏臼眼。若是甘與不甘一并收下。也是瞎
驢趁大隊。　資國秀云。烏臼盡法。不管無民。翠峯也
是順硃填墨。昭覺雖則緇素精明。祇知烏臼把住處。
未明烏臼放行處。要知放行處麼。竹密不妨流水過。
山高豈礙白雲飛。

赤身挨白刃。死中還得活。一箭自迷踪。萬車齊喪轍。
(竹菴珪)

烈焰不容蚊蚋泊。大海那堪宿死屍。任是三頭并六
臂。望風無不豎降旗。(徑山杲)

鏌鎁在握當堂坐。擬欲衝前便喪軀。縱使機鋒如電
拂。到頭未免病棲蘆。(懶菴需)

當陽兩口藏鋒劍。背觸停思便喪身。慣展機先白拈
手。不應無罪陷平人。(幻寄庭)


烏臼問僧近離甚處。曰定州。師曰定州法道何似
者裏。曰不別。師曰若不別便轉彼中去。便打。僧曰
棒頭有眼不得艸艸。師曰今日打著一箇也。又打
三下。僧便出去。師曰屈棒原來有人喫在。曰爭奈
杓柄在和尚手裏。師曰。汝若要。山僧回與汝。僧近
前奪棒打師三下。師曰屈棒屈棒。曰有人喫在。師
曰艸艸打著箇漢。僧禮拜。師曰却與麼去也。僧大
笑而出。師曰消得恁麼消得恁麼。

開先金云。雲行雨施。雷奔電掃。縛虎放虎。入草出草。
烏臼與者僧相見。可謂主賓互換。縱奪可觀。因甚却
道消得恁麼。且道是肯伊不肯伊。　資福廣云。多錢
善賈。長袖善舞。隨時消息。步中規矩。善論掌上身飛。
人棄我取。總欠一著在。　幻寄庭云。多少人在雪竇
頌上敲甎打瓦。不知雪竇命脉在烏臼棒頭上。

呼即易。遣即難。互換機鋒仔細看。劫石固來猶可壞。
滄溟深處立須乾。烏臼老。幾何般。與他杓柄太無端。
(明覺顯)

相見不虛圖。分明付與渠。汝醉我扶起。我倒汝還扶。
交互為賓主。相將入帝都。高歌大笑九衢裏。天上人
間惟我爾。(佛性泰)

風風雨雨轉吞聲。樹底游絲不斷情。倒卷飛花上層
閣。美人閒把玉欄凭。(三峯藏)

賊劫賊。機就機。天關撥轉星辰動。地軸掀翻海嶽移。
(咦)蛟龍一鬪乾坤動。鼎沸寒聲徹閫維。(遠菴僼)


石臼禪師(馬祖一嗣)
參馬祖。祖問甚處來。師曰烏臼來。
祖曰烏臼近日有何言句。師曰幾人於此茫然。祖
曰。茫然且置。悄然一句作麼生。師乃近前三步。祖
曰。我有七棒寄打烏臼。你還甘否。師曰。和尚先喫。
某甲後甘。

昭覺勤云。艸窠裏撥出一箇半箇。有什麼共語處。雖
然如是。猶放過一著在。　天井新云。兩箇漢。成則俱
成敗則俱敗。仔細看來。總是乞兒索舊債。

石臼發脚太遲。馬祖開口太早。十字街頭要錢。須是
打他拷栳。(月堂昌)

石臼因僧問如何是地藏手中珠。師曰你手中還
有麼。曰不會。師曰莫瞞大眾。復頌曰。不識自家寶。
隨它認外塵。日中逃影質。鏡裏失頭人。

貪觀天上月。失却手中橈。石臼山下路。歸計轉迢遙。
覿面光輝日。拍手笑吾曹。且道笑他箇什麼。為人不
得力。(佛燈珣)

喪盡自家寶。何須問外塵。萬緣俱照破。方見本來人。
(塗毒策)

古寺禪師(馬祖一嗣)
丹霞來訪經宿。明旦粥熟。行者祇
盛一鉢與師。又盛一鉢自喫。殊不顧霞。霞亦自盛
粥喫。者曰。五更侵早起。更有夜行人。霞謂師曰。何
不教訓行者。得恁麼無禮。師曰淨地上不要點污
人家男女。霞曰洎不問過者老漢。

出鳳巢雛無弱翅。宿龍門客豈逡巡。莓苔一任松風

掃。古寺從來不受塵。(木陳忞)

家富小兒嬌。強兵無弱將。泥牛㖃月浪千尋。石筍抽
條高萬丈。(達變權)

本溪禪師(馬祖一嗣)
一日坐次。龐居士至。師纔顧視。士
以拄杖畵一圓相。師近前蹋却。士曰與麼不與麼。
師亦畵一圓相。士亦近別蹋却。師曰與麼不與麼。
士却拋下拄杖而立。師曰來時有杖去時無杖。曰
幸自圓成徒勞側目。師撫掌曰。奇哉奇哉。一無所
得。士拈拄杖便行。師曰看路看路。

各呈見解。互換機鋒。石火莫及。電光罔通。拋下拄杖
而立。不同艸艸。拈起拄杖便行。亦豈匆匆。者裏著得
隻眼。許你親見龐公。(石溪月)

起摸畵㨾弄精魂。拂跡除蹤更見人。行到水窮山盡
處。滿天雲散月華明。(瞎堂遠)

十九條平路。終無一局同。欲分先後手。側目辨來蹤。
(正覺顯)

本溪因龐公問丹霞打侍者意旨如何。師曰老老
大大見人長短。曰為我與師同參所以借問。師曰
若恁麼從頭舉來共你商量。曰老老大大不可共
你說人是非。師曰念公年老。曰罪過罪過。

一對鐵鎚如綿團。一雙烏鴉如白鶴。忽然狹路相逢。
不免將錯就錯。(佛鑒懃)

韶州乳源禪師(馬祖一嗣)
上堂。西來的的意。不妨難道。
大眾莫有道得者。出來試道看。有僧出。纔禮拜。師

便打曰。是甚麼時節出頭來。

後人舉似長慶。慶云不妨不妨。　保福展代云。為和
尚不惜身命。　承天宗云。宗乘也不易扶豎。者兩箇
老漢扶不起。我道者僧若不出頭。棒即是乳源自喫。
　溈山果云。者僧若具眼。纔見開口便好向道。老和
尚少賣弄。不惟勘破乳源。亦乃坐斷天下人舌頭。
　廣胤標云。者僧若是箇漢。待伊纔拈棒便好接住。送
一送云。和尚也須自領一半始得。管教者老漢一場
懡㦬。

祖意西來豈易量。擡眸巳自錯承當。闍黎不解知時
節。開眼堂堂入鑊湯。(此山應)

西來的的意何如。舉唱多憐在半途。勾賊到家還破
賊。信知身佩辟兵符。(趙善期)

乳源因仰山作沙彌時念經聲高。師咄曰者沙彌
念經恰似哭。山曰。慧寂祇恁麼。未審和尚如何。師
乃顧眎。山曰。若恁麼。與哭何異。師便休。

箭鋒拄。劒刃交。移星轉斗。換象抽爻。回首暮雲歸未
合。擡眸新月上林梢。(達變權)

象王回顧。師子返躑。玉轉珠回。山青水碧。在殻頻伽
聲即奇。出羣果有摶風翮。(遠庵僼)

齊峰禪師(馬祖一嗣)
因龐居士問此去峰頂有幾里。師
曰什麼處去來。曰可謂峻硬不得問著。師曰是多
少。曰一二三。師曰四五六。曰何不道七。師曰纔有
七便有八。曰得也得也。師曰一任添取。曰不得堂

堂道。師曰還我恁麼時龐老主人公來。曰少神作
麼。師曰好箇問訊問不著人。曰將謂將謂。

天童華云。發大機。顯大用。且非電光石火疾焰過風。
要須平地上嶮崕孤峻處平坦。看他二老深入虎穴
透徹淵源。至於結角羅紋游刃磅礴得大自在。因甚
華頂峰未曾到。祇如齊峰云。還我恁麼時龐老主人
公來。士云少神作麼。歸宗者裏擬著箇眼。也要諸人
瞥地。良久云。竹影掃堦塵不動。月穿潭底水無痕。

齊峰一日與龐居士竝行。士乃前行一步曰我強
如師一步。師曰無背向老翁要爭先在。曰苦中苦
未是此一句。師曰怕公不甘。曰老翁不甘齊峰堪
作什麼。師曰若有棒在手打不倦。士便打一摑曰
不多好。師始拈棒。被士把住曰者漢今日一場敗
闕。師笑曰是我拙是公巧。士乃拊掌出曰平交平
交。

江天銓云。縱中有奪。龐公只知背水。輸中有贏。齊峰
慣會減竈。雖然共出馬師之門。究竟未覩馬師之面。

絲綸收放烟波裏。穩坐磯頭埀釣鉤。今古不傳真妙
訣。蘆花月映一天秋。(德實信)

洪州水潦禪師(馬祖一嗣)
問馬祖如何是西來的的意。
祖乃當胸蹋倒。師大悟。起來呵呵笑曰。也大奇。也
大奇。百千三昧。無量妙義。祇向一毫頭上識得根
源去。

瑯琊覺云。大眾你道水潦還曾悟也未。　天童覺云。

馬大師不合放過。待伊起來恁麼道。伹問祇者一毫
頭從甚處得來。待伊擬議。更與一蹋。　理安問云。垛
生招箭。　鼓山霈云。乞兒見小利。

馬駒一蹋。驢兒倒地。大笑起來。羊鳴犬吠。(野軒尊)

一蹋倒時堪大笑。從前伎倆盡徒勞。蛇頭却要重揩
癢。萬萬千千出一毫。(白雲端)

水潦承機徹祖意。馬駒一蹋曉根源。虗空撲落無閒
地。却向滄溟駕鐵船。(照覺總)

筠管釀來應巳熟。不惜醉裏帽欹斜。酴醾浪有幽香
在。是酒元來不是花。(懶庵樞)

說道春來好。狂風太放顛。吹花隨水去。翻却釣魚船。
(雪庵瑾)

拆塊破葛巾。補條破葛褲。趕著南山麞。走却北山兔。
搖棉戶。喫豆腐。自從轉過簸箕來。至今兩腿酸如酢。
(介旭遐)

水潦因僧到乃畵圓相放師肩上。師撥三下。却畵
圓相指其僧。僧禮拜。師打曰者掠虗漢。

保寧勇別僧拜處但唾之而去。復頌。

趯去拳來乃是常。如何得不見參商。依公定度無偏
黨。短自短兮長自長。

水潦因僧問如何是沙門行。師曰。動則影現。覺則
冰生。

資福玉云。動則影現。不動時不可無影也。覺則冰生。
不覺時不可無冰也。謂沙門眼尚不得。況於行乎。


水牯從它露地眠。何勞短笛又加鞭。自由自在長林
下。一日如同過百年。(寓谷志)

袁州楊岐甄叔禪師(馬祖一嗣)
僧問如何是祖師西來
意。師提起數珠。僧罔措。師曰會麼。曰不會。師曰某
甲參見石頭來。曰見石頭得何意旨。師指庭前鹿
曰會麼。曰不會。師曰渠儂得自由。

露溼雲凝曉不收。暮霞猶桂樹梢頭。西峰夜半猿啼
後。笑看蟾光海面浮。(無異來)

毗陵芙蓉太毓禪師(馬祖一嗣)
一日因行食到龐公前。
公擬接。師乃縮手曰。生心受食。淨名所呵。去此一
機。居士還甘否。曰當時善現豈不作家。師曰非關
它事。曰食到口邊被人奪却。師乃行食。公曰不消
一句。

昭覺勤云。善現作家。芙蓉奇特。盡被龐公一狀領過
了也。祇如道不消一句。且道是那一句。端坐受供養。
施主常安樂。

芙蓉因龐公問。馬祖著實為人處。還分付吾師否。
師曰。某甲尚未見它。作麼生知它著實處。曰祇者
見知也無討處。師曰居士也不得一向言說。曰。一
向言說師又失宗。若作兩向三向。師還開得口麼。
師曰。直是開口不得。可謂實也。公撫掌而去。

昭覺勤云。芙蓉何不道分付與我。待問如何是著實
處。便好與一掌。待他眼目定動。更與一掌。何故。且要
打斷許多葛藤。　佛川宗云。者兩箇撮驢糞漢也甚

奇怪。雖然暗地拋竿。要且瞞野山不得。

浮杯禪師(馬祖一嗣)
一日淩行婆來茶次。婆乃問。盡力
道不得底句。分付阿誰。師曰浮杯無賸語。曰未到
浮杯不妨疑著。師曰別有長處不妨拈出。婆斂手
哭曰蒼天中更添冤苦。師無語。婆曰。語不知偏正。
理不識倒邪。為人即禍生。後有僧舉似南泉。泉曰。
苦哉。浮杯被者老婆摧折一場。婆聞笑曰。王老師
猶少機關在。幽州澄一禪客逢見婆便問。怎生是
南泉猶少機關在。婆乃哭曰可悲可痛。一罔措。婆
曰會麼。一合掌而立。婆曰伎死禪和如麻似粟。一
舉似趙州。州曰我若見者臭老婆。問教伊口啞。一
曰未審和尚怎生問它。州便打。一曰為甚麼却打
某甲。州曰。似者伎死漢。不打更待幾時。連打數棒。
婆聞曰。趙州合喫婆手裏棒。僧舉似州。州哭曰可
悲可痛。婆聞此話合掌歎曰。趙州眼光爍破四天
下。州令僧問如何是趙州眼。婆乃豎起拳頭。僧回
舉似趙州。州作偈曰。當機覿面提。覿面當機疾。報
汝淩行婆。哭聲何得失。婆以偈答曰。哭聲師巳曉。
巳曉復誰知。當時摩竭國。幾喪目前機。

高峰妙云。山僧始初一看。將謂總是白拈賊。及乎再
辨端倪。却是浮杯較些子。何故。不因漁父引。怎得見
波濤。　瀛山誾云。淩行婆具超方作略。雖趙州南泉
亦讓一籌。不如浮盃老人。不用干戈善能捉敗。且道
何人為證。乃以手搥胸云。蒼天。


掌內摩尼曾不顧。誰能護惜孃生褲。浮盃不會老婆
禪。直至如今遭點污。(徑山杲三)

電光石火尚猶遲。伎死禪和那得知。轉面回頭擬尋
討。夕陽巳過綠楊西。

眼光爍破四天下。婆子拳頭無縫罅。當機覿面事如
何。猛虎脊梁誰解跨。

動弦別曲。葉落知秋。擬議不來。休休休休。(中庵空)

年少行藏獨倚樓。一家女子百家求。祇因不入浮盃
網。對鏡看看白盡頭。(笑翁堪)

鎮州金牛禪師(馬祖一嗣)
每日自作飯供僧。齋時舁飯
桶至僧堂前。作舞呵呵大笑曰。菩薩子喫飯來。

長慶云。金牛大似因齋慶讚。　僧問大光誨。長慶道
因齋慶讚。意旨如何。光乃作舞。僧禮拜。光云見甚道
理便禮拜。僧却作舞。光云者野狐精。　東禪齊云。祇
如長慶大光是明古人意。別為他分析。諸人每日持
缽過堂。為當與古人一般別有道理。若道別。且作麼
生得別來。若道一般。恰到他舞時又被喚作野狐精。
有會處麼。若未會。行脚眼在什麼處。　翠峰顯云。雖
然如是。金牛不是好心。　截流䇿云。雪竇中毒也。不
見道陰陽怕懵懂。

白雲影裏笑呵呵。兩手持來付與他。若是金毛獅子
子。三千里外見誵譌。(明覺顯)

菩薩子。喫飯來。一喚令人眼豁開。却憶上方曾打鼓。
親持鐵缽詣天台。(長靈卓)


長連牀上狐屎尿。三聖堂前狗吠春。跳出金牛窠窟
子。月明照見夜行人。(佛眼遠)

襴衫蓆帽積塵埃。柳巷花街去復來。拈得舊時氈拍
板。逢人偏愛舞三台。(佛心才)

鴆鳥落水魚鼈死。毒龍行處草木枯。坐中若有江南
客。休向樽前唱鷓鴣。(簡堂機)

等將珍異為鋪開。錯玉傾珠知幾回。莫道東君多意
氣。清香來自雪中梅。(穆堂桂)

金牛見臨濟來。橫按拄杖方丈前坐。濟見遽撫掌
三下遂歸堂。師却下。人事了便問。主賓相見各有
軌儀。上座何得無禮。濟曰道什麼。師擬開口。濟便
打一坐具。師作打勢。濟又打一坐具。師曰今日不
著便。遂歸方丈。

溈山祐問仰山。此二尊宿還有優劣也無。仰云優則
總優。劣則總劣。　溈山果云。一人焦甎打著連底凍。
一人得便宜是落便宜。　靈隱禮云。驅耕夫牛。奪饑
人食。不無臨濟。若是毒蛇頭上揩癢。猛虎口裏橫身。
須讓金牛始得。

張公欲勸李公酒。反被李公罰一杯。相席能行急口
令。醉歸山月上寒梅。(旅庵月)

提起吹毛沁骨寒。追風千里急如湍。自從一定綱維
後。百萬軍中識范韓。(證心脩)

崧山禪師(馬祖一嗣)
因與龐居士喫茶。士舉槖子曰。人
人盡有分。為什麼道不得。師曰。祇為人人盡有。所

以道不得。曰阿兄為什麼却道得。師曰不可無言
也。曰灼然灼然。師便喫茶。曰阿兄喫茶為什麼不
揖客。師曰誰。曰龐公。師曰何須更揖。後丹霞聞乃
曰。若不是崧山。幾被箇老翁惑亂一上。士聞之令
人傳語霞曰。何不會取未舉槖子時。

七椀清風生兩腋。一回舉著便惺惺。相逢不用輕相
揖。須要當頭道姓名。(正覺顯)

崧山與龐公見眾僧摘菜次。師曰。黃葉即去。青葉
即留。士曰不落青黃又作麼生。師曰道取好。曰互
為賓主也大難。師曰却來此間強作主宰。曰誰不
與麼。師曰是。曰不落青黃就中難道。師笑曰也解
與麼道。曰珍重大眾。師曰大眾放你落機處。

佛鑑懃云。龐公當時若下得一轉語。方得話圓。且道
下得什麼語。但道某甲亦放過長老蹉過處。且道那
裏是蹉過處。諸人還檢點得出麼。若檢點不出。山僧
更為註破。乃頌。

蹉過處。甚分明。無耳僧人仔細聽。但得白雲消散盡。
夕陽斜照數峰青。

不落青黃道取好。互為主賓也大難。珍重眾僧便下
去。後回相見作何顏。(大圓智)

則川禪師(馬祖一嗣)
因龐居士相看次。師曰還記得見
石頭時道理否。曰猶得阿師重舉在。師曰情知久
參事慢。曰阿師老耄不啻龐公。師曰二彼同時又
爭幾許。曰龐公鮮健且勝阿師。師曰。不是勝我。祇

欠汝箇幞頭。士拈下幞頭曰恰與師相似。師大笑。

初見石頭。久參事慢。阿師老耄。龐公鮮健。一頂幞頭。
機鋒互換。大笑呵呵。風和日煖。(正覺顯)

則川與龐公摘茶次。士問。法界不容身。師還見我
否。師曰不是老僧洎答公話。曰有問有答盖是尋
常。師摘茶不聽。士曰莫怪適來容易借問。師亦不
顧。士喝曰。者無禮儀老漢。待我一一舉向明眼人。
師乃拋却茶籃便歸方丈。

翠峰顯云。則川祇解把定封疆。不能同生同死。當時
好與捋下幞頭。誰敢喚作龐居士。　昭覺勤云。兩回
不顧。拋籃便歸。且道旨歸何處。還會麼。苦瓜連根苦。
甜瓜徹蒂甜。則川老漢經事多矣。　保寧茂云。則川
雖識陣勢。不會降人。善守則許。智將未許。若是當時
提起茶籃便問者箇是什麼人造底。看他龐老作何
勾當。

相逢相識謾相邀。碧水溪深隔斷橋。無限說辭殊不
聽。急扄門戶更徒勞。(保寧勇)

二老機關誰共委。幞頭捋下髮髼鬆。山深不記來時
路。彷彿猿啼碧㵎中。(嬾庵樞)

百萬雄兵咸索戰。元戎高坐祇琴堂。四門大廠從來
往。不動干戈將自降。(天奇瑞)

則川方丈內坐。龐居士來見。乃曰。祇知端居丈室。
不覺僧到參。時師埀下一足。士便出行三兩步却
回。師乃收足。士曰可謂自由自在。師曰我是主。曰

阿師祇知有主不知有客。師喚侍者點茶。士作舞
而出。

南堂靜云。好則川亦好龐公。看他兩作家恁麼相見。
如二龍翫寶。兩無相傷。所謂入林不動草。入水不動
波。到者裏方得有自由自在分。且道是什麼得恁麼
靈驗。良久復頌。

衲子懷中寶。文星袖裏珠。夫子步亦步。夫子趨亦趨。

雲從龍。風從虎。獅子嚬呻。象王回顧。北斗藏身。月中
趁兔。蹋破草鞋。不移寸步。樂行不如苦住。富客不如
貧主。趨前退後說來端。舞袖高歌却回去。(正覺顯)

忻州打地禪師(馬祖一嗣)
自江西領旨。常晦其名。凡人
致問。惟以棒打地示之。一日被僧藏却棒然後致
問。師但張其口。僧問門人曰。和尚打地意旨如何。
門人即於竈內取柴一片擲在鬴中。

紫府山前真正事。拄杖常擎在手中。南北問津無限
眾。惟將打地報盲聾。(汾陽昭)

棒棒打著地。始信無虗棄。祇見鑿頭方。失却錐頭利。
(慈受深)

端坐似無為。逢人即打地。嚇得虗空神。走入波斯鼻。
(寶壽樂)

石林禪師(馬祖一嗣)
見龐居士來乃豎拂子曰。不落丹
霞機。試道一句子。士奪却拂子。却自豎起拳。師曰
正是丹霞機。曰與我不落看。師曰丹霞患啞龐公
患聾。曰恰是。師無語。士曰向道偶爾。


擔東過西。移前作後。馬首千差。佛面百醜。(月堂昌)

作家相見別無道理。彼既搖頭此亦擺尾。頭尾相應
須存終始。多少杜撰禪和。一向撥波求水。(佛鑑懃)

潭州秀溪禪師(馬祖一嗣)
因谷山問聲色純真如何是
道。師曰亂道作麼。山却從東過西立。師曰若不恁
麼即禍事也。山又從西過東立。師乃下禪牀行兩
步。被山捉住曰聲色純真作麼生。師便打一掌。山
曰三十年後要箇人下茶也無在。師曰要谷山者
漢作什麼。山呵呵大笑。

神鼎揆云。澤廣藏山。霾能伏豹。即不無。祇是太煞𦆆
纖。何不當時待問聲色純真云云。便和聲連棒打。饒
谷山有通身伎倆。也須瓦解冰消。何也。當斷不斷反
招其亂。　金山銓云。大小谷山。刺腦入膠盆。

樓前巧燕雙雙語。林上嬌鶯對對飛。因看古人無義
語。等閒又得一聯詩。(佛鑑懃)

兩陣交鋒笑似瞋。雙眉倒卓眼生筋。谿山雲月誰為
侶。南北東西絕比隣。(瞎堂遠)

聲色自純真。離言道易親。月臨清碧嶂。薄霧鎖寒筠。
合國方興盛。野老仍蹙顰。淨名曾漏泄。曼室便拋珍。
(神鼎揆)

江西椑樹禪師(馬祖一嗣)
道吾來相看。值師臥次。吾乃
近前牽被覆之。師曰作麼。曰蓋覆。師曰臥底是坐
底是。曰不在者兩頭。師曰爭奈蓋覆何。吾便喝。

椑樹臥起。道吾蓋覆。一喝當頭。掀翻露布。(昭覺勤)


相逢不相避。箇裏聊遊戲。喝一喝云。翻天覆地。(溈山智)

清秋月色十分滿。海底雲犀吐復吞。光彩爛然收不
得。謾勞和影倒金樽。(幻寄庭)

椑樹因道吾從外歸。師問甚麼處去來。曰親近來。
師曰用簸者兩片皮作麼。曰借。師曰它有從汝借
無作麼生。曰祇為有所以借。

覺王空云。暗抽橫骨。不借而借。明剉舌頭。借而不借。
拈拄杖云。椑樹道吾鼻孔總被覺王拄杖子穿却了
也。眾中還有為二人出氣者麼。復卓一下。

親近從來無近處。假借何如不借親。一輪明月光千
古。勞鹿世間多少人。(靈鷲誠)

椑樹向火次。道吾問作麼。師曰和合。曰恁麼則當
頭脫去也。師曰隔闊來多少時耶。吾便拂袖而去。

三昧真云。道吾拂袖去。肎它不肎它。還是別有道理。
諸方批判無不云。一入深村。一投荒艸。未免屈抑它
二老。不蹋諸方途轍者。另出手眼看。山僧道。一人探
頭太過。一人拂尾偏急。且要與天下人勘驗。

百靈禪師(馬祖一嗣)
一日路次見龐居士。乃問南嶽得
力句曾舉向人也無。士曰曾舉來。師曰阿誰。士以
手自指曰龐公。師曰直是妙德空生也讚歎不及。
士却問阿師得力句阿誰得知。師戴笠子便行。士
曰善為道路。師更不回顧。

徑山杲云。者箇話端。若不是龐公幾乎錯舉似人。雖
然如是。百靈輸他一著。何故。當時若不是箇破笠子。

有甚面目見他龐公。　天寧琦云。百靈戴笠便行。得
力句可謂分明舉似。因甚妙喜道百靈有甚面目見
他龐公。也是扶強不扶弱。　天童悟云。百靈若非徑
山。直饒戴破笠子也無出頭分。

潭州龍山隱山禪師(馬祖一嗣)
山居。因洞山與密師伯
從山下過。見溪流菜葉。洞山曰。深山無人。因何有
菜隨流。乃共撥艸溪行五七里。見師羸形異貌。因
相與問訊。師曰。此山無路。闍黎從何處來。洞山曰。
無路且置。山主從何而入。師曰我不從雲水來。曰
山主住此山多少時。師曰春秋不涉。曰山主先住
此山先住。師曰不知。曰為甚麼不知。師曰我不從
人天來。曰山主見何道理便住此山。師曰我見兩
箇泥牛鬬入海。直至如今絕消息。洞山始具威儀
作禮。便問如何是主中賓。師曰青山覆白雲。曰如
何是主中主。師曰長年不出戶。曰賓主相去多少。
師曰長江水上波。曰賓主相見有何言說。師曰清
風拂白月。洞乃辭退。師因有偈曰。三間茅屋從來
住。一道神光萬境閒。莫把是非來辯我。浮生穿鑿
不相干。遂燒却菴更深入層峰焉。

天童覺云。主也雲藏頂相。賓也雪壓眉棱相。去也門
司有限。言說也玉振金聲。我此四句。且道與隱山是
同是別。

泥牛入海無消息。天上人間何處覓。謂言春去秋復
來。步步乘騎得渠力。(保寧勇)


撥艸瞻風海上遊。海山深處葉隨流。相將行到水窮
處。果見厖眉老比丘。者比丘。冷秋秋。清風為綫。明月
為鉤。一合乾坤作釣舟。孤峰絕頂垂綸坐。不風流處
也風流。(南堂靜)

眼目高低鼻孔橫。淺深輕重不多爭。蚊虻蠆上挨肩
入。鸑鷟牙根借路行。便把長河攪酥酪。敢將粟柄作
禾莖。隱山未是潛身處。出沒任他烏兔更。(瞎堂遠)

宗鑑法林卷十四
