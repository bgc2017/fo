











宗鑑法林卷二十九
集雲堂　編

大鑒下十世

汾州太子院善昭禪師(首山念嗣)
僧問如何是祖師西
來意。師曰青絹扇子足風凉。

中峰本云。拈得便用。道出平常。山高水闊。地久天長。
青絹扇子足風凉。是拈得便用耶。道出常情耶。誰人
知此意。令我憶汾陽。

祖意宗師先漏泄。團團青扇足風凉。禪人未曉重相
問。獨自凄凄過洛陽。(佛鑒懃)


青絹扇子足風凉。日用何曾有覆藏。堪笑塵中無限
客。手遮西日汗如湯。(慈受深)

親得搖來始息狂。風動荷花滿座香。自從一得真歸
趣。無意凉人人自凉。(楚方安)

呷酢齩陳薑。波斯鼻孔長。得些滋味子。婆是阿爺孃。
(肯堂充)

汾陽示眾。夫學般若菩薩。當參活句。莫參死句。

平陽忞云。有般漢商量道。有意味是死句。無意味是
活句。似則固似。爭奈波斯吒心肝不在樹頭上。此去
彌勒下生時尚隔五十六億七千萬歲在。然則畢竟
作麼生是活句。靠拄杖云。強中強。吉中吉。波羅會上
有殊利。當門不用栽荊棘。急力敕。明州城內近來少
賊。顧侍者云。有人守方丈麼。云有。自云。今秋防失脫。

汾陽示眾。識得拄杖子。行脚事畢。

雲峰悅拈拄杖云。者個豈不是拄杖。那個是你行脚
事。復云。楖栗橫擔不顧人。直入千峰萬峰去。　溈山
哲拈拄杖云。者個是拄杖。那個是行脚事。直饒向者
裏薦得。於衲僧門下祇是脫白沙彌。若也不識。且向
三家村裏東卜西卜。忽然卜著也不定。　泐潭澄云。
識得拄杖子。入地獄如箭射。　靈隱岳云。汾陽雖則
開口見膽。未免落在第二頭。驀拈拄杖云。者個不得
喚作拄杖子漆桶。參。　妙峰善云。識得拄杖子行脚
事畢。錯。識得拄杖子入地獄如箭。錯。老僧則不然。識
得拄杖子。錯。復云。妙峰三個錯。不是無病藥。龐公賣

笊篱。清平道木杓。　徑山琇拈拄杖云。者個喚作拄
杖子。早是頭上安頭。那堪更云識得行脚事畢。大小
汾陽話作兩橛。　伏龍長云。識得拄杖子。更買艸鞵
行脚三十年。　雲居莊云。汾陽一條拄杖。換却天下
人眼睛。

驀地平空立話端。揭天聲撼怒濤寒。直饒識得拄杖
子。也是封皮作信看。(笑翁堪)

汗漫學屠龍。人言枉費工。自非親到者。誰與論窮通。
(虗堂愚)

汾陽示眾。拈拄杖曰。三世諸佛在者裏。為汝諸人
無孔竅。遂走向山僧拄杖裏去強生節目。

淨因成云。汾陽老人大似擔雪填井。旁若無人。山僧
今日為汝諸人出氣。拈拄杖云。三世諸佛不敢強生
節目。却向山僧拄杖裏走出。向諸人道。我不敢輕於
汝等。汝等皆當作佛。　平陽忞云。呼來遣去許他二
老死蛇活弄。雖然如是。向上一竅未曾動著。山僧今
日為諸人拈掇去也。拈起拄杖云。識得者個。三世諸
佛被諸人穿却鼻孔。若也未識。諸人鼻孔被三世諸
佛穿却。擲下拄杖云。是什麼。

汾陽示眾。夫說法者須具十智同真。若不具十智
同真。邪正不辨緇素不分。不能與人天為眼目。決
斷是非。如鳥飛空而折翼。如箭射的而斷弦。弦斷
故射的不中。翼折故空不可飛。弦壯翼牢空的俱
徹。作麼生是十智同真。與諸上座點出。一同一質。

二同大事。三總同參。四同真智。五同徧普。六同具
足。七同得失。八同生殺。九同音㖃。十同得入。又曰。
與甚麼人同得入。與阿誰同音㖃。作麼生是同生
殺。甚麼物同得失。阿那箇同具足。是甚麼同徧普。
何人同真智。孰能總同參。那箇同大事。何物同一
質。有點得出者。不吝慈悲。點不出者。未有參學眼
在。切須辨取。要識是非。面目現在。

徑山杲云。汾陽末後若無個面目現在。一場敗闕。雖
然如是。喪我兒孫。喝一喝。復頌。

兔角龜毛眼裏栽。鐵山當面勢崔嵬。東面南北無門
入。曠劫無明當下灰。

十智同真面目全。於中一智是根源。若人要識汾陽
老。劈破三玄作兩邊。(洪覺範)

十年湖海覓冤讐。不得冤讐未肯休。芍藥花開菩薩
面。椶櫚葉長夜叉頭。(鼓山珪)

畵得真如活。花間試展開。黃鶯偷眼覰。不敢下枝來。
(正堂辨)

陽春白雪人難和。藻鑑冰壺豈易觀。一把柳絲收不
得。和烟搭在玉闌干。(或菴體)

碧玉糚成一樹高。條條垂下綠絲絛。不知細葉誰裁
出。二月春風似箭刀。(平陽忞)

汾陽因僧問如何是接初機句。師曰汝是行脚僧。
曰如何是辨衲僧句。師曰西方日出卯。曰如何是
正令行句。師曰千里特來呈舊面。曰如何是立乾

坤句。師曰。北俱盧洲長秔米。食者無瞋亦無喜。又
曰。祇將此四轉語驗天下衲僧。纔見汝出來。驗得
了也。

翠巖芝云。先師將此四句語驗天下衲僧。仔細思量。
却被天下衲僧一時勘破。

汾陽參首山。問百丈卷席意旨如何。山曰龍袖拂
開全體現。師曰師意如何。山曰象王行處絕狐踪。
於言下大悟。拜起曰。萬古碧潭空界月。再三撈摝
始應知。

保寧茂云。大小首山龍頭蛇尾。有底便道真不掩偽
曲不藏直。拍禪牀云。毗婆尸佛早留心。直至如今不
得妙。

卷席機鋒問若何。拂開龍袖象王過。分明有月潭中
取。放倒旂槍唱哩囉。(古南門)

諸方蹋遍氣吞牛。萬仞龍門噉直鉤。翻轉碧潭身命
放。波濤平地起汾州。(晦山顯)

多年蠱毒實難堪。一語相投墮影寒。梅萼相傳孤韻
遠。夜和鐘韻出林端。(自餘弘)

漢州葉縣廣教院歸省禪師(首山念嗣)
問僧日暮投林
朝離何處。曰新戒不曾學禪。師曰生身入地獄。下
去。

智門寬代僧云。鑰匙在和尚手裏。　洞山聰云。者僧
言中有響。許你是個作家。怎奈有前無後。當時若是
個俊俏衲僧。待道生身入地獄。何不向道却煩和尚

引導。

葉縣因僧問。諸餘即不問。如何是今日施設。師曰
有你者瞎驢在。曰與麼則打鼓弄琵琶。師曰捺胃
放屁聲。

雲峰悅云。然則一期以勢欺人。其奈事不孤起。葉縣
老人失却一隻眼。檢點得出。雲峰分半院與你。檢點
不出。良久云。橫按鏌鎁全正令。太平寰宇斬癡頑。

葉縣因僧問如何是學人密用心處。師曰閙市輥
毬子。曰意旨如何。師曰普請眾人看。

輥毬閙市眾人看。一陣清風吹面寒。定亂不須雙刃
劍。活人何必九還丹。(即菴覺)

葉縣上堂。廣教有驗人關截人機活人句。還有人
道得麼。若道不得。孤負平生。

呆菴莊云。雲居也無驗人關也無截人幾也無活人
句。還有道得者麼。若道不得。孤負山僧。且道古人底
是。老僧底是。

葉縣因僧問柏樹子話。師曰。我不辭與汝說。汝還
信麼。曰。和尚重言。爭敢不信。師曰。汝還聞簷頭雨
滴聲麼。僧失聲曰㖿。師曰汝見甚麼道理。僧頌曰。
簷頭雨滴。分明歷歷。打破乾坤。當下心息。

庭前柏樹子。簷頭雨滴聲。風來荷折柄。千古意分明。
(□□□)

潭洲神鼎洪諲禪師(首山念嗣)
因僧問撥塵見佛時如
何。師曰佛亦是塵。


元菴慈因卍菴舉問。慈隨聲便喝。以手撥胸云。佛亦
是塵。　用彰俊云。好語。只是未徹當。你道者僧三身
中問那一身。若是法身。神鼎不應答佛亦是塵。若是
報化身。者僧何必問撥塵見佛。檢點將來。直是好笑。
今日忽有問龍峰。撥塵見佛時如何。只對他道。待汝
撥得塵盡。許汝見。如斯剖判還徹當否。久參上士試
辯看。

撥塵見佛。佛亦是塵。問了答了。直下翻身。勸君更盡
一盃酒。西出陽關無故人。(元菴慈)

襄州谷隱山石門蘊聰禪師(首山念嗣)
上堂。十五日巳
前諸佛生。十五日巳後諸佛滅。十五日巳前諸佛
生。你不得離我者裏。若離我者裏。我有鉤子鉤你。
十五日以後諸佛滅。你不得住我者裏。若住我者
裏我有錐子錐你。且道正當十五日。用鉤即是。用
錐即是。正當十五日。鉤錐一時息。更擬問如何。回
頭日又出。

昭覺勤云。放行處把住。把住處放行。雖是為人鉗錘。
爭奈傷風犯手。若是崇寧則不然。十五日巳前不得
住我者裏。若住我者裏。我放火燒你。十五日巳後你
不得離我者裏。你若離我者裏。我放火燒你。正當十
五日。化為萬斛明珠。撒在大千沙界。處處盡放光明。
各各急著眼看。　徑山杲云。恢張三玄三要。扶豎臨
濟正宗。須是恁麼人始得。雖然如是。雲門即不然。十
五日巳前諸佛本不曾生。十五日巳後諸佛本不曾

滅。十五日巳前你若離我者裏。我也不用鉤鉤你。一
任橫擔拄杖緊捎草鞵。十五日巳後你若住我者裏。
我也不用錐錐你。一任抝折拄杖高挂缽囊。正當十
五日合作麼生。十五日前後。鉤錐徒爾為。今朝十五
日。正好用鉤錐。作麼生用。路逢死蛇莫打殺。無底籃
兒盛將歸。　天寧琦云。用盡自已心。笑破他人口。
　報恩秀云。妙喜向石門放行處把定。把定處放行。終
是撞頭磕額。賴有末後句與天童同參。且道同參底
事作麼生。石女夜裁無縫錦。死蛇多出放生籃。　伏
龍長云。二大老把手上高山。怎奈旁觀者哂。且道無
明有甚長處。十五日巳前諸佛生。以不生生為生。十
五日巳後諸佛滅。以不滅滅為滅。十五日巳前你若
住我者裏。我却用錐錐你。直須屍橫萬里血濺梵天。
十五日巳後你若離我者裏。我却用鉤鉤你直須眉
毛撕結鼻孔相拄。十五日前後。鉤錐常在手。正當十
五日。大家要知有。一任面南看北斗。艸木叢林獅子
㖃。

谷隱因僧問。日往月來遷。不覺年衰老。還有不老
者麼。師曰有。曰如何是不老者。師曰。虯龍筋力高
聲叫。晚後精靈轉更多。

洞裏無雲別有天。桃花如錦柳如烟。仙家不會論冬
夏。石爛松枯是一年。(無量壽)

谷隱入州看官。路逢延慶長老問。中路相逢。一句
作麼生道。師曰某甲禮拜和尚有分。明日到院茶

話次。慶曰。昨日聞學士說新石門和尚。和尚久在
石門。為什麼却新去。師曰腦後合掌。

天寧琦云。石門道某甲禮拜和尚有分。延慶著賊也
不知。要識石門麼。李靖三兄久經行陣。雖然如是。未
免倚勢欺人。

谷隱因僧問。一陽纔起天地咸知。依時及節事如
何。師曰午夜燈光連夕照。曰照後如何。師曰茶烟
香篆一時清。

平陽忞云。有問一陽纔起天地咸知依時及節事如
何。但向道長至來朝賀。昏鐘此夜參。參後如何。大眾
歸單打坐。兩序寢堂茶湯。　廣教玉云。有問依時及
節事如何。便棒。更問如何若何。連棒趁出。倘或是個
衲僧。必有轉身一路。

谷隱因僧問如何是道。師曰臘月三十日。

臘月三十日。開口便為敕。更擬問如何。明朝正月一。
(無凖範)

臘月三十日。真個好消息。戴帽空山行。穿靴水上立。
(雲衲慶)

谷隱因僧問。一處火發任從你救。八方齊發時如
何。師曰快。僧曰還求出也無。師曰若求出即燒殺
你。僧禮拜。師曰直饒你不求出也燒殺你。

仁王教云。我不似谷隱𦆆纖。八方火發時如何。合掌
云。諸行無常是生滅法。生滅滅巳寂滅為樂。

谷隱因僧問如何是夜半正明天曉不露。師曰牡

丹花下睡貓兒。

廣胤標云。花明無月夜。聲急正秋天。今人動輙以理
事功位會他家裏事。却似捧土培泰山。掬水沃東海。
直是未在。且畢竟如何即是。竿頭絲線從君弄。不犯
清波意自殊。

照盡體無依功。終位亦忘。渾然理不昧。卓卓事寧彰。
烟月那知人世改。春風依舊上長楊。(平陽忞)

牡丹花下睡貓兒。石女蔆花夜半窺。絕國風流渾不
艶。倒拈禿帚畵蛾眉。(遠菴僼)

汝州廣慧元璉禪師(首山念嗣)
參首山。問學人親到寶
山空手回時如何。山曰家家門前火把子。師曰某
甲從今不疑天下老和尚舌頭也。山曰。汝會處作
麼。與我說來看。師曰祇是地上水碙砂山。曰汝會
也。師便禮拜。

徑山杲云。你道首山還肯他廣慧也無。若道肯他。何
故不與一棒。若道不肯他。何故不與一棒。有人於此
道得。妙喜與他一棒。

家家門前火把子。今古分明須記取。五更鐘後聽鷄
鳴。失曉朝官不戴帽。(石門聰)

門前火把寶山回。玄學之徒遍九垓。南海岸頭波浪
起。西番氈帽㨾時裁。(翠巖真)

空手歸時誰肯信。驢駝馬載入門來。家家舉起火把
子。半夜天如白日開。(白雲端)

寶山到日事如何。空手回時所得多。家家門前火把

子。明如日月照山河。(佛鑑懃)

家家門前火把子。散作天涯照夜燈。尀耐連宵風雨
急。幾多吹滅暗中行。(越鑑徹)

廣慧初到首山。山問近離甚處。師曰漢上。山豎拳
曰漢上還有者箇麼。師曰者箇是甚麼盌鳴聲。山
曰瞎。師曰恰是。拍一拍便出。

十里秋江駕葉舟。蘆花深處得優遊。絲綸舒卷乘風
慣。蝦蠏金鱗一釣收。(㵎菴怡)

天際無雲燕子飛。臨池剪水自離披。雖然翠羽無涓
滴。未免旁觀皺斷眉。(粟庵鼎)

并州承天三交智嵩禪師(首山念嗣)
示眾。第一單槍甲
馬。第二甲馬單槍。第三攃星排陣。第四衣錦還鄉。
僧問如何是單槍甲馬。師曰。不是金牙作。怎能射
尉遲。曰如何是甲馬單槍。師曰。金鏃馬前落。婁樊
喪膽魂。曰如何是攃星排陣。師曰。陣雲橫海上。未
辨聖明君。曰如何是衣錦還鄉。師曰。四海無消息。
回奉聖明君。

天寧琦云。三交幸是太平時節。何得干戈相待。報恩
今日也不用甲馬單槍。也不用單槍甲馬。也不用撒
星排陣。也不用衣錦還鄉。寒來向火熱則乘凉。撒手
到家人不識。了無一物獻尊堂。　大覺昇云。三交雖
有圖王定霸之謀。不免為太平奸賊。大覺無者許多
般去就。却能坐致太平。乃豎拂子云。會麼。吾寧鬬智
不鬪力。一紙賢於十萬師。


三交問僧。你是迦葉門前客。祇園會裏人。僧曰今
日特來禮拜和尚。師曰洎合不問闍黎。僧便喝。師
曰錯。僧又喝。師曰放你三十棒。曰許和尚具一隻
眼。師曰喫棒了呈款。

永寧鼎云。若要約法三章。二俱好與二十。因甚如此。
重賞之下。復頌。

遶株利鏃難𢌞避。就地橫眠喪膽魂。瞠得眼時皮骨
綻。華冠撲落可憐生。

三交與李駙馬楊內翰問答次。李曰。彌陀演化於
西方。達磨傳心於東土。胡來漢現水到渠成。五嶽
鎮靜以崢嶸。百谷朝宗而浩渺。一靈之性託境現
形。三有之中憑誰立命。師曰。仙人無婦。石女無夫。
楊曰。尼鬀頭不復生子。師曰陜府鐵牛能哮㖃。嘉
州大象念摩訶。李曰側跳上山巔。師曰騎牛不著
靴。

元叟端云。大小唐明。牆壍不堅。扃鐍不固。致令他俗
人有入室操戈之舉。是你諸人且作麼生會。擊拂子
云。白鷺下田千點雪。黃鸝上樹一枝花。

三交問僧甚處來。曰潞府。師曰潞府米作麼價。曰
和尚試道看。師曰。不解作客。勞煩主人。庫下喫茶
去。

承天怡云。三交祇知者僧不解作客。不知自已亦不
會為主。庫下喫茶雖則隨家豐儉。爭奈恭而無禮。

大鑒下十一世


潭州石霜慈明楚圓禪師(汾陽昭嗣)
參汾陽經二年。一
日訴曰。自至法席。不蒙指示。但念歲月飄忽。已事
未明。失出家利。語未卒。陽熟視罵曰。是惡知識。敢
稗販我。怒舉杖逐之。師擬伸救。陽掩師口。師乃大
悟曰。是知臨濟。道出尋常。

曉菴昱云。驅耕夫牛。奪饑人食。從上宗門爪牙。還他
汾陽好手。然而鵝王擇乳素非鴨類。不是其人大難
承當。驀擲拄杖云。達磨大師無當門齒。

尋常舟楫利旋回。剗地颶風黑雨雷。崖石浪奔船破
盡。惡龍頷下得珠來。(漢月藏)

萬鈞勁弩藏深毒。賺殺英雄暗地驚。捱到角尖機迅
發。西河惡浪過崩霆。(晦山顯)

迅雷一發眾皆驚。且喜英靈拶入深。掩口勒回千里
驥。方知有道出常情。(密傳鎔)

慈明謁神鼎諲。髮長不剪。敝衣楚音。通謁稱法姪。
一眾大笑。鼎遣童子問。長老誰之嗣。師仰視屋曰
親見汾陽來。鼎杖而出。顧見頎然。問曰汾州有西
河師子是否。師指其後絕叫曰屋倒矣。童子返走。
鼎回顧。相矍鑠。師地坐脫隻履而視之。鼎老忘所
問。又失師所在。師徐起整衣且行且語曰。見面不
如聞名。遂去。鼎歎曰。汾州乃有此兒耶。

屋倒陳鞵未足奇。聞名見面有斯兒。縱然師子能翻
躑。莫道文殊老不知。(三峰藏)

掣電之機更撒沙。回頭霧鎖眼迷[序-予+(林/目)]。雖然得箇便宜

了。未免遭它腦後叉。(德菴心)

慈明因僧問如何是佛。師曰水出高原。復自頌曰。
水出高原也大奇。禪人不會眼[序-予+(林/目)]瞇。若也未明泥
水句。鐙籠露柱笑嘻嘻。

衝斷雲根迸石來。冷冷千古下崔嵬。未明的的朝宗
意。聽取春深動地雷。(溈山秀)

高原水出曉晴天。對答臨機豈偶然。衲子不知流落
處。一尋寒木破溪烟。(地藏恩)

穿雲迸石不辭勞。大抵還他出處高。溪㵎豈能留得
住。終歸大海作波濤。(雪巖欽)

水出高原浪拍天。四維上下絕塵烟。分明好個真消
息。未必時人到那邊。(高峰妙)

慈明室中插劍一口。以一緉艸鞵。水一盆。置劍邊。
每見入室即曰看看。僧擬議。師曰喪身失命了也。
便喝出。

天童華云。我當時若見。便去左耳邊低聲下一轉語。
待他貪觀天上。却與一指。擬議。拔劍便斬。驀拈拄杖
下座。一時打散。　高峰妙云。大小慈明勞而無功。西
峰不動一槍一旗。從教𠒎短鶴長。何故。年年九月九。
遍地菊花香。　棲霞成云。慈明如漢高之歌大風相
似。若寢食不能一日去諸懷也。豈其終身以干戈待
天下乎。何恐懼如此。

暑往寒來春復秋。夕陽西去水東流。將軍戰馬今何
在。野艸閒花滿地愁。(瞎堂遠)


家山指出路非遙。萬仞嵯峨插碧霄。一片白雲橫谷
口。幾多歸鳥盡迷巢。(水庵一)

百花叢裏躍鞭過。俊逸風流有許多。未第儒生偷眼
覰。滿懷無奈舊愁何。(斷橋倫)

儘堪歌又不堪歌。莖艸金身沒奈何。愽地凡夫誠薄
福。徒勞四面與張羅。(聖可玉)

尋常說話懶開口。祇使家童左右走。不是藍田射虎
客。相逢誰不遭毒手。(寒松操)

彈指相逢巳二三。鋒鋩纔露更何堪。於今四海平如
砥。不動鍼車為指南。(御之龍)

慈明到芝和尚寮中。芝坐間開盒子取香在手欲
燒次。師問曰作麼生燒。芝便放爐中。師曰齖郎當
漢又恁麼去也。

千人萬人行一路。幾個移身不移步。對面拈香爐上
燒。齖郎當漢又恁去。(白雲端)

慈明問真點胷。如何是佛法大意。真曰。無雲生嶺
上。有月落波心。師呵之曰。頭白齒黃作者般見解。
真却問如何是佛法大意。師曰。無雲生嶺上。有月
落波心。真大悟。

中峰本云。驅耕夫牛。奪饑人食。慈明老人未為好手。
真點胸雖則向者裏懸巖撒手絕後再甦。若要知佛
法大意。更參三十年始得。　翠巖喆云。慈明用向上
鉗錘。敲出鳳凰五色髓。真老於言下吐氣。撲碎驪龍
明月珠。雖則師資妙叶啐啄同時。撿點將來。未免喫

翠巖手中棒。何故。無雲生嶺上。有月落波心。

華陽春樹號新豐。行入新都若舊宮。柳色未饒秦地
綠。花光不減上陽紅。(銕容玄)

慈明因僧問如何是古佛家風。師曰。銀蟾初出海。
何處不分明。

銀蟾出海照無私。處處分明是阿誰。見面不須重問
訊。從教日炙與風吹。(高峰妙)

古巖無路艸離離。拾得寒山總不知。竟日孤行行不
到。寒猿祇聽叫嶔𡾟。(古巖莞)

慈明冬日榜僧堂作此字[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下
注曰。若人識得。不離四威儀中。首座見曰。和尚今
日放參。師聞而笑。

龍翔訢云。眾中盡作奇特商量。其奈傍觀者哂。龍翔
則不然。慈明如蟲禦木。首座偶爾成文。崑崙來處無
涓滴。流出黃河九曲渾。　芙蓉覺云。大小慈明向威
音巳前拈出個膠盆子。首座隨邪逐惡。便向他機境
上點模畵㨾。山僧當日若在。直向道艸本不勞拈出。
　神鼎僼云。一人肘後符靈。一人頂門眼正。檢點將
來。各有差池。天童今晚不可空過。拈拄杖空中打圓
相云。若有人跳得出來。朝與他一腰玉泉布裩。

選佛堂前光𦦨𦦨。分明一柄道士劍。果然堂頭放晚
參。首座之言有神見。(野雲南)

我從南方來。路逢一池水。水內一條龍。九頭十八尾。
不喫凡間食。專喫瘧疾鬼。(三峰藏)


梵語唐言一片成。僧繇描邈費精神。人間翻譯何相
似。五色雲中捧玉麟。(天章玉)

二八嬌娥巧畵眉。茜分香翠試羅衣。錦絲綰就同心
結。祇許檀郎獨自知。(芥隱現)

萬象潛消久絕隣。百凡舉止恰相應。自從鑽破君平
卦。龜殻於今更不靈。(雪庵如)

慈明因僧問如何是不動尊。師曰提不起。

不動尊。提不起。茫茫宇宙誰能委。秋江清夜月澄鮮。
鷺鷥飛入蘆花裏。(高峰妙)

慈明因僧問行脚不逢人時如何。師曰釣絲絞水。

潦倒慈明為指迷。釣絲絞水出羣機。時人貪看蘆花
白。不見沙鷗隔岸飛。(石田熏)

慈明因僧問閙中取靜時如何。師曰頭枕布袋。

報恩琇云。山僧若在。管教先南源不祇恁麼休去。何
不進云。和尚莫世諦流布。且道先南源又且如何。

枕袋安眠得自由。任他人物閙啾啾。麤衣糲食猶無
念。誰管扶桑出日頭。(海印信)

慈明問楊岐。馬祖見讓師便悟去。且道迷却在什
麼處。岐曰。要悟即易。要迷即難。

神鼎揆云。者個陷人坑子。天下不奈何。致使祖禰不
了殃及兒孫。楊岐雖善機宜。未免爛泥有剌。神鼎則
不然。迷却在甚麼處。但云迷即且置。把將悟底來看。
饒慈明具廣長舌。祇好道一半。

要悟即易。要迷即難。絲毫透不盡。咫尺隔千山。說食

終不飽。著衣方免寒。憶昔五臺曾有語。前三三與後
三三。(圓悟勤)

衲僧悟易要迷難。無限漁翁失釣竿。點鐵成金猶自
可。點金成鐵大無端。(別峰印)

艸堂春暖日初紅。堂上辛勤睡正濃。夢裏一聲天地
老。殘花又逐五更風。(夫山儲)

悟却易。迷却難。眨上眉毛君自看。迷悟兩頭俱坐斷。
月移花影上欄杆。(神鼎揆)

慈明因李駙馬問。我聞西河有金毛獅子是否。師
曰駙馬甚處得者消息來。李喝一喝。師曰野干鳴。
李又喝。師曰獅子㖃。

逆風吹又順風吹。鐵眼銅睛孰敢窺。萬古碧潭空界
月。再三撈摝始應知。(高峰妙)

慈明問顯英上座近離甚處。曰金鸞。師曰夏在甚
處。曰金鸞。師曰去夏在甚處。曰金鸞。師曰前夏在
甚處。曰金鸞。師曰先前夏在甚麼處。曰何不領話。
師曰。我也不能勘得你。教庫下奴子勘你。且點一
盞茶與你溼[此/束]。

愚庵盂云。石霜不奈者擔板漢何。祇得打個懸空筋
斗。何不與渠本分艸料趕出山門。免教渠一世向金
鸞坐著。

焦甎打著連底凍。赤眼撞著火柴頭。將軍但有嘉聲
在。何必榮封萬戶侯。(石田熏)

問窮頻應四金鑾。誰會三玄見不堪。須點一甌茶溼

口。致無言處到平安。(幻有傳)

硬似綿團。輭猶鐵橛。曲之不彎。抝之不折。虗玄不犯。
龍得水而興波。左右逢源。虎插翼而出穴。笑作悲。巧
如拙。話盡雲山無限情。依然露出珊瑚月。(百愚斯)

慈明頌。黑黑黑。道道道。明明明。得得得。

八十翁翁著繡鞵。蹋開幽洞笑呵呵。旁人指點忘歸
路。不覺腰間爛斧柯。(無庵全)

慈明因僧問如何是佛法大意。師曰。一畒之地。三
蛇九鼠。

一畒之地。三蛇九鼠。物是定價。錢是足數。(印空叟)

慈明示眾。一切聖賢皆以無為法而有差別。前是
案山。後是主山。那箇是無為法。良久曰。向下文長。
付在來日。

天童華云。天童也著一隻眼。一切聖賢皆以無為法
而有差別。東弗于逮。西瞿耶尼。南閻浮提。北鬱單越。
到處去來。不如在此。　平陽忞云。山僧也著一隻眼。
一切聖賢皆以無為法而有差別。翻身趯倒劍門關。
大地山河無寸地。　廣教玉云。慈明應庵二大老若
有轉身處。佛法到今日不致掃地。廣教別資一路。一
切聖賢皆以無為法而有差別。盞子撲落地。碟子成
七片。相罵饒你接[此/束]。相唾饒你潑水。還會麼。擊拂子
云。大海若知足。百川應倒流。

慈明與永首座同辭汾陽後。相從二十年終不脫
灑。一夕圍爐夜深。師以火箸敲炭曰。永首座。永咄

曰野狐精。師以手指曰。齖郎當漢又恁麼去也。永
言下頓悟。

高峰妙云。慈明無端坑陷平人。合喫三十棒。永首座
不合隨風倒柁。亦當代喫十棒。或有抱不平底出來
道西峰𠰒。祇向道。心不負人面無慚色。　龍池微云。
永公雖然悟去。却被火爐勘破。慈明雖有起死回生
手段。要且不出野狐見解。好與一坑埋却。

相呼相喚巳多年。此夜相呼出偶然。肝膽平生傾盡
處。一天明月落前川。(粟如澣)

慈明因僧問一得永得時如何。師曰抱石投河。

神鼎揆云。者僧向太虗空裏覓得個繫驢橛。向洪波
浩渺中沒頭浸却。殊不知金屑雖貴落眼成翳。饒他
出得頭來。除非鐵船水上浮。　天寧弘云。慈明雖有
起生回死底手段。大似棺材瞠眼。復頌。

把定函關過楚營。將軍一鏃破重城。而今四海清如
洗。萬里歌謠賀太平。

宗鑑法林卷二十九


