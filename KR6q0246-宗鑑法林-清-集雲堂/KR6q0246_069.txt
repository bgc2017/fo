











宗鑑法林卷六十九
集雲堂　編

大鑒下十三世

鄧州丹霞子淳禪師(芙蓉楷嗣)
上堂。寶月流暉。澂潭布
影。水無蘸月之意。月無分照之心。水月兩忘方可
稱斷。所以道昇天底事直須颺却。十成底事直須
丟却。擲地作金聲。不須回顧。若能如是。始解向異
類中行。諸人到者裏還相委悉麼。良久曰。常行不
舉人閒步。披毛戴角混塵泥。

崇先奇云。有國有家者未嘗不本此。丹霞老人恁麼
為人。難免喪盡家珍。

廉纖脫盡體無依。尊貴纔躭被悟迷。不守寒潭清夜
影。賺成頭角落塵泥。(頻吉祥)

丹霞上堂。舉德山曰。我宗無語句。實無一法與人。
恁麼說話。可謂是祇知入艸求人。不覺通身泥水。
仔細觀來。祇具一隻眼。丹霞即不然。我宗有語句。
金刀剪不開。深深玄妙旨。玉女夜懷胎。

月暈天風霧不開。海鯨東促百川回。驚波一擊三山
動。河渡公無歸去來。(鐵容玄)

王言纔出巳如綸。父老傳聞淚欲紛。祇道興師邦可

定。輸他不嗜殺人君。(南菴依)

塞鼓聲中催雪刃。紅旂影裏定昇平。歸來共賞秋空
月。一掬澄潭上下盈。(素巖旻)

丹霞因僧問。牛頭未見四祖時如何。師曰金菊乍
開蜂競釆。曰見後如何。師曰苗枯花謝了無依。

白巖符別前語。松直棘曲。別後語。鵠白烏玄。

丹霞上堂。乾坤之內。宇宙之間。中有一寶。秘在形
山。肇法師恁麼道。祇解指踪話迹。且不能拈示於
人。丹霞今日劈開宇宙。打破形山。為諸人拈出。具
眼者辨取。以拄杖卓一下曰。還見麼。鷺鷥立雪非
同色。明月蘆花不似它。

象田現云。剖破藩籬。高廠玄閣。要人把手共登。固是
丹霞一片熱腸。當時以拄杖卓一下便休。不妨奇特。
乃更箋了又注。祖師門下濟得箇甚麼事。

收放分明眼未圓。金剛際下火燒天。梵王怒把飛輪
舉。萬里山河絕點煙。(湘翁沄)

撲鼻儘馨香。舉世無相似。若是陶淵明。攢眉便歸去。
(雲菴量)

當場無怯容。擲出珠無纇。剖腹非其人。徒把春風對。
(克己貌)

丹霞上堂。亭亭日午猶虧半。寂寂三更尚未圓。六
戶不曾知暖意。往來常在月明前。

烏鷄夜半傳消息。玉兔天明入紫微。偏正縱橫原不
涉。阿誰肯赴兩頭機。(虎角焸)


東京淨因枯木法成禪師(芙蓉楷嗣)
上堂。知有佛祖向
上事。方有語話分。且道那箇是佛祖向上事。有箇
人家兒子。六根不具七識不全。是大闡提無佛種
性。逢佛殺佛逢祖殺祖。天堂收不得。地獄攝無門。
大眾還識得此人麼。良久曰。對面不僊陀。睡多饒
寐語。

寶壽方云。大小淨因恁麼提持。牚門拄戶即得。若是
佛祖向上事。三生六十劫。且作麼生是佛祖向上事。
喫官酒。臥官街。興來踏斷長溪月。散髮狂歌笑滿顋。

淨因上堂。燈籠忽爾笑咍咍。如何露柱亦懷胎。天
明生得白頭子。至今遊蕩不歸來。者冤家。好歸來。
黃花與翠竹。早晚為誰開。

蔆花獨弄劫前機。玉戶初彰化外儀。簾幙烟籠秋錦
織。蟾蜍待曉上丹墀。(頻吉祥)

洪州寶峰闡提惟照禪師(芙蓉楷嗣)
示聰藏主法語五
則。其第五曰。有情故情滲漏。有見故見滲漏。有語
故語滲漏。設得見無情無語無。曳住便問它。你是
何人。

靈巖儲良久云。會麼。夜來牀席破。息索到天明。

寶峰上堂。太陽門下妙唱彌高。明月堂前知音蓋
寡。不免舟橫江渚。棹舉清波。唱慶堯年。賀清平樂。
如斯告報。普請承當。擬議之間。白雲萬里。

天目律云。當堂慵正坐。陜路不相逢。直得雙放雙收
全賓全主。還他寶峰則固是。若是向上一途。又豈止

白雲萬里。

金鷄唱曉雲如練。玉兔含烟月似花。正值秋風來入
戶。數聲砧杵在誰家。(頻吉祥)

東京淨因自覺禪師(芙蓉楷嗣)
初住淨因上堂。祖師西
來特唱此事。自是諸人不肯委悉。向外馳求。投赤
水以尋珠。詣荊山而覓玉。殊不知從門入者不是
家珍。認影迷頭豈非大錯。直得宗門提唱體寂無
依。念異不生古今無間。森羅萬象觸目家風。鳥道
遼空不妨舉步。金鷄報曉丹鳳翱翔。玉樹花開枯
枝結子。祇有太陽門下日日三秋。明月堂前時時
九夏。要會麼。無影樹垂寒㵎月。海潮東注斗移西。

黯然捉得夜光珠。明月青天照見無。佇望一時羞按
劍。憑誰捋斷驪龍鬚。(湘翁沄)

露滴花枝月未彎。子規聲裏夢初還。拈來鐵笛風前
弄。信口吹成調幾般。(紫琈岠)

大鑒下十四世

真州長蘆真歇清了禪師(丹霞淳嗣)
始參丹霞。霞問如
何是空劫巳前自已。師擬對。霞曰。你鬧在。且去。一
日登缽盂峰豁然契悟。徑歸侍霞。霞與一掌曰。將
謂你知有。師欣然拜之。

未破玄黃一段真。金童空半倒翻身。却教玉女來偷
覰。害盡相思傷盡神。(巢鳴考)

蹋斷千山與萬溪。寥寥宇宙竟何歸。晴空霹靂頂門
作。不覺通身在帝畿。(此念正)


長蘆上堂。轉功就位是向去底人。玉韞荊山貴。轉
位就功是却來底人。紅爐片雪春。功位俱轉。通身
不滯攃手無依。石女夜登機。室密無人埽。正恁麼
時。絕氣息一句作麼生相委。良久曰。歸根風墮葉。
照盡月潭空。

聞菴宗答僧問如何是轉功就位。撒手無依全體現。
扁舟漁父宿蘆花。如何是轉位就功。夜半嶺頭風月
靜。一聲高樹老猿啼。如何是功位齊彰。出門不蹋來
時路。滿目飛塵絕點埃。如何是功位齊隱。泥牛飲盡
澄潭月。石馬加鞭不轉頭。　雲溪挺云。且作麼生說
個轉底道理。良久云。且過那邊著。又云。切忌折合。

長蘆上堂。處處覓不得。祇有一處不覓自得。且道
是那一處。良久曰。賊身巳露。

車溪沖云。處處覓不得。且道什麼處不是。有一處不
覓自得。人無下賤。下賤自生。良久。什麼處去也。賊身
巳露。還我贓物來。復云。真歇和尚祇知閉門作活。未
知奪角衝關。且作麼生是奪角衝關底句子。卓拄杖
云。扛江入水。　寶壽新云。者老賊被新上座捉敗了
也。還有人遮蓋得麼。如無。且與你一條出路。拍香几
云。去。　道林志云。祇有一處不覓自得。且道是那一
處。拈拄杖云。春在艸頭上。遊人幾個知。乃卓一下。
　崇先奇云。督亢圖窮匕首現。旁觀者為之髮豎。還有
不惜性命底漢麼。　□□□云。長蘆醉後添盃。却被
天下衲僧勘破。簡析得出。許你向鶻臭汗衫知些氣

息。

不來還憶君。相見却無語。從來有此情。莫怪真州舉。
舉處分明事可猜。身衣錦綺滿頭灰。自𢹂缾汲江邊
浪。爛煑青天侑酒罍。(位中符)

雖然滿目艸離離。春到人間幾個知。汗馬共傳收夜
半。天明烽火使人悲。(首嚴楞)

長蘆普請次。路逢一僧。師以杖指地上竹擔。僧拈
起竹擔曰短些子。師劈脊打曰。者裏是什麼所在。
說長說短。

大慈言云。者僧赤身挨白刃。不善趨避。未免喪身失
命。長蘆雖則見兔放鷹。怎奈勞而無功。二者俱好與
三十烏藤。大慈恁麼道。還有為長蘆出氣者麼。復云。
險。

明州天童宏智正覺禪師(丹霞淳嗣)
示眾。諸禪德。吞盡
三世佛底人為什麼開口不得。照破四天下底人
為什麼合眼不得。許多病痛為你一時拈却了也。
且作麼生得十成通暢去。還會麼。劈開華嶽連天
秀。放出黃河倒海聲。

百丈泐云。天童費許多氣力。不消一彈指巳拈却了
也。復喝一喝云。無人識得渠。　慵菴偉云。大小天童
者兩種人底病痛不妨為伊拈却。若是十成通暢則
未可。諸人要得十成通暢麼。喫官酒。臥官街。毫無一
物挂胸懷。狂謌明月清風裏。天子徵書召不來。

脫體風流道不難。橫身虎穴面門斑。活擒玉象恣遊

戲。倒跨青牛夜度關。(頻吉祥)

天童因僧問。清虗之理畢竟無身時如何。師曰文
彩未痕初。消息難傳際。曰。一步密移玄路轉。通身
放下劫壺空。師曰。誕生就父時。合體無遺照。曰。理
既如是。事作麼生。師曰。歷歷纔回分化事。十方機
應又何妨。曰恁麼則塵塵皆現本來身去也。師曰。
透一切色。超一切心。曰如理如事又作麼生。師曰
路逢死蛇莫打殺。無底藍子盛將歸。曰。入市能長
嘯。歸家著短衫。師曰。木人嶺上歌。石女溪邊舞。

崇先奇云。者僧久客未歸。猶思故園風景。天童老人
不惜老婆與他話盡。雲山若是未能身裏出門者。何
異夢中悲喜。然雖如是。瞞臯亭不得。

天童因僧問如何是向去底人。師曰。白雲投壑盡。
青嶂倚空高。曰如何是却來底人。師曰。滿頭白髮
離巖谷。半夜穿雲入市廛。曰如何是不去不來底
人。師曰。石女喚回三界夢。木人坐斷六門機。

清化嶾云。覺祖真乃道樞綿密智域淵深。等閒為人
處。赤心片片極盡玄微。而今不肖子孫也要平分風
月。土上加泥。有人問如何是向去底人。開眼不覺曉。
如何是却來底人。日午打三更。如何是不來不去底
人。威音猶不住。那赴兩頭機。與天童相去多少。

匡嶽常聳峙。黃河滾底流。根本自深厚。應機理事周。
堪笑峨嵋白長老。千千萬萬立門頭。(天水廣)

黃葉落翻飛。羣星拱紫微。當堂慵坐者。不赴兩頭機。

(別音念)

建業幽州兩不留。不優游也得優游。綸巾羽服閒來
往。一日看山過十洲。(潔生珂)

風清嶂冷老秋寒。月上扁舟過遠灘。釣罷不知何處
去。夜闌高枕宿蘆灣。(羽揖休)

大鑒下十五世

明州天童宗珏禪師(長蘆了嗣)
上堂。劫前運步。世外橫
身。妙契不可以意到。真證不可以言傳。直得虗靜
斂氣。白雲向寒巖而斷。靈光破暗。明月隨夜船而
來。正恁麼時。作麼生履踐。偏正不曾離本位。縱橫
那涉語因緣。

夜明簾外輕舞屣。語言不涉傳音旨。寶鴨烟沉錦帳
香。玉堦月冷雕闌水。君不見。壁廂底。美人留影在窗
西。(南菴依)

誰將五位個中安。伸出頭來界外看。夜半太陽剛卓
午。紅漫漫地黑漫漫。(劍叟是)

雪盡邊城牧馬還。但聞笳管戍樓寒。梅花此際成何
況。一夜風吹玉滿山。(夢菴律)

秋風秋雨上林梢。葉落寒潭夜泣蛟。回首不堪明白
裏。凭闌醉飲寫芭蕉。(別牧純)

寶鴨香消夜正寒。長虹影斷落花前。銅壺滴碎刀頭
夢。玉液光飛一色鮮。(紫琈岠)

天童因僧問如何是道。師曰十字街頭休斫額。

瀛山誾云。天童老漢向當陽指出八達康莊。人人可

得而履。固稱作者。然猶未是衲僧痛快。或有問山僧
如何是道。便與劈面掌云。誰教你艸窠裏走出去。

斫額山前碧玉流。騷人遙駐木蘭舟。春風無限瀟湘
意。欲採蘋花不自由。(俍亭挺)

橋頭數頃田。雨後畊初畢。牧童牛背吹短笛。明月不
來溪水碧。(玉嵓崑)

無為軍吉祥元實禪師(芙蓉楷下三世天衣聰嗣)
參天衣。一日
偶失笑誼眾。衣擯之。中夜宿田里。覩星月燦然有
省。歸呈衣。衣乃問。洞山五位君臣。如何話會。師曰
我者裏一位也無。衣令參堂。乃謂侍僧曰。者漢却
有箇見處。奈不識宗旨何。入室次。衣預令行者五
人分序而立。師至。俱召實上座。師於是密契奧旨。
遂述偈曰。一位纔彰五位分。君臣叶處紫雲屯。夜
明簾卷無私照。金殿重重顯至尊。衣頷之。

薦福如云。天衣為其向上關未透。大法未明。乃一時
婆心所致。妙手巧心有難於形容者。自非吉祥未易
神會。然祖師門下果有如是事乎。吉祥道一位纔彰
五位分。我要問他。五位且置。祇者一位從甚處得來。

大鑒下十六世

明州雪竇足菴智鑑禪師(天童珏嗣)
參翠山宗。山問道
者為眾竭力不無其勞。師曰須知有不勞者。曰尊
貴位中留不住時如何。師曰觸處相逢不相識。曰。
猶是途中主賓。如何是主中主。師曰丙丁吹滅火。
山以手掩師口。師拓開便行。


崇先奇云。二老大似持缽不得。詐道不饑。

足菴上堂。世尊有密語。迦葉不覆藏。一夜落花雨。
滿溪流水香。

宮連太液見滄波。暑氣微消秋意多。一夜輕風蘋末
起。露珠翻盡滿池荷。(鐵帆舟)

死蛇當路赤雙睛。日炙風吹腥滿城。毒氣不堪重舞
弄。至今官路沒人行。(湘翁沄)

星輝午夜露堂堂。象嶺嵯峨勢莫降。一句全提恢祖
令。雨花無地不芬芳。(德微昱)

竹影籭金月滿樓。星移斗轉照滄洲。忽聞艸閣琴聲
細。自鼓笙歌散昔憂。(㞾山偉)

大鑒下十七世

明州天童長翁如淨禪師(雪竇鑑嗣)
參足菴於雪竇。看
柏樹子話有省。呈偈曰。西來祖意庭前柏。鼻孔寥
寥對眼睛。落地枯枝纔𨁝跳。松蘿亮鬲笑掀騰。菴
頷之。出世屢遷巨剎。後住淨慈。奉敕陞天童。捧敕
黃示眾曰。雲開九天呈起。曰看彩鳳銜出。且道如
何委悉。急急如律令敕。

滄溟窟中挨身而入。驪龍頷下抉珠而歸。其光耀也
遠射斗牛。其價重也丕震帝畿。及盡今時。玉鳳高翥。
拈却那畔。冰壺夜輝。玲瓏巖峻摩霄漢。春色十洲花
正肥。(百愚斯)

趙州捉下付炊舂。滯貨高擡慧日峰。黃閣春風勾引
處。玲瓏巖卷御香醲。(位中符)


長翁上堂。霜風號肅殺。霜葉墮蕭騷。舉拂子曰。看。
惟有玲瓏巖。崔嵬望轉高。所謂天童滯貨。今朝短
販一遭。莫有酬價底麼。

文峰玉云。長翁與麼說法。陽春雪曲固為難和。乃無
端喚作滯貨要人酬價。從前雪曲。可惜變作下里巴
歌了也。還有挽轉者麼。試與長翁出臂力看。

長翁開爐上堂。召眾打圓相曰。箇是天童火爐。近
前則燒殺。退後則凍殺。忽有箇漢出來道。合作麼
生。㘞。火爐動也。

天界盛云。我當時若見恁麼道。便與驀頭一喝云。者
老漢自已眉毛燒却也不知。

長翁上堂。陸修靜陶淵明。文殊普賢。作一圓相曰。
一款具呈。且道憑誰批判。若是孔夫子。吾無隱乎
爾。

荷花六月水生香。殿角薰風入夜凉。休畫㨾。謾論量。
功就思僊憶子房。(維新起)

長翁六坐道場并未言稟承。有請為拈香者。師曰
我待涅槃堂裏拈出。及臨終果拈香曰。如淨行脚
四十餘年。首到乳峰失脚墮於陷穽。此香今不免
拈出。鈍置我雪竇足菴大和尚。

龍唐柱云。長翁老祖被雪竇活埋在碧玉穽中。直得
有屈無伸。所以三回兩度吐露不得。逗到臨末梢頭
方纔雪屈。何也。縱有伯牙琴。應難寫心曲。

大鑒下十八世


襄州鹿門覺禪師(天童淨嗣)
參長翁。值上堂。一箇烏梅
似本形。蜘蛛結網打蜻蜓。蜻蜓落了兩片羽。堪笑
烏梅齩鐵釘。師不覺失笑曰。早知鐙是火。飯熟幾
多時。後承印記。出住鹿門。

皎潔孤輪眾象攢。倒垂桂影射龍潭。一條素練騰波
上。四海澄清浪拍天。(粟菴鼎)

是處覓渠不見渠。昔年苦我雁傳書。而今狹路相逢
著。撒手天涯任放愚。

鹿門示眾。盡大地是學人一卷經。盡乾坤是學人
一隻眼。以者箇眼讀如是經。千萬億劫常無閒斷。

報恩秀云。看讀不易。　愚菴盂云。正恁麼時。有經處
無眼。有眼處無經。舉意讀時便成閒斷。報恩云看讀
不易。咄。寐語作麼。　龍唐柱云。看則眉毛墮落。讀則
碓[此/束]生花。

鹿門因普照問。如何是盡乾坤是學人一隻眼。師
曰汝被一卷經遮却也。照擬對。師搖手曰不快漆
桶。照於是得言外旨。

天界盛云。鹿門慣得其便則且置。且道如何是言外
旨。盞子撲落地。碟子成七片。

鹿門示眾。牛角不用有。有也不妨。兔角不用無。無
也不得。何故。天下事但得其情可恕。何妨其理難
容。

輕身緩步下堦行。撩拂春風也動情。折轉閒身歸洞
府。月明金殿冷沉沉。(頻吉祥)


大鑒下十九世

青州普照希辨禪師(鹿門覺嗣)
示眾。聲前薦得落在今
時。句後承當迷頭認影。作麼生是空劫巳前自已。

愚菴盂云。道即不難。恐落今時。　龍唐柱云。青州老
人秉洞上綱宗為天下歸仰。大開東閣迎賓。不忘重
闈禁殿。要識空劫以前自已麼。良久云。從來無位次。
誰敢強安排。　百丈源云。貧逸富勞。

大地山河瑞像全。丙丁求火意重宣。紅爐點雪非情
謂。碧岫滄浪絕妙玄。緣木取魚終錯矣。刻舟求劍必
徒然。驊騮一自窺鞭影。忍俊追風過九天。(林泉倫)

長空雲淨天如洗。夾岸紅桃閒白李。過得橋來路上
行。鷓鴣啼在深花裏。(北溟湛)

絕壑流泉凍不飛。湘簾月卷拭寒衣。孤村昨夜聞吹
笛。天曉清音滿翠微。(巢鳴考)

一輪秋月映瀟湘。漁父扁舟泛渺茫。兩岸蘆花疑夜
雪。數聲鴻鴈冷滄浪。(介石珙)

青州示眾。賓中辨主即不問。如何是主中之主。

主中主。玉宇天顏棲紫府。丹墀月浸影沉沉。彩雲無
限遮廊廡。信不通。看亦絕。底事分明向誰說。(林泉倫)

青州示眾。夜半正明。天曉不露。為什麼道黑白未
分前。猶是正中偏。

鵠序瑤堦待漏寒。遲遲斗柄轉闌干。靜鞭初響開宮
扇。香霧珠簾著眼難。深殿影潭潭。消息信難傳。十二
朱門廠不關。傍牆花寂鳥聲喧。端不是人間。(宗遠源)


錦帳瓊筵往事陳。蓼花帶蒂獨傷神。蜀王殿裏三更
月。不是人間私語人。(覺胤圓)

青州垂問。有口讚不盡。無言心自明。是則裂破虗
空。不是則鬼家活計。上人端的處。道將一句來。

愚菴盂云。骨鎈。又云。背手抽金鏃。　百丈源云。莫糚
聾好。

鳧短鶴長。松直棘曲。李白桃紅。山青水綠。與麼酬醋。
千足萬足。禪房一枕黑甜餘。方信無由容寵辱。(林泉倫)

寶馬雕鞍出禁圍。金鞭遙指亂紅飛。誰將短笛歌春
令。一片宮商調入微。(珙堂樹)

青州因大明寶問。離四句。絕百非。請師直指西來
意。師曰。昨日有人恁麼問。被打出去也。曰今日又
如何。師曰你得恁麼不識痛癢。明禮拜。師曰。可惜
許。棒折也。明直得汗下。

文峰玉云。一挨一拶有放有收。還他二大老。不虗其
為作家手眼。有者道赤眼撞著火柴頭。也不妨許伊
道著。若是大明汗下。猶未夢見在。

青州問。二邊純莫立。中道不須安。且道甚處相見
得箇端的。

愚菴盂云。可憐無定河邊骨。盡是春閨夢裏人。

君山日出曉烟收。一鑒空明上下秋。蘆蓼乍飛雲乍
起。幾般晴色在滄洲。(頻吉祥)

青州問。回途轉位直須戴角披毛。喚作畜生得麼。

愚菴盂云。媧女不知亡國恨。隔江猶唱後庭花。


青州問。念念釋迦出世。步步彌勒下生。為什麼擬
心即錯動念即乖。

愚菴盂云。富嫌千口少。貧恨一身多　百丈源云。甜
瓜甜。苦瓜苦。

明州天童雲外岫禪師(天童覺下五世直翁舉嗣)
上堂。閙市紅
塵裏有閙市紅塵裏佛法。深山巖谷中有深山巖
谷中佛法。山僧昨日出城門。閙市紅塵裏佛法一
時忘却了也。歸到二十里松雲。便見深山巖谷佛
法。大眾。且道如何是深山巖谷中佛法。白雲澹佇
出沒太虗之中。青蘿夤緣直上寒松之頂。

龍唐柱云。深山佛法雲外一一發泄了也。且道如何
是紅塵閙市裏佛法。樓連湖墅梅花弄霽雪之天。樂
作行營鼓吹雜邊笳之曲。　佛日晳云。雲外老漢尋
常氣吞寰宇。及至拈提佛法二字。便打作兩橛。隆安
佛法即不然。閙市紅塵便是深山巖崖中。深山巖崖
中即是閙市紅塵裏。所以太白峰頭和泥合水。長安
市上壁立萬仞。壁立萬仞處通身合水和泥。合水和
泥時斬然壁立萬仞。且道隆安有甚長處乃能如是。
卓拄杖云。但見皇風成一片。不知何處有封疆。　法
林音云。深山巖崖中佛法還他雲外。紅塵閙市裏佛
法讓他龍唐。兩處合來成一片。又須是佛日始得。且
道法林者裏又作麼生。閒持經卷倚松立。笑問客從
何處來。

天童垂語。天童今日大死去也。你作麼生救。天童

今日大死去也。你不要相救。天童今日大死去也。
阿誰與我同行。

雪竇證於第一問云。救他作麼。第二問云。請和尚喫
飯。第三問云。和尚先行某甲隨後。　紫琈岠舉雪竇
證語畢云。一轉語經天緯地。一轉語戞玉敲金。一轉
語和泥合水。有人向者裏辨別得出。許你佛法有去
處。不然。也須大死一番始得。

大鑒下二十世

磁州大明寶禪師(普照辨嗣)
示眾。若論此事。如人作鍼
綫。幸然鍼鍼相似。忽見人來。不覺失却鍼祇見綫。
者邊尋也不見。那邊尋也不見。却自曰近處尚不
見。遠處那得來。多時尋不得。心煩昏悶乃打睡。拽
衣就枕。方就枕時。驀然一劄。㘞。原來在者裏。

愚菴盂云。大明不能為後人抽釘拔楔。作灑落了事
人。反引渠向鍼線上作活計。就使摸索得來。轉見迷
頭認影。雖然。三十年後。一回飲水一回噎。

百城煙水苦飄蓬。樓閣門開未許通。祗有善財親見
得。德雲不在妙高峰。(南菴依)

為惜明珠糞掃堆。婆心曲盡幾多回。精光撥動由人
取。蛟宅無須費打開。(位中符)

人間四月芳菲盡。山寺桃花始盛開。長恨春歸無覓
處。不知轉入此中來。(鐵帆舟)

大明上堂。輪王寶藏如赤窮底人。酒店腰帶如大
富底事。掉轉身來。撞著沒面目漢。要拳便拳要踢

便踢。又誰知我洞上宗風。別有踞虎頭收虎尾底
宗旨。會麼。玉犬徹夜行。不知天上曉。

機輪轉處絕周遮。電閃星馳羨作家。白骼樹梢魚扇
子。碧波池上鳥翻車。(別牧純)

虎嘯孤巖青嶂合。龍吟枯木洞雲深。菱花影落無踪
跡。夜半秋光冷似冰。(頻吉祥)

大鑒下二十一世

太原府王山覺體禪師(大明寶嗣)
見鵲子啄生臺飯。乃
拍手一下。鵲飛去。大明遂於師背上打一掌。師回
首。明曰。還是鵲子孤負你。還是你孤負我。師罔措。
明曰。幸是可憐生。却是互相孤負去。師豁然有省。
十載執事秘重深嚴。一旦抽單罔不疑怪。或問大
明。侍者何往。明曰。諸方來諸方去。何介意哉。曰參
學何似。明曰。道有參學栽它頭角。道無參學減它
威光。一眾方疑。後承印記。

龍唐柱云。全身奉重不觸威嚴。轉位提持縱橫得妙。
道有道無二俱不涉。諸人作麼生會。天曉便藏無影
樹。太陽雖照不能尋。

勒馬追風影不留。倒拈鐵鏃上頭遊。從他白刃兵交
接。誰竝功封萬戶矦。(宗楷元)

上林一夜雨催花。紅杏枝頭散曉霞。自有東君行正
令。迸將春色滿皇家。(俍亭挺)

王山嘗發明洞上宗旨曰。夫既有尊貴之位。須明
尊貴底人。須知尊貴底人。不處尊貴之位。方明尊

貴不落階級。

寶壽方云。王山與麼提持。要明尊貴一路尚欠在。為
什麼。不見道方外誰敢論量。　愚菴盂云。如何黑漆
屏風上。更寫盧仝月蝕詩。

三更玉兔離霄漢。日午金鷄唱御樓。禁閣香清君不
寢。四臣無地進嘉猷。(浹水洽)

春回暘谷萬花新。鑾陛簾開海宇清。要知龍袖分香
事。鶴唳雲霄石虎驚。(善瑫賢)

禁殿不居九五位。曲垂方便示將來。隨身竿木逢場
戲。嘯月吟風任往回。(雲怡濌)

不據空王殿。慵棲五鳳樓。平常適所志。放曠孰與遊。
(震南弘)

四海朝參懶話陪。重重禁殿鎖蒼苔。金輪不坐差珍
几。萬綠叢中任往來。(冰崖響)

土堦茅茨一無為。九五尊崇不自知。賸有天威震閫
外。八紘誰敢不傾葵。(等照見)

愛月閒行到竹叢。籭金滿地弄清風。歸來趺坐蒲團
上。茶椀頻斟寵辱空。(牧菴密)

雲龍寶殿絕追攀。密密簾埀不露顏。咫尺天威誰得
近。從教鵷鷺白排班。(紫琈岠)

王山上堂。還有衝流度刃者麼。僧從東過西。從西
過東。師曰。未得一場榮。先刖兩脛足。曰也知和尚
慣用此機。師曰罪不重科。僧擬議。師便打。僧吐舌。
師曰棺材裏瞠眼。僧珍重便出。師曰有甚麼交涉。


紫琈岠云。王山埋兵掉鬬。真有運籌帷幄決勝千里
之謀。者僧不顧危亡單刀直入。也不妨許伊是員猛
將。及乎被王山展動六花八門。大書平蠻露布。又祇
得風聞鼠竄力盡烏江。今日路見不平。要與者僧排
難解紛去也。驀拈拄杖下座。大眾一時走散。

劈海吞龍是大鵬。龍孫龍子要飛騰。奔流縱有榮身
計。轉眼風摩海嶽崩。(湘翁沄)

雙睛烱烱頂門老。予奪臨時信非艸。橫按鏌鎁坐閫
帷。銅頭鐵額一齊掃。(北溟湛)

大鑒下二十二世

磁州大明雪巖善滿禪師(王山體嗣)
初參普照。照曰兄
弟年少正宜力參。老僧當年念念以佛法為事。師
避席進曰和尚而今如何。照曰如生冤家相似。師
曰。若不得此語。幾乎枉行千里。照下禪牀握師手
曰作家那。

報恩秀云。死灰裏一粒豆爆。　愚菴盂云。普照當時
待問和尚而今如何也。好與頂門一棒。或再進語。更
與一棒。且教者漢參三十年。雖然。爛泥有剌。作者方
知。　龍唐柱云。雪巖向獅子頷下解鈴。驪龍額下探
珠。誠為好手。然終未免被普照贓誣一上。報恩云冷
灰裏一粒豆爆。也是壓良為賤。

作家相見事紛拏。佛法何如眼裏沙。病藥頓忘無一
路。蹋翻雲月復何家。(伴我侶)

拶得磁州立地尿。銛銛牙爪羨年少。倒握王山夢裏

符。熨斗煎茶別有銚。(位中符)

蟄戶初開。雲雷相送。電影光中看變動。騰身三汲浪
花麤。頭角立時天外弄。(雪菴全)

入虎穴兮探虎子。披龍鱗兮抉龍珠。和雲送兮破雲
浪。月滿山兮風滿湖。(獨立邁)

勇敢孤標羨少年。驪珠直奪涸龍淵。至今燦爛無遮
蔽。為有王山一炷煙。(隱含敷)

雪巖問王山曰。洞山於覩影處悟邈師真意旨。臨
濟於徹困處悟佛法無多子。如何後來出世為人。
立甚正偏君臣。玄要人境。母乃惑亂後人。山笑曰。
子欲了此生死病源。既於徹悟處為人處自生惑
亂。則生死病根如何斷得。古人所謂不疑言句是
為大病。子今既疑則病發矣。子知此病即子藥乎。
師於是坐臥不寧。久之。一日讀洞山兼中到頌曰。
折合終歸炭裏坐。忽然契悟曰。今日方知病即藥
也。呈解於山。山曰料掉沒交涉。師曰者老漢此回
瞞我不得也。

天界盛云。艸頭方子撞釆。醫得一個也。拈拄杖云還
有要識者艸頭方子者麼。卓一卓云。料掉沒交涉。

宗鑑法林卷六十九


