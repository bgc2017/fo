











宗鑑法林卷三十二
集雲堂　編

大鑒下十三世

隆興府黃龍晦堂祖心禪師(黃龍南嗣)
因黃山谷乞指
徑截處。師曰。祇如仲尼道二三子以我為隱乎。吾
無隱乎爾。如何理論。公擬對。師曰不是不是。一日
山行次。時巖桂盛放。師曰聞木樨花香麼。曰聞。師
曰吾無隱乎爾。公釋然。即拜之曰和尚得恁麼老
婆心。師曰祇要公到家耳。

渠儂家住白雲鄉。南北東西路渺茫。幾度欲歸歸未
得。忽聞巖桂送幽香。(石溪月)

學海波瀾卷未乾。幾煩仙履上林巒。天香吹落秋風
老。不覺相𢹂到廣寒。(石林鞏)

水邊林下舊生涯。夢裏還家未是家。昨夜月明歸興
動。西風一陣木樨花。(雪機綱)

木樨花香吾無隱。一堆火後幾曾藏。夜深不用挑燈
火。儘有牀前明月光。(竺菴成)

晦堂與夏倚公立談肇論。至會萬物為自已者及
情與無情共一體處。時有狗子臥香桌下。師拈壓
尺擊狗。又擊香桌曰。狗有情即去。香桌無情自住。

情與無情如何得成一體。公立不能對。師曰。纔涉
思惟便成賸法。何嘗會萬物為自已。

瑞巖慍云。黃龍老漢傷慈不少。公立如入寶山空手
而回。諸人要會萬法為自已情與無情共一體麼。搥
殺有情狗子。碎却無情香桌。盡情收拾將來。與他一
團束縛。拋向東洋大海。自然灑灑落落。雖然。更須知
有頂門一竅始得。拈拄杖擊香桌云。阿喇喇阿喇喇。
登山脚膝酸。喫水舌頭滑。十字街頭石敢當。對月臨
風吹尺八。　平陽忞云。抽釘拔楔即不無。瑞巖怎奈
傷鋒犯手。何如有情狗子仍教他守夜。無情香桌且
留來使用。諸人要會萬法為自已情與無情共一體
麼。且聽拄杖子為你著力。擊香桌一下。

晦堂室中豎拳示眾曰。喚作拳頭則觸。不喚作拳
頭則背。未審喚作什麼。

赤體更無藏隱處。黃龍未語先分付。若將見解上門
來。他家自有通霄路。(道場林)

背觸人難會。憑君仔細看。片雲纔出洞。遮却面前山。
(雪巢一)

晦堂一日齋時聞版聲。乃喚打版行者打五棒。須
臾鐘鳴。又喚打鐘行者打十棒。却呵呵大笑。眾纔
坐定。師乃入堂白槌曰。大眾齋畢。便歸方丈。

永寧鼎云。行者喫棒自是話行天下。要問黃龍老漢。
還得飯喫也未。

隆興府寶峰雲菴真淨克文禪師(黃龍南嗣)
參黃龍不

契。見香城順城問甚處來。師曰黃龍來。曰黃龍近
日有何言句。師曰。黃龍近日州府委請。黃檗長老
龍垂語曰。鐘樓上念讚牀。脚下種菜。有人下得語
契。便請住持。勝首座曰猛虎當路坐。龍遂令去住。
城曰。勝首座祇下得一轉語便住。黃檗佛法未夢
見在。師大悟。方知黃龍用處。

十字街頭石敢當。離家日久却忘鄉。鱸魚畢竟江南
美。蒪葉浮波橘正黃。(三宜盂)

寶峰因黃龍南曰適令侍者卷簾。問渠卷起時如
何。渠曰照見天下。放下簾時如何。渠曰水洩不通。
不卷不放時如何。渠無語。汝作麼生。師曰和尚替
侍者下涅槃堂始得。龍喝曰關西人果無頭腦。乃
顧視旁僧。師却指之曰祇者師僧也未夢見。龍大
笑。

白巖符云。黃龍道渠無語汝作麼生。若是今時學者。
十個五雙便向他不卷不放時著倒。是他寶峰却不
恁麼。寶峰道和尚替侍者下涅槃堂始得。若是如今
師家。不是蠻罵便是瞎棒。是他黃龍却不恁麼。且道
他父子節文在甚麼處。覿面當機雷電疾。還他家富
產兒嬌。雖然。總不禁旁僧冷笑。

寶峰示眾。今朝九月一。夜來霜氣寒。當知門外路。
一一透長安。喝一喝。

瑞巖慍云。老真淨向淨潔地上撒屎撒溺。當時一眾
甚處去也。山僧敢將狗尾要續其貂。今朝九月一。山

風吹面寒。知音千里外。白鴈報平安。是則是。未見作
家不見道。纔有是非紛然失心。

寶峰自香城歸見黃龍。龍問甚處來。師曰特來禮
拜和尚。曰恰值老僧不在。師曰向甚處去。曰天台
普請南嶽遊山。師曰恁麼則學人得自在去也。曰
脚下鞵甚處得來。師曰廬山七百五十文唱得。曰
何嘗得自在。師指鞵曰何甞不自在。龍頷之。

資福廣云。黃龍攻其所不守。寶峰守其所不攻。衝車
臨埤火箭飄空。敵手相逢勝負難決。餘艎驀喚隨聲
應。奪得荊蠻一箇船。且道賓家分上主家分上。

寶峰上堂。衲僧門下無非過量境界自在禪定。喝
一喝曰。豈不是過量境界。又謦欬一聲。豈不是自
在禪定。呵呵呵。將此深心奉塵剎。是則名為報佛
恩。

雲居莊云。徑山則不然。拈拄杖云。得之於心事事無
礙。應之於手法法圓成。靠拄杖云。它家自有通霄路。
不向如來行處行。

寶峰因諸山聚會。佛印元禪師後至。問曰雲居何
來遲。印曰為著艸鞵從歸宗肚裏過所以遲。師曰
却被歸宗吞却了也。印曰爭奈吐不出。師曰吐不
出即屙出。

永寧鼎云。我若作寶峰。待云從歸宗肚裏過。遂搊住
云且道蓋膽毛有幾莖。直饒佛印盡其伎倆也作手
脚不及。


寶峰華嚴六頌。事事無礙頌曰。事事無礙如意自
在。手把豬頭口誦淨戒。趁出淫房未還酒債。十字
街頭解開布袋。

一指海云。者裏即不然。事事無礙如意自在。食不論
頓睡懶解帶。見惡不瞋見好亦愛。一生從來不會揑
怪。且道山僧底是寶峰底是。

寶峰示眾。頭陀石被莓苔裹。擲筆峰遭蘿薛纏。羅
漢院裏一年度三箇行者。歸宗寺裏參退喫茶。

天童華因僧問此理如何。童云他是關西子愛說川
僧話。

寶峰上堂。洞山門下要行便行要坐便坐。缽盂裏
屙矢淨缾中吐唾。執法修行如驢曳磨。

鏡堂清云。聞說關西子沒頭腦。原來祇在者裏無端。
將世尊三大阿僧祇劫所立禁戒一一滅裂殆盡。乃
喝一喝。當時若有人下得者一喝。不惟表參學眼正。
且使洞山向去做個本色宗師。不敢向淨白地上胡
屙亂唾。驀拈拄杖。莫有為洞山抱不平者麼。靠拄杖。
比擬張麔兔亦不遇。

隆興泐潭洪英禪師(黃龍南嗣)
僧參拜起便垂下袈裟
角曰脫衣卸甲時如何。師曰。喜得狼烟息。弓弰壁
上懸。僧却攬上袈裟曰重整衣甲時如何。師曰。不
到烏江畔。知君不肯休。僧便喝。師曰驚殺我。僧拍
一拍。師曰也是死中得活。僧禮拜。師曰。將謂是收
燕破趙之才。元來是販私鹽漢。


瀛山誾云。將軍節制屈殺偏裨。當時者僧何不道賊
賊便出。　如菴彰云。者僧衝鋒抗敵。不覺腦後著戈。
泐潭雖能布長蛇大陣。怎奈無生擒活捉之機。顧左
右云。者裏還有不顧危亡單刀直入者麼。如無。看山
僧向餓虎口中奪食去也。拈拄杖一齊趁出。

破趙收燕主閫才。輸機奪轉勝籌來。通身是膽衝鋒
便。戰出重圍又被圍。(雪關誾)

吉安龍慶慶閒禪師(黃龍南嗣)
因問訊次。龍曰。據汝知
見。祇得上梢不得下梢。師曰某甲上梢亦得下梢
亦得。龍曰如何是上梢。師曰風過樹頭搖。龍曰如
何是下梢。師曰刀斫斧鑿。龍曰老僧即不然。師曰
如何是上梢。龍曰頭鬅鬙耳卓朔。師曰如何是下
梢。龍曰緊捎艸鞵。師曰謝師答話。龍便喝。

時人祇見蘆花白。不見蓼花開又紅。若問樹頭的的
意。西風昨夜到梧桐。(鐵機信)

龍慶因黃龍問得座披衣向後如何施設。師曰遇
方即方遇圓即圓。龍曰你與麼說話猶帶脣齒在。
師曰。某甲祇如是。和尚又作麼生。龍曰近前來與
汝仔細說。師撫掌曰三十年用底今日捉敗。龍呵
呵大笑曰一等是箇精靈。

三昧真云。龍慶只知捉敗黃龍。不知被黃龍捉敗。三
昧恁麼也帶脣齒。此便是三十年底施設。也請勘之。

福州玄沙合文明慧禪師(黃龍南嗣)
僧問如何是道。師
曰私通車馬。僧進一步。師曰官不容鍼。


酬機也祇看來機。善打圍兮脫得圍。擬騁驊騮千里
步。金鞭被我掣將歸。(六雪誾)

黃檗積翠永菴主(黃龍南嗣)
問僧審奇。汝久不見何所
為。曰近見偉藏主有箇安樂處。師曰試舉似看。奇
乃敘所得。師曰汝是偉未是。奇莫測。歸以告偉。偉
曰汝非永不非。奇愈疑。走積翠質之南公。公大笑
之。師聞作偈曰。明暗相參殺活機。大人境界普賢
知。同條生不同條死。笑倒菴中老古錐。

陽山頂云。三個老漢綿裏有鍼泥中有剌。明賞暗罰
則不無。若是衲僧巴鼻。天地懸隔。何故。不合說是說
非。

福州長慶惠暹文慧禪師(浮山遠下淨因臻嗣)
僧問。離上座
之寶剎。登延慶之道場。如何是不動尊。師曰孤舟
載月明。曰忽遇櫓棹俱停又作麼生。師曰漁人偏
愛宿蘆花。

瀛山誾別云。或有問山僧如何是不動尊。祇向道燒
香禮拜著。

大鑑下十四世

蘄州東山法演禪師(白雲端嗣)
參白雲遂。舉僧問南泉
摩尼珠話請問。雲叱之。師領悟。獻投機偈曰。山前
一片閒田地。叉手丁寧問祖翁。幾度賣來還自買。
為憐松竹引清風。雲印可之。

妙喜杲云。山前一片閒田地。元來記得在。叉手丁寧
問祖翁。祇為契劵不分明。幾度賣來還自買。難為牙

保人。為憐松竹引清風。喝一喝云。乞兒見小利。　文
峰玉徵云。賣來還自買即不問。諸人且道。畢竟喚什
麼作一片閒田地。直饒你道得分明。我更要問你討
契券在。

山前田地賣還買。松竹清風痛自憐。堪笑夢中誇富
貴。覺來那值半文錢。(遯菴演)

忍死丁寧見白雲。一杯鴆酒十分斟。若教不飲空歸
去。田地無由被陸沉。(竹屋簡)

人情得富便稱強。松竹清風不掩藏。何似羲皇北牕
下。解衣高臥納餘凉。(理安問)

愛他風雪耐他寒。獨自凄凄把釣竿。夜靜雲開孤月
露。不堪看處也堪看。清風下載。月色將闌。拋綸假寐
倚闌干。(天水廣)

東山曰。老僧遊方十餘年。參數十員善知識。將謂
了當。及到浮山圓鑑會下。更開口不得。後又到白
雲。因齩破一箇鐵酸餡。真是百味具足。且道餡子
一句作麼生道。花發雞冠媚早秋。何人能染紫絲
頭。有時風動頻相倚。似向階前鬪不休。

靈隱嶽云。東山恁麼說話猶欠悟在。

白雲鐵酸餡。衲僧難下口。忽然齩得破。大作獅子吼。
(月菴果)

東山出隊歸示眾。出隊半箇月。眼不見鼻孔。失却
祖師禪。拾得箇骨董。且道向甚處著。一分奉釋迦
牟尼佛。一分奉多寶佛塔。


峰頂𨛱云。山僧出隊五個月。眼睛鼻孔無差別。有人
問我祖師禪。劈頭拄杖要見血。祇如遇釋迦牟尼佛
多寶佛塔又作麼生。乃和南云。恭惟合山頭首。久別
眾慈。萬福萬福　徑山杲云。徑山出隊八十餘日。鼻
孔常與眼睛相見。亦無祖師禪可失。亦不曾拾得骨
董。則無以奉釋迦牟尼佛。亦無以奉多寶佛塔。畢竟
得箇甚麼。夜靜水寒魚不食。滿船空載月明歸。

東山因僧問如何是佛。師曰口是禍門。

的的當陽句。明明箭後路。著靴人喫肉。赤脚人趁兔。
(徑山杲)

口是禍門。電掣雷奔。娑竭出海。震動乾坤。(鼓山珪)

東山因僧問。一大藏教是箇切脚。未審切阿那箇
字。師曰鉢囉孃。曰。學人祇問一字。為什麼却答許
多。師曰七字八字。

昭覺勤云。迅雷不及掩耳。　仰山欽舉畢卓拄杖云。
十卜千千。　甄峰承云。利似倚天長劍。鈍如無孔鐵
錘。　天目律云。者僧問個切脚。東山乃恁麼答。且道
是什麼義。紅塵堆中。花街柳巷。僻谷窮山。白雲澹蕩。

脣上必并班豹剝。舌頭當的帝都丁。自古上賢猶不
識。造次凡流豈可明。(石菴玿)

一大藏教是切脚。東山切得鉢囉孃。胸中憤氣盤不
得。忽作虹霓萬丈長。(即菴覺)

誰家畵閣露嬌娘。滿額梅花別㨾糚。著眼且須親看
破。莫聞聲外喚檀郎。(夾山豫)


子晉廟前山月明。人聞往往夜吹笙。鸞吟鳳唱聽無
拍。多少霓裳散序聲。(鐵容元)

東山示眾。四五百擔麥。二三千擔稻。好箇休糧方。
耆婆不得妙。

靈隱嶽云。東山老人好語。祇是探頭太過。香山有個
方便。也要諸人共知。透得金剛圈。細嚼鐵酸餡。一飽
忘百饑。始信不相賺。　伏龍長云。管取有錢常住。不
無演祖。若是將無作有拔貧助富。還他無明老漢始
得。米不蓄一粒。菜不栽一莖。任渠往來者。喫得飽膨
脝。

東山因僧問如何是佛。師曰肥從口入。

老去眉鬚似雪霜。元來習氣尚難忘。少年無限傷心
事。一度思量一斷膓。(佛鑑懃)

牙根爛嚼真彌勒。腹裏橫吞老釋迦。大地虗空皆得
飽。者回不到負檀家。(心聞賁)

東山示眾。釋迦彌勒猶是它奴。且道它是阿誰。便
下座。

開聖覺因東山舉問。答云胡張三黑李四。山然之。時
圓悟為首座。乃云。好則好。恐未實。次日入室。山仍舉
前話。覺云昨日向和尚道了也。山云道什麼。云胡張
三黑李四。山云不是不是。云和尚為甚昨日道是。山
云昨日是今日不是。覺大悟。　萬峰蔚云。你還識他
麼。不離者個即者個。我是阿誰誰是我。不審不審。蹉
過蹉過。　平陽忞云。大小東山將常住果子私自受

用。天童則不然。釋迦彌勒猶是他奴。且道他是阿誰。
高聲召云。大眾。今晚小盡二十九。普請大眾喫茶去。
拈拄杖驟步下應供堂。　鐵佛原云。諸人要知東山
端的麼。問取古廟裏中央第一尊泥塑土地位下黑
將軍。　隱明綸云。大小祖師原來膽小道不得。何不
問我。炭墼子。復云。炭墼子。莫潑水。擬擡頭。千萬里。

老年經節臘。樂事甚悠悠。不及兒童日。都來不解愁。
(南堂靜)

釋迦彌勒是他奴。古今禪流知也無。好酒不須懸望
子。酢酸何必挂葫蘆。(野牛平)

孤峰高臥且忘身。那管親王與重臣。自有一雙青白
眼。未曾輕眎等閒人。(翠霞寧)

寂寂簾垂無影象。六街月鎖不逢人。怪來九五尊嚴
甚。祇為從來不對賓。(眉浪滄)

東山因僧問如何是臨濟下事。師曰忤逆聞雷。

從前忤逆怕聞雷。不似大蟲看水磨。孤峰頂上要同
行。十字街頭還共坐。(鼓山珪)

者僧苦下打斧拳。霹靂聲中宇宙昏。驚起無明金翅
鳥。劈開滄海取龍吞。(東山空)

東山示眾。我有一物。不屬凡不屬聖。不屬邪不屬
正。萬事臨時。自然號令。

瑞巖慍云。大小五祖何異宋人以死鼠為璞。山僧則
不然。世有一物。在凡屬凡在聖屬聖。在邪屬邪在正
屬正。萬事紛紛。何須號令。拈拄杖卓一下。　拙菴朴

云。清溜溜。白滴滴。描不成。畵不出。覰著則眼睛瞎。撞
著則腦門裂。且道與演和尚道底是同是別。

東山問僧曰。倩女離魂。那箇是真底。

二女合為一媳婦。機輪截斷難回互。從來往返絕踪
由。行人莫問來時路。(普融藏主)

祇是舊時行履處。等閒舉著便誵譌。夜來一陣狂風
起。吹落桃花知幾多。(慈受深)

縱使百千劫。所作業不忘。因緣會遇時。果報還自受。
(或菴體)

良宵愛月上危樓。幾處笙歌幾處愁。歌管未闌愁未
歇。忽然天曉一時休。(且菴仁)

憶昔春風上苑行。爛窺紅紫厭平生。如今再到曾行
處。寂寂無人艸自青。(萬菴柔)

南枝向暖北枝寒。何事春風作兩般。憑仗高樓莫吹
笛。大家留取倚闌看。(雪菴瑾)

數聲羌笛最關情。去路遙遙恨不勝。彷彿暮雲歸未
合。遠山無限碧崚嶒。(惟菴然)

慣𢹂書劍走江湖。白手成家事豈孤。曾憶當年作客
處。也聽人前唱鷓鴣。(濟水洸)

初三初四月朦朧。不似金鉤不似弓。誰把玉環敲兩
段。半沉滄海半懸空。(大咸咸)

無端鑿壁暗偷光。春氣紛紛意渺茫。蝴蝶空餘魂夢
冷。枝頭狼藉不成香。(慧昱)

翩翻黃鳥叫關關。洞口雲深艸木寒。一陣和風吹曉

嶂。滿庭花露泣闌干。(蟠溪廣)

斗柄初回日漸長。羅浮春色十分香。一枝橫亞清波
上。引得遊蜂上下忙。(慧鑑融)

與郎分袂侍郎行。一對鴛鴦畵不成。枕上夢回春漏
寂。透簾斜月照孤衾。(侶巖荷)

東山示眾。前回底今日使不著。今日底後回使不
著。使不著。重遭撲。自古至於今。誰錯誰不錯。忽有
箇漢出來道。白雲不是今日錯。自曰錯。

保寧茂云。扶豎臨濟正宗。揭示楊岐奧旨。還他東山
始得。雖然。也是泥裏洗土塊。山僧即不然。去年底今
年用得著。今日底後日用得著。用得著。重拈却。一步
闊一步。一著高一著。或有個漢出來道。長老與麼說
話也是無孔鐵錘。祇向他道。若是無孔鐵錘。正用得
著。

東山垂語。路逢達道人。不將語默對。且將什麼對。

來說是非者。便是是非人。誠哉是言也。弄物不知名。
(月林觀)

路逢達道人。不將語默對。攔顋劈面拳。直下會便會。
(無門開)

東山示眾。譬如水牯牛過牕櫺。頭角四蹏都過了。
因甚尾巴過不得。

天童華云。者樣說話多年在肚皮裏。信知天下無人
理會。所以密之三寸。今日拈出。敢問諸仁者。既是大
底俱過了。為甚尾巴過不得。　獅林則云。者個是東

山演祖不了事處。老漢參方三十年。也有兩件不了
底事。是那兩件事。饑來要喫飯。困來要打眠。　虎丘
森云。今為諸人說個譬喻。如蟭螟蟲能向火𦦨上作
窠。因甚閻浮大地無他棲泊處。良久云。一曲兩曲無
人會。雨過夜塘秋水深。　天花悅云。諸人還會也無。
若也會得。未免白日見鬼。若也不會。亦未免白日見
鬼。　大梅幟云。過得過不得則且置。畢竟喚什麼作
牛尾巴。良久云。遍界不藏全體露。絲毫有見事還差。
喝一喝。

龜本真靈物。都緣不自知。一朝親脫殻。直透九天飛。
(如菴用)

浪靜風恬意轉殊。滿天星斗月輪孤。時人休戀一湖
水。來上扁舟泛五湖。(鐵關樞)

功齊功化何曾了。巳到家鄉未徹頭。直須翻轉乾坤
也。楊子江心水倒流。(瑞白雪)

髑髏謾說遇知音。天上人間亦浪尋。敲到第三雙眼
直。誰知枯木有龍吟。(豁堂嵒)

玉人夢暖不知春。轉棹蘆洲雪月傾。耕破扶桑雲萬
里。等閒換步喪通身。通身喪。絕伎倆。尾巴不在牕櫺
上。南山雲起北山雨。平地滔天翻白浪。(寧遠地)

神龍脫骨躍天飛。尚憶寒潭春水湄。霹靂一聲魂膽
落。九霄從此去無依。(隱含敷)

塊雨條風三月天。暖風何處不陶然。途中多少尋芳
客。誤聽黃鸝作杜䳌。(敏學聖)


賊賊。何故。牕櫺過不得。曾遭毒手墮深坑。尾巴尖上
酬恩德。報君知。重擊節。鷂子不在新羅國。(卓靈常)

風敲月戶扆同冷。雨打茅堂暑亦寒。高臥懶尋人事
俗。詩腸僅比酒腸寬。(自聞宣)

陳年心事總消磨。老去光陰白髮多。高閣淩煙名不
挂。風前慵聽太平歌。(瑩章玠)

風雨無端妒落梅。紙牕竹榻亂聲來。一場好夢都驚
散。蓬戶無人門自開。(綠雨蕉)

東山因僧問。牛頭未見四祖時如何。師曰頭上戴
纍垂。曰見後如何。師曰青布遮前。曰未見時因甚
百鳥銜花獻。師曰富與貴是人之所欲。曰見後為
什麼不銜花。師曰貧與賤是人之所惡。

徑山杲云。師翁雖則善赴來機。怎奈語驚時聽。徑山
今日有兩語要與師翁相見。牛頭未見四祖因甚百
鳥銜花獻。茅屋上安鴟吻。見後因甚不銜花獻。佛殿
裏掘東司。　靈巖儲云。徑山固是別展旗槍。未免分
作兩處。國清亦有一語要與徑山相見。牛頭未見四
祖因甚百鳥銜花獻。不快漆桶。見後因甚不銜花獻。
不快漆桶。且道東山底是徑山底是國清底是。一僧
纔出。清云。不快漆桶。

玉花金草滿籬東。翠竹蒼松趣更濃。杜宇一聲清夢
斷。月明寂寂萬山空。(大善𡼕)

宗鑑法林卷三十二

