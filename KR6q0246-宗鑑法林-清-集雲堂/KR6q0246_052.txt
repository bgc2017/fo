











宗鑑法林卷五十二
集雲堂　編

大鑒下十世

雪竇頌革轍二門曰。劫火曾洞然。木人淚先落。可
憐傅大士。處處失樓閣(一)。德雲閒古錐。幾下妙峰
頂。喚它癡聖人。擔雪共填井(二)。佛祖未分前。巳振
塗毒鼓。如今誰樂聞。請試分回互(三)。宛轉復宛轉。
真金休百煉。喪却毗耶離。無人解看箭(四)。


迦葉聆箏起舞。淵明聞鐘皺眉。息耕斗室危坐。半牕
凍日熈熈。(虛堂愚)

風卷浮雲淨。青天絕點埃。山川俱在目。何必上高臺。
(葛廬覃)

雪竇示眾。諸人要知真實相為麼。但上無攀仰。下
絕已躳。自然常光現前。箇箇壁立千仞。

雲峰悅云。雪竇恁麼為人。入地獄如箭射。　廣教玉
云。雪竇雖則養子之緣。怎奈無出身路。雲峰路見不
平。亦且枷上著杻。三角則不然。要知真實相為。個個
須從拄杖上翻身。其或未然。長連牀上有粥有飯。作
麼生道。

雪竇示眾。乾坤之內。宇宙之間。中有一寶。挂在壁
上。達磨九年面壁。不敢正眼覰著。如今衲僧要見。
劈脊便打。

昭覺勤云。雪竇妙中之妙。奇中之奇。向佛祖頭上提
持。衲僧頂門鑿竅。不妨自在。要且祇見錐頭利不見
鑿頭方。山僧則不然。乾坤之內。宇宙之間。中有一寶。
豎拄杖云。在拄杖頭上。拈起也天回地轉。放下也艸
偃風行。有時八臂三頭。有時壁立千仞。如今莫道衲
僧要見。直饒千聖出來。列祖齊至。并須倒退三千里。
敢問大眾。且道什麼人合得受用。分付天台木上座。
　福嚴容云。二大老。一人說近。一人說遠。依俙越國。
彷彿揚州。山僧則不然。乾坤之內。宇宙之間。中有一
寶。喝一喝。　寶壽方云。二老與麼說話。要提持著一

著子。大似壓沙取油。殊不知。我王庫內無如是刀。
　天界盛云。二老撥亂乾坤即不無。若是安邦定國未
敢相許在。天界即不然。乾坤之內。宇宙之間。中有一
寶。良久云。噫。無限珍奇何處用。前三三與後三三。

雪竇因僧問如何是佛。師曰四山圍遶。

狂狗趁塊。瞎驢趁隊。祇許我知。不許伊會。(南華昺)

雪竇因僧問黑豆未生芽時如何。師曰透水透砂。
曰生芽後如何。師曰餧驢餧馬。

廣教玉云。擴佛祖心印。提本分鉗錘。饒我雪竇。山僧
承大眾鋤豆。將今視古。也擬定個眼目。設有問黑豆
未生芽時如何。白雲峰倒卓。生芽後如何。西河浪潑
天。若道與古人別。法無異旨。若道與古人同。語言又
異。具眼者辨取。

雪竇到洞山聰處。山問。溈山水牯牛。上座作麼生
會。師曰作後人標榜。山擬道。師以坐具拂一下便
行。山曰且來上座。師曰未參堂。

古南門云。雪竇好一頭水牯牛。祇是不受人調制。雖
然。不惟標榜後人。亦乃標榜佛祖。

雪竇與李殿院坐次。有秀才并道士到院。李問三
教中那箇為貴。師側身叉手而立。李曰有口何不
道取。師曰對夫子難言。

五老峰前古觀基。老君元是一牟尼。時難祇得同香
火。莫聽他人說是非。(南堂靜)

試問教中誰是貴。側身叉手獨稱尊。者軀寶相人人

具。何獨三家邨裏尋。(古湛沖)

雪竇上堂。起立曰。雪竇得與麼高。諸人得與麼矮。
若人道得齊肩句。許伊把定乾坤。

廣潤融云。山僧則不然。驀涌身上禪牀。豎拄杖云。廣
潤得與麼高。諸人得與麼矮。若人道得齊肩句。猶是
兔子喫牛嬭。

雪竇示眾。春山疊亂青。春水漾虗碧。寥寥天地間。
獨立望何極。便下座。顧侍者曰。適來有人看方丈
麼。曰有。師曰作賊人心虗。

白雲端云。雪竇老人。放去收來有舒卷乾坤之手。雖
然如是。何似乾坤收不得。堯舜不知名。法華忍俊不
禁。當為古人出氣。山櫻火𦦨煇。山鳥謌聲滑。𢹂手不
同途。任他春氣發。有天有地來。幾箇眼睛活。法華暫
出不著問。侍者守方丈。　烏石道云。雪竇家私。平生
受用之物。盡情擲出與諸人了也。烏石者裏雖然活
計無多。也要諸人委悉。且作麼生是烏石活計。卓拄
杖云。燕語鶯啼春日暖。園林是處百花香。

雪竇因僧問如何是諸佛向上人。師曰白雲覆青
山。曰莫便是和尚為人處也無。師曰綠水陡長蕖。

雪嶠層層翠鎖深。風生寒岫結重雲。夜來丹鳳沖霄
漢。聽曉樵人逐雁羣。(投子青)

雪竇上堂。十方無碧落。四面亦無門。古人向什麼
處見客。或若道得接手句。許你天上天下。

崇先奇云。雪竇恁麼為人。何能坐斷天下人舌頭。當

時若有個師僧出眾。但向他道和尚話墮也不知。待
他眼目定動。拂袖便行。　靈峰祥云。我要問雪竇。你
即今向什麼處著此一問。

雪竇問羅漢林曰。法爾不爾。如何指南。漢曰祇為
法爾不爾。師曰大眾記取某甲話頭。拂袖歸眾。漢
下堂却令侍者請師至方丈。問。上座適來不肯老
僧那。師曰和尚當代宗匠焉敢不肯。漢曰你為甚
拂衣歸眾。師曰和尚還許某甲說道理也無。漢曰
你說看。師拍一拍下去。

天柱杲云。雪竇放出敵勝之手。抉下驪龍之珠。直是
風清林下。目眎青霄。據虎頭收虎尾則不無。爭奈賊
身巳露。羅漢雖知時識宜。爭奈當斷不斷。若當時見
他道法爾不爾。劈脊便棒。何故。不見道掀翻海嶽求
知已。撥轉乾坤定太平。　法林音云。雪竇大似南番
舶主。載一船差珍異寶。東擲西拋以逞風流。殊不知
被羅漢不動一旗一槍盡情收下。眾中還有為雪竇
作主者麼。一僧出拍一拍拂袖歸眾。林笑云。棺材裏
弩眼漢。識甚麼好惡。

潭州雲蓋繼鵬禪師(智門祚嗣)
初謁雙泉雅充侍者。示
以芭蕉拄杖話。一日泉向火次。忽問拄杖子話試
舉來。與子商量。師擬舉。泉拈火箸便摵。師豁然大
悟。

與奪雙行驗正邪。纔爭拄杖便忘家。驀然鐵棒如風
疾。失却從前眼裏花。(白雲端)


潭州北禪智賢禪師(福嚴雅嗣)
歲夜小參曰。年窮歲盡
無可與諸人分歲。老僧烹一頭露地白牛。炊黍米
飯。煑野菜羮。燒榾柮火。大家喫了唱邨田樂。何故。
免見倚它門戶傍它牆。剛被時人喚作郎。下座歸
方丈。至夜深維那入方丈問訊曰。縣裏有公人到
句和尚。師曰作甚麼。曰道和尚宰牛不納皮角。師
遂取下頭帽擲在地上。那便拾去。師下禪牀攔腰
擒往叫曰賊賊。那將帽子覆師頂。曰天寒且還和
尚。師呵呵大笑。那便出。去時法昌遇為侍者。師顧
昌曰。者公案作麼生。昌曰潭州紙貴一狀領過。

仰山欽云。活剝耕牛北禪是則好手。其奈牆壍不牢。
被個販私鹽漢子和贓捉敗。天寧則不然。今夜無可
管顧諸人。不免烹個獨角泥牛。炊無米飯。唱無生曲。
與諸人分歲。忽有個漢出來道有公人索和尚筋角。
便與和聲一棒。何故。有功者賞。　寶華忍云。北禪將
官路當人情。虗裝好體面。欽祖貼別人不發積。連你
一齊窮。靈祐則不然。也不烹露地白牛。免得天寒地
凍捋帽露頂。也不宰獨角泥牛。免得年窮歲盡動棒
勞神。雖然如是。畢竟如何是分歲一句。乃拽拄杖便
歸方丈。　山茨際云。北禪分歲。大似國清才子貴。家
富小兒嬌。簡點將來。不免反成特地。何故。烹露地牛
向榾柮火唱村田樂。原是窮冬日用閒事。豈待今日
而然耶。東明今夜不敢土上又加泥。但請眾兄弟仍
舊打坐底打坐。經行底經行。喫茶底喫茶。圍爐底圍

爐。雖然如是。也有個窮頌子與眾兄弟應箇時節。歲
窮月窮日亦窮。自笑年來人也窮。大家識取窮窮處。
斂跡雲山繼古風。

納他皮角要輸機。放下尋常結鈔歸。一任者回黃雪
落。滿家圍火掩柴扉。(白雲端)

佛性要當時節顯。北禪除夜啟玄津。當筵獨恣庖丁
刃。直至如今此話新。(靈源清二)

來勾皮骨訪知音。一語當機值萬金。帽子擲來如未
曉。眼前爭免拾花鍼。

且喜今年田稻熟。村歌社舞樂鷄豚。斜陽影裏人皆
醉。扶得翁歸是阿孫。(千巖長)

片雨三江道。殘春五夜湖。能令詩思好。楚色與寒蕪。
(鐵容玄)

北禪因僧問如何是佛。師曰匙挑不上。

匙挑不上。箸撥不開。合掌讚言。善哉善哉。(疎山如)

廬山開先善暹禪師(德山遠嗣)
因僧問年窮歲盡時如
何。師曰依舊孟春猶寒。

藏叟珍云。古德恁麼答話。只恐諸人忘却。今日忽有
人問年窮歲盡時如何。拈棒便打。待他道因甚打某
甲。向云你更要我道孟春猶寒那。

大鑒下十一世

南康軍雲居曉舜禪師(洞山聰嗣)
自洞山如武昌行乞。
首謁劉公居士家。士高行為世所敬。意所與奪莫
不從之。師時年少。不知其飽參頗易之士。曰。老夫

有一問。若相契即開疏。如不契即請還山。遂問古
鏡未磨時如何。師曰黑如漆。曰磨後如何。師曰照
天照地。士長揖曰且請上人還山。拂袖入宅。師懡
㦬還洞山。山問其故。具陳前言。山曰。你問我。我與
你道。師理前問。山曰此去漢陽不遠。師進後語。山
曰黃鶴樓前鸚鵡洲。師大悟。

平陽忞云。居士即俗明真。誰言世上無仙客。雲居行
廛悟道。須信壺中別有天。然從長撿點。當時未離鄂
州城。薦去猶較些子。若向洞山門下悟來。直是隔雲
千里望長安。何故。天酥酡飯非珍饌。一味園蔬飽即
休。　紫琈岠云。居士好面古鏡。尀耐雲居不善揩磨。
果然黑漆漆地。仔細思量。當時伹道個何必。豈不妍
媸立見。秦漢俱彰。無端向洞山死水裏浸殺。有甚麼
用處。汝等各各負取一面。何不打破了來與你相見。
遂以拄杖一齊趁散。

黑雲當午蔽清虗。白雨翻空失畵圖。雨過雲收山色
淨。趙州東壁挂葫蘆。(伊菴權)

黃鶴樓前鸚鵡洲。雲居意不在鉤頭。扁舟穩泛長江
淥。大笑一聲烟雨收。(鐵牛印)

楚歌吹起淚沾襟。祇為鄉音動客心。若道漢州平似
鏡。樓頭依舊月沉沉。(平陽忞)

水光山色四無人。清曉誰看第一春。紅日漸高絃管
動。半湖煙霧是遊塵。(嵩乳密)

雲居上堂。諸方有弄蛇頭。撥虎尾。跳大海。劒刃裏

藏身。雲居者裏。寒天熱水洗脚。夜間脫韈打睡。早
間旋打行纏。風吹籬倒。喚人夫劈篾縛起。

天童忞云。雲居與麼住持極是省緣。撿點將來。翻成
多事。何故。逢人且說三分話。未可全拋一片心。

不羨長安景物賒。水邊林下足生涯。悠然別有閒經
濟。日坐樓頭數落花。(雪奇靜)

杭州佛日明教契嵩禪師(洞山聰嗣)
熈寧四年六月四
日晨興寫偈曰。後夜月初明。吾今喜獨行。不學大
梅老。貪聞鼯鼠聲。至中夜而化。

綠暗紅稀淺水明。暮雲籠罩古今情。行人莫聽溪中
水。洗盡年光是此聲。(頻吉祥)

洪州剌史許式居士(見洞山聰)
一日衙中與泐潭澂上
藍溥坐次。潭問。聞郎中道。夜坐連雲石。春栽帶雨
松。當時答洞山什麼話。公曰今日放衙早。潭曰。聞
答泗州大聖揚州出現底是否。公曰別點茶來。潭
曰名不虗傳。公曰和尚早晚回山。潭曰今日被上
藍覰破。藍便喝。潭曰須是你始得。公曰。不奈船何。
打破戽斗。

瀛山誾云。賊來相趁。客來相待。一個引玉拋甎。一個
埋兵挑鬬。無端殃及上藍。真個不奈船何打破戽斗。
要識三大老面目麼。琵琶隨手撥。簫鼓應時鳴。

荊門軍玉泉承皓禪師(北塔廣嗣)
僧入室次。有狗子在
傍。師叱一聲。狗子便出去。師曰。狗子會。你却不會。

瀛山誾云。玉泉用盡伎倆逞盡機謀。者僧不妨坐觀

成敗。

玉泉一日因眾集。師問作麼。眾曰入室。師曰待我
抽解來。及上廁畢來。見眾僧不去。以拄杖趁散。

白巖符云。與麼做處。雖謂迥出常情。然檢較將來。猶
帶粥飯氣在。若是山僧見眾僧不去。但喚將水來。待
伊將水至。乃洗手云。事訖就水。當願眾生。出世法中。
速疾而往。便休。

玉泉法身向上頌。一夜雨霶烹。打倒葡萄棚。知事
頭首普請行者人力。拄底拄。牚底牚。牚牚拄拄到
天明。依舊可憐生。

可怪日中燃爝火。那堪黑夜畵神符。古皇一道如弦
直。肯信當風特地迂。(石雨方)

山南客路彎彎曲。山北溪流浙浙聲。中有兩間茅艸
舍。籬頭倒挂繡腰裙。(頻吉祥)

玉泉因蘇東坡微服過訪。師問尊官高姓。坡曰。姓
秤。是稱天下老和尚底秤。師乃喝一喝曰。且道者
喝重多少。坡無對。

天寧琦云。玉泉是作家宗匠。東坡是當世大儒。驀劄
相逢發揮此道。盡謂東坡休去秤尾無星。殊不知八
兩半斤。總在自家手裏。雖然如是。也須扶起玉泉。祇
是他道者一喝重多少。多少人道不得。直饒道得。更
與一喝。　磬山修代云。猶未出定盤星在。　平陽忞
云。盡道子瞻胸藏萬卷。不消玉泉一喝便見冰消瓦
解。殊不知玉泉牆塹不牢。輕輕被他一拶。直得全身

敗露。大眾。請撿點看。那裏是他敗露處。若撿點不出。
未免總被俗官勘破。　天界盛代云。艸賊大敗。　廣
教玉代云。者漢一釣便上。

玉泉曰。雪雪片片不別。下到臘月。再從來年正月
二月三月四月五月六月七月八月九月十月依
前不歇。凍殺饑殺。免教胡說亂說。

密印民云。不是罵人。亦非贊歎。高出臨濟德山。不似
雲居羅漢。且道玉泉意作麼生。良久云。但得雪消去。
自然春到來。

玉泉冬至上堂。晷運推移。布裩赫赤。莫怪不洗。無
來換替。

典牛游云。大小玉泉無風起浪。雲巖路見不平。直下
一槌粉碎。遂高聲云。看脚。下　薦福璨云。當時山僧
若見。即對他道。少賣弄。

矜誇富貴。賤賣赤窮。殺人可恕。無理難容。(無凖範)

順朱塗鴉未足云。枉多隨例學書雲。如今更不堪狼
藉。亂抹胡揮不耐聞。(印如成)

一女嫁一男。一馬跨一鞍。青山自是磨今古。流水何
曾離碧灘。(雲菴量)

寧波育王山大覺懷璉禪師(五祖戒下泐潭澄嗣)
上堂。白日
東上。白日西落。急似投壺閃寥廓。神龍一舉透無
邊。纖鱗猶向泥中躍。靈𦦨中。休湊泊。三歲兒童髽
四角。參。

羅衣挂處秋烟淡。篳戶初開野水清。得意且垂三尺

釣。湘簾高捲一峰青。(頻吉祥)

越州天衣義懷禪師(雪竇顯嗣)
赴杉山請。入院上堂。二
十年來樂慕此山。今日且喜因緣際會。山僧未到。
此山身先到。此山及乎到來。杉山却在山僧身內。

移身換步老天衣。不惜眉毛幾個知。今日若明當日
事。江南春暖鷓鴣啼。(慈受深)

天衣因僧問古鏡未磨時如何。師曰牚天拄地。曰
磨後如何。師曰夕陽影裏不藏身。

拄地牚天全體用。夕陽影裏不藏身。有時獨坐孤峰
頂。寂寂猶聞落葉頻。(松源岳)

天衣上堂。雁過長空。影沉寒水。雁無遺踪之意。水
無留影之心。若能如是。方解向異類中行。不用截
鶴續鳧。夷嶽盈壑。放行也百醜千拙。收來也攣攣
拳拳。用之。敢與八大龍王鬬富。不用。都來不值半
文錢。參。

雁鳴高貼冷雲飛。影落寒江不自知。江水無情雁無
意。行於異類亦如斯。(本覺一)

長空孤雁一聲秋。獻寶波斯鼻似鉤。風卷白雲歸別
嶂。黃昏月挂柳梢頭。(萬菴柔)

修竹喬松足四簷。月明風靜夜垂簾。柴牀土凳皆相
得。一覺翻身柳噪蟬。(埜夫元)

斷頭船子下揚州。逐浪隨風天盡頭。自是梢公情興
好。不風流處也風流。(牧菴密)

天衣示眾。古人道五蘊山頭一段空。同門出入不

相逢。無量劫來賃屋住。到頭不識主人翁。有一老
宿曰。既不識它。當初問什麼人賃。恁麼拈也太遠
在。何故。須知死人路上有活人出身處。活人路上
死人無數。那箇是活人路上死人無數。那箇是死
人路上活人出身處。若撿點得分明。拈却炙脂帽
子。脫却鶻臭布衫。

徑山杲云。天衣古佛美則美矣。善則未善。具眼衲僧
試甄別看。

天衣示眾。九天雲路早須尋。莫遣蹉跎歲月深。天
地懸遠。向甚麼處去。

夏金烏。似火當空挂。最高峰。插在青雲罅。(南堂靜)

天衣舉金剛經曰。若見諸相非相。即見如來。法眼
曰。若見諸相非相。即不見如來。師曰。若見諸相非
相。眼在什麼處。此語有兩負門。

諸相非相孰能見。見與不見要須參。兩處負門如透
徹。此時方得見瞿曇。(本覺一)

天衣示眾。百骸俱潰散。一物鎮長靈。百骸潰散皆
歸土。一物長靈甚處安。

南堂靜云。一物長靈甚處安。長空雲散碧天寬。蓮宮
佛剎花無數。眨起眉毛仔細觀。　天奇瑞云。觀則不
無。喚什麼作一物。喝一喝。　能仁鑑云。南堂恁麼道。
祇堪入佛不堪入魔。山僧見處也要諸人共知。一物
長靈甚處安。轉身蹋破月團團。刀山劍樹須摧折。熱
鐵洋銅飲必乾。　香山濟云。既是百骸潰散。喚什麼

作一物。良久復頌。

一物長靈甚處安。可中有句許誰參。雲收霧卷秋空
靜。萬里蟾光玉一團。

天衣因僧問如何是頂門上眼。師曰。衣穿瘦骨露。
屋破看星眠。

骨瘦皮枯衣服穿。夜深屋破看星眠。頂門不具迦羅
眼。莫問西來祖師禪。(本覺一)

露出形藏不自知。何堪屋破影離離。眠雲嘯月真奇
特。下載春風更有誰。(克愚讚)

棱棱瘦骨透寒溫。屋破星稀露頂門。黑漆燈籠纔貶
眼。北溟夜半化飛鯤。(道驤超)

天衣因僧問如何是佛。師曰布髮掩泥橫身臥地。
曰意旨如何。師曰任是波旬也皺眉。曰謝師指示。
師曰西天東土。

古石藏云。衣禪師抱橋柱洗澡。把纜放船即不無。要
且無為人底眼。妙湛待它問如何是佛。斷匾擔。意旨
如何。夜叉點鬼。謝師指示。井深索短好愁人。

洪州法昌倚遇禪師(北禪賢嗣)
問英勝二首座曰。我欲
來者裏起法堂。且道作得箇甚麼向當。英曰賊是
小人。師曰邵武子動著便作屎臭氣。英曰曾經霜
雪苦。師曰。明珠自有千金價。怎肯林間打雀兒。英
曰大似持鉢不得詐道不饑。師却指勝曰。你且道
合做得箇什麼向當。勝曰。本來無位次。不用強安
排。師曰你者驢漢安向甚處著。勝曰一任敲甎打

瓦。師曰也祇是箇杜撰巡官。英曰若是千金寶何
須打雀兒。師曰東家人死西家人助哀。英曰路見
不平。

白巖符云。一步緊一步。一著高一著。三個老漢可謂
經事多矣。若是法堂向當。終未能定奪在。何故。今年
太歲當頭合逢戊己。

法昌垂語曰。我要一箇不會禪底作國師。

徑山杲云。是醍醐句是毒藥句。　永州祚云。恁麼則
十字街頭廖胡子大有長處。　平田本云。心不負人
面無慚色。

要個無禪底國師。纔涉毫芒便取誅。堪笑者僧垂手
處。道無便見有偏枯。(月林觀)

法昌因英勝二首座到山。英曰。和尚尋常愛撿點
諸方。今日因甚麼來古廟裏作活計。師曰打艸祇
要驚蛇。英曰莫塗糊人好。師曰你又剌腦入膠盆
作什麼。英曰。古人道。我見兩箇泥牛鬬入海。所以
住此山。未審和尚見箇什麼。師曰。你它時異日有
把茅蓋頭。人或問你。作麼生抵對。英曰山頭不如
嶺尾。師曰你且道還當得住山事也無。英曰使钁
不及拕犁。師曰還曾夢見古人麼。英曰和尚作麼
生。師展兩手。英曰蝦跳不出斗。師曰休將三寸燭
擬比大陽暉。英曰爭奈公案現在。師曰亂統禪和
如麻似粟。

釆蓮人唱釆蓮歌。櫓棹雙雙汎碧波。一等關人心事

處。至今江上有誵譌。(思脩聞)

錐頭利較鑿頭方。暗剌明傷兩著忙。何似運籌帷幄
者。不施寸刃自投降。(足宜彙)

法昌上堂。春山青。春水綠。一覺南柯夢初足。𢹂笻
縱步出松門。是處桃花香馥𩡏。因思昔日靈雲老。
三十年來無處討。如今競愛摘楊花。紅香滿地無
人埽。

雲門信云。者個語話若作禪道佛法商量大遠在。若
作風流景致會又辜負法昌。還有人合會得麼。若合
會未得。元在法昌舌根上轉。　東明際云。雪嶠老漢
還契他法昌也未。

南康佛印了元禪師(開先暹嗣)
一日入室次。適東坡到。
師曰此間無坐榻。曰暫借佛印四大為座。師曰山
僧有一問。若道得即請坐。道不得即輸腰下玉帶。
士欣然曰便請。師曰。山僧四大本空。五蘊非有。居
士向甚處坐。士不能答。遂留下玉帶。

平陽忞云。佛印貪餌忘鉤。東坡弄巧成拙。若是山僧。
待他道四大本空五蘊非有。向前拽倒便坐。豈不顯
得俊俏底蘇學士。　天界盛代云。若恁麼則被某甲
坐斷也。　慧雲盛云。佛印雖則便宜。性命巳在東坡
手裏。　法林音云。何不待佛印云四大本空五蘊非
有。便與留下玉帶。管教者漢不敢正眼覰著。

揑定咽喉塞定口。一切佛法誰敢有。牢關把定不通
風。飛騎將軍何處走。(即念現)


謾誇敏手慣偷關。壁壘其如堅似山。計盡竟無門可
入。弓遺矢折馬空還。(月川印)

大鑒下十二世

金陵蔣山法泉禪師(雲居舜嗣)
僧問初祖面壁意旨如
何。師曰牚天拄地。曰便與麼去時如何。師曰落七
落八。又問二祖立雪意旨如何。師曰三年逢一閏。
曰為什麼付法傳衣。師曰村酒足人沽。

白巖符云。蔣山言中有響。縱奪可觀。誠堪眼目人天。
千古一遇。者裏又且不然。初祖面壁意旨如何。平地
摝魚蝦。恁麼去時如何。曹溪波浪如相似。無限平人
被陸沉。二祖立雪意旨如何。剌腦入膠盆。為什麼付
法傳衣。若要不招無間業。莫謗如來正法輪。

杭州佛日戒弼禪師(育王璉嗣)
僧問如何是毗盧印。師
曰艸鞵蹋雪。曰學人不會。師曰步步成迹。

高峰妙云。佛日雖則高提祖印不負來機。殊不知古
篆難明。致令者僧遇如不遇。高峰則不然。如何是毗
盧印。文不加點。學人不會。要會作麼。

東京慧林宗本圓照禪師(天衣懷嗣)
因僧問。千鐙互照。
絲竹交音。正恁麼時。佛法在甚麼處。師曰謝布施。
曰莫便是和尚為人處也無。師曰大似不齋來。

織就𢌞文錦一幅。絲來綫去輕輕度。拋梭石女巧猶
多。繡緻縙縙絕鑒顧。(翁元鎧)

火樹參天徹夜輝。浪遊公子可知歸。天然一段真消
息。化作春光點翠微。(無倚照)


東京法雲圓通法秀禪師(天衣懷嗣)
上堂。山僧不會巧
說。大都應箇時節。相喚喫盌茶湯。亦無祖師妙訣。
禪人若也未相諳。蹋著秤錘硬似鐵。

龍唐柱云。山僧慣會巧說。著著應時及節。未須相喚
茶湯。超勝祖師妙訣。禪人若也能相諳。大冶紅爐無
鈍鐵。

圓通示眾。少林九年冷坐。剛被神光覰破。如今玉
石難分。只得麻纏紙裹。者一箇。那一箇。更一箇。若
是明眼人。何須重說破。

徑山杲云。徑山今日不免狗尾續貂也有些子。老胡
九年話墮。可惜當時放過。致今默照之徒。鬼窟長年
打坐。者一箇。那一箇。更一箇。雖然苦口丁寧。却似樹
頭風過。

大鑒下十三世

長蘆崇信禪師(慧林本嗣)
上堂。凄凉大野。物景蕭條。露
滴枯枝。煙籠遠墅。長天極目。萬象昭然。霜月流暉。
千江普現。如此舉唱。帶水拕泥。若也盡令提綱。直
須祖佛側立。放過一著。別有清規。喝一喝。

臙脂纔抹便含羞。又把花枝插滿頭。卸却花枝除却
粉。春衫澹雅轉風流。(㵎菴怡)

一條白練出高源。界破青山絕正偏。特地神驚毛骨
冷。是誰搔首問蒼天。(粟菴鼎)

長蘆因僧問佛未出世時如何。師曰晴天著靴行。
曰出世後如何。師曰雨落赤脚走。


水落石頭先露出。日高花影霧重重。眉分八字威音
外。幾箇親曾識舊容。(道驤超)

碧莎江練盪輕舟。兩岸蘆花雪壓眸。順水逆流誰得
意。一聲寒鴈滿天秋。(東源海)

玄機密運妙何窮。晴雨悠悠任所通。那畔不拘今不
住。泥牛夜月㖃清風。(克愚贊)

短笛西風夜未央。漁人舉櫂泛滄浪。蓑衣箬笠隨身
具。雨落天晴總不妨。(雲在見)

玉人酣睡夜何長。古殿清風帀地霜。夢破寒鐘窗露
白。起看庭際落梅香。(機先曇)

明州育王曇振真戒禪師(天衣懷下瑞岩鴻嗣)
上堂。今日布
袋頭開。還有買得底麼。時有僧出曰有。師曰。不作
貴不作賤。作麼生買。僧無語。師曰老僧失利。

臭菴宗云。嶽林設箇問端也甚奇特。及至被人道箇
有字。直得東遮西掩囊藏不迭。護國今日布袋口開。
還有買得底麼。良久云。闌干雖共倚。山色不同觀。

大鑒下十四世

東京慧林懷深慈受禪師(長蘆信嗣)
因僧問。知有道不
得時如何。師曰瘂子喫蜜。曰道得不知有時如何。
師曰鸚鵡喚人。僧禮拜。師叱曰者傳語漢。

有口不言非是拙。無知解語却成痴。將軍不挂封矦
印。海內雄風孰不知。(青門林)

一陣東風過隴西。故園春色任高低。無端猨鳥來枝
上。却向空山不盡啼。(清遠達)


木童舞袖離金闕。石女謳謌下玉樓。欲吐襟懷言不
盡。人間那識此風流。(寒松操)

慧林因僧問如何是佛。師曰面黃不是真金貼。曰
如何是佛向上事。師曰一箭一蓮花。僧作禮。師彈
指三下。

朦朧月下離金闕。手把琵琶任意彈。曲盡夜闌何所
有。詩腸不及酒腸寬。(頻吉祥)

婺州智者法銓禪師(長蘆信嗣)
上堂。要扣玄關。須是有
節操。極慷慨。斬得釘。截得鐵。硬剝剝底漢始得。若
是畏刀避箭。鹿鹿之徒。看即有分。以拂子擊禪牀
下座。

天寧琦云。大小智者用盡自已心。笑破他人口。壽山
別無奇特。朝晨熱水洗面。黃昏脫襪打眠。大海從魚
躍。天空任鳥飛。　瀛山誾云。智者天寧一個緊似鐵
箍。一個寬如皮袋。各見一邊則固是。如今作麼生始
得與二老別出一頭地。良久云。坐斷兩邊中不立。還
他過量越情人。

大鑒下十五世

臨安府靈隱寂室慧光禪師(慈受深嗣)
因僧問。飛來山
色示清淨法身。合㵎溪聲演廣長舌相。正恁麼時
如何是雲門一曲。師曰芭蕉葉上三更雨。曰一句
全提超佛祖。滿筵朱紫盡知音。師曰逢人不得錯
舉。

山色空濛曲㵎深。由來朱紫盡知音。梅梢月上三更

雨。滴碎花枝香滿林。(克愚贊)

斷霞遙接高低樹。流水長彈不夜琴。一曲忍含千古
意。始終誰識伯牙心。(青門林)

大鑒下十六世

臨安府中竺痴禪元妙禪師(靈隱光嗣)
因僧問如何是
截斷眾流句。師曰佛祖開口無分。曰如何是圅蓋
乾坤句。師曰匝地普天。曰如何是隨波逐浪句。師
曰有時入荒艸有時上孤峰。

眾流截斷擬何為。石女聞聲也皺眉。撥轉頂門關一
竅。落花流水總相宜。(若賓容)

三句都盧一亙分。許多心緒不堪聞。始知春色無高
下。謾把真情說向君。(無倚炤)

百川坐斷絕言詮。理事相融話始圓。戴角擎頭何處
去。孤峰荒艸任安眠。(試說諮)

壺中日月隴頭春。別有清香透四鄰。畵閣頓開窗戶
冷。揚鞭徒負指歸人。(子青昊)

大鑒下十七世

溫州光孝巳菴深禪師(中竺妙嗣)
上堂。一九二九。相逢
不出手。三九二十七。籬頭吹觱篥。翻憶小釋迦。雙
手抱屈膝。知不知。實不實。摩訶般若波羅密。

寒嚴不卷珠簾。月靜輕敲玉磬。驀然喚轉乾坤。直得
無生可證。(隱含敷)

撥櫂江心夜泛潮。水天空湛月輪高。遊鱗識取鉤頭
意。莫負青絲拂海濤。(喝輪周)


楊柳磯頭艸木秋。烟花浪裏放輕舟。狂瀾夜寂千峰
冷。唯有青蘿水上浮。(瑩章玠)

口裏波濤生萬丈。胸中春氣涌千尋。乾坤爛嚼俱無
賸。吐盡肝腸話更深。(頻吉祥)

光孝上堂。龍生龍。鳳生鳳。老鼠生兒沿屋棟。達磨
大師不會禪。歷魏遊梁乾打鬨。

天然尊貴事非常。端拱垂衣在畫堂。若使龍蛇成變
化。翻為特地弄刀槍。(頻吉祥)

宗鑑法林卷五十二
