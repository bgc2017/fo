











大佛頂如來密因修證了義諸菩薩萬行首楞嚴經
合論卷第三

【論曰經起前文如是乃至五陰六入十二處十八
界因緣和合虗妄有生至了然自知獲本妙心常

住不滅禮佛合掌說偈處義分三段皆世尊以甚
微細智入世間解極談無生問何謂無生曰雖生
而不生是也世尊說五陰六入十二處十八界行
相竟必曰本非因緣非自然性夫一切諸法既非
因緣而生又非自然而生非無生之意乎。】

「復次阿難云何六入本如來藏妙真如性阿難即彼
目睛瞪發勞者兼目與勞同是菩提瞪發勞相因于
明暗二種妄塵發見居中吸此塵象名為見性此見
離彼明暗二塵畢竟無體如是阿難當知是見非明
暗來非於根出不於空生何以故若從明來暗即隨
滅應非見暗若從暗來明即隨滅應無見明若從根
生必無明暗如是見精本無自性若於空出前矚塵
象歸當見根入空自觀何關汝入是故當知眼入虗
妄本非因緣非自然性。」

【補曰直視之久曰瞪由久視故則勞相發生若目
睛不瞬勞相自無元一精明以何為妄同是菩提
者謂勞與塵本如來藏由塵發見是名眼入離塵
無體乃為虗妄此顯真見洞然非因明暗有也以
至耳之動靜鼻之通塞舌之甜淡身之離合意之
生滅者等是勞相故皆言瞪。】

「阿難譬如有人以兩手指急塞其耳耳根勞故頭中
作聲兼耳與勞同是菩提瞪發勞相因于動靜二種
妄塵發聞居中吸此塵象名聽聞性此聞離彼動靜
二塵畢竟無體如是阿難當知是聞非動靜來非於

根出不於空生何以故若從靜來動即隨滅應非聞
動若從動來靜即隨滅應無覺靜若從根生必無動
靜如是聞體本無自性若於空出有聞成性即非虗
空又空自聞何關汝入是故當知耳入虗妄本非因
緣非自然性。

阿難譬如有人急畜其鼻畜久成勞則於鼻中聞有
冷觸內畜分別通塞虗實如是乃至諸香臭氣兼鼻
與勞同是菩提瞪發勞相因于通塞二種妄塵發聞
居中吸此塵象名齅聞性此聞離彼通塞二塵畢竟
無體當知是聞非通塞來非於根出不於空生何以
故若從通來塞則聞滅云何知塞如因塞有通則無
聞云何發明香臭等觸若從根生必無通塞如是聞
機本無自性若從空出是聞自當迴齅汝鼻空自有
聞何關汝入是故當知鼻入虗妄本非因緣非自然
性。

阿難譬如有人以舌䑛吻熟舐令勞其人若病則有
苦味無病之人微有甜觸由甜與苦顯此舌根不動
之時淡性常在兼舌與勞同是菩提瞪發勞相因甜
苦淡二種妄塵發知居中吸此塵象名知味性此知
味性離彼甜苦及淡二塵畢竟無體如是阿難當知
如是嘗苦淡知非甜苦來非因淡有又非根出不於
空生何以故若甜苦來淡則知滅云何知淡若從淡
出甜則知亡復云何知甜苦二相若從舌生必無甜
淡及與苦塵斯知味根本無自性若於空出虗空自

味非汝口知又空自知何關汝入是故當知舌入虗
妄本非因緣非自然性。

阿難譬如有人以一冷手觸於熱手若冷勢多熱者
從冷若熱功勝冷者成熱如是以此合覺之觸顯於
離知涉勢若成因于勞觸兼身與勞同是菩提瞪發
勞相因于離合二種妄塵發覺居中吸此塵象名知
覺性此知覺體離彼離合違順二塵畢竟無體如是
阿難當知是覺非離合來非違順有不於根出又非
空生何以故若合時來離當巳滅云何覺離違順二
相亦復如是若從根出必無離合違順四相則汝身
知元無自性必於空出空自覺知何關汝入是故當
知身入虗妄本非因緣非自然性。

阿難譬如有人勞倦則眠睡熟便寤覽塵斯憶失憶
為忘是其顛倒生住異滅吸習中歸不相踰越稱意
知根兼意與勞同是菩提瞪發勞相因于生滅二種
妄塵集知居中吸撮內塵見聞逆流流不及地名覺
知性此覺知性離彼寤寐生滅二塵畢竟無體如是
阿難當知如是覺知之根非寤寐來非生滅有不於
根出亦非空生何以故若從寤來寐即隨滅將何為
寐必生時有滅即同無令誰受滅若從滅有生即滅
無誰知生者若從根出寤寐二相隨身開合離斯二
體此覺知者同於空華畢竟無性若從空生自是空
知何關汝入是故當知意入虗妄本非因緣非自然性
復次阿難云何十二處本如來藏妙真如性阿難汝

且觀此祇陀樹林及諸泉池於意云何此等為是色
生眼見眼生色相阿難若復眼根生色相者見空非
色色性應銷銷則顯發一切都無色相既無誰明空
質空亦如是若復色塵生眼見者觀空非色見即銷
亡亡則都無誰明空色是故當知見與色空俱無處
所即色與見二處虗妄本非因緣非自然性。

阿難汝更聽此祇陀園中食辦擊鼓眾集撞鍾鍾鼓
音聲前後相續於意云何此等為是聲來耳邊耳往
聲處阿難若復此聲來於耳邊如我乞食室羅筏城
在祇陀林則無有我此聲必來阿難耳處目連迦葉
應不俱聞何況其中一千二百五十沙門一聞鍾聲
同來食處若復汝耳往彼聲邊如我歸住祇陀林中
在室羅城則無有我汝聞鼓聲其耳巳往擊鼓之處
鍾聲齊出應不俱聞何況其中象馬牛羊種種音響
若無來往亦復無聞是故當知聽與音聲俱無處所
即聽與聲二處虗妄本非因緣非自然性。

阿難汝又齅此爐中栴檀此香若復然於一銖室羅
筏城四十里內同時聞氣於意云何此香為復生栴
檀木生於汝鼻為生於空阿難若復此香生於汝鼻
稱鼻所生當從鼻出鼻非栴檀云何鼻中有栴檀氣
稱汝聞香當於鼻出鼻中出香說聞非義若生於空
空性常恒香應常在何藉爐中爇此枯木若生於木
則此香質因爇成烟若鼻得聞合蒙烟氣其煙騰空
未及遙遠四十里內云何巳聞是故當知香鼻與聞

俱無處所即齅與香二處虗妄本非因緣非自然性
阿難汝常二時眾中持鉢其間或遇酥酪醍醐名為
上味於意云何此味為復生於空中生於舌中為生
食中阿難若復此味生於汝舌在汝口中只有一舌
其舌爾時巳成酥味遇黑石蜜應不推移。」

【補曰無盡曰見聞順取外境而集知于內意根故
故曰逆流外境若亡內心無體故曰流不及地名
覺知性吸習中歸者即吸習生滅二種妄塵歸于
意地之中為內法塵吸覽也習染也不能圓證無
生過由此耳栴檀然之一銖煙騰未遠四十里內
巳皆聞之其勝絕若此法華謂六銖之香價直娑
婆世界信有之矣黑石蜜者善見律云甘蔗糖也
其堅如石即今之糖霜是巳。】

「若不變移不名知味若變移者舌非多體云何多味
一舌之知若生於食食非有識云何自知又食自知
即同他食何預於汝名味之知若生於空汝瞰虗空
當作何味必其虗空若作鹹味既鹹汝舌亦鹹汝面
則此界人同於海魚既常受鹹了不知淡若不識淡
亦不覺鹹必無所知云何名味是故當知味舌與嘗
俱無處所即嘗與味二俱虗妄本非因緣非自然性
阿難汝常晨朝以手摩頭於意云何此摩所知誰為
能觸能為在手為復在頭若在於手頭則無知云何
成觸若在於頭手則無用云何名觸若各各有則汝
阿難應有二身若頭與手一觸所生則手與頭當為

一體若一體者觸則無成若二體者觸誰為在在能
非所在所非能不應虗空與汝成觸是故當知覺觸
與身俱無處所即身與觸二俱虗妄本非因緣非自
然性。

阿難汝常意中所緣善惡無記三性生成法則此法
為復即心所生為當離心別有方所阿難若即心者
法則非塵非心所緣云何成處若離於心別有方所
則法自性為知非知知則名心異汝非塵同他心量
即汝即心云何汝心更二於汝若非知者此塵既非
色聲香味離合冷暖及虗空相當於何在今於色空
都無表示不應人間更有空外心非所緣處從誰立
是故當知法則與心俱無處所則意與法二俱虗妄
本非因緣非自然性。」

【論曰雜華曰佛子菩薩摩訶薩如是十種逆順觀
諸緣起所謂有支相續故一心所攝故自業差別
故不相捨離故三道不斷故觀過去現在未來故
三苦聚集故因緣生滅故生死繫縛故無所有盡
觀故棗栢曰此十種逆順觀十二有支緣起相續
皆一心所攝但以自業苦樂不同而有差別不離
十二有支但如前道斷者所謂心境無明此三無
者餘皆無若不斷者三苦聚集言三苦者即行苦
苦苦壞苦聚也而能斷者以無無明即成不苦之
妙用理智故問三種行相何若曰無明至六根是
謂行苦以迷攀緣不自知故觸受是謂苦苦以受

諸觸時即有苦又加愛戀及以憎妬故餘皆壞苦
也依止三苦成五陰依五陰成六入由六入成十
二處因十二處立十八界然則五陰者蓋是無始
生死之處一切苦業之原當細披剝之使知虗誑
涅槃曰五陰者念念生滅如其生滅誰有縛誰有
解世尊因此五陰生後五陰此五陰自滅不至彼
陰雖不至彼陰能生彼陰如因子生芽子不至芽
雖不至芽而能生芽眾生亦爾以是究觀了不可
得如皮既無毛則安附問曰世尊不正言無生乃
曰本非因緣非自然性其意安在曰佛所說法有
密說有顯說如本非因緣非自然性者密說也問
何謂顯說曰如雜華曰譬如河中水湍流競奔逝
各各不相知諸法亦如是又如大火聚猛𦦨同時
發各各不相知諸法亦如是又如長風起遇物咸
鼓扇各各不相知諸法亦如是又如眾地界展轉
因依住各各不相知諸法亦如是眼耳鼻舌身心
意諸情根以此常流轉而無能轉者法性本無生
示現而有生是中無能現亦無所現物眼耳鼻舌
身心意諸情根一切空無性忘心分別有如是而
觀察一切皆無性涅槃又曰如磁石者是義不然
何以故石不吸鐵所以者何無心業故善男子異
法有故異法出生異法無故異法壞滅無有作者
無有受者善男子猶如猛火不能焚薪火出薪壞
名為焚薪善男子譬如葵藿隨日而轉如是葵藿

亦無敬心無識無業異法性故而自回轉善男子
如芭蕉樹因雷增長是樹無耳亦無意識異法有
故異法增長異法無故異法壞滅善男子如阿迦
叔樹女人摩觸華為之出是樹無心亦無覺觸異
法有故異法出生異法無故異法壞滅如橘得尸
果則滋多如是橘樹無心無觸異法有故異法滋
多異法無故異法壞滅善男子如安石榴塼骨糞
故果實繁茂安石榴樹亦無心觸異法有故異法
出生異法無故異法壞滅善男子磁石吸鐵亦復
如是異法有故異法出生異法無故異法壞滅眾
生佛性亦復如是不能吸得阿耨多羅三藐三菩
提善男子無明不能吸取諸行行亦不能吸取識
也亦得名為無明緣行行緣於識有佛無佛法界
常住雜華經意以水火風地皆動轉而無作無造
誰使之然初不聞水火風地等受生死受業報如
眼耳鼻舌身意諸情之根亦皆動轉無作無造誰
使之然而云獨受生死受業報乎涅槃經意以芭
蕉葵藿橘安石榴皆無敬心耳識覺觸等而能成
就發生如無明行識乃至老死豈獨有分別乎大
矣哉世尊顯演無生法者此也。】

「復次阿難云何十八界本如來藏妙真如性阿難如
汝所明眼色為緣生於眼識此識為復因眼所生以
眼為界因色所生以色為界阿難若因眼生既無色
空無可分別縱有汝識欲將何用汝見又非青黃赤

白無所表示從何立界若因色生空無色時汝識應
滅云何識知是虗空性若色變時汝亦識其色相遷
變汝識不遷界從何立從變則變界相自無不變則
恒既從色生應不識知虗空所在若兼二種眼色共
生合則中離離則兩合體性雜亂云何成界是故當
知眼色為緣生眼識界三處都無則眼與色及色界
三本非因緣非自然性。

阿難又汝所明耳聲為緣生於耳識此識為復因耳
所生以耳為界因聲所生以聲為界阿難若因耳生
動靜二相既不現前根不成知必無所知知尚無成
識何形貌若取耳聞無動靜故聞無所成云何耳形
雜色觸塵名為識界則耳識界復從誰立若生於聲
識因聲有則不關聞無聞則亡聲相所在識從聲生
許聲因聞而有聲相聞應聞識不聞非界聞則同聲
識巳被聞誰知聞識若無知者終如草木不應聲聞
雜成中界界無中位則內外相復從何成是故當知
耳聲為緣生耳識界三處都無則耳與聲及聲界三
本非因緣非自然性。

阿難又汝所明鼻香為緣生於鼻識此識為復因鼻
所生以鼻為界因香所生以香為界阿難若因鼻生
則汝心中以何為鼻為取肉形雙爪之相為取齅知
動搖之性若取肉形肉質乃身身知即觸名身非鼻
名觸即塵鼻尚無名云何立界若取齅知又汝心中
以何為知以肉為知則肉之知元觸非鼻以空為知

空則自知肉應非覺如是則應虗空是汝汝身非知
今日阿難應無所在以香為知知自屬香何預於汝
若香臭氣必生汝鼻則彼香臭二種流氣不生伊蘭
及栴檀木二物不來汝自齅鼻為香為臭臭則非香
香應非臭若香臭二俱能聞者則汝一人應有兩鼻
對我問道有二阿難誰為汝體若鼻是一香臭無二
臭既為香香復成臭二性不有界從誰立若因香生
識因香有如眼有見不能觀眼因香有故應不知香
知即非生不知非識香非知有香界不成識不知香
因界則非從香建立既無中間不成內外彼諸聞性
畢竟虗妄是故當知鼻香為緣生鼻識界三處都無
則鼻與香及香界三本非因緣非自然性。

阿難又汝所明舌味為緣生於舌識此識為復因舌
所生以舌為界因味所生以味為界阿難若因舌生
則諸世間甘蔗烏梅黃連石鹽細辛薑桂都無有味
汝自嘗舌為甜為苦若舌性苦誰來嘗舌舌不自嘗
孰為知覺舌性非苦味自不生云何立界若因味生
識自為味同於舌根應不自嘗云何識知是味非味
又一切味非一物生味既多生識應多體識體若一
體必味生鹹淡甘辛和合俱生諸變異相同為一味
應無分別分別既無則不名識云何復名舌味識界
不應虗空生汝心識舌味和合即於是中元無自性
云何界生。」

【補曰孤山曰若雜成則一半屬聲一半屬聞故曰

界無中位既無中識則內外境義皆不成又曰不
應虗空等者初因舌是破自生二因味是破他生
三虗空是破無因生四舌味和合是破共生前後
諸文皆爾此中最顯。】

「是故當知舌味為緣生舌識界三處都無則舌與味
及舌界三本非因緣非自然性。

阿難又汝所明身觸為緣生於身識此識為復因身
所生以身為界因觸所生以觸為界阿難若因身生
必無合離二覺觀緣身何所識若因觸生必無汝身
誰有非身知合離者阿難物不觸知身知有觸知身
即觸知觸即身即觸非身即身非觸身觸二相元無
處所合身即為身自體性離身即是虗空等相內外
不成中云何立中不復立內外性空即汝識生從誰
立界是故當知身觸為緣生身識界三處都無則身
與觸及身界三本非因緣非自然性。

阿難又汝所明意法為緣生於意識此識為復因意
所生以意為界因法所生以法為界阿難若因意生
於汝意中必有所思發明汝意若無前法意無所生
離緣無形識將何用又汝識心與諸思量兼了別性
為同為異同意即意云何所生異意不同應無所識
若無所識云何意生若有所識云何識意唯同與異
二性無成界云何立若因法生世間諸法不離五塵
汝觀色法及諸聲法香法味法及與觸法相狀分明
以對五根非意所攝汝識決定依於法生汝今諦觀

法法何狀若離色空動靜通塞合離生滅越此諸相
終無所得生則色空諸法等生滅則色空諸法等滅
所因既無因生有識作何形相相狀不有界云何生
是故當知意法為緣生意識界三處都無則意與法
及意界三本非因緣非自然性。

阿難白佛言世尊如來常說和合因緣一切世間種
種變化皆因四大和合發明云何如來因緣自然二
俱排擯我今不知斯義所屬唯垂哀愍開示眾生中
道了義無戲論法。

爾時世尊告阿難言汝先厭離聲聞緣覺諸小乘法
發心勤求無上菩提故我今時為汝開示第一義諦。」

【補曰無盡移第十卷自妄元無因至五妄想成一
節兼前二十八字及於妄元上加阿難二字共三
十五行入在此第一義諦句下謂為順文勢也愚
竊原此上阿難請問云何如來因緣自然二俱排
擯及請開示中道了義無戲論法故如來以七大
性等語答之如第十卷妄元無因上一節阿難自
問五陰相中五種虗妄為本想心如來則以妄元
無因等為詳辯此兩處問答初無相關亦不稠疊
其文勢有何不順而欲易之又況彌伽按梵本對
譯但恐於此方語音有未盡善至其首尾必不如
此之違戾也。】

「如何復將世間戲論妄想因緣而自纏繞汝雖多聞
如說藥人真藥現前不能分別如來說為真可憐愍

汝今諦聽吾當為汝分別開示亦令當來修大乘者
通達實相阿難默然承佛聖旨阿難如汝所言四大
和合發明世間種種變化阿難若彼大性體非和合
則不能與諸大雜和猶如虗空不和諸色若和合者
同於變化始終相成生滅相續生死死生生生死死
如旋火輪未有休息阿難如水成氷氷還成水汝觀
地性麤為大地細為微塵至鄰虗塵析彼極微色邊
際相七分所成更析鄰虗即實空性阿難若此鄰虗
析成虗空當知虗空出生色相汝今問言由和合故
出生世間諸變化相汝且觀此一鄰虗塵用幾虗空
和合而有不應鄰虗合成鄰虗又鄰虗塵析入空者
用幾色相合成虗空若色合時合色非空若空合時
合空非色色猶可析空云何合汝元不知如來藏中
性色真空性空真色清淨本然周徧法界隨眾生心
應所知量循業發現。」

【補曰如來藏乃寂照妙明之體也能含吐十虗故
曰周徧以變現十界故曰循業孤山約三諦圓融
不一不異釋此藏性淨覺嘗謂其義包富博濟無
所不在後來說者徒欲好異翻失體要愚謂不然
如來於下交親甞演釋此義曰我以妙明不滅不
生合如來藏而如來藏唯妙覺明圓照法界是故
於中一為無量無量為一小中現大大中現小不
動道場徧十方界身含十方無盡虗空於一毛端
現寶王剎坐微塵裏轉大法輪滅塵合覺故發真

如妙覺明性而如來藏本妙圓心非心非空非地
非水非風非火至離即離非是即非即處明示其
旨又楞伽經佛謂大慧菩薩曰有時空無相無願
如實際法性法身涅槃離自性不生不滅本來寂
靜自性涅槃如是等句說如來藏亦豈翻失體要
乎定林曰風無實體依土發現故曰國土水火為
世間用故曰世間識及六根所起用處有而不實
故曰十虗色不言世間國土者離色無世間國土
離世間國土無色空所圓滿非特世間國土又非
有而不實故曰十方方無遷流空亦如是言色邊
際微塵有方分微也鄰虗塵無方分極微也析塵
至極無折可析即實空性。】

「世間無知惑為因緣及自然性皆是識心分別計度
但有言說都無實義。

阿難火性無我寄於諸緣汝觀城中未食之家欲炊
爨時手執陽燧日前求火阿難名和合者如我與汝
一千二百五十比丘今為一眾眾雖為一詰其根本
各各有身皆有所生氏族名字如舍利弗婆羅門種
優盧頻螺迦葉波種乃至阿難瞿曇種姓阿難若此
火性因和合有彼手執鏡於日求火此火為從鏡中
而出為從艾出為於日來阿難若日來者自能燒汝
手中之艾來處林木皆應受焚若鏡中出自能於鏡
出然于艾鏡何不鎔紆汝手執尚無熱相云何融泮
若生於艾何藉日鏡光明相接然後火生汝又諦觀

鏡因手執日從天來艾本地生火從何方遊歷於此
日鏡相遠非和非合不應火光無從自有汝猶不知
如來藏中性火真空性空真火清淨本然周徧法界
隨眾生心應所知量阿難當知世人一處執鏡一處
火生徧法界執滿世間起起徧世間寧有方所循業
發現世間無知惑為因緣及自然性皆是識心分別
計度但有言說都無實義。

阿難水性中定流息無恒如室羅城迦毗羅仙斫迦
羅仙及鉢頭摩訶薩多等諸大幻師求太陰精用和
幻藥是諸師等於白月晝手執方諸承月中水此水
為復從珠中出空中自有為從月來阿難若從月來
尚能遠方令珠出水所經林木皆應吐流流則何待
方諸所出不流明水非從月降若從珠出則此珠中
常應流水何待中宵承白月晝若從空生空性無邊
水當無際從人暨天皆同滔溺云何復有水陸空行
汝更諦觀月從天陟珠因手持承珠水盤本人敷設
水從何方流注於此月珠相遠非和非合不應水精
無從自有汝尚不知如來藏中性水真空性空真水
清淨本然周徧法界隨眾生心應所知量一處執珠
一處水出徧法界執滿法界生生滿世間寧有方所
循業發現世間無知惑為因緣及自然性皆是識心
分別計度但有言說都無實義。

阿難風性無體動靜不常汝常整衣入於大眾僧伽
黎角動及傍人則有微風拂彼人面此風為復出袈

裟角發於虗空生彼人面阿難此風若復出袈裟角
汝乃披風其衣飛搖應離汝體我今說法會中垂衣
汝看我衣風何所在不應衣中有藏風地若生虗空
汝衣不動何因無拂空性常住風應常生若無風時
虗空當滅滅風可見滅空何狀若有生滅不名虗空
名為虗空云何風出若風自生被拂之面從彼面生
當應拂汝自汝整衣云何倒拂汝審諦觀整衣在汝
面屬彼人虗空寂然不參流動風自誰方鼓動來此
風空性隔非和非合不應風性無從自有汝宛不知
如來藏中性風真空性空真風清淨本然周遍法界
隨眾生心應所知量阿難如汝一人微動服衣有微
風出偏法界拂滿國土生周徧世間寧有方所循業
發現世間無知惑為因緣及自然性皆是識心分別
計度但有言說都無實義。

阿難空性無形因色顯發如室羅城去河遙處諸剎
利種及婆羅門毗舍首陀兼頗羅墮旃陀羅等。」

【補曰優盧頻螺此云木瓜癊迦葉波此云大龜瞿
曇星名從星立姓後改為釋迦西土之姓有四曰
剎帝利王種也曰婆羅門淨行也曰毗舍啇賈也
曰首陀農人也如此方士農工商此四姓貴賤各
安其業至於婚嫁亦不交通釋迦在四姓之外故
曰四姓出家同名釋氏頗羅墮具云賓頭盧頗羅
墮此云捷疾又云利根又云暴惡人慈恩曰婆羅
門有十八姓此居其一旃陀羅此云嚴幟孤山曰

惡業自嚴行持標幟迦毗羅等皆幻術之師也伊
蘭觀佛三昧海經備載乃臭樹佛語以旃檀對喻
之推明其理猶儒家薰蕕之喻殆非今猗蘭比也
陽燧形如鏡範銅為之向日取艾炷之則得火方
諸如蛤鍊石成之對月則津然出水。】

「新立安居鑿井求水出土一尺於中則有一尺虗空
如是乃至出土一丈中間還得一丈虗空虗空淺深
隨出多少此空為當因土所出因鑿所有無因自生
阿難若復此空無因自生未鑿土前何不無礙唯見
大地逈無通達若因土出則土出時應見空入若土
先出無空入者云何虗空因土而出若無出入則應
空土元無異因無異則同則土出時空何不出若因
鑿出則鑿出空應非出土不因鑿出鑿自出土云何
見空汝更審諦諦審諦觀鑿從人手隨方運轉土因
地移如是虛空因何所出鑿空虗實不相為用非和
非合不應虗空無從自出若此虗空性圓周徧本不
動搖當知現前地水火風均名五大性真圓融皆如
來藏本無生滅阿難汝心昏迷不悟四大元如來藏
當觀虗空為出為入為非出入汝全不知如來藏中
性覺真空性空真覺清淨本然周徧法界隨眾生心
應所知量阿難如一井空空生一井十方虗空亦復
如是圓滿十方寧有方所循業發現世間無知惑為
因緣及自然性皆是識心分別計度但有言說都無
實義。


阿難見覺無知因色空有如汝今者在祇陀林朝明
夕昏設居中宵白月則光黑月便暗則明暗等因見
分析此見為復與明暗相并太虗空為同一體為非
一體或同非同或異非異阿難此見若復與明與暗
及與虗空元一體者則明與暗二體相亡暗時無明
明時無暗若與暗一明則見亡必一於明暗時當滅
滅則云何見明見暗若明暗殊見無生滅一云何成
若此見精與暗與明非一體者汝離明暗及與虗空
分析見元作何形相離明離暗及離虗空是見元同
龜毛兔角明暗虗空三事俱異從何立見明暗相背
云何或同離三元無云何或異分空分見本無邊畔
云何非同見暗見明性非遷改云何非異汝更細審
微細審詳審諦審觀明從大陽暗隨黑月通屬虗空
甕歸大地如是見精因何所出見覺空頑非和非合
不應見精無從自出若見聞知性圓周徧本不動搖
當知無邊不動虗空并其動搖地水火風均名六大
性真圓融皆如來藏本無生滅阿難汝性沈淪不悟
汝之見聞覺知本如來藏汝當觀此見聞覺知為生
為滅為同為異為非生滅為非同異汝曾不知如來
藏中性見覺明覺精明見清淨本然周徧法界隨眾
生心應所知量如一見根見周法界聽齅甞觸覺觸
覺知妙德瑩然徧周法界圓滿十虗寧有方所循業
發現世間無知惑為因緣及自然性皆是識心分別
計度但有言說都無實義。


阿難識性無源因於六種根塵妄出汝今徧觀此會
聖眾用目循歷其目周視但如鏡中無別分析汝識
於中次第標指此是文殊此富樓那此目犍連此須
菩提此舍利弗此識了知為生於見為生於相為生
虗空為無所因突然而出阿難若汝識性生於見中
如無明暗及與色空四種必無元無汝見見性尚無
從何發識若汝識性生於相中不從見生既不見明
亦不見暗明暗不矚即無色空彼相尚無識從何發
若生於空非相非見非見無辯自不能知明暗色空
非相滅緣見聞覺知無處安立處此二非空則同無
有非同物縱發汝識欲何分別若無所因突然而出
何不日中別識明月汝更細詳微細詳審見託汝睛
相推前境可狀成有不相成無如是識緣因何所出
識動見澄非和非合聞聽覺知亦復如是不應識緣
無從自出若此識心本無所從當知了別見聞覺知
圓滿湛然性非從所兼彼虗空地水火風均名七大
性真圓融皆如來藏本無生滅阿難汝心麤浮不悟
見聞發明了知本如來藏汝應觀此六處識心為同
為異為空為有為非同異為非空有汝元不知如來
藏中性識明知覺明真識妙覺湛然徧周法界含吐
十虗寧有方所循業發現世間無知惑為因緣及自
然性皆是識心分別計度但有言說都無實義。」

【論曰所言地水火風而依於空為五法器界也見
聞覺知而依於識為五法根身也根身器界共十

法今以性言之蓋十大性也而經但曰均名七大
何也曰地水火風空器界之形貌者故件件而詳
敘之至於見聞覺知識根塵之名言者故但以見
覺及識略之為七也故云見覺無知清淨本然徧
周法界而便敘曰如一見根見周法界聽齅嘗觸
覺觸覺知妙德瑩然徧周法界也及觀下文諸聖
人證成六入十二處十八界七大性之法名二十
五種圓通至大勢至法王子與其同倫五十二菩
薩則曰佛問圓通我無選擇都攝六根淨念相繼
入三摩地用以印成見聞覺知依識為六根無所
選擇則十大性無疑礙矣龍勝曰諸法實有不應
以心識故知有相若以心識故知有是則非有如
地堅相以身根身識故知有若無身根身識則無
堅相問曰身根身識若知若不知而地常有堅相
答曰若先自知有堅相若從他聞則知有堅相若
先不知不聞則無堅相復次地若常是堅相不應
捨其相如凝酥蠟蜜樹膠融則捨其堅相墮濕相
中金銀銅鐵等亦是如水為濕相寒則轉為堅相
如是等種種悉皆捨相又曰若火實有熱性云何
有人入火不燒及人身中火而不燒身雲中火水
不能滅以火無有定熱性故神通力故火不能燒
身業因緣故五臟不熱神龍力故水不能滅若熱
性與火異火則非熱若熱性與火一云何言熱是
火性餘性亦如是如是總性別性無故名為性空

以如是之理推地水火之性喻如尋流而得源一
切皆空況風與空乎世尊所示自其性而發相謂
之循業發現應所知量龍勝所論自其相而窮性
特顯發色心不二耳於空云汝心昏迷空性覺故
於見云汝性沈淪見性外現故於識云汝心麤浮
識精內潛故浮則但認浮根麤則不達識精故也
補曰真際曰性色真空離一切相性空真色即一
切相愚曰色相可以離可以即火水如之然於空
於覺於識當何以辯之哉須知地水火風等咸是
精真妙心中所現物故曰汝心昏迷不悟四大元
如來藏又曰當知無邊不動虗空并其動搖地水
火風均名六大性真圓融皆如來藏本無生滅又
曰兼彼虗空地水火風均名七大性真圓融皆如
來藏本無生滅由是而觀非外物也明時無暗集
解作明時非暗。】

「爾時阿難及諸大眾蒙佛如來微妙開示身心蕩然
得無罣礙是諸大眾各各自知心徧十方見十方空
如觀手中所持葉物一切世間諸所有物皆即菩提
妙明元心心精徧圓含裹十方反觀父母所生之身
猶彼十方虗空之中吹一微塵若存若亡如湛巨海
流一浮漚起滅無從了然自知獲本妙心常住不滅
禮佛合掌得未曾有於如來前說偈讚佛。

妙湛總持不動尊首楞嚴王世希有銷我億劫顛倒
想不歷僧祇獲法身。」


【補曰不歷二字從上諸師釋之皆不原如來直示
頓證法門而局於名言昧於大旨有謂方便之談
者有謂神力示現者有謂姑敘悟解者有謂非述
一人者審如諸師之言立論不一俾修三摩提者
安能至不疑之地耶愚以漸修頓證二義破其封
執如婆沙論敘三阿僧祇劫修六度行百劫種相
好因然後獲五分法身唯識謂地前歷一僧祇初
地滿二僧祇八地至等覺是三僧祇然後獲究竟
法身者此漸修義也此經敘識陰盡處則曰諸根
互用從互用中能入菩薩金剛乾慧圓明精心於
中發化如淨琉璃內含寶月如是乃超十信十住
十行十迴向四加行心菩薩所行金剛十地等覺
圓明入於如來妙莊嚴海圓滿菩提歸無所得又
曰想相為塵識情為垢二俱遠離則汝法眼應時
清明云何不成無上知覺者此頓證義也以漸言
之則從微至著自信住行向至等覺方證極果以
頓言之則一念不生前後際斷即名為佛尚不從
地位階升豈歷僧祇耶下文謂與不圓根日劫相
倍者此也而慶喜親證此頓門乃曰了然自知獲
本妙心是與等覺圓明之心初無有異謂其不獲
可乎況此法身人人具有以無明所蔽妄想所汩
隱然如失一旦無明遽破妄想隨銷雖蚍蜉蟻子
亦能獲證此身何獨慶喜歟昔廣額屠兒至佛座
下無明頓息乃置刀謂佛曰世尊我是千佛一數

佛即印可謂其不預可乎夫以廣額放下屠刀無
明頓息預千佛數今慶喜情想銷盡法眼清明則
其言獲也宜矣但其覺雖齊於佛覺而功未逮於
極果故不言五分及究竟耳富樓那曰我與如來
寶覺圓明真妙淨心無二圓滿而我昔遭無始妄
想久在輪迴今得聖乘猶未究竟則與此意同何
惑於名言之深也。】

「願今得果成寶王還度如是恒沙眾將此深心奉塵
剎是則名為報佛恩伏請世尊為證明五濁惡世誓
先入如一眾生未成佛終不於此取泥洹大雄大力
大慈悲希更審除微細惑令我早登無上覺於十方
界坐道場舜若多性可銷亡爍迦羅心無動轉。」

【論曰定林曰識精為水水不搖則名之為湛所謂
圓湛者清淨本然周徧法界不分為六則湛圓矣
所謂妙湛者以妙力總持不動則湛妙矣所謂覺
湛明性者覺合識精如日合水而有明性也所謂
湛精圓常者即圓湛識精也巳滅生滅故名為常
所謂此湛非是不流如急流水望如恬靜者經云
識動見澄則識有動性名為想元自非妙湛總持
則念念愛業習氣暴流成諸行矣經於諸行喻如
流者以此然識比諸行猶名為湛所謂湛入合湛
者如波瀾滅化為澄水名行陰盡內內湛明入無
所入名識陰區宇則所謂湛入者識陰也湛入為
識陰則湛為性識明知明知即智智之與識是識

邊際故說五陰而曰湛入合湛歸識邊際性識不
名湛入者周徧法界無出入故所謂內內湛明入
無所入者湛出為行行如水流湛入為識識滅行
陰則內內湛明入至想元更無所入矣所謂識精
者即阿陀那識也所謂黏湛者黏此識精也此識
精者如水清潔本無黏性妄起分別與色合故水
土雜矣乃能成黏若識此識者如水清潔本無黏
性能不合色脫黏內伏湛有圓湛有玅湛有覺湛
有精湛有湛入有黏湛如前義錙銖之分較盡法
之喻也馬鳴曰以依不覺心動為業覺則不動夫
覺則不動妙湛總持之謂動則為業遷流而為諸
行矣所言首楞嚴王者以首楞嚴定十地菩薩能
得之故佛則為王僧祇當云阿僧祇劫波譯者略
也阿僧祇此云無數劫波此云時分時分有久近
凡言劫波極長分也舜若多風神動之性也爍迦
羅此云堅固亦金剛堅固心也舊疏曰舜若多此
云虗空阿難意若曰虗空之性不可銷亡者尚可
銷亡我堅固之心不可動轉也又曰舜若多性未
見正譯或曰舜若者斷滅空也舜若多者真性空
也資中云舜若多者虗空斷滅心也。】

大佛頂如來密因修證了義諸菩薩萬行首楞嚴經
合論卷第三



音切

磁

(音慈)。
葵

(音癨)。
藿

(音壑)。
榴

(音留)。
擯

(音鬢)。
藉

(音借)。
爇

(音熱)。
燧

(音遂)。
癃

(音隆)。
幟

(音熾)。
蕕

(音由)。
殆

(音待)。
猗

(音衣)。
蚍

(音毘)。
蜉

(音浮)。
