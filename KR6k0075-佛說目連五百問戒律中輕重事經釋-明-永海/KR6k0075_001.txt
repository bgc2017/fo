











No. 751-A
 佛說目連五百問戒律中輕重事經
序

聞夫五百問經者。廼末世持律之要輔也。良以眾生
雖具覺性。由三毒而發於身口。根塵互縛。生六識而
造於七支。有作業垢現前。無作靈明隱昧。故致輪迴。
莫知巳矣。是以如來出現。唯為一事。開示眾生佛之
知見。但由眾生。根鈍障重。作諸過非。不獲暢於本懷。
且開權乘之教。滅業必假尸羅。斷惑須憑禪智。遂往
鹿苑。而說三乘之三藏。又於龍城。而制四果之四分。
七眾通該。二都總攝。輕重皆有開遮。止作咸資定慧。
五篇七眾周圓。三千八萬具足。時有大權尊者。名曰
目連。遠惟末世比丘。無慚無愧。輕慢佛語。犯眾學戒。
雜用三寶物。當墮何處。於所問事。數有五百。一一諮
詢。願為演說。佛大悲心。念其現未二眾。有習有漏。俾
尊聖禁。明篇聚因。於所答諸戒。分十七事。犯其六聚。
墮泥犁中。如六天壽。條條決了。熟覧其文者。識因果
分明。而不妄謂理無差錯。研窮其義者。知受戒如法。
而不謬稱普利圓融。分五戒十戒是輕是重。了歲坐
懺悔事除不除。詳明開遮之正制。深解止作之精嚴。

非惟廣闢緇流之見。亦生淨信之心。是知離業妙行。
輔律良規。更無過於斯矣。故云持律護茲而佐。始能
謹守浮囊有智慧。便得第一道也。然此問戒。慨古德
之未疏。慮後學之多違。近雖數解流通。義猶隱略。令
好尚者。得益不深。由是清凉搦管。覧於經律。若文義
相應者。標其問下。逮住都門之愍忠寺。開演律學。幾
歷寒暑。稿謄數次。期自觀覧。有弟子輩。念欲刊行。冀
稟持者。普修梵行。遂命梓刻板。以廣傳通。所願見聞
解義。共為出世之良因。隨喜信行。永作菩提之善種。
夫然者。豈淺小之功哉。

天啟七年孟夏佛誕日
傳講毗尼賜紫沙門　永海　謹序

佛說目連五百問戒律中輕重事經釋目次

  
  * 卷上
  
  * 自序
  * 五篇事品第一
  * 問佛品第二
  * 問法事品第三
  * 結界法品第四
  * 問歲坐品第五
  * 度人事品第六
  * 問受戒品第七
  * 受施事品第八
  * 疾病事品第九
  * 死亡事品第十

  * 卷下
  
  * 問三衣事品第十一
  * 鉢事品第十二
  * 襍事品第十三
  * 三自歸事品第十四
  * 問五戒事品第十五
  * 問十戒事品第十六
  * 問沙彌品第十七
  * 歲坐竟懺悔文
  * 此九十日中所犯事通威儀


佛說目連五百問戒律中輕重事經釋目次(終)No. 751
佛說目連五百問戒律中輕重事經
釋卷上
失譯人名今附東晉錄
明愍忠寺傳講毗尼比丘　永海　述

【△將釋問戒大分為三。初標題目。二明譯人。三釋
本文。初標題目。

釋題十四字。通別合稱。上十三為別。下一為通。就
別題中。統括其義。謂佛說目連五百問。是七眾戒
律中輕重事之經也。若別釋之。有五重義。名體宗
用教相。名者。人法為名。人者。佛與目連。法者。五百
問等。梵語佛陀。華言覺者。謂覺了諸法性相之者。

又覺具三義。一者自覺。悟性真常。了惑虗妄。二者
覺他。運無緣慈。度有情界。三者覺滿。窮源極底。行滿
果圓。說者。悅也。謂佛由此戒。證於菩提。欲以妙行。
益物。今得機而說。暢悅所懷。故名佛說。梵語目連。
此云採菽氏。以上古仙人。好食於菽。仍以為姓。其
名尼俱律陀。此云無節樹。以父母禱樹神而生。故
以為名。問者。評也。言戒有持犯輕重之疑。數有五
百。一一問而決也。戒者。梵語尸羅。秦言性善。言性
本自善。無所染污。戒體然也。亦云波羅提木叉。此
云保解脫。謂保持三業。離諸縛也。律者。法也。從教
為名。斷割重輕。開遮持犯。非法不定故。中者。內也。
輕重者。輕是第三篇。至第五篇。重是初篇二篇。事
者。由也。緒也。言輕重事。是篇聚之因由。亦是泥犁
之頭緒也。謂目連所問。非定慧中事。乃戒律中隱
攝未制輕重之事。佛說開遮之緣。輕重之事。故曰
人法為名。體者。無作為體。謂眾生靈明妙心。本來
無作。由隨於根境之緣。作諸惡業。致使無作真心。
染於妄想。而不證得。若欲返妄歸真。須受尸羅妙
行。故於情非情境上。發心斷一切惡之殊勝思。受
所引誓不婬等。即名為色。此心所及所引色。於境
量上。不起一念。有作心之勝用。是發無作心體。由
是勝用。了證靈明無作妙心之體。故名無作為體。
宗者。信心慚愧為宗。宗者。主也趣也。慚者。不自作
惡。愧者。發露向人。若人雖信戒心。苟無慚愧。或故

作或覆藏。尚不滅業與果。況證無作之體。故信心
之後。以慚愧為主。能證無作戒心為趣。故名為宗。
用者。離苦得樂為用。用者。力用也。苦者。三界生死
之苦。樂者。三乘出世之樂。謂既稟戒獲體。具慚愧
者。當有何益。故明持戒有慚。當離世間輪迴之苦。
必獲出世涅槃之樂。故名為用。教相者。三乘酪味
為教相。教者。乃聖人被下之言。相者分別同異。謂
戒是如來初說華嚴乳味時。不動寂場。而遊鹿苑。
分別說三。酪味之教而為相。故名為教相。通題經
者。梵語素怛囉。此云契經。謂契理合機之教。又貫
攝為義。謂貫穿所應說義。攝持所化之機。通別合
稱。故名佛說目連五百問戒律中輕重事經。】
【△二
明譯人】

「失譯人名。今附東晉錄。」

【釋附東晉錄者。言唐宣師述內典錄。始於漢明帝。
終至大唐。列陳各朝釋經沙門善士人名。併三學
法名。今問無譯人之名。不知何朝而譯。良由此經
於東晉時。國內盛行。既失譯之名。今附彼錄。】

【△三釋本文三。初序分。二正宗分。三流通分。初序
分二。初品題。二序文。初品題。】

「五篇事品第一」

【釋。五者。謂波羅夷等。篇者。偏也。謂此五中。偏說重
輕之事。事者。揀理而言。即動作營為之事。品者。梵
語渠波。此云品。集義類以彰品名。第者。居也。一者。

數之始也。以文分一十七品。此居其一。

釋。文為三分者。自如是我聞起。至當墮何處。是為
序分。自爾時佛告起。至於問終。是正宗分。自爾時
目連。至於文終。是流通分。首言時方聞眾證信序
也。當機諮問發起序也。初述經之來源。故有序分。
既許諮問。是以目連一一而問。如來應機隨義而
答。令人起慚愧心。永斷諸惡。獲大利益。故有正宗
分。此問非但當時得益。後五百歲遠霑其利。故有
流通分。

△二序文。二初證信。二發起。初證信二。初聞持之
所。二聞持之伴。初聞持之所。】

「如是我聞。一時佛住王舍城。迦蘭陀竹園。」

【釋。如是者。舉所聞之法體。我聞者。能持之人。一時
者。聞持和合。非異時故。佛者。時從佛聞。王舍下。聞
持之所。梵語羅閱祇伽羅。此云王舍城。謂劫初慢
他多王。瞿貪陀王。如是等聖王。於此建舍宅故。梵
語迦蘭陀。此云好聲鳥。謂聲好而形醜。以群棲竹
林。故名迦蘭陀竹園。此下無聞持之伴者。影攝聞
持之所。文中以下文云從座而起。必有同聞之眾。
又流通云。吾今憐愍諸眾生故。
△二發起三。初啟
白。二讚許。三正問。初啟白。】

「是時目連。從座而起。白佛言世尊。我今欲有所問。唯
願世尊。為我演說。」

【釋。是時下。謂目連既同住園中。心懷所疑之事。故

從座起白佛下。謂佛乃世出世尊。能知因果。纖毫
不差。方答我問。故白之也。我今下。謂我今欲有所
問諸事。惟願大悲世尊。為我演說。將欲正問。而先
啟者。盖佛是無上大聖。須先請知。不卒問故。
△二
讚許。】

「佛言善哉。汝所問者。能大利益無量眾生。恣汝所問。」

【釋。佛言下。謂佛稱讚汝所問者。是利益有情問也。
既有是益。故讚善而許之。
△三正問。】

「時目連白佛言世尊。末世比丘。輕慢佛語。犯眾學戒。
雜用三寶物。當墮何處。」

【釋。目連下。遠敘末法信寡。犯戒致報而問也。末世
者。揀非正像故。乃世道交喪之時。輕慢佛語者。敘
罪過緣起有四。一無知。二放逸。二煩惱熾盛。四不
尊重。由是於佛語之法。輕忽侮慢。意含正法時反
此。犯眾下。正問所犯諸惡。當墮何處。犯者。干也。謂
干犯所受之戒。眾學戒者。謂廣釋毗柰耶。及十七事
中。所有眾多惡作惡說。咸悉攝在突學法中。是故
總云眾多學法。今舉輕而問。其餘輕重皆攝之也。
此是所作之業。雜者。參錯也。雜用三寶物者。言佛
物有四種之殊。法物不同。僧物各別於三寶諸物
之中。參錯而用也。按寶積經營事品云。佛言有檀
信施。屬佛法僧三寶之物。營事比丘。應善分別。不
應共雜而用三寶之物。如現前常住僧物。不應與
招提僧。招提僧物。不應與現前常住僧。此二僧物。

亦不共雜。亦不與佛物共雜。佛物不與二僧物共。
雜。若常住僧物多。而招提僧有所須。應集僧行籌
索欲。若僧和合分與。迦葉。若如來塔。或有所須。若
敗壞者。若二僧物多。營事比丘。應集僧行籌索欲。
作如是言。是佛塔壞。今有所須。此二物多。大德僧
聽。若僧時到僧忍聽。若僧不惜所得施物。若常住。
若招提。我今持用。修佛塔。若僧和合。營事比丘。應
以僧物修治佛塔。若不和合。應餘勸化。求財修也。
若佛物多者。營事比丘。不得以佛物分與二種僧。
何以故。於此物中應生世尊想。佛所有物。乃至一
線。皆是施主信心施佛。是故諸天世人。於此物中。
生佛塔想。而況寶物。若有施衣於佛塔中。寧令風
吹雨爛。不應貿易寶物。何者。如來塔物。無人能與
作價者。又佛無所須故。佛僧如是。法物宜然。以事
體同故。此三寶物。該一十七品。若道若俗。是所作
業之事也。若業與事。總名為因。當來下。謂若有所
作惡因。當來墮落何處惡果地獄之所也。如是因
果。餘人不決。唯佛究竟明了。故諮請問。

△二正宗分。文分一十七品。初五篇事。二三寶事
乃至十七沙彌事。初五篇二。初誡許。二正說。初誡
許。】

「爾時佛告目連。諦聽諦聽。當為汝說。」

【釋。諦聽者。誡之辭也。言誡而說者。以所問事。是生
慚之要門。滅業之正路。故誡諦實而聽。當汝說也。


△二正說六。初眾學戒。二波羅提提舍尼。三波逸
提。四偷蘭遮。五僧迦婆尸沙。六波羅夷。初眾學戒。】

「若比丘無慚愧。輕慢佛語。犯眾學戒。如四天王。壽五
百歲墮泥犁中。於人間數九百千歲。」

【釋。此答末世犯戒之由。及受罪之處時也。慚者。內
生羞耻為慚。愧者。外生羞耻為愧。梵語突吉羅。此
云惡作。約身言惡作。如不齊整著衣等。約口言惡
說。如含食語等。若比下。明無慚信寡之人。犯眾學
戒者。標所犯事也。如四下。喻明犯事墮獄之時。言
四天王者。提頭賴吒。秦言持國。主乾闥婆。及毗舍
闍。居須彌東。黃金埵。毗瑠璃。秦言增長。主鳩槃茶。
及薜茘多。居須彌南。瑠璃埵。毗流波叉。秦言廣目。
主諸龍。及富樓多那。居須彌西。白銀埵。鞞沙門。秦
言多聞。主夜叉。及羅剎。居須彌北。水晶埵。索隱云。
福德之名。聞四方故。壽五百者。按俱舍論云。人間
五十年。下天一晝夜。計五百歲。墮泥犁中者。此云
無有。謂無有喜樂。無歡無利。此即等活地獄。謂彼
罪人手生鐵爪相摑肉墮。或獄卒唱。或冷風吹活。
兩緣雖異。等一活故。於人間下。按論該九百萬歲。
以頌云。五十年為一晝夜。三十晝夜。該一千五百
年。十二月。該一萬八千年。十年。該十八萬年。一百
年。該一百八十萬年。若五百歲。總該九百萬年。又
優婆塞戒經云。四天王壽。人間數九百萬年。故知
千字傳寫之訛。下諸數例此。
△二波羅提提舍尼。】


「犯波羅提提舍尼。如三十三天。壽千歲墮泥犁中。於
人間數。三億六十千歲。」

【釋。此四篇所犯事也。梵語波羅等。此云向彼悔。如
比丘於村中。從非親尼。自手受食食。是比丘應向
餘比丘悔過等。如三下。喻明犯罪墮獄之時。梵語
多羅夜登陵舍。此云三十三。壽千歲者。按論云。人
間一百年。為天一晝夜。計一千歲。墮泥犁中者。此
即黑繩地獄。以熱鐵繩。絣量肢體。後方斬鋸故。於
人間數該三億六千萬歲。
△三波逸提。】

「犯波逸提。如夜摩天。壽二千歲。墮泥犁中。於人間數。
二十億千歲。」

【釋。此第三篇所犯之事也。梵語波逸提。此云墮。謂
墮在燒煑覆障地獄。八熱八寒是也。如夜下。喻明
犯事墮獄之時。梵語須夜摩。此云善時分。時時唱
快樂故。壽二千歲者。按論云。人間二百年。為天一
晝夜。計二千歲。墮泥犁中者。此即眾合地獄。以眾
多苦具。熾然猛熱。合來逼惱故。於人間數。該一萬
四千四百萬年。
△四偷蘭遮。】

「犯偷蘭遮。如兜率天。壽四千歲。墮泥犁中。於人間數。
五十億六十千歲。」

【釋。此初二篇之方便也。梵語偷蘭遮。此云大遮。謂
大惡遮善道。後墮惡道。體是鄙穢。從不善體以立
名者。由能成於初二篇罪。如故瀉精而未瀉等故。
如兜下。喻明犯罪墮獄之時。梵語兜率陀。此云知

足。於五欲境。知止足故。壽四千者。按論云。人間四
百年。為天一晝夜。計四千歲。墮泥犁中者。此即嘷
呌地獄。謂獄卒捉人。擲鐵鑊中。嘷咷大呌故。於人
間數。該五萬七千六百萬年。
△五僧殘。】

「犯僧伽婆尸沙。如不憍樂天。壽八千歲。墮泥犁中。於
人間數。一百三十億四十千歲。」

【釋。此二篇所犯事也。僧伽者。善見律云。為僧。婆者
為初。謂僧前與覆藏羯磨。尸沙者。云殘。謂末後與
出罪羯磨。此覆藏。即波利婆沙。行二種行。若犯此
罪。僧作法除。故從境為名。如不下。喻明犯罪墮獄
之時。梵語涅摩地。此云自在。亦名不憍樂。若依秦
言化自樂。謂自化五塵而娛樂故。今云不憍樂者。
憍。逸也。以自化樂。故不憍也。壽八千歲。按論云。人
間八百年。為天一晝夜。計八千歲。墮泥犁中者。此
即大呌喚地獄。謂獄卒置罪人鐵鑊中。號咷大呌
故。於人間數。該二億三萬零四百萬年。
△六波羅
夷。】

「犯波羅夷。如他化自在天。壽十六千歲。墮泥犁中。於
人間數。五百二十一億六十千歲。」

【釋。此第一篇所犯之事也。梵語波羅夷。義翻名棄。
四分云。譬如斷人頭不可復起。若犯此法。不復成
比丘故。偈云。諸作惡行者。猶如彼死屍。眾所不容
受。以此當持戒。自古皆從眾法絕分名棄。如婬殺
等也。如他下。喻明犯罪墮獄之時。梵語婆舍䟦提。

秦言他化自在。此天奪他所化而自娛樂故。是欲
界頂。假他所化。成自樂故。即魔王也。壽十六千歲
者。按論云。人間一千六百年。為天一晝夜。計十六
千歲。墮泥犁中者。此即焰熱地獄。謂獄卒置罪人
鐵城中。火然燋爛。由燒炙眾生墮此獄中故。此上
名有間。若謗毀三寶五逆等罪。壽命一大劫。墮第
八無間也。於人間數。該九億二萬一千六百萬年。】

【△二佛事品】

「問佛事品第二」

【釋。佛物有四種。一佛受用物。殿堂衣服床帳等。既
曾受用。只安佛塔中。不得移易互用。二施屬佛物。
不得移至他寺。三供養佛物。花香幡盖等。如花多。
聽賣買香油。猶多。更賣著無盡財中。若幡多。施主
不許。不得餘用。四献佛物。供養塔食。治塔人得食。
佛前飯。侍佛比丘得食。】

「問。佛物先在一處。有比丘賷至餘處。作佛事。犯何事。
答犯棄。一切佛物。不得移動。若有事難。眾僧盡去。當
白眾。若眾聽。得賷至餘處無罪。」

【釋。此問佛物前在處。後人賷他處作佛事。犯過也。
佛物下。言第二及三之物。先在此一住處。有人賷
至餘一住處。作殿等佛事也。犯何事者。言此既移
彼。知其有過。擬是佛事。不決重輕。故問犯何事也。
答。犯棄。言若移佛物。犯棄罪故。一切下。盖由移動
是不與取。及用佛物故。若有下。明移之開緣也。難

者。憂也。患也。事難有八。病。王。賊。水。火。衣鉢。梵行。命。
意謂若有事難。眾僧盡去。當作單白羯磨。眾皆默
然聽許。得賷無罪。良以此開。恐失佛物併施福。非
同竊取及用故。又含不聽移之有罪如上。】

「問。佛物得買供養具否。答。得。」

【釋。此問第二。得買第三佛物也。得買下。謂有人施
屬佛物。比丘得買花香幡盖。供養具不。答。得。前所
問事是移。今既不動。是正因故。亦布施時。未定何
事。故三種佛物。皆得用故。是正果故。又令施主時
增福田故。】

「問。佛物造堂與真可賃否。答。一切佛物得買。不得賃。」

【釋。此問第二。作第一受用物也。直。價直也。賃者。以
物取利曰賃。謂比丘以佛物造堂。有人與直。既不
移而有利。可得賃否。答。一切下。言四種物中。所攝
一切佛物得買。若買須五倍價。以佛物無人能與
作價故。不得賃者。以佛無須故。又同世間法故。若
故賃者。越法咎也。或云佛因尚以頭買施人。況果
物云買者。何也。答。良以佛物事重。法僧不宜。況其
俗乎。如天子宮室。非臣下所居。若故居者。得重咎
故。若謂佛乃出世。非同世間者。豈惟無益於世。使
人咸發闡提之心。可不慎哉。】

「問。比丘作佛事。得佛奴牛驢馬。得借使否。答。若知本
是佛物。不得。不知。得。以非法得故。」

【釋。此問作第一佛事。以第二施物得借使也。佛奴

者。以佛物買之侍佛故。或身充所欠故。牛驢馬者。
或佛物而貿併所施也。得借使者。謂比丘作佛事
用佛物。非已用取利。可得借使否。答。佛言。若比丘
知牛馬本是佛物。不得使也。以比丘自作佛事求
福。而借用佛物有損故。若故用之。重罪咎也。不知
得者。言不知奴牛。是佛物得使。以非法得故。盖如
法比丘。不用佛物故。】

「問。僧地起塔。用佛物作籬。籬裏可住否。答。若知故入。
犯墮。不知不犯。若知故住。過三諫犯決斷。過四諫轉
犯重。」

【釋。此問僧地起塔。用佛物作籬可住也。僧地下。言
比丘於僧地起塔。用佛物作籬而圍之。雖僧地僧
居。既用佛物作籬。此籬裏僧可住否。答。佛言若比
丘知佛物為籬。即僧地巳是佛物。不宜入住。而故
入者犯墮。以不信佛語故。若不知是佛物而入者。
不犯墮也。若知下。明增重意。若知故住。有如法僧
諫。遮其故住所以。詰其用佛物之非理。諫云。大德
此地佛物作籬不可住之。若故住者。即用佛物故。
用佛物者不善。大德當信佛語。勿住此也。如是一
諫二諫。過三諫不捨者。犯決斷罪。以惡性不受人
語。若犯而覆者。隨覆日多少。僧前與波利婆沙覆
藏羯磨。行覆日別住巳。末行六夜摩那埵。如不覆
者。僧直與行六夜摩那埵。行巳次二十僧中。作出
罪羯磨。決斷其罪故。過四諫轉犯重者。以善者受

諫。如海納流。今既不受。非復比丘。所以犯重。如俗
人不共住也。】

「問。先佛堂壞。主人更出私財。作堂。用故財施比丘。比
丘可取否。答言不得。」

【釋。此問主人以已財作堂。用故財施比丘。可取也。
先者。前也。壞者。毀也。更者。再也。私財者。言私已之
財。非公化十方之物也。故財者。言佛堂故壞之財
也。謂主人先修佛堂巳壞。而施主更出私財作修
佛堂。用更易故壞之財施與比丘。而比丘可取也。
佛答不得取也。言物雖屬主。巳施如來。既屬世尊。
豈再為主。故云不得施也。若比丘明知佛物。不宜
受之。故云不得取。而故取者。計錢多少犯重輕故。】

「問。僧地佛物用作都籬。籬裏先有井菓菜可食否。答
不得。若是檀越物作佛。事先要以菓併菜施得食。不要
不得食。若買。五倍價。若知不買而食。計錢多少犯罪。」

【釋。此問第二佛物。作僧地籬。先有井菓可食也。都
總也。籬。障也。言僧地以佛物作籬而護之。此內先
有井菓菜可食也。佛答有四義。不得食也。一者。言
籬裏先有井菓菜。既佛物作籬。不得食者。由籬護
無損。即是佛物故。二者。若井菓是檀越物。欲作佛
事。除先要以菓菜施僧。後作佛事可得食之。若不
要施僧。許作佛事。即是佛物尚不得食。況佛物作
籬。可取食也。三者。言若比丘欲買而食者。須五倍
價。以價重即止買念取食心也。四者。若比丘知佛

物。不買而食者。計錢多少犯罪。多。則棄。少。則偷蘭
突吉也。】

「問。欠負佛物。物云何償。答。直償本物。以佛不出入。故
不加償。雖爾。故入地獄。昔佛泥洹後。一比丘精進聦
明。有一婆羅門。見比丘精進聦明。持女施比丘作比
丘尼。比丘即受。其女姝好。比丘後生染意。作不淨行。
共生活用佛法僧物。各一千萬錢用衣食。而此比丘
極聦明。能說法。使人得四道果。自惟罪深重。便欲償
之。即詣沙佉國乞。大得錢物。還欲酧之。道路山中。為
七步蛇所螫。比丘知七步當死。六步裏便向弟子言。
何處償物。遣還本國。言汝償物巳還。我住此待汝。弟
子償物訖還。報之即起。七步便死。墮阿鼻地獄中。初
入溫煖。未至大熱。謂是溫室。便舉大聲經唄呪願。獄
中諸罪人鬼。聞經唄者。數千人得度。獄卒大嗔。便舉
鐵扠打之。即命終。生三十三天。以此驗之。佛法僧物。
不可不償。雖復受罪。故得時出矣。」

【釋。此問比丘。欠負佛物云何酧也。欠。少也。負者。受
貸不償也。言人借用佛物。或償之欠少。及受貸不
償佛物也。云何者。猶言如何也。為是直償本物。或
加倍而償。佛答有三意。初正答。言比丘欲償時。但
償還本所負欠。不增減故。良以佛是出世大聖。不
同世間出少入多。故不加利償之。雖爾不加。由故
借用當入地獄。地。底也。下也。獄。扄也。言地下之獄。
拘扄不得自在故。此在南洲下五百踰膳那。三引

證昔佛明用物由。言昔迦葉佛滅後。有一行解之
僧。時有婆羅門。覩比丘之德。施女作尼。求解脫故。
而比丘受之。因其女姝好。後生染污淨行之心。即
作不淨之行。遂男女共同資生活命。用三寶物。各
有千萬。用為衣食。而此比丘有行解說法之益。能
使人得四道果。亦自惟忖用物罪重。便欲償之。即
詣他國乞化。大得錢物。以用償也。道路下。明用物
之報。言比丘欲回。因道路山中為七步蛇所螫。以
人四大力故。行至七步。蛇毒力故。不至八步。比丘
既知七步當死。於六步內。便向弟子。說何處償。議
云本國。即遣還本國。言汝償物巳還來。我住此待
汝也。弟子償訖。還報之。起七步便死入獄。以初入
溫煖。未至大熱。而謂是溫室者。以獄之相。罪人見
為別境。及至境時。即為惡報。順其熟習。故為溫室。
梵語匿唄。此云止。由是外緣巳止巳斷。爾時寂靜
住為法事也。故法苑云。西方之唄。猶東土之讚也。
由謂溫室。便舉聲經唄。呪願施主福田。因經唄聲。
令罪人發心得度也。獄卒下。言彼意恨罪人不改
過遷善。數煩勞苦。故大瞋以鐵杈打之。即死生天
也。三結勸。言往世因果昭然。以斯驗之。凡係佛法
僧物。不可不償。雖復受罪。故得即時出。不可不償。
由償物故。雖復受苦。故得即時出矣。】

「問。佛塔上掃得土。棄之有罪否。答。得棄。不得餘用。」

【釋。此問佛塔掃土棄有罪也。言佛塔之土。即是佛

物。為得用之。若棄即失佛物。可有罪否。佛答得棄
者。言土雖塔掃。而是飛集之塵。不是塔質。故棄無
罪。不得者。言但霑塔之氣分。不得餘用。凝土尚然。
況於佛物。豈宜可用。】

「問。佛物出與人。取子息用。犯罪否。答。與佛物同體。俱
犯重。出入合子與佛。由故無福。以壞法身而為形故。」

【釋。此問佛物與人取息用犯罪也。子。嗣也。息。利息
也。言前用佛物犯重。若比丘以第二佛物。出放與
人。取物子息而用。不知犯罪也。佛答。子息既因佛
物而有。即與佛物同體。故俱犯重。下明僻解之非。
若謂用息有罪。以出入佛物。合其子息。與佛物增
長。亦是福也。盖由增佛物故。所以無福。何以故。以
壞戒等之法身。而為形故。】

「問。佛圖主。遣佛奴小兒。給比丘可使否。答。不得使。以
是佛物故。」

【釋此問主遣佛奴。給比丘可使也。佛圖主者。張騫
使大夏還云。天竺國有浮圖之教。或言佛陀。聲相
轉也。譯云。淨覺。言滅穢明道。為聖悟也。由主佛陀
之事。故云佛圖主。遣。差也。言比丘自用佛物有罪。
若圖主遣給可得使也。佛答不得使者。因名佛奴。
所以即是佛物故。】

「問。比丘要與佛作。得食佛食否。答。不得。比丘無客作
之理。何況取佛物衣食用耶。」

【釋。此問比丘與佛作。得食佛食也。食。啖也。佛食者。

佛物為食故。言比丘要與佛。作為殿堂。得食佛食
也。此用有緣。非同前之無緣故。佛言。比丘雖有作
緣。亦不得食。以比丘入三寶數。為法王子。極為所
尊。豈有至尊之僧。反為至劣之客作。故云無客作
之理。此事尚不宜為。何況取佛物為衣食之用也。】

「問。白衣與佛作得佛物。用此物作食請僧。僧得食否。
答。不得食。」

【釋。此問白衣與佛作。得物作食。僧得食也。言前問
比丘。作不得食。若白衣與佛作得物。用此作食請
僧。僧得食也。佛答不得食。以食雖屬於白衣。終因
佛物而有故。是知食受白衣之名。即不得食。況無
名者。豈可食也。】

「問。佛事法事。得捉金銀錢否。答。不得捉。犯捨墮。」

【釋。此問佛事等得捉金銀也。此金銀乃不淨之財。
故律制不捉而遠過。若比丘為修佛殿堂等事。教
法等事。得捉金銀錢否。佛答不得捉也。言金銀名
不淨財者。以五欲之首。雖為佛事。不得自捉。附執
事人。如是上不違佛之制。次不令俗議謗。是名權
宜。若故捉之。即有貪慢之心。故犯捨墮。】

「問。人施牛驢馬奴。造佛事法事可受否。答。得受使用。
但不得賣。弓刀軍器。一不得受。」

【釋。此問人施牛等。造佛法事可受也。言持淨戒者。
不畜牛等。皆有過故。若人施比丘牛驢等。作佛法
事可得受也。佛答得受者。盖佛法慈悲為本。若見

機得受使用。以有生福滅業之緣故。但不得賣者。
防殺過故。弓刀軍仗。乃損害眾生之器。亦犯國禁。
故一不得受。】

「問。人施佛屋宅未用。可寄住否。答。不得。便是佛物。」

【釋。此問人施佛屋宅未用。可寄住也。言前問賃住
佛堂地。皆云不得。若人以已宅施屬於佛。像未受
用。可得暫時寄之住也。佛云不得者。以屋雖未用。
由施後。便是佛物故。】

「問。續佛光明。晝可滅否。答。不得。若滅犯墮。雖云佛無
明暗。施者得福。故滅有罪。」

【釋。此問續佛明晝可滅也。續。連也。晝者。日之中也。
言人施油續佛前之光明。不令有暗。比丘節減已
用。以晝日之明代光。可得滅也。佛云不得者。違施
主意故。雖云下。遮謬解也。或曰。佛乃大覺。常光一
尋。智光無量。豈有明暗之殊。故可滅也。佛言。雖云
佛無明暗。為施者得福。若故滅有罪也。】

「問。非佛屋佛像在中。可在前食臥否。答。得。若佛在世。
猶於前食臥。況像不得。但臥須障。若有燈光明。不得
足光中過住。若自有燈得。」

【釋。此問俗屋。非佛屋。像在中。可食臥也。食者。受食
也。臥者。𥨊息也。言施佛屋。即不得住。若俗人屋非
佛受用。有佛像在中。比丘可在前食臥否。佛云得
於食臥。若佛下釋意。盖得者。若佛在於世時。比丘
猶前食臥。況滅後之像。豈不得也。但臥須障者。言

立佛不坐。坐佛不臥故。顯行住坐無障也。若屋內
像前。有供佛燈光之明。不得足止光中過住。即用
佛物故。若自有燈。得過住焉。】

「問。上佛圖佛塔佛墻。遠望。犯何等事。答不知不犯。若
必急難事。上亦不犯。知而上犯捨墮。過三諫犯決斷。
過四諫。故上犯棄。」

【釋。此問上佛圖等犯事也。上。登也。佛塔者。言󰢍佛
骨之方墳也。佛墻者。言大殿之墻圖寫佛像也。律
制師影不得蹈之。若比丘上佛圖等。遠望犯何等
事。佛云不知者不犯。以無慢心故。若必有急緊難
事。恐傷命緣。上亦不犯。若知佛在下房。已上房住。
犯惡作罪。況上佛圖。又無難緣。故為慢意犯捨墮。
諫云。大德。此佛圖等。比丘當尊重。不可上望。若故
上望。即慢佛語。慢佛語不善。大德當信佛語。勿更
上之。如是過三諫不捨者。犯決斷罪。若過四諫。故
為而上者。犯棄。】

「問。指物造佛經。更得他物。不用前物得爾否。答不得。
以許便是。」

【釋。此問指物造佛經。更得他物。不用前物得也。指
物者。巳許之物。他物者。未許之物。若比丘於施主
人。指示所得之物。以造佛經。又得他施之物。即造
佛經。不用前所指。可得爾否。佛云不得者。謂非但
自有妄言。又失信人福故。何者。以許物造經。便是
佛物故。】


「問。得買佛上繒作衣否。答不得。」

【釋。此問得買佛繒作衣也。買。市也。繒。帛也。言供養
佛上之繒也。衣者。三法衣也。若比丘造作袈袈。得
買佛上繒帛。作法衣否。佛答不得者。以損施主。功
德福田故。】

「問。形相佛像犯何事。答。一切佛像。不問好惡。不得形
相。其罪甚重。必不可為也。」

【釋。此問形相佛像犯事也。形。比也。相。視也。像。似也。
佛像者。佛之相好。相似也。言比丘於金銀等像。應
至心讚禮念報佛恩。不生是念。而反形相佛之相
好像似。斯於五篇中。犯何事也。佛云。凡一切佛像。
不問是好與惡。不得形相。以其罪甚重。義當逆罪。
必不可為形。比之大惡也。】

「問。佛墻得持物倚否。答。不得。犯捨墮。昔有一比丘入
寺禮佛。有婆羅門知相。相比丘有天子相。便語比丘。
我有一女嫁與比丘。比丘言。須我禮佛還。比丘便持
錫杖。倚佛圖墻入寺禮佛巳還出。婆羅門便不復與
語。比丘問故。與我女否。婆羅門言不與。婆羅門言。向
見比丘有貴相故與。今無復此相。是故不與。所以爾
者。消其功德故。以是佛墻及塔壁。不可持物倚。既犯
戒。又消其無量功德。」

【釋。此問佛墻。得持物倚也。物者。道具等也。倚。依也。
若比丘上佛墻有過。可得持物倚也。佛云不得者。
輕慢尊儀故。若故倚者。犯捨墮罪。昔有下。引證三

意。一倚佛墻緣。昔有一比丘。至我禮佛還。二獲罪
之相。比丘便持錫杖。至於消其功德。三結證犯事。
以是佛墻。至消其功德也。】

「問。人作佛像。鼻不作孔。後人得作否。答。不得。」

【釋。此問人作像。鼻不作孔。後得作也。若緇素人。作
佛像成巳。惟鼻不作其孔。後隨喜之人。可得作否。
佛云不得者。有犯形容故。】

「問。佛物得作天人世人畜生像否。答。佛邊得作。」

【釋。此問佛物得作天人等像也。天人者。帝釋等。世
人者。給孤等。畜生者。獅象等。若比丘知第二佛物。
不得餘用。若造佛殿中之諸天。外護之給孤。坐上
之禽獸。得作如是像否。佛答得作者以有表義。非
餘處故。盖天。表至極之尊。人。表悲濟之勝。畜生。表
無畏說之極故。】

「問。比丘度人不知本末。後度知是佛奴。而不發遣。犯
何事。答。若知而度犯重。若先不知。知便發遣。若不發
遣。犯重。」

【釋。此問度人不知本末。後知佛奴。不遣犯事也。度。
濟也。遣。驅也。比丘度人。先不知彼本用佛物。末以
身屬佛是佛奴。後時度巳。聞知是佛奴。存之而不
發遣。犯何事也。佛答言。若比丘知是佛奴而度。是
用佛物則犯重罪。若先不知本末。後時度巳方知。
便即發遣。若不發遣。犯重罪也。】

「問。其人是大道否。答非。」


【釋。此問其佛奴人巳度。是大道也。其者。指物之辭。
若其所度之人。先未受戒是名佛奴。既受戒度巳。
是稱大道比丘否。佛答非者言其度人。縱受比丘
戒巳。佛奴名不可移。以未償於佛物。故云非大道
之比丘也。】

「問。自有私財顧比丘。作佛像。作者得取物否。答不得。」

【釋。此問自財顧比丘作像。作者得取物也。顧。賃也。
私財者。言已之財也。若人自有私已之財。顧比丘
作為佛像。作者可得取物否。答云不得。以有客作
之名故。】

「問。先上佛旛。得取用作佛事否。答。佛事得用。檀越不
聽不得。」

【釋。旛者。轉義。言轉惡成善也。謂施主先上供佛之
旛。比丘得取用作菩提會等之佛事否。佛言。若是
佛事得用。以皆是供佛故。揀餘事不得。若檀越不
聽取用者不得。若聽者得也。】

「問。得通禮過去七佛否。答得。以法身同故。」

【釋。通。徹也。禮。履也。進退有度。尊卑有分。謂之禮。故
大論云。人之一身。頭最為上。足最為下。以頭禮足。
恭敬之至。過去者。揀非未來。七佛者。毗婆尸。此云
勝觀。尸棄。此云寶髻。毗舍浮。此云徧一切自在。狗
留孫。此云所應斷。拘那含牟尼。此云金寂。迦葉。此
云飲光。釋迦。此云能仁。言比丘禮釋迦佛時。可得
通禮過去七佛否也。佛云得禮。以諸佛應身雖殊。

而所證法身皆同故。】

「問。若人先許佛三會。然後作一會。或三行香。三布施。
得了否。答言不得。自違言有罪。」

【釋。此問許三作一。或三行香施。得了也。佛三會者。
菩提。涅槃。生時等會。言人有集福等緣。許佛三會。
然後慮事煩財乏。作一會。或三行香布施。得了前
願否。佛言不得。以許三作一。自違言有妄語罪故。】

「問。比丘犯決斷。得佛地中懺悔否。答。不得。」

【釋。佛地中者。言佛殿地中。非僧作法戒場之地也。
懺悔者。華梵相兼。梵語懺摩。此云請忍。言請現前
僧。忍受發露其罪。悔於後時不敢更作故。謂比丘
犯決斷罪。應於僧中羯磨行行。二十眾中出罪。若
僧數不足。又無託處。或故違教。得於佛地中懺悔
否。佛云不得。以僧作法用於佛地。而壞如來軌則
故。】

「問。久遠故寺都無垣障。不知佛地遠近。若欲作者。云
何得知齊畔。答不知。當以意作齊畔。以不知故增損
無罪。」

【釋。寺。嗣也。言治事比丘。於中相嗣而住。垣。墻也。障。
隔也。謂年月久遠故寺。四圍都無垣墻障隔。比丘
不知佛地遠近大小。若欲作者。云何得知齊限邊
畔也。佛云。若不知者。當以自意酌量而作齊畔。以
不知故。設或增損。所以無罪。】

「問。佛物作鬼子母屋。及作像有罪否。答同以佛物施

人。」

【釋。梵語訶利帝母。梁言鬼子母。故律云。時王舍城
人。皆稱訶利帝母。又寄歸傳云。西方施僧齋日。初
置聖僧供。次行眾僧食。後於行末安一盤。以供訶
利帝母。屋者。舍也。止也。言人於舍止住也。謂比丘
以佛物作像。及屋為有罪否。佛言。若比丘用物作
像。同前施主。以佛物施人。計錢多少犯罪。】

「問。佛塔前得禮比丘否。答不得。犯捨墮。」

【釋。律制師僧上座。應行禮敬。若不敬禮。婆羅門聚
會法也。言比丘於佛塔像前。得禮比丘足否。佛云
不得禮。以比丘見師等。當行禮敬。若互相值於佛
塔前。當敬於佛。故不得禮。若故禮者。犯捨墮。或云
法身非相。無處不周。豈有前與不前。故皆得禮。今
云不得者。是應身有相。即有能禮所禮。前與不前。
故云不得。比丘若在塔像前。佛不尊而禮。比丘者。
喻如朝中。主不尊而禮臣下者。慢君之咎也。若按
此制。尚不禮人。若轉身背佛。向外禮神者。亦非禮
之極也。亦捨墮也。盖古之梵剎。皆無護法面立於
前。俱在左右。以表慈威之意。今時不存古制。增設
護法殿宇。欲美觀瞻。反違佛教。幸以理推。上遵佛
制。不宜面設護法神也。】

「問。比丘賣佛像有何罪。答。同賣父母。」

【釋。佛像者。言人之慧命父母也。若比丘賣出佛像。
有何等罪。佛云。同賣父母。以比丘用佛物犯棄。此

賣比於用者。更重一等。故云同人賣父母。是逆罪
也。或云佛行菩薩道時。尚捨身而救苦。豈得成佛。
兼是像似。賣資而獲其罪。豈不違於因耶。答。佛因
捨身。乃利人之實事。今證大果。生人福田。若於佛
像。而不生善反賣出之。是惡業緣。故云同世之逆。
若云佛慈可賣。如是必發闡提之心。善無惡有。自
他無益。故云。三世諸如來。不出如斯假也。】

「問。比丘自手斷樹掘地。作佛塔寺。及造形像。有福否。
答。尚不免地獄受大罪苦。有何福耶。以故犯戒故。」

【釋。此問自手斷樹掘地。作佛塔寺像。有福也。掘。穿
也。斷。決也。別解脫中。斷樹掘地有損害他安之義。
佛巳制之。今造為佛塔寺像。可有福否。佛言。若比
丘故違聖制而作善。尚不能免於地獄。受大罪苦。
有何等福耶。以故意犯如來之戒故。】

【△三法事】

「問法事品第三」

【釋。法者。玄理幽微。正教精誠。故此理教。寔苦海之
舟航。涅槃之徑路也。說法者。自遵佛制。觀機演教。
聽法者。欽仰規模。躬聞聖化。如是堪為傳法。可稱
如渴思漿。設非法而諫過三四。弗如教而咎更彌
增。沙門稱謂。焉可名哉。況復貪心受施。身佛物而
不分。代佛之儀。座迷先而於後。及至機塵俗帽。應
知所宜。祕律焚燒。須明得否。若或故乖慈訓。隨事
無可逃焉。如其慚愧心生。因戒禪智得矣。】


「問。高座說法。前人著俗服。可與說法否。答。聽法說者。
二俱犯眾多。過三諫不改。犯突吉羅。復過三諫犯決
斷。復過三諫至棄。若使不諫。經三說戒轉增。」

【釋。此問人著俗服。可與說也。俗服者。言世俗人之
服。明非如法解脫服也。若比丘於高顯之座。說法。
前聽法之人著其俗服。是不恭敬者。可與說法否。
佛答。法乃佛師。聽人須著法服。師是模範。觀機如
孝二親。若故乖違。聽法說者。二俱犯於眾多。應當
學也。有如法者諫云。大德。欲聽說法。當著法服不
宜俗服。若俗服者。即違佛語。慢佛語者不善。大德
當信佛語。勿著俗服。如是過三諫不改。犯突吉羅。
說者諫詞大同。此答文前後影於復過三諫犯墮
也。復過三諫犯決斷。以惡性不受人語故。復過三
諫至棄者。以其非復沙門故。若使諸比丘。見其非
法俱不諫者。經三說戒其罪轉增。約義而言當逆
罪也。】

「問。為說法者如法。餘聽者不如法。得說否。答。同上。」

【釋。說如法者。言比丘。宣揚妙法。無所希求。觀時鑒
機。翹勤欽仰。如經三軌。名說如法。聽如法者。好樂
多聞。修如實慧。尊重梵行。體具威儀。如婆羅門。名
聽如法。言說法聽者既皆如法。有餘聽者不如法
時。可得說否。佛言同上。例我如來於布薩堂。有取
金花不如法者。佛則不說是也。】

「問。請人說法。先高座上有帳盖。是供養佛物。得於下

坐否。答。都不知不犯。知不得。」

【釋。此問座上有帳是佛物。得於坐也。帳。幔也。盖。傘
也。言比丘請人說法。未設座前有帳盖是供佛物。
說法比丘得於下坐否。佛言請者說者都不知佛
物。下坐者不犯。以不故令人有過。及用佛物故。若
二人明知有佛物。即不得坐。若坐者二俱犯墮。以
不信佛語故。】

「問。僧坐先寄佛在上。後可於上座說法否。答佛坐得。
先是僧坐不得。」

【釋。先寄者。言律制法座。須像在先。表代佛揚化故。
謂僧說法座。先寄佛在上疑有佛座。比丘後可於
上說法否。答佛座得者。言佛先在座。後可得說法
也。若先是僧在座。後寄佛者不得。以無代佛揚化
故。】

「問。若人請比丘讀經及說法。施物得受否。答。若有希
望心受。犯捨墮。若無貪心受不犯。若無衣鉢受不犯。」

【釋。言若人請比丘讀經說法。為祈禳集福等。而施
物者。可得受否。佛言若有希望心。非益人想。同世
噟之事。故犯捨墮。此貪心之物。須僧法捨財。罪心。
則名為善。不捨者。當墮地獄。若無貪心。為彼福田。
受之不犯。或無衣鉢受不犯。】

「問。僧中說法。高座上得備机。捉塵毛尾否。答病得備
机。捉麈毛尾者犯墮。非毛得。」

【釋。机。案屬。言机案承足故。塵者。言鹿王之毛尾。若

比丘於僧中說法座上。得備机捉麈毛尾耶。佛答。
言比丘足有病緣。得備机案承之。若捉麈毛尾者。
犯墮。以損彼身分而得故。若線布等拂。皆非獸毛
故得捉用。故薩婆多云。苾蒭有時。為講誦踞師子
座。机案承足。故有塗香應將物替躡之。又為遮蚊
蟲。故聽作拂扇。或用麻紵白㲲。破衣諸葉也。】

「問。祕經及戒律有事否。答。犯捨墮。」

【釋。祕者。言隱藏也。謂比丘之體。應弘法以報佛恩。
若祕隱經文。及於戒律。有犯事否。佛言。犯捨墮。以
佛說經戒皆囑流通。由慢意隱藏。故犯罪也。】

「問。師具著俗服。向說法得禮否。答得。不病不得為說
法。」

【釋。師者。言和尚等。謂比丘之師著於俗服。向其說
法得禮足否。佛言得者。若有病緣二俱得也。故律
云。病比丘應為說法。䇿其正念也。師不病伹可禮
足。不得為說法。以違毗尼故。】

「問。白衣頭上有帽。得為說法否。答。除有病必須覆頭。
餘悉不得。」

【釋。白衣者。即彼師之俗服也。帽者。謂拘修羅衣。言
比丘之師。著於俗服。頭上有帽。得為說法否。佛言。
除有病緣。必須覆頭得說。餘息不得者。言自病之
餘悉不得也。】

「問。經上有塵土草穢。得吹去否。答。不得。」

【釋。經者。梵語修多羅。此云契經。所謂契理契機。摭

華云。契理。則合於二諦。契機。則符於三根。功超世
教。敢不敬乎。若經卷之上。有落塵土草穢。可得吹
去否。佛言不得。以口穢氣故。若故吹之。惡作罪也。】

「問。比丘得書經取物否。答不得取。犯捨墮。」

【釋。書。寫也。言尊重聖經。書寫流通也。若比丘得為
人書經取物也。佛言不得取。以比丘作佛事。不食
佛食。有客作之名。法亦如是。故云不得。況乎為佛
之子。應隨佛學。剌血為墨等。既不能如是用心。反
假斯取物。是貪慢心。犯捨墮罪。】

「問。經上有飯食。犯何事。答。有慢意故為犯決斷。不慢
意犯墮。」

【釋。飯者。炊穀熟曰飯。食。即五噉食。若比丘受食。就
經案上。有遺落飯食。犯何事也。佛言有慢意故為
犯決斷。以含損壞之由。絕永弘通之咎故。不慢意
犯墮。雖不慢心雜用。由未深信佛語。權且就用。故
犯罪也。】

「問。戒律不用流落。可燒否。答。不得。不知有罪燒捨墮。
若知燒有罪。故燒犯決斷。與方便破僧同。亦如燒父
母。」

【釋。言戒律全卷。堪以流行。或卷部外。一章一偈。不
堪受持流落。可得燒否。佛言不得。以戒是三學之
初。菩提之本。雖不用流落。猶為解脫之方。如涅槃
半偈。書於巷陌康莊。冀誦持者。永為道種故。若缺
多聞不知有罪燒。犯捨墮。若聞知燒有罪。故意燒

者。犯決斷罪。下引例。與方便破僧同。以燒毀戒律。
與調達自立五事。方便破和合僧所行五事亦同。
亦如燒父母之逆罪。以戒乃法身父母故。】

【△四結界品】

「問結界法品第四」

【釋。此品問結界軌則法也。結。屬也。界。畔也。言非法
之地。僧伽作法立標。結屬僧伽界畔軌則。不為俗
地非法之分齊也。良以世間諸事。緣具方成。況出
世勝因。豈無託處。故僧作諸羯磨。必於如法界內。
能成妙行之緣也。故律云。非羯磨地。不可作法行
僧等事。按五分云。界有三種。一攝僧界。攝人以同
法。令無別眾愆。二攝衣界。令無離俗罪。三攝食界。
攝食以障僧。令無宿煑過。此界相者。若山界相。大
如須彌山。小者如象。若石界相。大如牛。小者三十
稱。若漫石不得。應別安石。若林界相。言林草體空。
不堅實者不得。若大林乃至百由旬。下至四樹重
接是也。樹大者若閻浮提。小者高八寸。形如鉢大。
及城池壍林舍隨有稱之。應須義設方法。如僧法
中具僧集等七緣巳。方唱相作結界法也。】

「問。結界為云何。答。結界法者。若山澤無人處。隨意遠
近。若城邑聚落。不得遠結。亦不得夜結。結界時。要須
比丘四角頭立。不得便外人入。外人入則界不成。先
結界場。僧家白衣奴子盡著界場上。然後視度四方。
結界時除四處。一者。聚落。二者。聚落外。俗人田地。常

作事處。三者。若有阿練若。獨處山澤。恐說戒羯磨時。
有種種事難不得來。白眾求別結小界。眾若聽可。彼
無五人。眾當遣僧。與結別界。此謂阿練若坐處。四者。
受戒場先結界文均除。結戒場。除是結界。以是其事。
或先結大界。後結戒場。於中受戒。如戒公所。云。恐無
所獲。然云不知。同於取別。顯通此路。可有僥倖。其人
云。若有病比丘不能得往僧中。求索別一屋中結界。
僧亦應聽。先解大界。與結別界訖。然後結大界。一切
比丘。不持衣。夜中得入中。」

【釋。此問僧伽結界之處不一。此諸界法云何結也。
佛答牒云。汝問諸處云何結界法者。若山下。答所
問六意也。一者。若所結之界。在山間水澤無人妨
礙之處。隨意遠近皆得。故律云。若布薩界。極廣三
由旬不得過。若過不成得罪。二者。若所結之界。在
都城縣邑聚落之中有人妨礙之處。不得遠結。齊
於墻柵之處。三者。若城邑結界時。豈唯不得遠結。
亦不得夜結。以僧不知大小屈曲之邊畔故。唯日
中了然故。四者。言清眾作法結界之時。沙彌須出。
況乎外人。故以比丘四角頭立。不得使外人有入。
入則不成。以不合佛清淨軌則故。五者。言城邑結
界。宜隨住人。當於未結之先。僧家人等盡著界場
上。然後視度四方之界相。豈唯住處合宜。亦妨失
衣破夏之緣。又唯此羯磨。無與欲法。恐不知相。有
於過故。六者。言結界時除四處。初二結界開出有

人。不得遠結。三四二處開出別界。初者。言聚落處
有市易故。又一家一村。亦名聚落。於此村中。齊墻
柵處。併外勢分。名為界畔。此界內比丘。同集在手
相及處。違教者得越法罪。二者言除聚落外界。用
中人擲石以還而不遠結。以俗人田地常作事處
故。三者。言布薩界遠。若有阿練若獨處山間水澤。
恐說戒羯磨時。有種種事難不得來者。應白眾求
別結小界。眾若聽可。彼無五人。眾當遣僧。與結別
界。此謂阿練若坐處。其蘭若界量。極小方圓七槃
陀羅。一槃陀羅。二十八肘。若結小界。不得說欲。結
布薩界。亦不得說欲。結界場。極小容二十一人。作
界場巳。後起屋覆界不失四者。受戒場先結。界文
均除結戒場者。言時諸比丘。有須四人眾羯磨事
起。五人眾。十人眾。二十人眾羯磨事起。集會疲極。
佛言。聽結戒場。稱四方相。若安橛。若石。若標作齊
畔。五分云。須在大界前結。由此受戒場先結。界相
之文四方均等除之。次以大界場內外相圍之。結
大界場。故毗尼母云。必以大界圍之。除是下。結也。
言除是內裹一重標。戒場內相。中間一重標。大界
內相。最外一重標。大界外相。結其大界。以是如法
之事也。有時或先結大界。後因眾多羯磨事起。方
結戒場。於中受戒等事。猶如大界中之公所也。云
者。言界內僧云。既先結大界。後結戒場。恐有無所
獲知戒場。以戒場之相。非一時唱故。然云不知。同

於阿蘭若。白眾取別結小界。顯通此戒場之路。可
有僥倖知也。其人云者。言其界內人云。若有病比
丘。於布薩時不能來者。求索別一屋中結界。僧亦
應聽之。文云。大德僧聽。若僧時到。僧忍聽。別一屋
中結小界。白如是。先解下。明結之法。言若結小界
時。先解大界。與結別界。然後結大界。如上先戒場
後大界也。一切下。明大界有不失衣界。言大界結
巳。一切比丘不持衣。夜中得入別界屋中。盖不失
衣界。依大界結故也。故根本云。為不失衣。依界秉
羯磨。欲令安樂住。元由老病緣。雖復離三衣。界中
別處宿。除其村勢分。隨處任遊行。】

「有一住處有界。一比丘亦可打犍椎。廣說戒。先向四
方僧懺悔。然後亦可三語。三語者。謂三說。」

【釋。此文缺問否答三字。言有一住處有大界。打犍
椎集僧廣說戒法。若唯一比丘。於布薩時。亦可打
犍椎。廣說戒否。佛答云若大界唯一人。先日向四
方僧伽懺悔。至時然後廣說。亦可三語說。三語者。
謂三說。文云。今僧十五日說戒。我某甲清淨。】

「問。結界得通佛地結否。答。不得於中受戒。若先不知
法。巳受得戒。師僧若知。故違有罪。」

【釋。言僧結受戒場界。而場地窄者。得通大界中佛
地結界否。佛言不得於中受戒。即用佛物故。若沙
彌先不知律法軌則。巳受得戒。知軌則法不得戒。
言三師七僧。若知破軌則法。故違而授者有罪。即

墮也。】

「問。行舡。舡上得結界否。答得。若有沙彌白衣驅著岸
上。然後結界。若不驅出。當障隔著一處。然後結界。結
界後。夜不持衣。不得入中。」

【釋。界法二種。皆有所依。處既無憑。雖有羯磨。功無
就矣。若比丘行舡時。有羯磨事起。既無所依。舡上
可得結界否。佛言得者。以法起託處。界為勝緣。隨
在之處。皆為所託。若云舡動。有相皆遷。但合律文。
故皆得也。律云。若行舡布薩。應下矴。若下樁。不得
繫著岸。若崩岸有大樹。根在水中。不得繫著樹根。
若擲水內有樹根應斫去。若不斫去。與陸地相連。
若水中大石。或樹。或浮木。悉是水所攝也。若作法
時。有未具戒者驅著岸上。然後結界。若舡行不能
驅逐。當障隔一處。然後結界。結界後有別比丘。不
持衣不得入中。以無大界中。攝衣界故。】

「問。大僧盡行。唯有沙彌在界。為得否。答。但有一清信
士。界便不壞。況沙彌。盡無一宿界壞。若僧盡去不還。
亦不須解。」

【釋。言界由僧結。須假僧持。僧既盡行。唯沙彌在界。
為得不壞否。佛言。界之存沒。不在師資。但有人時。
界便不壞。況沙彌也。若盡無道俗等。不唯多時。一
宿便壞。故知界既係人。若僧盡去不還。界法壞矣。
亦不須解。以律有結解故。】

「問。賊來界裏殺比丘。界壞否。答不壞。」


【釋。賊。害也。言賊害人身財故。盖界是如法之地。羯
磨勝緣。界有非法。事無所託。若賊來界裏殺比丘。
界可壞否。佛言不壞。以結時須當清眾。有俗不成。
今是住時。故云不壞。又賊為殺事。餘眾不無。設僧
非為。界無損故。】

「問。一人三四人行道。或在白衣家。得結界否。答不得。
五人以上得結界。」

【釋。言律制結界。五人以上是其軌則。若一比丘人。
或三四比丘人。行於道中。或白衣家。有羯磨事。得
結界否。佛言不得。須五人以上。方得結界故。】

「問。結界得通流水池水結否。答。一切亭水盡得。分流
不得。以不知齊畔故。」

【釋。言僧結界近於水時。可得通於流水。池水結界
否。佛言。一切亭止之水盡皆得結。故白一羯磨云。
佛言。若諸河間有橋梁者。得結界。異此便非故。若
分潮流之水。通水入田。若王治化五日一雨。江水
皆不得。是以不知齊畔故。】

「問。結界後不打犍椎。界壞否。答不壞。」

【釋。犍椎。聲論翻為磬。亦翻鍾。又五分云。隨有木瓦
銅鐵鳴者是也。增一云。阿難升講堂擊犍椎者。此
是如來信鼓也。初鳴時。當依經論建心標為。必有
感徵。應至鍾所。禮三寶訖。具議立念。我鳴此鍾者。
為召十方僧眾。有得聞者。並皆雲集。共同和利。又
諸惡趣眾生受苦。令得停悉故。若僧結界之後。不

打犍椎。其界壞否。佛言不壞以界成壞。在人有無。
非干聲鳴界成壞也。】

「問。結界得通王路結界否。答得。當結時遣人兩頭斷
行人。然後結界。」

【釋。言俗人田地。有妨羯磨。故不遠結。若僧結界。近
於道畔。勝於前妨。可得通達王家官路結界否。佛
言得者。以界雖通路。無礙僧伽故。但當結時。須遣
人在兩頭。斷絕行來之人。然後結界。若入田路。向
井取水路。窮路皆不得作界相。若大路。或車步路。
路斷者。經三四村。皆得作相也。】

「問。無主地可得結界否。答得。便如鬱單越法。」

【釋。無主地者。言無主人所管之地。夫比丘所須。皆
當乞之離不與取。若於無主之地。無可乞者。可得
結界否。佛言得者。以既無主地。免於偷愆故。便如
鬱單越法。以北洲人不執我所故。】

「問。先結界。後有大水。或掘坑長十五步。或復於中行
欲。此界壞否。答盡不壞。其人云。假使掘大坑。深廣一
由旬。界猶不壞。況小小坑耶。」

【釋。言僧先結界如法。結後有大水。或掘大坑。失壞
託處。又行欲事。此界壞否。佛言。水坑淹損。界相無
傷。人有非法。界亦無損。其人云者。是佛預教比丘。
止其掘坑之人言也。若末世有是人者。比丘應語
其人云。假使掘坑深廣一由旬。界猶不壞。況汝小
小十五步之坑耶。】


「問。比丘得比丘尼界裏宿否。答得。亦不得失衣。但不
得入其房內耳。」

【釋。尼八敬戒中。有近僧安居。是知二部界別。以遠
嫌疑。及犯事故。設被僧差教授。不至日沒而回。違
者犯墮。若比丘或有病緣。及行道中。可得比丘尼
界裏宿否。佛言得者。以戒雖遮。緣必開故。縱許得
宿。亦不失衣。繫緣守戒故。界之四方可宿。但不入
其房內耳。若故入者。隨事結罪也。】

「問。僧結界竟。後來僧共住不持衣。失衣否。答。不失。當
結時。巳通三世僧故。」

【釋。言僧結大界。則隨界結攝衣界。皆巳竟故。而後
來僧共住。身不持衣。為得界法。不失衣否。佛言不
失者。以當初為四方僧。結大界及衣界時。即巳通
於三世僧故。】

「問。僧不盡集。得結界不。答。若有事囑授得。無事不得。」

【釋。言結界盡集。知界分齊。若僧有三寶緣。而不盡
集得結界否。佛言。若有緣事。當囑比丘授某事。與
僧所欲結界者得。若無緣事。不盡集者不得也。】

「問。一結界得幾時。答。不限年數。若施主要增地更結
耳。」

【釋。一。初也。幾時者。言幾多年月時也。如師資授受。
皆有時數。若檀越施地。僧初結界。得幾時也。佛言。
師僧具臘。學堪利人。受戒定時。能堪一食。今之結
界。不於餘同。故不限數。除若施主。要增界地。可更

結耳。反顯不要增者。不限年數也。】

「問。先僧結界不解而去。後來僧得於中結界否。答得。」

【釋。言結界解界。是為如法。若先僧結界。不解而去。
界相猶存。後來僧得於界相之中。重唱結界否。佛
言得者。以先僧不解。一宿便壞。由無持法人故。所
以後僧得結也。】

「問。結戒場時。要須集一切僧。為隨意多少。答。五人以
上得。以無大界故。眾不集無犯。」

【釋。僧結大界。須盡集僧。若結戒場。亦同盡集眾僧。
為當隨意多少也。佛言大界盡集。為知界畔。離破
夏等緣。此無是意。但集五人以上得。何者。以無大
界故。眾不盡集。所以無犯。若大界不集。犯越法咎。】

「問。結界場。要須至場上。亦得遙結耶。答。要須至場上。
乃得結耳。」

【釋。言僧結界場。當盡集之。或有緣而身不至。為須
要至場上。可得遙遠結界耶。佛言。以遙結與不集
無別。必須要至場上。乃得遙耳。】

「問。二眾結界。得互相叉結否。答不得相叉。得共通結
耳。」

【釋。互相叉者。言如兩手互相叉也。尼界近僧。遠約
由旬近三五里。若二部之眾。皆欲結界。其界相錯。
可得彼此之界互相叉錯結否。佛言不得相叉。以
譏嫌混濫故。可得二界相共通達結耳。】

「問。一界裏得鳴二犍椎否。答得。但不得二處說戒。及

以羯磨。種種僧事。唯得燒香飯食而巳。」

【釋。界法僧集。須打犍椎。若一界裏。可得鳴其二犍
椎否。佛言得者。以界廣大。二處得故。但不得二處
說戒。及以羯磨。種種僧事。何者。以律云。此一住處。
一說戒故。若二處說戒等。即有非法羯磨。非毗尼
羯磨。非法別眾諸事皆起。若鳴二椎。唯得燒香飯
食而巳。】

「問。大僧得與尼。通結界否。答得。」

【釋。言檀越欲供二眾。隣於結界。其大僧可得與尼。
共通結界安居否。佛言得者。以二界通達。彼此歷
然。以順施主福田故。】

【△五歲坐事】

「問歲坐事品第五」

【釋。歲。越也。言越故限也。說文曰。木星也。爾雅夏曰
歲星。歲星行一次也。木星謂之歲星。與年謂之歲。
義實相因。以其一年行一次。十二次而周天。故曰
歲星。此星行一次。而四時之功畢。故年謂之歲。摭
華鈔云。諸律中以七月十六日。是比丘五分法身。
生來之歲。則七月十五是臘除也。意謂望日五分
臘除。十六日新受五分法身之歲也。表比丘修證
五分與歲並增。故云受歲。是以比丘出俗。不以俗
年為計。乃數夏臘耳。按戒文。歲約五分生來義言。
通於多時。臘約修證義言。別於一夏坐者。止也。行
坐之對也。謂春秋遊行利他。夏冬坐止自利也。前

代譯經律者。或云坐夏坐臘等。斯皆邊裔殊俗。不
達中國正音。或方言未融。而傳譯有謬。故以四月
十六日入安居。七月十五日解安居也。安居者。形
心寂靜曰安。要期住此曰居。行事鈔問。何為但結
三月者。一生死待形必假資養。故結前三月。開後
一月。為成供身衣服故。二若四月盡結。則四月十
六日得成。若有差脫。便不得結教法太急。用難常
準。故如來順物。始從十六日。至後十六日。開其一
月。續結令成。故安居名。是正稱也。】

「問。夏中幾日得結坐。答。從四月十六日。盡五月十五
日。日日可結。此謂坐初有事難不得結。或五三四日。
乃至一月。盡不失前坐。此名三十日結坐。一日受歲。
後坐人唯得一日結坐。過七月十五日。有事難。日日
可受歲。盡八月十五日。此名一日結坐。三十日受歲。」

【釋。言夏中雨際之時。而有四月。若前後三月夏坐
者。有幾日得結坐也。此影問於受歲日也。佛言若
前坐人。從四月十六日。盡五月十五日。日日可結。
此謂下明得結之意。以坐初時。有諸事難不得結
坐。或五三四日。乃至一月。盡不失前坐。此名下。結
也。言此上之緣名前坐人。三十日結坐。一日受歲
也。結坐受歲文。如羯磨部中說。若後坐人。唯五月
十六日結坐。應至八月十五日滿。若過七月十五
日。於十六日有種種事難。日日可受歲。盡八月十
五日。此名下。結也。言此上之緣。名後坐人。一日結

坐。三十日受歲也。】

「問。結坐受七日法。為坐初受。為臨行時受。答。若坐初
受者好。坐初不受。亦可臨行時受。夫受七日法行。不
滿七日還。後行不復受。計滿七日。乃復更受。若慮忘
亦可日受。」

【釋。言前後結坐。有緣皆開。若結坐巳有三寶等益
人之事。此七日法。為是坐初受。為臨行時受耶。此
受法文云。是但對首法。應具威儀白言。大德一心
念。我某甲比丘。今受七日法。出界外為某事故。還
來此中安居。三說。若事是半月等。方作白二羯磨。
若受日多者。同緣受者。二人三人應一時羯磨。羯
磨鈔云。凡受日緣務。要是三寶請喚生善滅惡者
聽往。若請喚無利益。三寶非法破戒有難。雖受不
成。佛言。若知夏中有三寶事者。結坐之初。先受者
好。若初疑之不受。亦可臨行時受。夫受下。明受法
及不滿者之制。鈔云。謂縱令前事唯止一日。皆須
七日法。律云。不及七日還。聽受七日法。夏末一日
在。亦作七日法。若準律意。及即日還。可白同意出。
不受明矣。若按鈔等。事唯止一日。皆須七日法。此
與聖制皆急者。何也。良以諸師鈔律恐人以小事
頻白而出界。掛安居之名。故云皆也。原夫坐初臨
時。受法行滿。有後緣出者。須更受也。若不滿還者。
後行不復更受。計滿乃復更受。若思慮忽忘者。亦
可日日受也。】


「問。夏坐中。不受牀坐房舍十二物。得坐否。答。不須受。」

【釋。受者。言比丘衣食等事。皆有受法。表有證人故。
十二物者。按根本部。安居分房舍法。差分十二人。
一飯。二粥。三餅菓。四臥具。五諸雜事。六藏器物。七
衣。八分衣。九藏雨衣。十雜遣使。十一房舍。十二分
臥具。及以褥蓆。若比丘於夏坐中。不受牀坐等。為
得坐否。佛言不須受。言受七日法。離於破夏。有利
他益。衣食受者。離不與取有自利益。此房舍等。雖
云助道。巳在僧中。例上無功。故不須受也。】

「問。結坐而不坐。得歲否。答。若先不知坐法。受歲得。若
知故違不得。」

【釋。結坐者。律云。比丘無事遊行。妨修出世導業。雀
鼠尚知窟穴。沙門何不知時。愍物行慈。故應結坐。
不坐者。言比丘雖兩兩相對結坐。而不如法坐止。
無緣界外行故。得歲者。因如法坐。有得禪定。及於
聖果。罪滅福生故。若比丘結坐。而不如法坐止。得
受一臘歲否。佛言。若比丘先時不知夏坐之法。所
謂晝則勤心修習善法。無令失時。初中後夜。亦勿
有廢者。受歲得也。若知坐法故違而不坐者。不得
受歲。】

「問。都不結不坐。受歲得否。答若先不知有結。不知有
坐法受臘得。知有結便應向僧懺悔。若先知法。故違
不得。」

【釋。臘者。獵也。於此月中獵取禽獸。以祭其祖。從事

而立。故名為臘。又接也。新故交接之謂。言比丘獵
取資粮加行。有日新功能故。若比丘前後安居。都
不結坐。及不夏坐。無智斷益。受歲得否。佛言。若比
丘根鈍。先時不知有結。不知有坐法。受臘者得姑
容受之。以待次臘如法故。若結坐後知有結。及坐
便應向僧懺悔。此不學戒以波逸提懺之。若先知
結坐二法。故意違之。不得受歲。】

「問。不結而坐得歲否。答同上事。」

【釋。言比丘於夏首不結坐。而於夏中坐法無虧。得
為一歲之功否。答。同上事。以根鈍故。先不知有結
坐之式。而坐法無虧。得為一歲。若後知有結法。便
應向僧悔云。大德一心念。我某甲不學戒故。不知
結坐法。今知有結法。向大德發露懺悔。憶念我清
淨布薩。戒身具足。三說。若先時知有結法。不結而
坐。故違不得受歲。同於外道。以非如說脩行故。】

「問。夏坐中。得入流水。池水浴否。答。界內盡得。若受七
日行。過水亦得。」

【釋。浴者。律制半月洗浴。唯除熱時不定。若比丘於
夏坐中。可得入於流水池水浴否。佛言。界內盡得。
以符律熱時故。意含界外不得。以非如法之緣故。
若受七日法。界外行過水亦得。】

「問。夏中犯決斷。不悔受歲得否。答。雖有罪得歲。所以
爾者。故是比丘故。」

【釋。言比丘於夏中是修道要時。若犯決斷而覆藏。

不向僧伽懺悔。同僧受歲得爾否也。佛答。雖有罪
得歲。所以爾者。何也。若犯決斷。故是比丘故。又不
悔者。但無一夏之功。不無一夏之歲。以明犯棄者
受歲不得。】

「問。受歲不和合。得歲否。答。要先懺悔。然後受歲。若其
人不悔。擯出得受。若不擯出。眾當三諫。過三諫不受。
犯決斷。過四諫犯重。若力能驅逼出界好。若其不出。
當牢閉著一房中。然後受歲無苦。以其非復比丘故。
若惡人多。眾所不敵。當避出界。若共受不得歲。」

【釋。不和合者。應來者不來。應與欲者不與欲。應呵
者呵。謂僧伽受歲。和合方成。若不和合。僧得受歲。
否。佛言。要懺悔清淨等。方得受歲。共有八事。一懺
者。言僧不和合。若作羯磨。有非法。非律非毗尼之
事。要先懺悔清淨和合。然後受歲。二擯者。若其不
和合。又不懺悔之人。妨於眾故。須擯棄出界。僧得
受歲。三諫者。僧若不擯。眾當三諫。使悔清淨受歲。
四過者。言僧雖三諫不悔。又過三諫。至於四諫。不
受語者。是惡性人。犯決斷罪。五過者。言僧雖巳四
諫。而又過四。至於五諫者。犯重。六驅者。言如是犯
重之人。若僧伽有力。能驅逼出界者。好善受歲。七
閉者。若僧不能驅其人出界者。應當牢閉著一房
中。然後受歲無苦逼於僧故。此人罪重。擯驅不出。
以其非復比丘故。八避者。若不和惡人多。善眾所
不敵。當避出界受歲。若不避而共受者。必不得受

歲。以有非法等諸事故。】

「問。夏坐中得為亡師造福否。答得。但不得手自造事。」

【釋。福者。殊勝之義。自體及果。但可愛樂。相殊勝故。
名為福業。謂比丘於夏坐中。若值亡故之師忌辰。
惟拔濟之恩。而欲伸報答。得為亡師造為經功福
事。莊嚴報地否。佛言得者。以師恩最重。造福而悼
之。表於孝心故。但不得自手造事。可託人為以所
報小故。若手自造妨脩道行。以所報者大故。】

「問。夏中得捉扇拂否。答。一切毛不得。捉竹扇得。」

【釋。扇者。箑也。自關而東謂之箑。自關而西謂之扇。
言扇箑除熱故。拂者。拭也。言拂拭蚊螢。不傷生命
故。謂比丘於夏中極熱時。得捉扇拂否。佛言。凡一
切毛扇拂不得。遠有損傷故。唯竹扇得。以無損傷
故。】

「問。後坐人得七月十五日。受歲起去否。答。不得。若先
不知巳受得歲。若知法故違不得。若巳和合。僧就受
籌而巳。若後坐人受歲時。前坐人亦爾。」

【釋。言比丘結後坐夏。當至八月十五時滿。得與前
坐人。於七月十五日。受歲起去否。佛言不得。以坐
及二月夏分未滿。不得與前坐人起去故。若後坐
人。先不知滿與不滿。巳隨前坐人受者得歲。若知
法是八月望日滿者。故違不得。若前坐人巳和合。
後僧就籌而巳。待至日滿而去。如前坐人不和合。
不令受籌。後坐人又如何耶。若後坐人受歲時。如

前坐人亦爾。】

「問。二人同臘小者前坐。大者後坐。前坐者巳受歲。後
者未受。於一月中。何者應大。答。先大故大。計本日
故。」

【釋。臘者。乃僧伽尊卑之衡。猶朝中序爵。鄉黨序齒
也。謂小大二比丘同坐夏臘小夏者前坐。大夏者
後坐。前坐者巳受歲。後坐者未受歲。於一月中。若
以臘別尊卑。此二人何者應為大耶。佛言。雖云同
臘先受。還以先時大幾夏者。故為大夏之上座也。
以計本始受戒之日。以定臘之尊卑。不以受臘而
分大小也。】

「問。夏中不受七日法。暫小小出界。故得坐否。答。懺悔
得。」

【釋。言夏中受法出界。二利無虧。若比丘於夏坐中。
不受七日法。暫時小小事出界。是破夏緣。故得夏
坐否。佛言懺悔得。律云小出界外。白同意知。以不
白故。犯越法罪。故須懺悔。得夏坐也。】

「問。夏中一因緣。得三受七日否。答。言得。」

【釋。謂比丘於夏坐中。有一因緣受七日法。而事未
終。又受七日。猶未終竟。可得三受七日否。佛言得
者。以緣事未終故。】

「問。夏中不坐。或十人。至十五人。欲來寄住。共受歲。得
共住共受歲否。答。若及後坐當結。若不及後坐不得。
此人若全不知有坐法得容。若知有故違不得。」


【釋。謂比丘於夏中不結坐。或十人至十五人。欲來
前坐界中。寄託而住共受歲。前坐人得與共住。共
受歲否。佛言若不結坐人。及於五月十六日後坐
者。僧當為結後坐而坐。若不及後坐者。不得也。言
此人若全不知有結坐法者。得姑容之。共住受歲。
若知有坐法。故違者不得。】

「問。夏中坐若為三寶事。若疾病種種眾難。得移坐否。
答。得坐。當白眾中。受三十九日法。三十九日巳。有事
便出界。三十九日法。三十九日滿得還好。若不得。亦
可彼處受歲無犯。若坐初不受臨行時亦得受。若坐
巳滿三十九日者。事便出界。不須復受。若不還。亦得
於彼處受歲。」

【釋。謂比丘夏中如法坐。若為道俗三寶之事。若疾
病之事。種種眾難之事。須往它方月餘。得移坐否。
佛言得者。以坐定制。緣事必開故。當白下。明移坐
法。按根本律云。佛言其安居人不應出界。若有緣
事須出界者。應受日去。若七日法。應三白如常。守
持而去。若七日不了。應受半月。乃至四十夜。白二
羯磨守持而去。極多唯得四十夜不應過。如世尊
言。多在界內。少在界外。是故但守持四十夜。意明
多在外。少在內不成安居。謂當白眾中作白二羯
磨。受三十九日法。其文如羯磨中說。若受三十九
日巳。有事至者。即便出界。至彼守三十九日法。應
諸緣事。言三十九日滿者。明此彼受歲法。若比丘

至彼三十九日滿者。得還界受歲好善也。若三十
九日滿。緣事未終。受歲又近。不得還者。亦可於彼
處無犯。若坐下。明移坐受法。若知夏中有緣。當於
結坐時受。若坐初不受。臨行時亦得受之。若坐下。
明不受法。及受歲法也。若比丘結坐巳滿三十九
日者。有緣事時。即便出界。不須復受三十九日法。
以不及此處安居自恣故。若不及還者。何處受歲。
亦得於彼處受歲。】

「問不結坐。或不受七日。巳受臘得否。答。不知法巳受
得臘不得夏。若以夏僧一諫取好。過三諫不取。犯戾
語決斷。懺還取得。當取時白眾然可。得。」

【釋。謂比丘於安居日。不兩兩相對而結坐。或結坐
巳不受七日法。私出界外。隨僧巳受臘為得否。佛
答。若比丘不知結法。及受法。巳受得名一臘。不得
一夏之功。謂不知法者。若以夏中僧一諫取結法
者好。文云。大德欲如法自利。當結法受法。不宜違
教。若違教者。即慢佛語。慢佛語者不善。大德當信
佛語。勿不結坐。及受法也。取好者。言彼取諫言者
好善也。此一諫二言。疑之有落。何者。應云。若以夏
僧一諫。至三諫取好。以次文中。有過三諫故。若過
三諫至四諫。而不取者。犯戾語決斷。懺還取得者。
言雖有犯罪。懺悔之。還取諫言得臘。正當取時。要
白眾僧然可者。得臘。若不然可者。不得臘也。】

「問。比丘不受歲犯何事。答。一比丘不受歲。眾諫使受。

一諫至三受好。若過三不受犯決斷。過四不受非沙
門。以不肯受法故。」

【釋。受歲者。言夏坐比丘。自有愆失。恣任僧舉。有罪
滅福生之益。故受歲也。謂比丘於夏滿時。不自恣
受歲。犯何篇事。佛言若一比丘不受歲。眾僧諫之
使彼受之。自一諫至三諫。受歲者好善。若過三至
四諫不受歲者。犯決斷罪。又過四至五諫不受歲
者。非沙門。即名俗人。犯棄罪也。以不肯受如來法
故。】

「問。夏坐新受戒人。日中後結坐得歲否。答。得。唯後夜
不得。」

【釋。謂前後夏坐。皆九十日得為一歲。若夏坐時。而
沙彌新受戒人。於日中分。或日後分。方結夏坐。其
九旬期。少一二分。得名一歲否。佛言得者。以結時
有其中後。而一日未終故。唯後夜不得者。一日巳
竟。九旬不滿故。影顯初中夜皆得也。】

「問。夏中坐。忘不受七日法。一出行得坐否。答。憶即悔
得。一坐不過二三悔。過二三悔不得歲。」

【釋。謂比丘夏中如法而坐。或有因緣。忘不受七日
法。一出界外行。得為夏坐否。佛言。若出界巳。憶忘
受法。即悔得坐。雖云悔得。以一坐中。不過二三悔
可得夏坐。若過二三悔者。不為得歲。以過二三即
名非法。尚不成坐。況得一歲之功也。】

「問。受歲時。若天雨。得屋下受歲否。答得。」


【釋。受歲露地者。表坐夏功。期出三界。露地坐故。言
比丘受歲時。若有天雨。可得屋下受歲否。佛言得
者。以表比丘自恣時。將斷未斷。猶居界內故。】

「問。既至某方結坐。有礙不達。得進遙結坐否。答不得。
正可到彼結後坐。若道路有僧住處。便應就坐。過二
三日治房舍。然後受三十九日去。若無僧住處。五人
以上共結界坐。然後坐。留一二人。守界滿三十九日
乃得去。若後人不滿三十九日去者。前去人不知不
失坐。後坐人失。」

【釋。某方者。言所期之處也。有礙者。言有難事阻礙
也。進前也。謂比丘心所期處。而結夏坐。及既至某
方有所礙阻。而不能達其界。可得進前遙結坐否。
佛言不得。以兩兩相對。名為結坐。若界前遙結。以
無兩兩相對故。待無礙時。正可到彼結後坐也。若
道下。明前坐結法也。若比丘必欲前坐者。若道路
中有僧住處。僧應就之結前坐。住二三日。修治房
舍。然後求僧作白二羯磨。受三十九日法去。若無
僧住處。有五人以上共結界而結前坐。然後先著
二三人受三十九日去。留一二人。守界滿三十九
日乃得去。若後留人不滿三十九日去者。前去人
不知不滿日去不失前坐。後留坐人失前坐也。】

「問。一人至四人。得白衣家結坐否。答。不得。五人以上
得。」

【釋。若一比丘人。至於四人。可得白衣家結坐否。佛

言不得。以一人無所對受結坐法人故。又結界不
成故。二三四人亦結界不成故。五人以上得者。結
界結坐皆如法故。又自恣時五人。須前後單差。若
有六人。一時雙牒而作羯磨故。】

「問。一人靜處得結坐否。答。先有結界。二人以上得。一
人以不得。無人共受坐故。無界盡不得。若欲別坐。當
更請僧結界坐。然後得。」

【釋。一人以不得句。擬以字在不得字下。以無人共
受坐故。謂一比丘於阿練若處得結坐否。佛言。若
靜處先有界。須二人以上得。一人所以不得。以無
人共受坐故。若靜處無界。非唯一人。及二人以上
盡不得。若欲別於僧處結坐。當更請僧結界坐。然
後一人得也。】

「問比丘夏坐中。得受請他施。及受他寄物。或經十日。
至三月得爾否。答。作不貪受。不限時節。」

【釋。謂比丘於夏坐中。不受衣財。妨脩道業。除急施
衣止開十日。若檀越捨他比丘施。併他比丘寄物。
比丘可得受請他人之施。及受他比丘寄放之物。
或經十日。至於三月。得爾否也。佛言。若比丘作不
貪畜之念而受者。不限時節。何止十日三月耶。】

「問。夏坐中界內作有為事。得應坐否。答。福事得指授。
餘不得。」

【釋。夏坐中界內應脩三無漏學。是如法事。若比丘
於結夏坐中不脩無為之行。而於界內作有為之

事。得應坐之功否。佛言。若三寶福田事。指授他人。
非宜自作。況餘非福之事。不得應坐也。】

「問。受夏坐人。云何房舍破當補治為。謂始坐坐訖時
耶。答。三月中破即治。」

【釋。比丘脩頭陀行。住處有五。蘭若。樹下。塚間。露地。
常坐。極於無所受。真抖擻之行。若受夏坐人。云何
受於房舍。此房舍破當補治為。謂是始坐。坐訖時
耶。答。言夏中安居。值雨際時。當依房舍。故佛告諸
比丘。若欲入夏坐者。先修治房舍。若無房舍者。突
吉羅。是故夏坐得現房舍者善。若無應倩人作。不
得無房舍而夏坐。何以故。過去諸佛皆受房舍故。
若房舍破。即補治。以不於始末時故。】

「問。受歲時。尼來界內求索受歲。應與受否。答二尼以
上得。一不得。所以爾者。以尼獨出界。犯重故。」

【釋。謂大比丘夏滿受歲之時。有比丘尼來於界內。
求索眾僧自恣受歲。應與受否。佛言。二尼以上得
與受歲。以合如來八敬戒中。請自恣之戒也。一尼
不得與受。所以爾者。何也。以尼眾獨出外行。犯僧
殘之重故。】

【△六度人事品】

「度人事品第六」

【釋。度。脫也。人。忍也。於世違順情能安忍也。言比丘
度脫於人。離俗入道故。佛制比丘欲度人時。須滿
五臘。知五法堪教誡人。故律云。滿十臘當得度人。

若不知五法。盡命不得度人。五法者。一者廣利二
部戒。二者能決弟子疑罪。三者弟子遠方力能使
弟子來。四者能破弟子惡邪。及教誡勿使作惡。五
者若弟子病。能好看視。如父養子。若不知五法。終
身不得度人。度人者。得突吉羅。】

「問。一人得度沙彌否。答二人得。」

【釋。沙彌者。梵語。此云息慈。息諸世間貪染煩惱。慈
悲利益一切有情。謂佛命鶖子度羅云。說三歸十
戒。為沙彌之最初。若滅後亦以一人為師。得度沙
彌否。佛言。二人得者。以舍利羅云。非同常例。如佛
命弟子。稱之善來。除羅云巳後。須具二師。一和尚
一阿闍黎堪得度也。何者。以和尚親教出離之戒
法。闍黎教誡軌則之範法故。】

「問。度沙彌得遙請和尚否。答不得。」

【釋。遙。遠也。和尚者。梵語隖波陀耶。此云親教師。于
闐國稱和尚。此云力生。謂三乘道利。五分法身。因
師之力而得生故。謂比丘欲度沙彌。請親教師為
授歸戒而此師住遠。可得遙請和尚否。佛言不得。
以授戒。度人須師資相親。為彼著裙。撿知二根不
男。為說歸戒有授受義故。又馬鳴頌云。彼師及弟
子。當互審其器。若不先觀察。同得越法罪。】

「問。未滿五臘度人。犯何事。其弟子為得戒否。答。若知
非法而度犯捨墮。過三諫不止犯決斷。若弟子不知
是非法得戒。若知不得。」


【釋。五臘者。由比丘一歲二歲。為授具足戒。不知教
授弟子。不案威儀。將至佛所。問汝幾歲耶。答云一
歲。佛呵云。汝自未斷乳。云何乳人。自今巳去。聽五
歲十歲度人。若未滿五臘。影於不知五法度人。若
比丘未滿五臘而度人。於五篇中犯何篇事。若師
違教而度人。其弟子為得戒否。佛言。若比丘知未
滿五臘是非法。及未知五法而度人。犯捨墮。過三
諫者。有比丘諫云。大德。佛制滿五臘知五法度人。
若未滿未知勿度於人。度人者不善。大德當信佛
語。未滿未知。勿度於人。不為智者呵責。受福無量。
長夜安樂。如是過三諫不止。犯決斷罪。若弟子不
知其師是未滿五臘。不知五法得戒。以無餘覺餘
思故。若知不得。以有餘覺餘思故。】

「問。比丘都不誦戒。又不知法種種僧事。而多度人。或
作三師。有所犯否。答。此人尚不應食人信施。況復度
人。」

【釋。謂比丘於黑白之月。都不誦戒。又不知作法中
種種僧事。而多度人。或作三師。有所犯否。佛言。此
人不誦戒。不知法事。即無已利之德。尚不應食人
信施。況復度人。若食信施者犯盜。若度人者犯捨
墮。】

「問。若人父母王法不聽。比丘盜將去度。犯何事。答。犯
重。若官人走奴。投比丘為道。比丘若知而安止來度。
亦犯重。」


【釋。父母王法不聽二輕遮者。若知俱不聽遮之不
度。若度知之。則姑容止故。謂若人欲出家。父母王
法皆不聽。許而比丘盜將去度。犯何事。佛言犯重。
以盜離父母國王之處。即不與取故。若官人走奴。
自已來投比丘。為學道故。比丘若知。不應安止。即
應遣去。若知而安止未度亦犯重。以取有主之物
故。】

「問。若兒前出家。父母後出家來投其兒。得度否。答得。」

【釋。出家者。謂出有為耕田種植販賣種種事業之
家。趣入於無為。無諸俗事業。寂然無欲之家。其無
為所作業務有三。一坐禪。二誦經。三勸化眾事。若
不行者。徒生徒死。有受苦之因。若人之兒前巳出
家。父母後出家來投其兒。其兒得度否。佛言得者。
以出家之事。入理為宗。若與道同。不存俗禮。例佛
度姨母。故云得也。】

「問。犯戒比丘得度人否。答。若犯重無復度人之理。若
犯決斷。同上未滿五臘者。若犯餘輕戒。要須懺悔。然
後得度。」

【釋。若知請戒僧法五臘滿者。雖爾許度。或後違犯
戒法比丘。得度人否。佛言。若犯重戒。不共清淨比
丘而住。是以無復度人之理。以非沙門故。若犯決
斷。同上未滿五臘者。良由決斷行別住行中。不受
眷屬事故。若犯餘三篇輕戒。要須懺悔。然後得度。
含不懺者。不得度人。】


「問。白衣投一比丘欲出家。比丘即受。更為請和尚戒
師。所投比丘故是師否。答非師。若後從受法者。可為
法師。若依隨者。可為依止師。」

【釋。謂白衣來投比丘。欲出家比丘即受納為弟子。
更為請和尚戒師。授其歸戒。其所投比丘故是師
否。佛言非師。以所投者未與授戒。非是五分法身
之師。若後從授戒法者。是為五分法身之師。若依
而隨止者。可為依止學律之師也。】

「問。比丘多度弟子。或作二師。都不教戒犯何事。答。犯
捨墮。昔迦葉佛時。有比丘度弟子。不教誡多作非法。
命終生龍中。龍法七日一受對時。火燒其身。肉盡骨
在。尋後還復則復燒不能堪苦。便自思惟。我宿何罪。
致如此苦耶。便觀宿命。自見本作沙門。不持禁戒。師
亦不教。便作毒念。瞋其本師。念欲傷害。會後其師。與
五百人來乘舡渡海。龍便出水捉舡。眾人即問。汝是
誰。答。我是龍問汝何以捉舡。答汝若下此比丘。放汝
使去。問此比丘何豫汝事。都不索餘人。而獨索此比
丘者何。龍曰。本是我師。不教誡我。今受苦痛。是故索
之。眾人事不得止。便欲捉此比丘著水中。比丘曰。我
自入。水不須見捉。即便投水喪命。以此驗之。度人不
可不教誡。」

【釋。多。重也。言比丘重度弟子。或作二人師也。都不
教誡者。根本薩婆多云。凡是弟子。應勤撿察。不應
恣其慢情。不為白事。不脩善品。如無彊馬。非法自

居。如世尊言。汝諸苾蒭。寧作屠兒為殺害業。不與
出家授近圓巳。捨而不問。令我正法速時壞滅。是
故苾蒭。於弟子處極須撿察。如不順教。隨事呵責。
若不可教。驅令出去。是知度人。宜朝夕訓䇿也。若
比丘多度弟子。都不教誡。犯何篇事。佛言犯捨墮。
以慢心不教貪眷屬故。昔迦葉下。引證其事。初五
句明不教之事。命終下。明所感之果。便自下。明追
憶前因毒念害師。眾人下。明捉舡之由求舡行耳。
比丘曰下。明自受報。以此下。結證度人之事。】

【△七受戒事】

「問受戒事品第七」

【釋。受者。領納之義。戒者。大戒。即白四羯磨戒也。言
沙彌圓具乞戒。羯磨師對諸師前。問遮難巳方作
羯磨。先作一白疊事告知。次秉三番羯磨。問尊證
師。量度其沙彌圓具事之可否也。以三羯磨中遮
難等事。通前單白中事。故名白四羯磨戒也。盖聞
佛初成道。善來初度於五人。廣利無涯。羯磨繁興
於四海。始因犯重。及賊住污尼等十三重難之垢。
間知則弗容受具。受知則不可姑容。縱彼求道心
殷。攝在法門無補。次或不稱和尚及已法名。衣鉢
俱無。父母不聽。乃至官人下使。負債病緣等。十六
輕遮。有玷三尊之教。知則不宜受具。受知則可姑
容。雖乖聖制之文。量其事輕可緩。如是二事俱無。
堪為福田淨器。方作白四羯磨。領納戒法。入三寶

數為法王子。及於懺悔盜度。種種非儀。皆屬受戒
事也。】

「問。沙彌犯十戒。一二三不悔受大戒得否。答。若憶而
不悔不得。都不憶。若不知法受得。夫受戒法師。應問
沙彌汝不犯戒否。答若言犯。即教懺悔。若本師不問。
壇上師應問。若都不問。師犯捨墮。」

【釋。犯。干也。十戒者。一不殺。二不盜。三不婬。四不妄
語。五不飲酒。六不著香華鬘香油塗身。七不自歌
舞作倡。及故往觀聽。八不坐高廣大牀。九不非時
食。十不捉生像金銀錢寶。謂沙彌干犯所受十戒。
唯一二三戒。不懺悔。餘皆懺悔。受大戒得否。佛言。
若憶而不悔者。不得以心有犯境及違教故。或都
不憶犯。若不知受法。須懺巳受者得戒。以無餘覺
餘思故。夫受戒法師。應問沙彌汝不犯戒否。彼答
若言犯者。師即教懺悔。若本戒師不問。壇上諸師
亦應問。若都不問。諸師皆犯捨墮。】

「問。巳受大戒得悔沙彌時所犯否。答得。懺悔法同沙
彌時懺悔法。」

【釋。謂沙彌巳受大比丘戒。可得懺悔沙彌時所犯
戒否。答。得者。謂非覆藏而不懺故。但。懺悔法。還同
沙彌時。突吉羅懺法。不同大比丘之懺也。】

「問。沙彌壇上欲受大戒。或著俗服。脚著履屣。或衣鉢
不具。假借當時。為得戒否。答。惟俗服師不問不得。其
餘盡得。師僧犯捨墮。」


【釋。謂沙彌受戒。宜法服脫履全道具。若或著俗服。
脚著履屣。或衣鉢不具。假借當時。為得戒否。佛言。
惟俗服戒師應問。恐是破內外道故。若不問不得。
其餘盡得。雖然盡得。而師僧犯捨墮。以慢佛教故。
夫受戒脫屣。表不履俗塵故。所持戒體假衣鉢相
而攝持。此緣宜當自具。以表其誠。若或假借乖儀。
是虗應故事而巳。】

「問。若有比丘。不捨戒作沙彌。或即大道人。而更受戒
否。答。不得。問若不得戒。前所受戒故在否。答。在。問後
師故是師否。答。非。」

【釋。捨戒者。律制犯重者求清淨。須捨戒作白衣沙
彌。而更受戒。捨戒文云。大德僧聽。我從今日。不持
大比丘戒。如是至三。不捨戒者。謂比丘不捨大戒
作沙彌也。若有比丘不捨戒。作沙彌。或即於大道
人。而更受戒否。佛言。不得。以不捨戒故。若受不如
法。亦許更受。如晉時有慧照等。三百七十人。因僧
伽䟦摩至。重受具足。或問其意。照曰。以疑先受。若
中若下。更求增勝。故須重受。依本臘次。後智磐述
曰。此由照等。先受戒不如法。故於舡上結界攝僧。
以便行事耳。今人年少。輕心受戒。不知方便。不能
有所感發。尚未霑於下品。則於再受。誠得其宜。薩
婆多論云。重受增為上品。本夏不失。若此則中下
尚須增受。況未能感發者乎。或問先巳聞羯磨。今
若再受。則先聞成盜聽者。然於當時輕心無知。既

不能領聖法。尚何盜聞之咎。明律高德。更須一評。
問。若不得戒。巳前所受戒故在否。佛答言在。以未
捨戒故。又問。若先戒在者。後受之師故是師否。佛
答非師。以非受戒法故。】

「問。多人受戒。而併請一人為師。可得十人。五人。一時
受戒否。答。無此理。」

【釋。受戒者。一人。二人。三人。為師者。三師。七證。然師
資數。有所表也。盖具戒功大。入三寶數。非同餘戒。
一人二人。須以十師。作十方佛想而授與。又圓成
三眾。舉撿七非。故以十人也。比丘戒。是聲聞之小
乘。緣覺之中乘。菩薩之大乘。共因此戒而成果故。
人天之乘。無此分故。通別圓機。攝大乘故。機雖多
種。不出此三。四五六等。無所表故。是以經云。於一
佛乘。分別說三。故以一人。二人。三人也。若多眾之
人受戒。而併請一人為師。可得十人。五人。不以壇
時前後一時受戒否。佛答無此理者。總斥師資無
此理也。師無理者。母論云。優波離問佛。有幾處白
四羯磨受具。而得滿足。佛言有五處而得滿足。一
者和尚如法。二者阿闍黎如法。三者七僧清淨。四
者羯磨成就。五者眾僧和合。若一人為師者。故云
無此理。資無理者。律云。若秉一羯磨。一界四人受。
此是僧為僧。不名為受法。又優波離問佛。可得二
人受戒否。佛答得。又問。誰大誰小。答。無有大小。又
問。可得三人受戒否。答得。又問誰大誰小。答無有

大小。又問可得四人受戒否。答云不得。以非眾為
眾而作羯磨。與理相違故。若有十人五人。須異時
次第受。若一時受者。故云無此理也。】

「問。沙彌更受大戒。請一比丘為大戒師。而此比丘不
知羯磨法。及受戒法。更與請一人與受戒。以何當為
師。答。與受戒者是師。無戒法與者非師。」

【釋。為戒師者。深明三觀。精練二持。五德十數。說行
兩遂德臘具足。堪為戒師。若沙彌更受大戒。請一
住處。比丘為大戒師。而此比丘不知羯磨法。及受
戒法。更與請一住處僧人。知白四羯磨。及受戒白
法請法與受戒。此先後二住處人。既皆受請。以何
當為師耶。處答。此二處人與受戒者是師。以是法
身父母故。無戒法與者非師。以無生長法身義故。
盖前問巳答一人為師。無此理故。】

「問。壇上師僧。或著俗服。或犯禁戒。受戒者得戒否。答。
若受戒人。知是非法不得。不知得。」

【釋。壇者。出土為壇。而於此三級之上受者。表受戒
者當出三界故。又壇是清淨之地。表受戒者當處
清淨心地也。謂沙彌壇上受大戒時。三師七僧。或
著俗服。或犯禁戒。受戒者為得戒否。佛答。若受戒
人。知其師僧是非法者不得。以有餘覺餘思故。經
云有一不清淨者。汝戒律儀必不成就。不知得者。
以無餘覺餘思故。】

「問。受戒為有時節否。答。唯後夜不得。初夜中夜。無燈

燈亦不得。要須相覩形色乃得。」

【釋。節。止也。謂沙彌受戒為有時節否。佛答。若年月
中日日夜夜皆得。唯夜夜後夜不得。以後夜時恐
及彼此之日。難計臘之長幼故。又後夜昏睡。恐無
所獲故。雖開初中二夜。須然燈燭。無燈燭亦不得。
要須相覩形色乃得。以師覩弟子。識其無根二根
諸病等。弟子覩師。識其尊卑大小也。】

「問。受戒時。或值天雨。更移場屋下受戒。得戒否。答。若
欲移場。當先解大界。更結戒場。乃得受戒。不爾者不
得。」

【釋。戒場無屋者。表受戒人。當出三界無所覆故。謂
沙彌受大戒時。或值天雨。更移場於大界內外相
中。屋下受戒。既無所依之戒場。受戒得戒否。佛答。
若欲移戒場於大界中屋下者。當先解大界更結
戒場。有所依之託。乃得受戒。表受戒人猶在修持。
居於界內故。不爾者不得。以無所託之戒場故。】

「問。受戒時。或有事難不得究竟。是大比丘否。答。伹三
羯磨訖便是。」

【釋。謂沙彌受大戒時。或有事難不得究竟作法。是
大比丘戒否。佛答。謂僧但作三羯磨竟。僧云作法
善成。即有事難不得究竟。四隨四依者。便是大比
丘。顯三羯磨未終。併問遮難俱不是也。】

「問。受戒盡十三事。後諸戒師和尚。不續教誡。得戒具
否。答。若師不教誡。至十五日說戒。專心聽受。便得具

足。」

【釋。盡者。竭也。十三事者。毗婆沙云。白四羯磨竟。巳
得具戒。所以說四墮四依。十三僧殘。但為知故說
也。若受具戒。要白四羯磨。而得具戒。不以三歸也。
凡具戒者。功德深重。不以多緣多力。無由欲得。是
故三師七僧。白四羯磨而後得也。何以故。但說四
墮等。不說餘篇。此二篇是最重者。一篇戒若犯。互
不起故。二篇雖起難起。若波利婆沙等。二十眾中
而後出罪。若難持而能持者。餘易持戒。不須說也。
是故但說二篇。不續教誡。謂沙彌受大戒。說四墮。
四依。盡十三事。後諸戒師。不續教誡。似無所受得
戒具否。佛答。若諸師不續三篇教誡有疑者。至十
五日僧說戒時。專心聽受。即得具足。】

「問。受戒三衣不具。有持衣直。或染不染。或裁不裁。得
當衣否。答。盡不得。」

【釋。謂律制受戒。須具三衣。形服相稱。攝三業之惡。
成十善故。若沙彌受戒。三衣不具。有持衣直。或染
不染。或裁不裁。可得當衣否。佛答。盡不得當衣。以
衣體與名。不相離故。若不當衣為得戒否。薩婆多
毗婆沙云。須除鬚髮。著袈裟。問不除鬚髮得戒否。
答得戒。但非威儀。若無衣鉢得戒否。答得戒。問若
無衣鉢得受戒者。何故必須衣鉢。答一為威儀故。
二為生前人篤敬心故。如獵師著袈裟。鹿以法服
故。則無怖心故。三以表異相故。內德既異。外德亦

異故。】

「問。受戒時眾僧難得限。齊幾僧得受大戒。答。除三師。
五僧以上得。」

【釋。限。齊量也。若沙彌受戒時。三師是可限量。而七
位僧伽難得限量。齊幾僧得受大戒耶。佛答。謂十
師之中。但除三師。若尊證。五僧以上得。此七證人。
表舉撿士非。何不直云七僧得。而云五人以上得
者。若證僧不足七人。或可五人。以七逆中。破僧出
佛身血。佛滅後無。故云五僧。】

「問。沙彌曾詐稱為大道人。受大比丘禮。後得受大戒
否。答。不得。」

【釋。謂沙彌時曾詐稱為大道人。受大比丘禮拜。即
犯賊住之難。後得受大戒否。佛答不得者。以詐稱
受禮。令彼比丘生不正想。即與未證未得而為證
得。正相同故。若巳受戒即不共住。若未受具即不
得受。故經云。若受大僧禮者。各偷臘賊住。又律云。
有師出家受十戒未受具。或往他方。言十臘二十
臘。次第受人禮。入僧布薩及一切羯磨。受人信施。
是名偷和合也。】

「問。沙彌辭師行事難不得還。輙於彼處。請依止師受
戒得戒否。答。得戒。」

【釋。沙彌辭師他行。有事難之阻。不得回還。輙於彼
處。又請依止師受戒。可得戒否。佛答得戒者。雖虧
無適莫之德。由難事緣。若師如法者得戒。】


「問。若比丘誘他沙彌。將至異眾。與受大戒犯何事。彼
眾知應聽否。答。若其師有非法事。沙彌及將去者無
罪。若無非法。將去者犯重。壇上師僧犯捨墮。昔有一
長老比丘。唯有一沙彌瞻視。有一比丘輙誘將沙彌
去。此老比丘無人看視。不久命終。因此制戒不得誘
他沙彌。誘他沙彌犯重。若有一比丘。見他沙彌瞻視
老病人。教使捨去。沙彌若去。此比丘犯重。」

【釋。誘。引也。相勸動也。若比丘以言誘他人之沙彌。
將至異界之眾。受大戒犯何事。彼異界僧知是誘
者。應聽受戒否。佛答。若其沙彌之師。有非法犯戒
事者。沙彌不犯越法罪。將去者不犯重。故云無罪。
若無非法事者。將去者犯重。此影沙彌之越法也。
壇上下。答第二問。謂彼異眾壇上師僧知者。不應
聽受戒。若聽犯捨墮。以慢佛語故。昔有下。引證誘
事致令命終制戒犯重也。若有下。況也。若有一比
丘。見他沙彌瞻視老病人。教使捨去。彼若去者。此
教捨比丘亦犯重。況誘引也。】

【△八受施事】

「受施事品第八」

【釋。施。布也。散也。與也。謂比丘受領檀越。施與飲食。
衣服。臥具。醫藥之事。此施事有四種常住。如律鈔
云。一常住常住。眾僧府庫寺舍眾具。花菓樹林。田
園僕畜。但得受用。不通分賣。故重言之。二十方常
住。僧家供僧常食。體遍十方。唯局本處。三現前僧

得施物。唯施此處現前僧故。四十方現前。如亡五
彩輕物。若未羯磨。從十方僧得罪。若巳羯磨。從現
前僧得罪。上二種名四方僧物。後二種名現前僧
物。然比丘受請有許可。佛無者何也。律云。佛默然
受請者。佛貪結巳盡。於食貪無染。故默然受。聲聞
辟支佛。貪結雖盡。習垢猶在。是故受請有許可。又
斷譏謗故。若佛於食發言許可。外道異見。當言瞿
曇沙門。自言超過三界。而故於食有貪。佛現大人
相故。食是小事。不以致言。】

「問。比丘受檀越請四事供養。所施物得分施人否。答。
得。」

【釋。若比丘巳受檀越請與四事供養。而所受物得
分施他人否。答。得者。以施他人顯其不貪。是解脫
事故。】

「問。巳受四事長請。小小緣事出行。得食外食。得服外
藥否。答。施主聽。得。」

【釋。長請者。言長時受請。不限止故。小緣者。貿易瞻
望等緣。食。啖也。取也。言取四大力故。得食者。五噉
食也。服。用也。藥者。黃連細辛等。調理四大故。若比
丘巳受四事長請。有小小緣事出界外行。若值修
福者。而比丘得食外食。得服外藥否。佛答。若施主
聽之皆得。以普欲令人修福故。影於不聽不得。】

「問。他人欲施比丘物。先問比丘有無。比丘實自有。以
貪心欺彼言無。他即施物犯何事。答。貪取犯捨墮。妄

語犯墮。」

【釋。他施主人欲施比丘物。而先問比丘有無。比丘
實自巳有。以貪心欺彼言無。他施主即施物犯何
事。佛答言比丘貪心取犯捨墮。以畜長財故。妄語
犯墮。以有言無故。】

「問。若眾僧食。偏與上座。上座得食否。答。若上座貪心。
犯捨墮。」

【釋。上座者。言受戒四十臘。至長日時。皆通稱也。若
眾僧食。知食比丘偏與上座。而上座得食否。佛答。
若上座貪心取食。犯捨墮。以慢佛僧䟦語故。】

「問。比丘不病。稱有患苦。求索好食。既得食之。犯何事。
答。犯重。」

【釋。病者。言風濕熱也。好食者。乳酪魚肉也。若比丘
不有病疾。詐稱有患苦。而求索施主好食。彼即施
之。比丘既得食之犯何事。佛答犯重。以悲田誑欺
取利故。】

「問。不著三衣受食。犯何事。答。犯捨墮。」

【釋。受食者。謂佛始成道。食鹿女糜竟。若有出家弟
子。著云何衣。及食。觀諸佛皆著淨衣褊袒坐受。食
一坐食。我之弟子。法亦如是。欲作限礙能妨眾戒。
所以踞坐為淨衣故。亦反俗流。若比丘不著三衣。
受食犯何事耶。佛答。犯捨墮。以慢佛語故。】

「問。檀越適請二三人。須眾唱否。答須唱。」

【釋。適者。專也。謂檀越適於僧中。請二人。或三人。可

須眾中唱否。文云。大德僧聽。某檀越適請僧福田。
求願滅罪。唱巳差之赴也。佛答須唱者。以決眾心。
勿生犯僧次之念。是別請也。】

「問。大比丘羯磨分物時。尼來界內。應得分否。答。應得。」

【釋。羯磨。此云作法。言比丘作為如教之法。成辦分
物之事。謂大比丘羯磨分物時。比丘尼來於界內。
應得分否。佛答應得者。以現前僧分物應得與尼
非衣。由尼亦是僧數故。】

「問。有人寄物施一處僧。物至後更有比丘來。分時在
座。應得分否。答。打犍椎得。不打不得。」

【釋。謂有緇素之人。寄物施一住處現前僧。物至一
注處後。更有比丘來於界內。分時在座。此更來僧。
應得分否。佛答。若僧打犍椎得分。以施物體通十
方故。不打不得者。唯施此處現前僧故。】

「問。比丘行道中。婦人施物得受否。答。親里若相識得取。」

【釋。謂比丘行於道路之中。值有婦人施物。可得受
否。佛答。若是比丘。父母六親。鄉故隣里。及相知識得
取受也。明非親里不得受。以律制非親里乞物故。】

「問。比丘行道中。比丘尼施物得受否。答。施僧得受。非
眾不得。」

【釋。律制比丘。不得於村中從非親里比丘尼受食
食。若比丘行道中。有比丘尼施物得受否。佛答。施
僧得受者。以不失福田故。非眾不得者。以不存顧
念彼之有無譏嫌即生故。】


「問。供僧齋米僧去。齊主得供後人得食否。答。打犍椎
得食。若不打。食一飽犯棄。」

【釋。謂檀越供養一住處僧之齋米。僧伽巳去。而齋
主得供後來僧人。可得食否。佛答。後來僧人。若打
犍椎得食。以有集眾無私取故。若不打。食一飽犯
棄者。即為盜僧物故。】

「問。四月八日䞋物。七月十五日本僧巳去。寺主取與
後僧。後僧分取者犯何事。答。打犍椎。現在僧共分無
罪。若不打犍椎分犯盜。」

【釋。四月八日者。言生時大會也。本僧者。言大會時
本受䞋物之僧。後僧者。言大會後之僧。謂檀越於
四月八日䞋。至自恣日而本僧巳去。其界內寺主。
取與後僧。此後僧未受䞋物。而分取者犯何事耶。
佛答。若界內打犍椎。後僧與現在僧共分無罪。若
不打犍椎。後僧不得取。以僧未現在前故。分者犯
盜。按律五事成盜。一者他物。二者他物想。三者重
物。四者盜心。五者離本處。若一二事不犯重。犯突
吉羅。偷蘭遮。】

「問。白衣有貰䞋物本道人去。與後人後人得受否。答。
應取。問主人。本道人當來否。答言永不來呪願取若
言或來。不得取。取犯捨墮。知取犯棄。是僧物故。」

【釋。貰。假也。借也。謂白衣有貰借本界道人䞋物。其
白衣欲還本道人。而本道人巳去於界外。又與後
人。此後人得受否。佛答應取。以不令在家用僧物

故。雖云應取。必明問於白衣主人云。其本借物道
人當來此界否。彼若答言永不來此界。後人呪願
取。若言或來。後人不得取。是有主物故。若取犯捨
墮。若知本貰䞋道人巳亡。而取犯棄。以死後是四
方僧物故。】

「問。比丘治生得物。施比丘衣食。得受否。答。取衣犯捨
墮。窮厄無食處。彼使白衣作可食。治生道人。若白眾
言。此物非我物是使人物。若爾可食。若主不白。眾食
犯墮。二三人亦可白。若道人施他人。他人言是我物
可食。」

【釋。治生者。言治世資生之業求利息故。薩婆多毗
婆沙云。此販賣戒罪。於一切波逸提中。最為重者。
寧作屠兒不為販賣。何以故。屠兒正害眾生。此販
賣一切欺害。不問道俗賢愚。持戒毀戒。無往不
欺。又常懷惡心。設若居穀。心恒悕望。使天下荒餓。
霜雹災疫。若居貯集餘物。意常止望。四方返亂。王
路隔塞。夫販賣者。有如是惡。若比丘死。更無販賣。
因是更聽羯磨取物。此惡物設與眾作食。眾僧不
應食。若作四方僧處。不得住中。若作塔僧不應作
禮。又云但佛作意禮。凡持戒者。不應受用此物也。
謂比丘為治世資生之業。求得利物。施與比丘衣
食。可得受否。佛答取衣犯捨墮。以貪慢心。受不淨
財故。若於窮厄無食之處。彼治生者。使白衣作比
丘可食。或治生道人。於窮厄無食處。若白眾言。此

物非我物。是使人物。若爾可食。若不白眾者。眾食
犯墮。若二人三人。亦可白也。若治生道人。以物施
他比丘。他比丘人言。是我物比丘可食。以施屬他
人。非不淨物故。】

「問。比丘得出物否。答。不得。犯捨墮。」

【釋。謂比丘可得出物入利息否。佛答不得者。以比
丘初捨俗累之家。又戒禁衣鉢之餘。分寸不畜故。
若出物犯捨墮。】

「問。長受百日請。中間得受他一食二食否。答。施主聽
得。不聽不得。」

【釋。謂比丘長受檀越百日之請。而中間得受他施
主。一飡之食。二飡之食否。佛答初請施主聽者得
食。若不聽者不得。若食之有罪。以違自言故。】

「問。比丘食或含一口飲吐之。取一摶飯棄之。犯事否。
答。犯捨墮。」

【釋。摶食者。言手團曰摶。熏聞云。其義則局。如漿飯
等不可摶故。後譯經者。皆云段食者。段。謂形段。香
味觸三塵為體。入腹變壞。資益諸根。故言段食。謂
比丘受食。或含一口之飲吐之。或取一摶之飯棄
之。可犯事否。佛答犯捨墮。以比丘飲水食飯。尚愧
寡德難消。若不存五觀三匙。故吐棄者犯捨墮。】

「問。乞食長得與人否。答。先無貪心取長得施眾生。若
無眾生。舉著樹頭。有眾生噉好。若無明日還自受水
取食。不得棄。以信施重故。所以還得自取者。以更無

主故。如鬱單越取食法。」

【釋。長。多也。言乞食。長多也。謂比丘乞食。長多。可得
與他人否。佛答先無貪心取。長者。得施眾生。影於
有貪心取長不得施。以長施與。若無眾生時如何。
當舉著樹頭。有眾生噉好。若樹頭無眾生噉者。明
日還自受水取食。不得棄捨。以信施最重。所以得
取者。以更無施主故。如北洲取食法。無人授與故。
施設論云。北洲人。如何無我所執耶。答。謂以眾生
數多。境界廣大。所受境界。咸皆悅意。平等無差。故
無我所執。】

「問。主人殷勤得長受請否。答。若其處得行道。無難無
短乏得往。」

【釋。謂施財主人。殷勤長請比丘供養。而比丘可得
長受施主。所居之處請否。佛答。若其施主所居處。
可得行道。無八難因緣。四事無有短乏。得往赴也。】

「問。主人請食。得遣人代否。答。主人意無在得。若主嫌
代。去犯捨墮。」

【釋。謂施主人請比丘食。而比丘既受請巳。或有別
緣。恐失福田。可得遣人代受食否。佛答。若主人意
無定在者。得代。若主人有在。嫌代去者。犯捨墮。以
有貪富捨貧故。】

「問。鬼子母食可食否。答。呪願然後可食。」

【釋。鬼母食者。謂佛授鬼母戒不冷血食。遂教比丘。
每日午施食。謂生臺傍鬼子母食。比丘可食得否。

佛。答。凡人施與。即屬其主。不宜擅取。若欲食時。先
須呪願云。所為布施者。必獲其義利。若為樂故施。
後必得安樂。此呪願若食前即同乞化。或食巳即
呪願之詞。作是願巳。然後可食。】

「問。主人施比丘牛馬奴供食直。得取否。答。得取用。不
得賣。弓刀一切兇器仗。皆不得受。」

【釋。謂主人欲供比丘食。或無資財。而施比丘牛馬
奴。以供食直可得取否。佛答。比丘以慈為主得取
用之。但不得賣。恐有殺害故。若彼以弓刀等仗。皆
不得受。且是損害眾生之器。亦發人防忌心故。】

「問。人自出物供齋。齋竟去餘物。後僧來得食否。答。打
犍椎得。不打犯盜。」

【釋。謂有人自出財物。供一住處僧伽之齋。齋既巳
竟。而僧巳去。其齋所餘之物。後有十方僧來可得
食否。佛答。若打犍椎後來僧得食。若不打犍椎食
犯盜。以私取故。】

「問。比丘共盤。食他分犯何事。答。若問聽無罪。不聽取
食犯墮。若不問亦犯墮。所以不犯者。以共仰手故受。」

【釋。謂比丘彼此共於一盤。食啖他分。為犯何事。佛
答。若共盤時。應問云。汝食否。彼答云。我不食聽汝
食之。所以無罪。若云。汝勿動我分。是不聽。故取食
犯墮。不問。亦犯墮。以非儀觸惱他故。所以不犯者。
以共仰手故受。】

「問。比丘乞。前人問好比丘非。答是。得物至犯何事。答

實好言好犯墮。不好言好犯棄。」

【釋。好者。言四果四向禪定解脫等。非者。言破見戒
威儀淨命。謂比丘乞求檀越。而前施主人。問好比
丘非耶。比丘答是。得物至犯何事。佛答。若比丘實
好言好犯墮。以上人法向說而取利故。不好言好
者犯棄。以實無所知。自稱言得上人法故。】

「問。比丘一切長物施人言。我後須還。自取得爾否。答。
得與可信者。然後更語一人。我物施某比丘。若取還
語。不得輙取。」

【釋。謂比丘一切長多之物。展轉布施餘人言。我後
須還。而作施比丘自取得爾否。佛答。若自取得與
可信者。不失其約故。然施巳後更語一人。我物施
某比丘。以為證者。若欲自取還語證者。不得輙取。
以悉故意妄言不與也。】

【△九疾病事】

「疾病事品第九」

【釋。疾。患也。病。苦也。又疾甚曰病。謂比丘或有疾病
之時。受持衣鉢等云為之事。開遮重輕得不得故。】

「問。比丘病得離鉢食否。答重病得。小病不得。」

【釋。病者。言比丘得於風寒熱。四大不調也。鉢者。梵
語鉢多羅。此云應量器。言體色量皆如法故。此乃
諸佛之標幟。有斷除邪妄之功能。故制比丘持也。
謂比丘有病。得離鉢食否。佛答。重病得以不能坐
用故。若小小病緣猶能坐持。不得離鉢食。若不鉢

食犯墮。】

「問。比丘疾病。三衣不持。犯何事。答。大困無所識知得。
有覺知不得。」

【釋。衣者。乃羣戒之總首。寔表法之初章。內則頓悉
乎諸心。外則長辭於俗務。誠沙門之幖幟。入道之
通規。夫然者。可得離乎。謂比丘疾患病苦。三衣不
持犯何事。佛答。若疾病大困。無所識知者得。若猶
有覺知。不得不持衣。若不持衣犯墮。】

「問。看病人不語病者。私用錢與他病人。作食湯藥犯
何事。答。若用五錢犯棄。若後語病者歡喜不犯。若病
人恚不償犯棄。」

【釋。謂看視病比丘之人。不語告病者。私用取錢與
他有病之人。作為飲食湯藥犯何事耶。佛答。若私
用五錢犯棄。以不與取故。奪病人外命。即殺緣故。
若先不語。後方語所看病歡喜不犯。以無盜奪意
也。若所看病人聆知而即恚者應償。不償者犯棄。
以同盜取故。】

「問。為病故。主人日供一百錢五十便足。餘者得與餘
病者作食否。答。病者自與便得。」

【釋。檀越為病僧故。其主人每日。供用一百錢。五十
便足。而餘者看病人。得與餘病者。作為食否。佛答
若病者自與便得。若看病者與同上。此不同前問
者。以有餘殘故。】

「問。病比丘無人看。比丘得與作食否。答。若山野無人

處。日中不得往還。得作七日。先淨薪米。受取得作。」

【釋。作食者。言比丘不自熟食故。淨薪米者。言先比
丘說淨也。謂病比丘無親識人看視。而比丘可得
與作食否。佛答。若山野無人之處。日中不得往還
者。得作七日。雖開此時。猶先說淨。文云。大德一心
念。我比丘某。今為無人處。疾病因緣。此薪米作七
日食。為經宿服故。今於大德邊受。然後看病者。取
得作食也。明有人處不得也。】

「問。病人須酒一升二升。下藥可與否。答。若師言必瘥。
得和藥服。不得空服。」

【釋。酒者。乃無明之藥。昏性亂神。酒毒頗甚。增長愚
痴。故律誡飲。升。登也。言十合為升。謂登合之量也。
謂病比丘須酒一升二升。下與藥內食。比丘可得
與否。佛答。若醫師言。用酒必瘥。得和藥服。以和藥
故。無有酒味。不得無藥定酒而服。若空服者犯墮。】

「問。比丘病得服氣否。答。不得。同外道故。」

【釋。謂比丘四大之中。或有病緣。為當服藥。可得服
氣否。佛答。若比丘風寒熱病。可宜藥治。不得服氣。
同於吞飲日月精氣。服虹飲霧之外道故。】

「問。比丘腫病得使唾呪否。答。得。」

【釋。腫者。㿈也。鍾也。言寒熱氣㿈鍾聚也。此腫病屬
風大不調故。謂比丘腫病。為宜服藥。使氣通融。教
有呪水。可得使人唾呪否。佛答得者。以病之緣起
顛倒而生。呪是無為能消妄想。故云得也。故灌頂

經云。以無虫水。呪一百八遍。與彼服食。所有病苦
悉皆消滅。】

「問。比丘病困。或缺衣鉢施眾。或賣用作福德。犯何事。
答。若更得獘故即受得。無有犯捨墮。」

【釋。衣鉢者。乃利生之威服。助道之要緣。晝夜恒持。
如鳥二羽。似車二輪。無攝衣界。不得一宿離身。一
尺之地。若離即犯捨墮。謂比丘病困。或缺三衣。及
鉢。以施眾而修善。或賣用作福以消愆。不同故離。
為犯何事耶。佛答。若缺賣衣鉢。更得獘故。即受可
得也。若缺賣巳無有補者。犯捨墮。以破戒祈禳。慢
佛語故。】

【△十死亡事】

「死亡事品第十」

【釋。死者。終也。亡者。盡也。言比丘死亡終盡也。經云。
生者新諸根生。死者故諸根滅。事者即比丘死亡
分衣哭泣。衣棺葬埋等事。故曇無德部云。分亡者
衣法。以出家人同遵出離。身行所為。莫不皆是僧
法所攝故。身亡巳後。所有資生。皆屬四方僧。義同
非時僧得施法。又僧得施。其用有二。一者隨處。二
者隨人。故非時僧得施。從施主為定。亡比丘衣物。
據輕重為判。重者。隨即入住處。輕者僧作羯磨分。】

「問。亡比丘物。都不打犍椎。不羯磨而分。犯何事。界裏
一人以上。盡得打犍椎羯磨。若不羯磨而打犍椎。亦
不羯磨盡犯棄。所以爾者。亡比丘物。盡屬四方僧。故

不得輙分。若界外五人以上得羯磨分。不打犍椎。以
無界故。四人巳下不得羯磨。若分犯棄。當齎詣僧中。
若自取齎去至異眾初入界不犯。出則犯棄。如是復
至餘眾。一出界。一犯棄。弟子持師物去亦爾。」

【釋。都。總也。打犍椎者。言集僧之法也。羯磨者。言此
白二作法。是索大眾忍可分物。無多少不平。故皆
默然。分物者言亡僧之物。屬四方僧故。增輝記云。
佛制分衣本意。為令在者。見其亡物分與眾僧。作
是思念。彼既如斯。我還若此。因其對治。令惡求故。
今不能省察此事。翻於唱賣之時。爭價上下。喧呼
取笑。以為快樂。悅之甚矣。仁者宜忌之。又毗婆沙
論問亡比丘衣鉢等。云何得分。答。彼於昔時。亦曾
分他。如是財物。今時命過。他還分也。謂亡故比丘
所有輕重之物。眾僧都不打犍椎。及羯磨而分。犯
何篇事。佛答二種分法之重也。一者。若界裏一人
以上。盡得打犍椎羯磨分。以有界集僧故。一人者。
毗尼母論云。一人相應法者。二人共住。一人死。在
者取衣口言。此某甲亡比丘物應屬我。三說。以上
者。即二三人眾多法也。毗尼母云。四人共住一人
死。應展轉分。捨衣巳賞勞法住。二人口和付言。大
德僧聽。我等持是亡某甲比丘物衣鉢等。與某甲
看病比丘。三說。集律本云。應彼此三語受。共分應
言。二大德僧聽。此亡比丘某甲衣物。應屬我等。三
說。若界裏一人以上。不作心念羯磨。眾多人人羯

磨。僧法羯磨。而打犍椎。或不打犍椎。亦不作如是
羯磨。盡皆犯棄。所以下徵釋。以亡物盡屬四方僧
故。須打犍椎羯磨。不得輙分也。二者。若界外五人
以上得羯磨分。不打犍椎以無界故。若輕物現前
僧分。若重物付近遠有僧法寺也。四人以下。不得
羯磨分。若分犯棄。以非五人僧故。若然者物當云
何。此物當齎至近處。有僧法僧伽藍中分之。若又
自取賷去至異眾。初入界不犯。出則犯棄。以盜異
眾之物故。如是復至餘眾。一出界一犯棄。以皆盜
現前僧物故。弟子持師物去亦爾也。】

「問比丘亡弟子。不持師物與眾輙自分處。供養僧。僧
可食否。答。其弟子先知法者有罪。僧不打犍椎。不羯
磨而食。犯捨墮。」

【釋。輙自分處者。言師心制法。不如法律之教也。謂
比丘亡後。其弟子不持師物與眾。打犍椎羯磨分
之。輙自分處供養眾僧。既乖律法。僧可得食否。佛
答。其亡者弟子。先知羯磨法等。自分有罪。即捨墮
也。僧應打犍椎羯磨食。若僧不打犍椎羯磨食者。
犯捨墮罪。】

「問。若師亡。僧羯磨分物。弟子應得分否。答。應得即是
僧故。」

【釋。若比丘之師亡。僧作羯磨分物。其亡者弟子。應
得分否。佛答。僧分物時。亦應得分。以弟子即是現
前僧故。】


「問。僧亡更無餘僧。唯有弟子。或五戒十戒。得羯磨分
此物否。答。即是僧故得分。但打犍椎羯磨。不打不羯
磨不得。」

【釋。謂界內之僧巳亡。更無餘僧在界。唯有弟子。或
五戒十戒。此亡物應僧分之。不知弟子可得羯磨
分物否。佛答。雖五戒十戒弟子。即是僧故。所以得
分。故律云。十戒等即是名字比丘現前僧也。但要
打犍椎羯磨分之。若不打犍椎不羯磨不得分。以
盜僧物故。】

「問。病者無常。供病餘物。後人得與餘病者否。答。此是
僧物。不得輙與。直五錢犯棄。」

【釋。無常者。正理論云。本無今有。暫有還無。故名無
常。謂有病者無常。供病所餘之物。後人可得與餘
病者否。佛答。此亡餘物即是僧物。不得輙自與之。
若直五錢者犯棄。若減五錢等。即三聚六聚也。】

「問。師徒父母兄弟死得哭否。答。不得。一舉聲犯捨墮。
可小小泣涕而巳。」

【釋。哭者。哀聲也。大聲曰哭。泣涕者。細聲有涕曰泣。
而巳者。結盡之辭。謂比丘之師及徒。與俗中父母
兄弟死亡可得哭否。佛答。不得。以僧不應同俗故。
若一舉聲犯捨墮。但可小小泣涕而巳。故輔教篇
終孝章云。父母之喪。縗絰則非其所宜。以僧服大
布可也。凡處必與俗之子異位。過歛則以時往其
家。送葬或扶或導。三年必心喪淨居脩我法。贊父

母之冥。過喪期唯父母忌日。孟秋之既望。必營齋
講誦。如盂蘭盆法。是可謂孝之終也。昔者天竺之
古皇先生。居父之喪。則肅容立其喪之前。如以心
喪。而略其哭踊也。大聖人也。及其送之。或舁或導。
大聖人也。夫目犍連。喪母哭之慟。致饋於鬼神。目
犍連亦聖人也。尚不能泯情。吾徒其欲無情也。故。

佛子在父母之喪。哀慕可如目犍連也。心喪可酌
大聖人也。居師之喪。必如喪其父母。而十師之喪。
則有隆替也。唯稟法得戒之師。心喪三年可也。法
雲在父母之憂。哀慕殊甚。食不入口累日。法雲古
之高僧也。慧約殆至人乎。其父垂死與訣皆號泣。
若不能自存。然喪之哭。雖教略之。盖欲泯其愛惡。
而趣清淨也。苟愛惡未忘。遊心於物。臨喪而弗哀。
亦人安忍也。故泥洹之時。其眾撫膺大呌而血現。
若波羅奢華。盖其不忍也。吾徒臨喪可不哀而泣
涕乎。又西域記云。出家僧眾。制無號哭。父母之喪。
誦念酧思追遠慎終。實資冥福。如是則知在家當
哭也。】

「問。或比丘死時在。羯磨時不在。或死時不在。羯磨時
在。各應得分否。答。及羯磨盡。得。死時在。羯磨時不在。
不得。」

【釋。謂或比丘死時在。羯磨時不在。或死時不在。羯
磨時在。如上二種。在與不在。各應得分否。佛答。若
死時不在。及羯磨盡者。得分。若死時在。羯磨時不

在不得分。又佛聽乞耳。復有所不應分物。何者。存
在時。所有經律。應分處與能讀誦者。若不及分處。
現在僧應與能誦者。此物不應分賣也。】

「問。比丘死。後人與買棺木衣服葬埋。與者犯何事。答
曰。白僧與泥洹僧。僧祇支自覆。自餘應入僧師物一
切不得埋。埋過五錢犯棄。若弟子私物得亡者。知法
巳得分。處分者無罪。」

【釋。棺者。周尸曰棺。泥洹僧。此云裙。裙。接也。連接而
幅故。僧祇支。此云覆膊掩腋衣。謂比丘死巳。後作
法人。將死者物。與買棺木等葬埋。犯何篇事。佛答。
若彼死巳應白僧。與泥洹僧。僧祇支自覆其身。自
此之餘應入僧伽。何者。以師物一切不得埋。埋過
五錢犯棄。以盜四方僧物故。若弟子私物。感師之
德。隨意而過得與亡者。若作法人知羯磨法巳得
分。是以處分者無罪。】

「問。父母諸親死。比丘與辦衣棺木埋否。答。不得。若父
母亡日。若病無人供養。乞食與半。若自能繩線不得。
與食犯捨墮。與衣犯捨墮。況復棺木葬埋耶。」

【釋。若人父母諸親死。比丘與辦衣棺木埋否。佛答。
不得。以信心之施俗難消故。若父下。引親況明。若
比丘父母亡盡之日。若或病緣。無人供養。宜乞食
與半。若父母自能繩線。不得與半。若與食衣二皆
捨墮。自親衣食尚然。況人父母與衣棺木也。】

「問。病者無常。衣鉢先與看病者竟不羯磨。看病者賣

為飯僧。得食否。答眾未得羯磨食。眾犯捨墮。若看病
不知法。巳作羯磨得食。若未作眾當語法。」

【釋。先與者。言未亡先與酧勞也。竟不羯磨者。言看
病者於亡者打犍推羯磨竟。不白僧作賞德白二
羯磨也。謂病者無常。以衣鉢先與看病者。此人見
僧作法竟。不白僧作法。後賣為飯僧。僧可得食否。
佛答。若亡者作法之眾。此衣鉢未得羯磨之食。眾
若食之。僧犯捨墮。若看病者不知佛法。仍須僧作
賞德法與之。若眾巳作羯磨。眾可得食。若比時現
前僧。未作賞德羯磨法。欲受食之眾當語看病者
法。作巳可食。】

「問。比丘借人物。前人死得還自取否。答一切不得自
取。取。犯突吉羅。白眾。眾還得取。眾不還犯突吉羅。若
眾不與強取犯捨墮。」

【釋。謂比丘借與人之物。而前所借物人巳死。可得
還自取否。佛答。若公私多少一切物。皆不得自取。
若取犯突吉羅。以人死物皆屬僧。應白取故。若白
眾。眾還得取。眾。若不還犯突吉羅。以佛言僧分衣
時。應問誰負病人物。病人負誰物故。若眾不與。而
比丘強取犯捨墮。以堅執我所慢佛言教故。】

「問。比丘得為亡師起塔否。答。自物得用。師物作不得。」

【釋。起塔者。如佛四處起塔。俾人信敬供養生福故。
若比丘師故追拔濟之恩。得為亡師起塔否。佛答。
言比丘自物得作塔婆。以表孝敬心故。若師物不

得作。是僧物故。】

「問。比丘得向師塚禮否。答。得。難曰。生是我師。巳死尚
非比丘。惟枯骨而巳。何由向禮。答。若佛在世應供養
恭敬。泥洹後亦是枯骨。何以供養耶。師生以法益人。
後亦恭敬禮拜。有何過也。」

【釋。禮者。言比丘事師。應朝晡問訊。存禮數故。師塚
者。按經云。釋子死之所歸。即涅槃為果故。又月上
女問舍利弗言。佛弟子當住何處。答。當住涅槃。以
比丘始出家名求寂。洎受戒巳。名鄔波三般那。唐
言近圓。此二皆涅槃稱故。若比丘欲禮師者。為當
禮於涅槃。可得向師塚禮否。佛答。得禮者。以念師
恩故。難曰。言此是佛預設。以防或者之難。令比丘
答難之辭。或曰。生則是我師當禮。既死之後。尚非
比丘之形。唯存枯骨而巳。何由向禮。答。若佛在世。
應供養恭敬。泥洹之後亦是枯骨。亦勿向禮。何以
人皆供養耶。若謂佛雖滅。法恩難盡故。師生以法
益人。後亦恭敬禮拜。以感慈訓之恩。有何過也。】

「問。分物時羯磨巳訖。更有僧來得分否。答。若羯磨訖。
不與無咎。若及後羯磨。猶故得分。」

【釋。謂僧於界內分物之時。羯磨巳訖。更有僧來。可
得分否。佛答。若更來僧雖云現前。而羯磨巳訖。不
與無咎。以如法事竟故。若及後索欲羯磨。猶故得
分。以如法事未終故。此影單白羯磨得分也。】


佛說目連五百問戒律中輕重事經釋卷上
