











祖庭事苑卷第四
睦庵　(善卿)　編正

●雪竇祖英下

三寶
實性論云。佛法僧何以名三寶。曰。具六義故。
一．希有如珍寶等。二．離垢不染。三．勢力除貪去毒。
四．莊嚴。五．最勝。六．不改變。
○報恩經云。無師大智
及無學法名佛寶。盡諦無為名法寶。聲聞無學功
德智慧名僧寶。
○同相三寶者。一．佛體上有覺照
義名為佛寶。軌則義邊名為法寶。違諍過盡是名
僧寶。即以無漏界功德為體。二．法上有覺性即是
佛寶。軌持即是法寶。法體無遺即是僧寶。三．僧上
觀智為覺佛寶。軌則為法寶。在眾無違眾生故名
僧寶。
○同體三寶者。真如有覺性名佛寶。真如有
軌持義名法寶。真如有和合義名僧寶○別體三
寶者。此有二宗。一．大乘說三身如來是佛寶。空教
是法寶。三賢．十聖是僧寶。二．小乘說丈六金身是
佛寶。四諦．十二因緣．生空教法是法寶。四果．圓覺
是僧寶○住持三寶者。範金雕木。繪塑形像是佛

寶。三藏文句是法寶。剃髮染衣。同一理事是僧寶。

○大方便報恩經。優波離問佛。若以法為師者。於
三寶中何不以法為初。佛言。法雖是佛師。而法非
佛不弘。所謂道由人弘。故以佛在初。

或處
音杵。止也。

投報
詩。投我以木瓜。報之以瓊玖。

襲
以入切。及也。

泠泠
郎丁切。清泠。

賡唱
上音庚。續也。書。迺賡載歌曰。

蝕木
垂力切。侵虧也。

俄屬
音燭。連也。

荒斐
下敷尾切。文章貌。

甘蔗
世尊別姓有五。一．瞿曇氏。二．甘蔗氏。三．日種
氏。四．舍夷氏。五．釋迦氏。此五氏中趣舉一姓。即是
言吾佛也。

蓮捧足
大論云。佛足行時。去地四指。蓮花捧足。而
現印輻文。在空者。人疑難親附。在地者。與常人同
傷物命及汙其足。故去地四指。

玉毫
如來額廣平正相中有三相。一者所謂白毛
相。佛初生時。王與夫人將太子詣阿私陀仙。令相
太子。仙人初見太子眉間白毛旋生。於白毫邊有
諸輪郭隨白毛旋。相師見毛長大。即取其尺。度量
長短。足滿五尺。如琉璃筩。又云眉間白毫相光流
出眾光。作百寶色。


挨星
乙諧切。推也。挨星謂月也。即面如淨滿月。貫
休過竇道者詩云。經秦歷魏松千尺。浴海挨星月
一輪。
又般泥洹經云。佛如明月。弟子如明星與月
相隨。時佛好如是。

螺髮
佛言。昔我在宮。乳母為我沐頭時。大愛道來
至我所。悉達生時。多諸奇特。有人若問我。汝子之
髮為長幾許。我云何答。今當量髮知其尺度。即敕
我伸髮。母以尺量。長一丈二尺五寸。放巳右旋。還
成螺文。至我納妃沐頭。母復量髮。正長一丈三尺
五寸。我出家時。天人捧去。亦長一丈三尺五寸。至
於成道。以髮示父王。即以手伸其髮。從尼拘樓陀
精舍至父王宮。如紺琉璃。遶城七匝。大眾皆見若
千色光。不可具說。斂髮卷光。宛轉還住佛頂。即成
螺文。
○梁中大通五年。詔遣沙門釋寶雲往扶南
國迎佛髮。正長一丈二尺。又中大通三年八月。武
帝改造阿育王寺塔。出塔下舍利及佛爪．髮。髮青
紺色。眾僧以手伸之。亦長一丈二尺。放之則旋屈
如螺形。見南史。古今注云。以螺有文章。所以人髻
婉轉盤綰似螺。今佛順俗故爾。

月眉
佛眉如初月相。脩緻紺色可觀。巳上三緣並
見觀佛三昧經。緻。直利切。密也。

瓔珞花鬘
西域記云。國中人物。首冠華鬘。身佩瓔
珞。梵云俱蘇摩。此云花。梵云摩羅。此云鬘。西域結
鬘師多用蘇摩那花行列結之。以為長貫。無問男

女貴賤。皆以莊嚴或首或身。以為飾好。在頭曰瓔。
在身曰珞。鬘。音蠻。

胸字
觀佛三昧經云。是時世尊被僧竭支。示胸德
字。令諸比丘讀誦德字。巳知佛功德智慧莊嚴於
卍字印中。說佛八萬四千功德。比丘見。讚嘆佛言。
世尊甚奇特。但於胸字說無量義。何況佛心所有
功德。

頂珠
佛頂珠。即世尊頂圓如珠。常放光明。非今繪
塑者別加首飾。如第二十九烏瑟膩沙相。謂佛頂
髮骨肉合成。量如覆拳。青圓殊妙。
又僧伽羅剎經
云。佛世尊頂與髮常放光明。世尊有如是微妙之
首。窂堅無缺漏。猶如圓蓋。觀肉髻相。無比無有飛
見其頂者。微妙之髮。善生在頂。各各細耎。無有參
差。螺文右旋。煒煒光生。其光照徹。無有比等。
又論
云。佛頂肉髻螺文髮。常如人剃髮後七日形。

由旬
此云合也。應也。計度量合應如此。乃驛邏之
類。五百里為一俱盧舍。八俱盧舍為一由旬。此當
三十里也。梵語或俞旬。或云由延。或云隃繕那。皆
一也。

後得智
梁攝大乘論云。從真如流出正體智。正體
智流出後得智。後得智流出大悲心。大悲心流出
十二部經。名為勝流法界。通達勝流法界。得無邊
法音果。

貫花
雜心論。解經具五義。一謂涌泉。二謂貫花。三

謂顯示。四謂繩墨。五謂結鬘。又梵語蘇怛羅。此云
綫取。貫穿攝持之義。

標月
圓覺修多羅教如標月指。若復見月。了知所
標畢竟非月。

過量劫
梵云劫波。此言時分。又云日月歲數謂之
時。成住壞空謂之劫。過量。謂過等數之量。

剎那心
新婆沙論云。彼剎那量云何可知。有作是
言。依施設論說。如中年女。絹繢毳時。抖擻細毛。不
長不短齊。此說為怛剎那量。彼不欲說毛縷短長。
但說毳毛從指間出。隨指出量。是怛剎那間。問。剎
那。何緣乃引施設怛剎那量。答。此中舉麤以顯於
細。以細難知不可顯故。謂百二十剎那成一怛剎
那。
又俱舍云。有力丈夫一彈指頃有六十三剎那。

四衢
爾雅。一達謂之道路。二達謂之岐旁。三達謂
之劇旁。四達謂之衢。五達謂之康。六達謂之莊。七
達謂之劇驂。八達謂之達。

五欲
謂色．聲．香．味．觸。大論云。世間中五欲。無不愛
樂。於五欲中。觸為第一。能繫人心。如人墮在深泥。
難可救濟。若受餘欲。猶不失智慧。婬欲會時。身心
荒迷。無所省覺。深著自沒。是故出家法中。婬戒在
初。

綻
直筧以。說文云。衣綻解也。

蕖
強魚切。芙蕖。

斥
昌石切。逐也。


眾魔
梵云魔波旬。此言殺者。又云奪命。能斷慧命。
故智論。問。云何者是魔。答曰。魔名自在天主。雖以
福德因緣生彼。而懷諸邪見。以欲界眾生是己人
民。雖復死生展轉。不離我界。若復上生色．無色界。
還來屬我。若有得外道五通。亦未出我界。皆不以
為憂。若佛及菩薩出世者。化度我民。拔生死根。入
無餘涅槃。永不復還。空我境界。是故起恨讎疾。

安車
法花云。此舍巳為大火所燒。我今諸子若不
出時。必為所焚。我今當設方便。令諸子等。得免此
害。父知諸子先心各有所好種種珍玩奇異之物。
情必樂著。而告之言。汝等所可玩好。希有難得。汝
若不取。後必憂悔。如此種種羊車．鹿車．牛車。今在
門外。可以遊戲。汝等於此火宅。宜速出來。

義天
涅槃云。以何義故。十住菩薩名為義天。以能
善解諸法義故。云何為義。見一切法是空義故。

熒熒
戶扄切。光明也。

拯
蒸字上聲呼。舉也。

躊躇
音細除。猶豫不前也。

半偈
見雲門錄下。

斆
音効。當作效。像也。斆。教也。非義。

全身
本行經云。我於過去千轉輪王。王千四天下。
臨欲終時。千聖王各以國土付其太子。於雪山中
各立草庵。求無上道。時有一大夜叉。身長四千里。
左手持劒。右手持叉。住聖王前。高聲唱言。唯王矜

慜。施少飲食。時千聖王言。我等誓願一切施與。各
授以仙果。夜叉怒棄置地。我今飢急。唯須心血。何
用果為。王告夜叉。一切難捨。無過己身。時有一婆
羅門名窂度䟦提言。唯願大聖為我說法。我今不
惜心之與血。時大夜叉即為說偈。欲求無為道。不
惜身心分。割截受眾苦。能忍猶如地。亦不見受者。
求法心不悔。一切無悋惜。猶如救頭然。聞是偈巳。
即持利刀剌胸出心。授與夜叉。有五夜叉從四方
來爭取分裂。食巳大呌。告千聖王。如此施者。乃可
成佛。時千聖王驚怖退沒。不欲菩提。生變悔心。各
還本國。

激問
古歷切。發也。

賾幽
士革功。探賾也。

花雨
梁僧傳。釋法雲。姓周氏。陽羨人。晉平西將軍
處之七世也。初產在草。見雲氣滿室。因以名之。七
歲出家。更名法雲。大監中。極受隆遇。初。雲年在息
慈。雅尚經術。於妙法華研精累思。品酌義理。始未
昭覽。乃往幽巖獨講聖典。竪石為人。松葉為拂。自
唱自導。兼通難解。所以垂名梁代。甞一日講散。感
天花狀如飛雪。滿空而下。延于堂內。升空不墜。訖
講方去。

虎馴
四祖至牛頭峯見嬾融。融引祖入後庵。唯見
虎狼之類。祖乃舉兩手作怕勢。融曰。猶有者箇在。
祖曰。適來見甚麼。融無語。祖於融坐石上書一佛

字。融觀之悚然。祖曰。猶有者箇在。融不之曉。

稽詮
上古兮切。留止也。

塚宿
十住論云。頭陀行。常住於塚間死人處。其有
十利。一．常得無常想。二．得死想。三．得不淨想。四．一
切世間不可樂想。五．當得遠離一切所愛人。六．常
得悲心。七．遠離戲調心。八．心常厭離。九．勤行精進。
十．能除怖畏。

練若
亦云蘭若。又云阿蘭拏。此云空寂。亦云閑寂。
閑亦無諍之義也。

諠猾
戶八切。狡猾也。

方外
莊子．大宗師。孔子曰。彼遊方之外者也。而丘
遊方之內者也。方。謂區域也。

三際
過去．未來．見在。

四禪
初禪三天。梵眾．梵輔．大梵。二禪三天。少光．無
量光．光音。三禪三天。少淨．無量淨．遍淨。四禪九天。
福生．福愛．廣果．無想．無煩．無熱．善現．善見．色究竟。
其一十八梵禪。梵。皆以清淨為義。

逝水
論語。子在川上曰。逝者如斯夫。不舍晝夜。

苾蒭
西國草名。含五義不飜。一．體性柔軟。喻出家
能折伏身語麤獷。二．引蔓旁布。喻傳法度生延連
不絕。三．馨香遠聞。喻出家戒德芬馥。為眾所聞。四．
療疾病。喻出家能斷煩惱毒害。五．常不背日光。喻
出家人常見光明。苾。毗必切。蒭。測虞切。

馥
房祿切。芬馥也。


僧祇
梵云僧祇。此言無量。謂世尊經二僧祇修行。
自十信初發心。至世第一。名初僧祇。從見道至第
七地末。名第二僧祗。從第八地至解脫道。名第三
僧祇。此三祇外。方得成佛。

玳瑁盂
玳瑁盂。經律所不載。玳。音代。瑁。莫代切。西
漢．注。張揖云。形如觜𧔍。甲有文。
又異物志云。玳瑁
如龜。生南海。大者如籧篨。背上有鱗。鱗大如扇。有
文章。將作器。則煑其鱗。如柔皮。佛制。除瓦鐵。餘不
許畜。頌家恐欲偶對耳。今按南山。鉢器聽制因緣
一二于下。
中阿含云。鉢者。應器。律云。量腹而食。度
身而衣。趣足而巳。律文大要有二。泥及鐵也。五分
有用白銅鉢者。佛言此外道法。畜者得罪。佛自作
鉢坯。以為後式。十誦畜金．銀．琉璃．鑞．木石等鉢。非
法得罪。四分亦爾。三分畜木鉢。偷蘭。僧祇云是外
道標故。又受垢膩。今世中有夾紵鉢．棍鉢．漆鉢．甆
鉢。並是非法義。須毀之。
又宣公問天人持鉢緣。答
曰。如來成道巳。至第三十八年。於祇桓精舍令文
殊鳴鐘。召集十方天龍及比丘眾．諸大菩薩。普告
示云。我初踰城。至缾沙國。入山修道。天魔迷道。山
神示我。即語我言。我曾於往古迦葉佛般涅槃時。
留一故瓦鉢。屬我護持。待如來下生。令我付世尊。
世尊成道。先須受我此鉢。次及四天王鉢。我語山
神。若得成佛。當如汝言。此所謂孟傳古佛先也。觜。
即私切。蠵。弋規切。籧。距於切。篨。直於切。籧篨。竹席

也。江東呼䉬也。棍。音混。束木也。

虗生白
莊子。瞻彼闋者。虗室生白。說者曰。瞻。觀照
也。彼。前境也。闋。空也。夫觀察萬有。悉皆空宗。故能
虗其心室。乃照真源而智慧明白。隨用而生白道
也。闋。苦穴切。

羽翮
下革切。羽六翼。

清羸
力為切。疲也。

日角
朱建平相書云。[谷*頁]有龍犀入髮。左角日。右角
月。皆極貴也。上可以王天下。

摛藻
上丑知切。下子皓切。摛。布也。藻。文辭。

玉堂
翰林院也。在禁中。乃人主燕居之所。承明．金
鑾殿。皆在其間。應供奉之人。學士巳下。工伎．群官．
司隷。籍其間者。皆稱翰林。

彪炳
或問。君子言則成文。動則成德。何以也。以其
弸中而彪外也。彪。必幽切。弸。蒲萌切。滿也。

八元
高辛氏才子八人。忠．肅．恭．懿．宣．慈．惠．和。天下
之人謂之八元。曰伯奮．仲堪．叔獻．季仲．伯虎．仲熊．
叔豹．季狸。見左氏春秋傳。

列旆
蒲蓋切。旗也。

天籟
落蓋切。風吹萬物有聲也。

中台
黃帝泰階六符經云。太階者。天之三階也。亦
云三台。上階為天子。中階為諸侯．公卿．大夫。下階
為士．庶人。
又晉陽秋云。張華將死。中台星遂圻。太
元中後還合正。蓋太傅謝安為相所致也。


鳥道
猶虗空也。洞山玄中銘。舉足下足。鳥道無殊。
坐臥經行。莫非玄路。

伊途
當作伊余。猶是我也。

太白
四明之天童峰名。

扃
古營切。戶外之門關也。

商頌
毛詩．商頌。以中宗有桑穀之異。懼而修德。其
道後興。故有此詩。
又莊子。曾子居衛。縕枹無表。顏
色腫噲。手足肼胝。三日不舉火。十年不製衣。正冠
而纓絕。捉衿而肘見。納屨而腫決。曳縱而歌商頌。
聲滿天地。若出金石。

郢歌
見祖英上陽春曰雪。

抒辭
當从木。作杼。文呂切。機之持緯者。

和頌
即和天童新和上見訪之什。新後住金山。有
朝陽集二十卷。有訪酬雪竇并會宿二詩頗佳。輒
錄于後。貴知當日之勝集。
○訪雪竇禪師。我本人
外人。來尋人外境。衣飄飋飋風。步上蒼蒼嶺。世路
望巳遠。幽懷轉澄凝。殿閣出雲嵐。杉松接清迥。此
中有知識。吾門日藩屏。道將諸祖齊。身與虗空靜。
見我服忽青。連袂若形影。石磴對山花。砂甌滿春
茗。論禪道巳同。經宵目不瞑。擕手出長林。月在諸
峰頂。
○依韻酬雪竇島字十韻。昔聞太白峯。海際
如仙島。松門多紫煙。㵎壑生瑤草。何期一日來。歸
舟千里道。放意逐雲泉。築室理衰槁。勝遊既在茲。
幽人亦探討。古者三擇鄰。良恐不自保。命駕登雪

山。鳴足雪山老。欽聞一夜話。軒豁十年抱。賦性巳
昏默。通辭慚美好。敢謂報瓊琚。璨璨垂高藻。
○山
中會宿雪竇禪師。蒲團斜倚枯木牀。瓦爐烟冷栢
子香。或言或默坐長夜。秋山月上芙蓉堂。

珍瓏
當作玲瓏。

冽泉
當从水。作例。音列。易。𠦅洌寒泉。

凝
乃挺切。叶韻。

浮根
楞嚴。我今觀此浮根四塵只在我面。

九包
瑞應圖云。鳳有九包。一曰歸命。二曰心合度。
謂天度也。三曰耳聽達。四曰舌屈伸。五曰彩色光。
六曰冠短州。當朱色也。七曰銳鈎。八曰音激揚。九
曰腹戶。

十影
見祖英上十影神駒。

爭衡
相與提衡也。又衡平也。言二人齊也。
東漢．陳
蕃傳曰。蕃能樹立風聲。抗論惛俗。而驅馳險阨之
中。與刑人腐夫同朝爭衡。

鬪茗
茶晚取者曰茗。

磊
郎猥切。眾石貌。

昏暝
天童詩云。經宵目不暝。雪竇知照世。非昏暝。
然誤押暝為暝。暝。音茗。目不明也。暝。莫定切。从也。
故字从日。

佇
直呂切。立也。

武陵
合鼎州之邑名。

元化
猶造化也。


祕邃
雖遂切。深也。

善卷
善或作單。武陵德山有善卷壇。

桃花
陶潛桃花源記。晉太元中。武陵人捕魚。緣溪
行。忘路。忽逢桃花林。夾數百步。無雜樹木。漁人甚
異之。復前行。欲窮其林。林盡水源。便得一山。山有
小口。彷彿若有光。便舍舟。從口入。初極狹。行數十
步。豁然開朗。屋舍儼然。男女衣著。悉如外人。見漁
人。乃大驚。問所從來。具答之。便要還家。為設酒殺
鷄作食。村中聞有此人。咸來問訊。自云。避秦時亂。
來此絕境。不復出焉。漁人停數日。辭去。既出。得其
船。便扶向路。處處記之。及郡下。詣太守。說如此。即
遣人隨其往。尋向所志。遂迷不復得路。

麟趾
昔鼎之梁山甞有騶虞出。騶虞。仁獸也。太平
則出。今言麟趾。蓋近似而用之耳。

吾祖
即宣鑒禪師。武陵太守薜延望請居德山古
德禪院。雪竇乃雲門之直派。故云吾祖。

消息
消。盡也。息。生也。謂可加即加。可減即減。

舜讓
見祖英上單卷。

誕
徒旱切。育也。

海甸
堂練切。郊也。周禮。九夫為井。四井為邑。四邑
為丘。四丘為甸。四甸為縣。

摶風
莊子。北冥有魚。其名曰鯤。鯤之大。不知其幾
千里。化而為鳥。其名曰鵬。鵬之背。不知其幾千里。
怒而飛。其翼若垂天之雲。是鳥也。海運則將徙於

南冥。南冥者。天池也。水激三千里。搏扶搖而上者
九萬里。去以六月息也。搏。鬬也。扶搖。旋風也。

俱字
雲門垂代云。會佛法如恒河沙。百草頭上道
將一句來。自代云。俱。

輥毬
見雲門室錄。

藍一色
荀子。青。出於藍。而青於藍。冰。水為之。而寒
於水。

辰錦珠
洞山初頌云。辰錦朱砂未為赤。今云敢言
赤。反初意也。辰．錦。二州名。丹砂所出之地。錦州今
源州麻源縣是矣。

紫羅帳
興化示眾云。我聞前廊也喝。後廊也喝。直
饒喝得興化上三十三天。撲下無一點氣。待我穌
省後。向你道未在。何故。興化未曾向紫羅帳裏撒
真珠與人在。

玄沙猛虎
玄沙備與天龍入山。見虎。龍云。前面是
虎。沙云。是汝。雪竇拈云。要與人天為師。前面端的
是虎。

溫故
論語。溫故而知新。可以為師矣。溫。尋也。尋以
持之也。

嚬呻
上毗真切。下失人切。敵飜自在無畏。

禦
音語。當也。

瞞頇
上毋官切。下河干切。大面貌。

從事
墻從切。幕官。

隍城
上湖光切。城地也。有水曰池。無水曰隍。


芍藥
崔豹古今注云。芍藥有二種。有草芍藥。有木
芍藥。木者。花大而色深。俗謂牡丹。非也。牛亨問曰。
將離相別。贈以芍藥。何也。答曰。芍藥一名何離。故
招贈猶相招。贈以文無。文無。一名當歸也。

折柳
古樂府有折楊柳。乃行役別離之意。故送別
多用此事。非直謂折柳也。吳兢樂府題解序云。樂
府之興。肇於漢魏。歷代文士。篇詠實繁。或不取本
章。便斷題取義。贈夫利涉則迷。公無渡河。慶彼再
誕。乃引烏生八九子。賦雉斑者。但美繡頸錦臆。歌
白馬者。序馳驟亂踏。類皆若茲。不可勝載。遽相祖
襲。積用為常。欲令後生何以取正。

未央
猶未半也。

蘿龕
苦含切。龕。塔也。

搘
章移切。拄也。

冠
古玩切。首冠也。

羸
當作羸。餘輕切。有餘賈利也。羸。力為切。疲極也。
非義。

滔空
當作𣹢空。音咸。同也。

濺
作甸切。說文云。激水散也。

與誰看
當作與人看。

漣漪
上力延切。下於離切。風動水紋貌。

賁
彼義切。飾也。

愈風
魏陳琳。字孔章。太祖曹操令作徼書。草成乃
呈太祖。讀曰。愈我頭風。
○檄。刑狄切。二尺書也。从

才敫聲。檄。宜布明白其事。字从木者。古未有紙。書
文字於木。又插鳥羽於上。以示速。又檄書者。罪責
當伐者也。又陳彼之惡。說此之德。曉慰書也。敫。音
擊。

舶
傍陌切。海中大船也。

惠持
當作慧持。鴈門僧。即廬山遠之弟也。

國器
昔唐相始興公張九齡。方為童。其家人𢹂拜
六祖。祖撫其頂曰。此奇童也。必為國器。國器者。言
其器用重大。可施於國政也。

龍頭
魏志。華歆．邴原．管寧俱游學。三人相善故。時
人号三人為二龍。謂歆為龍尾。原為龍腹。寧為龍
頭。故今為魁者號龍頭。歆。虗金切。

氣毬頌
仰山頌云。四大假合是虗妄。肚裏元來無
實相。出門不見須菩提。不覺騰身空裏颺。
法眼云。
四大假合是虗妄。從此與君談實相。出門不見一
纖毫。滿目白雲與青嶂。

儱侗
上方董切。下它孔切。未成器也。又直也。一曰
長大也。

雪老入嶺
雪峰甞有頌云。光陰倐忽暫須臾。浮世
那能得久居。出嶺始年三十二。如今早是四旬餘。
它非不用頻頻舉。己過當須旋旋除。為報滿朝朱
紫道。閻羅不怕佩金魚。

渺茫
上彌沼切。渺茫。水遠貌。

子規深夜啼
沙門靈一宿越州雲門詩云。幽人自

愛山中宿。況近葛洪丹井西。門前有箇長松樹。半
夜子規來上。

齊物
莊子．齊物篇大意均彼我。平是非。明自然也。
郭象云。夫自是而非彼。美己而惡人。物莫不皆然。
然故是非雖異。而彼我均也。

秋水
君子之交淡若水。小人之交甘如醴。君子淡
以親。小人甘以絕。彼無故以合者。則無故以離也。
見莊子。

沖雲
音蟲。沖雲。謂天也。

茸茸
如容切。草生貌。

滔霜
當作涌霜。

相治
音持。攻理也。

學海波瀾
崔珏哭李商隱。丞紀星郎字義山。謫歸
幽壤抱長歎。辭林枝葉三春盡。學海波䦨一夜乾。
風雨易吹燈燭滅。姓名長在齒牙寒。應游物外攀
琪樹。便著霓裳上玉壇。

賦沖雲鷂
當云賦沖雲鷂送豐進二上人。雄飛星
流。蓋相對二意。

喇
力葛切。喝喇。言急也。

風幡競辨
老盧自傳衣之後。至儀鳳初。屆南海。遇
印宗法師於法性寺講涅槃。盧寓止廊廡間。暮夜。
風颺剎幡。聞二僧對論。一云風動。一云幡動。往復
醻對。曾未契理。盧曰。可容俗士預高論否。曰。願聞
子說。曰。不是風動。不是幡動。仁者心動。印宗竊聆

此語。悚然異之。

筏
房越切。大曰筏。小曰桴。乘之渡水也。

新開
即巴陵新開禪院顥鑒大師拈風幡因緣云。
祖師道。不是風動。不是幡動。既不是風幡。向甚麼
處著。

懵懂
上莫孔切。下多動切。心亂也。

漁父
說文云。漁。捕魚也。
南史云。漁父者。不知姓名。
亦不知何許人也。太康孫緬為潯陽太守。落日逍
遙渚際。見一輕舟凌波隱顯。俄而漁父至。神韻蕭
洒。垂綸長嘯。緬甚異之。乃問。有魚賣乎。漁父笑而
答曰。其釣非釣。寧賣魚者邯。緬益怪焉。遂褰裳涉
水。謂曰。竊觀先生有道者也。終朝鼓枻。良亦勞止。
吾聞黃金白璧。重利也。駟馬高蓋。榮勢也。今方王
道文明。守在海外。隱淪之士。靡然向風。子胡不贊
緝熙之美。何晦用其若是也。漁父曰。僕山海狂人。
不達世務。未辨賤貧。無論榮貴。乃歌曰。竹竿籊籊。
河水浟浟。相忘為樂。貪餌吞鈎。非夷非惠。聊以忘
憂。於是悠然鼓棹而去。枻。音裔。楫也。籊。他的切。竹
竿貌。

[冉-土+(┴/十)][冉-土+(┴/十)]
而琰切。漸生貌。

艇
徒鼎切。小船也。

鯤鯨
上古渾切。下渠京切。二大魚也。雄曰鯨。雌曰
鯤。

嘔啊
上烏侯切。下烏何切。小兒語也。


嗚咿
上於胡切。嘆辭也。下於祇切。喔咿。強笑噱也。

噓嚱
上音虗。下許其切。戲。作聲也。

暈
音運。日光氣也。

偕游
音皆。俱也。

韓愈
字退之。昌黎人。父仲卿。無名位。愈生三歲而
孤。養於從父兄。幼刻苦學儒。不俟獎勵。尋登進士
第。辟藩鎮賓佐。發言真率。無所畏避。操行堅正。拙
於世務。累官至吏部侍郎。年五十七卒。
憲宗元和
十四年正月丁亥。迎鳳翔法門寺佛骨至京師。留
禁中三日。乃送諸寺。王公士庶奔走舍施如不及。
愈上佛骨論。極言其弊。憲宗怒甚。間一日。出疏示
宰臣。將加極法。斐度等諫言。愈罪太重。乃貶潮州
剌史。
愈至潮陽。上表。其略云。臣經涉嶺海。水陸萬
里。州南世界。漲海連天。毒霧瘴氛。日夕發作。臣少
多病。年才五十。髮白齒落。理不久長。單立一身。朝
無親黨。居蠻夷之地。與魑魅為群。上覧而憫之。授
袁州剌史。
而禪錄諸書載云。憲宗迎佛骨入禁中。
而靈感發光。百辟拜賀。唯愈端立。上問。何以不拜。
愈曰。臣頃曾看佛書。佛光非青黃等相。此但神龍
荷助之光。上問。如何是佛光。愈無以為對。翌日遂
撰佛骨論上進。憲宗頗怒。貶愈潮州剌史。
愈嘗有
詩示姪湘云。一封朝奏九重天。夕貶潮州路八千。
欲為聖明除弊事。豈將衰朽惜殘年。雲橫秦嶺家
何在。雪擁藍關馬不前。知汝遠來深有意。好収吾

骨漳江邊。
既至潮。聆大顛禪師之名。累邀之不至。
一日。大顛特往謁之。愈曰。三請不來。不召何來。曰。
三請不來為侍郎。不召而來為佛光。愈曰。如何是
佛光。顛曰。看看。後又問曰。軍國鞅掌。佛法省要處
乞師一言。顛良久。時三平為侍者。乃敲禪牀三下。
顛問。作甚麼。平曰。先以定動。後以智拔。愈曰。和上
機峻。愈却於侍者處得箇入路。遂拜三平而退。
愈
甞有三帖召顛云。
○愈啟。孟夏漸熱。惟道體安和。
愈弊劣。無謂生事。貶官到此。久聞道德。竊思見顏
色。昨到來。未獲參謁。巳帖縣令。具舟奉迎。日久佇
詹。愈白。
○愈啟。海上窮處。無以話言。側承高道。思
獲披接。輒有咨屈。北旬晴明不甚熱。儻能乘閑一
訪。實謂幸也。愈白。
○愈啟。慧勻至辱答問。珍悚無
巳。所示廣大深迥。非造次可量。傳云。書不盡言。言
不盡意。然則聖人之意。其終不可見邪。如此讀來
一百遍。不如親面而對之。愈聞道無凝滯。行止拘
縛。苟非所戀著。則山林閑寂與城隍無異。大顛師
論甚宏博。而必守山林不至州郡。自激修行。獨立
空曠無累之地者。非通道也。勞於一來。安于所識。
道故如是。不宣。愈頓首。
○予甞讀韓子與孟簡書。
謂來袁州。留衣與大顛為別。乃人之情。非崇信其
法以求福田利益也。今觀禪錄。大顛侍者三平擊
禪牀以接韓。凡曰。先以定動。後以智拔。韓謂大顛
曰。愈雖問道於師。而在此上人處得入。遂拜之。
若

其實有所證入。必不自欺自揜也。書稱大顛實能
外形骸。以理自勝。韓既知大顛之理勝巳。是崇信
其法而為此言也。詳所答孟簡書。乃欲泯其信佛
之迹而護其儒名耳。不然。以三帖招大顛。願見之。
何耶。

民瘼
莫各切。病也。

買山
釋支遁。字道林。幼有神理。聦明秀徹。年二十
五出家。受業講通之外。猶善莊．老。為時賢所重。晚
年入會稽剡山沃洲小嶺。買山為嘉遁之鄉。又甞
入山陰講維摩。許詢為都講。人甞有遺遁馬者。遁
愛而養之。時或有譏之者。遁曰。愛其神駿。聊復畜
耳。後有餉鶴者。遁曰。爾冲天之物。寧為耳目之翫
乎。遂放之。
世說新書云。支公因人就深公買隱山。
深公曰。未聞巢由買山而隱。

枉
紆往切。邪曲也。

字人
養人也。易。十年乃字。

道安
梁僧傳。釋道安。姓衛氏。家世英儒。七歲讀書。
十二出家。長於講論。形質甚陋。才辯如流。時人有
語云。漆道人。驚四鄰。時襄陽習聞齒。鋒辯天逸。籠
罩當時。聞安至止。即往造謁。既坐。稱。四海習鑿齒。
安曰。彌天釋道安。安又與行次。習在前云。淘之汰
之。瓦礫在後。安云。颺之播之。糠粃在前。人以為佳
對。習甞有書與謝安石云。來此見釋道安。無變化
技術可以惑常人之耳目。無重威大勢可以整群

小之參差。而師徒肅肅。自桓遵敬。洋洋濟濟。乃吾
由來所未見。

鴛鷺
上於無切。下魯故切。職林云。文如鴛鷺之行。
武如虎豹之行。

蒹葭
上古甜切。下古牙切。蘆荻也。

少室
即嵩山少林。初祖面壁之處。西征記云。其山
東為太室。西謂少室。高八百六十丈。上方十里。少
室與太室相望。但小耳。

十字
其說見瀑泉．雪峰塔銘。

參星
參。星名。與商星出沒不相見。今事有不偶者。
故用此意。春秋．昭元年傳。昔高辛氏有二子。伯曰
閼伯。季曰實沈。居于曠林。不相能也。日尋干戈以
相征討。後帝不臧。遷閼伯於商丘。商人是因。故辰
為商星。遷實沈于大夏。主參。唐人是因。以服事夏
商。閼。於葛切。沈。音審。能。音耐。

隔身
雲門。如何是隔身句。自代云。初三十一。

扣門
僧問雲門。如何是扣門句。門云。打。

窠窟
上苦禾切。下枯骨切。

思遲遲
思。去聲呼。

天倫
糓梁傳云。兄弟。天倫。
又楞嚴云。佛告阿難。汝
我同氣。情均天倫。
○兄弟上下相次。恩愛相屬。蓋
自然而然。非使之然也。故曰天倫。倫理均等也。

亮禪者
亮。本蜀人。頗通經論。參馬祖悟道。且曰。某
所講經論巳。謂佛法無它。今日被馬大師一問。平

生功夫氷釋。乃隱洪州西山。自後更無消息。

陸羽
字鴻漸。隱苕溪。自稱桑苧羽。久拜召。不就。性
嗜茶。著經三篇。時鬻茶者。至陶羽形置煬突間。祀
為茶神。見唐書．隱逸傳。羽少事竟陵禪師智積。異
日。在它處聞禪師去世。哭之甚哀。乃作詩寄情。其
略云。不羨白玉醆。不羨黃金罍。不羨朝入省。不羨
暮入臺。千羨萬羨西江水。曾向竟陵城下來。見李
孝美文房鑒古。

雀舌
謂茶芽也。茶貴出處。而不貴至嫩。古人謂茶
牙無雀舌麥顆。此言其嫩也。蓋北人無茶鑒。遂以
嫩為奇。今以茶為鎗旗者。長雖盈寸。而尚未放葉。
雀舌麥顆何足道哉。
解醒。
當作解酲。音呈。醉而覺也。英．酲同韻。

草中英
茶詩云。嫩芽香且靈。吾謂草中英。夜臼和
煙搗。寒爐對雪烹。籮憂碧粉散。甞見緣花生。最是
堪珍重。能令睡思清。此詩非鄭谷郡官也。乃五代
時鄭遨所作。
遨。字雲叟。滑州白馬人。唐明宗祖廟
諱遨。故世行其字。遨少好學。敏於文辭。唐昭宗時。
舉進士不中。見天下巳亂。有拂衣遠去之意。欲擕
其妻．子與俱隱。其妻不從。遨乃入少室山為道士。
其妻數以書勸遨還家。輒投之於火。後聞其妻．子
卒。一慟而止。
遨與李振故善。振後事梁貴顯。欲以
掾遨。遨不顧。後振得罪南竄。遨徒步千里往省之。
由是聞者益高其行。
與道士李道殷．羅隱之友善。

世目以為三高士。遨種田。隱之賣樂。道殷有釣魚
術。鈎而不餌。又能化石為金。遨甞驗其信然。而不
之求也。唐明宗以左拾遺．晉高祖以諫議大夫召
之。皆不起。即賜號為逍遙先生。遨好飲酒．弈碁。時
時為詩章落人間。人間多寫以縑素。相贈遺以為
寶。至或圖寫其形。翫于屋壁云。

屨
九遇切。履屬。

拂雲霧
晉衛瓘見樂廣。曰。見此人瑩然。若披雲霧
而覩青天也。

白鷴
戶間切。形似雉。尾長四五尺。

青戢
阻立切。戢翼。

放亦
當作放你。見它本。

峩峩
五何切。高峻貌。

霄岸
猶天際也。

少微星
少微。一名處士星。晉陽秋云。會稽謝敷。字
慶緒。隱于若耶山。忽月犯少微。時戴逵名著於敷
時人憂之。俄而敷死。故會稽人士嘲吳人曰。吳中
高士。求死不得。

三館
一．朝文。二．史館。三．集賢。唐兩京皆有三館。逐
館命修撰文字。而本朝三館合為一。並在崇文院
中。景祐中。命修總目。即在崇文院。餘各置局他所。
蓋被人所見。

致君
謂致君為堯舜者。重臣之職也。又白虎通曰。
致仕者。致其事於君。君不使自去者。尊賢者也。


蒲輪
西漢枚乘。字叔。淮陰人也。為吳王濞郎中。吳
王謀逆。乘奏書諫王。不納。乘去而之梁。吳王果反。
卒見禽滅。漢既平七國。乘繇是知名。武帝即位。乘
年老。廼以安車蒲輪徵乘。道死。蒲輪。以蒲裹車輪。
懼聲之喧也。濞。正備切。

堰
於幰切。壅水也。
嚬眉。
弼真切。笑也。當作顰蹙也。

悰
才宗切。慮也。

浮圖
梵語佛陀。或云浮圖。或云部多。或母䭾。或沒
陀。皆五天語。今並譯為覺。道士三破論云。佛。舊經
本云浮屠。羅什改為佛徒。知其源惡故也。所以詔
為浮屠。胡人兇惡故。老子化之。其始不欲傷形。故
髠其頭。況屠割也。
釋順法師曰。經云浮圖者。梵語
也。或可謂聖瑞靈圖浮海而至。故云浮圖也。吳中。
石佛泛海倐來。即其事矣。今子毀圖像之圖為刑
屠之屠。則泰伯端委而治。故無慙德。仲雍翦髮文
身。從俗致化。遭子今日離吠聲之尤事。有似而非。
非而似者。外書以仲尼為聖人。內經云。尼者。女也。
或有謂仲尼為女子。汝豈信之哉。猶如圖．屠之相
類。亦何以殊。

否
部鄙切。塞也。

辭黃蘗
臨濟義玄初參黃蘗運。以契玄旨。一日。辭
黃蘗。蘗曰。甚麼處去。曰。不是河南。即是河北。蘗拈
拄杖便打。濟捉住拄杖云。者老和上。莫旨枷瞎棒。

巳後錯打人去。蘗喚侍者。把將几案．禪板來。濟曰。
侍者。把將火來。蘗曰。不然。子但將去。巳後坐斷天
下人舌頭去。

一角
春秋．感精符曰。麟一角。明海內共一主也。

半途
雲門舉。盤山語云。光境俱忘。復是何物。直饒
與麼道。猶是半途。未是透脫一路。僧問。如何是透
脫一路。門云。天台華頂。趙州石橋。

送文吉
正字避御名。

缾謝
謝。猶落也。

侃
空旱切。

嘲
陟交切。嘲㖸。

犀炬
晉溫嶠。至牛渚磯。傳言水深不可測。乃燬犀
角照之。頃見水族奇怪。或乘車馬。至夜。夢人謂曰。
與君幽明道隔。何苦相照。嶠甚惡之。未幾而卒。

鳳膠
鳳膠出鳳麟洲。洲在西海中。地面方正一千
五百里。四面皆弱水遶之。上多鳳麟。數萬為群。煑
鳳喙及麟角合煎作膠。名續紘膠。一名連金泥。弓
弩巳斷之紘。刀釰巳斷之鐵。以膠連續。終不脫也。

漢武帝天漢三年。巡北海祠。恒山王母遣使獻靈
膠四兩。帝以付外庫。不知膠之妙也。以為西國雖
遠。而貢者不奇。帝幸華林苑射虎。而弩紘斷。使者
時隨駕。因上言。請以膠一分。口濡續弩紘。帝驚曰。
異物也。乃使武士數人。對帝引之。終日不脫。勝未
續時也。膠。青色如碧玉。見仙傳拾遺。


景行
景伏也。謂景伏高行。王簡栖頭陀碑。景行迦
葉。

高躅
直錄切。蹈躅也。

思雲侵
當作忽雲侵。

示眾
此當是二頌。其始七言頌。歇後一句以接學
者。後迺六言頌。凡四句。文理章章可曉。勿疑也。

丫角女
投子古錄云。僧問。和上住山。有何境界。師
竪起拂子云。會麼。僧云。不會。師云。丫角女子白頭
絲。它錄脫竪拂子一節。由是學者妄為穿鑿。

靜節
即陶潛淵明也。顏延年陶徵士誄序云。夫實
以誄。華名由謚。苟高允德義。貴賤何異焉。若其寬
樂令終之美好。廉克己之操。有合說典。無愆前志。
故詢諸友好。宜謚曰靜節徵士。潛既歸宗桑門。種
五柳。號五柳先生。

隱居
陶弘景。字通明。長七尺七寸。朗目疎眉。細形
長額。讀書萬卷餘。一事不知。巳為深恥。善琴碁。工
草隷。未弱冠。齊高祖作相。引為諸王侍讀。除奉朝。
謂永明十年。脫朝服挂神武門。上未辭祿。詔許之。
賜以束帛。月給伏苓五斤。白蜜二升。以供服餌。居
於句曲茅山。立館。自號華陽隱居。人聞書尺。即以
隱居代名。本便馬善射。晚皆不為。唯聽吹笙而巳。
時愛松風。庭院皆植松。每聞其響。欣然為樂。又甞
夢佛授記。號勝力菩薩。見南史。
甞有書答大鸞法
師云。去朝耳聞音聲。茲晨眼受文字。或由頂禮績

歲故。致真應來儀。正爾整拂藤蒲。採汲花水。端襟
儼思。佇聆警錫也。

芝檢
漢書儀曰。天子信璽六。皆以武都紫泥封。青
囊。白素裏。兩端無縫。尺一板中暑皇帝。紫泥。紫芝
為泥也。

士龍
世說。荀鳴鶴．陸士龍二人未相識。因會張茂
先座。張公以其並有大才。謂曰。二賢相見。可勿作
常語。陸舉首曰。雲間陸士龍。荀。日下荀鳴鶴。陸曰。
既開青雲覩白雉。何不張爾弓。挾爾矢。張公曰。荀
何遲。荀曰。本謂雲龍騤騤。今乃見山鹿野麋。獸弱
弩強。是以發遲。一座撫掌。騤。音逵。馬行威儀也。

彚
于貴劫。類也。

菱花
魏武帝鏡名。

香嚴
見雲門室中如來禪。

爍迦羅
此云金剛。又云堅固。

黐
尹知切。所以黏鳥。

興化
興化存獎常云。我南方行脚一回。拄杖頭未
曾撥著箇會佛法人。魏府大覺問云。汝憑甚道理
有此語。化便喝。覺便打。化又喝。覺又打。來日。興化
從法堂過。覺召曰。我直下疑汝昨日行底喝。與我
說來。化云。存獎平生於三聖處學得賓主兩喝。盡
被和上折倒了也。願與存獎安樂法門。覺曰。者瞎
驢。卸却衲衣。待痛決一頓。化即於言下領旨。

牽羊
牽羊納璧。受降之儀。春秋。楚圍鄭伯。鄭伯肉

袒牽羊。示為僕隸也。納璧。凡弱則降。降則啣璧而
歸。璧。國實也。降者親奉於君面。縛。無手以執。故用
曰啣也。

為道日損
老氏曰。為學日益。為道日損。
保唐無住
禪師問道士曰。為學日益。為道日損。損之又損。以
至於無為。無為而無所不為。練師等息生會此是
老子語。士等皆高拱杜默而巳。久之。云。却請和上
為說。
師云。為學日益者。有心貪學知解。唯增生死
塵勞。是世間虗妄之益也。為道日損者。道即眾生
本性。性離一切名相知解。慕道之人不重於事。即
生死塵勞日減。故曰日損也。損之又損之。以至於
無為。無為而無所不為者。悟性微妙。即妄念不生。
是損之也。既妄念不生。志無間斷。是又損之也。為
念寂滅。返本還源。是以至於無為也。修學無為。不
以無無為證。是無不為也。
明招謙甞作無題十頌。
有云。百歲看看二分過。靈臺一點意如何。貪生逐
日迷歸路。撒手臨岐識得麼。雪竇頗類此頌。

名紙
漢時未有紙。書姓名於剌。削竹木為之。後用
名紙代剌也。唐文宗朝之前未有門狀。朱崖李相
貴盛於武宗朝。百官無以取其意。以舊剌禮輕。至
是相扇具銜候起居之狀。至合尚之。以貴賤通用。
謂之門狀。見事始。

倚天長劒
宋玉大言賦。方地為轝。圓天為蓋。彎弓
射扶桑。長劒倚天外。


青城
山名。在蜀。

苧
直呂切。草可作布。

霜前竹
見池陽問葛陂。

睠戀
上居倦切。還顧也。下力眷切。慕也。

拗
當作坳。於交切。地不平也。拗。於絞切。拉也。非義。

從北
當作從此。

使君
東漢．𡨥恂傳注使君。君。尊之稱也。

臺榭
說文曰。觀四方而高者曰臺。
爾雅。有木曰榭。

秋波
越絕書云。太阿劒其色如秋水。

腐草
上扶雨切。朽也。物類志云。季夏大暑之月。腐
草化為螢。其蟲腹下有火。流光熠然。

人命呼吸
四十二章經。佛問諸沙門。人命在幾間。
對曰。在數日間。佛言。子未為道。復問一沙門。人命
在幾間。對曰。在飯食間。佛言。子亦未為道。復問一
沙門。人命在幾間。對曰。呼吸間。佛言。善哉。善哉。可
為道者矣。

謝池
謝靈運登池上樓。潛虬媚幽姿。飛鴻響遠音。
溥霄愧雲浮。棲川怍淵沈。進德智所拙。退耕力不
任。徇祿反窮海。臥痾對空林。衾枕昧節候。褰開暫
窺臨。傾耳聆波瀾。舉目眺嶮嶔。初景革緒風。新陽
改故陰。池塘生春草。園柳變鳴禽。祁祁傷豳歌。萋
萋感楚吟。索居易永久。離群難處心。持操豈獨古。
無悶徵在今。
謝作此詩未就。夢族弟惠連。遂得此。
因以為神助。故合鱠炙人口。怍。音昨。慙也。豳。音彬。


蘭亭
在今越之天章寺。晉人傍蘭為亭。因以為名。

右軍
晉右將軍王義之。字逸少。善草隷。為古合之
冠。論者稱其筆勢飃若游雲。矯若驚龍。甞為越州
內史。永和九年三月上巳日。與子弟輩至山陰之
蘭亭。修禊事也。曲水流觴。賦詩為樂。遂製游蘭亭
詩序。辭翰冠絕。為世所寶。蘇易簡文房四讚云。逸
少蘭亭敘。用蠶繭紙．鼠鬚筆。遒媚勁徤。絕代更無。
唐太宗後得之。洎王華大漸。語高宗曰。有一事。汝
從之。方展孝道。高宗涕泣。引耳而聽。言。得蘭亭序
陪葬。吾無恨矣。唐末亂。罹諸陵溫韜所。發其所藏
書𦘕。皆剔取其裝軸金玉而棄之。晉魏以來。諸賢
墨蹟復流落於人間。今所傳者。皆其模刻。失真遠
甚。蘭亭。唯長安薛本尤為精絕。禊。音系。

墨池
墨池在蘭亭之側。乃逸少滌硯池也。池之旁
有細竹。竹之葉皆斑斑有墨點。世傳當年逸少酒
筆所及。至今尚爾。或移植它處。則不復見矣。蓋亦
異事之可傳也。昔雲門僧清隱常賦詩云。枝枝葉
葉洒成紋。不比湘川有淚痕。手裏鼠鬚池裏墨。至
今蹤跡記龍孫。

蓀
音孫。香艸．菖蒲是矣。

扶吾病起
六祖謂讓和上曰。西天般若多羅讖汝
足下出馬駒子。踏殺天下人。病在汝身。不須速說。
讓自執侍左右一十五年。

穀雨
三月中氣也。穀雨之日萍始生。


二踈
漢踈廣為太子太傅。子踈受為少傅。廣謂受
曰。吾聞知足不辱。知止不殆。可以長久。巧遂身退。
天之道也。父子遂謝病。上許之。賜金三十斤。東宮
復賜五十斤。公卿故人設餞於都門。送車百乘。既
歸。散金鄉黨宗族。其霑其賜。

運青
當作韻清。

蕭搔
當作蕭騷。[颱-台+(癸-天+虫)]。蘇刀切。風聲。

睽
苦圭切。乖異也。

顏巷
論語。子曰。賢哉回也。一簞食。一瓢飲。在陋巷。
人不堪其憂。回也不改其樂。

斯文
子畏於匡。曰。文王既沒。文不在茲乎。天之將
喪斯文也。後死者。不得與於斯文也。天之未喪斯
文也。匡人其如予何。

負舂
六祖初謁五祖於黃梅。法乳相投。遂負石於
腰。以供簸舂之務。

寂住
投子大同和上甞問翠微云。如何是真理。微
云。真理不理。如何是真空。微曰。真空不空。微乃有
讖偈曰。真理何曾理。真空亦不空。大同居寂住。敷
演我真宗。寂住。即投子。峰名也。

死中得活
投子大同悟翠微宗旨。結茅而居。一日。
趙州諗至桐城縣。途中相遇。乃逆而問曰。莫是投
子山主麼。師曰。茶鹽錢乞一文。州無語。先到庵中
坐。師擕油瓶歸。州曰。久嚮投子。到來只見箇賣油
翁。師曰。汝只見賣油翁。且不識投子。如何是投子。

師曰。油。油。州又問。死中得活時如何。師云。不許夜
行。投明須到。州云。我早侯白。伊更侯黑。

龍朔
即唐高宗之年號。乃六祖得法之時也。

清塵
漢書．注云。塵。謂行而起塵。清者。尊貴之意。

倧
作冬切。

涪江
縛謀切。屬東川梓州。今涪城縣是也。

岌岌
魚及切。高貌。

步武
曲禮云。堂上接武。堂下布武。武。迹也。謂每移
足。各自成迹。步武。言其足迹也。

抉
於決切。出也。

勦絕
上子小切。絕也。勦絕。古之重語。

駕御昂枿
駕車御馬。猶執鞭之士也。杜詩。君王自
雄武。駕御必英雄。昂枿。車中之具也。然駕御昂枿。
亦無所出。

一鶚
西漢孔融薦禰衡書云。鷙鳥累百。不如一鶚。

指也乎其勢
當作指掌排其勢。見寫本。蓋當時讎
校之不工刀筆者。猒其點畫之繁。則戲以簡易者
易之。率皆如此。行家所謂水玉一者是也。夫是固
不可不慎選其匠手矣。

良牧
翟方進奏曰。古選諸侯賢者以為州伯。令部
剌史居牧伯之位。秉一州之統。請罷剌史。置州牧。

○善為政者。故曰良牧。牧。養也。置牧所以養民。

爵
即略切。文字音義云。爵。量也。量其職。盡其林也。

棠樹
詩。甘棠。美召伯也。召伯之教。明於南國。蔽芾

甘棠。勿翦勿伐。召伯所苃。苃。音跋。

非煙
史云若煙非煙。若雲非雲。郁郁紛紛。是謂慶
雲。彰王者之瑞也。

[跳-兆+舜]
正作躡。足輒切。蹈也。

貳職
貳。副貳也。

白屋
顏師古云。白屋謂白蓋之屋。以茅覆之。賤人
所居也。蓋。音合。

陛
當作陞。音升。登也。

蠧
當故切。蝕木蟲也。

技倆
上渠倚切。下良蔣切。藝也。巧也。

德星
德星。瑞星也。亦曰景星。其狀無常。常現於有
道之國。禮．稽命徵曰。內外之制。各得其宜。四方之
士無留滯。則天有德星。
見漢陳仲弓從諸子姪造
荀和父子。于時德星聚。太史奏曰。五百里賢人聚。

又弘明云。道開入境。仙人星見。羅什入關。德星見
野。

高興
當作高與。

武夷
山名。在建州。

十八人
社主遠法師。鴈門人。年二十一。聞道安講
般若。豁然大悟。乃嘆曰。儒道九流皆糠粃爾。遂與
弟慧持投簪落髮。常以大法為己任。後之廬山西
林之側。山神闢地運木。建寺居之。於是謹律之侶。
絕塵之客。不期而至。所謂宗雷等一十八人。同修
淨土。影迹不至塵俗。每送客。以虎溪為界。年八十

三。順寂于寺。
○劉遺民。名程之。字仲思。既慕遠公
之名。乃錄潯陽柴桑以為入山之資。公侯辟之皆
不應。遂易名遺民。感疾。便依念佛三昧。果見白毫
相。次見佛真影。合掌向西而逝。
○雷次宗。字仲倫。
立館東林僧房。宋文帝徵至都。立學於雞籠山。主
生員百餘人。久之。復還社中。
○周續之。字道祖。與
劉遺民．陶淵明為潯陽三隱。武帝於東郭外開館
待之。乘輿降幸。或問之曰。時踐王庭。何也。笑曰。心
馳魏闕者。以江湖為桎梏。情致兩忘者。市朝亦巖
穴爾。
○宗炳。字少文。善琴書。累辟不起。衡陽王至
其廬。命之。角巾布衣引見不拜。王曰。屈先生重祿
可乎。曰。祿如腐草。衰盛幾何。甞游荊巫衡岳。晚年
𦘕圖於室。曰。吾老矣。名山不可再覩。唯澄懷觀道。
臥以遊之。撫琴動操。欲令眾山皆響。
○張野。字萊
民。累徵不就。一味之甘。一庾之粟。與九族分之。躬
自菲薄。師敬遠公。自稱門人。
○張詮。字秀碩。雖耕
鉏。猶帶經自樂。累徵不就。
○西林慧永。內外洞達。
言常含笑。別立禪室於嶺上習禪。年八十三而逝。
山中聞香。七日不絕。
○竺道生。預遠公社。元嘉十
一年冬講次。法席將畢。忽見麈尾紛然而墜。端坐
正容。隱几而逝。
○慧持。遠公弟也。徧學眾經。遊刃
三藏。風神俊爽。衲衣半脛。常躡革屣。社中往來三
千。持為上首。
○佛陀耶舍。此云覺明。入長安。羅什
使姚興迎之。誦曇無德律。興疑其謬。令誦羗籍。王

方可五萬言。二日覆之。不誤一字。預社後。還罽賓。

○佛陀䟦陀。甘露飯王裔。神變不一。與遠公傾蓋
如舊。年七十一。示疾建鄴。
○慧叡。博學執節。晉有
四聖。叡其一也。
○曇順。義論精博。志道不群。多以
利濟為本。
○曇恒。年十三。講大乘經論。德行孤清。
歲寒不改。
○道昺。遠公弟子。深達經律。獵涉外書。
一覽不再。
○道敬。遠公弟子。每嘆戒律終身難全。
願淨六根。但稟一戒。師亦聽之。後入若耶山。
○曇
詵。遠公弟子。善別識鳥獸俊鈍之性．草木甘苦之
味。昺。音內。

菡萏
爾雅。荷．芙蕖。別名芙蓉。江東呼荷。其莖茄。其
葉[蕸-(巨-匚)+几]。其木蔤。其花菡萏。其實蓮。其根藕。其中的。的
中薏。薏。音憶。[蕸-(巨-匚)+几]。音遐。

天常
楊子。孰有書不由筆。言不由舌舌。吾見天常
為帝王之筆舌。說者曰。天常。五常也。帝王之所制
奉也。

類變
楊子。螟蛉之子殪而逢蜾蠃。呪曰。類我類我。
久則肖之。
搜神記曰。土蜂名蜾蠃。俗謂蠮螉。細腰
之類。其為物而無雄。不交不產。常抱桑蟲子。育之
即化成己子也。
化書云。夫蠮螉之蟲。孕螟蛉之子。
傳其情。交其精。湜其氣。和其神。隨物大小。俱得其
真。蠢動無定情。萬物無定形。小人由是知馬可使
之飛。魚可使之馳。土木偶可使之有。知孾孩似乳
母。斯道不遠。螟蛉。音冥令。殪。音翳。殺也。蜾蠃。音果

蓏。蠮螉。上烏結切。下於公切。

闔國
見頌古。

小桂
二十七祖謂達磨曰。吾滅後六十七年。當往
東方震旦國土廣設法藥。度彼眾等。令獲菩提。磨
曰。後往震旦當有何難。有得道者否。祖曰。彼國有
獲菩提者。如稻麻竹葦。不可勝數。汝當至彼。不久
即出。聽吾讖曰。路行跨水忽逢羊。獨自悽悽闇渡
江。日下可憐雙象馬。二株嫰桂九昌昌。

環中
莊子。彼是莫得其偶。謂之道樞。樞始得其環
中。以應無窮。此言循環而無窮。得其環中者也。

靈徹
當作澈。唐江西使韋丹與東林僧靈澈。忘形
之契。篇什唱和。月四五焉。序曰。澈公近以匡廬七
詠見寄。及吟味之。皆麗絕於文圃也。俾予益起歸
歟之興。且芳時勝侶上遊三二道人。心當攀躋千
仞之峯。觀九江之水。是時飄然而去。不希京口之
顧。默爾而遊。不假東門而送。天地為一朝。萬物任
陶鑄。夫二林羽翼。松徑幽邃。則何必措足於丹霄。
馳心於太古矣。偶為思歸絕句一首。以寄上人法
友。幸先達其深趣矣。王事紛紛無暇日。浮生冉冉
只如雲。巳為平子歸休計。五老巖前必共聞。
澈酬
之云。年老心閑無外事。麻衣草坐亦容身。相逢盡
道休官去。林下何曾見一人。靈澈。字源澄。大曆中。
授詩於嚴維。兼與皎然為友。每講詩道。遂名著焉。
是知澈當作澈。澈。直列切。


慵
蜀庸切。嬾慵。

慷愷
下當作慨。苦蓋切。慷慨壯士不得志也。

卛
與率同。

李將軍
漢．傳飛騎將軍李廣多與匃奴戰。匃奴多
敗破。單于素聞廣賢。令曰。得李廣。必生致之。
胡騎
一日得廣。置廣兩馬間。絡而盛臥。行十餘里。廣陽
死。睨其旁有一胡兒騎善馬。廣暫騰上胡兒馬。因
推墮兒。取其弓。鞭馬南馳數十里。復得其餘軍。因
引而入塞。匃奴捕者騎數百追之。廣行取胡兒弓
射殺追騎。以故得脫。於是至漢。廣後居北平。匃奴
聞之。號曰飛騎將軍。避之數載。不敢入。

凱歌
司馬法曰。得意即凱樂。所以示喜也。唐天和
二年。方定其儀。凡命將征討有大功。將入都門。鼓
吹振作。迭奏破陣樂等四曲。
其一曰破陣樂。受律
辭元首。相將討叛臣。咸歌破陣樂。共賞太平人。其
二曰應聖期。應聖期昌運。雍熈萬寓清。乾坤資化
有。海嶽用休明。闢土忻耕稼。銷戈遂偃兵。殊方歌
帝澤。執贄賀昇平。其三曰賀朝歡。四海皇風被。千
年德水清。戎衣更不著。今日告功成。其四曰君臣
同慶樂。主聖開昌曆。臣忠奉大猷。君看偃革後。便
是太平秋。

荊叢叢
吳均續齊譜記云。京兆田真與弟田廣．田
慶欲議分財。庭前有紫荊。花葉甚盛。一夕。樹即枯
死。真見之。驚謂弟曰。樹本一根。見吾等異居。便乃

枯悴。況人兄弟孔懷而可離異。是人不如樹也。二
弟感其言。遂巳。樹一旦復榮。

莪叢叢
詩．蓼莪。剌幽王也。民人勞苦。孝子不得終
養焉。蓼蓼者莪。匪莪伊蒿。哀哀父母。生我劬勞。蓼。
音六。艸長大貌。

孝悌
下特計切。善事父母曰孝。友于兄弟曰悌。

沚中
詩。菁菁者莪。樂育材也。君子能長育人材。則
天下喜樂矣。菁菁者莪。在彼中沚。既見君子。我心
則喜。

風之上
詩序曰。詩有六義焉。一曰風。二曰賦。三曰
比。四曰興。五曰雅。六曰頌。上以風化下。下以風剌
上。主文而譎諫。言之者無罪。聞之者足以自戒。故
曰風。

指馬
近一指。近取諸身也。遠一馬。遠取諸物也。

澹交
見前頌秋水。

照乘
魏惠王曰。若寡人之國雖小。有徑寸之珠。照
前後車各十二乘者十枚。

臆
於力切。

巴歌
西漢．注云。巴。巴人也。當高祖初為漢王。得巴
俞人。並趫揵善鬬。與之定三秦滅楚。因存其武樂
也。即今之巴州．俞州。宋玉所謂下俚巴歌。國中屬
而和者數千人矣。趫。丘祅切。

竺卿
釋子之通稱。謂竺國之卿輔也。亦猶此方三
公九卿也。釋名曰。卿。慶也。言萬物皆慶賴焉。


伽耶城
吾佛降誕於迦毗羅城。成道於伽耶城。轉
法輪度五比丘巳。入滅拘尸那城。

銘
莫經切。釋名曰。銘。名也。記銘其功也。選．注云。銘
則述其功。美使可稱也。

剏
楚亮切。初也。

虞
當作𧇽。音巨。釋名曰。所以懸鍾。橫曰栒。縱曰𧇽。
漢書．注曰。𧇽。鹿頭龍身。神獸也。謂鐘鼓之柎飾為
此獸。栒。音笋。

警
居影切。寤也。

槩
紫微趙公名。

惡
音烏。安也。

幽靈息苦
付法傳云。罽服吒王極大聦明。威伏四
海。殺九億人。因聞馬鳴說法。方悟先非。恐入地獄。
後病。被逆臣坐於面上。氣絕而死。墮大海中。為千
頭魚。常有釰輪隨身。每聞鐘聲。小息其苦。乃託夢
與子。鐘令長打。
又僧傳。釋三果。有兄死生地獄。其
妻忽夢夫曰。巳死備經諸苦。今沐禪定寺僧智興
鳴鐘聲震。同受苦者一時解脫。今生樂處。可備絹
十匹奉之。并伸吾意。後奉絹與興。興曰。子常願也。
絹乃施眾。

種智
根本智內證真如。即法報二身。名一切智。後
得智外照有緣。應物現形。如水中月。即三種化身。
名種智也。故此二名云一切種智。

飛雄辯
世尊具飛流之大辯。


感通傳
傳云。西國修多羅院有一石鐘。形如吳樣。
色如青碧玉。可受十斛。鼻上有三十三天像。四面
以金銀隱東西兩面。有寶珠陷在其腹中。大如五
升。一角分耀。狀若華形。周匝作十方諸佛初成道
像。至日出時。鐘上有諸化佛說十二部經。舍衛城
童男童女悉來聽之。聞法證聖。犯欲者。則不聞法。
摩尼大將以金剛杵擊之。百億世界中聞聲。於光
明中悉聞百千釋迦佛說修多羅經。此鐘是拘留
秦佛所造。彼佛滅度後。娑竭龍王收去。至釋迦佛
興。龍復將來。至佛滅後。鐘先唱言。却後三月。當般
涅槃。鐘鼻諸天聞皆涕泣。龍復將去。

拘留孫
或言拘留秦。此云應巳斷。賢劫第一佛。

錚錚
楚耕切。金聲也。

淮甸
上戶乖切。水名。釋名曰。圍也。圍繞楊州北界。
東至海也。

百鈞
居勻切。三十斤為一鈞。

蹲熊
上徂尊切。坐也。下為恭切。獸也。有爪而多力。

祇園
祇。此言勝氏。梵云僧伽藍摩。此言眾園。祇園
寺之通稱。由祇陀太子園造佛精舍。因以為名。

殷殷
於謹切。雷聲也。

師資
見雲門錄上。

鏗鏗
口莖切。金石聲也。

索索
索鐸切。

二聽
一．天聽。二．人聽。


五觀
一．肉眼見麤事色。二．天眼見因果細色。三．慧
眼見麤細色心徧真之理。四．法眼見色心麤細因
緣假名俗諦諸法。五．佛眼見中道圓真佛性之理。
又能雙照麤細因緣事理。

梵𢋇
餘招切。座也。

駢羅
上[箔-白+(甫-、)]眠切。謂駢闐羅列也。

干櫓
禮記．儒行。孔子對哀公曰。儒有忠信為甲冑。
禮義為干櫓。戴仁而行。抱義而處。雖有暴政。不更
其所。其自立有如此者○甲。鎧。冑。兜鍪也。干櫓。小
盾大盾也。

爰構
上雨元切。為也。於也。下古候切。架也。

鯨音
鯨魚名。生海中。雄曰鯨。雌曰鯢。大者長十餘
里。常以五月就岸。生數萬子。至八月。引子還海。鼓
浪成雷。噴水成雨。水族畏之。眼為明珠。或長一千
里。
物類相感志云。海岸有獸曰蒲牢。而性畏鯨魚。
食於海畔。鯨或躍。蒲牢則鳴聲如鐘。今人多狀蒲
牢獸形施於鐘上。斵撞為鯨而擊之。鯨本無聲。因
鯨躍而蒲牢鳴。故曰鯨音。

增悲
猶悲增也。菩薩人不取涅盤而利生。曰悲增
也。

遵晦
上將倫切。循也。下晦昧也。

陟明
中力切。陞進也。

禹湯
禹事見瀑泉。湯。帝嚳之後。名履。字天乙。母氏
扶都。見白氣貫月。感而生湯。豐下兌上。身長九尺。

仕夏為諸侯。有聖德。諸侯歸之。遭桀無道。囚於夏
臺。後得免。
桀無道。湯與諸侯同盟於景毫之地。會
桀於昆吾之墟。大戰於鳴條之野。桀奔於南巢。湯
既克桀。讓天下於務光。務光不受。湯即位都於毫。

元凱
八元。見前頌八元應主文。八凱。即高陽氏有
才子八人。曰蒼舒．隤[(壴-士+山)*支]．檮戭．大臨．尤降．庭堅．仲容．
叔達八者。齊聖廣淵。明允篤誠。天下之民謂之八
凱。凱。和也。見春秋傳。隤[(壴-士+山)*支]。上徒回切。下五哀切。檮
戭。上徒勞切。下余忍切。

紺園
梵語僧伽藍摩。此云眾園。西域有給孤獨園．
祇園．金園．雞園之名。園以群生種植福慧為義。皆
佛祠之通稱。紺園。即紺宇也。釋名曰。紺。含也。謂青
而含赤色也。內教多稱紺目．紺髮。取此義也。

●雪竇開堂錄

筌蹄
見雲門忘筌。

既浹
即協切。洽也。徹也。

開堂
說見雜志。

白椎
見雜志。

射虎
見祖英上。

沒羽
王遇切。

龍鬪
華嚴鬻香長者。人間有香。名曰象藏。因龍鬪
生。若燒一丸。即起大香雲彌覆王都。於七日中雨
細香雨。

專孜
專孜無出。當作孜孜。說文云。孜孜。汲汲也。周

書。孜孜無怠。又惟日孜孜。

自貽
當作自怡。

日用而不勤
當作日月運而不動。此句誤以月為
用。以動為勤。中脫運字。誤二字。脫一字。

鼷鼠
胡雞切。西漢．注。鼷鼠。一名甘鼠。食人及鳥獸。
至盡不痛。
爾雅郭璞有螫毒者。

嘉幸
當作喜幸。

義烈
當作義例。

韓信臨朝底
漢呂后因人告韓信欲反。后與蕭相
國詐謀。謂信曰。雖病。可強入賀。信臨朝。呂后使武
士縛信。斬之長樂鍾室。信方斬。曰。吾不用噲通。反
為女子所詐。

曬浪
浪。當作㫰。曝也。

寮舍
寮受命於日。寮疏之以受明。明窻之室謂之
寮舍。

𪅎
知咸切。鳥啄物。

月[妳-女+口]
當作呢。

尀耐
上正作叵。不可也。

韜略
韜謂六韜。武成王作也。第一．霸典文論。第二．
文師武論。第三．龍韜主將。第四．虎韜偏裨。第五．豹
韜校尉。第六．大韜司馬。略。謂三略。上．中．下。黃石公
作。韜謂韜藏天機。略謂括略應變。

揉
人久切。

寄山
當作寄士。


七十九
七十九或云八十一。或云七十三。互出不
同。各有所主。七十九。謂不敢競世尊之壽也。八十
一。將晦隱於中巖。預為十年之約。然師實示寂於
七十三歲。

韶陽奇句
雲門舉。長慶拈拄杖云。識得者箇。一生
參學事畢。師云。識得者箇。為甚麼不住。

九萬
莊子。鵾化為鵬。搏風而上者九萬里。

歲月將闌
闌。希也。西漢．注。酒闌。謂半罷半在曰闌。
如歲月亦然。

復枕
當作伏枕。謂困病也。

一文一技
亡名寶人銘曰。一文一藝。空中小蚋。一
技一能。日下孤燈。

存歷
歷。止其所也。又時也。言存而不忘其時也。

亮兮辜馬
見祖英下亮禪者。

齡難
當作令難。令。去聲呼。

負石
見祖英下負舂。

投針
提婆菩薩自執師子國來求論難。造龍猛門。
龍猛素知其名。遂滿鉢盛水。令弟子持出示之。提
婆見水。默而投針。弟子將還。龍猛深嘉嘆曰。水之
澄以方我德。彼來投針以窮其底。若斯人者。可以
論玄議道。

寶冠照水
見祖英上傅大士。

烈宿
當作列宿。

從容
上七從切。欵曲也。


磨淬
當从火。作焠。堅刀刃也。七內切。淬。滅火器也。
非義。

幽游
當作優游。詩。優哉游哉。

羽韓
當作羽翰。音寒羽也。

●雪竇拾遺

即雪竇錄中所未編集者。得於四明寫本。或諸方
石刻。及禪人所藏手澤。凡二十九篇。謹錄于左。

上堂云。要會與麼。兔馬有角。古路坦平。忽爾遭撲。復
問如何。千錯萬錯。會不與麼。牛羊無角。古殿苔滑。誰
敢措脚。王者不來。清風索索。隨聲便喝。

小參。舉法爾不爾。云。不假功成。將何法爾。法爾不爾。
俱為脣齒。不假三寸。衲僧又奚為開口。除却二聽。且
作麼作採取。乃成頌曰。

乾城高鏁月。夏雲欲為雨。

若
謂非全功。子細看規矩。

故經云。汝試於中。次第標指
此是文殊．此富樓那．此目犍連．此須菩提．此舍利弗。
但如鏡中無別分析。復成頌曰。

夏雲多奇峯。乾城冷
相映。

借問諸禪僧。那箇堪憑定。

故經云。汝今諦觀。法
法何狀。若離色空。動靜通塞。合離生滅。越此諸相。終
無所得。生則色空。諸法等生。滅則色空。諸法等滅。作
何形相。相狀不有。界云何立。

代別。舉。王常侍一日訪臨濟。同於僧堂看。侍云。一堂
僧還看經麼。濟云。不看經。侍云。還參禪麼。濟云。不參
禪。侍云。經又不看。禪又不參。畢竟作甚麼。濟云。總教
成佛作祖去。侍云。金屑雖貴。落眼成翳。又作麼生。濟

云。我將謂是箇俗漢。

師代別云。強將手下無弱兵。直
饒臨濟全機。也較三千里。

○承天宗和上錄中誤收。

行錄

師行脚時。問大龍和上。語者默者不是。非語
非默更非。總是總不是拈却。大用現前。時人知有。未
審大龍如何。龍云。子有如是見解。師云。者老漢瓦解
冰銷。龍云。放你三十棒。師禮拜歸眾。大龍却喚適來
問話底僧。師便出眾。龍云。老僧因甚麼瓦解冰銷。師
云。轉見敗闕。龍作色云。叵耐。叵耐。師便休去。南嶽雅
和上聞舉。云。大龍何不與本分草料。師云。和上更須
行脚。

○師問廬山羅漢和上云。法爾不爾。如何指南。

漢云。實謂法爾不爾。師云。且聽諸方斷看。漢云。道者
更須子細。師云。喏。喏。

○師到舒州四面和上處。才相
見便問。古人道。千里無來却肯伊。即今和上還肯却
無。面云。識取來意好。師云。暫時不在。面云。知即得。師
云。大眾一時記取。

○師到蘄州回峯和上處。相見便
問。舊時朋友忌諱總無。今日主賓若為區別。峯云。老
兄遠來不易。師云。將謂和上忘却。峯云。放一線道。師
云。不與麼却與麼。峰云。且坐喫茶。師云。喫茶。喫茶。

○
師問慧日和上。明知生不生相為生之所流即不問。
頗有不知生不生相為生之所流也無。日云。還見兩畔
僧麼。師云。三十年後此話大行。日云。且禮拜著。來日
師上問訊次。日云。上座問底話甚奇怪。師云。也是尋
常。日云。老僧未明上座問端。師云。某甲觸忤和上。日
云。住持事繁。師遂辭去。日云。上座諸處去來。何不且

住。師云。恩大難酬。日云。前去。善自保愛。師云。喏。喏。

○
生不生相緣。見師子吼了義經。經云。爾時文殊師利
問菴提遮曰。頗有明知生而不生相為生所流者否。
答曰。而雖自明見。其力未充。而為生所流者是也。又
問曰。頗有無知不識生性。有畢竟不為生所流者否。
答曰。無。所以者何。若不見生性。雖因調伏。少得安處。
其不安之相常為對治。若見生性者。雖在不安之處。
而安相常現前。若不如是知者。雖有種種勝辯。說甚
深典籍。而即是生滅心。說彼實相密要之言。如盲辯
色。因它語故。說得青黃赤白黑。而不能見色之正相。

疏古

寶冠峩峩寒映水。陌路相逢呈卍字。七十九
年無處尋。夜來相憶不相似。

偶作

莫學牧童兒。騎牛無準則。莫學取魚父。志筌
要多得。三箇兩箇知是誰。風雨忽來天地黑。

寄贈
追南嶽舊遊杼歌紀贈首座素禪客

瀟湘稱
絕曾遊歷。五十年來常記憶。錦霞片段分水光。藍岫
憑凌鎖寒碧。藏靈掩粹存奧區。雪山草盛滄溟珠。品
流誕寄非閑境。汵澹誰論蟾影孤。素禪客兮聽斯語。
道無根兮應自許。五天正令頻頻舉
○寄水陽張居
士

水陽禪者張居士。龐公淨名可為侶。衰岸休云觀
落花。離城豈有意中語。春風高兮掃雪巖。寒雲影斷
見霄月。月中亦有雙桂樹。三老對誰共攀折。古兮今
兮難不難。西江吐盡滄海乾。一言為報宣城客。歸去
應知天地寬
○石城病中寄謝王延評見訪

江城秋

病客。門揜晝慵開。鵲報禪家喜。風清國士來。光塵迎
不及。靜語愧難陪。一日存輕策。重期謁象雷。

餞送
送一禪者歸越

禪者名思一。遁迹會稽華嚴。
居常杜門。性介寡合。予甞往見之。時年七十有五。出
示北頌。頌尾題云。慶曆八祀正月。乳峯隱之病中書。

誰觀春草青。誰對春雲白。若耶溪上寺。去去曾吾宅。

○送祥禪者

禪客秋思生。𢹂笻復卷衲。或問何所來。
不知若為答。十萬迢迢非古今。一言會與風雲合
○
賦松拂送僧

落落歲寒枝。蒼蒼愧春色。對揚曾有規。
助語忽無迹。殷勤將贈行。知意不知極
○送曉嚴禪
者之瑯琊

滁上有宗師。域中隱善賈。烏兔懸高明。風
雲擬何藉。卞和未鑒玉。伯樂非辨馬。羨君遠去尋。斯
意斯人也
○送瓘禪者

野水輕舟。乘興分流。秋光不
盡。誰也爭求。握松為柄未極。析柳贈行豈休。休休。百
川駭浪兮空悠悠
○送僧

萬里迢迢離蜀國。四明得
得訪禪家。林間相見又相別。惹裓亂飃松桂花
○小
師元聳再歸省覲以頌送之

黃金列國無影樹。曾泛
龍舟振高古。我是躭源來豫章。西江吸盡對吾祖。斯
之歸兮非如斯。寒空片段雲垂垂。十萬九萬復何者。
一千一櫓休相隨。噫。爭之潮落潮生未遠朝。

弔悼
悼武威評事

極數非論亦可論。半為知幸半
銷魂。雖無爵祿資名位。況有鸞凰作子孫。鄞水好辭
星未揜。越山孤廣月應昏。我慚老病松巖下。空對悲
風詠德門
○悼河間評事

隨喪人物百千重。彈指郊

原事巳空。唯有新㘽小松栢。為君遐古動悲風。

○門
亦高門好子孫。孝誠風雨雜愁雲。靈兮後夜應生夢。
吾愛論文不在文。

○休歎光陰不可追。冥搜何必在
清奇。道存交臂新新意。曾許亡兮作者知。

真贊
瑞光月禪師并序

師雄峯斷際之宏胄也。昔
與我結象外之友。萍依殊流。匪謂無定。但二十年敻
指霄極。一日。有熈禪者自姑蘇而至。以師真儀相示。
復請為贊。古巖蕭蕭。若欵善應。因抽毫勉意。式用增
仰。

○道兮孤絕。人將枉駕。再生馬駒。踏殺天下。二輪
千輻。古今絕回。飛雹擊電。烈風迅雷。東西南北競頭
走。相對不知何處來。

○秋空廓徹兮雲崩騰。滄海鼓
蕩兮波澄澄。瑞光之師兮無盡燈
○四明僧正定慧
大師

太虗不雲。巨溟有月。善應誰分。纖塵乃絕。良工
妙傳。神姿炳著。定慧大師。像齡調御。俯也仰也。為權
為衡。德迥嶽峙。辯列河傾。天人聚中。凜然風清
○堯
峰寶雲禪師

雕檀不彰。肖像何土。悲興遽圓。是謂方
起。起必潛殊。二兮乃圖。塵消海嶠。翳絕天衢。寶雲禪
師。寒蟾影孤。

示寂偈

白雲本無覊。明月照寰宇。吾今七十三。天
地誰為侶。

○此偈乃會稽思一禪者出示。按呂夏卿
塔碑云。師將示滅。或曰。師獨無頌辭世。而師曰。吾平
生患語之多矣。遂亡。想必有一偽。然其頌頗類雪竇
之作。疑呂之說非。故錄之云。
祖庭事苑卷第四

