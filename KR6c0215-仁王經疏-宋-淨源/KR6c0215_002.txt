











注仁王護國般若經卷第二
大宋國傳賢首祖教沙門　(淨源)　撰集

「菩薩行品第三」

【將釋此品。三門同前。初來意者。前品巳護佛果。此
品護十地行。果德既彰。因行將陳。故次來也。二釋
名。菩謂菩提。此翻云覺。薩者薩埵。此云眾生。謂以
智上求菩提。用悲下救眾生。從境得名。然則有悲
即隨相行。有智即離相行。悲智相導。成無住行。然
清涼釋華嚴三十九品。皆列四門。一來意。二釋名。
三宗趣。四解經。今文不開宗趣者。謂前觀如來品。
依賢首略疏。三種般若。潛申宗趣。次後二諦品。準
圭峰纂要。三種智慧。密示宗體。故此但列三門。而
不開宗趣耳。
△二釋文二。初匿王徵問。】

「爾時波斯匿王白佛言。世尊。護十地行菩薩摩訶薩。
應云何修行。云何化眾生。復以何相而住觀察。」

【問意謂。護因菩薩。修何行業。化諸眾生。復用何相。
而住平等。觀察利物耶。
△二如來詶答。初以五忍
答修何行業。二以十王答化諸眾生。三以諸幻答
平等觀察。初總答前二問。二別答第三問。初中文
分為六。初如來闡教。先明五忍。文三。初總示。】

「佛告大王。諸菩薩摩訶薩。依五忍法以為修行。」


【上總標。下別列。】

「所謂伏忍。」

【以勝解刀。折伏煩惱。】

「信忍。」

【信真如理。巳親證故。】

「順忍。」

【由智隨順。玅證中道。】

「無生忍。」

【以權實智。證理無生。】

「皆上中下。」

【前之四忍。皆具三品。】

「於寂滅忍。」

【因行果德。證法不滅。】

「而有上下。」

【後之一忍。但有二品。】

「名為菩薩修行般若波羅蜜多。」

【結修行業也。
△二別釋五忍。然本業瓔珞經。亦明
六性六慧。若對五忍。數目不同。縱辨開合。恐瀆經
旨。文五。初伏忍下品十住明十心三。初總標十住。】

「善男子。初伏忍位。起習種性。修十住行。」

【發明熏習。以大智為因。名習種性。即初賢十住也。
十住之名。備如下文。
△二別明觀門三。初緣境發
心。】

「初發心相。有恒河沙眾生。見佛法僧。」


【發菩提心者。有心體心相心德。今言心相。即攝前
心體。攝後心德。謂此菩薩。見三寶為所緣之境。初
發心相。即能發之心。故下文初發心住云。見佛法
僧。發菩提心。自既發心。令他亦然。故云有恒河沙
眾生。見佛法僧。
△二取信成位。】

「發於十信。所謂信心。念心。精進心。慧心。定心。不退心。
戒心。願心。護法心。迴向心。」

【楞嚴經十心。前六列名同。後四先後異。彼文。七護
法。八迴向。九戒。十願。然諸經明義。十信未成位。但
為住因。與今文不同者。清涼演義云。仁王詺十住
為十信故。取能成信詺所成位故。
△三明化利益。
無此段經。與起信十解菩薩。依此觀門。顯發心利
益。其義一揆。】

「具此十心。」

【躡前。】

「而能少分。化諸眾生。」

【論云。菩薩發是心故。則得少分見於法身。隨其願
力。能現八種。利益眾生。】

「超過二乘一切善地。」

【論又謂。一發心後。遠離怯弱。畢究不畏墮二乘地。
吾祖圭峯謂。馬鳴菩薩。宗百部大乘。造起信論。此
論通釋一百部經者。斯良證矣。
△三結成功業。】

「是為菩薩初長養心。為聖胎故。」

【十住是三賢之初。入位之始。故云初長養心也。聖

胎者。如子孕在胎藏中。故下經偈云。伏忍聖胎三
十人。既胎三賢。將誕十聖。生如來家也。若依梵網
經。十長養即十行菩薩。故賢首釋云。增修善根。故
名長養。
△二中品十行明十治三。初總標十行。】

「復次性種性菩薩。修行十種波羅蜜多。」

【習巳成性。以大悲為因。名性種性。即中賢十行也。
大疏明行體云。若約別體。即以十波羅蜜為體。十
行之名。亦如下文。
△二別明觀門。】

「起十對治。」

【能治即十度。所治亦十。即四倒三毒三世也。】

「所謂觀察身受心法。」

【上所觀境。下能治行。】

「不淨諸苦無常無我。」

【觀身不淨。觀受是苦。觀心無常。觀法無我。即離四
倒也。】

「治貪瞋癡三不善根。」

【上所治。下能治。】

「起施慈慧三種善根。」

【起施善根治貪毒。起慈善根治瞋毒。起慧善根治
癡毒。】

「觀察三世。」

【總標。】

「過去因忍。」

【過去二支因。謂無明行也。】


「現在因果忍。」

【現在五支果。謂識名色六入觸受也。現在三支因。
謂愛取有也。】

「未來果忍。」

【未來二支果。謂生老死也。此皆流轉觀。忍者智也。
即還滅觀。
△三結成功業。】

「此位菩薩。廣利眾生。」

【以十度玅行。利諸有情。上顯功成。下超凡外。】

「超過我見人見眾生等想。」

【通結三毒三世。】

「外道倒想。所不能壞。」

【別結外道四倒。
△三上品十向明十忍三。初總標
十向。】

「復次道種性菩薩修十迴向。」

【將證聖道。以大願為因。名道種性。即上賢十迴向
也。十向之名。亦如下文。
△二別明觀門。】

「起十忍心。謂觀五蘊。色受想行識。」

【上所觀境。下能觀智。】

「得戒忍。定忍。慧忍。解脫忍。解脫知見忍。」

【謂觀色得戒忍。觀受得定忍。觀想得慧忍。觀行得
解脫忍。觀識得解脫知見忍。此即轉五蘊性。成五
分法身。】

「觀三界因果。得空忍無相忍無願忍。」

【觀三界了惑為因。業報為果。得三忍解脫門。三解

脫義。見次文。】

「觀二諦假實。諸法無常。得無常忍。一切法空。得無生
忍。」

【觀俗諦相假。了諸法無常。得無常忍。觀真諦性實。
達一切法空。得無生忍。
△三結成功業。】

「此位菩薩。作轉輪王。能廣化利一切眾生。」

【為金輪王。王四天下。上來以智悲願。釋三種性。蓋
宗初祖。起信三心。示三賢位。演義又謂。相似名種。
體同曰性故。關中云。如稻自生稻。不生餘穀。此屬
性也。萌幹華粒。其類不差。此屬種也。若謂生起修
習。種子現行。性自仁賢。性自成就。以釋之。又何異。
或配入名相著事乖宗者乎。
△二信忍。文四。初標
位斷障。】

「復次信忍菩薩。謂歡喜地。」

【下品。】

「離垢地。」

【中品。】

「發光地。」

【上品。】

「能斷三障色煩惱縛。」

【下經初地斷諸無明。滅三界貪。二地斷瞋等習。三
地滅無明闇。即同大經發光地云。邪貪邪瞋。及以
邪癡。悉得除斷。言色煩惱縛者。昔以貪瞋癡。緣於
色境。造身口業。為業所繫。名之為縛。今三惑既亡。

即得解脫。故下偈云。歡喜離垢與發光。能滅色縛
諸煩惱。具觀一切見口業。法性清淨照皆圓。準大
經發光地所陳行淨。具明五縛。而色縛當第三。廣
釋如彼疏文。
△二總修諸行。】

「行四攝法。」

【攝有情故。】

「布施。」

【財法二種。攝所眾生。】

「受語。」

【六波羅蜜。依眾生說。】

「利行。」

【教化眾生。令行六度。】

「同事。」

【以神通力。種種變化。入五趣中。與諸眾生。同其事
業。上依大般若略釋。若成實論。多約小乘。廣釋此
四。如莊嚴論。】

「修四無量。」

【徧益有情。生無量福。】

「慈無量心。」

【慈則無瞋。而能與樂。】

「悲無量心。」

【悲則無害。而能拔苦。】

「喜無量心。」

【喜則無嫉。而行欣慰。】


「捨無量心。」

【捨則無貪。而行平等。然此四心。皆以兩句釋之。上
句即依顯揚出體。下句即用俱舍釋義。】

「具四弘願。」

【依四諦境。發四願心。】

「斷諸纏蓋。」

【願斷煩惱。】

「常化眾生。」

【願度眾生。】

「修佛知見。」

【願學法門。】

「成無上覺。」

【願成佛道。】

「住三脫門。」

【約境住三空。約證明三脫。】

「空解脫門。」

【觀諸緣起。知無我人。了自性空。無作受者。得空解
脫。】

「無相解脫門。」

【觀諸有支。皆自性滅。畢竟解脫。無少生相。得無相
解脫。】

「無願解脫門。」

【如是入空入無相巳。無有願求。大悲為首。教化眾
生。得無願解脫。
△三別指根本。】


「此是菩薩摩訶薩。從初發心。」

【從發心住。】

「至一切智。」

【等覺。】

「諸行根本。」

【因位菩薩。皆以四攝諸行。而為根本。然信忍三品。
具列一十五行。而為根本者。向前取即該三賢。向
後取即通等覺。由是順忍巳下。但有斷障現身之
功。而無別修根本之行。學者預悉。則思過半矣。
△
四現身顯益。】

「利益安樂一切眾生。」

【現身往剎。影在次文。以初地聖人。往百佛剎。利樂
眾生。二地千剎。三地萬剎。益物彌廣也。
△三順忍。
文二。初標位斷障。】

「復次順忍菩薩。謂𦦨慧地。」

【下品。】

「難勝地。」

【中品。】

「現前地。」

【上品。】

「能斷三障心煩惱縛。」

【下經。四地永斷微細身邊見故。五地斷隨小乘樂
求涅槃。六地能盡三界集因集業麤現行相。亦同
大經現前地云。不懼異論。離二乘道。入諸智地。以

此三句。對前三障。文辭雖異。義旨稍同。言心煩惱
縛者。此之三障。唯意識俱。故名心縛。今三障既斷。
其心空寂。故下偈云。𦦨慧難勝現前地。能斷三障
迷心惑。空慧寂然無緣觀。還照心空無量境。善戒
經亦明心煩惱。彼約八地至十地無功用道斷之。
此約四五六地。不須會釋耳。
△二現身顯益。】

「能於一身。徧往十方億佛剎土。現不可說神通變化。
利樂眾生。」

【億之一字。該其三地。謂四地菩薩。往一億佛剎。利
樂眾生。五地百億。六地千億耳。然證真大士。皆修
諸行。現形濟物。前信忍略現身往剎。今順忍略一
十五行。譯人善巧。影略其文。玅在此矣。
△四無生
忍。亦二。初標位斷障。】

「復次無生忍菩薩。謂遠行地。」

【下品。】

「不動地。」

【中品。】

「善慧地。」

【上品。】

「能斷三障色心習氣。」

【下經。七地斷諸業果細現行相。八地斷諸功用。九
地斷無礙障。此之三障。大經善慧地。雖無其文。至
奉持品。一一會釋。言色心習氣者。前明色心二縛。
巳斷現行煩惱。今顯習氣。即斷種子餘習也。然長

行中。斷色心習氣。與偈頌中。離合廣略不同。謂長
行合辨。但約三地斷之。其文亦略也。偈頌離說。如
云順道法愛無明習。遠行大士獨能斷。無明習相
識俱轉。不動善慧法雲地。二諦理圓無不盡。復如
法雲一地。其文又廣也。
△二現身顯益。】

「而能示現不可說身。隨類饒益一切眾生。」

【七地菩薩。往萬億佛剎。饒益眾生。八地往百萬微
塵數佛剎。九地往百萬億阿僧祇微塵數佛剎。言
隨類饒益者。如觀音圓通三十二應耳。然前文顯
神通變化。隱此隨類饒益。今文顯隨類。而隱現通。
此又譯家隱顯之玅矣。
△五寂滅忍。於中有四。初
標位斷障。二現身顯益。三辨正揀邪。四敘昔明果。
今初標位分兩品。文二。初明忍同。】

「復次寂滅忍者。佛與菩薩。同依此忍。」

【此位菩薩。初入十地。名法雲地。十地出心。即名等
覺。然華嚴經。但明法雲。不開等覺。正同此也。又瓔
珞經。雖開等覺。亦同今經。彼明等覺照寂。玅覺寂
照。雖因果有異。而忍體是同。
△二示品異。】

「金剛喻定。住下忍位。名為菩薩。至於上忍。名一切智。」

【金剛喻定。即最後勝定。此定現前。能斷一切微細
障種。謂無間道修。名為菩薩。解脫道證。名一切智。

△二斷障證二覺。】

「觀勝義諦。斷無明相。是為等覺。」

【以中道智。觀勝義諦。斷無明相。即微細障種。故瓔

珞云。登中道山頂。與無明父母別離。下明玅覺。】

「一相無相。平等無二。為第十一一切智地。」

【實相不並真。故平等無二。以下忍同上忍。為第十
一一切智地。
△二現身顯益二。初真身。】

「非有非無。湛然清淨。無來無去。常住不變。同真際。等
法性。」

【體絕有無。即同真際。湛然清淨也。相無去來。即等
法性。常住不變也。
△二應身。】

「無緣大悲。常化眾生。乘一切智乘。來化三界。」

【上句大悲。下句大智。謂一切如來。從因至果。大悲
大智。常相輔翼。往來三界。化度眾生。
△三辨正揀
邪二。初辨正二。初凡迷三界。】

「善男子。諸眾生類。一切煩惱。業異熟果。二十二根。不
出三界。」

【不出三界之言。結上四義。所謂諸眾生類。三界正
報也。一切煩惱。三界業因也。業異熟果。三界報果
也。二十二根。三界染淨根也。故通結云。不出三界。
一切煩惱。謂事理二惑。發業潤生。即助發緣也。業
謂自業。有三。一罪。二福。三不動。即感生因也。異熟
果者。謂作業感果。前後不同。異時而熟。即無記果
也。然二十二根。通於染淨。謂眼等六根。男女二根。
命根。苦樂憂喜捨五受根。此上十四。皆染法也。信
進念定慧五根。三無漏根。此八皆淨法也。廣釋有
頌。如俱舍論。
△二聖化三有。】


「諸佛示導。應化法身。亦不離此。」

【報化二身。導諸有情。亦不離三界也。法身即報身。
有自他受用之殊。應化即化身。有大小隨類之異。
或曰。他受用身。為地上菩薩。於淨土中。說一味之
經。而言不離三界者。何耶。答感三界者。對淨土而
見娑婆。感淨土者。對三界而見華藏。是則心淨。即
佛土淨耳。
△二揀邪。】

「若有說言。於三界外。別更有一眾生界者。即是外道
大有經說。」

【衛世師外道。說有六諦。一實。二德。三業。四大有。五
同異。六和合。今言大有。即彼第四大有經也。
△四
敘昔明果二。初敘昔告眾。】

「大王。我常語諸眾生。但斷三界無明盡者。即名為佛。」

【既斷三界無明成佛。即知離三界無眾生也。然他
宗說。三界外有無明者。彼約權機。斷界內界外無
明。今顯實教。一念玅慧。與理相應。不斷而斷。無明
即明。即本覺佛矣。豈與夫界外。同日而語哉。
△二
明果指本。】

「自性清淨。名本覺性。即是諸佛一切智智。」

【以始覺智。冥本覺性。即究竟覺。其唯一切智智乎。】

「由此得為眾生之本。亦是諸佛菩薩行本。」

【梵網云。是大眾諸佛子之根本。諸佛之本源行菩
薩道之根本。引文前却。釋義便故。
△二通結。】

「是為菩薩本所修行。五忍法中。十四忍也。」


【玅慧唯一。約法分五。升降有殊。開成十四也。
△二
十王位答化諸眾生二。初牒問。】

「佛言大王。汝先問言。菩薩云何化眾生者。」

【△二正答三。初寄位度生二。初略標。】

「菩薩摩訶薩。應如是化。從初一地。至後一地。自所行
處。」

【初一歡喜地。後一法雲地。自所行處。即十地增修
十度也。】

「及佛行處。一切知見故。」

【極證玅源。即佛行處。力無畏等。即一切知見。
△二
廣釋十。初地轉轉聖王。】

「若菩薩摩訶薩。住百佛剎。」

【大經云。此地菩薩。若行精進。捨家妻子。出家學道。
於一念頃。得百三昧。以淨天眼。見百佛國。】

「作贍部洲。轉輪聖王。」

【贍部梵音。下文具翻。言輪王者。舉輪寶也。】

「修百法明門。」

【修於五位百法明門。巳證真如。成玅觀察智。】

「以檀波羅蜜多。住平等心。」

【由破分別我執。成平等性智。然此菩薩具七最勝。
三輪清淨。一切常捨。施度偏增。】

「化四天下一切眾生。」

【前迴向位。作轉輪王。王一四天下。今化百剎四天
下。廣狹可見。
△二地忉利天王。】


「若菩薩摩訶薩。住千佛剎。作忉利天王。」

【梵語忉利。此云三十三。即天帝釋中宮也。】

「修千法門門。說十善道。化一切眾生。」

【上品十善。此地戒度圓滿。文無者略。下皆倣此。
△
三地夜摩天王。】

「若菩薩摩訶薩。住萬佛剎。作夜摩天王。」

【梵音夜摩。此云時分。】

「修萬法明門。依四禪定。化一切眾生。」

【此地菩薩。雖行禪定化物。而不隨禪感果。
△四地
覩史天王。】

「若菩薩摩訶薩。住億佛剎。作覩史多天王。」

【覩史多。此方云知足。】

「修億法明門。行菩提分法。化一切眾生。」

【以三十七道品。化諸有情。
△五地化樂天王。】

「若菩薩摩訶薩。住百億佛剎。作化樂天王。」

【能自變化五欲樂境。】

「修百億法明門。二諦四諦。化一切眾生。」

【根有利鈍。故以二諦四諦被之。華嚴具十重四諦。

△六地他化自在天王。】

「若菩薩摩訶薩。住千億佛剎。作他化自在天王。」

【他化作樂具。自得受用。】

「修千億法明門。十二因緣智。化一切眾生。」

【華嚴明因緣智。依天親論文。具明十種。
△七地初
禪天王。】


「若菩薩摩訶薩。住萬億佛剎。作初禪梵王。」

【初禪。即梵眾等天。】

「修萬億法明門。方便善巧智。化一切眾生。」

【以權實二智化物。方便即權智。
△八地二禪天王。】

「若菩薩摩訶薩。住百萬微塵數佛剎。作二禪梵王。」

【二禪。即少光等天。】

「修百萬微塵數法明門。雙照平等。神通願智。化一切
眾生。」

【以空中方便慧。照俗諦。有中殊勝行。照真諦。故得
平等中道。起神通願智之力。化諸羣品。
△九地三
禪天王。】

「若菩薩摩訶薩。住百萬億阿僧祗微塵數佛剎。作三
禪梵王。」

【三禪。即少淨等天。】

「修百萬億阿僧祗微塵數法明門。以四無礙智。化一
切眾生。」

【謂法義辭樂說四無礙辯。大經亦明十重。
△十地
四禪天王。】

「若菩薩摩訶薩。住不可說不可說佛剎。」

【不可說等。即華嚴大數第十。】

「作第四禪大梵天王。為三界主。」

【居色界頂大自在天宮。即三界主也。】

「修不可說不可說法明門。得理盡三昧。」

【即真如三昧。】


「同佛行處。」

【同寂滅忍。】

「盡三界原。」

【上明欲界色界諸天。今顯無色四天。故前文云。但
斷三界無明盡者。即名為佛。】

「普利眾生。如佛境界。」

【大品亦云。十地菩薩。當知如佛。
△三總結。】

「是為菩薩摩訶薩。現諸王身。化導之事。」

【△二例諸如來。】

「十方如來。亦復如是。證無上覺。常徧法界。利樂眾生。」

【前明因行。此例果德。因果交徹。同濟羣生。
△三大
眾供讚。】

「爾時一切大眾。即從座起。散不可說華。焚不可說香。
供養恭敬。稱讚如來。」

【聞法忻慶。供讚伸誠。
△二匿王偈讚二。初標說儀。】

「時波斯匿王。即於佛前。以偈讚曰。」

【然頌總有四種。一名阿耨窣覩婆頌。此不問長行
與偈。但數字滿三十二。即為一偈。二名伽陀。此云
諷頌。或名不頌頌。不頌長行故。或名直頌。謂以偈
說法故。三名祗夜。此云應頌。四名縕䭾南。此云集
施頌。謂以少言。攝集多義。施他誦持故。今此即伽
陀頌頌者。美盛德之形容也。為何意故。經多立頌。
略有八義。一少字攝多義故。二諸讚歎者。多以偈
頌故。三為鈍根重說故。四為後來之徒故。五隨意

樂故。六易受持故。七增明前說故。八長行未說故。
今此正唯前二。義兼五六。
△二正說偈。於中分三。
初一偈半。總讚三寶。次二十八偈。別讚五忍。後半
偈。結讚禮敬。然此偈讚。或斷諸障。異於長行。或所
成行。文義隱顯。故傳授者善消息之。文二。初總讚
三寶。】

「世尊導師金剛體。」

【歎佛寶也。真身無相。常住不壞。喻金剛體。萬物不
能沮也。世尊導師。即歎應身。下文長行。多明真應
二身。】

「心行寂滅轉法輪。八辯圓音為開演。」

【歎法寶也。上句依體起用。謂不以生滅心行。而轉
法輪也。下句正明演法。八辯者。即八音七辯也。八
音如梵摩喻經云。一美玅。二易了。三調和。四柔輭。
五不誤。六無雌。七尊重。八深遠。言七辯者。一捷辯。
須言即言。無蹇吃故。二迅辯。懸河𣶏冷不遲訥故。
三應辯。應時應機不增減故。四無疎謬辯。凡說契
理。不邪錯故。五無斷盡辯。相續連環。終無竭故。六
凡所演說豐義味辯。一一言句。多事理故。七一切
世間最上玅辯。具足甚深。如雷等故。言圓音為開
演者。大經云。佛演一玅音。周聞十方國。眾音悉具
足。法雨皆充滿。】

「時眾得道百萬億。天人俱修出離行。能習一切菩薩
道。」


【歎僧寶也。出離行。通二乘僧。菩薩道。即大乘僧。
△
二有二十八偈。別讚五忍二。初略示。】

「五忍功德玅法門。十四菩薩能諦了。」

【上句標法。下句舉人。十四菩薩。即三賢十聖。及等
覺。】

「三賢十聖忍中行。唯佛一人能盡原。」

【此半偈約因果。歎十四忍。唯佛一人。攝等覺照寂
故。】

「佛法眾海三寶藏。無量功德於中攝。」

【謂三寶海藏。無量功德。於五忍中。並皆攝盡。海之
一字。蒙上三寶。
△二廣釋五。初伏忍。文分三。初兼
讚十善。】

「十善菩薩發大心。長別三界苦輪海。」

【大心即悲智也。以智上求。以悲下化。即令自他。長
別苦海。】

「中下品善粟散王。上品十善鐵輪王。」

【修中下二品十善。雖無輪寶。而能散粟。養善濟物。
為散粟小王。上品福勝。作鐵輪王。王一閻浮提。
△
二正讚三賢。】

「習種銅輪二天下。銀輪三天性種性。道種堅德轉輪
王。七寶金輪四天下。伏忍聖胎三十人。十住十行十
迴向。」

【習種性十住菩薩。為銅輪王。王東南二洲。性種性
十行菩薩。為銀輪王。王東南西三洲。道種性十迴

向菩薩。為金輪王。王四洲。七寶謂輪寶象寶馬寶
珠寶女寶兵寶藏寶。慈恩云。金輪望風順化。銀輪
遣使方降。銅輪震威乃服。鐵輪奮戈始定。皆無殺
害耳。】

「三世諸佛於中學。無不由此伏忍生。」

【夫陟遐必自邇。故三世諸佛。皆從伏忍生。孰有萬
德之果。不由三賢之因乎。學者効也。効之而後定
也。
△三讚信成位。有一偈半。乍觀其文。似通相般
若之意。細詳其義。皆華嚴一乘玄旨。故略引賢首
品偈文會釋。達者博覽。勿生局見。】

「一切菩薩行根本。是故發心信心難。」

【賢首品云。信為道元功德母。長養一切諸善法。又
謂。是故依行次第說。信樂最勝甚難得。】

「若得信心必不退。進入無生初地道。」

【次偈云。若得信心不退轉。彼人信力無能動。信能
惠施心無悋。信能歡喜入佛法。然歡喜入佛法即
初地。】

「化利自他悉平等。是名菩薩初發心。」

【下偈云。及信無上大菩提。菩薩以是初發心。大菩
提具悲智行。即自利化他也。
△二信忍。此下皆明
十地。地地具彰三義。一地名。二化境。三成行。然第
一地名。總居其首。餘之二義。左右互陳。今釋地名。
全依天親論文。化境。經中隨地增數。成行。則準清
涼疏義。既知所宗。次釋經文。文二。初別讚三品。初

讚下品。】

「歡喜菩薩轉輪王。」

【謂成就無上自利利他行。初證聖處。多生歡喜。名
歡喜地。】

「初照二諦平等理。權化有情遊百國。」

【初入信忍。以實智照平等理。以權智化諸有情。上
明化境。】

「檀施清淨利羣生。」

【成行有四。一約增勝。二約所成。三約修成。四約實
行。】

「入理般若名為住。住生德行名為地。」

【智與理冥曰入。唯就法稱。名之為住。就義約喻。故
名為地。本業經云。生成一切因果。名為地耳。】

「初住一心具眾德。於勝義中而不動。」

【初地具顯恒沙性德。分證中道。不為空有所動。
△
二讚中品。】

「離垢菩薩忉利王。」

【謂離能起誤心犯戒煩惱垢等。清淨戒具足。故名
離垢地。】

「現形六趣千國土。」

【化境。】

「戒足清淨悉圓滿。永離誤犯諸過失。」

【大疏云。此亦由翻破戒之失。為無邊德。是以成於
戒行。】


「無相無緣真實性。無體無生無二照。」

【真如性中。無破戒垢。今稱性持。故所照無相。能照
無緣。謂諸菩薩契窮實性。自體無染。故無體無生
也。
△三讚上品。】

「發光菩薩夜摩王。」

【謂隨聞思修等。照法顯現。故名明地。現猶發也。明
即光義。】

「應形往萬諸佛剎。」

【化境。】

「善能通達三摩地。隱顯自在具三明。」

【大經云。三摩鉢底。此云等至。由離沉掉。至一境故。
此地菩薩。成行唯禪及求法行。以聞法竟。靜處修
行。方發定故。下文亦云。於無相忍。而得三明。
△二
總明斷障。】

「歡喜離垢與發光。能滅色縛諸煩惱。」

【牒前。】

「具觀一切身口業。法性清淨照皆圓。」

【昔由三毒煩惱。緣於色境。造身口業。今觀七支皆
空。能滅色縛。故得法性照皆圓矣。
△三順忍。科文
同前。初讚下品。】

「𦦨慧菩薩大精進。」

【不忘煩惱薪。智火能燒。名曰𦦨地。𦦨即慧𦦨。故名
𦦨慧地。】

「覩史天王遊億剎。」


【化境。】

「實智寂滅方便智。達無生理照空有。」

【以權實二智。雙照空有。成無住行。故疏云。便能成
菩提分行。及不住道行。精進不退。
△二讚中品。】

「難勝菩薩得平等。」

【謂得出世智。方便善巧。能度難度。故名離勝地。】

「化樂天王百億國。」

【化境。】

「空空諦觀無二相。垂形六趣靡不周。」

【上空字無生死相。下空字無涅槃相。故能隨類化
身。周旋六趣。無不利生。由是此地菩薩。其所成行。
亦成二種。謂諸諦增上慧行。及五明處教化行。
△
三讚上品。】

「現前菩薩自在王。」

【謂玅達緣生。引無分別。名般若行。親如目覩。名曰
現前。】

「照見緣生相無二。勝義智光能徧滿。」

【謂此地中。住緣生智。悟一切法。無染淨二相。所成
行即般若。故得勝義如空。而周徧智光。如日而圓
滿。】

「往千億土化眾生。」

【所化境也。
△二有一偈。總明斷障。】

「𦦨慧難勝現前地。能斷三障迷心惑。」

【牒前。】


「空慧寂然無緣觀。」

【以空觀。斷四地微細身邊二見。以假觀。斷五地小
乘樂求涅槃。以無緣觀。斷六地集因集業。麤現行
相。】

「還照心空無量境。」

【昔迷心惑。而成三障。今照心空。能了玅境。則染法
滅。而淨法起矣。
△四無生忍三。初讚下品。文三。初
正明下品。】

「遠行菩薩初禪王。」

【善修無相行。功用究竟。能過世間二乘出世間道。
故名遠行。】

「住於無相無生忍。方便善巧悉平等。」

【上句明實智。下句顯權智。謂此菩薩。以能空中起
勝行。成方便度。權實二行雙行。故名悉平等。】

「常萬億土化羣生。」

【所化境也。
△二有半偈。敘進中品。】

「進入平等法流地。」

【大經云。諸佛世尊。親現其前。與如來智。令其得入
法流門中。】

「永無分段超諸有。」

【壽無分限。身無形段。即超三有生死報也。
△三約
行斷障。】

「常觀勝義照無二。」

【中道無二。】


「二十一生空寂行。」

【地地有始生住生終生故。七地二十一生。皆修空
寂行。】

「順道法愛無明習。遠行大士獨能斷。」

【順道即順忍。故智論云。於柔順忍無生忍中間。有
法愛故。此位獨斷。前文長行。約遠行不動善慧三
地。能斷色心習氣。今遠行地。獨斷法愛無明習者。
以色習最麤。即法愛無明故。此地斷之。心習極細
故。不動善慧法雲三地斷之。下偈云。無明習相識。
俱轉二諦理。圓無不盡。向云偈讚斷障。異於長行。
蓋謂此也。
△二讚中品。】

「不動菩薩二禪王。得變易身常自在。」

【報行純熟。無相無間。名不動地。捨三界行生。受變
易果。故云報行。釋變易生死。具如別章。】

「能於百萬微塵剎。隨其形類化眾生。」

【化境。】

「悉知三世無量劫。於第一義常不動。」

【明所成行。名無生法忍。相土自在。初中後際。悉皆
平等。故大經云。成就此忍。即時得入第八地。
△三
讚上品。】

「善慧菩薩三禪王。」

【得無礙力。說法成就。利他行故。名善慧地。得無礙
慧。尚未稱善。徧說徧益。方名為善。】

「能於千恒一時現。」


【若依長行。所化之境。即住百萬億阿僧祗微塵數
佛剎。然此偈頌。譯人省文。伹言千恒耳。】

「常在無為空寂行。恒沙佛藏一念了。」

【明所成行。即善達法器。自在說法之行。故大經云。
於一念頃。悉能領受。亦以一音。普為解釋。各隨心
樂。令得歡喜。
△五寂滅忍。文二。初正明下品。】

「法雲菩薩四禪王。」

【得大法身。具足自在。故名法雲。此有二義。如華嚴
疏。】

「於億恒土化羣生。」

【化境。】

「始入金剛一切了。二十九生永巳度。寂滅忍中下忍
觀。一轉玅覺無等等。」

【修行智度住生。名二十九生。更轉一生。隣近玅覺
無等等位。謂無等之位。互相齊等。
△二通前斷障。】

「不動善慧法雲地。除前所有無明習。」

【除前第七遠行地。獨斷順道法愛無明習。】

「無明習相識俱轉。二諦理圓無不盡。」

【習相即習氣。識俱轉者。謂生滅八識。與習氣俱轉。
故唯識云。如瀑流水上下。魚草等物。隨流不捨。此
識亦爾。與內習氣外觸等法。恒相續轉。此亦色心
習氣。不動善慧二地斷之。若據下文。法雲地斷神
通障。於一念頃。能徧十方微塵國土。化諸眾生。乃
至隨順如來寂滅轉依。既斷神通障。寂滅轉依。亦

同偈云。二諦理圓。無不盡耳。
△二讚上品。文四。初
正讚果德。】

「正覺無相徧法界。三十生盡智圓明。」

【讚斷德。以圓明一切種智。斷除三十生之惑。顯淨
法身也。】

「寂照無為真解脫。大悲應現無與等。」

【讚恩德。用無緣之大悲。拔有情之眾苦。顯真解脫
也。】

「湛然不動常安隱。光明徧照無所照。」

【讚智德。以根本實智。證湛然真理。顯照般若也。
△
二揀因異果。】

「三賢十聖住果報。」

【三賢居變化土。十聖住他受用報土。準瓔珞經。義
亦大同。】

「唯佛一人居淨土。」

【全同瓔珞居法性土。攝論又云。自受用身。是實成
佛。稱周法界。身土相稱。依正無礙。唯佛獨住。更無
菩薩。】

「一切有情皆暫住。登金剛原常不動。」

【在觀似聖人。出觀即凡夫。名為暫住。下句即等覺。

△三通讚三業。】

「如來三業德無量。隨諸眾生等憐愍。」

【身業則圓迴普應。若月落百川。語業則稱物普聞。
若風吹萬籟。意業則剎那頓覺。若海印炳然。上總

讚。下別讚。】

「法王無上人中樹。普廕大眾無量光。」

【讚身業。法王慈覆。譬樹廕人。放光益物。破諸癡闇。】

「口常說法非無義。」

【讚口業。外道說法。有字無義。權小未圓。唯佛所說。
有字有義。】

「心智寂滅無緣照。」

【讚意業。心智寂滅。語其體一。無緣而照。辨其用異。

△四別讚益物。】

「人中師子為演說。甚深句義未曾有。」

【雙顯二空。名為甚深。故天親云。諸佛希有總持法。
不可稱量深句義。】

「塵沙剎土悉震動。大眾歡喜皆蒙益。」

【微塵恒沙剎土。皆悉震動。示數量之橫廣。
△三結
讚禮敬。】

「世尊善說十四王。是故我今頭面禮。」

【讚終展禮。修敬備矣。
△三時眾獲益。】

「爾時百萬億恒河沙大眾。聞佛世尊及波斯匿王說
十四忍無量功德。獲大法利。聞法悟解。」

【三賢悟解。】

「得無生忍。入於正位。」

【十聖正位。淨名云。若以無生。得受記者。無生即是
正位。
△四敘昔得果。】

「爾時世尊。告大眾言。是波斯匿王。巳於過去十千劫。

龍光王佛法中。為四地菩薩。我為八地菩薩。今於我
前。大師子吼。」

【表其決定無畏說也。
△五印成歎法。文二。初印成
所說。】

「如是如是如汝所說。得真實義不可思議。」

【能詮深奧。如汝所說。所詮真實。心言罔測。雙印二
詮。故重言如是。】

「唯佛與佛乃知斯事。」

【唯佛能仁也。與佛諸佛也。下文云。是故我今略述
所說。又云。三世諸佛如實能知。故總結云。乃知斯
事。
△二敘歎忍法四。初總標因果。】

「善男子。此十四忍。諸佛法身諸菩薩行。不可思議不
可稱量。」

【初二句總標果德因行。次二句明心言罔測稱量
罔及。下文先釋稱量罔及。至文可見。
△二別釋因
果二。初徵。】

「何以故。」

【何故。諸佛菩薩。依十四忍不可思量耶。
△二釋二。
初果德境智。】

「一切諸佛。」

【即總標中。諸佛法身。】

「皆於般若波羅蜜多中生。」

【王宮降生。】

「般若波羅蜜多中化。」


【轉正法輪。】

「般若波羅蜜多中滅。」

【雙林入滅。上明觀照般若。下明實相般若。】

「而實諸佛生無所生。化無所化。滅無所滅。」

【後轉釋實相云。】

「第一無二。」

【第一義諦。絕待無二。】

「非相非無相。」

【釋生無所生。】

「無自無他。」

【釋化無所化。】

「無來無去。」

【釋滅無所滅。】

「如虗空故。」

【攝觀照用。歸實相體。皆如虗空耳。
△二因行境智
二。初約境空。文二。初諸法空。】

「善男子。一切眾生。」

【即總標中諸菩薩行。略疏亦翻薩埵為眾生。】

「性無生滅。」

【所觀真性。本無生滅。】

「由諸法集。幻化而有。」

【眾緣集成。故如幻化。上總示。下別釋。】

「蘊處界相。無合無散。」

【緣離即滅故無合。緣會即生故無散。】


「法同法性。寂然空故。」

【會諸法相。同歸性空。非推之使空。
△二諸行空。】

「一切眾生自性清淨。」

【自性通凡心即本源玅心。】

「所作諸行。無縛無解。非因非果。」

【絕諸對待。即自性用。】

「非不因果。」

【修因克果。即隨緣用。上明淨行。下明染行。】

「諸苦受行。」

【領受三苦。】

「煩惱所知。」

【煩惱障心。所知障慧。】

「我相人相。知見受者。」

【知見即眾生相。受猶壽也。即壽者相。】

「一切皆空。」

【染行淨行。一切皆空。
△三境界空。】

「法境界空。」

【上標。下釋。】

「空無相無作。」

【釋此三義。淨名有文。無作即無願耳。】

「不順顛倒。不順幻化。」

【不隨染境。顛倒不順。淨境幻化。】

「無六趣相。無四生相。」

【開之為六趣。合之為四生。具如演義。】


「無聖人相。」

【四乘聖人。】

「無三寶相。」

【住持別相。二種三寶。】

「如虗空故。」

【照境空寂。猶如虗空。
△二約智空三。初約法明權
實。】

「善男子。甚深般若。無知無見。不行不緣。不捨不受。」

【謂無知無見則實智。照而無照。不行緣捨受則權
智。為而無為。
△二約人明中道。】

「正住觀察。而無照相。」

【正住即中道智。】

「行斯道者。如虗空故。」

【教道即三賢。證道即十聖。照智空寂。亦如虗空。
△
三凡小墮有無。】

「法相如是。」

【結前。】

「有所得心。無所得心。皆不可得。」

【有心即凡夫。無心即二乘。故皆不證得也。
△三稱
量罔及二。初約法釋。】

「是以般若。非即五蘊。非離五蘊。」

【觀照玅慧。非即五蘊。實相真性。不離五蘊。】

「非即眾生。非離眾生。非即境界。非離境界。」

【次二對準上釋之。初對五蘊世間。次對眾生世間。

後對器世間。】

「非即行解。非離行解。」

【理絕修證。非即行解。智有淺深。非離行解。】

「如是等相。不可思量。」

【△二約人釋。】

「是故一切菩薩摩訶薩。所修諸行。未至究竟。而於中
行。」

【即前總明十三忍。】

「一切諸佛。知如幻化。得無住相。而於中化。」

【即後別指上品忍。】

「故十四忍。不可思量。」

【前文先諸佛而後菩薩。約得果不捨因。今此先菩
薩而後諸佛。約果化由因行。
△四心言罔測三。初
所說益物。】

「善男子。汝今所說此功德藏。有大利益一切眾生。」

【前文謂如汝所說。得真實義。不可思議。唯佛與佛。
乃知斯事。
△二舉人喻說。】

「假使無量恒河沙數。十地菩薩。說是功德。百千億分。
如海一渧。」

【有謂。忍德圓明。量同法界。喻如大海。十地讚說。於
百千億分中。皆如一渧耳。有云。般若忍法。是諸佛
功德之藏。法雲匿王之所說。如海之一渧焉。初解
唯喻菩薩。後解兼喻匿王。初解近理。若助成其義。
謂十地因人。未窮果海上品忍。是故所說如一渧

耳。後解未盡其源。設王匿所讚。亦如一渧。何以前
文印許云。如汝所說。得真義耶。誠由匿王。讚十四
忍。與佛所說。奧義符合。故云唯佛與佛乃知斯事。

△三果知因讚。】

「三世諸佛如實能知。」

【巳證寂滅上品忍。】

「一切賢聖悉皆稱讚。」

【即前十三品者。】

「是故我今略述所說。少分功德。」

【唯佛與佛。能知其際。故略述匿王所說。忍法少分
功德。
△六勸修指同六。初修顯三世同。】

「善男子。此十四忍。十方世界。過去現在。一切菩薩之
所修行。」

【進修萬行。】

「一切諸佛之所顯示。」

【十方世界。過去現在。一切諸佛。顯示忍法。】

「未來諸佛菩薩摩訶薩。亦復如是。」

【未來諸佛。顯示菩薩修行。同於過去現在。
△二因
果一路同。】

「若佛菩薩。不由此門。得一切智者。無有是處。」

【門喻忍法。若不由此忍門。得玅覺一切智者。無有
是處。誰人出不由戶耶。上反顯。下順明。】

「何以故。」

【何故要由忍門。】


「諸佛菩薩。無異路故。」

【因人所修。果人所證。一門一路耳。然經旨依五忍。
同起信乘三大。故彼論云。一切諸佛。本所乘故。一
切菩薩。乘此法到如來地故。
△三標忍生信同。】

「善男子。若人聞此住忍。行忍。迴向忍。歡喜忍。離垢忍。
發光忍。𦦨慧忍。難勝忍。現前忍。遠行忍。不動忍。善慧
忍。法雲忍。正覺忍。能起一念清淨信者。」

【△四超罪得果同。】

「是人超過百劫千劫無量無邊恒河沙劫一切苦難。
不生惡趣。」

【八苦八難四惡趣。】

「不久當得阿耨多羅。」

【此云無上。】

「三藐三菩提。」

【此云正徧正覺。謂正智徧智。覺知真俗。不偏不邪。

△五因名果說同。】

「是時十億同名虗空藏菩薩摩訶薩。與無量無數諸
來大眾。歡喜踊躍。承佛威神。普見十方恒沙諸佛。各
於道場。說十四忍。如我世尊所說無異。」

【承佛威神下。亦具見聞同。例如華嚴法慧菩薩說
十住終。而彼時眾普見十方同名菩薩。同說十住。
但彼約因人所說。此約果人極唱耳。
△六大眾奉
行同。】

「各各歡喜。如說修行般若波羅蜜多。」


【然則言之匪艱。行之唯艱。今茲海眾。言以顧乎行。
行以顧乎言。言行相顧。故云如說修行也。
△二別
答第三問。謂了能度所度。皆如幻化。觀察有情。染
淨識本。令修諸觀。反妄歸真也。於中有三。初牒匿
王致問。二明如來正答。三敘時眾獲益。今初。】

「爾時世尊。告波斯匿王。汝先問云。復以何相。而住觀
察。」

【△二明如來正答三。初略示。】

「菩薩摩訶薩。應如是觀。」

【初句標住觀察。次四句釋能所觀。】

「以幻化身。而見幻化。」

【以幻化之身。觀幻化之眾。】

「正住平等。無有彼我。」

【能化幻身平等。即無有我。所度幻眾平等。即無有
彼。彼我無二。名為正住。後二句雙結。】

「如是觀察化利眾生。」

【如是觀察。即以無緣幻慈。廣化幻妄眾生也。
△二
廣釋四。初依真成妄識。】

「然諸有情。於久遠劫初剎那識。異於木石。」

【此一節經。涉二宗義。若依相宗。觀察一切有情。無
始巳來。法爾有八種識。於中第八阿賴耶識。是其
根本。即此初剎那識。初亦根本義。無始巳來。即久
遠劫也。達磨經頌云。無始時來界。一切法等依。而
言異於木石者。謂此賴耶緣三種境故。今依性宗。

觀諸有情。阿賴耶識。依如來藏。而具真知。即異木
石。故密嚴云。佛說如來藏。世間阿賴耶。全同起信。
如來藏與生滅和合。為阿賴耶識。既言生滅。即此
初剎那識矣。
△二隨識生染淨。】

「生得染淨。各自能為無量無數染淨識本。」

【亦約二宗以釋。起信論謂。若心有動。則有過恒沙
等妄染之義。即同生得無量無數染識本故。論又
謂。對此義故。心性無動。即有過恒沙等諸佛功德
相義示現。即同生得無量無數淨識本故。上依性
宗釋之。若約相宗。由此有諸趣及涅槃證得。皆由
染淨識本耳。
△三約證示地位。】

「從初剎那。不可說劫。」

【從初剎那。生淨識本。經不可說劫。即信賢十地諸
位。如下文云。復次法雲地菩薩。從發信心。經百萬
阿僧祇劫。廣集無量助道法。增長無邊大福智。是
也。】

「乃至金剛終一剎那。」

【即等覺位。以金剛喻定最後一剎那。斷佛地障。即
入玅覺。
△四約修辨諸假。於中八段。歷觀斯文。亦
具從空入假。雙觀真俗。如下文云。色心二法。如夢
所見。即真諦明空觀。三世善惡。如空中雲。即俗諦
明假觀。然修空觀成大智。則不住生死。假觀成大
悲。而不住涅槃。以真俗境不二悲智念不殊。成無
住行。斯亦賢首心經略疏梗槩耳。今初法假如幻

化。文三。初妄識生色心。】

「有不可說不可說識。生諸有情色心二法。」

【然此諸識。至聖方知。亦如阿僧祇品明不可說不
可說數量。唯佛能知能說耳。上合辨色心。下開成
五蘊。】

「色名色蘊。心名四蘊。皆積聚性。隱覆真實。」

【梵語塞健陀。近翻名蘊。古翻為陰。蘊是積聚。陰是
陰覆。故云皆積聚性。隱覆真實。
△二色法生根大。】

「大王。此一色法。生無量色。」

【總標。】

「眼得為色。耳得為聲。鼻得為香。舌得為味。身得為觸。」

【雖舉五根。但取五塵。】

「堅持名地。津潤名水。煖性名火。輕動名風。」

【前顯所造四微。今明能造四大。】

「生五識處。名五色根。」

【此五色根。皆以淨色為體。
△三總結皆幻法。】

「如是展轉。一色一心。生不可說。無量色心。皆如幻故。」

【從微至著。皆如幻故。然辨法假。幻喻為先者。幻法
總故。良以五天此術頗多。見聞既審。法理易明。及
傳此方。翻成難曉。若依古師解華嚴如幻之文。法
喻各開五法。備如彼疏。
△二受假。如睡夢。】

「善男子。有情之受。依世俗立。」

【眾生妄心。有受有著。皆依俗諦。北山錄云。俗也者
假有也。假有之有。謂之似有。】


「若有若無。但生有情妄想憶念。」

【有情想念。如世夢寤。想之即有。不念即無。】

「作業受果。皆名世諦。」

【作業有三種。一惡。二善。三不動。受報有三時。謂現
報。生報。後報。】

「三界六趣。一切有情。」

【三界依報之土。六趣正報之身。下示受假姓名。】

「婆羅門。」

【此云外意。淨行種也。】

「剎帝利。」

【此云田主。即王種也。】

「毗舍。」

【此云商估。】

「首陀。」

【此云田農。】

「我人知見。」

【外道計也。】

「色法心法。」

【通小乘法。】

「如夢所見。」

【夢見諸境。雖有受著。覺來都無。如諸有情受假亦
然。故天親論云。同於夢境。但唯念性故。
△三名假。
如聲響。】

「善男子。一切諸名。皆假施設。」


【起信亦云。以一切言說。假名無實。】

「佛未出前。」

【獨指能仁未出世前。】

「世諦幻法。無名無義。」

【無能召之名義。】

「亦無體相。」

【亦無所召體相。】

「無三界名。善惡果報。六趣名字。」

【善因樂果。惡因苦報。】

「諸佛出現。為有情故。」

【則指一佛。今言諸佛。影略其文。】

「說於三界。六趣染淨。無量名字。」

【說三界勝劣等處。共業所感。六趣苦樂等身。別業
所感。染即四趣黑業。淨即人天白業。名如塵沙。故
云無量。名即字耳。】

「如是一切。如呼聲響。」

【空谷之響。隨聲高低。喻於名假悉皆無體。故淨名
云。所聞聲如響等。
△四相續假。如陽𦦨。】

「諸法相續。」

【相續不斷。如水涓涓。】

「念念不住。」

【前滅後生。如燈𦦨𦦨。】

「剎那剎那。非一非異。」

【欲言其一。剎那生滅。欲言其異。相續無窮。】


「速起速滅。非斷非常。」

【速起故非斷。速滅故非常。何者。若唯速起。起則是
有。定有則常。若唯速滅。滅則是無。定無則斷。若深
求速起速滅。即是非斷非常。故知二義相成。】

「諸有為法。如陽𦦨故。」

【春陽發生。郊野氣動。𦦨𦦨而起。喻有為法相續不
斷。然此陽氣。若謂是有。且非水體。若謂是無。能引
渴者。故古詩云。渴鹿盡尋陽。
△五觀待假。如電光。】

「諸法相待。所謂色界。眼界。眼識界。」

【待謂對得。如眼界對色界。眼色和合。即有識生。】

「乃至法界。意界。意識界。」

【略舉初後。以例中間。故云乃至。】

「猶如電光。」

【對待之法。有生有滅。喻如電光。故功德施云。觀察
心如電。生時即滅。
△六形待假。如第二月。】

「不定相待。有無一異。」

【諸法不定。形待而立。有不自有。必待於無。無不自
無。必待於有。其猶高下相形。是非相生。豈有定耶。
又一不自一。對異立一。異不自異。對一立異。更相
對待。豈有體哉。】

「如第二月。」

【諸法相待。其猶揑目對於本月。妄見有二。故楞嚴
云。如第二月。非體非影。第二之觀。揑所成故。
△七
緣成假。如水泡。】


「諸法緣成。蘊處界法。」

【夫緣成之法。有染有淨。染緣成六凡。淨緣成四聖。
今此三科約觀。觀境即染緣也。】

「如水上泡。」

【仗水生泡。泡實無體。喻法從緣亦無體矣。金剛論
云。壽如水泡。或暫停住。即歸散滅。
△八因成假。如
空雲。】

「諸法因成。」

【前明緣成。此顯因成。蓋因親緣疎。而分二假。】

「一切有情。俱時因果。」

【謂現世作善惡業。現身受苦樂報。名順現報。即俱
時因果也。】

「異時因果。」

【今生作善惡。次一生受報。名順生報。即異時因果
也。】

「三世善惡。」

【報有三時。上二句是順現順生。亦有順後報者。即
同原人論。三世業報善惡因果。】

「如空中雲。」

【前之七喻。喻真諦明空。故經云。一切有為法。如夢
幻泡影。如露亦如電。應作如是觀。今此雲喻。喻俗
諦明有。如經云。假使百千劫。所作業不忘。因緣會
過時。果報還須受。起信疏序亦云。雖復繁興鼓躍。
未始動於心源。即真諦空也。靜謚虗凝。未嘗乖於

業果。即俗諦有也。故曰。一代聖言。皆以二諦因緣
為宗。若依圭峯纂要。虗空中雲。唯喻未來。故引無
著論云。彼麤惡種子似虗空。引心出故如雲。
△三
雙結二。初別結廣略二。文二。初結略示。】

「善男子。菩薩摩訶薩。住無分別。無彼此相。」

【結前文。正住平等。無有彼我。】

「無自他相。常行化利。無化利相。」

【結前文。如是觀察。化利眾生。然常行化利。即隨相
行。無他相也。無化利相。即離相行。無自相也。
△二
結廣釋。】

「是故應知。愚夫垢識。染著虗妄。為相所縛。」

【結前文生染識本。著五陰相。不求解脫。故顯揚論
云。相縛縛眾生。亦由麤重縛。善修雙止觀。方乃俱
解脫。】

「菩薩照見。知如幻士。無有體相。但如空華。」

【結前文生淨識本。了色心空。皆如幻故。亦如空華
故楞嚴云。見聞如幻翳。三界若空華。聞復瞖根除。
塵消覺圓淨。
△二總結自他二利。】

「是為菩薩摩訶薩。住利自他。如實觀察。」

【言總結者。兼結淨識中。菩薩二利也。
△三敘時眾
獲益。】

「說是法時。會中無量人天大眾。有得伏忍。空無生忍。
一地二地。乃至十地。」

【伏忍通十信三賢。空即四加行。以現立少物故。無

生忍。據前文。即七八九三地耳。】

「無量菩薩。得一生補處。」

【如瑜伽說。知足天身。補處尊故。】

注仁王護國般若經卷第二
