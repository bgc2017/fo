











大佛頂首楞嚴秘錄卷第九
天台　一松大師　說
語谿門人　靈述　記

二自阿難世間去。明色界天之文也。云色界者。以其
雖有定力勝下六欲。然猶為色籠絡。故名色界。分二。
初別明。阿難世間等也。二總結。阿難是十等也。初又
分四。即四禪也。次第可見。

初初禪分二。初阿難下正明。二阿難下結成。

初正
明中。三天。一名梵眾。如王之有人民也。二名梵輔。如
王之有宰弼也。三名大梵。如國之有君王也。若二三
禪則亦然耳。

初梵眾中。不假禪那。謂修天行者不
修首楞嚴大定也。無有智慧。謂修天行不修奢摩妙
觀也。此之二句。下去諸天皆應有之。而不云者略也。
蓋此經所明唯耳根圓通。乃是首楞大定奢摩等妙
觀。今修天行者非其所修。故云不假等。及每結成皆
云雖非正修真三摩提也。但能謂其執身不行婬欲
事耳。若行下。謂其執心不起婬念也。是人下。謂其當
下未到定成即生梵眾天為梵王之伴侶也。如是下。
結名。可知。

二梵輔中。欲習句。謂其離婬欲也。離欲
句。謂其禪定現前也。於諸句。謂其行住坐臥四威儀

中常與五戒禪定相應也。是人等。謂其功行巳成當
下應生為梵王輔弼也。如是下。結名。可知。

三梵王
中。身心句。執身不行婬事。執心不起婬念。執亦離也。
威儀句。四威儀中唯一禪定也。清淨句。兼持五戒皎
如冰霜也。加以句。明其婬欲是散亂之因。悟其婬欲
是煩昏之本也。是人下。當下應生為大梵王也。如是
下。結名。可知。

二結成中。此三句。謂其巳捨六欲苦
粗障。巳得初禪淨妙離。則此三天勝下六欲。故名為
勝流也。一切等。正明巳捨六欲苦粗障也。清淨等。正
明巳得淨妙離也。雖非等。蓋此經所明唯是耳根三
昧。乃出世上上定。今非所修。故云雖非等也。下去倣
此。

二二禪。亦分二。初阿難下正明。二阿難下結成。初正
明三。即三天也。

初少光中。其次二句。蓋言大梵雖
為色天之主。唯其有語言故。若論禪定。不如二禪巳
去。則如二禪勝於初。禪故云其次等也。圓滿句。謂其
能修根本禪及修四無量心也。澄心句。生定也。寂湛
句。由定生慧也。如是下。結名也。云少光者。對後無量
光言。少字應讀上聲。乃多少之少。下之少淨亦然。

二無量光中。光光等。謂其光復生光也。映十等。正映
本界。非映他方世界為十方也。顯其禪益進光益多
也。所以結名為無量光。

三光音中。吸持等者疑是
倒文。應云持圓吸光。蓋持少光之圓滿梵行。吸無量
光之光也。此天巳去不以語言詮顯。即以光為教體。

故云吸持等也。發化等者。既以光為教體。即以光為
宣化。傳傳無盡。勝於語言粗澁。故云發化等也。所以
結名為光音耳。

二結成中。一切憂懸之懸字。有云
應作愁字看。此亦不然。蓋謂憂心懸懸耳。乃二禪是
定生喜樂。故云一切等也。清淨等者。謂其巳得二禪
之淨妙離。巳伏初禪及六欲之苦粗障也。

三三禪。亦分二。初阿難下正明。二阿難下結成。初正
明三。即三天也。

初少淨中。如是等者。牒前光音天
成就之光而言也。披音等者。到此更加修進。披去教
體之光音。顯露本位之妙定也。發成等者。謂其定益
進也。葢三禪是離生喜樂地。今當其初。故云通寂滅
樂。所以進而若二成寂滅樂若三歸寂滅樂。故得名
為少淨也。

二無量淨中。淨空等。亦言其定益進於
前也。餘可知。所以得名為無量淨也。

三徧淨中。世
界等。亦言其定更進乎前也。所以得名為徧淨耳。

二結成中。具大等。言其定生也。得無句。言其喜樂也。
安隱句。正顯其三禪之樂勝也。

四四禪。若照前三。亦應三天止於廣果而巳。今因福
愛巳進有二岐路。若從坦道得廣果也。若從紆僻為
無想耳。則知無想一天因岐路而生也。下去五不還
天。三果聖人寄位於此。以故四禪有凡天也。若分判
之。廣果巳還是凡夫天。即本禪也。無想一天是外道
天。以其妄計無想為涅槃耳。五不還天是三果聖人
也。同一禪中。有三種耳。今且分二。初凡夫四天。復次

天人去也。二那含五天。此中復有去也。初又二。初復
次下正明。二此四下結成。

初正明四。即四天也。初
福生中。不逼等者。謂其二禪巳還及下六欲之苦粗
障皆離也。樂非等者。謂其兼知三禪之樂亦不久也。
如是不唯離苦。亦且捨樂。故云苦樂等也。苦樂粗重
相也。苦未能捨。淨妙之福不生。今既苦樂頓捨。則粗
重相而亦滅矣。粗重相捨。淨妙之福自得。故云粗重
等也。四禪是捨念清淨地。今當其初。便能爾爾。進而
更勝不待言矣。如是下結名可知。

二福愛天中。捨
心等者。前之苦樂二境雖捨。尚未得圓。到此苦樂更
不可得。故云捨心圓融。而解更勝其福更增。故云勝
解等也。解脫清淨。福既無遮。乃得不可思議之用盡
乎未來世中。故云得妙等也。結名可知。

三廣果中。
從是天等者。指福愛天進有二岐路也。若於等者。謂
從三禪之第三天巳來。經福生出至福愛。其福轉圓。
其解轉明。此正從坦道而修證者。故云若於等也。
結名可知。法華云大自在者。即今之廣果也。然今四
禪若亦三天。則乃廣果為最上天矣。故法華云色界
頂天。以此則知。無想等之寄居明矣。

四無想中。若
於等者。謂前不唯厭苦。樂亦厭之。故云若於等也。然
前苦樂雖捨。能捨之心猶存。於此捨心重加詳審而
無斷絕。故云精研等也。從是捨心既捨身亦不得。故
云圓窮等也。既身心兩滅。所有心慮猶若死灰凝然
不動。可經五百劫之久。故云心慮等也。是人等者。如

來之斷詞也。謂其苦樂雙厭巳來是生滅因。心慮灰
凝住五百劫是生滅果。如是生滅之因但可得此生
滅之果。自不能顯不生不滅圓明自性。故云是人等
也。初半劫等。復申其生滅之果妄計為涅槃也。就五
百劫論其始終耳。初到無想天時定力未就。經半劫
方得心滅。故云初半劫滅。既經四百九十九劫半時
定力衰微不能按制。取滅之心又復生焉。故云後半
劫生。據此止得四百九十九劫如灰凝然。此但世間
定力令其無想而巳。無非微玅觀力之所顯發。遂計
不生不滅之涅槃。所以無想為外道天也。

二結成
可知。

二那含五天分三。初此中下標示。二苦樂下
釋明。三此不下結成。科目先分正明結成為二。正明
又分為二。今直分三。亦便也。

初標示中。此中等標
也。可知。於下等示也。謂其斷欲界九品思盡。故云於
下等也。從是偏真更顯。欲界之苦禪天之樂皆不可
得。故云苦樂雙亡。欲之思惑九品既盡。不復生於下
之欲界。故云下無卜居。然於上地之惑未盡。不妨就
於捨念清淨四禪同分之中安立以為處所。故云故
於等也。正示三果聖人寄居之所以耳。

初無煩中。
苦樂句。承前也。鬪心不交者。若苦樂二境未滅。而
所滅之境與能滅之心似為交相鬬諍。苦樂既滅。能
滅所滅兩不相緣。是名鬪心不交也。從此以去總屬
重慮緣真進斷上地之惑。其名或從所破及夫所顯。
皆可見也。

二無熱中。機括獨行者。指能滅之心也。

能發生一切之為機。能含攝一切之為括。前境既滅
唯存能滅。是為獨行。合而言之機括獨行。研交無地
者。若其心境相對有交之地可得。其境既滅機括獨
行。是為研交無地。

三善見中。十方等者。若境未亡
所顯未妙。其境既亡其理更顯。故云十方等也。此之
十方世界止就本界而言。以羅漢尚未見界外故。純
一真理。故云更無等也。

四善現中。精見等者。前約
能見故云妙見圓澄。今就所見故云精見現前。一能
一所。其理愈顯。猶之乎陶冶鎔鑄其光而無留礙。故
云陶鑄無礙。所以前名善見此名善現也。

五色究
竟中。究竟等者。謂既能見所見陶鑄無礙。所有諸法
幾微無不究盡。故云究竟群幾。窮色等。正明其究竟
群幾也。以析空觀析之又析。窮其色性之性。以顯偏
真之理。故云窮色等也。所謂離色入空耳。是以此五
是三果聖人所居也。

三結成中。此不等。正明五天
雖寄四禪。其四禪之天王但聞名欽仰而巳。不能知
見乎其形也。故云此不等也。無他。那含是聖。本天是
凡。凡聖自當逈別也。如今等。引例也。五百羅漢住天
台山。又有五百天冠菩薩住支提山。如華嚴說。如斯
之類。世人皆不得見。故云如今等也。

二阿難下。總
明色界之文也。是十等。謂其唯修禪定。故云獨行無
交。未盡等。謂其為色籠絡。故云未盡形累。所以究竟
巳還共十八天皆名為色界也。

三自復次阿難去。明無色界之文也。名無色者。謂無

業果色。故云無色。若定果色猶存也。大分為二。初正
明。復次阿難等也。二結成。阿難是諸等也。初又二。初
復次下標類。二若於下釋相。

初標類中。從是等。即
指色究竟天也。復有二種岐路。正標迴心不迴心利
鈍二號人也。

二釋相又二。初明利者迴心。若於等
也。二明鈍者不迴心。若在等也。

初利者迴心中。若
於下明出界得累。成阿下明迴小入大。初云若於等
者。諸其根利之故。於前色究竟天捨念清淨地中。即
發八忍八智九無礙九解脫三十四心現前之時。頓
斷思惑盡。便出三界成四果羅漢。故云若於等也。又
以利根利故。不唯證小乘果。更能迴心向大斷無明
見中道成大阿羅漢。如法華云普於其中應受供養。
故云成阿等也。

二明鈍者不迴分三。初若在下正
示也。二此等下結歸也。初正示中分四。即四空也。

初空處中。若在等者。謂於捨念清淨地中巳得色究
竟天。故云若在等也。捨心難得成就。其色未離。故云
覺身為礙。今銷其色之礙度入乎空。然色有三種不
同。有可見可對色。有不可見可對色。有不可見不可
對色。此之三種悉為銷盡。故云銷礙入空。結名可見。

二識處中。諸礙句。承上銷礙入空也。無礙句。不唯
銷其諸礙。無礙之無亦不可得也。其中下。揀所存也。
意謂。諸礙既銷。無碍亦無。其所存者唯阿賴耶之八
識也。全即留也。末那七識也。七識唯念八識為內自
我。亦能外緣六識。六塵既銷。六識不行。外無所緣。則

半分無矣。然八識體不動。所緣尚在。以故留半分也。
若作全字看。謂其末那全分中之半分亦得也。微細
者。以其所緣八識乃是無明最為微細。其能緣也亦
微細耳。又可全於末那全留七識也。半分微細六識
也。以前所斷是欲色二界之思。乃是粗重半分。其未
斷者無色界思。故云半分微細。若夫後之無所有處
無色正使將盡。則云識心多滅。以故此之半分微細
看作六識亦得也。銷其礙唯存乎空。到此中來空亦
不得。秪存識體。是以名為識處。

三無所有處中。空
色句。謂前之空色二俱亡矣。然識體猶存。到此識體
亦滅。故云空色等也。正謂無色思將盡耳。十方等者。
攸即所也。不唯空色亡。亦且識心滅。唯一寂然真理
而無所往也。是以名為無所有處。

四非非想處。識
性等者。二乘之人但知六識。不復知有八識。又不知
六識可滅六識性不可滅。以六識性即八識體。然其
八識。就妄邊說是為識精。就真邊說當體元明。因其
不知六識是八識體。亦欲動而滅之。如何得動為汝
所滅。故云識性等也。從來無盡。如何為汝發宣得盡。
故云於無等也。識生元不動者。汝欲滅之。使其存者
若乎不存。而實存之。故云如存不存。識性元無盡者。
汝欲滅之。使無盡者若乎欲盡。而實無盡。故云若盡
非盡。名為等者。若就本文而言。指如存不存謂之非
想。指若盡非盡謂之非非想。若約前文而言。謂不同
前識處。故云非想。謂不同前無所有處。故云非非想。


二結歸。蓋此四天。其有二種。謂聖人與凡夫也。若
從色究竟來。不能如大阿羅漢早巳迴心。更復重重
至此非非想。乃是聖人見思二惑悉斷盡也。若唯本
天。止修根本定。見思二惑伏而不斷。如石厭草石去
還生。如冰挾魚冰泮還遊。以其事禪不能發無漏故
也。此等等。正結凡夫也。謂其但能窮空之相。不能顯
空之理。故云此等等也。從不等。正結聖人也。謂其不
能如阿羅漢迴小冋大。唯從色究竟天往歷至此。方
斷見思。止是鈍阿羅漢。故云從不等也。若從等。借無
想天以例。雖不迴心終不墮落也。蓋無想天元非究
竟。妄計涅槃。不能窮空究理。迷於有漏之天而作無
為之解。不聞如來正法。心若復起。即為墮落。若夫羅
漢不同無想復入輪迴。故云若從等也。

二結成分
三。初總結三界。阿難等也。二別結四空。阿難等也。三
指屬虗妄。此皆等也。

初總結三界中。各各天人。民
也。民則實行凡夫。所以福盡還入輪迴。所謂仰箭射
虗空力盡還墮落也。彼彼天王。王也。王則權行菩薩。
所以示為漸次等也。如是則知三界之中。不唯色之
五不還是三果聖人及無色利鈍乃是羅漢菩薩之
聖。凡三界諸天之王皆大聖之示現也。

二別結四空
中。是四等。即指空處等四天空色雙亡識心都滅乃
至識性不動等而言。此但就凡夫而結四空天也。餘
可知。三指屬虗妄中。此皆等者。謂三界諸天。及前之
地獄等四。後之修羅之一。皆由不了妙明心性一念

不覺而虗妄之發生也。補特伽羅。此云數取趣。亦即
中陰耳。

七自復次阿難去。明修羅之文也。阿修羅此云無天。
但有天福無天德故。亦云無酒。性極嗜酒。釆四天下
華醞於大海欲釀成酒。魚龍業力不得成就。遂發瞋
性。誓斷酒故。若論其福。可與天齊。若論其德。當在人
下。今備列於此。以其為四趣所攝故也。云何一類為
四趣攝。由其宿因能奉出世聖人教法。持五戒十善。
此是上品之善。應生天中。亦能奉世間聖人之教。行
仁義禮智信之五常。此是中品之善。應生人中。此就
所持而言耳。若就本類而言。雖能戒善及乎五常。念
念欲勝他人。唯恐他勝于巳。則中品之惡。應生鬼中。
不唯勝人之念。更有嫉妬之心。或聞人行善事。心生
嫉妬。意謂斯人如何能行斯事。永使他人不能行善。
則為下品之惡。應生畜中。既有是善。復有是惡。所以
不捨本類而為四趣攝也。復有為四生所攝者。以鬼
是卵生。人是胎生。天是化生。畜有濕生。所以生在海
底。同乎魚龍之濕生也。分文為二。初復次下總標。二
若於下別明。別明分四。大意如前。次第可見。初卵生
鬼類所攝中。云護法力者。因其宿因能奉出世聖人
之教。故能護法也。乘通入空者。修羅無通。既為鬼類
所攝。鬼有五通。是亦有通。餘可知。

二從阿難如是去。結顯七趣之文也。文分為二。初迷
妄成有。阿難等也。二炤真則無。若得等也。初又二。初

阿難下迷因虗妄。二阿難下轉由惡業。

初中。云精
研七趣者。精即精細。研即研覈。如前其總答也。由勝
至劣其別答也。由劣至勝。一總一別。一往一復。如此
精細而為研覈。七趣因果無不昭然。是為精研七趣
也。如是則知。七趣皆屬乎昏昧諸有為相為因。遂有
乎沉溺諸有為相為果。故云皆是等也。其受生也因
虗妄之想。其隨業也亦因是虗妄之想。故云妄想等
也。如是虗妄受生隨業。總由從真起妄背覺合塵。然
於妙明心性如空中華。那得根本及夫由緒。故云於
玅等也。

次中。此等等者。復指此諸眾生。了不自知。
迷本妙心。所以雖經多劫。不得復乎真淨妙明。故云
此等等也。不知其真而歸其淨者無他。總由殺盜婬
之三故。故云皆由等也。如是若能返乎三者。不唯無
三而巳。又能出生無殺盜婬之三者矣。故云反此等
也。於是而推。應知。有此三者則名鬼等之三惡道。無
此三者則名天等之三善道。故云有名等也。善之與
惡。無之與有。互相傾奪。從此迴旋輪轉了無休息。故
云有無等也。此皆迷妄而成有也。

二炤真則無分
四。初若得下明妙觀。二阿難下答問詞。三汝勗下勸
斷除。四作是下辨邪正。

初明妙觀中。若得等者。正
明微玅三觀。雖云三摩而奢摩禪那亦具也。以其三
法全性而起。是為玅發三摩提也。則玅等者。正明妙
觀所顯妙諦也。若修奢摩他時。不思議空觀法爾現
前。而圓照之。則萬法當前一塵不立。當體真空理境。

是為寂。若修三摩提時。不思議假觀法爾現前。而圓
炤之。則森羅萬法無不宛然。當體妙有理境。是為常。
若修禪那時。不思議中觀法爾現前。而圓照之。則當
體空寂處而萬法宛然。萬法宛然處而當體空寂。遮
照平等。真俗並顯。唯是中道理境。是為玅。故云則妙
常寂。於是則萬法當前一塵不立當體真空之時。即
善惡等亦真空也。那更有善惡天鬼等可得。又森羅
萬法無不宛然當體玅有之時。即善惡等亦妙有也。
那更有善惡天鬼等可得。又雙遮雙照雙即雙離當
體中道之時。即善惡等亦中道中也。那更有善惡天
鬼等可得。故云有無二無。到此不唯有無所遣之境
不可得。即能遣之觀亦不可得。故云無二亦滅。則知
不殺等三之善尚不可得。那更有殺等三之惡可得。
故云尚無等也。如是觀之。輪迴之苦當下息矣。所以
明其妙觀以照真耳。

二答問詞中。不斷等者。正答
其為復本有為妄習生及為有定處眾私同分之問
也。初二句標也。因各下釋也。因各等者。謂其造業是
各各之私。感報是同分之同也。如是則有定處。非無
定處。故云因各等也。自妄下。正明其皆因一念不覺
虗妄而有。如空中華不可究其根緒。故云自妄等也。
前阿難如是申問。今如來如是結答。一問一答了然
明矣。

三斷除中。汝勗等者。勗即勸勉之義。正勸其
修圓通法門也。前來既明妙觀。又答問詞。則阿難自
應以此玅觀而斷其妄返其真故勸其斷除也。三惑。

非見思等。即指其殺等也。以其殺等三業由貪等三
惑。所以先當斷其根由。故云汝勗等也。縱得下反顯。
可知。

四辨邪正中。作是等。可知。後應結云。如是則
知地獄因即生地獄果。乃至人天因即生人天果。若
能作是說。修是觀。照妄妄破。炤真真顯。無患乎無上
之菩提不成也。精研七趣巳竟。

二從即時如來去。助道中詳辨五陰之文也。其行人
也觀行將成未成之際。五陰將破未破之時。能所相
當。彼此敵立。若能圓觀而圓照之無非圓融三諦。如
是不用破魔魔自破矣。又能達魔界如佛界如一如
無二如。亦不用破魔魔自破矣。儻其不能如是觀達。
或一念邪一見錯。則魔黨乘間而入。不唯觀行不成。
猶招惡道淪墜。此是最為緊切關頭。然阿難輩不及
預問。所以如來興無緣慈。將罷座矣還來說也。魔者
梵語具云魔羅。此云殺者。亦云奪者。能殺行人法身。
及奪行人慧命耳。然魔有天魔死魔煩惱魔五陰魔。
今雖五魔具有之也。大分為二。初經家敘。即時等也。
二如來說。汝等等也。

經家敘中。即時等者。前來正
行中解行證三及夫結名。更於助行中精研七趣。一
經所談至矣極矣。無可加矣。故云將罷法座。然五陰
魔尚未詳辨。以故迴紫金山而再說耳。此雖阿難輩
緊要著子。非如來之佛知佛見。何能預為照濁。所以
普告大眾。及夫阿難。其時諒巳知之。但現前大眾及
末世眾生猶不能知。所以正告大眾傍及阿難。以阿

難是當機耳。

二如來說。更分為三。初汝等有學去就意許說。二佛
告阿難去約義開示。三阿難即從去更釋餘疑。初又
二。初指前。即汝等等。二明今。即汝猶等。

初指前中。
迴心趣大等。揀異於小乘也。巳說真修等。謂前來所
說耳根法門全性起修為真修行。亦揀異於不達全
性起修者也。

二明今又二。初汝猶下備舉未知。二
汝應下誡許受說。

初備舉未知中。初總舉。即汝猶
等也。二別舉。即或汝等也。

初中。奢摩他止。毗婆舍
那觀也。止觀既具。而止觀不二之禪那具可知也。此
舉所修也。微細句。舉所不知也。魔境等。舉能不知也。
魔境現。前如止觀中具有十境。從陰入境至菩薩
境。魔境其第五也。初心唯觀陰入。餘九待發方觀。則
知魔境現前具如止觀。洗心非正。有多意。若略言之。
內心不緣外塵。洗心自正。魔不得入。又了魔界佛界
唯一如無二如。亦洗心自正。魔不得入。若廣言之。一
者凡修禪定。必須洗滌先心。從來所有邪惡知見悉
皆懺斷淨盡無餘。如前淨器除去毒蜜復以灰香蕩
滌習氣堪貯甘露。小有不淨便為致魔之端。二者凡
修三止皆是洗心慧水。如體真止洗見思。方便止洗
塵沙。不二止洗無明。所有三惑既洗。心自得正。倘有
少不清淨。便為魔所乘也。

二別舉中。或汝等。預舉
後之四十八種陰魔也。如後所明天魔鬼神魑魅皆
是陰魔中所現者也。魑魅下應結云。此是賊也。元非

是子。汝若不能了知。反認賊為子矣。故云心中等也。
若是子。方能克紹法王家業。若是賊。不唯不紹法王
家業。則其法身慧命反為所喪失也。可不慎哉。又復
下。預舉識陰中後之聲聞緣覺二種也。如第等者。引
例也。彼比丘曾聞如來所說。證阿羅漢不墮後有。彼
乃不達四禪。妄計為阿羅漢。其福盡時。將為墮落。遂
謗佛曰。佛說羅漢不墮後有。我證羅漢。今復墮落。則
知佛說非真實也。如是未證謂證。是大妄語。更謗如
來。又大妄語。是以直墮阿鼻地獄。具如輔行中說。今
云四禪。蓋以初禪謂得初果。乃至四禪便謂證四果
也。是為妄言證聖。彼既爾爾。設習三昧得少為足亦
復如是。故云如第等也。

二誡許受說中。汝應下誡
許。阿難下受說。皆可知。

二約義開示。更分為三。初總明。佛告阿難等也。二別
顯。阿難當知等也。三總結。此是過去等也。初又三。初
佛告去出因由。二汝輩去明魔動。三然彼等為勸誡。
初又三。初一真自性。即佛告下。二迷真起妄。即由汝
下。三妄體元無。即當知下。

初中。佛告等。正明一真
自性乃生佛平等不二者也。

二迷真起妄中。明其
本來自性生佛不二。但由汝等一念不覺。迷其真起
其妄也。如前妄為明覺。亦如元明照也。癡愛發生。如
前因明立所。亦如照生所也。生發徧迷。如前所既妄
立生汝妄能。亦如所立照性亡也。故有空性等。如前
無同異中熾然成異也。以前同為虗空異為世界故。

亦如迷妄有虗空依空立世界也。巳上所明。皆由一
念不覺虗妄而有之相。則此下出皆由一念不覺虗
妄而有之意。十方國土非無漏者。的指揀異於寂光
國土也。泛言對下三土揀異寂光。對下二土揀異寂
光實報。對同居揀於上三土耳。

三妄體元無中。當
知等者。謂世界因虗空而有。虗空又因無明而有。則
知無明為虗空之能生。虗空又世界之能生。然無明
當體虗妄。那得有汝所生之虗空。更汝虗空有所生
之世界。故云當知等也。猶如片雲等者。片雲喻虗空。
以其容易消故。太清喻真性。以其無動轉故。以片雲
之小點太清之大了不可得。如前空生大覺中如海
一漚發。故云猶如等也。則能生虗空之於真性。尚如
片雲之點太虗起滅無從。況所生世界那可有得。如
前有漏微塵國皆依空所生漚滅空本無況復諸三
有也。就以妄生妄如此。究其所以。皆由一念無明迷
真而起。若破無明之妄。發其真性歸其元明。能生無
明一破。所生虗空自然銷落殞滅。虗空尚爾。而世界
國土法爾振動破裂。如是安有妄體可得。故云汝等
等也。發真歸元者。真是一真自性。本來具有。為妄所
迷。今迷既破真得現前。故云發真。元即元明。本來不
滅。為妄所逐。今妄既滅元明自歸。故云歸元。則知佛
告等明一真自性生佛不二之者。由汝等明迷真起
妄全妄無真者。當知等明若破其妄妄不可得者也。
出因由竟。


二明魔動中。汝輩等。魔動因也。一切等。魔動相也。凡
夫等。知不知也。戀此等。魔所戀也。是故等。魔來惱也。
云汝輩等者。意謂汝輩若修三摩則當發真歸元。彼
諸菩薩大阿羅漢亦修三摩亦當發真歸元。彼此所
顯理之心而無不通。所證智之精而無不㳷。如以水
合水以光入光。同是一真自性湛然之體。故云汝輩
等也。魔動之因如此。一切等者。以既發真歸元自當
銷殞虗空而振裂國土。所以宮殿崩裂大地振拆水
陸飛騰也。蓋宮殿等三是所見之相。魔王等三是能
見之人。無不驚慴者。謂見是相而驚慴也。所見中。無
故二字。宮殿等三皆亦有之。云無故者。魔王等三亦
皆有通。能使宮殿崩大地振水陸騰。今彼不使其通
而有此相。故云無故。無故而動自應驚慴。則知水陸
句亦屬所見。古來皆作能見看。是以此義不無疑耳。
魔動之相如此。凡夫等者。謂魔王等三雖見無故而
動致生驚慴。其間凡夫不得通者。不知此是修三摩
者發真歸元遷動虗妄之訛。此揀不知以其未得
五通故也。彼等去。明知者也。可知。知不知者如此。然
汝彼雖修三摩壞其虗空。彼戀虗妄之塵勞者云何
容汝振裂推滅。故云戀此等者。魔之所戀如此。因不
容汝摧裂之故。魔等皆來惱汝三摩行人。使汝行不
成就不致摧壞其處。故云是故等也。魔之來惱如此。
則知魔來元因修行。蓋修行者可不慎歟。故下有勸
誡之文也。雖曰發真歸元壞其虗空國土世界。猶在

魔類可以依托。何沾沾惱於行人。但惧其成佛之時
光明照燭其魔類也無可全生。所以將成未成之際
來惱亂耳。問一人發真歸元。十虗悉皆銷殞。大地悉
皆振裂。自古以來成佛者多矣。云何虗空世界依然
在耶。答諸佛成佛發真歸元。唯破巳之無明。止壞巳
之虗空。眾生無明不破。而空之與地依然在也。又問
既是諸佛正壞巳之虗空大地。云何天魔等。皆見宮
殿崩大地坼水陸騰而驚慴耶。答如相宗說。無明有
自相共相不同。若破自相無明。壞虗空大地。彼諸魔
等自不知也。若破共相無明。壞虗空大地。彼諸魔等
自應知也。然諸佛眾生雖有迷悟不同。其眾生也同
在虗空世界。是以壞時理應知耳。且彼等皆屬邪類。
佛成道時。正欲轉其邪而復其正。其於彼也法爾相
關。故無不知。若更剋實推之。諸佛成佛。銷殞虗空振
裂國土。而空之與地依然在者。無他。十方諸佛固無
量。十方眾生亦無量。彼皆無量。恰當諸佛成道之時
正值眾生出生之際。如是則知諸佛成佛當壞虗空
國土。眾生出生當成虗空國土。一壞一成。兩當其處。
是以壞不見壞。成不見成。而依然在耳。所謂虗空無
盡世界無盡眾生無盡諸佛無盡耳。

三為勸誡分二。初以明悟勸。然彼等也。二以不悟勸。
若不等也。

初以明悟勸中。然彼等。承前諸魔來惱
而言。故云大怒。彼塵二句。真妄相對也。彼雖大怒。但
在虗妄塵勞之內。汝既修乎妙觀。則在微玅性覺之

中。如風下。喻妄不能壞真。汝如下。喻真能破其妄。徒
恃下。謂汝若能堅固修行。在他徒得其力。止是其客。
不能壞汝主人也。成就下。汝若要令三摩成就破他
惱亂無他方法。唯由汝之五陰主人。五陰主人即常
住真心也。主人若能惺惺。客魔自不得便。主人倘或
昏昏。客魔乘隙即入。故云成就等也。當處下。若要五
陰主人而為惺惺。唯以禪那等三不思議妙觀觀之。
無可奈何汝也。陰銷等者。彼魔暗也。玅觀明也。妙觀
覺照。彼魔暗應念銷落。那更惱亂。故云陰銷等也。如
是為勸。則知魔之來不來唯在觀之修不修。其為觀
也豈可緩哉。

二以不悟誡中。若不下正誡。如摩下
例明。此乃下結示。初云若不等者。汝若一不覺悟。不
唯不能破他。則汝反被所破而為魔之子及為魔黨
矣。故云若不等也。二中。如摩等者。引彼微少例此熾
盛也。謂登伽止一婬女。且止以呪呪汝。止欲毀汝婬
之一戒。然汝戒體清淨。雖遭所攝尚不被毀淪落沉
溺。故云如摩等也。三中。此乃等者。意謂彼之登伽止
一婬女毀汝一戒而尚不能。今乃魔業熾盛。汝之所
有性功德財并汝微玅法身悉皆毀壞。故云隳汝寶
覺全身。又可寶覺全身總是法身。以阿難前云不歷
僧祇獲法身。所以云隳汝法身。法身若隳。斷佛種子。
為害何如。如宰下。復以喻顯也。意謂如前登伽呪汝
為害甚小。若庶民家之剽掠而巳。若夫魔類作隳汝
法身。如宰臣家之遭籍沒也。故云如宰等耳。如是為

誡。汝本欲破其魔而為修習。反為魔轉而為其子與
黨。如宰臣家之遭籍沒。究其所以。由汝不悟其為悟
也。可不勉乎。總明巳竟。

二別顯分為五。初顯色陰。乃至五顯識陰。破五陰者。
非謂破壞其五陰也。但從來未曾修此圓通法門。這
種玅智不現乎前。不達五陰當體如來藏性。今得觀
行漸進漸入。則能了達五陰當體如來藏性。所謂破
無所破。全妄即真。顯無所顯。妄真不二耳。又五陰中
位有橫竪不同。若竪論之。破色陰是觀行。破受陰是
相似初二二信。破想陰是相似三四二信。破行陰是
相似五六二信。破識陰是相似之七信也。若橫論之。
設若一念而能斷者。即破無明而顯中道入初住位
百界作佛也。然今就竪論耳。

初顯色陰。大分為三。初阿難當知等標舉也。二阿難
當在等釋成也。三阿難如是等結勸也。初又二。初觀
成。即阿難下。二境現。即當住下。

初觀成中。汝坐等
者。屬觀行位也。言坐道場者。場有修道得道之異。今
在修也。以其修三摩故。若約六即。此乃觀行即佛坐
道場耳。銷落諸念者。如前三漸次之修習。真修增進
為能銷落。助因正性現業為所銷落也。則諸等破妄
顯真也。動靜句三諦圓融也。憶念句三觀圓照也。

二境現又二。初當住等色未盡相。二若因等色巳盡
相。

初色未盡相中。當住等者。承前觀成而言。意謂
應在觀成之際而入三摩。今色未盡。其猶未然所以。

如明下約喻明也。如明句喻觀行成也。處大句喻色
未盡也。精性等法合明也。精性句合明目人之觀行
成也。心未句合處大幽暗之色未盡也。此則句正結
色未盡相。區即寰區。宇即宇宙。所謂色陰世界耳。

二色陰盡相又二。初正明。若目等也。二因由。觀其等
也。初中。若目句明觀成也。十方等。色陰理顯。是為色
陰盡也。十方泛言之耳。非定指十方世界也。是人等
結顯色陰盡也。色以質礙為義。即以四大身為色。有
是身則為劫濁。色陰既盡劫濁自超。所以前云色為
劫濁體也。

次中。觀其等者。其真之理既顯。其妄之
由亦見。云堅固等者。由父母三緣和合虗妄之想有
是色陰而為劫濁之本。故云觀其等也。餘如下之更
釋餘疑中所明。後四亦然。此中雖明巳盡未盡。其實
未盡。令人因未盡而至於盡耳。為欲其盡。所以下有
過加研覈之患而觀其境。下去皆爾。不復更出。

二
釋成分十。次第可見。各有功行現境名意功過四科。
每就本文略為點示。初身能出礙中。當在下功行也。
少選下現境也。此名下名意也。不作下功過也。

初
中。當在等。正指色陰之將盡之中而現其理。故云此
中等也。下去皆云此心。與今同也。了知四大之色元
因虗妄而生了不可得。故云四大不織。

次中。既
顯色陰之理。四大是妄身。亦不為四大覊縻。故云少
選等也。以此正是色陰。所以下去皆云身耳。

三中。
此名者。出其名也斯但等。出其意也。

四中。不作等

功也以其不作聖解故。若作下過也。以其作聖解故。
下去九文大意皆然。略示章段。不復煩重。

二拾出
蟯蛔中。復以下功行也。是人下現境也。此名下名意
也。不作下功過也。

三空中說法中。又以下功行也。
除執下現境也。此名下名意也。不作下功過也。初中
其時魂魄等者。以魂等依肝等。魂依肝。魄依肺。意依
脾。志依膽。精神依腎也。次中。云除執受身者。身是八
識持也。空中聞說法者。所謂塵塵說剎剎說熾然說
無間歇也。可見說法之聲無處不徧。但為色所覆。色
陰既盡。便能聞空中說法也。下去忽見法身佛。忽見
十方成寶色。忽夜半見種種物等。可例知耳。三中精
魄遞相等者。即指上之魄與魂等互互離合也。

四
見佛據屋中。又以下功行也。十方下現境也。此名下
名意也。不作下功過也。

初中。澄露句為三觀圓照。
內光句謂三諦圓顯。

次中。十方等。現依報而至正
報。於時等。見依報而及正報耳。

五空成寶色中。又
以下功行也。於時下現境也。此名下名意也。不作下
功過也。

初中。觀察句觀也。抑按等止也。制止句正
以止觀照攝得超越於色陰也。

六暗室見明中。又
以下功行也。忽於下現境也。此名下名意也。不作下
功過也。

初中。研究句亦三觀圓炤。精光句亦三諦
圓顯耳。

七燒斫無礙中。又以下功行也。四體下現
境也。此名下名意也。不作下功過也。

三中。此名句。
了四大之身唯是一色。排四句。無四大性可得。一向

句唯一理耳。

八徧現依正中。又以下功行也。忽見
下現境也。此名下名意也。不作下功過也。

次中。忽
見等。見正報清淨。又見等。見依報清淨耳。

九夜見
遠方中。又以下功行也。忽於下現境也。此名下名意
也。不作下功過也。

十見善知識中。又以下功行也。
見善下現境也。此名下名意也。不作下功過也。

二
中。見善知識等者。前之九種自心生魔。此乃引動外
魔而來惱也。

三結勸分二。初結過患。阿難等也。二
勸弘宣。汝等等也。

初中。如是等。結十種現境也。皆
是等。結十種功行及名意也。欲其色盡。故皆研覈。反
為魔生之患。故云皆是等也。眾生等。結十種認為聖
解而招報也。

二勸弘宣中。汝等等者。勸阿難將色
陰中十種現境宣演指示末世眾生。勿使修三摩者
當此色陰既盡之際過加研竅致令魔便而惱亂也。
故云汝等等耳。如是末世行人。得以保持所有功行
不失。得以覆護所有魔障不生。自得成乎極果菩
提。故云保持等也。下去四陰結勸。其文皆同。唯想陰
中分為廣略。廣雖不同略則無異。皆可例知。不復更
明。

二顯受陰。亦分為三。初標舉。阿難彼善等也。二釋成。
阿難彼善等也。三結勸。阿難如是等也。初又二。初阿
難下承前。二若有下明今。

初承前中。修三摩提。雖
止云三摩。乃圓修三觀也。奢摩等。正以不思議奢摩
空觀而破色陰。故云奢摩等也。其妄既破其真自顯。

故云見諸等也。所謂破顯俱時空假不二者耳。見諸
佛心者。即見十方如來所證妙淨明體也。以行人修
三摩提見元明自性故。則知果因雖列。元明自性無
少異耳。如明鏡二句。以喻見諸佛心也。鏡喻能見觀
智。像喻所見佛心。承前色陰如此。

二明今亦二。初
受未盡相。若有等也。二受陰盡相。若魘等也。

初中。
若有等者法也。猶如等喻也。此則等結也。法中。若有
等。謂觀雖成。受陰未破。亦可謂色陰盡而受陰未盡
也。喻中。猶如等喻觀成。亦喻受盡。心觸等亦喻受陰
未盡也。此正是受陰未盡世界。故結云此則等也。

二喻相盡又二。初若魔下正明。二觀其下因由。

初
正明中。若魘等者。謂受以領納為義。受陰若盡。不被
諸法所礙。猶之乎魘人之醒。故云若魘等也。是人等
結成受盡也。既不領納諸法。於諸法上不起分別之
見。自得超乎見濁。所以前云受為見濁體也。

二因
由中。觀其等者。其真之理既顯。其妄之由自見。由虗
通明了虗妄之想。有是受陰而為見濁之本。故云觀
其等也。

二釋成分為十。次第可見。亦各有功行現
境名意功過四科。初發無窮悲中。乃難下功行也。忽
於下現境也。此名下名意也。悟則下功過也。

初中。
當在等者。謂受陰將盡。於此之中。觀益進。境益顯也。
內抑句。謂其過加研覈也。受陰將盡而過加研覈未
免成患。所以即有境現耳。下九皆爾。

次中。發無窮
悲者。悲蓋有三。空觀現前有生緣悲。假觀現前有法

緣悲。中觀現前有無緣悲。今受陰盡過加研覈所現
之者乃愛見悲。非前三也。故見蚊蟲猶如赤子。下去
所現雖異。亦可類推。

三中。此名等出名。而兼明意。
下去皆爾。

四中。悟則等功。若作等過也。下去亦爾。

二生無限勇中。阿難下功行也。忍於下現境也。此
名下名意也。悟則下功過也。

初中。勝相現前。同前
得大二句。謂觀勝境顯也。感激過分。同前內抑過分。
過加研覈也。餘可知。

三生大枯竭中。又彼下功行
也。前無下現境也。此名下名意也。悟則下功過也。

初中。受陰明白下。例前二境應有得大光耀等及內
抑過分之句。今蓋略耳。下去亦然。

次中。前無等。受
陰未破是為前無新證。色陰巳破是為歸失故居。定
多於慧是為智力衰微。進退兩楹之間。因智衰微而
毀其行。是為入中隳等也。餘可知。

四得少為足中。
又彼下功行也。慧力下現境也。此名下名意也。悟則
下功過也。

二中。因懷勝性便疑自是盧舍那佛。此
乃增上慢耳。

三中。忘失等。慧多於定。不能恒審。其
慧既多。反沉溺於知見耳。

五生無盡憂中。又彼下
功行也。新證下現境也。此名下名意也。悟則下功過
也。

次中。新證二句。亦謂色陰巳盡受陰未破也。然
歷覽與中隳有異。前唯毀行。此有躊躇。故不同耳。餘
可知。

六生無限喜中。又彼下功行也。處清下現
境也。此名下名意也。悟則下功過也。

次中。處清淨
等。謂色陰巳破外無所緣故也。餘可知。

七起大我

慢中。又彼下功行也。自謂下現境也。此名下名意也。
悟則下功過也。

四中。不禮塔廟等者。塔乃安佛靈
骨。廟乃設諸佛尊像。經是諸佛慧命之所寄。像是諸
佛法身之所托。不禮塔廟。更毀經像。永喪法身。終斷
慧命者也。

八忽生輕安中。又彼下功行也。於精下
現境也。此名下名意也。悟則下功過也。

功過中。云
多作無聞比丘者。以其認輕安謂證聖。則同無聞比
丘妄計四禪謂證四果。自既墮落。令信從者亦墮。所
謂一盲引眾盲同入於火坑也。

九撥無因果中。又
彼下功行也。於時下現境也。空心下名意也。悟則下
功過也。

三中。略去此名二字。餘可知。

十愛極發
狂中。又彼下功行也。味其下現境也。此名下名意也。
悟則下功過也。皆可知。

三結勸分二。初阿難等結
過患。二汝等等勸弘宣。皆如色陰可知。

三顯想陰。亦分為三。初阿難彼善等標舉。二阿難彼
善等釋成。三阿難如是等結勸。初又二。初承前。即阿
難下。二明今。即從是下。

初承前中。受陰等。謂其受
陰雖盡。不唯識陰未破。亦且想行猶在。自未得漏盡
也。心離等。謂漏雖未盡。色受二陰既破。外無質礙之
色。內無領納之受。所有之心自得如鳥出籠成就去
來無礙。故云心離等也。即前受盡相中。其心離身返
觀其面去來自由等耳。

二明今又二。初從是等想
未盡相。二若動等想陰盡想。

初想未盡相中。從是
下法。譬如下喻。此則下結。法中。從是等者。謂受陰既

破。從此巳去六十聖位可歷。故云從是等也。意生身。
即身如意通。又從此去身如意通可得。故云得意等
也。則知從是二字應貫得意句看。雖云將來如是。
然在行人想陰未破未知有是事也。喻中。有人等。喻
想行未破之行人也。其言等。喻將來得歷六十聖位
也。令不等。喻想陰未除者不知將來可得六十聖位。
其巳破五陰者無不知也。結中。此則等者。結其將來
有是之事。而未知者此正想陰世界。故云此則等也。
然六十聖位三漸次亦在數矣。若約破陰對位。巳破
受陰應是相似中初二之信。則超三漸次與乾慧矣。
如何更有六十。蓋漸次即名升進。正是觀行。觀行對
破色陰。乃連本位而言耳。

二想陰盡相又二。初正
明。若動等也。二因由。觀其等也。

初中。若動等者。想
以想相為義。是為動念。動念既盡浮想自除。故云若
動等也。於覺等。謂想陰盡。觀益進。境益顯也。一倫等
謂想陰盡行陰當前也。行陰念念遷流。首指生而始
也。尾指死而終也。如是之相無不圓見。故云一倫等
也。行既當前。想盡可知。故名想陰盡耳。想陰未盡。於
諸法上未免想相。而起貪愛之私。想陰既盡。自得超
越乎煩惱。所以前云想陰為煩惱濁體也。

二因由中。
觀其等者。其真之理既顯。其妄之由自見。由融徹通
達虗妄之想。有是想陰而為見濁之本。故云觀其等
也。

二釋成。亦分十。次第可見。各有三科。初善男子
下功行。二三摩地下現境。三汝當下誡勸。起止皆同。

前後並無子科。唯二現境更分為二。初內生貪愛。三
摩等也。二外致魔事。爾時等也。外致魔事又二。初爾
時去魔來惱亂。二惱亂去魔去招殃。初魔來惱亂又
四。初爾時等魔來。二其形等現形。三口中等說法。四
此名等指名。十文皆然。但起止又小不同。臨文略為
點示。

初貪求善巧之功行中。受陰虗妙者。謂其受
陰既破唯一真理也。不遭邪慮等。邪慮想陰也。謂將
破想陰。其觀更進。故云不遭等也。下九文同。義亦同
耳。

初內生貪愛中。圓明所成之智也。善巧所發之
用也。克實論之。二止是一。所以心愛圓明思求善巧。
乃至心愛長年思求永歲。銳飛等字。總形容貪求急
耳。然此二者。行人固不可緩。想陰若破法爾現前。今
為欲破想陰。其心愛樂圓明。其思貪求善巧。此乃致
魔之端。所以外遂致魔事也。下去心愛遊蕩貪求經
歷等。例之可見。

魔來中。飛精附人者。較乎前之色
受二陰二意不同。一者前來外有所緣之色。內有能
受之受。內外交結色受並立。其魔乘間即入肺腑。然
此想陰。唯一想心存乎其內。而無外境得近其前。彼
魔無由得入。但飛其精附其外人而來魔耳。二者前
來色受相對有境可見。是以彼魔不復現境即入其
心。此中想與外境兩不相接。正在懷想之時。即附他
人現境乎前。令其行人而信受之。是以飛精附人也。
問魔既不附行人。云何他人得附之耶。答所附之人
亦是行人。非無因也。但得破色陰未破受陰。以故飛

而附也。幾箇人字。一一了知其義自易明也。飛精附
人其人不覺去彼人體三人字。是所附之人也。令彼
人見是人愚迷惱亂是人三人字。是被魔之人也。所
現所說。即是所愛之圓明所求之善巧者。下去皆爾。
此名鬼恠。即前鬼趣中貪鬼。此十對前十種同者多。
唯後一二種不同耳。口說經法。乃附聖經。未必是經
也。口中說言唯虗誕之詞也。下去皆然。餘可知也。

魔去招殃中。弟子與師。師即所附之者。弟子即被魔
之者也。俱陷王難者。當其魔事熾盛之時。即王法雖
嚴或恐是真亦不敢動。其魔既去。與前逈然不同。便
知為魔。遂遭王法。王難華報也。地獄果報也。

三勸
誡中。汝常等勸也。迷惑等誡也。下去功行勸誡。及現
境中內生貪愛。與外致魔事中魔來惱亂。魔去招殃
中二三皆同前。唯第三現形。或自形或其形或能令
或令其小不同耳。亦隨文可見。不復分也。

二貪求
經歷之現形中。云邪見密興等。邪正不並立也。汝若
觀智圓明圓炤則邪智自遠。汝若心念少有差錯則
邪見遂與。間不容髮。故云密耳。

三貪求契合之內
心貪愛中。云綿㳷者。將欲因行與果理契合耳。現形
中。云外無遷變者。不同前之令彼聽者或為帝釋等
及坐蓮華臺。唯令自開性。故云外無遷變。說法中亦
有真佛者。即就大小先後之中分真偽等耳。洗滌本
心者。本心指所修之三摩也。為魔所惱。轉真修而為
邪行。前之所修亦無所存。猶之乎洗滌者也。

四貪

求辨析之內心貪愛中。心愛根本者。欲求物之元由
也。故即云窮覽等耳。現形中。將佛等者。涅槃解脫菩
提般若法身。法身也謂三德祕藏現前內身。即是非
魔而何耶。

五貪求冥感之內心貪愛中。心愛懸應
者。欲先諸佛來應。故即云貪求冥感。餘可知。

六貪
求靜謐之內心貪愛中。心愛深入者。所謂愈精而求
其精。愈深而求其深。故即云貪求靜謐。現形中。各知
本業者。令前聽者亦得宿命通也。此中具五通。信知
魔亦得五通耳。餘可知。

七貪求宿命之內心貪愛
中。心愛知見者。欲得三智一心中知五眼一眼中見
耳。指名中。或有宣婬者。以婬事互相宣布也。餘可知。

八貪求神通之內心貪愛中。心愛神通者。通有大
小不同。小乘修得。大乘證得。證得者乃無記化化通。
修得者不過作意神通而巳。然小乘尚不可得。況此
中之大乘乎。現形中。唯於刀兵不得自在者。彼是邪
法不能無礙於刀兵耳。若夫持地菩薩證性具者。即
其刀兵亦無觸也。誹謗禪律者。禪是明性。律是攝身。
若誹謗之。非魔惱亂何有是也。餘可知。

九貪深空
之內心貪愛中。心愛入滅者。欲求當體真寂也。故即
云貪求深空。現形中。其形等存自在也。還從等沒自
在也。故結云存沒自在。說法中。無因無果者。了不知
眾生以煩惱為因招生死之果。菩薩以觀智為因感
涅槃之果。那可因果都撥無也。餘可知。

十貪求變
易之內心貪愛中。辛苦研幾者。辛勤刻苦研磨幾微

之理以求其長壽也。棄分斷等者。欲求長年永歲。故
希變易。欲希變易自應棄分段也。變易者。變粗形為
細質。易短壽為長年。此一往耳。若再推之。變報齡而
易法性身耳。現形中。或經等。正釋上之往還無滯也。
或經下即遠現近。或於下即近現遠也。說法中。十方
眾生皆吾子者。要知邪外所說亦竊佛說而為說也。
嘗聞佛說一切眾生皆是吾子。以故亦作是說。欲人
生敬信耳。指名中。遮文茶有二。若發心者必護佛法
也。未發心者惱行人也。利其虗明者。謂貪受陰虗妙
也。或不因師者。不必因所附之人而自見之也。口兼
獨言者。兼字蓋承上現美女言。獨言者唯自語也。餘
可知。

三結勸分為二。初阿難下廣。二阿難下略。廣
又二。初結過患。阿難等也。二勸弘宣。汝今等也。此廣
中。結過患。勸弘宣。與前之色受二陰文意不同。彼皆
結其現在十種過患。勸令弘宣。使後世眾生得以保
護成道。此即結其十種於末世時迷惑行人。以勸阿
難救度之耳。若夫略中。文意皆同前也。

結過患。云
在我法中出家修道者。有收簡不同。如其真修三昧
之人。乃所收也。若其或附人等。是所揀也。所揀之即
前裨販等類。著如來衣食如來食壞如來法者也。九
生百生。生即世也。謂其魔類盛行。在我滅後。近而言
之則九世。正法之末也。遠而言之則百世。像法後未
法時也。

勸弘中。汝遵等者。所謂若不說法度眾生
畢竟無能報佛恩也。

略中亦二。阿難下結過患。汝

等下結弘宣。同前色受例之可見。想陰既有廣略兩
番。餘四應然。蓋中之既爾。前後可例。所以但略而無
廣耳。
大佛頂首楞嚴秘錄卷第九
