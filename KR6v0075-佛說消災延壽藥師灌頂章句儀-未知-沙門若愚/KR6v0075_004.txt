











佛說藥師三時儀文



「　三千界內慈悲主，
　百億剎中大法王。
　能開慧眼鑒凡情，
　眾生有願皆感應。」



藥師會啟，集福筵開。領眾登壇，開闡三時科
事。大眾志誠心，同嘆延壽偈：


「　長生一念焚清香，
　命信修齋建道場。
　富是前生修善得，
　貴非斯世莫思量。
　金銀難買般若智，
　玉石成堆放祥光。
　滿堂香花迎諸聖，
　堂前齊祝法中王。」



藥師海會佛菩薩　(嘆德宣疏)

多他阿伽度。阿羅訶。三藐三佛陀。四身圓備，
三觀澄明。智光常照於十方，慈力普加於五濁。常
於災劫救人而神用無虧，每向苦鄉解結而嘉名愈
勝。本觀音之化像，為解結之權宜。修羅之瞋恨皆
消，帝釋之冤讎已息。座下皈依，漸修而展演；地
位階差，頓悟而發揮。心性無礙。六類解綿纏之結，
三生除深重之冤。每將般若之淵源，普施菩提之妙
道。虔奏藥師三時疏文，謹當宣讀。　(化壇)

清淨香雲海圓明　　敬禮華藏世界

香水海圓明　　敬禮華藏世界

稱念真身、應身、化身藥師光王佛

眾等同嘆皈命禮　　華藏世界

(化納回壇)

凡情上達大圓鏡


(加持啟白真言)

東晉天竺三藏法師帛尸黎密多羅奉詔譯
閩越金身太平寺沙門若愚述


救脫菩薩語阿難言：如來世尊說是經典，威神
功德，利益不少。座中諸鬼神有十二神王從座而起，
往到佛所，長跪合掌而白佛言：我等十二鬼神，所
在擁護，若城邑、聚落、空閑林中；若四輩弟子誦
持此經，令所結願無求不應。阿難問言：其名如何？
為我說之。救脫菩薩言：灌頂章句，其名如是。


「　二六神王居法會，
　一心合掌啟金仙。
　此經萬劫最難逢，
　我輩今朝深慶幸。
　或向王城並曠野，
　若能讀誦及書持，
　所求無不稱其心，
　在處聞經常擁護。」



香花一心奉請大藥叉、藥師護教金毗羅神王來
護法。願共諸眾生，香花茶供養。


「　聖德威靈難比並，
　興慈及物最英明。
　或逢橫病擾眾生，
　或遇時災侵國土，
　百藥調和無效驗，
　四肢熱惱苦煎焚，
　但能遵奉《藥師經》，
　此是神王相擁護。」




一心奉請藥師護教和耆羅神王來擁護。願共諸
眾生，香花茶供養。


「　武勇威恩唯直道，
　尊賢和眾辟奸訛。
　愛貧邪諂不公言，
　滅斷欺瞞非理事。
　煽惑君臣成禍亂，
　肢離骨肉結冤讎。
　皆因口舌橫罹生，
　是此神王皆離散。」



一心奉請藥師護教彌伽羅神王來護法。願共諸
眾生，香花茶供養。


「　宦路艱危須誡慎，
　公門嚴峻更卑謙。
　若因身事露干求，
　或被王官讚寵訝。
　爵祿雖然關分定，
　行藏還慮有非災。
　心心正念藥師尊，
　通感神王銷枉橫。」



一心奉請大藥叉藥師護教安頭羅神王來護法。
願共諸眾生，香花茶供養。


「　福薄身羸人厭賤，
　戒虧行缺鬼[占*鬼][俞*鬼]。
　營生觸事不從心，
　在處所求違本願。

　通塞未能全性命，
　吉凶由自半疑天。
　此時若念藥師尊，
　威德神王讚護念。」



一心奉請藥師護教摩尼羅神王來護法。願共諸
眾生，香花茶供養。


「　財屬五家寧易守，
　業通三世實難防。
　若逢盜賊暗穿窬，
　或遇兵戈強劫奪。
　豈但珠珍皆罄竭，
　直疑性命亦傾危。
　應須稱念藥師尊，
　是此神王常守護。」



一心奉請藥師護教宋林羅神王來護法。願共諸
眾生，香花茶供養。


「　水勢崩騰漂沒處，
　火精熢㶿卒忙時。
　孤舟未達遇驚濤，
　四顧無門逢烈燄。
　大禹廟堂空寂寂，
　欒巴魂魄竟悠悠。
　一心專念藥師尊，
　是此神王相濟度。」



一心奉請藥師護教因持羅神王來護法。願共諸
眾生，香花茶供養。


「　獅子象龍並虎豹，
　蜈蚣蛇蠍及蚰蜒。
　或經曠野偶遭逢，
　或在山林潛值遇。
　艱險獨行無伴侶，
　急難何處問醫師？
　一心專注念琉璃，
　是此神王垂密佑。」




一心奉請藥師護教波耶羅神王來護法。願共諸
眾生，香花茶供養。


「　冤結祗宜相解釋，
　符書那可更[示*厭]禳。
　拘牽邪鬼作妖尤，
　接引家神為禍祟。
　此是仇讎無雪處，
　來生痕玷宛然存。
　若能誦讚此神王，
　和合一心無惡念。」



一心奉請藥師護教摩休羅神王來護法。願共諸
眾生，香花茶供養。


「　夙病有根難體解，
　良醫不遇苦縈纏。
　卻尋妖孽信凶言，
　返問鬼神求福祚。
　祈禱依前傷性命，
　債冤那可望長生。
　若能專念藥師尊，
　是此神王消九橫。」



一心奉請藥師護教真陀羅神王來護法。願共諸

眾生，香花茶供養。


「　六七日輪齊赫奕，
　三千國土盡消融。
　四洲渤澥捲紅雲，
　五嶽顛巖隨猛燄。
　世界爾時成黑穴，
　諸天猶自不遑安。
　眾生遭此火災時，
　大聖神王來救護。」



一心奉請藥師護教照頭羅神王來護法。願共諸
眾生，香花茶供養。


「　洪雨滂沱摧世界，
　滄溟即漸漲虛空。
　蛟螭魚鼈路岐迷，
　日月星辰宮殿壞。
　直至二禪皆浸沒，
　何曾六欲免漂沈？
　眾生遇此水災時，
　大聖神王專救護。」



一心奉請藥師護教毗伽羅神王來護法，願共諸
眾生，香花茶供養。


「　凝結風輪初鼓擊，
　動搖器械始成時。
　摶雲偃嶽塞虛空，
　捲浪颺塵興造化。

　堅固能擎大千界，
　崩騰可壞第三禪。
　眾生必若遇此災，
　通感神王常擁護。」



(加持十二神王　至帝釋梵王真言　於此解結)

藥師解結

恭聞佛住真如法界藏，無相無形離諸垢。眾生
觀見種種形，一切苦難皆消滅。佛功德海，難盡讚
揚。

上來依科稱念十二神王大將名號已竟，正當奉
為(祈祥、保病)解結信士△等恭對三寶壇前，證盟解結。

切以夙冤夙業，寧無已往之過愆？今世今生，
必有故為之罪咎。幸諸佛開慈悲之路，許眾生陳懺
悔之門，爰憑解結之洪庥，蕩滌無邊之罪垢。伏念
△等三世之內，累劫之中，造貪、瞋、癡，多生不
善。今對三寶像前，願求解結。一結一解，十惡五
逆罪消滅；一讚一揚，八難三途俱解脫。惡果化為
善果，罪根返作福根。用集良因，克敷善願。今
則更籌已捉，漏漸頻催，大眾虔誠，用伸解結。


南無一心奉請，妙嚴施主、平等醫王、十二願
心藥師琉璃光王佛，願降道場，證盟解結。

南無一心奉請，碧琉璃殿上、紅瑪瑙階前、藥
師護教金毗羅神王降臨道場。願共諸眾生，香花塗
供養。

第一解結，仰啟金毗羅神王藥叉大將軍，今有
解結信士△等，自從曠劫以來，及至今生，造下
眼根之罪，今對三寶像前，特為解結，願罪消滅。
和解冤結菩薩


「　眼識不明成惡見，
　觀見世人豈無端？
　一真本性返成殃，
　萬化全虛由破壞。
　發起狂心生惡業，
　見他妖豔入紅塵。
　如蛾赴火在須臾，
　稽首藥師求解結。」



(和)隨心滿願藥師佛

解結解結解冤結，眼根之罪願消滅。今有解結
真言：
唵。三哆囉。伽陀。娑婆訶。


一心奉請，碧琉璃殿上、紅瑪瑙階前、藥師護
法和耆羅神王來護教。願共諸眾生，香花塗供養。

第二解結，仰啟和耆羅神王藥叉大將，今有解
結信士△等，自從曠劫以來，及至今生，造下耳根
之罪。今對三寶像前，特為解結，願罪消滅。　(和)
解冤結菩薩


「　耳識玲瓏分兩處，
　遍於聲語起無明。
　聞諸善事總如聾，
　聽眾好言如少夢。
　永失沙門迷惡道，
　悉從癡暗入幽途。
　如斯業障實堪嗟，
　稽首藥師求懺悔。」



隨心滿願藥師佛

解結解結解冤結，耳根之罪願消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護
教彌伽羅神王來護法。願共諸眾生，香花茶供養。

第三解結，仰啟彌伽羅神王藥叉大將，今有解
結信士△等，自從曠劫以來，及至今生，造下鼻根
之罪。今對三寶像前，特為解結，願罪消滅。　(和)解
冤結菩薩



「　鼻根起來由猛烈，
　翻身啄舌自雷奔。
　具諸香味惱心田，
　嗜眾腥羶昏意地。
　蝶慕蜂超如競利，
　龍驤馬驟苦爭淩。
　罪花業果宛然存，
　稽首藥師求解結。」



隨心滿願藥師佛

解結解結解冤結，鼻根之罪願消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護
教安陀羅神王來護法。願共諸眾生，香花茶供養。

第四解結，仰啟安陀羅神王藥叉大將，今有解
結信士△等，自從曠劫以來，及至今生，造下舌根
之罪。今對三寶像前，特伸解結，願罪消滅。　(和)
解冤結菩薩


「　舌根祗因貪五味，
　愛餐甘美害眾生。
　喉嚨三寸實堪憎，
　搖動萬般真可畏。
　口是心非因偏惑，
　情乖志隔自迷朦。

　泥犁果報歷然存，
　稽首藥師求解結。」



隨心滿願藥師佛

解結解結解冤結，舌根之罪願消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護
教摩尼羅神王來護法。願共諸眾生，香花茶供養。

第五解結，仰啟摩尼羅神王藥叉大將，今有解
結信士△等，自從曠劫以來，及至今生，造下身根
之罪。今對三寶像前，特為解結，願罪消滅。　(和)
解冤結菩薩


「　身命皆從欲相得，
　解除意地發無明。
　殺生害命惡因緣，
　貪欲好淫業果重。
　設計千般惟利己，
　用謀竊盜損他財。
　欺瞞天地昧神明，
　稽首藥師求解結。」



隨心滿願藥師佛

解結解結解冤結，身根之罪願消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護
教宋林羅神王來護法。願共諸眾生，香花茶供養。

第六解結，仰啟宋林羅神王藥叉大將，今有解

結信士△等，自從曠劫以來，及至今生，造下意根
之罪。今對三寶像前，特為解結，願罪消滅。　(和)
解冤結菩薩


「　意根之罪渾渺邈，
　罪花疊疊自開敷。
　祗因貪愛昧真空，
　每執愚癡傷慧性。
　方寸抱將瞋怒發，
　雙眸識火勇猛威。
　紅塵障惱隔千重，
　稽首藥師求解結。」



消災延壽藥師佛

解結解結解冤結，意根之罪願消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護
教因持羅神王來護法。願共諸眾生，香花茶供養。

第七解結，仰啟因持羅神王藥叉大將，今有解
結信士△等，自從曠劫以來，及至今生，造下拋撒五
穀之罪。今對三寶像前，特為解結，願罪消滅。　(和)
解冤結菩薩


「　欺聖罔賢成過患，
　故殺誤傷結冤仇。
　拋撒五穀逆蒼天，
　咆咅六親欺厚地。

　口氣香前興咒咀，
　身心強畔啟侵淩。
　無邊罪垢實難逃，
　稽首藥師求解結。」



隨心滿願藥師佛

解結解結解冤結，拋撒五穀罪消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護
教波耶羅神王來護法。願共諸眾生，香花茶供養。

第八解結，仰啟波耶羅神王藥叉大將，今有解
結信士△等，自從曠劫以來，及至今生，造下殺生之
罪。今對三寶像前，特為解結，願罪消滅。　(和)解
冤結菩薩


「　殺生害命有多般，
　日用何曾著眼觀？
　汝殺他時雖有易，
　他殺你來亦無難。
　世世冤仇何日了？
　生生報恨幾時休？
　今將發露啟誠心，
　稽首藥師求解結。」



隨心滿願藥師佛

解結解結解冤結，殺害之罪願消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護

教摩休羅神王來護法。願共諸眾生，香花茶供養。

第九解結，仰啟摩休羅神王藥叉大將，今有解
結信士△等，自從曠劫以來，及至今生，造下貪愛
之罪，恭對三寶壇前，特為解結，願罪消滅。　(和)
解冤結菩薩


「　世間匹帛與金銀，
　成了人時敗了人。
　萬貫多貪何富貴？
　一文不愛向清貧。
　良友不遇龐居士，
　蓋謂難逢呂洞賓。
　皈命藥師求解結，
　願諸罪垢化為塵。」



隨心滿願藥師佛

解結解結解冤結，貪愛之罪願消滅。今有解結
真言：
唵。三哆囉。伽陀。娑婆訶。

一心奉請，碧琉璃殿上、紅瑪瑙階前、藥師護
教真陀羅神王來護法。願共諸眾生，香花茶供養。

第十解結，仰啟真陀羅神王藥叉大將，今有解
結信士△等，自從曠劫以來，及至今生，造下不孝之
罪。今對三寶像前，特為解結，願罪消滅。　(和)解冤
結菩薩


「　不易修身六尺長，
　切須孝順養爺娘。

　慈母懷躭十個月，
　三年乳哺受辛勤。
　推乾就濕娘辛苦，
　嚥苦吐甘寸斷腸。
　勸君無事閑思想，
　世間最苦是爺娘。」



隨心滿願藥師佛

解結解結解冤結，不孝之罪願消滅。今有解結
真言：
唵。三哆囉。伽陀。娑婆訶。

第十一解結，仰啟照頭羅神王藥叉大將，今有
解結信士△等，自從曠劫以來，及至今生，造下負恩
負德之罪。恭對三寶像前，特為解結，願罪消滅。　(和)
解冤結菩薩


「　得意生前載尚書，
　賢君一德是誰無？
　人心杳杳縱難定，
　天理昭昭不可辜。
　負德愆瑕求懺悔，
　忘恩罪障願消除。
　此際懺揚俱殄散，
　他時共證法王都。」



隨心滿願藥師佛

解結解結解冤結，負恩負德罪消滅。今有解結
真言：
唵。三哆囉。伽陀。娑婆訶。

第十二解結，仰啟毗伽羅神王藥叉大將，今有

解結信士△等，自從曠劫以來，及至今生，造下十
惡五逆之罪。今對三寶像前，特為解結，願罪消滅。
　(和)解冤結菩薩


「　十惡盡從心上起，
　殺生偷盜共邪淫。
　妄言綺語說他過，
　讚毀慳貪心瞋慢。
　此時種種勤懺悔，
　今將一一細披陳。
　惟願藥師求解結，
　願諸罪垢化為塵。」



隨心滿願藥師佛

解結解結解冤結，十惡五逆願消滅。今有解結
真言：
唵。三哆囉。伽陀。娑婆訶。

(依科念誦判斷廻向)

上來十二神王，並及眷屬，隨名演讚，消夙世
之三災；逐願祈禱，滅人間之九橫。隨求克應，有
願皆從。憑啟祝之良緣，助信心之福慶。見聞隨喜，
禍滅福生。土地龍神，安人護物。向下經文，請為
宣演。

救脫菩薩，法應如是。一分經文，請為宣演。


「　如上神王十二將，
　各將眷屬七千徒。
　維耶會裏受叮嚀，
　瞻部國中垂救護。

　若有眾生遭彼難，
　但將雜縷結其名。
　願圓解結護庥祥，
　《灌頂經》文法如是。」



(入南無三滿多　（至）娑婆訶)


「　秘密總持言簡要，
　甚深微妙理含真。
　真能顯正與摧邪，
　要且消災兼滌禍。
　靈驗祗由人懇切，
　浮粗莫訝法無微。
　應須念念不離心，
　凡有所求皆得遂。」



(佛說是經時　（至）作禮奉行)


「　大眾一時生喜慶，
　阿難叉手再咨陳。
　此經題目幾般名？
　後代傳持多種利？
　佛舉三題皆要妙，
　文標千古最津梁。
　今時燈主歷精誠，
　依教弘宣真正覺。」



藥師琉璃光王佛

今乃經演貫花，上隨文而誦徹；燈分蓮

燄，下逐盞以舒光。所有良緣，祝皇王而萬歲；
散其利益，資侯伯以千秋。州縣肅清，軍民樂業。
然冀真如境內六道四生，妄念識中三途七趣，
俱霑樂果，咸脫苦因，迴佈恩光，僉扶燈主△等
身命昌吉，福壽增崇，表裏宗親祛冤釋結，存亡
普利解禍除千，門宅靈祗安人護物，社廟賢聖運慶
吉祥。更有七層燈燄，請慈而唱和。

第一層燈者，此燈伏為保安國界、帝王大

臣。燈供養十方三世佛


「　君聖臣忠常輯睦，
　金枝玉葉永昌隆。
　梯山航海奉朝廷，
　偃武修文清宇宙。
　日月星辰纏度正，
　雪霜風雨品調均。
　民安國泰樂昇平，
　分野山川無瘴癘。」



第二層燈者，此燈伏為施主謝過禳災，保
安延壽。燈供養十方三世佛


「　瀝懇披誠對月面，
　憑因仗果點輪燈。
　凶星暗曜息災殃，
　祿庫命宮添喜慶。
　福海波瀾深瀚漫，
　壽山層級轉穹崇。

　聖賢常藉護行藏，
　有願悉皆隨所願。」



第三層燈者，此燈伏為施主合家眷屬延年福
壽。燈供養十方三世佛


「　幾劫福緣皆共作，
　此生因果始同修。
　善和眷屬每相隨，
　諦信身心常接續。
　孝子順孫恒霸盛，
　承家襲慶永昌隆。
　庥祥福祿日臻臨，
　橫難災殃皆殄散。」



第四層燈者，此燈伏為隨喜善男信女長福消
災。燈供養十方三世佛



「　目睹毫光生敬仰，
　耳聆金偈發難聞。
　善緣既樂撥忙來，
　惡念無因相續起。
　言下若能深諦信，
　心中自得頓清涼。
　見聞隨喜福無疑，
　金口分明親證驗。」



第五層燈者，此燈伏為所事香火龍神資扶陰
德。燈供養十方三世佛


「　十二龍神隨位次，
　五通聖德鎮方隅。
　外消枉橫與迍災，
　內集庥祥並喜慶。
　增長威光常熾盛，
　匡扶住宅永昌隆。
　今時廻向此燈輪，
　護界護人為慶瑞。」



第六層燈者，此燈伏為施主七代先亡追薦往
生。燈供養十方三世佛



「　歷代先亡辭幻世，
　一層燈影引香魂。
　或生淨土永逍遙，
　或在幽關希出離。
　三島雲容隨步去，
　六珠衣帶拂天香。
　白毫光裏禮慈容，
　頓悟無生拋有漏。」



第七層燈者，此燈伏為三途八難受苦眾生。燈
供養十方三世佛


「　六道三途魂擾擾，
　千生萬劫苦茫茫。
　刀山劍樹逐因招，
　火鑊冰河隨業受。
　餓鬼傍生輪轉處，
　鐵圍無間杳冥中。
　咸憑我佛此燈輪，
　息苦停酸俱解脫。」



上來燃燈一樹，光烈七層。乍如王愷家中數
尺珊瑚之樹，又若石崇堂上一堆明月之珠。層層

豔豔槿花開，朵朵聯聯星彩動。何處之簾籠熠透，
幾家之窗戶分明。休誇漢武之九微，謾說秦棱之
萬炬。究竟不能祛黑暗，但聞空地照良時。若我
《灌頂經》中七層之燈，則不然也，上徹於諸天宮
殿，下窮於六趣幽冥。但有迷途，皆歸正道。我
今燈主依憑聖教，點此輪燈，可以照身相之蒙，
可以助福星之彩。逐層層而伸乎善祝，隨事事而
廻向禱祈。妙善難量，河沙可算。


「　上來所建琉璃會，
　從昏至曉竭丹誠，

　依憑金口結鴻音，
　旋遶銀燈求勝利。
　僧邀鹿苑柔和眾，
　教揭琅[王*函]《灌頂經》。
　虛徐鈸韻戛寒空，
　嘹亮佛聲宣住宅，
　永殄三災並九橫，
　能延百福與千祥。
　無涯妙善不思議，
　廻向諸天天子眾，
　帝釋梵王並宰輔，
　天曹天眾及天仙，
　雲居空界聖兼賢，
　日月星辰並列曜，
　俱在毫光臨照內，
　皆增天福壯威神，
　人間社稷與城隍，
　廟貌靈祗兼嶽瀆。
　山川林野諸靈享，
　土地門神住宅神，
　各霑勝利自昭彰，
　護界護人增福慶，

　地府閻羅平等主，
　冥司諸部十王官，
　皆增威福及陰功，
　盡得慈雲垂覆護。
　三途地獄停酸楚，
　刀山劍樹息摧殘，
　披毛戴角永拋離，
　銜鐵負鞍休繫滯。
　慧日爍開塵縛網，
　毫光照破鐵圍城，
　邊關甲馬罷驅馳，
　宇宙干戈休習練，
　風調雨順年年樂，
　巷舞街談日日新。
　餘將上善用莊嚴，
　法界有情霑勝利，
　七級輪燈功讚畢，
　塵沙可算福難量。
　金池金水泛金蓮，
　金地金階排金鳳，
　金鸚立在金樓上，
　金鸞飛下金閣中，
　金泥金彩永輝煌，
　金樹金枝長赫奕。
　金人金眼看難盡，
　金手金刀剪不成，

　金臺金屋閃金光，
　金殿金磚耀金相，
　終年祗見金分彩，
　竟日唯聞金放光，
　遍宜此際讚金文，
　最好今時對金相，
　金風動處群星走，
　金指挑時碎錦飛。
　七層層上月籠霞，
　一盞盞中金落水，
　能開累劫冥蒙道，
　解破三途黑暗門，
　幽關冥漠總分明，
　天上人間能顯悟。
　何邪何魅不摧滅？
　何災何咎不消磨？
　何軍何賊不廻心？
　何法何牢不開赦？
　何禽何獸不深隱？
　何虎何狼不遠奔？
　何州何縣不相同？
　何主何王不歸順？
　何饑何渴不豐備？
　何疾何殃不消除？
　何風何雨不調和？
　何苦何貧不富貴？

　何恩何願不圓滿？
　何福何祥不降臨？
　能教國土有光輝，
　不使眾生懷憂惱，
　冤家債主從此解，
　久逝先亡次第昇，
　門丞戶尉不興災，
　土地龍神長送福，
　如此一輪光照耀，
　俱霑萬物不思議。
　人人莫倦建輪燈，
　此是天人興佛事。」



南無過現未來　(和)一切諸佛


「　三世未嘗相罣礙，
　十方何處不圓通？
　觀根現相有其時，
　說法利生當彼處。
　應物還同臨水月，
　興慈寧異蔽空雲？
　微塵剎土眾如來，
　皆願虔誠皈命禮。」



南無舍利行像　(和)無量寶塔


「　願力莊嚴非勝劣，
　遺身金相或差殊。

　無量無邊無來去，
　有感有緣有形像。
　天上人間諸寶塔，
　他方此界妙金容。
　一瞻一禮果因深，
　隨念常添功德海。」



南無十二部尊經　(和)甚深法藏


「　佛以一音演說法，
　眾生隨類解千差。
　豈非一雨不均平，
　自是三根各生長。
　海藏包含秘密藏，
　法門開顯甚深門。
　勸君識取本來心，
　達本忘言歸正道。」



南無諸尊善薩　(和)摩訶薩眾


「　地前地上菩薩眾，
　等覺妙覺位中尊。
　常於三界運悲心，
　每為四生興智力。
　眼若青蓮敷碧沼，
　面如白月耀晴空。
　不違本願放慈光，
　俯降道場垂鑒證。」




南無緣覺聲聞　(和)一切賢聖


「　緣覺觀緣明正道，
　聲聞聞法悟真空。
　出無佛世獨興隆，
　各有神通能作用。
　海月夜來籠石室，
　山雲時復潤禪衣。
　聖凡隱顯故難知，
　降福垂恩多感應。
　普為四恩諸有趣，
　遍周法界眾群生。
　上窮有頂大心天，
　下極空輪含識者。
　俱斷煩惱諸業障，
　盡期佛性早圓明。
　四弘誓願既無邊，
　願我生生同佛願。」



檀那志心懺悔


「　無始無明相接續，
　有生有死苦牽纏。
　皆由識浪與情塵，
　增長罪花並業果。
　天上人間頻改換，
　三途六道屢經過。

　彩雲乘足自提持，
　鬼火燒身誰帶累？
　鱗甲羽毛緣底事，
　盲聾瘖啞有何因？
　蓋由罔聖與欺賢，
　盡是辜恩及不義。
　殺盜邪淫無誡慎，
　貪瞋癡慢縱施為。
　鐵圍銅柱不思量，
　石火電光無覺悟。
　慚愧此身深慶幸，
　獲從今日得皈依。
　難聞正法已頻聞，
　難具六根今得具，
　難發信心今正發，
　難逢善友幸相逢。
　若非夙種善因緣，
　爭得此心勤策勵。
　又恐十纏將九結，
　常須改往復修來。
　一心合掌對慈容，
　如上愆瑕皆懺悔。」



懺悔已，一心皈命禮常住三寶。


檀那志心發願


「　六度行門堅志入，
　四弘願廣發心遊。
　慈悲喜捨漸增修，
　癡愛貪瞋除染習。
　常斷兩宗無執滯，
　身邊二見永消磨。
　生生煩惱垢輕微，
　世世菩提心廣大。
　長識六根生過患，
　莫令三業起愆瑕。
　在塵不染若蓮花，
　照物無心如藻鏡。
　暗世昏衢為朗耀，
　愛河險路駕梯航。
　病中願作大醫王，
　海上願為無價寶。
　去處便能墮愛網，
　來時長定託蓮臺。
　十方諸佛鑒斯言，
　一切眾生同我願。」



發願已，一心皈命禮常住三寶。

眾等志心說偈



「　佛佛道中無勝劣，
　人人分上有差殊。
　蓋因迷悟兩區分，
　遂有聖凡千品類。
　我等立名顛倒性，
　如來得號遍知心。
　奇哉妙湛相端嚴，
　彼既丈夫我亦爾。
　得不羞慚對諸聖，
　更期提拔出昏衢。
　誓求佛果度群生，
　如救頭然無退轉。
　倚強淩弱結冤讎，
　六道循環未肯休。
　而今打破塵勞夢，
　解盡千愁與萬愁。
　此身無主亦無涯，
　大千沙界是空花。
　違我違人違義漢，
　常將識破自相差。
　六根必命立橫斜，
　你長我短結冤家。
　是非笞罵廣積下，
　祗為千差與萬差。」



上來燃燈解冤釋結，保安信士△等解釋無邊罪
垢，累劫多生以來六根重罪，萬般深愆，更仗良因，
咸希雪釋。伏願婆伽聖母垂慈，藥師教主興悲。他
心鑒而善果芬芳，天眼觀而罪花凋謝。俾六根而清
淨，冀三業以消除。圓滿一切願心，成就無邊種智。
門庭光顯，戶業興隆。老者安，少者懷，菑不生，
禍不作。門中先祖悉生極樂，法界孤魂咸希解脫。


「　晝夜三時結良緣，
　收因徹果已周圓。
　幾多聖賢廻仙馭，
　無限龍天啟法筵。
　已沐恩光垂永永，
　必臻餘慶享綿綿。

　今將密語重攀送，
　歸去來兮上法船。」



(加持奉送聖賢真言　（至）還本宮真言　歌讚)

夫子降生在周末，後唐朝對贈宣王。三千徒弟
列成行，賢人七十二，名字列宗綱。

夫子周遊西下去，絕糧忍餓在陳邦。明珠九曲
也無方，聰明多智慧，延壽保平安。

南無大慈悲消災延壽藥師琉璃光王佛


藥師科範三時儀文終


