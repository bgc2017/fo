










No. 935
金剛錍顯性錄卷第一
孤山沙門釋　智圓　集

金剛錍者荊谿大師宗圓頓教所著論也發揮佛旨
擬議圓宗融萬法於一心息異論於千古抑又開後
昆之智眼喻金錍以立名敘前代之權疑寄野客而
興問其道甚大嘉言孔彰俾佛性昭昭無為昏情所
隱者其此論矣圓躭味沉翫有年數焉於是採摭群
言敷暢厥旨所期自照敢貽他人既錄本宗要文顯
此佛性妙義因命為顯性錄也時皇宋景德三年歲
次丙午秋望日序。

此論正由世人執涅槃權文謂瓦石無性故荊谿運
乎慈心愍斯倒惑乃依止觀不思議境所明剎那心
中具三千法染淨依正因果自他攝無不盡剎那既
徧佛性遂周則了瓦石唯我心性斯論興致其意如
此今泛例諸經仰則吾祖輙陳五義聊釋首題初總
示五義次別示五義。

總示為五一標名二生起三通別四引證五釋疑標
名者一譬喻為名二佛性為體三觀行為宗四破迷

為用五醍醐為教二生起者將談至理必也正名故
彰大教之功乃立金錍之號故先釋名聞名識體得
魚忘筌不滯譬喻之名要達佛性之理故次釋體雖
明佛性之體備顯圓融不論妙行之宗無由契會故
次明宗自行曰宗化他曰用自行既著外用乃彰故
次明用以四義指南復須教相區別不然則淄澠之
水莫分虎豹之鞹孰辨欲偏圓不濫時部甄分故後
明教相三通別者天竺諸祖震旦人師各申佛經俱
造諸論若解題目五章則通又宗釋不同大小有異
若解題目五章則別四引證者文云圓伊金錍以決
四眼無明之瞙故用譬喻為名文云今立眾生正因
體徧經文亦以虗空譬之故用佛性為體文云是而
思之依而觀之又云摩訶止觀所承法也故用觀行
為宗文云若思一問眾滯自消又云二者示性令其
改迷故用破迷為用文云搜求現未建立圓融(現法華未
涅槃)又云指的妙境出自法華故用醍醐為教相也五
釋疑者或曰論本通經經立五義論無聞焉今謂不
爾論有二種一者宗論二者釋論若釋論名與經同
義無別趣則五義措諸宗論名與經別義有別趣則
五章用矣此金剛錍即宗論也。

二別示五義初釋名者復分為二初合釋二離釋初
合釋者夫諸論立名各有所以今論即依涅槃金錍
喻以立名也故如如來性品云譬如百盲人為治目
故造詣良醫是時良醫即以金錍決其眼瞙以一指

示之問言見否盲人答言我猶未見復以二指三指
示之乃言少見一指示之答言不見者譬入真諦不
見佛性二指不見者譬空假二諦亦不見佛性三指
示之答言少見者此譬一諦三諦即空假中方見佛
性若准經文良醫即以金錍決其眼瞙一指示等即
金錍之喻猶通偏教是故論主復取二十三卷中金
剛三昧所擬無不碎壞之文乃於金錍之間義加剛
字金剛為錍決瞙最利有異常金以喻圓融方為盡
善今附文依義以能對所各成三意以能決金剛錍
喻圓頓教行理以所治之眼瞙喻偏淺教行理故文
云圓伊金錍以決四眼無明之瞙令一切處悉見遮
那佛性之指也或曰教詮三德故曰圓伊能破權疑
故喻金錍決瞙令見佛性故云三指豈非金錍但喻
於教何故復喻行理邪答三德之教能破偏執尚喻
金錍圓觀除惑圓理虗通決瞙之義亦何傷乎況聞
教破疑必因解理解理必修觀行故用三義釋金剛
錍又圓融教中開偏教成圓教故法華云皆為一佛
乘故即教有決瞙義開偏行成圓行如云汝等所行
是菩薩道即行有決瞙義開偏理成圓理如云開方
便門示真實相即理有決瞙義問見三指本喻三德
之理今既以金錍喻理三指復云何答了無明即佛
性即金錍決瞙義而此佛性即一而三即見三指義
必以義會文無以文害義也初喻教者且如此方孔
老二教唯談人及畜等稟氣而生傳體相續西方俗

教異說(云云)洎佛法肇興為最下機說於人天教明
乎三界依正皆由業力所感由善惡業異故感六道
依正差別不同此等尚未談於諸法無常況佛性周
徧耶皆是肉天二眼所見猶如眼瞙全在尚未以一
指示之固不見於三指也若藏通二教唯談心生六
道依正藏見六實通見即空覈其大旨唯詮真諦如
始決其瞙以一指示之稟教修行止得慧眼不見佛
性如答言不見別教乃談心生十界依正之法先滅
有入無次滅無入有雖談本有佛性不知本具三千
雖談中道妙理乃云至果顯發覈其教道唯詮二諦
如以二指示之稟教修行止得慧法二眼不見一念
三千正因佛性如答言不見總前諸教雖深淺有殊
據彼未談佛性未得佛眼俱如眼瞙耳圓教所談一
念三千心外無境即空即中三一相即如彼真伊此
教若興權說俱廢偏執咸遣眾滯自消故今圓教獨
得金錍之名能決諸教四眼無明之瞙也學大乘者
雖有肉眼名為佛眼達空假中如見三指故下文示
未稟權教者唯心具足乃決肉天二眼無明之瞙若
示巳稟權教者隨位體具乃決慧法二眼無明之瞙
故文云圓伊金錍以決四眼無明之瞙也次喻行者
稟俗教修五常等行稟人天教修五戒十善等行稟
藏通教修折空體空觀行稟別教修次第三觀行總
前諸行但得四眼全是無明譬如眼瞙若修圓行三
觀一心即偏淺行成圓頓行即四眼是佛眼但觀無

明即是佛性故今獨以圓行喻金剛錍能決諸行四
眼無明之瞙也三喻理者俗教及人天教所詮世間
之理藏通詮出世真空之理別教詮次第三諦之理
總前諸理即四眼所見全是無明障於佛眼譬如眼
瞙不見三德佛性之理如不見三指若見圓理即達
無明當體不變三千三諦徧一切處大經云見佛性
故諸結煩惱所不能繫故以圓理喻金剛錍能決偏
淺諸理無明之瞙能見三諦佛性之指離釋者謂離
三字對教行理也金喻圓理剛喻圓行錍喻圓教何
者佛性之理隨緣不變如金體無改若解此理稱理
而觀三觀一心能所不二無惑不破如金有堅剛之
用所擬皆碎也修一心三觀觀與境冥能以所證說
示於他令他破惑解三諦理如金剛為錍為他決瞙
見於三指故文云曾於靜夜久而思之不覺寱云無
情有性故以錍字喻圓教也前合釋約自行故先教
次行次理謂稟教修觀觀成契理次離釋約化他故
先理次行次教謂依理脩觀觀契於理能以巳心所
證說示於他又前合釋順義故先教後離釋順題故
先理於此離合釋中即具體宗用三義合釋中理金
剛錍即佛性體行金剛錍即觀行宗教金剛錍即破
迷用離釋中金字喻理即體剛字喻行即宗錍字喻
教即用釋名總論三法良在此矣問此論興致正破
弘大乘者執無情無性何故作以圓頓破偏淺釋邪
答縱弘圓頓教典儻不了性具三千徧一切處者則

全屬偏解然此猶是全與若全奪者尚不如小乘及
以外道如文中(云云)問何故但以三字為題而不安
論字邪答若問答研覈涅槃金錍喻者則金錍是所
評之義可安論字而今文三因佛性正是所評若題
為佛性論斯則可矣但為簡異古佛性論仍顯今論
能評之文有破迷用故取金剛錍為題是則三字全
是論字義不須復安論字也問若爾他論既亦破迷
可云金剛錍否答他論既不顯示無情有性豈堪當
此題邪又前後著述各自立名區以別矣豈宜混一
乎。

二佛性為體體者主質為義三德佛性為論主質而
此佛性即五陰是五陰不出色心色從心造全體是
心此之能造具足諸法所以唯指剎那妄心即是佛
性妙理遍攝一切不隔無情即今論正體也欲令顯
了三義明之一種性二體量三體德種性者三障即
三德障即德種如波為水種水即波性故名種性體
量者謂此心性非內外徧虗空同諸佛等法界如指
一波之水體徧百川故名體量體德者謂此徧性具
諸佛之身一身一切身如諸佛之感土一土一切土
身土相即能所互融有彼性故故名佛性如指水性
本具眾波此體德也世人唯立眾生本有淨性不了
具足三千則闕體德具斯三義方稱圓理當知體者
即名之所詮行之所詣用之所依教之所辨若江漢
之宗海如日月之麗天故以佛性為論正體也。


三觀行為宗宗者要義十法成觀為發真趣極之要
也夫十法對根則殊研其所以伹是用不思議三觀
觀不思議三諦耳若無十法名壞驢車正南而遊若
具十法名白牛車直至道場故用觀行為宗也。

四破迷為用用謂力用滅惡故言力生善故言用決
無明瞙力也見佛性指用也自行化他俱論力用自
行者始從名字信教仰理決無明瞙見佛性指終乎
究竟發真歸源決無明瞙見佛性指一一位中俱有
力用化他者名字位人既信教仰理即能愽教餘人
令他決瞙是力見指是用乃至究竟起教化他力用
亦爾囊括始終用義雖然而今論正約名字觀行位
人化他破迷之用教以破迷為用也。

五醍醐為教相教者聖人被下之言相者分別同異
今論雖伸涅槃瓦石之妨所宗之義通依一切大乘
如文云華嚴依正不二大集染淨融通等覈其文旨
正在二經一宗法華顯實二宗涅槃談常故文云今
搜求現未建立圓融也又雖正在二經然其要的唯
宗法華故文云指的妙境出自法華也是故雖用華
嚴三無差別涅槃虗空佛性皆為成於法華諸法實
相耳當知約時則正宗第五時約教則唯宗圓極教
故以醍醐為教相也二注文示意二初正釋二初明
題目指歸二初依經立圓伊者圓融三德如彼真伊
故曰圓伊大經云秘密之藏猶如伊字三點若並則
不成伊縱亦不成如摩醯首羅面上三目乃得成伊

我亦如是解脫之法亦非涅槃如來之身亦非涅槃
摩訶般若亦非涅槃三法各異亦非涅槃此乃三德
即一而三名大涅槃也金錍者此三德教能破權疑
故喻金錍也以決至之瞙者明教有滅惡用決破也
瞙者字統云目不明也四眼全是無明不見佛性如
眼有瞙今聞妙教達無明即佛性雖有四眼名為佛
眼故曰以決四眼無明之瞙令一至之指者明教有
生善用因聞妙教即了唯心若了唯心即見一切何
者依正皆由心造全體是心此能造心性具諸法生
佛互徧理事相融皆空假中如見三指如斯解者名
識正因故曰悉見遮那佛性之指委解如釋題中偏
權下二以義加經文但云金錍決瞙本無剛字論主
准師子吼品金剛三昧義以加剛字也故經云譬如
金剛所擬之處無不碎壞而是金剛無有損折金剛
三昧亦爾所擬無不碎壞而是三昧無有損折故以
金剛所擬皆碎堪喻圓教能破偏權又文字即解脫
即無有損折也依文淮義故加剛字非謂無文可據
為義加也故南山製鈔諸部無文淮文立義乃名義
補耳有本權字作摧字而云偏摧疑碎或通此義即
可以偏摧約偏教破疑碎約偏執亡也又有本權字
不改但以疑字作擬字謂偏權擬碎於喻似便若據
下文攻惑攻疑之文須作疑字既豕亥斯訛應以義
定剛者文選甘泉賦云攪道德之精剛剛金石中之
堅也假夢下二示本文興致夫欲示唯心以辨惑申

妙義以閇邪故假設睡夢寄寅野客賓主立矣問答
興焉觀者下二謙巳依經立題假夢發起欲申圓旨
以救迷徒覬觀覽斯文者容我此志也故曰恕之恕
尸預反蒼頡篇云恕如也聲類以心度物曰恕三能
作人號天台即所居之山沙門出家之通稱梵云沙
門那此翻勤息謂勤勞息斷煩惱故或翻乏道故大
經云沙門名乏那者名道斷一切乏斷一切道以是
義故名八正道為沙門那從是道中獲得果故名沙
門果是故沙門之名通乎因果今論主即圓中觀行
沙門因人明矣又經云如世下人能作上人是名沙
門今召沙門為上人者無乃有憑乎又應言釋方為
盡善何者有是沙門非釋者如西方外道有是釋非
沙門者如西方釋種非釋非沙門如二土之俗是釋
是沙門如二土之僧是故須云沙門釋也然此方外
道絕沙門之號俗士無釋迦之種單言沙門或單言
釋亦巳簡濫故今論主但稱沙門耳次名諱即別稱
也且西方以稱名為尊故子名有兼於父母者而後
世稱之中夏以避名為尊父母既亡聞名則心瞿(音句
驚悲也)故人與諱之然廟中不諱臨文不諱湛然者即
論主之名也華嚴云清淨妙法身湛然應一切法身
即佛性之殊稱依佛性理而立名矣事跡如皇朝高
僧傳述者真諦云佛說經曰撰菩薩造論直申佛經
曰述亦如仲尼述而不作也。

二釋本文泛例諸經以為三分明曠從文初至下凡

之一念為序分曾於下為正宗分於是野客下訖文
為流通分今謂曾於下正序緣起猶屬序文故從文
初至逼前平立為序分謂余下為正宗分流通同古。

序中分二初通序綱要分二初序佛性為教行所依
二初述巳所宗自從也詩云自西自東濫泛濫於水
不深也抱朴子云寸鮪泛濫於跡水之中則謂無四
海之廣今謂教海淵深不能盡究伹浮泛霑染而巳
蓋謙耳通指一代佛經名為釋與爾雅典經也積有
歲年者夏曰歲取歲星行一次商曰祀取四時一終
周曰年取禾一熟唐虞曰載取物終更始謂從泛染
佛經巳來至于今日年歲積疊故云積有歲年未甞
至經懷者正述所宗甞曾也經巡也謂權實大小之
經雖皆徧覽而未曾不以一家所立不思議境一念
三千正因佛性之義巡歷懷抱良由佛性是立教之
本意修行之大旨故論主臨終[(厂@((既-旡)-日+口))*頁]謂學徒云夫一念
無相謂之空無法不備謂之假不一不異謂之中在
凡為三因在聖為三德爇炷則初後同相涉海則淺
深異流善利利人在此而巳爾其志之佛性義經懷
彌為可信是故臨終只以此義曉示於他故輔行云
若不示人境觀不任依止又此義正是一家所傳之
的旨故輔行云南岳唯授天台圓頓之理也然此二
句既冠一文必有所擬且作四依義釋之夫不依人
語唯依教法故曰濫霑釋典即依法不依人而復不
滯言詮深求義理故曰佛性義經懷即依義不依語

又濫霑釋典者釋典名通通於大小佛性之義非大
不詮即依了義教不依不了義教又佛性義經懷者
佛性之義非智不鑑即依智不依識問何故爾邪答
人無常故不可依以法常故故可依法有小大大法
了義是故須依語若生著故不須依了語下義義體
無著是故須依識著智解是故依智故涅槃經云法
即法性義即如來常住不變智知一切眾生悉有佛
性了義了達大乘經典故此論文從始至末以了義
教為指南以常住法為歸趣按實義以印定用圓解
以分別四依無失妙理斯通。

恐不下二明所宗之意
所以但以佛性經懷者有二意故一者依之修行免
邪倒故二者大聖立教正為此理故儻不了之二義
俱失於中先明佛性為行本次明佛性為教本有人
於了之字下妄加者字若有者字則屬為他今據佛
性義經懷及思之觀之等言且在自行不覺寱云巳
去方屬為他徒為苦行者大經云有四法為涅槃近
因一親近善友二聽聞正法三思惟其義四如說修
行若言勤修苦行是大涅槃近因緣者無有是處故
知因聞解理依理起行修性不二正助合行理觀稍
明苦行可矣故薩埵飼虎藥王燒身並由內有理觀
之功外無邪僻之誚是故依理起行方免徒為又涅
槃之誡正為初心藥王等行俱在聖位故初心者且
脩理觀苦行未遲設內觀一無而投崖赴火者此乃
雖欲效嚬於聖人蓋不知嚬之所以美也大教下為

教本者茲此也謂建立圓融大教正為顯示此三千
正因之性也非由能詮之教方有所詮之理以有所
故令能有功還由於能令所可識故云功在於茲下
文云若不立唯心一切大教全為無用即此意也萬
派下二引喻釋成二初喻說文云水別流曰派途道
也王彪之水賦云委輸而作四海決道而流百川今
以萬派雖別同出於源眾流雖殊同歸于海故以萬
派喻教眾流喻行佛性之理如源如海依理立教如
源出於派修行詣理如流歸於海次合者然此合文
語約意廣今先對喻次重釋文諸法合萬派大旨合
通途造行合眾流所期合歸趣次更委釋言諸法之
大旨者此顯佛性為眾教所依諸法即眾教也偏小
諸教皆依此性故至法華無偏不圓眾麤成妙故知
佛性是諸教之大旨也此約跨節而論若當分說者
藏通二教唯示偏真別教雖談無情尚隔故知佛性
唯在圓教是則大經始終三德法華開顯十方三世
同說三軌三軌妙故故云妙法華嚴法界淨名解脫
不共般若與此一家所立三千三諦一體無殊若識
此意今文可了十方佛法在一剎那諸法大旨於斯
見矣言造行之所期者造七倒反說文云造就也廣
雅造詣也此顯佛性為諸行所依造修起行必須依
乎佛性也然造行之言泛通徧小的在圓融何者偏
小諸行順彼迷情雖各自謂實從佛本意但與作圓
頓佛性之方便耳故至法華就位開顯彈指合掌皆

成佛因汝等所行是菩薩道是知偏小造行亦以佛
性為所期也若的論者即圓人修三種止觀之行故
曰造行三行雖殊俱為佛性故曰所期故止觀云天
台傳南岳三種止觀謂漸次不定圓頓同是大乘俱
名止觀俱緣實相實相即佛性也是故漸次解頓行
漸不定解頓行或頓漸圓頓則解行俱頓三行雖殊
以解頓故初心俱知佛性近期分真開發遠期妙覺
究竟故曰造行之所期也。

問何故作二義釋教行耶答依下流通分中對巳稟
權教者隨其行位點示體具故須初義釋教行對未
稟權教者直示圓融故作次義釋教行。

若是下二序教行能顯佛性二初明教行有能顯之
功信教仰理聞而能思故曰是而思之如理而觀思
而能修故曰依而觀之義例云先了萬法唯心方可
觀心即斯意也又思之即如止觀前之六章依教開
解修之即正修依解立行此即論主自敘若依一家
所明依教開解依解而觀者則三無差別之旨於茲
可了無情有性之說無在致疑故下文云摩訶止觀
所承法也。

則凡下二約無差示解行所顯之理則者承上之辭
由依教而解依解而觀了於巳心具三千法彼彼生
佛心地各具三千以我三千徧彼三千三無差別斯
之謂矣文有六句初二句總明次四句別示初總明
即用淨名及大品經語淨名云一如無二如大品云

一色一香無非中道於中初句明正報次句明依報
凡聖之名義通多釋凡謂六凡聖謂四聖又凡謂九
界聖謂佛界圓人名字巳上亦佛界收又凡聖者圓
中五即通名為凡故五凡夫論等覺菩薩名聖慧凡
夫普賢名賢其意亦爾則九界五即皆名眾生法也
唯取究竟果佛名聖即佛法也前二全非今意後義
雖的亦非今意今文意者欲令易解且以理即名凡
目彼彼眾生究竟名聖目彼彼果佛此言生佛正報
也色香即所對之塵略舉色香意該餘四謂眾生所
對之六塵果佛所對之六塵此言生佛之依報塵由
心造全塵是心即心具法即攝一切是以生佛無量
一一三千具足各各依正唯心然境法雖差今觀我
心三千攝無不徧了彼外境依正全成自心三千即
空即中故云一如及泯淨等生心佛心互融互攝其
意亦爾當知今文正序稱理而解稱理而觀三無差
別內外不二之旨也內謂巳心三千外謂彼彼生佛
心地三千故觀音玄義云他者謂眾生佛自者即心
而具不二門云外謂託彼依正色心餘文或以自巳
色等為外者蓋一往附法而言非的示觀境也問止
觀陰境既去尺就寸唯觀識心義例又云先觀內心
豈非自巳色身依報俱屬外耶答此但偶得止觀揀
境之文殊不了其旨今試論之所以止觀唯揀識心
者只由諸法皆由心變故故大意云色由心造全體
是心義例云當知一切由心分別諸法何曾自謂同

異是故止觀的揀識心義例仍示此旨故云先觀內
心既了此心具三千法則見自巳依正居乎一心是
故諸文咸指三千一心名為內境彼彼生佛依正乃
名外境當知內心三千唯是自巳依正是故了三千
一心者須知理體三無差別方名凡聖一如內外不
二故輔行云又復學者從知內心具三千法不知我
心徧彼三千彼彼三千互徧亦爾苟順凡情生內外
見應照理體本無四性心佛眾生三無差別能知此
者依俙識心比見有人以內心理具三千為內自巳
色質自巳依報及生佛依正俱名為外者得非失旨
乖文乎又若專據止觀揀境之文不求其旨者何必
依報色陰是外則三陰之心亦應屬外諸有智者一
為思之他人又據輔行理事二造及義例淨心遍歷
等文乃謂約教開解雖一切唯心若脩觀時唯觀內
心理造三千未關事造外境若修內觀恐心外向若
修外觀恐心內向如修內觀者須待內心理顯方以
理顯淨心遍歷外事若相似顯乃以相似淨心遍歷
若分真顯亦然如修內觀須待外色理顯方以一塵
淨色遍歷內心及餘塵等今問若心具三千不關事
造者則事造敻居心外理境但在身中正同外道器
果之計也若然者伐樹得根灸病得穴之喻甚為無
用何者既內心惑滅理顯不關外色須以內淨心徧
歷方泯合者此乃伐一根巳死枝條全生更須遍斬
千枝千枝方死灸一穴病差六分病全在更須徧燒

六分百病方差既千枝全活何名伐得其根既百病
全存何名灸得其穴豈唯止觀喻意虗設仍顯今論
全是徒施以今論文依不思議境介爾三千示草木
有性故故云依而觀之下文又云今立眾生正因體
徧又云良由自昔不善徧攬因界自他依正觀於巳
心等又云許唯心具復疑有無乃疑巳心有無又云
達唯心了體具者焉有異同乃至四十六問皆約觀
心具足三千而示無情有性又野客問云何能攝依
正因果乃答云一家所立不思議境於一念中具三
千等據此等文既觀心具三千便了無情有性何曾
理具不關事造邪況無情草木正是事造又論文始
終只談一念三千便收事造不離一念曾無一處言
觀成理顯方歷事造也問若觀理造即融事造者何
故義例云修觀次第必先內心內心若淨以此淨心
遍歷諸法即任運泯合既以內淨心遍歷諸法方云
泯合豈非觀理造時未融事造邪答先觀內心者蓋
依正之色皆由心造全體是心所以但觀內心本具
三千攝無不徧即空即中故云內心若淨既了心具
三千巳然後隨對事境若自巳依正若他生佛依正
皆了不出我心三千三諦三無差別故云徧歷及泯
合也故占察云依一實境界修二種觀一者唯心識
觀謂於外諸境界知唯是心二者真如實觀謂觀心
性無生無滅真如觀理唯識歷事理事相即二觀互
收一實境界即一心三千三諦也真如觀即內心若

淨也唯識觀即遍歷諸法也故真如觀成得心寂三
昧唯識觀成得色寂三昧應知二觀投足雖異所照
心性一體無殊觀事既須即理觀理豈不收事他人
見內心若淨之言便謂是入相似分真後方能徧歷
事造者甚為乖謬輔行云所言歷者謂巡撿也豈分
真位人巡撿觀察外境方泯合邪諒其所失尤多略
說有六謂枉凡誣聖背悟順迷乖文失旨初心所觀
一念三千該收無外故能隨對事境咸了唯心今謂
初心不觀事境則事在心外枉凡也三千分顯得其
事用如鑒現像任運周遍豈待將分顯之心遍歷方
泯合邪此誣聖也迷謂內外悟唯一心若謂內外懸
殊順迷也不許一心徧攝背悟也諸文不說理顯方
始徧歷今論仍談內具全攝事境若謂內具不關外
事理顯方乃徧歷乖文也伹見理事二造之文先內
次外之語不能一貫便謂條然失旨也所失既大不
覺文煩理事二造下文當釋。

次別示中初二句別示彼彼果佛心具三千的指究
竟故云極聖文從簡約舉重略輕於十界中別舉地
獄無間燒煑依正尚全在果佛心中況餘九界依正
邪豈非一心具足十界既具十界百界可知以界界
互具不出十故又百界之法不出依正即三世間依
即國土世間正即假實二種世間一一依正各有因
果因果之法不出十如是知文雖略舉果佛心中具
地獄依正其實三千具足義意宛然。

毗盧下次二句

別示彼彼眾生心具三千今以眾生之法別指理即
理即一位所攝寬多別教初心既未曉三千一心亦
是理即人也今於理即人中別指地獄界心耳毗盧
謂佛界之身寂光即佛界之土依正不二身即土故
故云毗盧身土土即身故亦可云寂光身土四土三
身體雖不二今從勝從體故指法身寂光也逾越也
地獄居六凡之下故曰下凡文亦從略以勝況劣佛
界依正最勝尚不越地獄一念之心況餘界依正邪
三千一心准前可見是故今文明眾生法約位則別
指理即義通諸位明佛法約位則別指究竟今了巳
心所具三千徧彼生佛心中所具三千是以言我三
千攝無不盡故向文云依而觀之則凡聖一如等又
果佛心具地獄依正由不斷性惡故地獄心具佛果
身土由不斷性善故當知心佛眾生三無差別是一
家觀道之綱格諸文圓解之指歸名雖有三義不出
二何者以巳望他他名生佛巳從的示故名為心他
生望巳巳還名生佛對餘二只是生佛又復應知各
具三千者須言巳心眾生心佛心各具三千也何者
自巳依正及生佛依正皆由心造故皆由心具故文
云極聖自心下凡一念又云一一有情心徧又云彼
彼剎那不二門云三千同在心地與佛心地三千不
殊皆須指心方裨觀道他人不解皆本於心雖云不
但心造三千生佛亦造三千不知皆指生佛心也又
云國土自具三千不知國土全是心故此乃正同下

文迷者謂草木瓦礫各一因果也若了有情心徧性
遍則無情佛性無情成佛炳然易見請袪情滯細讀
斯文。

曾於下二別序緣起將欲顯示圓宗折衝異論故設
睡夢以發言立野客以興問皆託事明理寓言表法
爾於中分二初明發問之由靜夜者無明如夜三觀
圓觀達無明即佛性故曰靜夜依圓頓解修三觀行
達此一心具三千法研習巳久故曰久而思之前文
云未甞不以佛性義經懷也念念圓觀無有間斷故
曰思之未巳問前釋是而思之既約開解此文久而
思之何故作修觀釋邪答既久解此理豈不修觀邪
故以久思表觀行也下文斥野客云良由自昔不善
徧攬因果等觀於巳心既斥他不觀自觀明矣又前
文云依而觀之又若初脩妙觀則猶是名字位人若
觀道巳成則當觀行人也進退二途未敢的取恍焉
如睡者焉然也如而也謂至理寂滅本無言說亦非
自他為彼迷徒強興問答假立賓主猶如心本無夢
眠法法心乃成於夢心如自悟眠喻彼迷又如似也
醒以表悟睡以表迷迷故分情無情悟唯一性而巳
今言無情者語似於迷既云有性非實迷也猶如恍
惚似睡非實睡也故曰恍焉如睡也雖通兩釋前義
為正不覺寱云者寱牛世反通俗文夢語謂之寱說
文眠言也聲類不覺妄言也或作藝字非今所用無
說而說故曰不覺說而無說故曰寱云無情有性者

若一向就悟則但云有佛性理不論情與無情此如
圓宗所說若一向就迷則但分依正之別不論有佛
性理此如偏教所談今言無情復云有性者有二意
故一者示迷元從性變故曰無情二者示性令其改
迷故曰有性乃是令了所執無情全是我之心性也
故此一句為論文之大體作發問之元由也。

乃於下二明能問之者二初敘名字雖一性周徧而
彼昧者日用不知故曰忽見一人迷實執權心遊理
外故稱野客容儀下二述外儀容儀即容止謂威儀
也孝經云容止可觀進退可度詩云淑人君子其儀
不忒今進退失次威儀差忒故曰麤獷獷古猛及強
也說文獷犬不可附也又作穬穀芒也穬非字體進
退下示麤獷相易云進退無恒非離群也今但借其
語不用彼義此句總為下文外儀之張本也今文逼
前平立即進也下文恭退昃跪即退也執權難實故
曰逼前恃解輕他故曰平立。

謂余下二正宗分二初往復徵難正示佛性遍義四
初正述無情佛性六初總問定前所說述字下應作
邪字有作也字者誤。

余曰下二略答示適非虗然者謂向實言無情有性
也方言云誇吁然也郭璞注云皆應聲也誇呼瓜反
吁音干。

客曰下三執大經權文難忝辱也根源謂所詮之理
即佛性也忝尋薄究皆謙詞斯宗謂佛性盛談佛性

莫越涅槃雙林者即娑羅林此云堅固在俱尸竭城
四方各雙故曰雙林佛垂涅槃以二月十五日晨朝
於此林中聲光召眾開演常宗廣談圓極故曰最後
極唱是了義教故曰究竟之談而云至無情者而彼
經云為非佛性說名佛性非佛性者謂牆壁瓦礫如
此聖言依憑有在仁今獨謂無情有性頓爾違經固
難信順故曰仁何獨言等。

余曰下四以大小甄分答二初引古縱難古人者古
之法師不欲指斥其名但云古人耳下文云世人等
皆然一闡提者大經約七義釋初云一闡名信提名
不具不具信故名一闡提次約善方便進念定慧無
常善等解闡提名廣如初句是則闡提一名具含眾
惡古來諸德未見的翻唯河西道朗翻為極欲謂極
惡欲之邊故或云信不具則失餘義既含眾惡不可
偏翻況復經云最極惡者名一闡提一闡提是有情
古人尚云無性子執經文云牆壁無性不足可嫌然
古人俱見經文多明闡提不得作佛及云無有善根
等乃云無性且介爾有心三千具足正因之性其孰
無之況復經文自云一切眾生及一闡提悉有佛性
或云佛性闡提人無者蓋無修善耳故經云改惡修
善乃可得道也然以下二示大小甄分說大小教對
權實機以機宜不同故所談大異小教說心外有草
木無情之境則不論佛性也如正法念及阿含等經
大教說有情性徧心外無境不攝纖塵如華嚴及大

集等經故小教絕佛性之名大宗泯無情之稱然此
為成野客次難故且一往判其部類大小以定有無
至下領解文中請談四教方乃委用四教甄其情無
故知今云大教的在於圓小教之言兼乎通別。

客曰下五引大教濫小難問云小教不談佛性大教
不說無情者涅槃一經乃是大教只合純談佛性何
故亦說無情既二義雙陳則甄分何在故曰云何並
列。

余曰下六引經文示義廣答三初總斥敘意閑者爾
雅云習也佛性謂三因也經文於實教中唯談正因
故曰進不明緣了故曰否教部權實者明實正因徧
於一切說權緣了隔乎瓦石是故涅槃部雖是大而
部內之教有權有實故所談實教三因有進有否若
閑習此旨終不以部內並為疑也。

今且下敘立義之
意今委引經文區別同異者意令後代好別牆壁瓦
石之說證無情無性之人善得大經權實進否之旨
既得此旨知瓦石之說為權虗空之喻為實則不昧
實教正因理性徧一切也乃知我所立義符順經宗
宗本也主也部雖帶權而以實教正因為主為本故
今明正因體徧善順經宗也。

今立下二標立義宗符合經旨今立等者謂依止觀
第五陰境之初所立一念三千不思議境也當知彼
文是一家所傳之的旨論主發解脩觀既依彼文故
今樹立圓頓義宗顯示無情有性的依彼文也眾生

者揀異木石謂介爾有心三千具足三千無外依正
齊收故曰正因體徧雖性具緣了以無始來未曾發
心加行故同名正因也涅槃經文正談此性體量周
徧故以虗空喻之當知一家所立有情心具三千該
收依正者深窮佛旨也學斯教者既昧厥旨但見唯
色唯香及色外無法等言不了色心體一便謂草木
國土自具三千殊不求文始末之意且如今文初標
義宗乃云眾生正因體徧及下野客領解仍云只是
有情心徧性徧是故中間諸文凡有泛論皆可意得
況復明言色即心故又云一塵一心即一切生佛之
心性等豈非皆談有情心徧具三千邪是故止觀發
心明揀草木精要及以肉團唯取慮知之心至乎正
觀妙境仍指識心記文又云以生顯具若國土自具
三千者草木瓦石應有心生此則正同大經所破凡
夫眾生謂佛性離陰而有也況一代大乘唯談心性
故云凡有心者皆當作佛又云三界無別法唯是一
心作又云雖說無量諸法以為佛性然不離陰界入
也是以聖記罔沾於瓦石不輕唯禮於眾生一家圓
修唯觀識陰乃至九境皆名為心如云煩惱心病心
業心等伐樹得根之喻良可信哉矚斯聖言而猶迷
者深可悲也問若不許草木等自具三千者何故止
觀第七約識陰用十乘訖乃例餘陰入歷緣對境皆
修十乘若色若香俱云具法邪答彼文陰境之初先
示識心能造諸法而能造者由此妄心即三諦理理

具諸法方能遍造故於次文即示心性本具三千既
全色是心則知識心三千攝法巳徧十乘文末例餘
界入者但為欲融諸法示觀境徧耳況復餘陰餘入
若色若香只是陰境文初所明識心所造之法既全
色是心何妨色香一一具法當知色具即心具也故
義例明圓融所談三處具法(三處謂內心內色外色)故云既知
具法諸法徧攝豈隔色邪色攝入心心即是色當知
圓人既知心具三千豈隔外色唯心唯色旨在於茲
問若不許獨頭草木自具三千須了色即是心方能
具法者是則色法伹為能趣則非所趣經云一切法
趣色若為消通答色既即心色即所趣能趣所趣心
性何殊波水相收無非水濕問輔行引四念處云非
但唯識亦即唯色又下界著色制令觀心上界著心
制令觀色豈非依報等色自具三千邪答既言著色
著心者只是妄情計著色心之異故有取捨不了內
色外色全是自心儻宜觀色亦只了色即心色具三
千即心具也況輔行引念處正示止觀歷緣對境皆
是妙理大意既云色由心造全體是心當曉緣之與
境皆所造也皆即心也況輔行文即自結云心即菩
提諸佛解脫心行中求等色即心故何以固迷問輔
行既云非但唯識亦即唯色今若謂全色是心方云
具法何殊他宗但云唯識邪答今家既明心性具足
諸法諸法徧攝不隔於色故得圓轉而談乃云唯色
唯香等只由色香全是心性本具故也他言唯識但

得心生之義故無唯色等言義例云他人雖云一切
唯識不了身土居于一念問涅槃談佛性乃云非內
非外止觀示三千乃云非因非緣今專立內因心具
法豈非反經違教邪答涅槃云非內非外正指一切
無非有情心性故不可唯內專外緣而解止觀正示
心具三千徧該一切不可偏謂內因外緣是則約心
性體徧遣滯忘情故耳何者為彼迷徒則示云諸法
由心造全諸法是心既了一切唯心實無待對唯心
尚泯內外豈存故文云若云有性不合云無情又
云達唯心了體具者焉有異同不可謬解涅槃等文
便謂瓦石各各自能具法由心之義其言孔彰涅槃
云眾生佛性猶如虗空豈非有情性徧邪止觀云介
爾有心三千具足既揀草木無心豈非有情性徧邪
況念處所明上界觀色者只是令有情修觀體達外
色即是自心不然者則草木各一佛性各一因果也
於戲膠手易著寐夢難醒既昧一心終成兩派問若
不許草木自具三千者且如止觀既許觀心不悟仍
觀於色若色即是心更何所觀答借使有此機緣宜
觀色者即是體色即心豈見宜樂不同便謂心色永
異例如修觀不悟即令修止修止不悟即令修觀豈
止體離觀觀體體止邪又如於無生門不入者令依
生門豈二門體不相即邪當知心色雖則同時而色
由心造全體是心故觀能造即見諸法以諸法全是
心故所以止觀陰境十乘前之四法唯約識心不為

少通塞巳去具約五陰不為多以唯約能造識心即
攝所造諸法故如輔行云欲融諸法示觀境徧是故
下文例餘界入若論境體觀心即足通塞巳去雖具
約五陰以全所造之法是能造故如輔行云陰不離
心心不出陰陰從能覆心從能造造親覆疎並心為
境是以觀心觀色雖宜樂不同並了諸法唯心耳所
以若觀一心即攝一切當知不了有情心徧性徧而
謂草木自具三千依此所解而欲證道者其猶探鷲
巢而求鳳入坎井以捕鯨雖加至勤非其所也。

故三下三引經示義二初明佛性進否教部權實二
先明佛性進否次明教部權實進否約法權實約教
然進否文中非不明權實之教權實文中非不明三
因之法何者非權實無以定其進否非進否無以顯
其權實故也初明佛性進否三初正引經文委示義
趣二初引經示正因義二初明眾生正因二初引經
文三十三者誤文在三十一卷中然此經世有南北
二本初曇無讖於北涼玄始三年譯成四十卷凡十
三品傳於北方故號北本至宋文帝勑慧嚴慧觀謝
靈運更共治定成二十五品制三十六卷行於江南
故號南本今之南本藏外別行一家疏記擾引經文
指斥卷次皆以南本為定有不知者但撿北本見卷
次不同往往謂疏記所指乖誤今之所引虗空喻文
即南本第三十一卷迦葉品文也佛順迦葉難云一
切眾生雖復無常而是佛性常住無變是故我於此

經中說眾生佛性非內非外猶如虗空非內非外如
其虗空有內外者虗空不名為一為常亦不得言一
切處有虗空雖復非內非外而諸眾生悉皆有之眾
生佛性亦復如是經稱虗空非內非外者謂虗空徧
一切處非唯在眾生身內亦非唯在眾生身外一言
虗空依正攝盡眾生皆悉有之者謂一切眾生身中
有於空大也眾生既有餘處豈無餘處若無則不名
虗空合法者佛性非六根故非內非六塵故非外雖
非內外體徧內外而諸眾生定有此性故云悉皆有
之是知佛性該攝豈揀情無虗空周徧何專內外豈
隔牆壁瓦礫邪請觀下二釋經義既云虗空一切處
有則知心性徧收安隔瓦礫故云何所不收故知等
者不許執佛性唯在內六入中亦不許執佛性專在
外六入中故云非內外意顯佛性體徧內外故云徧
一切處有也文中云非內外等者等取一切處有句
故三十二經亦云我為眾生得開解故說言佛性非
內非外何以故凡夫眾生或言佛性住五陰中如器
中有果或言離陰而有猶如虗空是故如來說於中
道眾生佛性非內六入非外六入內外合故名為中
道是故宣說佛性即中道經稱佛性為中道者豈有
無真俗之中名為佛性邪是故佛性中道佛性咸徧
故一經多處論徧既言雙非復應雙是故經中又云
亦內亦外若無雙是云何言徧故斥凡夫或言佛性
如器中果及如虗空世言佛性唯在有情者如器果

耳尚未能計如虗空安能曉了非內非外況經文自
釋根塵合故乃名中道根塵合者豈非體一豈非相
即豈非性徧豈同器果今問佛性為是塵邪為是根
邪為二合邪為雙非邪若雙非者亦非五陰何但牆
壁及云如空者既云佛性猶如虗空空既徧收不專
內外既云下二結示在因既云眾生在迷明矣是知
非內非外亦內亦外之性只是有情心性遍耳不可
滯言而不求。

次迦下二明佛果正因二初引經文二初牒因義問
迦葉問云等者此文在第三十三因前第三十一卷
中如來以虗空喻正因佛性故迦葉至三十三卷中
方問此義也故經云迦葉菩薩言世尊如佛所說眾
生佛性猶如虗空云何名為如虗空邪。

佛乃下二佛
以果義答果地無礙等者然佛答迦葉經有三段俱
約果義先明佛性同虗空非三世攝故經云善男子
虗空無故非三世攝佛性常故非三世攝善男子如
來巳得三菩提所有佛性一切佛法常無變易以是
義故無有三世猶如虗空次明同虗空非內非外經
云善男子虗空無故非內非外佛性常故非內非外
故說佛性猶如虗空三明同虗空無罣礙經云善男
子如世間中無罣礙處名為虗空如來得三菩提巳
於一切佛法無有罣礙故言佛性猶如虗空以是因
緣我說佛性猶如虗空今文中但云果地無礙者正
引後段意兼前二以三段經文皆約果地為答故也。


豈非下二結不二良由因果互融三無差別故迦葉
問眾生正因佛以果義而答意顯因果不二故也。

由佛下二引經示權緣了難正因義二初明迦葉難
二初敘難意由佛果答者因佛以實教果地無礙答
其空喻也權智斷果者謂權教修得了因成智果修
得緣因成斷果即智果有了性斷果有緣性故云果
上緣了此之二果皆有證有見故云悉皆是有法喻
不齊者法即緣了是有喻即虗空是無有無大異即
不齊也此乃以別教緣了之法難圓教正因之喻即
迦葉正為末代根緣宜聞權教故此難也。

故迦葉下
二引經文如來即智果涅槃即斷果智果是了性斷
果是緣性故云佛性當知佛性之言更無別體所以
佛性居中義兼上下雖有三名只是緣了乃權教修
二也。

佛先下二佛答二初雙標二意迦葉執有既為末代
權機故順問而答仍為實機廣明理徧故復前宗明
虗空喻不同邪計也先順下二歷示經文二初順問
明有答二初引經文為對煩惱非寂滅說有涅槃寂
滅之理故云為非等餘二例爾。

今問下二示經義二
初牒計反質文有二句初句牒計次句反難難意者
若執瓦石永非佛性者則令二乘闡提永無成佛之
分有為煩惱永無寂滅之期以經文三皆云非故若
許煩惱體即涅槃二乘性即如來者何得專執瓦石
永非佛性邪須知經文皆權說耳。


故知下二判釋經意二初明帶權明實意二初正判
帶權寄方便教者涅槃正談圓實正因今對機宜暫
說權教緣了故云寄也說三對治者即折挫煩惱云
非涅槃折挫二乘云非如來折挫瓦石云無佛性即
對治也皆敦逼有情耳暫說三有者釋上寄方便教
句對機暫爾明權結文即明實義故云暫說斷煩惱
盡有涅槃果離二乘外有如來人佛性唯在有情此
皆權談故云三有以斥三非釋上說三對治也且據
經有三文故云三耳其實唯有緣了二性義巳如向
說又別教非但緣了佛性隔於瓦石正因亦然但迦
葉正以權果緣了難實正因耳故此下二引結文明
實二初引經文無非等者非猶不也謂世間無有一
物不是虗空所攝所以虗空絕於待對故云無非虗
空對於虗空也此乃還喻實教心性三千正因之理
徧一切處問既順權機說權緣了何故仍用實教正
因喻結邪答如來將護末代權機不宜聞於生死即
涅槃二乘是如來瓦礫是佛性故寄方便教說緣了
性忽有實機不可不說故以實教正因喻結之佛意
下二釋經意瓦石等三以為所對者謂瓦石二乘煩
惱是所對佛性如來涅槃是能對前對權機則謂所
對非能對今對實機則全所是能故知瓦石即佛性
二乘即如來煩惱即涅槃則佛性等三之外更無瓦
石等殊猶如虗空無有待對故云一切世間無非虗
空等又復應知佛性等三即三而一一三融即不出

自心三千即假是緣因性即涅槃也三千即空是了
因性即如來也三千即中是正因性即佛性也況此
三千三諦依正染淨攝無不周豈有瓦石等三唯在
心外虗空之喻豈不然乎故云一切無非如來等三
問前消經文虗空之喻但約正因因果不二今消結
文何以具含三法答前從合說合元具開今約開論
開不離合問果上豈唯正因性邪答且指究竟所顯
三千為果上正因耳其實緣了與性一合分證尚爾
況究竟邪。

迦葉下二難空成有二初迦葉據喻難三初標示復
以四大為並者因佛上答結云無非虗空對於虗空
即設並云如來向云虗空無對即是無者四大無對
亦應是無四大無對而是有者虗空無對亦應是有
故云令空是有故迦葉下二引經文世間亦無非四
大等者謂此四大之性徧一切處無有一處不是四
大而與四大作待對者此約四大性徧故得為難非
約四大相也是則四大性徧既得名有虗空體徧何
不名有迦葉下三示經意有之大者四大無對既得
名有虗空無對亦得名有此有無過故云有之大也
佛於下二佛捨喻答三初牒經以例三種俱權捨喻
從法者迦葉雖復以四大作並佛竟不答故云捨喻
但牒虗空以對涅槃故云從法問何故不答答亦有
深意迦葉本云四大無對是故名有虗空亦應無對
是有今明四大雖無外計非四大來對於四大而四

大中自有相待如地水等各自相對而虗空中更無
有物自相對者所以是無此並虗出故佛不答廣明
涅槃不同虗空者涅槃有十五義不同虗空如經言
善男子若言涅槃三世攝虗空亦爾者是義不然何
以故涅槃(一)是有(二)可見(三)可證(四)是色(五)足跡(六)
章向(七)是有(八)是相(九)是緣(十)是歸依處(十一)寂靜(十二)
光明(十三)安隱(十四)彼岸(十五)是故得名非三世攝虗空之
性無如是法是故名無若有離如是等法更有法者
應三世攝虗空若同是有法者不得非是三世所攝
(巳上經文)是則涅槃有十五句所以有虗空無十五句所
以無故云廣明涅槃不同虗空也若涅槃不同等者
經既廣談涅槃與虗空不同例知佛性與如來亦與
虗空不同涅槃十五句中意含餘二乃成三法俱有
與虗空之喻永異豈非寄方便教說邪故知下並向
結文是正因實義此中經文既云涅槃等與虗空不
同者則權教智斷之性與實教正因義殊也驗向結
文既云一切世間無非虗空對於虗空則知如來等
三與虗空之喻泯齊乃是就實教正因而結也。

一切
世間等者世間之言豈過五陰假名國土等邪況陰
界入色大小兩乘不唯正報是知經文經云一切世
間無非虗空對於空虗者國土等三無非佛性二乘
煩惱其旨可知既云一切豈不攝於煩惱二乘乎則
知煩惱即涅槃二乘即如來矣虗空等者虗空該廣
不可棄於牆壁瓦石則知瓦石即佛性矣然一切世

間無非虗空對於虗空本是一義伹顯虗空體徧如
向所說今以一切攝二乘虗空收瓦石者綺互其言
文體然爾問以虗空結喻則顯瓦石等三即佛性等
三豈非實教三因俱徧此中何以但云正因結難邪
答為對權教緣了且就合云正因爾況合必具開則
三因俱徧故大經第十三云虗空無為是故為常虗
空者即是佛性佛性即是如來如來即無為無為即
常經稱佛性即正因如來即了因無為是涅槃異名
即緣因此乃即一而三三性俱徧之誠證也佛後下
三更示實教正因異權緣了佛後復云等者即是廣
明涅槃不同虗空文此文在正因結難文後故云後
復云也經文如向引然文中所引經文止撮其梗槩
兼加義釋故與經文稍異今引經對釋令文旨可見
空與涅槃雖俱非世攝者經云涅槃是有下列十五
句訖乃云是故得名非三世攝又云虗空若同是有
法者不得非是三世所攝今文但云空與涅槃俱非
世攝也涅槃如來有證有見者即經中明涅槃十五
句中云是有可見可證也今更義加如來以由涅槃
是斷果如來是智果斷必具智故義加如來也虗空
常故者經云虗空之性無如是法是故名無今云常
者常即無義故章安云空只是無無即是常是故不
然者虗空無證無見也即經云無如是法豈非等者
涅槃如來有證有見即權教緣了虗空常故無證無
見即實教正因故云不同是知一段經文所談三因

權實對論以權修對實性則合權修為二故云緣了
以實性對修則合實性為一故云正因若權實各論
權修自三故前文云如來佛性涅槃是有實性亦三
故前文云一切世間無非虗空對於虗空然據經意
正對一分根緣合權修為二此二不徧容隔無情合
實性為一此一乃徧寧棄瓦石況復實教雖合合乃
具開即正因性具緣了性在性則全修成性起修則
全性成修故性三既徧修三亦然性徧故三千在理
故云無情佛性修徧故三千果成即是無情成佛因
果不二依正何殊請曉三千方知體一不應信於無
情有性而疑於無情成佛也。

金剛錍顯性錄卷第一
