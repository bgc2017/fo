










憨休禪師語錄卷第十
嗣法門人　繼堯　等編

示眾

示眾學佛徒空坐參禪與道違兩邊俱不立中間總
亦非雙忘人境絕覿體無所依報爾英靈士切忌亂
針錐畢竟如何路逢死蛇休打殺無底籃子盛將歸。

示眾舉馬祖因僧參次畫一圓相云入得也打入不
得也打僧纔入祖便打僧云和尚打某甲不得祖便
靠拄杖休去師云奇怪諸禪德馬祖等閒舉揚箇事
如金翅擘海直取龍石因甚被箇布衲拶著便乃瓦
解冰消且道馬祖意在於何卓拄杖一下云三盞酒
粧公子面一枝花插美人頭。

示眾向上一路千聖不傳靈機絕朕智者由迷暗合
明投端倪孰辨放行把住有誰通曉直饒空生悟解
不敢當風釋迦彌勒退身有分何故機關不是韓光
作莫把胸襟當等閒。

上元示眾今朝上元正月半火樹銀花開爛熳渭水
搊琴棗樹聽終南拍手黃鶯唱驚起楊岐三腳驢長
鳴踢踏騰街巷撞倒帝釋平天冠東海鯉魚打一棒
連宵大雨似傾盆露柱燈籠盡閒放忍俊不禁老鴟
吻看看殿脊欲咬斷山門撫掌笑呵呵廚庫僧堂偷
眼看且道他看箇甚麼熨斗煎茶銚不同簸箕打米
升別樣喝一喝。

示眾舉趙州云今夜荅話去也解問話的出來時僧
出禮拜州云適來拋磚引玉卻引得箇上墼子師云
諸人還知趙州用處麼聽取一頌垂鼻欺唇老趙州
拋磚引玉有來由長安道上人無數幾箇親行到地
頭。

示眾以拄杖劃一劃云十方薄伽梵一路涅槃門上
士遊山水中人坐竹林復卓拄杖云還會麼水流黃

葉來何處牛帶寒鴉過遠村。

示眾柳葉舒眉桃破腮銜泥燕子日飛來分明鼻祖
西來意若箇禪流眼自開。

示眾舉浮山遠禪師與王質待制論道遠畫一圓相
問云一不得匹馬單鎗二不得衣錦還鄉鵲不得喜
鴉不得殃速道速道王罔措遠云勘破了也師云浮
山當道掘井痛處著錐不無好手點檢將來未免互
相鈍置諸人還會麼拋出通紅一團鐵待制兩眼黑
似墨冷地思量愁殺人浮山真箇白拈賊賊賊猛將
雄兵收不得疑殺天下杜禪和笑倒街頭古彌勒。

示眾驅耕夫之牛奪饑人之食冰稜上行劍刃上走
這是衲僧家尋常作略直饒撥轉天關掀翻地軸由
未是向上人行履處在如何是向上人行履處良久
云月不破五。

示眾向上一路滑壁立千仞險石火電光遲諸人各
具眼舉拄杖云看看便歸方丈。

示眾千花競秀發高枝百鳥啼春正及時聲色兩途
俱坐斷頂門出氣是男兒還有恁麼人知恁般事麼
左右顧視云下坡不走快便難逢。

示眾舉溈山問仰山云即今事且止自古事如何仰
山叉手進前溈曰此猶是即今事自古事作麼生仰
叉手退後溈曰汝屈我我屈汝遂召眾云動絃別曲
葉落知秋還他溈仰父子始得只如屈我屈汝汝等
諸人還委悉麼汝屈我我屈汝三頭六臂誰能睹教
人常憶李將軍笑倒盧龍射石虎。

示眾欲識西來意明明百草頭臨濟金剛劍截斷眾
波流喝一喝。

示眾契理亦非悟執事元是迷雲盡日頭出乾坤照
無私眼中如無翳空花那有依報汝參元士莫滯礫
中泥卓拄杖云若到諸方分明舉似。


示眾古德云纔涉唇吻便落意思盡是死門終非活
路且作麼生是活路有僧纔出師高聲云歸堂喫茶
去便起。

示眾云示眾一節無非要諸人發大勇猛起大疑情
疑到無可疑處向百尺竿頭更進一步直於懸崖撒
手捨命承當死中得活過來自然千聖羅籠不住一
棒打不回頭有時擲大千於方外有時納須彌於芥
中若到與麼田地猶未是衲僧行履處在且如何是
衲僧行履處卓拄杖云一二三四五六七斗牛女虛
危室壁霹靂一聲頂門開木人穿靴水上立喝一喝。

示眾舉德山禪師云汝但無心於事無事於心自然
虛而靈寂而妙若有毫端許言於本末者皆為自欺
何故毫釐繫念三途業因瞥爾情生萬劫羈鎖凡名
聖號盡是虛聲殊相劣形皆為幻色汝欲求之得勿
勞乎如其厭之終成大患始終無益師云德山恁般
說話可謂吐膽傾心只如毫端不立本末都捐心佛
眾生境智俱泯還成得自欺否若到這裏畢竟又作
麼生具眼者試辨看。

除夕示眾三十六旬盡今朝雪瑞年豐樂事饒唯有
禪家生計別虛空背上刮龜毛諸仁者且道龜毛作
麼生刮良久云來年更有新條在惱亂東風卒未休。

示眾仁者見之謂之仁智者見之謂之智只如衲僧
見之謂之甚麼以拄杖畫一畫喝一喝。

示眾燉煌作用別一切最平常飲啄隨緣分瓜蔬足
道糧饑時頻喫飯困眠即上床放曠如癡兀通人自
有長蛇頭上揩癢劍刃裏藏身即不問且道魯祖見
僧來便面壁意在於何汝諸人還會麼良久云寒松
青有千年色亦任風吹滿徑香。

示眾電光影裏事如何盡令全提舉似他若待眉毛
纔眨上抬眸鷂子過新羅拈拄杖云看看拄杖子鑽

入汝諸人鼻孔裏去也切忌噴嚏惡發。

中秋示眾靈山話月曹溪指月寒山比月馬祖翫月
畢竟如何是真月良久云長空有路還須透水底無
蹤不用尋。

示眾六瓣三稜七凸八凹眼見如盲口說如啞吒吒
沙沙藞藞苴苴且道是箇甚麼竟日覓不得有時常
自來。

示眾南塘錦樹靄重重觸目無非是此宗石女穿靴
臨水面踏開煙浪起魚龍。

示眾井底蝦蟆吞卻月南海波斯眼子黑文殊腦後
拔出釘普賢口內吐卻鐵拈拄杖云臨濟大師來也
卓一下云久日樺來唇。

示眾十字街頭衣穿骨露孤峰頂上屋漏看星直饒
反著草鞋倒騎佛殿朝到西天暮歸東土由未具頂
門正眼在如何是頂門正眼卓拄杖云雲籠碧漢連
宵暗月在清池透底明。

因學者學書示眾若論此事如人書字點畫可效者
工否者拙蓋未能忘法耳當筆忘手手忘心乃可也
有般的聞說虛圓正緊便乃執之失度不會放之自
然焉能縱橫得妙若要鸞飛鳳舞虎嘯龍騰豈可得
哉到這裏休誇逸少謾說張顛揮雲掃霧則不無只
如紙墨未呈以指點空云且道者一點落在甚麼處
從來八法子賺殺幾多人。

示眾林花爛熳文殊剌瞎眼睛鳥語緡蠻觀音塞聾
耳孔說甚麼天臺普請南嶽遊山若據衲僧門下天
地懸隔且道衲僧有甚麼長處良久云內外推尋覓
總無境上施為渾大有。

示眾若論此事如空中鳥道無跡可尋水底魚遊無
蹤可覓設使吹毛悟去猶在半途隔江橫趨互相鈍
置所以道向上一路千聖不傳學者勞形如猿捉影

既是千聖不傳為甚麼拄杖子穿卻釋迦老子鼻孔
作麼生道得箇脫身句良久云曾經巴峽猿啼處不
是愁人亦斷腸。

示眾纖塵極盡智鑑圓明舉用千差靈光朗耀聖凡
坐斷今古兩忘始能高提祖令橫按莫邪出沒往還
人間天上直教須彌粉碎大海乾枯把住要津纖毫
不立放開一線塞壑填溝正恁麼時汝諸人還會麼
雨後始知山色翠事難方見丈夫心。

示眾南塘春水碧沉沉柳色青青繞萬尋四海禪流
同共住莫教空過好光陰。

示眾舉溈山睡起次仰山來溈云老僧適纔做得一
夢子試為我圓看仰應諾下去端一盆水來溈山洗
面畢香嚴從外來溈云我適纔做一夢寂子為我圓
了也子再圓看嚴亦應諾下去端一碗茶來溈云二
子神通過於目連鶖子師云溈山大似憐兒不覺醜
二子雖是承虛接響弄假成真神通妙用則不無若
是佛法總未夢見在諸人還知麼犀因翫月紋生角
象被雷驚花入牙。

示眾把定牢關不通凡聖放開一線塞壑填溝亦恁
倒弄顛拈在處全體大用鉗錘妙密神應無方還有
具恁般手眼的麼良久云直饒威音更那畔巳落吾
家第二機。

示眾拈拄杖云全提兔角杖擊碎虛空骨倒握吹毛
劍勦除生死窟華山圖上倒騎驢始解無人亦無佛
笑殺西來老臊胡卓柱杖一下不消彈指超無學復
卓一卓。

示眾寒時向火熱乘涼渴飲饑餐孰較量拈椎豎拂
無他事只要諸人達本鄉且道如何是本鄉以拄杖
卓一卓云子丑寅卯辰巳午甲乙丙丁莫莽鹵。

示眾舉靈雲見桃花悟道偈云三十年來尋劍客幾

回落葉又抽枝自從一見桃花後直至如今更不疑
玄沙云諦當甚諦當敢保老兄未徹在師云靈雲忽
睹桃花不覺打失娘生兩眼若謂從緣而入誰知喪
卻自巳全身元沙雖則極力相扶也只救得一半大
眾還委悉麼桃花爭放故園春灼灼枝頭不是塵堪
笑靈雲打失眼至今多少斷腸人喝一喝便起。

示眾拈拄杖云歸根得旨隨照失宗復喝一喝云一
句截流千差坐斷是以金剛寶劍不露鋒鋩踞地獰
獅爪牙銛利雖然如是猶是照用同時且道人境俱
不奪時作麼生委悉卓拄杖一下云古岸漁翁垂釣
處蘆花紅蓼滿滄洲。

示眾舉溈山坐次仰山從方丈前過溈云若是百丈
先師見子須喫痛棒始得仰云今日事作麼生溈云
合取兩片皮仰云此恩難報溈云非子不才老僧年
邁仰云今日親見百丈師翁溈云子向甚麼處見得
仰云不道見只是無別溈云始終作家師云師資酬
唱啐啄同時意氣相投機輪互換獨許溈山父子然
雖如是只如仰山道只是無別汝諸人作麼生會良
久云知音不在頻頻舉達者須知暗裏驚便起。

示眾彌勒真彌勒分身千百億時時示時人時人自
不識拈拄杖云還識麼若識得去處處綠楊堪繫馬
若也不識依然日午打三更良久云笑煞傍觀。

示眾興善有時壁立萬仞發大機顯大用人人驚怖
逃逝有時一味平常和其光同其塵箇箇贊歎歡喜
諸禪德信知我所得智慧微妙第一你若擬心早是
不微妙了也何故此事非思量分別之所能還相委
麼以拂子擊禪床一下歸方丈。

示眾鐘樓上念讚床腳下種菜東司裏燒香山門前
禮拜且道是甚麼人得與麼行竟良久云西風捲盡
秋休葉露出枝頭一點紅。


機緣

僧參次師問甚麼處來僧云那邊師云那邊事作麼
生僧便禮拜師驀踏云沒地頭漢。

二僧參次師問近離甚麼處僧云寧夏師云寧夏到
者裏多少路僧云一千八百師云踏破幾緉草鞋僧
無語師問第二位者上座不的秪對汝又作麼生僧
亦無語師云一隊無孔鐵錘便打出。

僧參次便問猛虎當路坐時如何師云耕夫製玉漏
不是行家作僧云和尚搖頭學人擺尾師云餿飯泥
茶爐僧無語師便掌云者掠虛漢。

僧問肇論云天地與我同根萬物與我一體既是一
體為甚麼眾生不成佛去師云但恨枝無葉莫怨太
陽偏僧云開眼見一切物合眼又作麼生見師云驢
屎似馬糞僧無語師云將謂將謂便打。

有儒士投刺稱道學謁師師云學即不問如何是道
士云這何必問師云且莫詐明頭士罔措師云貴教
戒慎乎其所不睹恐懼乎其所不聞居士向不睹不
聞處試道一句看士擬開口師云不是不是士茫然
云和尚還道得否師云居士問將來士如前問師云
山花開似錦幽鳥語如簧士云如是則有睹有聞也
師云不睹不聞是非入也視聽昭昭而不起聞見者
斯可矣士歎服作禮而退。

僧問如何是生死二字師云待太華峰點頭即向汝
道僧云為甚麼不道師云直教汝求生不得求死不
得。

道士羅沖虛參次師問平常看甚麼經士云南華道
德師彈指云者在甚麼句中收士云不知師云不知
最親切士罔措次目復來請益師見便云恍恍惚惚
其中有物且道是甚麼物士云特來求和尚慈悲指
示師拈起扇子云會麼士云不會師云白紙扇子足

風涼士云是何意旨師云神仙妙訣父子不傳。

僧參次纔展坐具師云道即便道展炊單作麼僧云
特來禮拜和尚師云目前無闍黎此間無老僧汝又
作麼生僧喝師云亂喝僧擬議師便打。

僧參次師問上座仙鄉何處僧云用南師云川北事
作麼生僧云劍閣從來險師云汝作麼生過來僧云
樊噲當鴻門師云正值項莊舞劍時如何僧擬議師
云學語之流便打。

僧問如何是金剛圈師云汝試跳看如何是栗棘蓬
師云汝試吞看僧云畢竟如何吞跳師云馬便搭鞍
驢便推磨僧云學人不會師云終南山色碧嶙嶒。

僧參次師問甚麼處來僧云興善師云興善有何言
句僧云前日開示忘卻了也師云汝是甚麼處人僧
云平涼師云大好忘卻了便打。

因雞鳴午師云好一聲只是無人會得時有僧便問
和尚還會麼師云遠水明沙白深秋落葉黃僧云便
恁麼會去時如何師云依稀似曲纔堪聽又被風吹
別調中。

僧問如何是莊嚴佛土師云葡萄滿架垂珠網石筍
抽條豎寶幢僧云即非莊嚴是名莊嚴師云金剛經
到念得熟僧禮拜師云韓盧逐塊。

僧云久雨不晴時如何師云滴穿眼睛浸爛鼻孔僧
云忽遇杲日當空時如何師云乾盡髑髏迸破龜殼
儒士問三界之外更有何物師云三界之外更有何
物又問三教聖人滅後還歸一處否師云別面不如
花有笑離情難似竹無心士云學生不會師云會則
事同一家不會則各自稱尊。

師鋤地次有客到相請僧便問有客到門時如何師
云荷鋤歸家進云如何管待師云打水煎茶進云和
尚太煞現成師云舉頭天外看誰是我般人。


問僧甚麼處來僧云秦州師云來時踏斷草鞋繩否
僧云不會師云禮拜著僧作禮師云恰好不會少間
茶次師又問曾見甚麼人來僧云如是和尚師云是
洞下尊宿僧云是師云銀碗盛雪明月藏鷺汝作麼
生會僧無語師云卻不如是便掌。

問僧路逢劍客須呈劍那箇是汝的劍僧喝師云好
喝僧擬議師便喝僧作禮師云鉛刀徒逞不若龍泉
便打出。

問僧甚處來僧云平涼師云有一人論劫在途中不
離家舍汝還見否僧便喝師云好一喝只是汝不知
落處僧禮拜師云果然便打。

問僧風動心搖樹雲生性起塵若明今日事昧卻本
來人如何是本來人僧便喝師云昧卻了也僧又喝
師云汝惡發作麼僧佇思師便打。

問興福結制十一日汝諸人本分事作麼生僧云早
晨喫白粥到晚又覺饑師云只恐不是玉僧作禮師
云汝見箇甚麼道理僧無語師云者掠虛漢連棒打
出。

僧問世尊雪山六年苦行明星出時悟得箇甚麼師
云腳不離地走進云和尚是釋迦是師云汝試定當
看。

僧問一口氣不來向甚麼處安身立命師云你即今
在甚麼處僧佇思師云不遇攀花手徒勞造化心便
打。

僧問離微通不犯的是甚麼人師云眼生三角頭峭
五嶽僧一喝師云早箇犯了也僧擬議師便打。

僧問一口氣不來向甚麼處安身立命師云天陰地
潤僧云學人初機請和尚慈悲直指師云春到園林
千點翠水和明月一天秋。

問僧從那裏來僧云峨嵋來師云普賢騎的白象還

在麼僧云在師云在甚麼處僧擬對師與驀面一掌。

僧參次師云從緣入者不是家珍汝為甚麼上人門
僧云特來禮拜和尚師云腳下草鞋何不脫卻僧作
禮師云兔子喫牛奶便打。

問僧汝昨日喫棒還知棒頭落處麼僧云不知師示
以偈云棒頭落處誰藏覆天眼龍睛覷不破驀地翻
身獅子兒人人鼻孔下頭大。

問衲僧家二六時中一絲不掛為甚麼這邊拖犁那
裏拽耙眾下語不契請師代云窮坑難滿。

問諸佛未出世巳前人人鼻孔撩天既出世已後為
甚麼杳無蹤跡眾下語不契師代云見面不如聞名
問時正嚴冬天寒地冷為甚麼石筍抽條代云時節
不相饒。

問無神通菩薩因甚覓他蹤跡不得代云好箇入頭
問豎窮三際橫遍十方的因甚麼到者裏抬腳不起
眾請師代云何不道金粟門下。

問不到廣寒宮殿裏扇頭能有幾多風只如廣寒宮
作麼生到一僧從東過西一僧從西過東師云卻較
些子二僧齊禮拜師云一骨哄二狗便打。

僧問如何是法報化三身師云木杓頭邊鐮切菜如
何是法身師云華山一塊石如何是報身師云鐵索
掛天梯如何是化身師云黃河正東流。

僧問經行及坐臥常在於其中為甚麼百姓日用而
不知師云汝自顢頇僧云通身無影像遍界不曾藏
仁者見之謂之仁智者見之謂之智不涉二途請師
直指師云剎竿頭上仰蓮心僧云意旨如何師云蹉
過也不知僧擬議師便打。

僧問大事巳明的人為甚麼棒下翻身不得師云莫
守寒岩異草青僧云恁麼則龍遊千江水虎走萬里
山去也師云謝三娘稱金。


僧問七尺單前明祖意如何是祖意師云終南拍手
黃鶯唱僧云三條椽下悟元機如何是元機師云渭
水搊琴棗樹聽僧云西來大意明千古大地掀翻總
是心師云腦後見腮僧云謝師證明師云一釣便上
僧禮拜師便打。

僧問濟上宗旨棒喝交馳離此二途還有指示也無
師云不是化龍魚徒勞遭點額僧云龍臥碧潭時如
何師云可惜沒頭浸殺僧云一聲霹靂又如何師云
且漫騰騰僧便作鼓翅勢師云野狐精連棒打出。

僧問即心即佛時如何師云鐵牛生石卵僧云非心
非佛又如何師云抱出玉麒麟僧云既不是心不是
佛不是物畢竟作麼生師云婦搖機軋軋兒弄口喎
喎僧云恁麼會去時如何師云坐著白雲宗不妙僧
云恁麼則義氣不從天地得英雄豈藉四時催師云
伶俐衲僧僧云莫謗他好師云識甚好惡。

僧問盡大地是箇解脫門把手拽不入過在甚麼處
師云汝即今還入麼僧云雪曲逢春吟夜月芒鞋踏
斷古家鄉師云案山子未肯點頭在。

僧問懷州牛喫禾益州馬腹脹天下覓醫人炙豬左
膊上豈不是杜順偈麼師云是僧云為是神通妙用
為是法爾如然師云亦非神通妙用亦非法爾如然
僧云畢竟作麼師云晴空杲日當天照僧云唯此一
是實餘二則非真師打一棒云不信道。

僧問盧陂既有鐵牛之機因甚被沼祖三問道不得
師云有眼盲人腳踏空僧云學人有箇見處師云試
舉看僧便喝師云湖南長老僧擬議師云果然便打。

僧問百千法門無量妙義總向一毛頭上識得根源
去如何是一毛頭師云初三十一不用擇日僧云只
如麻三觔乾屎橛新婦騎驢阿家牽畢竟是甚麼意
旨師云石火光中飛彩鳳僧云某甲不會師云逢人

但恁麼舉。

打七郃陽進士王莘發入堂隨喜問師云萬法歸一
一歸何處師云滿堂雲水客一位老先生士云畢竟
一歸何處師云劍去久矣士云學生不會師云請過
者邊來士從東過西師云居士元來卻會士乃欣然
首肯作禮云弟子若不問過幾同謗佛之流。

僧問達磨西來不立文字直指人心見性成佛為甚
麼又向少林面壁九年師云家無滯貨不富僧云只
如二祖立雪意旨如何師云掘地討天僧云不是一
番寒徹骨爭得梅花撲鼻香師云此心能有幾人知
僧禮拜云謝師荅話師云一翳在眼空花亂墜。

圖撫毫到寺指佛問師云是箇甚麼佛師云釋迦佛
圖云釋迦佛是箇甚麼人師云只是箇放得下的漢
子圖云莫是放下名利二字麼師云早被檀越勘破
圖云佛只一也為甚卻塑三位師云檀越不妨具眼
圖云我們不會禪機要明白說纔曉得師乃為開導
三身四智之旨圖歡喜贊歎云今聞慈誨甚釋前疑
乃拱揖而去。

西安董府尊請師齋問云都說參禪悟道不知如何
是道師云春明門外灞橋東董云塵勞愛網爭麼得
打脫了去師云除是腳下無絲方可董云梅花漏泄
先春信無限遊蜂盡逐香師云那裏見得董云居官
居佛誠為不二師云鄭州出曹門董云不會師云本
有之性為甚麼不會董云如何是本有之性師云護
法問從何來董忻然首肯。

垂問

潼關天險華嶽齊雲人人知有為甚麼巨靈神向者
裏失卻一隻眼。

柳毅傳書得到洞庭為甚麼涇河龍王日日腳跟不
點地。


八百獅子吼秦川若草若木大小悉皆震動為甚麼
終南山只是不肯點頭。







憨休禪師語錄卷第十(終)


