











法苑珠林卷第二十八

西明寺沙門釋道世撰

神異篇第二十(此有五部)

  
  * 述意部
  * 角通部
  * 降邪部
  * 胎孕部
  * 雜異部

述意部第一

夫神道之為化也。蓋以抑夸強摧侮慢。挫凶
銳解塵紛。至若飛輪御寶則善信歸降。竦石
參煙則力士潛伏。當知至治無心剛柔在化。
所以或韜光晦影俯同迷俗。或顯現神奇遙
記方兆。或死而更生。或定而後空。靈迹怪詭
莫測其然。夫理之所貴者合道也。事之所貴
者濟物也。故權者反常而合道。利用以成務。
然傳所紀其詳莫究。或由法身應感。或是道
仙高逸。但使一分兼人。便足高矣。若其夸衒
方伎左道亂時。因藥石而高飛。藉芳芝而
壽考。與天上雞鳴雲中狗吠蛇鶴不死龜蔡
千年。稱為是異。未可較其聖變也。今之集
者。且錄聲聞三五之神異。若論諸佛菩薩聖
德自在。不可以言知。不可以心測。備列諸篇
不局此章矣。

角通部第二

如大方等大集念佛三昧經云。大目連答阿
難言。憶念我昔於一時間。取此三千大千世
界悉內口中。其時眾生乃至無有一念驚覺
往來想。復念我昔在世尊前作師子吼。能以
須彌內於口中。能過一劫若減一劫。如是為

常。復念往昔至於東方。住彼第三千世界。
有一大城。名曰寶門。於彼有六萬億千家。我
於彼中一一皆現我身。而為說法安住正法。
爾時舍利弗答阿難言。我念昔取一袈裟
投置地上。時大目連第一上座威神若是。既
不能取。乃至不能舉令離地。何云手擎。阿
難。又念我昔居世尊前作師子吼。時諸外道
欲共我較。隱身說法。唯除世尊一切知見大
力菩薩。自外所有聲聞弟子乃至外道。而問
我隱沒身時住在何處。終不能知我身所在。
爾時大迦葉答阿難言。我念一時在世尊前
作師子吼。於此三千大千世界須彌諸山之
屬。一以口吹能令破散。乃至無有如微塵
許。其有眾生住彼山者。不令損害亦無覺知。
如是諸山皆悉滅也。我又一時於此大千世
界一切大海河池諸水乃至無量億千那由他
百千水聚。以口一吹皆令乾竭。而彼眾生下
知不覺。我又一時在大眾前作師子吼。能於
三千大千世界之內。以口一吹即令大火熾
然遍滿。猶如劫燒。終亦不使損一眾生。竟不
覺知。爾時彌勒文殊諸大菩薩等。聞大迦葉
作師子吼。便化華聚若須彌山。乃至再三散
迦葉上。復化作大七寶蓋。住虛空中。覆大迦
葉頂。并覆一切聲聞大眾。爾時富樓那答阿
難曰。我念昔時有諸眾生應以通化者。便為
彼取三千大千世界。以手摩之開示彼等。當
爾之時無一眾生有驚怕想。亦不覺知。唯彼
眾生應與化者。乃見我手摩此世界。又我能
取三千世界。以手迴轉不以為難。又我能

於世尊前。以一指節。取此三千世界一切水
聚。皆令入我手指節間。無一眾生有損減想。
我又一時於初夜中。以淨天眼觀此大千世
界所有無量眾生疑惑。不出是定皆為除疑。
令彼眾生各作斯念。我蒙尊者獨住我前為
我宣說。隨機獲益無有滯礙。爾時羅睺羅答
阿難曰。我念往昔唯此三千大千世界諸山
之類。皆納一毛孔中。我身如本眾生不異。我
又一時取此大千世界所有大海河池水聚。
悉入毛孔。我身無損眾生無害。一切水聚各
皆如本。我又一時此處入禪。即於東北方
至一佛界。佛號難勝。現身禮敬已即還此界。
求栴檀香還持供佛。香氣遍滿皆作無量種
種變化。爾時須菩提答阿難曰我念一時入
於三昧。此大千世界弘廣若斯置一毛端。往
來旋轉如陶家輪。當爾之時無一眾生有驚
懼心。亦不覺知己之何處。我又往昔於如來
前作師子吼。白言。世尊。如此大千世界。我能
以口微氣一吹皆令散滅。其中眾生不驚不
怕無往來想。復於佛前能以大千世界所有
眾生。皆悉安置一指節端。上至有頂還來本
處。令彼眾生無往返想。又念一時宴坐三昧
見十方諸佛無量無邊百千世界。各有六萬
諸佛。曾所未見。今皆見知。以是定心復發
神力。至須彌頂天帝釋邊。撮取一掬栴檀末
香。往彼無量諸世界中。供養向爾許如來。彼
界眾生皆悉明了見我住是閻浮供養承事。

降邪部第三

如阿育王經云。昔阿恕伽王。深信三寶常供

養佛法眾僧。諸婆羅門外道等皆生嫉妬。共
相聚集簡選宿舊。取五百人皆誦四韋陀典。
天文地理無不博達。共集議言。阿恕伽王一
切盡供養剔頭禿人。我等宿舊未曾被問。當
設何方便使彼意迴。有一善呪婆羅門言。
諸賢但從我後。却後七日我當以呪力作魔
醯首羅身。飛行至到王宮門。汝等皆當步從
我後。我能使其大作供養汝等都得。諸婆羅
門皆共然可。到七日首。善呪婆羅門即自
呪身。化作魔醯首羅。於虛空中飛到王門
首。諸婆羅門亦皆侍從。到王門首遣人白
王言。虛空中有魔醯首羅。將四百九十九婆
羅門從空來下。今在門外。餘婆羅門在地而
立。欲得見王。阿恕伽王喚使來前。便喚來入
坐於兩廂床上。王言。小坐。共相問訊即語之
言。魔醯首羅何能屈意故來相見。欲何所須
答言。須飲食。即勅厨中擎五百案飲食著前。
魔醯首羅等皆手推言。我從生已來未曾食
如此食。阿恕伽王答言。先不約勅不知當食
何食。魔醯首羅等皆同聲言。我之所食𩮜
頭禿人。阿恕伽王即勅一臣。汝往到雞頭
末寺語尊者耶奢。王宮內有五百婆羅門。一
自稱言魔醯首羅。不知為是人。為是惡羅剎。
請問所以願阿闍梨來為我驅遣使去。所使
之人是邪見婆羅門弟子。到彼眾中情不稱
實如王所言。阿恕伽王有五百婆羅門。貌
狀似人語似羅剎。唯作是言。正欲得汝沙門
作食。上座耶奢即語維那。鳴椎集僧起辭
眾僧言。我年以老耄我為眾僧當如此事。眾

僧安隱護持佛法。聽我使去第二上座言。上
座不應去。我身無所堪能。惟我應去。第三者
言。第二上座不應去。正應我去。如是展轉乃
至沙彌十六萬八千僧中。其最下頭七歲沙
彌。起至眾僧中。長跪合掌而作是言。一切大
僧不足擾動。我既幼小不能堪任護持佛法。
唯願大眾必聽我去。上座耶奢極大歡喜。手
摩沙彌頭言。子汝應合去。使人不待即於先
去。阿恕伽言。頗有來者不。使人答言。更相推
致今次最下沙彌來。王作是言。大者羞恥
故。使小者來使作酬對。阿恕伽王聞沙彌來。
即出門迎。坐此沙彌。著御座上。諸婆羅門皆
大瞋恚。阿恕伽王大不識別。我等宿德尚不
起迎。為此小兒而自出迎。沙彌問王言。何
以見喚。王時答言。此魔醯首羅欲得阿闍梨
為食。墮阿闍梨欲為作食。不為作食。沙彌言。
我年幼小朝來未食。王先施我食。然後我當
與彼令食。王即勅厨宰擎食來與。食一案食
悉皆都盡。如是擎五百案食與皆未足。王
復勅厨家言。所有餘食盡持擎來與。沙彌得
食忽爾都盡。問言足未。答言。未足。飢渴如
本。厨監白王。飲食都盡。王言庫中[麩-夫+少]餔乾
食一切都來。儵忽都盡。王問言足未。答言。
猶未足。王答言。一切飲食悉皆都盡。更無有
食。沙彌言。撮下頭婆羅門將來。我欲食之即
時噉盡。如是悉食四百九十九婆羅門。悉皆
令盡。唯有魔醯首羅。極大驚怖飛向虛空欲
去。沙彌即時座上舉手。從虛空中撮頭復噉
使盡。王即時驚怕。見噉諸婆羅門使盡。復不

噉我以不。沙彌知王心念。即語王言。王是佛
法檀越終無損減。慎莫驚怕。即語王言。王能
共至雞頭末寺不。王言。阿闍梨將我上天入
地皆當隨從。沙彌即時共王到雞頭末寺。王
見沙彌朝所食之食。諸眾僧等皆分共食。所
食五百婆羅門。皆𩮜除鬚髮被著法衣。在
諸眾僧下行末坐。最初食者最在上座首。魔
醯首羅最在行末。五百人見王沙彌極生慚
愧。我等尚不能與此沙彌共戰。何況與諸大
眾而共捔力。猶如鶴尾俟於鑪炭。猶如蚊子
與金翅鳥捔飛遲疾。猶如小兔共師子王
捔其威力。如此之比不自度量。五百婆羅門
心生慚愧得須陀洹道。

胎孕部第四

如雜寶藏經云。佛告諸比丘。過去久遠無量
世時。波羅柰國中有山。名曰仙山。有梵志在
彼山住。大小便利常於石上。後有精氣墮小
行處。有雌鹿來舐。即便有娠。日月滿足來
至仙人所生一女子。端正殊妙。唯脚似鹿。梵
志取之養育長成。梵志事火。使火不絕。此女
宿火。小不用意。使令火滅。此女恐怖畏梵志
瞋。有餘梵志離此住處。此女住彼乞火。梵志
見跡跡有蓮華。要此女言。繞我舍七匝當與
汝火。若去時亦繞七匝。莫行本跡異道而還。
即如其言。取火而去。時梵豫國王出行遊獵。
見彼梵志繞舍周匝十四重蓮華。復見二道
有兩行華。怪其所以問梵志言。都無水池。云
何有此妙華。彼具答之。王尋華跡至梵志所
從索女看。見其端正甚適悅意。即從梵志求

索此女。梵志與王。王即立為第二夫人。後時
有娠。相師占言。當生千子。王大夫人聞已
生妬。漸作計校。恩好招諭鹿女左右多與財
寶。日月滿足便生千葉蓮華欲生之時。大夫
人以物縵眼。不聽自看。捉臭爛馬肺承著其
下。取千葉蓮華。盛著㩜於河中。還為
解眼而語之言。看汝所生唯見一段臭爛馬
肺。王遣人問。為生何物。而答王言。唯生臭
肺。大夫人而語王言。王喜倒惑此畜生所生
仙人供養。生此不祥臭穢之物。王即便退
其夫人之職不復聽見。時烏耆延王。將諸徒
眾從夫人婇女下流游戲。見黃雲蓋從河上
流隨水而來。王作是念。此雲蓋下必有神物。
遣人往看。於黃雲下見有一㩜。即便接取
開而看之千葉蓮華。葉葉有一小兒。取之養
育。以漸長大各有大力。烏耆延王歲常貢獻
梵豫王。集諸獻物遣使欲去。諸子問言。欲作
何等。時王答言。欲貢獻彼梵豫國王。諸子各
言。若有一子猶望能伏天下使來貢獻。況有
千子而當獻他。千子即時將諸軍眾降伏諸
國。次到梵豫國。王聞軍至募其國中。誰能攘
却如此敵。都無有人能攘却者。第二夫人來
受募言。我能却之。問言。云何得却。夫人答
言。但為我作百丈之臺。我坐其上必能攘却。
作臺已竟夫人在上而坐。爾時千子欲舉弓
射。自然手不能舉。夫人語言。汝慎莫舉手向
父母。我是汝母。千子問言。何以為驗。母答子
言。我若按乳一乳有五百岐。各入汝口。是
汝之母。若當不爾非是汝母。即時兩手按

乳。一乳之中五百岐。入千子口中。其餘軍
眾無有得者。千子降伏向父母懺悔。諸子於
是和合二國無復怨讐。自相勸率。以五百子
與親父母。以五百子與養父母。時二國王分
閻浮提。各畜五百子。佛言。欲知彼時千子者。
賢劫千佛是也。爾時嫉妬夫人縵他目者。文
鱗瞽目龍是也。爾時父者。白淨王是也。爾時
母者。摩耶夫人是也。諸比丘白佛言。此女
有何因緣生鹿腹中。足下生華。復有何因為
王夫人。佛言。此女過去世時生貧賤家。母子
二人田中鋤穀。見一辟支佛持鉢乞食。母語
女言。我欲家中取我食分與是快士。女言。亦
取我分并與。母即歸家。取母子二人食分來
與辟支佛。女取草採華為之敷草座。散華著
上。待辟支佛坐。女怪母遲。上一高處遙望
其母已見其母。而語母言。何不急疾。鹿驟而
來。母既至已。嫌母遲故尋作恨言。我生在母
邊。不如鹿邊生也。母即以二分食與辟支
佛。餘殘母子共食辟支佛食竟。擲鉢著空作
十八變。時母歡喜。即發誓願。使我將來常
生聖子。如今聖人。以是業緣。後生五百子。皆
得辟支佛。一作養母。一作所生母。以語母鹿
驟故生鹿腹中。脚似鹿甲。以採華散辟支佛。
故跡中一百華生。以敷草故。常得為王夫
人。其母後身。作梵豫王。其女後身作蓮華夫
人。由是業緣後生賢劫千聖。以誓願力常生
賢聖。諸比丘聞已歡喜奉行。又分別功德經
云。昔有長者。名曰善施。家有未出門女。在
家向火暖氣入身。遂便有娠。父母驚怪詰

其由狀。其女實對不知所以。父母重問。加諸
杖楚。其女不改。遂上聞王。王復詰責。女亦
不異。許之以死。女即稱怨曰。天下乃當有無
道之王。枉殺無辜。我若不良自可保試。見枉
如是。王即檢保如女所言。無他增減。語其父
母。我欲取之。母對曰。隨意取之。用此死女何
為。王即內之宮裏。隨時瞻養。日月遂滿。產
得一男。端正姝妙。年遂長大出家得道。聰明
博達。精進不久得阿羅漢道。還度父母。又
譬喻經云。昔有夫妻二人無子。祠祀天神以
求係嗣。神即許之。遂便懷妊。生四種物。一
者栴檀斗盛米。二者甘露瓶。三者寶囊。四者
七節神杖。其人歎曰。吾求兒子更生餘物。便
到神所重求所願。神即語言。汝欲得子何物
稱益。答曰。子當使令給養吾等。神云。食此米
斗用之無盡。甘露蜜瓶食之無減。而消百
病。珍寶之囊用之無損。七節神杖以備凶暴。
兒子豈能辦此。其人大喜還家試驗。如言不
虛。遂成大富。不可算計。國王聞之。即遣眾兵
欲往攻奪。其人擎杖飛游擊敵。摧破強眾。皆
悉退散。其人歡喜。無復憂患。

雜異部第五

如譬喻經云。昔有大家。收穀千斛埋著地中。
前至春溫開窖取種。子不見穀。而有一蟲
大如牛莒。無有手足亦無頭目。如頑鈍肉。主
人大小莫不怪之。出著平地。即問。汝是何等。
終無可道。便以鐵錐刺一處。語曰。欲知我
者持我著大道傍。自當有名我者。於是舉著
道邊。三日之中無能名者。次有數百乘黃

馬車。衣服侍從皆黃。駐車而呼。穀賊汝為何
在是間。答曰。吾食人穀故持我著此。語極久。
便辭別去。主人問穀賊。向者是誰也。答言。是
金寶之精。居在此西三百餘步大樹下。有百
石甕滿中金。主人即將數十人往掘。即得甕
金。家室歡喜。輦載將歸。叩頭向穀賊云。今日
得金是大神恩。寧可留神共歸更設供養。穀
賊曰。前食君穀不語姓字者。欲令君得是金
報。今當轉行福於天下。不得復住。言竟忽然
不現。

又譬喻經云。王舍城東南隅有一汪水。城內
溝瀆污穢屎尿。盡趣其中臭不可近。有一大
蟲生汪水內。身長數丈無有手足。而婉轉低
昂戲汪水中。觀者數千阿難分衛見而往觀。
蟲即跳踉波浪動涌。具以啟佛。佛與諸比丘
共詣池所。眾人見佛各各念言。今日如來當
為眾會說蟲本末以釋眾疑。不當快乎。佛言。
昔維衛佛泥洹後。時有塔寺。有五百比丘經
過寺中。寺主見大歡喜請留供養三月。眾皆
受請。寺主盡心供饌無有所遺。後五百商人
入海採寶。還過塔寺。見五百比丘精勤行道。
並各發心當設薄供。五百商人各捨一珠。得
五百摩尼珠以寄寺主。囑寺主言曰。足以吾
珠供僧。比丘言諾。即皆受之。後生不善心圖
欲獨取不為供眾。眾僧問言。前賈客施珠應
當設供而發遣耶。寺主言。是施我耳。若欲奪
吾糞可施汝。若不時去劓汝手足投於糞坑。
眾愍其癡默然各去。故知惡祝不可不慎。

又智度論云。佛在世時。有人遠行獨宿空舍。

夜中有鬼擔一死人來著其前。復有一鬼逐
來瞋罵云。死人我物。汝忽擔來。先鬼言。是
我物。我自持來。後鬼言。是死人實我擔來。二
鬼各捉一足一手爭之。前鬼言。此間有人可
問。後鬼即問。是死人誰擔來。是人思惟。此二
鬼力大。若實不實俱不免死。便語言。前鬼
擔來者是。後鬼大瞋。捉其人手拔出著地。
前鬼愍之。急取死人一臂附之即著。如是兩
臂兩脚頭脇舉身皆易。於是二鬼共食所易
人身。拭口而去。其人思惟。我父母生身眼見
二鬼食盡。今我此身悉是他肉。我今定有身
耶。為無身耶。行到佛塔。問諸比丘。廣說上
事。諸比丘言。從本已來常自無我。但以四
大和合故計為我身。如汝本身與本無異。諸
比丘度之為道得阿羅漢果。

又善信經云。有神藥樹。名曰摩羅陀祇。主厭
天下萬毒。不得妄行有大神蛇。身長一百二
十尺。蛇行索食。有黑頭蟲。身長五丈。蟲行
道中與蛇相逢。適欲舉頭前齧大蟲。蛇聞
藥香屈頭欲走。蛇身羅藥樹身即中斷。分作
兩段。頭半生得走。尾便臭爛。諸毒聞此蛇臭。
眾惡毒氣皆悉消滅。

又智度論云。明月摩尼珠多在龍腦中。有福
眾生自然得之。亦名如意珠。常出一切寶物
衣服飲食。隨意皆得。得此珠者。毒不能害。火
不能燒。或是帝釋所執金剛與修羅鬪時。碎
落閻浮提。變成此珠。又言。過去久遠佛舍利
法既滅盡。變成此珠以為利益。

又華嚴經云。大海中有四寶珠。一切眾寶皆

從之生。若無此四珠一切寶物漸就滅盡。諸
小龍神不能得見。唯娑伽羅龍王。密置深寶
藏中。此深寶藏有四種名。一名眾寶積聚二
名無盡寶藏。三名遠熾然。四名一切莊嚴聚。
又大海之中有四熾然光明大寶。一名日藏
光明大寶。二名離潤光明大寶。三名火珠光
明大寶。四名究竟無餘光明大寶。若大海中
無此四寶。四天下金剛圍山乃至非想非非
想處皆悉漂沒。日藏光明能變海水為酪。離
潤光明能變海酪為蘇。火珠光明能然海
蘇。究竟無餘光明能然海蘇永盡無餘。

頌曰。


「　至聖冥運
　罔慮罔識
　神功掩暉
　賢愚難測
　善惡共居
　昇沈同色
　對事思悟
　知之神匿
　處染不涅
　遺塵攸息
　匪伊玄覽
　孰扇其極
　省己愚墯
　高慕齊德
　萬代揚名
　千齡福力」



感應緣(略引一十八驗)

  
  * 晉沙門釋曇邃
  * 晉沙門釋法相
  * 晉沙門釋仕行
  * 晉沙門釋耆域
  * 晉沙門釋佛調
  * 晉沙門釋𢫫陀
  * 晉居士抵世常
  * 宋參軍程德度
  * 齊沙門釋弘明
  * 齊沙門釋法獻
  * 隋沙門釋普安
  * 隋沙門釋法安
  * 隋沙門釋慧偘
  * 唐沙門釋轉明
  * 唐沙門釋賈逸
  * 唐沙門釋法順
  * 唐兗州鄒縣人張忘字
  * 諸傳雜明神異記

晉河陰白馬寺有釋曇邃。未詳何許人。少出
家止河陰白馬寺。蔬食布衣誦正法華經。常

一日一遍。又精達經旨。亦為人解說。甞於
夜中忽聞扣戶。云欲請法師九旬說法。邃不
許。固請乃赴之。而猶是眠中。比覺己身在白
馬塢神祠中。并一弟子。自爾日日密往。餘無
知者。後寺僧經祠前過見有兩高座。邃在北
弟子在南。如有講說聲。又聞有奇香之氣。於
是道俗共傳。咸云。神異。至夏竟神施以白馬
一疋白羊五頭絹九十匹。呪願畢於是各絕。
邃終不知所在。

晉越城寺有釋法相。姓梁。不測何人。常山
居精苦。誦經十餘萬言。鳥獸集其左右。皆馴
若家禽。太山祠有大石函貯財寶。相時山行
宿于廟側。忽見一人玄衣武冠。令相開函。言
絕不見。其石函蓋重過千鈞。相試提之飄然
而起。於是取其財以施貧民。至晉元興末
卒。春秋八十矣(右二驗出梁高僧傳)。

晉仕行沙門者頴川人也。姓朱氏。氣志方遠
識宇沈正。循心直詣榮辱不能動焉。時經
典未備唯有小品。而章句闕略義致弗顯。魏
甘露五年。發迹雍州西至于闐。尋求經藏踰
歷諸國。西域僧徒多小乘學。聞仕行求方等
諸經。咸駭怪不與曰。邊人不識正法將多惑
亂。仕行曰。經云。千載後將末法當東流。若
疑非佛說。請以至誠驗之。乃焚柴灌油煙焰
方盛。仕行捧經洟流稽顙誓曰。若果出金口
應宣布漢地諸佛菩薩宜為證明。於是投經
火中騰燎移景。既而一積煨燼。文字無毀皮
牒若故。舉國欣敬因留供養。遣弟子法饒齎
送梵本。還至陳留。浚儀倉垣諸寺出之。凡

九十篇二十萬言河南居士竺叔蘭。練解方
俗深善法味。親共傳譯。今放光首品是也。仕
行八十乃亡。依闍維之。火滅經日屍形猶全。
國人驚異皆曰。若真得道法當毀壞。應聲碎
散。乃斂骨起塔。慧志道人先師相傳。釋公
亦具載其事。

晉沙門耆域者。天竺人也。自西域浮海而來。
將遊關雒達舊襄陽。欲寄載船北渡。船人見
梵沙門衣服弊陋輕而不載。比船達北岸。耆
域亦上。舉船皆驚。域前行兩虎迎之弭耳
掉尾。域手摩其頭虎便入草。於是南北岸奔
往請問。域曰。無所應答。及去有數百人追之。
見域徐行而眾走猶不及。惠帝末域至雒陽。
雒陽道士悉往禮焉。域不為起。譯語譏其
服章曰。汝曹分流佛法不以真誠。但為浮華
求供養耳。見雒陽宮曰。忉利天宮髣髴似
此。當以道力成就。而生死力為之。不亦勤苦
乎。沙門支法淵竺法興。並年少後至。域為
起立。法淵作禮訖。域以手摩其頭曰。好菩薩
羊中來。見法興入門域大欣笑。往迎作禮。捉
法興手舉著頭上曰。好菩薩從天人中來。尚
方中有一人。廢病數年垂死。域往視之。謂曰。
何以墮落生此憂苦。下病人於地臥單席上。
以應器置腹上。紵布覆之。梵唄三偈訖為
梵呪可數千語。尋有臭氣滿屋。病人曰。活
矣。域令人舉布。見應器中如污泥苦。病人
遂差。長沙太守滕永文先頗精進。時在雒
陽兩脚風攣經年。域為呪。應時得申。數日起
行。雨水寺中有思惟樹先枯死。域向之呪。

旬日樹還生茂。時寺中有竺法行善談論。時
以比樂令。見域稽首曰。已見得道證願當稟
法。域曰。守口攝意身莫犯。如是行者度世去。
法行曰。得道者當授所未聞。斯言八歲沙彌
亦以之誦。非所望於得道者。域笑曰。如子之
言。八歲而致誦。百歲不能行。人皆知敬得道
者。不知行之即自得。以我觀之易耳。妙當
在君豈慍未聞。京師貴賤贈遺衣物以數千
萬億悉受之。臨去封而留之。唯作幡八百
枚。以駱駝負之。先遣隨估客西歸天竺。又持
法興一納袈裟隨身。謂法興曰。此地方大為
造新之罪。可哀如何。域發。送者數千人。於
雒陽寺中中食訖。取道人有期日發長安
來。見域在長安寺中。又域所遣估客及駱駝
奴達燉煌河上。逢估客弟於天竺來云。近燉
煌寺中見域。弟子濕登者云。於流沙北逢
域。言語款曲。計其旬日。又域發雒陽時也。
而其所行蓋已萬里矣。

晉沙門佛調。不知何國人。往來常山積年。業
尚純扑不表辭飾。時咸以此重之。常山有奉
法者兄弟二人。居去寺百里。兄嫂病甚篤。
載出寺側以近醫藥。兄既奉調為師。朝晝常
在寺中諮詢行道。異日調忽往其家。弟具問
嫂所苦。并審兄安否。調曰。病者粗可。卿兄
如常。調去後弟亦策馬繼往。言及調旦來。兄
驚曰。和尚旦初不出寺。汝何容相見。兄弟
爭問調。調笑而不答。咸共異焉。調或獨入深
山一年餘半齎乾飯數斗。還常有餘。有
人常隨調山行。數十里天暮大雪。調入石

穴虎窟中宿。虎還橫臥窟前。調語曰。我奪汝
居處有愧如何。虎弭耳下山。隨者駭懼。調自
剋亡期。遠近悉至。乃興訣曰。天地長久尚
有崩壞。豈況人物而欲永存。若能盪除三
垢專心真淨。形數雖乖而神會必同。眾咸洟
流。調還房端坐。以衣蒙頭奄然而終。終後數
年。調白衣弟子八人入西山伐材。忽見調在
高巖上。衣服鮮明姿儀暢悅。皆驚喜作禮問。
和上尚在此耶。答曰。吾常自在耳。具問知
故消息。良久乃去。八人便捨事還家向同法
者說。眾無以驗之。共發塚開棺不見其屍。

晉揵陀勒。不知何國人也。嘗游雒邑周歷數
年。雖敬其風操而莫能測焉。後語人曰。盤鴟
山中有古塔寺。若能修建其福無量。眾人許
之。與俱入山。既至唯草木深蕪莫知基朕。勒
指示曰。此是寺基也。眾試掘之。果得塔下石
礎。復示講堂僧房井竈。開鑿尋求皆如其言。
於是始疑其異。寺既修復。勒為僧主。去雒
百里每朝至雒邑赴會聽講竟。輒乞油一鉢
擎之還寺。雖復去來早晚。未曾失中晡之
期。有人日能行數百里者。欲隨而驗之。乃
與俱發。此人馳而不及。勒顧笑曰汝執吾袈
裟可以不倦。既持衣後不及移晷。便已至寺。
其人休息數日乃還。方悟神人。後不知終。

晉抵世常。中山人也。家道殷富。大康中禁
晉人作沙門。世常奉法精進。潛於宅中起立
精舍供養沙門。于法蘭亦在焉。僧眾來者無
所辭却。有一比丘。姿形頑陋衣服塵弊。跋
涉塗濘來造世常。常出為作禮。命奴取水為

其洗足。比丘曰。世常應自洗我足。常曰。年老
疲瘵。以奴自代。比丘不聽。世常竊罵而去。
比丘便現神足變身八尺。顏容瓌偉飛行而
去。世常撫膺悔歎自僕泥中。時抵家僧尼及
行路者五六十人。俱得望視。見在空中數十
丈。上了了分明。奇芬異氣經月不歇。法蘭即
名理法師。見宗者也。有記在後卷。傳蘭以語
於弟子法階。階每說之。道俗多聞矣。

宋程德度。武昌人。父道慧廣州刺史。度為
衛軍臨川王行參軍。時在尋陽。屋有燕窠。夜
見屋裏忽然自明。有一小兒從窠而出。長可
尺餘潔淨分明。至度床前曰。君却後二年當
得長生之道。倏然而滅。德度甚祕異之。元嘉
十七年隨王鎮廣陵。遇禪師釋道恭。因就學
禪甚有解分。到十九年春。其家武昌空齋
忽有殊香。芬馥達于衢路。闔境往觀。三日
乃歇(右六出冥祥記)。

齊永興柏林寺有釋弘明。本姓羸。會稽山陰
人。少出家貞苦有戒節。止山陰雲門寺。誦法
華習禪定。精勤禮懺六時不輟。每旦則水
瓶自滿。實感諸天童子以為給使也。明嘗於
雲門坐禪。虎來入明室內伏于床前。見明端
然不動。久久乃去。又時見一小兒來聽明誦
經明曰。汝是何人。答曰。昔是此寺沙彌。盜帳
下食今墮圊中。聞上人道業故來聽經。願助
方便使免斯累也。明即說法勸化。領解方隱。
後於永興石姥巖入定。又有山精來惱明。明
捉得以腰繩繫之。鬼遜謝求脫云。不敢復來。
乃解放。於是絕迹。以齊永明四年卒於柏林

寺。春秋八十有四。

齊南海荊山有釋法獻。是廣州人。始居北
寺。寺歲久彫衰。獻率化有緣更加治葺。改
曰延祥。後入藏薇山創寺。寺成後有兩童子
携手來歌云。


「　藏薇有道德
　歡樂方未央」



言終忽然不見。舉寺驚嗟咸歎神異。獻後入
禪忽見一人來云。磬繩斷。何不早治。獻驚
起往視垂將委地。申其手接得無折損。後
不知所終。

隋終南山楩梓谷釋普安。姓郭氏。癰州北涇
陽人也。儀軌行法。獨處林野。不宿人世。專
崇禪思。至于沒齒栖遲荒險。不避狼虎常讀
華嚴。手不釋卷。遵修苦行亡身為物。常游山
野用施禽獸。虎豹雖來嗅而不食。常懷耿耿
不副情願。值周廢教常共碩德三十餘僧。避
地終南安置幽谷。自身行乞資給豐足。雖被
聞徹皆獲免難。時有藹法師。避難在義谷杜
映世家。掘窯藏之。安被放還。因過禮覲。藹
曰。安公明解佛法頗未寬多。而神志絕倫不
避強禦。蓋難及也。安曰。今蒙脫難乃惟華嚴
經力也。至隋文帝創歷佛教大興。廣募遣
僧依舊安置。時楩梓一谷三十餘僧。應詔出
家並住官寺。唯安一人習樂山居守素林壑。
時行村聚慧益生靈。終寢煙霞不接浮俗。
末有人於子午虎林兩谷合㵎之側。鑿龕結
菴延而住之。初住龕日上有大石正當其上
恐落掘出。逐峻崩下。安自念曰。願移餘處莫
碎龕窟。石遂依言迸避餘所。大眾共怪。安

曰。是華嚴經力也。未足異之。又於龕東石壁
㵎左有索陀者。川鄉巨害縱橫非一。陰嫉
安德常恐思誅。與伴三人持弓挾刃攘臂
挽強。將欲放箭。箭不離弦手張不息。怒眼舌
䶖立住經宿。聲相通振遠近雲會。鄉人稽
首歸誠請救。安曰。素志不知。豈非華嚴力
也。若欲除免但令懺悔。如語教之方蒙解脫。
又龕西魏村張暉者。夙興惡念以盜為業。夜
往安所私取佛油。甕受五斗背負而出。既至
院門迷昏失路。若有所縛不能得動。眷屬鄉
村同來為謝。安曰。余不知也。蓋華嚴力也。語
令懺悔。扶取油甕。如語得脫。又龕南張卿
者。來盜安錢袖中持去。既達家內寫而不出。
口齽無言。卿尋歸懺服過而去。又有程郭
村程暉和者。頗懷信向。常來安所聽受法
要。因患身死。已經兩宿纏屍於地。伺欲棺
斂。安時先往鄠縣返還在道。行達西南之德
行寺。東去暉村五里。遙喚程暉和何為不見
迎耶。連聲不已。田人告曰。和久死矣。無由迎
矣。安曰。斯乃浪語吾不信也。尋至其村厲
聲大喚。和遂動身。傍親乃割所纏繩令斷。安
入其庭。又大喚之。和即忽起匍匐就安。安令
屏除棺器。覆一竹筌以當佛坐。令和繞旋。
尋服如故。更壽二十年。後遇重病來投乞救。
安曰。放爾游蕩非吾知也。便遂命終。時安
風聲搖逸道俗榮荷。其側眾也皆來請謁。興
建福會多有通感。故於昆明池東北白村有
老母。病臥失瘖。百有餘日。指揮男女思見
安形。會其母意請來至宅。病母既見不覺下

迎。言問起居奄同常日。遂失病苦。于時聲名
更振。村聚齊集欲設大齋。大萬村中有田遺
生者。家途壁立而有四女。妻著弊布至膝而
已。四女赤露逈無覆身。大女名華嚴年已二
十。唯有麁布二尺擬充布施。安引村眾次至
其門。愍斯貧苦遂度不入。大女思念。由我
貧煎不及福會。今又不修當來何救。周遍求
物間無一物仰面悲號。遂見屋甍。一把亂
穈穰。用塞明孔。挽取抖擻得穀十粒。揉以
成米。并將前布擬用隨喜。身既無衣。待至夜
暗匍匐而行趣齋供所。以前施物遙擲眾中。
十餘粒米別奉炊飯。因發願曰。女人窮困。
由昔種慳業今得貧報困苦如是。今竭貧行
施用希來報。作此願已以此十粒黃米投飯
甑中。必若至誠貧業盡者。當願所炊之飯變
成黃色。如無所感命也奈何。作此誓已掩淚
而返。於是甑中五石米飯並成黃色。大眾驚
嗟未知所以。周尋緣搆。乃云。是用田遺生
女之願力也。齋會齊率獲粟十斛。尋濟之。
安辦法衣仍度華嚴。送入京寺。爾後聲名重
振。弘悟難述。安居處雖隱每行慈救。年常二
社血祀者多。周行救贖勸修法義。不殺生
邑其數不少。嘗於龕側村社。縛猪三頭將加
烹宰。安聞往贖。社人恐不得殺增價索錢十
千。安曰。貧道見有三千已加本價十倍可以
相與。眾各不同更相忿競。忽有小兒羊皮裹
腹來至社會。助安贖猪。既見諍競因從乞酒。
行飲行舞焜煌旋轉。合社老少眼並失明。須
臾自隱不知所在。安即引刀自割髀肉曰。此

彼俱肉耳。猪食糞穢爾尚噉之。況人食米理
是貴也。社人聞見一時同放。猪既得脫。繞
安三匝以鼻𧌮觸。若有愛敬。故使効之。南
西五十里內雞猪絕嗣。乃至于今。其感發慈
善皆此類也。性多誠信樂讀華嚴。一鉢三衣
累紀彌勵。開皇八年頻勅入京為皇儲門師。
長公主營建靜法。復延住寺。名雖帝宇常寢
巖阿。以大業五年十一月五日。終于靜法禪
院。春秋八十矣。

隋東都寶楊道場釋法安。姓彭。安定鶉孤
人。少出家在太白山九隴精舍。慕禪為業。麁
食弊衣卒于終老。到開皇中來至江都令通
晉王。門人以其形質矬陋言笑輕舉。並不為
通。日別門首喻遣不去。試偽通之。王聞召
入相見如舊。便住慧日。王所游履必齎隨
從。及駕幸泰山。時遇渴乏。四顧惟巖無由致
水。安以刀刺石引水崩注。用給帝王。時大
嗟之。問何力致爾。答王力使爾。乃從王入
磧。達于泥海中應遭變怪。皆預避之。得無損
敗。後往泰山神通寺。僧來請檀越。安為達
之。王乃手書寺壁為弘護也。初與王入谷。安
見一僧著弊衣乘白驢而來。王問何人。安曰。
斯朗公也。即創造神通故來迎引。及至寺中
又見一神。狀其偉大。在講堂上手憑鴟吻
下觀人眾。王又問之。答曰。此太白山神從王
者也。爾後諸奇不可廣錄。至大業之始帝彌
重之。威攝王公見皆屈膝。常侍三衛奉之
若神。又往名山召諸隱逸郭智辯釋志公鐙
公杯度一時總萃。慧日道場有道藝者二千

餘人。四事供給齎安為首。又於東都為立寶
楊道場。唯安一眾居中樹業。至十一年春。四
方多難。無疾而終。春秋九十有八。初將終。
前告帝曰。安亡後百日火起出於宮內。彌須
慎之。及至寒食油沸上焚。夜中門閉。三院宮
人一時火死。帝時不以為怪。送柩太白資俸
官給。然安德潛。於內外同諸侶。眠不施枕
頸無委曲。延頸床前口出流涎。每有升餘。
將呈所表。各獲靈徵。

隋蔣州大歸善寺釋慧偘。姓楊。晉陵曲阿
人也。靈通幽顯世莫識之。而翹敬尊像事同
真佛。每見立像不敢輒坐。勸人造像唯作坐
者。道行遇厄沒命救之。後往嶺南歸心真諦。
專釋禪法大有深悟。末住栖霞安志虛靜。往
還自任不拘山世。時往楊都偲法師所。偲
素知道行異禮接之。將還山寺請見神力。偘
云。許復何難。即從窓中出臂。長數十丈。解齊
熙寺佛殿上額將還房中。語偲云。世人無遠
識見多驚異。故吾所不為耳。以大業元年。終
於蔣州大歸善寺。春秋八十有二。初偘終
日。以三衣襆遙擲堂中。自云。三衣還眾僧。吾
今死去。徒眾好住。便還房內。大眾驚起追
之。乃見房中白骨一具跏坐床上。就而撼之
鏘然不散。

唐西京化度寺釋轉明。俗姓鹿氏。未詳何許
人。形服僧儀貌質恢偉。容止淡然色無喜
慍。以隋大業八年。無何而來居住雒邑。告
有賊起及至覆檢。宗緒莫從。帝時惑之。未
能加罪。權令收禁。初不測其然。至來年六月

果逢梟感作逆驅逼凶醜充斥東都。誅戮極
甚力委其言。下勅放之。而明雖被拘散情
計如常。與諸言議曾無所及。會帝往江都行
達偃師。時獄中死囚數有五十。剋時斬決。明
日吾當放此死厄。即往獄所假為餉遺。面見
諸囚告曰。明日車駕當從此過。爾等一時大
呼云有賊至。若問所由。云吾所委。當免死
矣。及至期會便如所告。勅乃總放諸囚。然收
明入禁。便大笑而受。都無憂懼。于時四方草
竊人不聊生如明言矣。大業末歲猶被拘縶。
越王踐祚方蒙釋放。雖往還自在。而常居
乾陽門內別院供擬。恐其潛逸密遣三衛私
防護之。及。

皇唐泰建議軍國謀猷。常預帷幄籌計利
害。偽鄭世充倍加信奉。守衛嚴設。又兼常
度。至開明二年。即當。

唐武德三年也。明從雒宮安然而出。周圍五
重初不見迹。審偽都之將敗故西達京師。太
武皇帝夙奉音問深知神異。特隆禮敬。勅
住化度寺。數引禁中具陳徵應。及後事會咸
同契合。以其年八月。忽然不見。衣資什物儼
在房中。尋下追徵。遍國周訪了無所獲。有所
諮學者。常以平等一法志而奉之。然記者
道俗過未苦樂等報皆有靈驗。行至總持顧
僧眾曰。此寺不久當有血流。宜共慎之。恰都
師法該等私度世充兒孫。尋被收錄戮之都
市。方悔前失追不可及。

唐安州沙門賈逸。不知何人。隋仁壽初。游
于安陸。言戲出沒有逾符讖。形服改變游陟

不定。或緇或素分身諸縣及至推驗方敬其
德。行迹不輕為無識所恥。有方等寺沙門慧
暠學行通博。因行過之。以紙五十張施云。
法師由此得解耳。初不測其所因。後有諍起
暠被引禁。官司責問列辯而答。紙盡事了。如
符本契。徵應所合例皆如此。末至一家云。
承卿有女欲為婚媾。此家初許。因往市肆倡
令告乞云。某家與我婦須得禮贈。廣索錢米
剋日成婚。數往彼門揚聲陳倡。女家羞恥遂
密殺之。埋屍糞下經停三日。行游市上逢人
說言被殺之事。大業五年天下清晏。逸與諸
群小戲水側。或騎橋檻手把弄之云。抑羊頭
捩羊頭。眾人倚看笑其所作。及至江都楊家
禍亂。咸契前言。不知所終。

唐癰州義善寺釋法順。俗姓杜氏。癰州萬年
縣人。稟性柔和志存儉約。京室東阜地號馬
頭。空崖岸重邃堪為靈窟。有因聖寺僧珍禪
師。本是順受業師。珍草創伊基勸俗修理。
端坐指揮示其儀則。忽感一犬不知何來。白
足身黃自然馴擾。徑入窟內口銜土出。須臾
往返勞而不倦。食則同僧過中不飲。既有斯
異。四遠響歸。乃以聞上。隋高重之。日賜米
三升。因供常限。乃至龕成無為而死。今所謂
因聖寺是也。順時躬覩其事更倍歸依。力助
締搆勸民設會。供限五日臨時倍來。供主
懼少。順曰。莫遮。通給千人供足猶有餘剩。常
有張河江張弘暢。家畜牛馬。性本弊惡。人
皆患之。賣無取者。順語慈善如有聞從。自
後調善更無觝齩。又每年夏中引眾驪山栖

靜。地多蟲蟻無因種菜。順恐有損就地指示
令蟲移徙。不久往示恰無蟲矣。又順患腫膿
潰流泆。有敬𠲿之。或以帛拭尋即除愈。餘
膿發香氣氳難比。拭帛猶在香氣不歇。又有
三原縣人田薩埵者。生來患聾。兼有張蘇等。
亦患瘂。順聞命來與共言議。遂如好人。永
即痊復。又有武功縣僧為毒龍所魅。眾以投
之。順端拱對坐。毒遂陰託病僧曰。禪師既
來。義無久住。極相勞嬈。尋即釋放。但有障。
癘魔邪所惱者。歸順皆愈。不施呪術。福力
如是。其不測者。謂有陰德所加故使感靈
偏敬。致言所教多抑浮詞顯直正理。敦實為
懷。見有樹神廟室多即焚除。汎愛道俗貴賤
皆投。讚毀兩途開匈莫二。似如不知翻作餘
語。因行南野將度黃渠。其水汎漲無人敢度。
岸復峻滑。雖登還墮水。忽斷流如行陸地。及
順上岸水尋還溢。門徒目覩不測其然。所感
幽通事多非一。財帛靡悋通用無主。但服麁
弊卒無兼副。朝野知委聞徹。

皇帝。引入內宮崇敬致禮。合宮歸仰請受戒
法。以貞觀十四年都無疾苦。告累門徒。生來
行法令後承用。言訖如常跏趺坐。卒終於南
郊義善寺。春秋八十有四。臨終忽有雙鳥投
房悲哀驚切。因即坐送于樊川之北原。鑿穴
處之。京邑道俗同嗟制服。人馬亘野悲號慟
地。肉色不變經月逾鮮。安坐三周枯骸不散。
自終至今常有異香流注屍所。往者同聞。學
侶門徒恐有外侵。乃藏龕內不懼外竊。四眾
良辰赴供彌滿(右八驗出唐高僧傳)。


唐兗州鄒縣人。姓張。忘字曾任縣尉。貞觀十
六年欲詣京赴選。途經太山因而謁廟祈福。
廟中府君及夫人。并諸子等皆現形像。張時
遍禮拜訖至於第四子。傍見其儀容秀美。同
行五人。張獨祝曰。但得四郎交游詩賦舉
酒一生分畢何用仕䆠。及行數里忽有數十
騎馬揮鞭而至。從者云是四郎。四郎曰。向
見兄垂殷故來仰謁。因而言曰。承兄欲選。然
今歲不合得官。復恐前途將有災難。不復須
去也。張不從之執別而去。行經一百餘里。張
及同伴夜行被賊劫掠。裝具並盡。張遂祝曰。
四郎豈不相助。有頃四郎車騎畢至。驚嗟良
久。即令左右追捕其賊。顛仆迷惑却來本所。
四郎命人決杖數十。其賊䏶膊皆爛已而別
去。四郎指一大樹。兄還之日於此相呼也。是
年張果不得官而歸。至本期處大呼四郎。俄
而即至。乃引張云。相隨過宅。即有飛樓綺
觀架逈陵虛。雉堞參差非常壯麗。侍衛峻
峙同王者所居。張既入中無何。四郡即云。
須參府君始可安坐。乃引張入。經十餘重門
趍走而進。至大堂下謁拜而見府君。非常偉
絕。張時戰懼不敢仰視。判官判事似用朱
書。字皆大。府君命侍宣曰。汝乃能與我兒
交游。深為善道。宜停一二日醼聚。隨便好
去。即令引出至一別館。盛設珍羞海陸畢備。
絲竹奏樂歌吹盈耳。即與四郎同室而寢。已
經一宿。張至明旦因而游戲庭序裵回往來。
遂窺一院正見其妻於眾官人前著枷而立。
張還堂中意甚不悅。四郎怪問其故。張具言

之。四郎大驚云。不知嫂來此也。即自往造
諸司法所。其類乃有數十人。見四郎來咸走
下階重足而立。以手招一司法近前。具言
此事。司法報曰。不敢違命。然須白錄事知。遂
召錄事。錄事許諾云。仍須夾此案。於眾案
之中方便同判始可得耳。司法乃斷云。此婦
女勘別案內。嘗有寫經持齋功德不合即死。
遂放令歸。張與四郎。洟泣而別立之。仍囑
張云。唯作功德可以益壽。張乘本馬。其妻從
四郎借馬。與妻同歸。妻雖精魂事同平素。行
欲至家。去舍可百步許忽不見。張大怖懼走
至家中。即逢男女號哭又知已殯。張即呼兒
女急往發之。開棺見妻忽起即坐。囅然笑曰。
為憶男女勿怪先行。於是已死經六七日
而蘇也。兗州土人說之云爾(右驗出冥報記)。

述征記曰。桓沖為江州剌史。遣人周行廬
山冀覩靈異。既陟崇巘。有一湖匝生桑樹。有
群白鵠。湖中有敗艑赤鱗魚。使者渴極欲往
飲水。赤鱗魚張鬐向之。使者不敢飲。

神異經曰。北方荒外有湖方千里。平滿無高
下。有魚長七八尺。形狀如鱧而目赤晝在湖
中夜化為人。剌之不入。煮之不死。以烏梅二
七煮之即熟。食之可以愈邪病。

臨海記曰。郡東北二十五里。任曾逸家有一
石井。自然天成非人功所造。井深四丈。常有
涌泉。大水不溢大旱不竭。夏絕香冷冬至甜
溫。長老相傳云。昔有採村人。臨谿洗器。流
失酒杯。後出於井中。地鏡圖曰。夫寶物在
城郭丘牆之中。樹木為之變。視柯偏有折枯。

是其候也。視折枯所向寶在其方。凡有金寶
常變作積蛇。見此輩便脫隻履。若屣以擲
之。若溺之即得。凡藏寶忘不知處。以大銅
槃盛水著所疑地。行照之見人影者。物在下
也。

地鏡圖曰。視屋上瓦獨無霜其下有寶藏晏
子春秋曰。和氏之璧井里之朴耳。良工修之
則為存國之寶(孔鄉子云井里之厥又云王人琢之為天下寶)。

述異記曰。南康雩都縣沿江西出。去縣三里
名夢口。有穴狀如石室。舊傳常有神鷄。色如
好金出此穴中。奮翼迴翔長鳴響徹。見之輒
飛入穴中。因號此石為金鷄石。昔有人耕此
山側。望見鷄出游戲。有一長人操彈彈之。鷄
遙見便飛入穴。彈丸正著穴上。丸徑六尺許。
下垂蔽穴。猶有間隙不復容人。又有人乘船
從下流還縣。未至此崖數里。有一人通身黃
衣。擔兩籠黃苽求寄載之。黃衣人乞食。船
主與之。食訖船適至崖下。船主乞瓜。此人
不與。仍唾盤上徑上崖。直入石中。船主初
甚忿之。見其入石始知神異。取向食器視之。
見盤上唾悉是黃金。

吳錄曰。日南北景縣有火鼠。取毛為布燒之
而精。名火浣布。晉陽秋曰。有司奏依舊調
白繐。武帝不許。

搜神記曰。崑崙之墟有炎火之山。山上有鳥
獸草木。皆生於炎火之中。故有火浣布。非
此山草木之皮。則獸之毛也。魏文帝以為火
性酷烈無含養之氣。著之典論刊廟門之外。
是時西域使人獻火浣布袈裟。於是刊滅此

論。

地鏡圖曰。山上有韭下有金。

博物志曰。妊娠者不可食薑。令兒盈指。抱
朴子曰。山中樹能語者非樹語也。其精名曰
雲陽。山中夜見火光者。皆古枯木所作勿怪
也。

山中午日稱仙人者老樹也。

孫綽子曰。海人與山客辯其方物。海人曰。
衡海有魚。額若華山之頂。一吸萬頃之波。
山客曰。鄧林有木。圍三萬尋。直上千里。旁蔭
數國。有人曰。東極有大人。斬木為策。短不可
杖。釣魚為鮮。不足充脯。玄中記曰。百歲之
樹其汁赤如血。千歲之樹精為青羊。萬歲之
樹精為牛。
法苑珠林卷第二十八

