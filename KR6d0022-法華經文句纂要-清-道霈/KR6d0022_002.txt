











玅法蓮華經文句纂要卷第二
隋章安尊者　灌頂　結集
陳隋天台　智者大師　說
唐荊溪尊者　湛然　述記
閩鼓山私淑比丘道霈纂要

【△先申品目次釋經文。
今初。】

「玅法蓮華經方便品第二」

【方者法也。便者用也。法有方圓。用有差會(雖俱法用。以偏
望圓。偏差圓。會。會雖勝差。然會巳非差。用亦成玅)三權是矩是方。一實是
規是圓。若智詣於矩。則善用偏法逗會眾生。若智
詣於規。則善用圓法逗會眾生。譬如偏舉一指以
目偏處。是舉偏法以目智。宜用法以釋方。將用以
釋便。若總舉指以目圓處。宜將秘以釋方。玅以釋
便也(用偏法。如以一指。偏目一方。若用圓法。如以五指。徧示諸方)。舉偏法釋方
便。葢隨眾生欲。非佛本懷。如經。令離諸著。出三界
苦。是故如來殷勤。稱歎方便。
(僭補曰。以三權對一實共論。以未開故。秪
論於權。是體外方便。非今品意)。
又方便者門也。門名能通。通於所
通(如世之門。本為能通。三皆入實。故名為門)。方便權略。皆是弄引。為真

實作門。真實得顯。功由方便。從能顯得名。故以門
釋方便。如經。開方便門。示真實相。此義但是入實
之門。非今品意。
又方者秘也。便者玅也(於昔成秘。彼秘被開。
於今成玅)。玅達於方。即是真秘(達即是開。用玅之便。以開秘方。玅外無法。故云
即是)。點內衣裏無價之珠。與王頂上唯有一珠。無二
無別。指客作人。是長者子。亦無二無別(眾生身中有昔種緣。
名為衣珠。自退巳來。於彼醉客偏門。尚為偏門之名。何況圓所。若不開之。三權未顯。如衣覆珠。今經開之。
與果智一。作人亦爾。思之可知)。如斯之言。是秘是玅。如經。唯我知
是相。十方佛亦然。止止不須說。我法玅難思。故以
秘釋方。以玅釋便。正是今品之意。故言方便品也。

○初番釋者。是體外方便。化物之權。隨他意語。次
釋亦是體外方便。自行化他之權。亦是隨自他意
語。後釋是同體方便。即是自行權。隨自意語。
(初釋者。自
有三文。簡初文者。三教一向名他名權。權隔實故。釋次文者。以三教之他。與圓自對辨。釋第三文者。三俱
體內。無非真實。但名為自。自外無他。他即自也)。
又初釋方便。非能入。非所
入。次釋方便。是能入。非所入。後釋方便。是所入。非
能入。故知名同。其義大異。
世人多不見此意。浪釋
方便品。
(釋初文者。且指三教。但是法用。尚非能通。況是所通。是故三教。非能非所。故三方便。
悉皆為麤。釋次意者。門是三教。得是能通。不云三教即是圓。故非所通。既其不即。故猶是麤。釋第三文者。
亦開前二。初非能非所。次則能通。竝開成所。所中善巧。名為方便。故玅方便。異於方法。及能通門。故知下
結斥)。
故正法華。名善權品。權即方便。無二無別。低頭
舉手。皆成佛道。方便善權。皆真實也。當知今品。乃
是如來方便。攝一切法。如空包色。若海納流。豈可
以一枝一派。釋法界之大都耶。
今明權實。先作四

句。謂一切法皆權。一切法皆實。一切法亦權亦實。
一切法非權非實。一切法權者。如文云。諸法如是
相性體力本末等。介爾有言。皆是權也。
一切法實
者。如文。如來巧說諸法。悅可眾心。眾心以入實為
悅。又諸法從本來。常自寂滅相。又云。如來所說。皆
悉到於一切智地。又云。皆實不虗。又大經四句。皆
不可說也。
一切法亦權亦實者。如文所謂諸法如
實相。是雙明一切亦權亦實。例如不淨觀。亦實亦
虗。云云(不淨下引例。假想故虗。治欲故實。秪此一觀。是實是虗。何妨一法。亦權亦實)。
一
切法非權非實者。文云非如非異。又云。亦復不行
上中下法。有為無為。實不實法。非虗非實。如實相
也。
若一切法皆權。何所不破。縱令百千種師。一一
師作百千種說。無不是權。如來有所說。尚復是權。
況復人師。寧得非權。如前所出。悉皆權也。
若一切
法皆實者。何所不破。唯此一事實。餘二則非真。但
一究竟道。寧得眾多究竟道耶。
若一切法亦權亦
實者。復何所不破。一切悉有權有實。那得自是一
途。一一法中。皆有權實。不得一向權。一向實也。
若
一切法非權非實。復何所不破。何復紛紜。強生建
立。佛雖能於此不可說法。方便能說。而眾生不堪。
若發軫單說此法取眾生者。即不能得也。故言不
可說不可說也。
且置此事。以自行權實。共別教權
實。共取眾生者。大機利者直得。鈍者曲得。小機利
鈍俱不得。葢華嚴意也。
復置此事。單用三藏權實

取眾生者。大機利鈍者密得。顯不得(佛初成道。第二轉法輪。陳
如一人證初果。八萬諸天證無生法忍。二乘不知。故云密得)。小機利鈍者。但保
於證。取亦不得。葢三藏意也。
復置是事。合用四種
權實共取眾生者。大機利鈍者曲直俱得。小機利
鈍者保證。俱不得。葢方等意也。
復置是事。捨三藏
權實。用三種權實共取眾生者。大機利鈍俱得。小
機利鈍保證。俱不得。葢般若意也。
復置是事。捨三
種權實。單用圓教自行權實取眾生者。大小機利
鈍俱得。葢法華意也。如來智慧。靡所不達。明照時
宜。用與可否。故釋品云。方者。諸方法也。便者。善巧
用也。巧用方法取眾生皆得。是故殷勤。稱歎方便
(此約前四時三種法用。不能至實。故但成於初義釋品。若至法華。縱名法用。亦成秘玅之法用也。即可以
用釋今經品。則方法之名。昔日通四。今無復三)。

又華嚴論教。但是滿字。論時。但是乳。論法。是一自
行。一化他。若對人。但是菩薩。二乘聾啞。若依今經
文。未曾向人說如此事。

約三藏者。若論教。唯是半字。若論法。是一種化他。
若論時。即是酪。若依今文。住立門外。著弊垢衣。執
除糞器。二乘人耳。

約方等。若論教。對半論滿。若論時。竝酪明酥。若論
法。有三種化他。一種自行。若依今文。心相體信。入
出無難。

約般若。若論教。帶半論滿。若依時。挾生而熟。若依
法。則有二種化他。一種自行。若依今文。出內取與。

皆使令知。

約法華論教。廢半論滿。若論時。純是醍醐。若論法。
唯有自行。若依今文。開權顯實。此實我子。我之所
生。我實是父。付以家業。授記作佛。前教不說者。今
皆發之。正直捨方便。但說無上道。故是自行之權。
故言方便品(僭補曰。經前品旨。文句有略解。廣解。料揀等。此但撮其要。不能具錄。智力
有餘者。宜自撿之)。

△二正釋經文。從此品下。訖分別功德品十九行
偈。或至偈後現在四信弟子文盡。凡十五品半。是
正說分。若作兩正說。從此下。訖授學無學人記。凡
八品。是迹門正說。今且逐近。就迹門正說八品中。
初方便品。更為兩。一略開三顯一。二廣開三顯一。

○略更為二。初略開三顯一。二騰疑致請。略中有
長行。有偈頌。長行中又為二。一寄言歎二智。二絕
言歎二智。若不措言。則無能知者。雖復稱揚。言不
能盡。寄言為二。一歎諸佛權實。二歎釋迦權實。諸
佛道同。是故俱歎。上光照他土。彌勒橫問。文殊引
古。大眾豎聞。正表於此。故發軫定起。即明諸佛道
同也。就歎諸佛文為三。一雙歎。二雙釋。三雙結。就
雙歎中。先經家提起。次正歎。
今初。】

「爾時世尊。從三昧安詳而起。告舍利弗。」

【爾時者。文殊問答巳竟。佛從定起之時也。佛常在
定。何故言起。此有所示。往古諸佛說此經時。必前
入無量義。即入法華。今佛亦爾。此示世界悉檀。哀

從定起。冥真達俗。二俱審諦。說必不謬。增長物信。
此示為人悉檀。哀從定起。佛寂而常照。尚須入定。
方乃說法。況復散心。妄有所說。此是對治悉檀。哀
從定起。入定緣理。安心實相。出定令他。安心實相。
此是第一義悉檀。哀從定起。安此四法。故言安詳
而起也。
告舍利弗者。小乘中智慧第一。將欲因其
破小智。顯大智。開權顯實。此乃經家提起之文。法
華論云。佛入甚深三昧。正念不動。如實智觀。從三
昧而起。現如來得自在力故。如來入定。無能驚忤
故。論與今義相應。第一義悉檀。出過世間。故無能
驚忤。四悉檀無障礙。故得自在。
跏趺坐者。古往微
塵恒沙諸佛。及弟子。盡行此法故。又跏趺起惡覺。
尚生他敬心。況入深境界而不適悅天人耶。又非
世受用法。不與外道共。能破魔軍煩惱故。又能生
三種菩提道故也(三種菩提者。一性淨菩提。二離垢淨菩提。三究竟菩提)。

△次正歎二智中二。先歎實。】

「諸佛智慧甚深無量。」

【實者。諸佛智慧也。非三種化他權實。故言諸佛。顯
自行之實。故言智慧。此智慧體。即一心三智。甚深
無量者。即稱歎之辭也。明佛實智。豎徹如理之底。
故言甚深。橫窮法界之邊。故言無量。譬如根深則
條茂。源遠則流長。實智既然。權智例爾。

△次歎權。】

「其智慧門。難解難入。一切聲聞辟支佛所不能知。」


【權智者。葢是自行道前方便。有進趣之力。故名為
門(等覺巳下是道前)。從門入到道中(玅覺道中)。道中稱實。道前
謂權也(此約四十二位因果。論權實也)。難解難入者。歎權之辭也。
不謀而了。無方大用。七種方便。不能測度。十住始
解。十地為入。舉初與後。中間難示難悟可知。而別
舉聲聞緣覺所不能知者。執重。故別破之耳。法身
本意。元以自行權實擬之。無機逃走。故言不知。華
嚴頓照。聾啞瞽聵。故言不知。方等彈斥。保住艸菴。
故言不知。般若轉教。無心悕取一䬸之意。故言不
知。今大機啟發。放光動地。彼此今古。諸佛道同。由
懷疑惑。故言不知。利根菩薩。節節能知。鈍同二乘。
是亦不知也。又方便智慧為門。得入方便智。即是
三教。各各四門。齊教入證也。自有佛智為門。得入
佛智慧。如上說圓因。稱方便品。即是自行觀智為
門。即今經所歎。其智慧門。圓教四門。即其一也(圓教
四門者。具如止觀。即教智行理。言即其一者。謂智慧為門也)。自有實為門。入方
便智。雙照二諦。即其義也(以實為門。入方便智。雙照二諦者。即此經開顯
之後。從體起用。即權即實也)。
△二雙釋諸佛二智。】

「所以者何佛曾親近(至)名稱普聞。」

【佛曾親近。至盡行道法。是釋諸佛實智。良由外值
佛多。稟承至要。故實智甚深。良由內行純厚。盡行
道法。故實智無量。無量。則釋橫廣。甚深。則釋豎高
也。
勇猛精進二句。是釋諸佛權智。其智慧門。難解
難入。良由勇猛精進。能入難入之門。既入門巳。澤

被無疆。物欽勝德。故名稱普聞。
亦可分句。勇猛精
進能入法門。即釋權智深。名稱普聞。即釋權智廣。
觀權文。無深廣之語。例實智。此義則成(例實智此義則成者。
以即實之權。權即實也)。
△三雙結諸佛二智。】

「成就甚深未曾有法。隨宜所說。意趣難解。」

【稱理究竟。故言成就。到彼岸底。故言甚深。此結成
實智也。稱機適會。故言隨宜。非七方便所知。故言
難解。此結成權智也。
有時解成就甚深未曾有法。
結自行權實。隨宜所說意趣難解。結化他權實(歎
諸佛權實二智竟)。
△二歎釋迦權實二智。文亦為
三。初雙歎。次雙釋。後雙結。
今初。】

「舍利弗吾從成佛巳來(至)引導眾生令離諸著。」

【吾從成佛巳來。歎實智。若實智不圓。佛道不成。既
云成佛。一成一切成。即是歎實智也。
種種因緣下。
是歎權智。四十餘年。以三種化他權實。逗會眾生。
故言種種因緣也。譬喻者。小乘中以芭蕉水沫為
譬。大乘中以乾城鏡幻等譬。依諸論者。以小乘譬
乳。大乘譬醍醐也。廣演者。能於一法。出無量義也。
無數方便者。即七種方便也。引導眾生令離諸著
者。說散十善。離三途著。說淨十善。離欲界著。說三
藏。離見思著。說菩薩法。離涅槃著。說佛法。離順道
法愛著。
△次雙釋二智。】

「所以者何。如來方便。知見波羅蜜。皆巳具足。」

【如來半句。即是釋實智。從真如實相中來而得成

佛道。故名如來。即釋成實智也。
方便。即是釋權智。
由於方便善巧。故能種種因緣。
知見波羅蜜者。即
是雙舉權實知見也。一切種智名實知。佛眼名實
見。道種智名權知。法眼名權見。悉到事理邊底。故
名波羅蜜。
皆巳具足者。權實悉究竟也。若不作雙
釋之意。那忽言皆巳。皆巳者。雙釋意顯也。
△三雙
結二智。】

「舍利弗如來知見(至)成就一切未曾有法。」

【如來知見。如前說。廣大明橫。深遠明豎。如此實智。
非橫非豎。寄言往歎。論其橫豎。照無限極。如函大
葢大也。
無量無礙下。即是結權智也。自行之權。道
前方便。約諸法門。故知是結權智明矣。實智無若
干也。無量。即佛地四等也。無礙。即佛地四辯也。能
於一辭一義。旋出無量。樂說不窮。比別通菩薩。如
甲上土方地。力。即十力。畏。即四無所畏。禪。盡禪之
實相。定。即首楞嚴定。三昧。即王三昧。深入無際者。
結成豎深。成就一切未曾有法。結成橫廣(一寄言
歎竟)。
△二絕言歎三。
初舉絕歎之由。】

「舍利弗。如來能種種分別(至)悅可眾心。」

【如來能種種分別巧說諸法者。即舉權也。
言辭柔
輭悅可眾心者。舉實也。何以得知。上見他土說頓
云。其聲清淨。出柔輭音。下身子領解云。聞佛柔輭
音。深遠甚微玅。據前後兩文。知是舉實智也。
前歎
中。前實後權。今何意前權後實。明前欲寄言。故從

實而舒權。今欲絕言。須卷權歸實耳。
△次指絕言
之境。】

「舍利弗。取要言之。無量無邊未曾有法。佛悉成就。」

【取要言之。是指實境。要者。莫過于實也。無量無邊
未曾有法。是指權境。
又舉要是創指之端。無量無
邊。是指權。未曾有法。是指實。言此二法。佛悉成就。
修道得故。此那可說。若單明一事。不應言悉。既雙
指權實。其意明矣。
△三正絕言歎為二。
初絕言
歎。】

「止。舍利弗。不須復說。」

【明此法深寂。言語道斷。體不可說。故止而歎之。設
慈悲為說。聞不能解。傷其善根。是故止也。
△二釋
止歎之意為兩。一就佛是無上人。成就修得無上
法故。不可說。】

「所以者何(至)唯佛與佛乃能究盡。」

【就佛成就下。明上人權實橫滿不可說。從唯佛與
佛下。明上人權實豎深不可說。
成就對不成就。乃
至難解對不難解。即是橫明成就修道得故。故不
可說。
唯佛與佛乃能究盡者。初中分獲。未盡其源。
如十四夜月。光用未普。獨佛與佛。究竟邊底。如十
五夜月。體無不圓。光無不徧。如此豎深。修道得故。
故不可說。
△次明甚深境界不可思議故不可說。
有二。初一句略標權實章。如文。】

「諸法實相。」


【(僭補曰。諸法實相一句兩向。向前。即屬前科。唯佛與佛。乃能究盡諸法實相也。向下。即是標權實章門。所
謂諸法如是相等十如之文。釋此一句也)。
△次十句廣釋權實相。】

「所謂諸法如是相(至)如是本末究竟等。」

【今作四番釋。一約十法界。二約佛法界。三約離合。
四約位。經云諸法。故用十法界釋也。經云佛所成
就第一希有之法。故用佛法界釋也。經云止止不
須說。我法玅難思。故用離合釋也。經云唯佛與佛
乃能究盡。故用位釋也。

一約十法界者。四聖六凡。是為十界。世出世間。數
不出十。一一界中。雖復多派。不出十如。十如者。謂
如是相性體力作因緣果報本末究竟等。三塗。表
苦為相。定惡聚為性。摧折色心為體。登刀入鑊為
力。起十惡為作。有漏惡業為因。惡愛取等為緣。惡
習為果。三惡趣為報。本末皆癡為等。三善道。表樂
為相。定善聚為性。升出色心為體。樂受為力。起五
戒十善為作。白業為因。善愛取為緣。善習為果。人
天趣為報。初後相在為等。二乘界。表涅槃為相。解
脫為性。五分為體。無繫為力。道品為作。無漏慧行
為因。修出世善法為緣。四果為果。方便土為報。前
後相在為等。菩薩佛界者。緣因為相。了因為性。正
因為體。四弘為力。六度萬行為作。智慧莊嚴為因。
福德莊嚴為緣。三菩提為果。大涅槃為報。圓融無
礙為等。又如地獄界。當地自具相性本末。亦具畜
生界相性本末。乃至具佛法界相性本末。無有缺

減。阿毗曇毗婆沙第七云。地獄道。成就他化天法。
即是其例。餘九法界亦如是。當知一一界。皆有九
界十如。若照自位九界十如。皆名為權。照其自位
佛界十如。名之為實。一中具無量。無量中具一。所
以名不可思議。
(言自位者。雖明十界。界界各十。且照當界。以九為權。以一為實。故須
結云。一中無量。一界具十。一一十如。若自若他。若因若果。在一心故。故云無量中一。一中無量。不可以一
說。不可以多說。不可以權說。不可以實說。因果。善惡。空有。大小。凡聖。漸頓。開合。心法。依正。一多自在。一切
諸法悉皆如是。是知譚法界者。未窮斯玅。致使惑果事而迷因理)。
(○僭補曰。若照自位九界為權。佛界為
實者。心佛眾生。三無差別。各具三千法門。但佛法太高。眾生法太廣。為易修觀故。但觀心法三千。故云自
位也)。
須知一中無量。凡夫雖具。絕理情迷。二乘雖具。
捨離求脫。菩薩雖具。照則不周。名不了了。如來洞
覽。橫豎具足。
(先重立境云。一中無量。凡夫絕理等者。自鄙無分。故云絕理。隨想異見。故
云情迷。既絕且迷。徒具何益。二乘等者。即二教二乘。煩惱即真。捨而不觀。避空求空。反資小脫。菩薩等者。
藏通照六。別照次第。故云不周。皆迷巳界。不達佛界。不了了言。尚該十地。故今應指別地及因。橫豎具足
者。一中無量為橫。無量即一為豎。多一相即。故云具足)。
唯獨自明了。餘人所
不見。不可宣示。止止絕言。其在此耳。

二約佛法界釋者。佛界非相非不相。而名如是相。
指萬善緣因。故下文云。眾寶莊校。即其義也。佛界
非性非不性。而名如是性。指智慧了因。故下文云。
有大白牛也。佛界非體非不體。而名如是體。指實
相正因。故下文云。其車高廣也。佛界非力非不力。
而名為力。指菩提道心。慈善根力等。故下文云。又
於其上。張設幰葢也。佛界非作非不作。而名如是
作。指任運無功用道。故下文云。其疾如風也。佛界

非因非不因。而名如是因。指四十一位。故下文云。
乘是寶乘。遊於四方也。佛界非緣非不緣。而名如
是緣。指一切助菩提道。故下文云。又多僕從。而侍
衛之。佛界非果非不果。而名如是果。指玅覺朗然。
圓因所尅。故下文云。直至道場也。佛界非報非不
報。而名如是報。指大般涅槃。故下文云。得無量無
漏。清淨之果報也。佛界非本非末。而言本末。本即
佛相。末即佛報。是自行權也。佛界非等。非不等。而
名究竟等。指於實相。故標章云實相。是自行之實
也。即實而權。故言本末。即權而實。故言為等(問。此中佛
界。與前十中佛界何別。答。前則在迷在因。通悟通果。今乃唯果。不通因迷。故一一法。皆用雙非。非相非不
相。雖出雙非。意存三諦。下九準知。乃至本末究竟等也。如是方名究竟佛乘。是故皆以大車文結。此則於
今品文。是佛果家之諸法實相。於彼譬說。即至道場之莊嚴大車。於彼宿世。即極果佛之開權寶渚。於彼
本門。即久成佛之所契玅法。若正宗可識。豈迷流通。一句一偈之言。彌可信也。三德三軌之說。皎若目前。
若得此意。廣演於八年。不出乎一念。經五十小劫。詎動於剎那。例知一代逗機。居于心性。十方佛事。宛然
矚目。法界根性。覽而易通。隨宜所說。咸指藏理)。此是如來自行權實。最為
無上無上相。乃至無上果報。橫廣豎深。而無有上。
故標章云。諸法實相也。例亦應言諸法實性。實體。
實力。乃至應言實究竟等。但略舉一而蔽諸耳。如
來徧照。橫豎悉周。如觀掌果。秖為凡夫如雙盲。二
乘如眇目。菩薩夜視朦朧不曉。不可得說。止止絕
言。其意在此耳。

三約離合者。若佛心中所觀十界十如。皆無上相。
乃至無上果報。唯是一佛法界。如海總萬流。千車

一轍。此即自行權實。若隨他意。則有九法界十如
相性等。即是化他權實。化他雖復有實。皆束為權。
自行雖復有權皆束為實。此即自行化他權實。隨
他則開。隨自則合。橫豎周照。開合自在。雖開無量。
無量而一。雖合為一。一而無量。雖無量一。而非一
非無量。雖非一非無量。而一而無量。唯佛與佛。乃
能究盡。凡夫則誹謗不信。二乘則迷悶不受。菩薩
則塵杌未明。為此義故。止止絕言。

四約位者。如是相者。一切眾生皆有實相。本自有
之。乃是如來藏之相貌也。如是性。即是性德智慧。
第一義空也。如是體。即是中道法性之理也。是為
三德。通十法界。位位皆有。
若研此三德。入於十信
位。則名如是力。如是作。入四十一地。名如是因。如
是緣。若至佛地。名如是果。如是報。
初三名本。後三
名末。初後同是三德。故言究竟等。
初位三德。通惡
通善。通賢通聖。通小通大。通始通極。雖在惡而不
沉。雖在善而不升。雖在賢而不下。雖在聖而不高。
雖在小而不窄。雖在大而不寬。雖在始而非新。雖
在極而非故。故是不可思議。不可得說。止止絕言
耳。

復次三德究竟等者。十界相性。權實開合。差別若
干。以平等大慧。如實觀之。究竟皆等。
若迷此境。即
有六界相性。名為世諦。若解此境。即有二乘相性。
名為真諦。達此非迷非解。即有菩薩佛界性相。中

道第一義諦。若以此慧等於俗諦。俗諦非迷。等於
真諦。真諦非解。非解非迷。雙非迷解。但名平等。若
雙照者。權即是實。實即是權。雖二而不二。亦名究
竟等也。
○又權實不二之境。七種方便。不能以不
二智。等不二境。唯有諸佛。以不二智。等不二境。故
言究竟等。
○又今大乘機動。不明九界性相。直說
一切性相。悉入佛界性相。昔教不說。謂昔不與今
等。今教說。知昔與今等。故言究竟等。
○初約惑解
等。次約人等。後約教等。說此甚廣。記者不能委悉
耳。

南嶽讀此文。皆云如。故呼為十如也。天台依義讀
文。凡有三轉。一云是相如。是性如。乃至是報如。二
云如是相。如是性。乃至如是報。三云相如是。性如
是。乃至報如是。若皆稱為如者。如名不異。即空義
也。若作如是相等。點空相性。名字施設。即假義也。
若作相如是等。如於中道實相之是。即是中義也。
分別令易解。故明空假中。得意為言。空即假中。約
如明空。一空一切空。點如明相。一假一切假。就是
論中。一中一切中。非一二三。而一二三。不縱不橫。
名為實相。此之十如。乃十界上因果之法。一法界
具十如是。十法界具百如是。又一法界具九法界。
則百法界。千如是。九界為權。佛界為實。細論各具
權實。然此權實。不可思議。乃是三世諸佛二智所
依之境。何法不收。此境發智。何智不發。故荊溪云。

的指玅境。出自法華。正指此也(初歎二佛二智長
行竟)。
△次偈頌。有二十一行為兩。初十七行半。頌
長行歎二智。後三行半。頌略開三顯一。動執生疑。

前又二。初四行頌寄言歎。後十三行半。頌絕言歎。
夫偈頌長行。互有廣略者。令義易顯耳。長行二佛
權實各歎。表化緣異故。頌中二佛合歎。示二智理
同故。
初寄言中又二。初兩行合頌二佛二智。後二
行。合頌二佛釋歎結歎等也。
今初。】

「爾時世尊。欲重宣此義而說偈言。

世雄不可量(至)無能測量者。」

【初世雄不可量一句。合頌上二佛實智。
次諸天下
三句揀人。
次佛力無所畏下一偈。合頌上二佛權
智也。力無畏等。頌諸功德是頌權智。餘法者。即指
化他之權。是實智之餘助耳。正頌上種種因緣(云
云)。言頌開合者。此有三異。一上舉人。又標法。故云
諸佛智慧。今但頌人。將人以美法。故云世雄。二者。
上開歎。今合歎。以法別故須開。以人總故須合。三
者。上云一切二乘不知。今言一切眾生類不知。
△
後二行。合頌二佛釋歎結歎之意也。】

「本從無數佛(至)我巳悉知見。」

【本從無數佛。具足行諸道。頌上諸佛釋歎。佛曾親
近百千諸佛。盡行道法之文也。
甚深微玅法。頌上
結歎實。成就甚深未曾有法也。
難見難可了。頌上
結歎權。意趣難解也。
於無量億劫。行此諸道巳。頌

上釋迦釋歎知見波羅蜜。皆巳得具足。上二句舉
因具足。次道場得成果一句。舉果具足。
我巳悉知
見一句。頌上結釋迦二智。如來知見廣大之文也。
(初四行頌寄言歎竟)。
△第二有十三行半。頌上絕
言。文為五。初半行如是大果報。即頌不思議境。】

「如是大果報。種種性相義。」

【但舉初後。中間略可知。義字。兼頌究竟等也。大與
種種。如玄義中說(但舉初後者。仍先舉後二。却舉初二。故先云大果報。次云性相
義也。義字等者。義謂義理。秪一究竟之言。有三諦三觀義理也。大與種種等者。具如玄文)。
△第
二半行。追頌取要言之佛悉成就也。】

「我及十方佛。乃能知是事。」

【△第三半行。追頌上止不須說也。】

「是法不可示。言辭相寂滅。」

【實相非方所。故不可示。非言語道。故云言辭相寂
滅。
△第四頌舉不知之人。有十行半。文為八。初半
偈總揀不入者。即七方便也。】

「諸餘眾生類。無有能得解。」

【△次二句。揀能入者。即圓教十信。故云信力堅固
者。】

「除諸菩薩眾。信力堅固者。」

【(僭補曰。七方便。借藏教七賢位。名法華七方便。一兩教二乘。二兩教菩薩。三別教十信。四十住。五十行。六
十迴向。七圓五品是也。問。圓十信。未證法身。何以非方便。答。此品初。佛從定起。即歎二佛二智。無有知者。
今偈云。諸餘眾生類。無有能得解。除諸菩薩眾。信力堅固者。即圓教十信。故言信力堅固者。長行唯佛與
佛知。頌中明十信知。互舉耳。據此偈。佛金口親許圓十信知。豈可雷同前三教。判入方便耶。以信隣初住。

即斷惑證真故也。華嚴經云。一切世界諸羣生。少有欲求聲聞乘。求獨覺者轉復少。趣大乘者甚難遇。趣
大乘者猶為易。能信此法倍甚難。法華舉七方便。與圓十信較量。華嚴舉三乘。與圓十信較量。皆許十信
能信此法。其義一揆。可互相印證也)。
△三一行半。揀二乘不知。】

「諸佛弟子眾(至)其力所不堪。」

【△四一行。舉身子不知。】

「假使滿世間。皆如舍利弗。盡思共度量。不能測佛智。」

【△五一行半。舉諸大弟子。】

「正使滿十方(至)亦復不能知。」

【△六二行舉支佛。】

「辟支佛利智(至)莫能知少分。」

【△七二行半。舉發心菩薩不入。】

「新發意菩薩(至)不能知佛智。」

【發心語通。或可六度菩薩。三僧祗未斷惑。名為發
心。或可指上人天中。自攝得六度。而發心之語。別
擬通別等發心也。
△八一行。揀不退菩薩亦不知
也。】

「不退諸菩薩。其數如恒沙。一心共思求。亦復不能知。」

【通教不退。斷界內惑。是故不知。別教地前。亦有證
位不退。行不退等。亦所不知也(第四八段竟)。
△第
五一行半。頌上難解法。佛能知實相境。】

「又告舍利弗(至)十方佛亦然。」

【無漏不思議者。頌上結要。舉權實所止之境也。甚
深微玅法一句。頌上第一希有難解之法。我今巳
具得三句。頌上唯佛與佛乃能究盡也。明諸佛道

同。同皆究竟。故云唯我知是相。十方佛亦然。釋不
思議者。如如意珠。無毫釐之有。能雨眾寶。實相不
生。能生般若也。
(第二十三行半。頌絕言歎竟)。
(初
十七行半頌長行竟)。
△後三行半。頌略開三顯一。
文二。初略開三顯一。二騰疑致請。就略開顯為二。
初行半。頌諸佛顯實。次頌釋迦開三。互明一邊耳
今初。】

「舍利弗當知(至)要當說真實。」

【諸佛語無異者。此論諸佛化道是同。次兩句勸信。
後兩句世尊法久後。要當說真實。即顯實也。動昔
之執。生今之疑。將非魔作佛。正由聞此語也。佛既
如實語勸信。何事翻疑。為防因疑起謗者。故須勸
信耳。
△次頌釋迦開三。文為三。初一行正明開三。】

「告諸聲聞眾。及求緣覺乘。我令脫苦縛。逮得涅槃者。」

【將明二乘之非。故言逮得涅槃者。
又解。我令脫苦
縛。逮得涅槃。即擬六度菩薩乘。何以知之。修六度
行。即免四趣縛。未能入滅度。三僧祗百劫。乃得涅
槃。逮之言。遠乃及耳。
又六度行。前度他。故言我令
脫苦縛。後取無漏。故言逮得涅槃。此義推之。知是
六度乘也。
又以數推之。下句云。佛以方便力。示以
三乘教。若不指此。將何為三。不應重數二乘為三
乘也。
△次半行。正明三乘是方便。】

「佛以方便力。示以三乘教。」

【△次兩句出立三之意。】


「眾生處處著。引之令得出。」

【意是權引。離諸苦故。非為真實。但是方便門耳(初
略開顯竟)。
△二騰疑致請。由聞三是方便。故執動
疑生(是諸聲聞。聞三乘是方便。所以疑於方便。又聞要當說真實。所以疑於真實)。文為
二。一敘疑。二正請決。敘疑又二。一經家敘。二正生
疑。初二。先敘千二百疑。】

「爾時大眾中有諸聲聞(至)千二百人。」

【△次敘四眾疑。】

「及發聲聞辟支佛心比丘。比丘尼。優婆塞。優婆夷。」

【上云三乘皆是方便。敘疑但在二乘者。以其執重
疑深。故偏舉。若至下陳疑中。即云求佛諸菩薩。大
數有八萬。亦皆有疑。故知三乘僉疑。偏舉二乘耳。

△二正生疑二。一疑佛二智。】

「各作是念(至)一切聲聞辟支佛所不能及。」

【從何故殷勤稱歎方便。即是總疑權實二智。從而
作是言。佛所得法甚深者。是疑實智。有所言說。意
趣難知下。是疑權智。以聞諸佛語無異。要當說真
實。從此生疑。何者。佛昔說三乘智慧。同證不差。但
餘習有盡不盡耳。今忽稱歎如來二智。非我所及。
是故疑佛二智也。
△二疑巳所得。】

「佛說一解脫義(至)而今不知是義所趣。」

【從佛說一解脫義。我等亦得此法下。此是自疑所
得三乘聖道。是真出要。我修此理。亦到涅槃。而今
忽言皆是方便。未知何者真實。故言不知是義所

趣。此從上斥三為方便。而生是疑(一敘疑竟)。
△二
正請決。文有三請二止。就前為三止。佛預知三周
得益。前後不俱。故三抑。俟其三請也。
就初請為二。
一長行。二偈頌。長行為二。一陳疑。】

「爾時舍利弗知四眾心疑(至)今者四眾咸皆有疑。」

【△二正請。】

「惟願世尊。敷演斯事(至)甚深微妙難解之法。」

【△二偈頌中。有十一行偈。文為六。初二句頌疑實
智。】

「爾時舍利弗。欲重宣此義。而說偈言。

慧日大聖尊。久乃說是法。」

【△第二三行。頌疑權智。】

「自說得如是(至)諸佛之所得。」

【△第三三行。明三乘四眾有疑。】

「無漏諸羅漢(至)願佛為解說。」

【初一行。上句明羅漢。次句明菩薩。既云涅槃。何以
言菩薩。上云逮得涅槃者。此中稱及。及者。此菩薩
自求涅槃。又以及他。故異二乘。知是菩薩。後二行
明緣覺。出家二眾。及八部等。皆中乘之機也。
△第
四一行半。明身子疑。】

「於諸聲聞眾(至)為是所行道。」

【△第五一行。明佛子疑。】

「佛口所生子。合掌瞻仰待。願出微玅音。時為如實說。」

【△第六二行。總明同疑請也。】


「諸天龍神等(至)欲聞具足道。」

【夫偈頌長行。可以意推。如其非頌。即是長出。於義
非急者。不能煩文分擘。故略耳。
△次明二止。恐驚
疑故。】

「爾時佛告舍利弗(至)一切世間諸天及人皆當驚疑。」

【△二舍利弗騰宿根利。是故更請。】

「舍利弗重白佛言(至)而說偈言。

法王無上尊。惟說願勿慮。是會無量眾。有能敬信者。」

【△次佛三止之。護上慢故。】

「佛復止舍利弗(至)重說偈言。

止止不須說。我法玅難思。諸增上慢者。聞必不敬信。」

【△三身子述慧益多。牒疑三請。有二。初長行。】

「爾時舍利弗重白佛言(至)長夜安隱多所饒益。」

【△次偈頌。】

「爾時舍利弗。欲重宣此義而說偈言。

無上兩足尊(至)則生大歡喜。」

【(一略開三顯一騰疑致請竟)。
△二廣開三顯一。斷
疑生信。有三周。共八品。一從此文。至第二卷。盡迴
向佛道偈止。為上根法說周。二從爾時舍利弗。我
今無復疑悔下。乃至授記。凡四品。為中根譬說周。
三化城喻等三品。為下根因緣說周。亦名理事行。
問。三周為三根人。云何一周。通有三說。若爾。一說
應具三根。答。法說非止逗上中之上。又有中下。從
正略傍。故言逗上耳。餘二周亦如是(答意者。許各具三根。法說

自被法說中三。餘二亦爾。但說三根。攝九即足。從正略旁者。上根中上根為正。中下是旁。亦應云。具論有
三。且言上耳。若逗上根。上三俱被。但上根為多為正。中下是略是旁。中下三根。為正為旁。亦復如是)。夫
眾生心神不定。遇惡緣。轉利為鈍。遇善緣。轉鈍為
利。先世值佛聞法。自有轉下中為上。俱於法說得
悟。自有轉下為中。聞譬說得解。下者不轉。三周乃
了。如此轉根。譬三刀斫木。利一。中二。鈍者三下。利
鈍之名不失。木斷之處是同(譬者。刀如根。木如惑。執者如機。佛令其斫。
受教如聞法。運斫如用觀。木斷如證。曾磨如轉。遇磨不同。故有利鈍)。問。三根入初住。
有利鈍不。答。真修體顯。則無差降。問。若爾。初住巳
上。更起緣修。有優劣不。答。此同位人。無復勝負。真
修體融。寧得有異耶。

問。經中多明菩薩為上根。緣覺中根。聲聞下根。若
言菩薩上根。應併在法說中得悟。緣覺併在譬說
中得解。聲聞併在於因緣中得悟耶。然經中一往。
判出三根。至於悟解。義未必然。今經但見聲聞得
解。不見支佛者。支佛是中根。既值佛出世。入聲聞
數。隨根得悟。故不別標緣覺耳。故身子請偈云。其
求緣覺者。比丘比丘尼。依此文。即知緣覺入四眾
中攝也。又法師品云。比丘比丘尼。優婆塞優婆夷。
求聲聞者。求支佛者。豈無緣覺得解耶。舊云。菩薩
是上根。不必皆利。從多為上。而執心易轉。原其域
懷求佛。但執過三百巳。即求近果。此疑易悟。三根
菩薩。同在法說得解。上者或在略說。中者或在廣
說之初。下者與身子齊。今明菩薩語通。但使發大

心。悉是菩薩。何必併是利根。及身子尚少。豈得初
周之初。巳併得悟。若爾。流通壽量。何意有諸菩薩。
節節得悟無生忍者。發菩提心者。舊云。壽量中悟。
皆是法身。增道損生。今言不爾。有六百八十萬億
那由他恒河沙人。得無生法忍。此人始得此忍。當
知壽量之前。未是法身。故知菩薩得悟。不可局在
初周之初也。

問。菩薩得悟。通於始終。二乘得悟。亦應至後。答。三
周定父子天性巳竟。則皆名菩薩。設在後悟。同名
菩薩悟也。

問。若三乘同悟。何意但見聲聞領解。其二則無。答
今明無佛出世。名獨覺。聞佛說十二因緣法。名緣
覺。既入聲聞數中。得悟領解。皆不別出。大意可見。
身子迦葉等。悉是中乘根性。故聲聞領解。兼得緣
覺。無勞別出也。又四眾中。有發緣覺心者。其人得
悟。即不一也。信解品云。密遣二人。追捉將還。即是
其義。菩薩不領解者。聲聞之教。不明得佛。今經開
其歸大之路。自恐解謬。故對佛述解菩薩不爾。故
無領解。又其意有二。一菩薩本意求佛。設有異執
而執輕。終歸取佛。無有不得之慮。今聞三周之說。
但是正其觀慧。故不須領解。二菩薩悟大。處處有
文。二乘作佛。始自今教。逐要流傳。故略菩薩領解。
梵文或有。漢略不書耳。

問。若同皆領解。何故聲聞得記。不見緣覺菩薩受

記。此亦三意。一者。昔明二乘入正位。不能發心。何
由得記。今既悟大。欣斯別決。故為記劫國也。菩薩
發心求佛。行成自滿。故不欣急求佛。亦不促授。又
前教處處授菩薩記。此是恒說。逐要傳譯。如前云
云。
(僭補曰。逐要傳譯。如前云云者。即此三意中第一意。為聲聞授劫國記。即是逐要。菩薩授記。乃是恒
說。非此所急。況迹門流通。調達龍女皆授記。何云不授。即如次所引)二菩薩亦有別
記。調達龍女。豈非記耶。又法師品云。求聲聞者。求
辟支佛者。求佛道者。如是等類。咸於佛前。聞法華
經。我皆與授記。當得三菩提。此豈非皆記耶。三二
乘昔來未曾得八相記。故記其劫國。菩薩先巳曾
記。故不重明耳。淺近之記。初住巳得。非菩薩所欣。
菩薩所期。乃是圓極玅覺遠記耳。故壽量品中。始
從發心。訖一生得。玅因斯滿。極果頓圓。此乃授法
身記莂。何謂無記耶。

問。若小悟大。應同授法身記。那得授八相記耶。答
八相是應記。既得應記。知必有本。欲使物知聞。共
結來緣。故與應記耳。又此二乘。若聞壽量。即同損
生。得法身記也。

又明待時不待時。爾前不悟。必待法華悟者。名為
待時。法華前教巳解者。名不待時。何故爾。佛有顯
密二說。若顯說為論。法華之前。二乘未悟大道。要
須五味調熟。會在法華。故云。說時未至故。今正是
其時。決定說大乘。此即待時也。若密教為論。未必
具待五味。在法華方會。爾前密有入者。故名不待

時。此乃大判時不時。若就三周。亦是待時不待時。
迹本二門。亦是待時。不侍時。致有前後悟入。即此
意也(僭補曰。應在三周前後得記者。是待時也。不在三周之數。前後密得者。是不待時也。又迹
門是待時。本門是不待時也)。

問。有一種根性。非密非顯。二時不攝者。應是失時。
永不得悟耶。答。餘經或謂此為失時。今經不爾。此
人雖於密顯兩時不悟。雖生滅度之想。而於彼土。
得聞是經。故無失時。乃是待彼土之時耳。問。五千
起去。應是失時。答。此等應以如來滅度後。弘經人
受益也。

問。身子初周。為四眾三根請。譬周為中下請。云何
言佛各為三根人。三周說法耶。答。此語不便。請則
普請。說亦普說。但上根智利。聞法得悟。中根處中。
聞譬得悟。下根居下。聞三得悟。汝當隨義。云何隨
語。

問。宿世是過去事。法譬是當現事不。答。經無文。義
推應爾。引三歸一。三望一。一則是當。舉事為譬。譬
即是現。準後望前。應如所問。
(僭補曰。三周差別之義。文句有十種料揀。
廣大精微。無疑不破。此但略撮其要。以便好略之機。不能具錄。有志樂多聞者。宜自撿之)。

△初周法說。文為五。一從殷勤三請下。訖卷。正是
法說。二從第二卷初。訖偈頌。是身子領解。三從吾
今於天人下。訖佛所護念。是佛述成。四從汝於來
世。訖宜應自欣慶。是與授記。五從四眾。訖盡迴向
佛道。是四眾歡喜。今初法說。有長行偈頌。長行為

三。一許。二受旨。三正說。許文為三。一順許。二誡許。
三揀許。
今初。】

「爾時世尊。告舍利弗。汝巳殷勤三請。豈得不說。」

【△二誡許。】

「汝今諦聽。善思念之。吾當為汝分別解說。」

【諦聽是聞慧。善思是思慧。念之是修慧。大經明四
善法。為大涅槃因。一善知識如來也。餘者可解(大經
四善法者。德王品釋十功德中云。一者親近善友。二者聽聞正法。三者思惟其義。四者如說修行。唯此四
法。是涅槃因。若言苦行是涅槃因。無有是處)。
△三揀眾許。】

「說此語時(至)汝今善聽當為汝說。」

【五千在座。故如來三止。今將許說。威神遣去。故名
揀眾。五濁障多名罪重。執小翳大名根深。未得謂
得。名上慢。未得三果。未證無學。有如此失者。謂障
執。慢。三種之失也。而不制止者。上聞開三顯一。言
略義隱。猶未生謗。足作繫珠因緣。去則有益。若聞
廣開三顯一。乖情起謗。住則有損。是故不制止也。
此眾無復枝葉者。枝葉細末。不任器用。此等執方
便之方便(方便之方便者。四果是方便。更於煖頂妄計為極。是執方便之方便也)。於
大非器。大品云。攀拊枝葉。棄於根本。是人為不黠。
即是此義也。退亦佳矣者。既以小自翳。復妨他大
光。今退無謗法之愆。復無障他之過。故云佳矣。上
枝葉未去。如來三止。貞實願聞。故身子三請。師弟
鑒機。非徒靳固也。

問。佛大慈悲。何不神力使其住而不聞。如華嚴中

聾啞。何不增狀毒鼓。如喜根勝意。答。各有所以。華
嚴末席。始開於漸。未破小執。故在座而隔。今諸佛
法久後。要當說真實。正欲滅化城。破艸菴。宜須揀
遣。若去住俱謗。宜如喜根強說。今去則有益。那忽
令住。住則有損。那忽不遣。喜根以慈故強說。如來
以悲故發遣。問。五千在座。即不蒙益。去有何益。答。
此非當機。是結緣人耳。巳如上說。昔大通佛時。亦
有無量眾生。心生疑惑。世世與師俱生。今皆得度。
此人亦爾。說大經時。萬五千億人。於是經中。不生
信心。是人於未來。亦當得信。例此。益在不久。金光
明中。時閻浮提有二種人。亦斯例意。
○汝今善聽。
即結許也。
(毒鼓者。大經云。譬如有人。以毒塗鼓。於大眾中。擊令出聲。聞者皆死。鼓者。平等
法身。毒者。無緣慈悲。打者。發起眾也。聞者。當機眾也。死者。無明破也。今世惑破近死。正當當機人也。來世
惑破遠死。此五千等。雖非當機。亦聊作繫珠因緣耳。金光明第七云。二種人者。一者深信大乘方等。二者
毀訾。不生信樂不生信樂者。亦得結緣。故引為例)。
(○喜根勝意者。諸法無行經云。爾時文殊師利言。世尊。
師子吼鼓音王如來滅度之後。爾時有菩薩比丘。名曰喜根。時為法師。質直端正。不壞威儀。不捨世法。爾
時眾生。普皆利根。樂聞深論。其喜根法師。於眾人前。不稱讚少欲知足。細行獨處。但教眾人諸法實相。所
謂一切法性。即是貪欲之性。貪欲性。即是諸法性。嗔恚性。即是諸法性。愚癡性。即是諸法性。其喜根法師。
以是方便。教化眾生。眾生所行。皆是一相。各不相是非。所行之道。心無嗔癡。以無嗔癡因緣故。逮得法忍。
於佛法中。決定不壞。世尊。爾時復有比丘法師。行菩薩道。名曰勝意。其勝意比丘。護持禁戒。得四禪四無
色定。行十二頭陀。世尊。是勝意比丘。有諸弟子。其心輕動。樂見他過。世尊。後於一時。勝意菩薩。入聚落乞
食。悞至喜根弟子家。見舍主居士子。即到其所。敷座而坐。為居士子。稱讚少欲知足細行。說無利語過。讚
歎遠眾。樂獨行者。又於居士子前。復說喜根法師過失。是比丘不實。以邪見道。教化眾生。是雜行者。說婬
欲無障礙。嗔恚無障礙。愚癡無障礙。一切諸法。皆無障礙。是居士子。利根。得無生法忍。即語勝意比丘。大

德。汝知貪欲。為是何法。勝意言。居士。我知貪欲。是煩惱。居士子言。大德。是煩惱。為在內。在外耶。勝意比丘
言。不在內。不在外。大德。若貪欲不在內。不在外。不在東西南北。四維上下十方。即是無生。若無生者。云何
說若垢若淨。爾時勝意比丘。瞋恚不喜。從座起去。作如是言。是喜根比丘。以妄語法。多惑眾人。是人以不
學入音聲法門故。聞佛音聲則喜。聞外道音聲則瞋。於梵行音聲則喜。於非梵行音聲則瞋。以不學入音
聲法門故。乃至爾時喜根菩薩。於眾僧前。說是諸偈云。貪欲是涅槃。恚癡亦如是。如此三事中。有無量佛
道。若有人分別。貪欲瞋恚癡。是人去佛遠。譬如天與地。菩提與貪欲。是一而非二。皆入一法門。平等無有
異。凡夫聞怖畏。去佛道甚遠。貪欲不生滅。不能令心惱。若人有我心。及有得見者。是人為貪欲。將入於地
獄。貪欲之實性。即是佛法性。佛法之實性。亦是貪欲性。是二法一相。所謂是無相。若能如是知。則為世間
導。乃至說是諸偈法時。三萬諸天子。得無生法忍。萬八千人。漏盡解脫。即時地裂。勝意比丘。墮大地獄。以
是業障罪因緣故。百千億那由他劫。於大地獄。受諸苦毒。從地獄出。七十四萬世。常被誹謗。若干百千劫。
乃至不聞佛之名字。自是巳後。還得值佛。出家學道。而無志樂。於六十二萬世。常返道入俗。亦以業障餘
罪故。於若干百千世。諸根闇鈍。世尊。爾時喜根法師。於今東方過十萬億佛土。有國名寶莊嚴。於中得阿
耨多羅三藐三菩提。號曰勝光明威德王如來。應供。正徧知。今現在彼。其勝意比丘。今我身是。世尊。我未
入如是法相門時。受如是苦。分別苦。顛倒苦。是故若發菩薩心者。若發小乘心者。不欲起如是業障罪不
欲受如是苦惱者。不應拒逆佛法。無有處所。可生瞋癡。佛告文殊師利。汝聞是諸偈。得何等利。世尊。我畢
是業障罪巳。聞是偈因緣故。所在生處。利根智慧。得深法忍。巧說深法。文殊師利。為誰力故。能憶如是無
量阿僧祇劫罪業因緣。世尊。諸菩薩有所念。有所說。有所思惟。皆是佛之神力。所以者何。一切諸法。皆從
佛出故)。

(僭補曰。按諸法無行經。喜根勝意二菩薩所說之法。勝意是藏教事六度菩薩。斷煩惱而證菩提。喜根是
一乘圓教大菩薩。以三毒之性。即諸法實性。一相無相。是諸法實相。勝意以著相故謗喜根。即是謗法華
經。是法住法位。世間相常住。亦是謗治世語言。資生業等。皆與實相不相違背。亦是謗十法界十如因果
權實之法。本末究竟。皆與實相等。以謗大法故。生身陷地獄。從地獄出。復得人身。又若干劫。受諸罪報。謗
法之罪。經有明文。所謂謗斯經故。獲罪如是。讀之。令人心悸毛豎。所以佛稱種智。修假多聞。雖學三乘權
教。依之修證。而一乘大法。不可不學。所謂自行權。本為實也。凡業是經者。喜根所說之法。當深究研窮。而

即之於心。勝意著相謗法。前車既覆。後之來者。宜痛誡也)。

△第二受旨。】

「舍利弗言。唯然世尊。願樂欲聞。」

【如文(一許二受旨竟)。
△第三正法說。文為二。一明
四佛章。廣上諸佛權實。二明釋迦章。廣上釋迦權
實。上句逗少。是文略。總云諸佛。是人略。但開三顯
一。是義略。此中章句多。是文廣。明五佛。是人廣。明
六番。是義廣。六者。一歎法希有。二說無虗妄。三開
方便。四示真實。五為五濁施權。六揀偽敦實。歎法。
令生尊重。說無虗謬。止其誹謗。開方便。使莫執小。
示真實。使其悟大。舉五濁。示必施三。揀偽。要顯真
實。於五佛章中。一一應備六義。而前後互出不具
足者。葢如來巧說。使略而無闕。詣而不煩文耳。初
四佛章二。一總明諸佛。二列三世。總章應具六。今
但四。一歎法。二無虗妄。三開方便。四示真實。闕二
義者。指後文也。
今初。】

「佛告舍利弗(至)如優曇鉢華時一現耳。」

【歎法中。法譬雙歎。時乃說之者。諸佛同出五濁。必
前施三。如今世尊。四十餘年。始顯真實。久久稀疎。
故言時乃說之。久不說者。為人不堪故。時未至故。
五千未遣故。今人巳堪。時巳至。五千巳去。決定說
大乘。故言時乃說之。優曇華者。此言靈瑞。三千年
一現。現則金輪王出。表三乘調熟巳後。方說玅法。
授法王記。又隔跨酪生酥熟酥三味巳後。乃說醍

醐。觀心者。觀心即中名為瑞。此觀通一切法至實
相名為靈(法譬雙歎者。法喻蓮華。此云優曇者。乃是優曇蓮華。非尋常蓮華也)。
△第
二勸信無虗妄法。】

「舍利弗。汝等當信佛之所說。言不虗妄。」

【不虗妄者。此理至深。理與昔異。此言至玅。言與昔
反。此行至普。行與昔乖。此人至勝。勝於昔劣。還指
客作四種之麤。而今皆玅。恐物生謗。故勸信也。信
無虗妄人。說無虗妄法。
△第三施方便文三。謂標。
釋。結。
今初。】

「舍利弗。諸佛隨宜說法。意趣難解。」

【初明佛道隨三種機宜說方便。故言隨宜。而佛意
在實。物莫能解。故言意趣難解也。
△二釋。】

「所以者何。我以無數方便(至)演說諸法。」

【釋者。舉今佛之權能。釋諸佛之方便。巧慧同故。借
此釋彼。云我以無數方便。謂諸佛施權。亦如我也。

△三是法非思量三句。有兩義。或作結施權。謂佛
意難知。唯佛與佛能了。稟教者謂三。諸佛知一耳。
或作顯實。即是次文。
△第四顯真實。文為五。一標
勝人法。二標出世意。三重徵起。四正顯實。五總結。

今初。】

「是法非思量分別之所能解。唯有諸佛。乃能知之。」

【標人法者。舉無分別法。唯是佛所知佛以無分別
智。解知無分別法。即是顯實法也。
△二標出世意。】

「所以者何。諸佛世尊。唯以一大事因緣故。出現於世。」


【出世意者。為兩。初總。次分字。總者。諸佛覺如實之
相。乘此實道。出應於世。秖令眾生。得此實相。唯為
此事。出現於世。曾無他事。除諸法實相。餘皆名魔
事。分字釋者。一。則一實相也。非五非三。非七非九。
故言一也。其性廣博。博五三七九。故名為大。諸佛
出世之儀式。故名為事。眾生有此機感佛。故名為
因。佛乘機而應。故名為緣。是為出世之本意。而今
說三者。為一弄引耳。如人欲取。先當與之。雖說種
種道。其實為一乘。即此義也。
△三重徵起。】

「舍利弗。云何名諸佛世尊(至)出現於世。」

【重示者。將欲分別。更重提起。為解釋之端。又此大
事。佛所尊重。如釋論中明。父王欲多聞太子名。數
數說之。無有厭足。云云(如釋論等者。文初適云。諸佛大事今復徵。云何名諸
佛大事等者。佛所尊重。故數言之。故引為例。云云者。論更有文。亦云如王好施。所生太子。名數數與等
一標勝人法。二標出世意。三重徵起竟)。
△四正顯
實。為令眾生開示悟入佛之知見也。法華論有四
義。一者無上義。除一切智。更無餘事。如經。開佛知
見。為令眾生得清淨故。出現於世。二同義。聲聞。辟
支佛。佛性法身平等故。如經。欲示眾生佛知見故。
出現於世。三不知義。謂二乘人。不知究竟唯一佛
乘故。如經。欲悟佛知見故。出現於世。四為令證不
退轉地。現與無量智業故。如經。欲令眾生入佛知
見故。出現於世。論言次第。初開佛知見為無上。次
示三乘同有佛性法身。雖明佛智無上。但恐佛獨

有。故第二明三乘同有。雖三乘同有。而二乘不悟。
示其令悟。雖悟而不得不退。故第四令得不退。今
師作四解。不乖論。論句句釋。今一句作四釋。論明
證不退轉地。今作四位釋。論知如來能證實。今作
四智釋。論明同義。今作觀心釋。論明不知究竟處。
今作四門釋。今為顯實。無量法皆一也。一色一香。
無非中道。此義可知。玄義中十玅。則是十種一也。
十玅者。一境玅。境即理境也。謂十如是等境。心佛
眾生。三無差別。不可思議。經云。唯佛與佛。乃能究
盡諸法實相。所謂諸法如是相等是也。二智玅。智
即全境所發之智也。以境玅故。智亦隨玅。函葢相
應。不可思議。經云。我所得智慧。微玅最第一是也。
三行玅。行即所修之行也。以智玅故。智導於行。行
亦隨玅。不可思議。經云。行此諸道巳。道場得成果
是也。四位玅位即修行所歷之位次也。謂十住。十
行。十迴向。十地等諸位。以行玅故。所證之位亦玅。
不可思議。經云。乘是寶乘。遊於四方是也。五三法
玅。三法。即真性。觀照。資成之三法也。真性是理。觀
照是慧。資成是定。此之三法。是佛所證。不可思議。
經云。佛自住大乘。如其所得法。定慧力莊嚴是也。
六感應玅。感即眾生。應即佛也。謂眾生能以圓機
感佛。佛即以玅應應之。如水不上升。月不下降。而
一月普現眾水。不可思議。經云。一切眾生。皆是吾
子是也。七神通玅天心名神。慧性名通。天然慧性。

徹照無礙。名為神通。謂如來無謀之應。善權方便。
稱適機宜。變現自在。不可思議。經云。今佛世尊。入
于三昧。是不可思議。現希有事是也。八說法玅。謂
說大小乘偏圓之法。咸令眾生悟入佛之知見。一
音宣演。不可思議。經云。如來能種種分別。巧說諸
法。言辭柔輭。悅可眾心是也。九眷屬玅。謂佛出世。
十方諸大菩薩。皆來贊輔。或以神通而來生者。或
以宿願而來生者。或以應現而來生者。皆名眷屬。
俱不可思議。經云。但教化菩薩。無聲聞弟子是也。
十利益玅。謂佛說法。一切眾生。咸得開悟本性。入
佛知見。猶如時雨普洽。大地蒙益。不可思議。經云。
現在未來。若聞一句一偈。我皆與授阿耨多羅三
藐三菩提記是也。佛為一事。依經。且作四一消文。
一者理一。二人一。三行一。四教一。理一有二。一正
釋。二結成。
今初。】

「諸佛世尊(至)欲令眾生入佛知見道故出現於世。」

【理一復為四意。一約四位。二約四智。三約四門。四
約觀心。
一四位者。諦境不可知見。約於智眼。乃能
知見。二智四眼。不能知見。唯一切種智。佛眼。則能
知見。經云。為令眾生。開佛知見。不論佛果。自知自
見。若偏語佛果。即失眾生。若語眾生。則無佛知見
故。不可偏取。三教行人。雖是眾生。未有佛眼佛智
故。不能知見實相。圓教四位。亦是眾生。又分得佛
眼佛智。則眾生義成。知見義亦成。故寄此四位。以

釋理一。如瑞相中。天雨四華。表萬善同歸。得入四
位。乘四位華。以趣佛果。故約位顯理也。開者。即是
十住。初破無明。開如來藏。見實相理。何者。性德之
理。而為通別兩惑之所染著。難可了知(通惑謂見思。別惑謂
無明。通別兩惑。同在一念)。初心能圓信圓受圓伏。而未能斷。不
名為開(隨喜之前。初心圓信。名字位也。圓受。五品位也。圓伏。六根位也。將此凡心。即為伏斷。
故云能也)。內加觀行。外藉法雨。助破通別惑藏。顯出真
修性。知見朗然開發。如日出暗滅。眼目有用。故名
為開。緣修破惑。故名使得清淨(問。若入初住。方名開者。當知此經。凡
夫絕分。何故論文云為凡夫。答。四釋之中。約智約位唯聖方開。約觀約門。乃通名字。況為令之語。令凡入
聖。結緣之益。準此可知。所以四釋。方顯今意。不妨高位。不棄凡夫)。仁王云。入理般
若名為住(入理之言。義通深淺。從初立稱。故且云住)。住於十住小白華
位也。
示者。惑障既除。知見體顯。體備萬德。顯示分
明。故名為示。即是十行大白位也。
悟者。障除體顯。
法界行明。事理融通。更無二趣。攝大乘師云。如理
智。如量智。今理量不二。故名為悟。即十迴向小赤
位也。
入者。事理既融。自在無礙。自在流注。任運從
阿到茶。入薩婆若海。如攝大乘師云。如理如量。通
達自在。如量知見。能持眾德。如理知見。能遮眾惑
(於釋悟入。竝引攝大乘者。借別成圓故。釋悟中云。理量不二。釋入中云。理量自在。當知別中無此事也。若
爾。前釋住中。引仁王云。入理名住者。準例借別。亦可十住如理。十行如量。量即理故名住。理即量故名行)。
即是十地大赤位也。
然圓道玅位。一位之中。即具
四十一地功德。秪開。即具示悟入等。更非異心。但
如理知見。無有分別淺深之相。欲顯如量知見故。

分別四位耳。發心畢竟二不別。如是二心前心難。
既云難易。即知初心與畢竟心。應有明晦淺深之
別。猶如月體。初後俱圓。而有朔望之殊(先開中云朔望者。朔。
明也。謂月初明。望。謂相望。即圓滿時。日月相望。月非朔望。寄於朔望。則有虧盈)。四位知見。
皆明照實相。而說開入之異耳。

二約四智者。今欲以圓教四智。對於四位。不如般
若中通教釋也。
(僭補曰。四智之名。出般若通教。通於三教。今歸一實。則三教俱圓。以
示無淺深故引用也)一道慧。見道實性。實性中得開佛知見
也。二道種慧。知十法界。諸道種別解惑之相。一一
皆示佛知見也。三一切智。知一切法。一相寂滅。即
悟佛知見也。四一切種智。知一切法。一相。寂滅相。
種種行類相貌皆識。即入佛知見也(初文者。慧因智果。各具別
圓。因果之上。各加種者。故得別名。各加一切。故受果稱。所謂因該果海。果徹因源是也)。又道
慧如理名開。道種慧如量名示。一切智。理量不二
稱悟。一切種智。理量雙照為入。此亦約實理無淺
深中。而淺深分別也。

三約圓教四門橫釋四句者。空門。一空一切空。即
開佛知見也。有門。一有一切有。即示佛知見也。亦
空亦有門。一切亦空亦有。即悟佛知見也。非空非
有門。一切非空非有。即入佛知見也。能通則四。所
通則一。開示悟入。是能通之門。所知所見。是所通
之理也。

四約觀心釋者。觀於心性三諦之理。不可思議。此
觀明淨。名為開。雖不可思議。而能分別空假中心。

宛然無濫。名為示。空假中心。即三而一。即一而三。
名為悟。空假中心。非空假中。而齊照空假中。名為
入。是為一心三觀。而分開示悟入之殊也。
所以四
種釋者。見理由位。位立由智。智發由門。門通由觀。
觀故則門通。門通故智成。智成故位立。位立故見
理。見理故。名為理一也。
△二結成。】

「舍利弗。是為諸佛以一大事因緣故出現於世。」

【如文(初理一竟)。
△二明人一。】

「佛告舍利弗。諸佛如來。但教化菩薩。」

【就昔方便。謂教化三乘。理實而言。但化菩薩。如彼
窮子。自謂客作賤人。長者所觀。實為巳子。即是人
一也。
△三明行一。】

「諸有所作。常為一事。唯以佛之知見。示悟眾生。」

【三乘眾行。名之為諸。為圓故諸。即是一事。此行何
所至到。唯趣佛之知見。即是行一也。
△四明教一。】

「舍利弗。如來但以一佛乘故(至)無有餘乘若二若三。」

【圓頓之教。名一佛乘。故序品云。說大乘經。即是教
義也。自別教巳去。皆名有餘之說。即不了義。非佛
一乘。今言但以一佛乘者。純說佛法之圓教乘也。
無餘乘者。無別教帶方便有餘之說。無二者。無般
若中之帶二。無三者。無方等中所對之三也。如此
二三皆無。況三藏中三耶(四正顯實竟)。
△五總結。】

「舍利弗。一切十方諸佛。法亦如是。」

【如文(初總明諸佛章竟)。
△次三世佛章。各明教一

行一。後總論人一理一。在文可見。若當章自作四
一者亦得。而不及總文顯也。菩薩瓔珞經第十三。
明九世佛。過去三世佛。現未亦爾。未來過去佛者。
古佛慈悲。入未來作種種形度眾生者是。未來現
在佛者。當受未來記者是。未來未來佛者。當佛轉
次受記者是。過去準此可知。現在現在佛者。當化
主者是。現在未來佛。次補者是。現在過去佛。古佛
垂迹者是。
△一過去諸佛章又二。初開權。】

「舍利弗過去諸佛(至)而為眾生演說諸法。」

【以無量無數方便者。明開權也。
△次顯實。】

「是法皆為一佛乘故(至)究竟皆得一切種智。」

【是法皆為一佛乘故。明顯實也。例上一佛乘。即是
教一。從諸佛聞法。法被眾生。兼得人一。究竟皆得
一切種智。種智所知。即是理一。能知即是行一。雖
不次第。四一兼足也。
△二未來佛章開顯如文。】

「舍利弗未來諸佛(至)究竟皆得一切種智。」

【△三現在佛章。正是化主。又三。初標佛出之意。】

「舍利弗現在十方(至)安樂眾生。」

【如諸佛章中。唯以一大事因緣。出現於世。此亦如
是。唯為饒益安樂眾生。而出於世也。
△次開權。】

「是諸佛亦以無量無數方便(至)而為眾生演說諸法。」

【△三顯實。】

「是法皆為一佛乘故(至)欲令眾生入佛之知見故。」

【舍利下。總顯人理也(現在佛章。從初即量開權顯實。經舍利弗是諸佛下。即當

總文。故前料簡中云。三世佛章。各明教行。後總明人理。若爾。何不秪合著現佛章中為四一文。而用為總
耶。以經文初自云。舍利弗。是諸佛等。故知是總)。
(一明四佛章竟)。
△第二廣
釋迦章。於六義中。無歎法希有。但有五。一開權。二
顯實。三為五濁施方便。四揀偽敦實。五無虗妄。

今初。】

「舍利弗我今復如是(至)方便力而為說法。」

【我今亦如是。我即釋迦現在。先三後一。如四佛不
異。故言亦復如是。知諸眾生有種種欲者。即是五
乘根性欲。過去名根。現在名欲。未來名性。深心所
著者。即是根也。方便者。即隨宜開三乘權法也。
△
二顯實。】

「舍利弗。如此皆為一佛乘。一切種智故。」

【佛乘是教一。一切是行一。種智所知是理一。
△第
三為五濁故施權。有二。先標意。】

「舍利弗。十方世界中。尚無二乘。何況有三。」

【將舉五濁。先標其意。上巳說諸佛開權顯實。未明
隱實施權。其玅法清淨。湛一如空。尚無帶二帶三
之權。況有單三單五之權。秪為五濁障重。實不得
宣須施單五單三之權。亦施帶二帶三之權。故言
於一佛乘。分別說三。分別說於帶二帶三之三。及
單五單三之三。
△次釋五濁之相有三。初唱數列
名。】

「舍利弗。諸佛出於五濁惡世(至)見濁命濁。」

【△二明體相。


如是。

如是者。明體相也。體者。劫濁無別體。劫是長時。剎
那是短時。但約四濁。立此假名。文云。劫濁亂時。即
此義也。眾生濁亦無別體。攬見慢果報上立此假
名。文云。眾生垢重。即此義也。煩惱濁。指五鈍使為
體。見濁指五利使為體。命濁。指連持色心為體。
○
相者。四濁增劇。聚在此時。瞋恚增劇。刀兵起。貪欲
增劇。饑餓起。愚癡增劇。疾疫起。三灾起故。煩惱倍
隆。諸見轉熾。麤弊色心。惡名穢稱。摧年減壽。眾濁
交湊。如水奔昏。風波鼓努。魚龍攪撓。無一憀賴。時
使之然。如劫初光音天墮地。地使有欲。如忉利天
入麤澀園。園生鬭心。是名劫濁相(如水奔昏。謂水濁也。光音等者。
世界初成時。此天初下。即第二禪初天。初下人間。身有光明。猶能飛行。無男女根。無所食噉。如是乃至食
林藤。地膚。至粳米等。男女根生。具如俱舍劫章中明。地是惡緣。從緣而說。故云使然。如忉利等者。亦是舉
例。更顯地生欲惡故也。帝釋城外有四園苑。謂眾車麤。雜。喜。諸天欲戰。從麤澀園出諸戰具。須車。出車苑。
若歡喜園。入中生喜。欲界生欲。亦復如是)。煩惱濁者。貪海納流。未曾飽
足。瞋蚖吸毒。撓諸世間。癡暗頑囂。過於漆墨。慢高
下視。陵忽無度。疑網無信。不可告實。是為煩惱濁
相。
見濁者。無人謂有人。有道謂無道。十六知見。六
十二等。猶如羅網。又似稠林。纏縛屈曲。不能得出。
是見濁相。
眾生濁者。攬於色心。立一主宰。譬如黐
膠。無物不著。流宕六道。處處受生。如貧如短。名長
名富。是為眾生濁相。
命濁者。朝生暮殞。晝出夕沒。
波轉煙迴。瞬息不住。是命濁相。濁相眾多。不能具

說。次第者。煩惱見為根本。從此二濁。成於眾生。從
眾生有連持命。此四經時。謂為劫濁也。

料揀者。問。五濁若障大。華嚴中未除濁而聞法者。
何也。答。此應四句分別。一大乘根利障重。以根利
故。重障不能障。此土華嚴。初聞大乘者是也。二根
利障輕。三根鈍障輕。他方淨土。聞大乘者是也。四
根鈍障重。如此土身子等。除濁方聞大乘者是也。
問。五濁障小不。答。此就小乘。應四句分別。小乘根
利遮輕。障不能障。身子是也。根利遮重。障亦不能
障。央掘是也。根鈍遮輕。亦不為障。槃特是也。根鈍
遮重此則成障。不聞小乘。不得度者是。
(央堀魔羅。此云一切
世間現。婆羅門子。母䟦陀羅。幼失父。年十二。色力人相具足。慧辨聰明。師摩尼䟦陀羅婆羅門。通達四毗
陀經。時師暫受王請。留世間現守舍。婆羅門婦。年少端正。於世間現。生愛染心。前執其衣。世間現言。仁今
便是我之母。如何尊處。而行非法。內懷愧悚。捨衣遠避。其婦懷慚。以繩自縊。足未離地。摩尼䟦陀羅。事畢
還家。見婦自懸。以刀截繩。高聲大叫。誰為此事。時婦答言。是世間現。欲行非法。強見凌逼。作如是事。䟦陀
先知此人。有大功德。思惟是巳。語世間現。汝是惡人。毀辱所尊。汝今非復真婆羅門。當殺千人。可得除罪。
世間現奉命。即殺千人。還禮師足。師復告言。更當殺千人。一人一指作鬘。冠首而還。然後得成婆羅門。央
掘即殺千人指少一。見母。即欲殺母。世尊現其前。捨母欲殺佛。佛示現避去。世間現說偈云。住住大沙門。
白淨王太子。我是央掘魔。今當稅一指。世尊答偈云。住住央掘魔。輸汝慧劒稅。我住無生際。而汝不覺知。
乃至世尊向央掘說偈言。汝來央掘魔。出家受三皈。央掘說偈答言。此乘是大乘。說名無礙智。是故我今
日。歸依於如來。乃至世尊歎言。善哉央掘。善來比丘。即成沙門。威儀具足。如舊比丘。爾時十方諸佛。遣大
菩薩曰。今釋迦牟尼佛。與大法將戰。降大師子。度無量眾。乃至央掘問佛。如來言。我住無生際。住解脫地。
云何而復住此娑婆世界。願說因緣。佛告央掘。汝當與文殊師利俱。往十方各過恒河沙世界。一一界中
諸佛。問如是義。猶如鴈王。從此而去。彼一一佛。皆答言。釋迦牟尼佛。即是我身。汝還。當為汝說。央掘與文

殊師利。即還本國。具述上事。請佛為答。佛即告言。央掘魔羅。涅槃無生際。即是如來。如來即是涅槃無生
際。云云。此經有四卷。劉宋求那䟦陀羅譯。但錄其大概耳)。
(○槃特比丘。無多聞性。佛令誦苕帚二字。誦帚
忘苕。誦苕忘帚。一日連誦出曰苕帚。豁然心開。證阿羅漢果)。

問。自有不在華嚴。不在三藏。而得聞大聞小乘者。
何也。答。此就四教。教教中作四門分別。根利遮輕
者。聞非空非有門入也。根利遮重者。聞亦空亦有
門入也。根鈍遮輕者。聞空門入也。根鈍遮重者。聞
有門入也。兩教四門。約小乘分別。兩教四門。約大
乘分別。細推可解。

若論因果。則二因三果(二因。謂煩惱及見。餘三是果。義兼依正)。論人
法。一人四法。人謂眾生。法即餘四。
論三障。二報障。
二煩惱障。業在其間(二報者。即眾生命。二煩惱者。見亦通得名煩惱故。業在其
間者。煩惱潤業。業能招報。故云其間)。

論三假。眾生是因成假。命是相續假。相待假可知
(眾生下。中論三假門。相待可知者。即劫煩惱見也。劫即長短相待。煩惱違順等相待。見即有無等相待。若
通論各具三假。依正二報。莫不皆從三假而成。今從分別。且別說也。故別對之)。

問。既言五濁。何者是五清。答。準例邪正。三毒邪是
五濁。正是五清。他方淨土。無邪三毒。則五濁障輕。
此義可知(言正三毒者。他方淨土。如阿閦國。亦有女人。無邪欲故。舉一準餘。諸可例識)。

△三結釋。】

「舍利弗劫濁亂時(至)於一佛乘分別說三。」

【(第三為五濁釋施權竟)。
△第四揀偽敦真文二。初
揀真偽。二開除釋疑。初又為二。一若不聞知。非真
弟子。二聞不信受。成增上慢。
今初。】


「舍利弗若我弟子(至)非辟支佛。」

【如世弟子。隨順師法。繼嗣傳燈。若不聞不知師之
正法。則無法可順。何謂弟子。如來昔為五濁說三。
汝隨順得涅槃。得聞得知。名為弟子。今五濁既除。
為汝說一。何意不聞不知。不聞者。即不聞教一。不
知者。即不知行一。非真。即非理一。非弟子。即非人
一也。
△二聞不信受成增上慢。】

「又舍利弗(至)若不信此法無有是處。」

【不信成慢者。此敦其使信。何者。汝自謂是後身。身
尚無量。實非後身。汝自謂究竟。猶餘二百由旬。實
非究竟。未得謂得。豈非增上慢耶。真羅漢者。濁除
根利。知非究竟。信真實法。未是後身。不起上慢。知
非究竟。信於究竟。即信理一。無增上慢。即成行一。
信則信教。是為教一。是佛弟子。則人一也。
△第二
開除釋疑。又二。先開除。】

「除佛滅度後(至)受持讀誦解義者是人難得。」

【除佛滅後。不成增上慢。次所以者何佛滅下。明好
人難得。深經難解。亦不成上慢。若佛在世。正說此
經。不信不受。非真羅漢。成增上慢。若佛滅後。方得
羅漢者。偏執權經。不信圓法。聽許非增上慢。又佛
雖入滅。此經尚在。不信不受。應是上慢耶。即得開
除。佛滅度後。雖有此經。解其文義者。此人難遇。羅
漢不信不解。亦聽許非增上慢。
△次釋疑。】

「若遇餘佛。於此法中。便得決了。」


【若佛滅後。解經人難遇。得羅漢者。即永入涅槃耶。
即釋云。是人雖生滅度之想。捨命巳後。便生界外
有餘之國。值遇餘佛。得聞此經。即便決了。釋論第
九十三。釋畢定品云。羅漢受先世身。身必應滅。住
在何處而具足佛道。答。羅漢三界漏因緣盡。更不
復生三界。出三界外。有淨佛土。無煩惱名。於是國
土佛所。聞法華經。具足佛道。即引法華云。有羅漢。
若不聞法華。自謂得滅度。我於餘國。為說是事。汝
皆作佛。論既引經為證。今釋經還將論解。南嶽師
云。餘佛者。四依也。羅漢遇之。聞經決了。又羅漢修
念佛定。見十方佛。為說此經。便得決了。又凡夫行
人。苦到懺悔。見十方佛為說。亦得決了(第四揀偽
敦真竟)。
△第五明無虗妄。止物謗心。】

「舍利弗汝等當一心信解(至)唯一佛乘。」

【文三。初勸信釋迦實說。次諸佛如來下。勸信諸佛。
三無有餘乘下。結成不虗也(初法說周長行竟)。
△
第二偈頌。有一百二十一行。分二。初四行一句。頌
上許答。後一百十六行三句。頌上正答。上許答有
三。謂順。誡。揀。今不頌順。但頌揀誡。】

「爾時世尊欲重宣此義而說偈言。

比丘比丘尼(至)舍利弗善聽。」

【初三行半。頌上五千退。上慢。我慢。不信。四眾通有。
但出家二眾。多修道得禪。謬謂聖果。偏起上慢。在
俗矜高。多起我慢。女人智淺。多生邪僻。不自見其

過者。三失覆心。藏玼揚德。不能自省。是無慚人也。
若自見過。是有羞僧也。於戒有缺漏者。律儀有失
名缺。定共道共有失名漏。無道定等故。內起惡覺。
如玉含瑕。無律儀故。外動身口。如玉露瑕。覆罪自
得。故名護惜。小智者。不得學無學智。而有世間小
智。妄謂有漏以為無漏。小中之小。故言小智也。糟
糠者。無無漏禪定潤故如糟。無理慧故如糠。是五
千等。有世間禪如糟。有文字解如糠。封文失旨。如
糠無米。又糟糠譬其無大機。枝葉譬其非好器。悉
不任用。故須遣之。
此眾無枝葉二句。頌上眾巳清
淨。舍利弗善聽一句。即頌上誡許。誡令善聽也。
△
後一百十六行三句。頌上正答。又為二。初從諸佛
所得法下。有七十三行一句。頌四佛章門。
二從今
我亦如是下。有四十三行半。頌上釋迦章門。
就初
又為四。初三十四行三句。頌上諸佛門。第二有二
十七行半。頌過去佛門。第三有六行半。頌未來佛
門。第四有四行半。頌現在佛門。
今就初頌諸佛章
門中文為五。初五行三句。頌諸佛施權。第二十三
行。頌諸佛顯實。第三四行半。頌上勸信。第四九行
半。舉五濁。第五兩行。頌上不虗。今初二。初四行一
句。頌施權。】

「諸佛所得法(至)優波提舍經。」

【諸佛所得法者。修道得於諸權法也。無量方便力
下。頌上無數方便。種種因緣。演說諸法也。眾生心

念者。頌上隨宜說法也。頌中廣出隨宜之相。即是
照九法界機。說七方便。總言九七。不可定判。故言
若干。隨欲之宜。應用世界悉檀。隨性之宜。應用為
人悉檀。隨惡業宜。應用對治悉檀。現起希望名念。
法門不同名種種。過去所習名性。現在欣樂名欲。
或可習欲成性。成性生習欲。善惡業者。七方便傳
傳為善惡(云云)。佛以權智。照諸方便性欲。然後以
諸因緣譬喻隨其所宜。說九部經。十二部。如玄義
中說(九部經者。九部法為二乘說。從十二部經出九部修多羅。闕大乘方等。授記。及無問自說
也。優波提舍。此云論議。餘名可解。十二部頌云。長行重頌。并授記。孤起。無問而自說。因緣譬喻。及本事。本
生。方廣。未曾有。論議。俱成十二名。廣如大論三十三)。
△二一行半。結施權之
意。】

「鈍根樂小法(至)為是說涅槃。」

【前世根鈍。今世無機。不堪聞大。故言不行深玅道。
前世貪著障重。今世眾苦所惱。唯可聞小。故言為
是說涅槃也(初五行三句頌諸佛施權竟)。
△第二
十三行。頌諸佛顯實。文四。初三行頌理一。】

「我設是方便(至)以故說是經。」

【令得入佛慧。頌上一大事因緣也。決定說大乘。總
頌開示悟佛知見。入大乘為本。頌上入佛知見也。

△二四行半。頌上諸佛但教化菩薩。以明人一。】

「有佛子心淨(至)皆成佛無疑。」

【(僭補曰。此四行半偈。總頌人一。然更有三周差別之意。前三行半。明為上根法說及授記。與舍利弗同也。
後一行。為三乘人作譬說因緣說及授記。與四大弟子等同也。初分為五。初一行。三軌行道。心淨是入慧

悲室。柔輭是著忍辱衣。利根是坐法空座。無量諸佛所二句。是安住三法中。於無量佛所。上求下化。故云
而行深玅道。謂修行實相玅法也。二為此佛子下一行。說法授記。明為說實相玅法。授記作佛。正與舍利
弗初周聞法得記同也。三以深心下半偈。念佛修戒。深心念佛者。心佛一如。法界一相。繫緣法界。是文殊
一行三昧。念實相佛也。修持淨戒。兼得六度。是深心修六波羅蜜。度度到彼岸也。四此等聞得佛半偈。得
記大喜。謂聞授記得佛。而得如來無量大喜。充滿法身也。五佛知彼心下半偈。稱機法說。明為大機。直說
大乘實相。雖則為實施權。究竟開權顯實也。初三行半竟。後一行明為三乘人。作譬說因緣說。一句偈皆
為授記。與四大弟子等同也)。
△三一行三句。頌上教一。】

「十方佛土中(至)說佛智慧故。」

【假名引導。即方便教也。牒假名三教。顯佛慧一教。
無二者。無通教中半滿相對之二也。無三者。無三
藏中之三。如此等二三。皆是假名字。引導諸眾生。
令入一佛乘也。
△四有三行三句。頌上諸有所作。
常為一事。行一文也。】

「諸佛出於世(至)此事為不可。」

【事即是行。終不以小乘。濟度於眾生。即是頌上常
為一大事之意也。佛自住大乘。以此度眾生。頌上
唯以佛之知見示悟眾生。後一行。釋不以小度之
意(第二十三行頌諸佛顯實竟)。
△第三四行半。頌
上勸信。有二。初二行半。舉果勸信。舉果中。初行半
明內心。】

「若人信歸佛(至)而獨無所畏。」

【若人信歸佛。如來不欺誑者。明佛心清淨。無明慳
垢。眾惡巳斷。淨心中說。故是可信。
△次一行明外
色。】


「我以相嚴身。光明照世間。無量眾所尊。為說實相印。」

【身相炳著。光色端嚴。內無闇惑。外有光明。則口無
欺誑。為眾所尊。說大乘印。則可信受。
△後二行舉
因勸信。此亦為二。一明昔誓。】

「舍利弗當知。我本立誓願。欲令一切眾。如我等無異。」

【我昔誓願。非但自誓菩提。亦誓眾生。同入佛慧。今
酬誓故說。是亦可信。
△二明願滿。】

「如我昔所願。今者巳滿足。化一切眾生。皆令入佛道。」

【今菩提既滿。眾生亦入。汝既自證佛慧。亦驗我誓
不虗。結成舉因勸信也。問。本誓既普。今眾生尚多。
願云何滿。答。佛三世益物。今明現在。論願滿也(第
三四行半頌上勸信竟)。
△第四九行半。舉五濁。上
明五濁在釋迦章後。今頌文在總佛門末。釋迦門
中。又更重出。此明諸佛同出五濁。皆先三後一也。
此文為四。初一行。總明五濁障大。】

「若我遇眾生。盡教以佛道。無智者錯亂。迷惑不受教。」

【若我遇眾生者。中阿含十二云。劫初光音天下生
世間。無男女尊卑。眾共生世。故言眾生。此據最初
也。若攬眾陰而有假名眾生。此據一期受報也。若
言處處受生。故名眾生者。此據業力五道流轉也。
正法念云。十種眾生。謂長短方圓三角青黃赤白
紫。云何眾生生死長。在地獄時。身受不可思議苦。
心念無量無邊惡。在畜生時。身迭相吞噉。心迭相
逼惱。在於鬼時。身若燒山。心如沸鑊。邪見熾盛。觝

突癡兇。在人時。身口意常作不饒益事。以自勞苦。
身口意常念不饒益事。以自牽纏。在天時。耽染六
塵。縱逸嬉戲。不聞正法。杜塞福源。是名眾生生死
長。
云何眾生生死短。在地獄時。能一念寂靜心取
戒。在畜生時。能一念靜心皈依三寶。在餓鬼時。能
一念靜心靜諸根。在人時。能修六度。養父母。敬三
寶。以善嚴身口意。在天時。能捨天樂。持戒樂禪。教
化讀誦。梵行少語。是為眾生生死短(言梵行少語者。欲界諸地。
法爾多語。以有言語。皆由覺觀。以少語故。覺觀少。煩惱漸薄。故云短也)。云何眾生方
生死。如鬱單越。於一切物無我所。捨身必上天。從
天上又上天。唯向升善處。是名生死方楞(方者。猶如方物
動靜定故。於此死巳。定生天上)。云何眾生圓生死。唯在三途四趣
中。團圞圓轉。如旋火煙迴是也。云何三角生死。謂
善業。不善業。無記等是也(角者。聚也。諸律論文。多以聚名角)。云何
眾生青生死。恒入闇地獄。常怖怕是也。云何眾生
黃生死。餓鬼饑羸萎黃是也。云何眾生赤生死。畜
生迭相食噉。流血赫然是也。云何眾生白生死。謂
人中天中。白業善道。如諸天臨死時。餘天語言。汝
生人道去。南閻浮提是汝作福處。若人臨死。知識
語言。汝向天中去。當知兩處。是白生死。又第五云。
心畫地獄黑色。鬼鴿色。畜生黃。人赤。天白。此義云
何。答。上說五道果報。今說五道造業。故其不同耳。
如是等眾生。若與佛相遇。眾生以苦惱自煎。諸佛
以大悲濟物。悲與苦相對。故言相遇。又佛如。眾生

如。一如無二。天性相關。故言相遇。夫大悲恒愍眾
生。若以人天教。我則墮闇惑。止免青黃赤紫等生
死非教佛道。若遇眾生。令修小乘。我則墮慳貪。此
事為不可。秖出二十五有。若遇眾生。教令通別。我
則墮偏僻。失佛知見。今皆令眾生得實相玅慧。體
達一切。皆是佛法。無非正道。此則盡教以佛道。生
死苦永盡。我常如是說。但眾生根鈍罪重。不可如
願。過去有佛。號住無住。發願使巳國眾生。同日同
時成佛。即日滅度。又賢劫前有佛。號平等。亦願巳
國。及十方眾生。亦同一日成佛。即日滅度。今日有
佛。復有眾生。云何耶。佛言。止止。我前所言。得人身
者耳。頗有發願。令五道同日成佛不。佛言。不可以
非器之身。成無上道。要先化三趣。令得人天。然後
乃可如願。三趣非善道。何能成佛。如人求寶聚。不
於空中求。
△二六行。別明五濁為五。初二行明眾
生濁。】

「我知此眾生(至)備受諸苦毒。」

【善本者。真如實相也。不依此種善根。故不感大也。
堅著五欲者。即諸惡之本。從癡有愛。則我病生。
△
二一行別明命濁。】

「受胎之微形。世世常增長。薄德少福人。眾苦所逼迫。」

【觀心釋者。一念心起。即為未來作業。業即胎。胎業
無窮。世世不斷。不斷即是增長也。受胎之形。形即
五陰。陰名世。壽命連持諸陰入世。初從薄酪巳至

老死。故名世世增長。是命濁受陰身經說。凡夫受
身。初七未轉異。二七有生相如薄酪。三七如厚酪。
四七如凝酥。五七如坏。六七如肉摶。七七於肉摶
生五疱頭手脚等。八七又五疱。一頭。兩膊。兩腕。九
七續生二十四疱。四疱作眼耳鼻舌。二十疱為二
十指。十七轉現腹相。漸漸皮骨分解。作諸異相。生
七百筋。七千脉。隨所須相。用一風染之。須白相。白
風染。乃至餘風亦如是。香風故。安隱端正。臭風故。
不安隱。則醜陋邪戾。後出胎食五穀。則生八萬戶
蟲也。
△三一行是見濁。】

「入邪見稠林。若有若無等。依止此諸見。具足六十二。」

【五見交加。如稠林密茂。若有是常見。若無是斷見。
因此二見。生六十二。或云。外道計我有四句。色即
是我。離色是我。色大我小。我住色中。我大色小。色
住我中。四陰亦爾。是為二十。三世為六十。并根本
為六十二。如大品中說。
△四一行頌煩惱濁。】

「深著虗妄法。堅受不可捨。我慢自矜高。諂曲心不實。」

【△五一行頌劫濁。】

「於千萬億劫。不聞佛名字。亦不聞正法。如是人難度。」

【長時無佛法。即是劫濁。又上來四濁。集在時中。故
名劫濁。如是人難度者。五濁障故。不信一乘。則不
可度也。觀解者。念念惡覺。永無正觀自覺。即不見
佛。心無八正。即不聞法。此心難度。
△三一行。為五
濁故。即權為說小。】


「是故舍利弗。我為設方便。說諸盡苦道。示之以涅槃。」

【△四一行半。即是終令入大。】

「我雖說涅槃(至)來世得作佛。」

【析三界妄盡。滅色取空。則非真滅。若體達無明本
無常寂。即是真滅。雖本無常寂。若不修道。無由契
會。故言佛子行道巳。來世得作佛也(第四九行半
舉五濁竟)。
△第五兩行。頌上不虗。上云。汝等當信
佛之所說。言不虗妄。勸信前巳頌訖。不虗今更頌。

初二句。先明釋迦先開三。】

「我有方便力。開示三乘法。」

【△次兩句。明諸佛後顯實。互現耳。】

「一切諸世尊。皆說一乘道。」

【△後一行正明不虗。】

「今此諸大眾。皆應除疑惑。諸佛語無異。唯一無二乘。」

【前權後實。誠言不虗。勿生疑也(巳上三十四行三
句頌上諸佛門竟)。
△第二二十七行半。頌上過去
佛章。文為二。初二行頌說三。】

「過去無數劫(至)演說諸法相。」

【△二有二十五行半。頌顯一。上文顯實。兼有四一。
今偈具頌。於中又二。初一行。略頌上三一。】

「是諸世尊等。皆說一乘法。化無量眾生。令入於佛道。」

【皆說一乘法。即是頌教一。化無量眾生。頌人一。令
入於佛道。即頌理一。兼得行一。
△二有二十四行
半。約五乘廣頌顯一。就文為二。初一行半。總約五

乘以顯一。】

「又諸大聖主(至)助顯第一義。」

【天人羣生類。是舉諸乘以明人一。更以異方便。舉
諸行以顯行一。兼得教一。第一義是正因佛性。即
是理一。又異方便者。若用圓玅正觀。此即實相方
便。不名為異。若用七方便觀。助顯第一義者。名異
方便。
△二有二十三行。別約五乘以顯真實。即為
三。初二行明菩薩乘。】

「若有眾生類(至)皆巳成佛道。」

【若作五乘釋者。但是六度菩薩乘。若作七方便釋
者。兼得通別菩薩乘。何者。三教大乘。皆行六度。而
運心有異。相心行六度。即三藏菩薩。無相。即通教。
非相非無相。次第行六度。即別教。今但列六度。未
知定判屬誰。尋上文云。更以異方便者。非獨六度
菩薩。即三教菩薩方便。昔聞法。皆巳成教一。昔六
度行。皆巳成行一。如是諸人等。皆巳成人一。皆巳
成佛道。皆巳理一也。
△二一行明二乘。】

「諸佛滅度後。若人善輭心。如是諸眾生。皆巳成佛道。」

【從諸佛滅度後。若人善輭心一行。開聲聞緣覺。皆
入一乘。何以得知。大品歎阿羅漢。心調柔輭。又淨
名云。住調伏心。是賢聖行。是以知之。昔善輭心皆
成行一。諸人等是人一。成佛道是理一。
△三二十
行明人天乘。不彰是人天。但明造像起塔。專至散
亂。故知是天人業。問。人天小善。應住果報云何皆

言巳成佛道。答。此應明三佛性義。大經言。復有佛
性。善根人有。闡提人無者。即是人天小善。低頭舉
手。為山始簣。合抱初毫。昔方便未開。謂住果報。今
開方便行。即是緣因佛性。能趣菩提。成顯實之義
也。就此為二。前十九行。約天人小善。成緣因種子
以明顯實。後一行。約了因種子以明顯實。尋文可
解。前十九行為十。初三行半。約造塔明天乘。】

「諸佛滅度巳(至)積土成佛廟。」

【因時至心。傾財捨寶。果時任運。自然受樂。故是天
乘也。木樒者。長安有木名樒。亦任造像。金光明云。
以佛舍利。如芥粟許。置小塔中。三十三天。巳有自
然果報。即其義也。
△二一行。童子戲砂作塔。即是
人業。】

「乃至童子戲。聚沙為佛塔。如是諸人等。皆巳成佛道。」

【因時汎汎。悠然作善。果時作意。勤求得樂。故是人
業。成佛道。則是理一人一。
△三四行。約志心造像
明天業。】

「若人為佛故(至)皆巳成佛道。」

【優婆塞戒經。不許用膠。得失意罪。而此經用者。古
師云。外國用樹膠耳。光宅言。或有處必須於像。聽
許用牛皮膠。若有他物。即不得用也。有言。大豆汁。
可代膠清。然牛皮終是不淨物。後得不淨果報。不
淨錢不任造像。可換取如法淨錢造像。地持不用
雌黃臭物。戒經不許造半身像。得失意罪。善相不

起墮落生死中。然造像各有所擬。若當堂佛。必須
坐。消息佛。或坐或臥。行動佛。必應立。而弟子於塔
殿立像前不得坐。此處定屬佛故。若白衣舍。餘處
坐像前。不能久立。乞坐者得。立像前。即不得坐也。
造像功德經。略明十一功德。一者世世眼目清潔。
二者生處無惡。三者常生貴家。四者身如紫磨金
色。五者豐饒珍寶。六者生賢善家。七者生得為王。
八者作金輪王。九者生梵天。壽命一劫。十者不墮
惡道。十一者後生還能敬重三寶。又云。若人臨終。
發言造像。乃至如麥[麩-夫+廣]。能除三世八十億劫生死
之罪。當知此等功德。竝是華報。果在佛地也。
△四
一行明人業。】

「乃至童子戲。若草木及茟。或以指爪甲。而畵作佛像。」

【(僭補曰。茟音委。艸木華始生者。謂用草。木。茟。指爪。以畵佛像。雖是童戱。皆成佛道)。
△五一
行半結成顯實。】

「如是諸人等(至)度脫無量眾。」

【諸人。皆成人一。漸漸積功德。即成行一。佛道即成
理一。但化菩薩。即成教一。說法教化也。
△六三行
半。約諸塵供養明天業。】

「若人於塔廟(至)皆巳成佛通。」

【△七一行。約散心用塵供養明人業。】

「若人散亂心。乃至以一華。供養於畵像。漸見無數佛。」

【△八一行。約身業供養明天人業。】

「或有人禮拜。或復但合掌。乃至舉一手。或復小低頭。」


【禮拜一句。五體著地。是上禮。即天業。合掌低頭。是
中禮。即人業。
△九一行半結成。】

「以此供養像(至)如薪盡火滅。」

【非但顯實。自成佛道。亦能施權。薪盡涅槃也。
△十
有一行。約口業。例上應具天人。今但出人業。】

「若人散亂心。入於塔廟中。一稱南無佛。皆巳成佛道。」

【南無。或言度我。又云歸命畢命。歸佛耳。調達臨終
稱南無。未得稱佛。便墮地獄。佛記其從地獄出。當
作辟支佛。字曰南無。外國事天像者。以金為像頭。
賊來盜之。取不能得。即稱南無佛。便得頭。明日眾
聚云。天像失頭。便是無天來著耳。著者。云何失頭。
天即降一人云。賊來取頭。即稱南無佛。諸天皆驚
動。是故得我便。是故失頭。眾人云。天不如佛耶。既
不如者。何不事佛。賊稱南無佛尚得天頭。況賢者
稱南無佛。十方尊神不可當。但精進勿懈怠。那先
經云。人臨死。稱南無佛。得免泥黎者。云何。如人持
一石置水。石必沒無疑。若能持百石子置船上者。
必不沒。若直爾死。必入泥黎。如石置水。若臨死稱
南無佛。佛力故。令不入泥黎。般力故。使石不沒也。
胎經。報恩經云。華林園第三大會。九十二億人者。
是釋尊遺法中一稱南無佛人。得見彌勒也(上十
九行頌緣因種子竟)。
△第二有一行。明了因種子。】

「於諸過去佛。在世或滅後。若有聞是法。皆巳成佛道。」

【問。何以約過去章廣明五乘。答。三世皆有。但未來

未起。現在始行。於證義弱。過去開權巳久。受化之
人。皆成四一。證義事強。搆之虗言。不如驗之實事。
故於過去廣說五乘也。
(僭補曰。經中散心念佛。聚沙為塔。指爪畵佛。合掌低
頭等。雖是人天小善。當時諸人。皆於過去劫中。成佛巳竟。譬如毫末微芽。能成參天大樹。膚寸纖雲。能注
滂沱大雨。眾生亦爾。雖一念微善。皆從真如實相中流出。是為緣因佛性。終得菩提。譬如三艸二木。雖大
小有殊。皆一地所生。一雨所潤。究竟成就。理自然耳。過去既爾。現未亦然。此文既明。故後三佛章中。不重
出巳上二十七行半頌過去佛門竟也)。
△第三有六
行半。頌上未來佛章。文為二。初一行半頌說三。】

「未來諸世尊(至)以無量方便。」

【△後五行頌顯一為四。初一行頌人一。】

「度脫諸眾生。入佛無漏智。若有聞法者。無一不成佛。」

【△二一行頌行一。】

「諸佛本誓願。我所行佛道。普欲令眾生。亦同得此道。」

【△三兩行頌教一。】

「未來世諸佛(至)是故說一乘。」

【知法常無性者。實相常住。無自性。乃至無無因性。
無性亦無性。是名無性(知法常無性等者。一實理上。性相二空。無性性空。即
無四性。既云實相。無自性等。故知即是理性性空。性空既爾。和空準知。無性亦無。即是相空。故知經中一
無性言。具二無性。即是無性性。無相性也。本自有之。故曰常無。知者。照也。具如止觀第五不思議境中。一
念三千。非自他等。既無四性。一念亦無。即是性空。既無一念。無念亦無。即是相空。即是不思議之二空也。
若不了今家。依於智論中論等。準理準義。緣於心性。立此二空。諸無可準。非用法相者之所逮也。故於實
道。須閑修性。若本自二空。即是性德。若推檢入空。即是修德。推而不成。須修萬行。正助合行。行中具足一
切諸行。方名緣因。聞斯義巳。方乃名閑。問。世間因緣。可以四句。了生無生。今性本淨。非關緣起。何須以此
四句推之。答。世緣起法。亦本無生。但由情計。謂之為生。理性亦爾。由謂自他等。故須推之。二空不顯。尚須

更約續待推檢。況因緣耶)。佛種從緣起者。中道無性。即是佛種。
迷此理者。由無明為緣。則有眾生起。解此理者。由
教行為緣。則有正覺起。欲起佛種。須一乘教。此即
頌教一也。
又無性者。即正因佛性也。佛種從緣起
者。即是緣了。以緣資了。正種得起。一起一切起。如
此三性。名為一乘也。
△四一行頌理一也。】

「是法住法位。世間相常住。於道場知巳。導師方便說。」

【是法者。是十界十如染淨之法。住法位者。佛如眾
生如。皆住於如。如為法位也。世間相常住者。出世
正覺以如為位。亦以如為相。位相常住。世間眾生。
亦以如為位。亦以如為相。豈不常住。世間相既常
住。豈非理一(理一中云。是法等者。正示理一。其染淨之法。皆名是法。染謂眾生。是九界。
淨即正覺。是佛界。眾生正覺。是能住法。染淨一如。是所住位。位無二稱。同立一如。不出真如也)。又
釋。世間者。即是陰界入也。常住者。即正因也。正因
常故。緣了亦常。故言世間相常住也。於道場知巳。
此舉果釋成開權顯實。道場朗然。斯理久暢。物情
障重。方便施三(巳上六行半頌未來佛門竟)。
△第
四有四行半。頌現在佛章為三。初一行半。頌為化
之意。正為安隱眾生。】

「天人所供養(至)亦說如是法。」

【△二一行頌上顯實。】

「知第一寂滅。以方便力故。雖示種種道。其實為佛乘。」

【知第一寂滅。即頌理一。雖施方便。其實為佛乘。或
頌教一。或頌行一。
△三二行正頌開權。】


「知眾生諸行(至)隨應方便說。」

【(四行半現在佛竟)。
(第一有七十三行一句頌四佛
章門竟)。
△第二有四十三行半。頌釋迦章。凡兩意。
一頌上。二本下。法說。上根巳悟。中根未了。故須作
喻還譬上法。譬不孤起。承躡有由。故言譬本。若以
義判。則有六義。一長者。二見火。三一乘化不得。四
三乘化得。五還說一乘。六不虗。自餘攝入六義之
內。
論總別者。初開三顯一。總敘釋迦一化教門。從五
濁去。皆屬別譬也。
次本迹者。總敘佛教。總含本迹。
從五濁去。別明本迹。五濁一章。正明居法身本。見
眾生苦。起大悲心。從一乘化不得者垂迹耳。大分
為二。初從今我亦如是下兩行偈。略頌上權實。為
下總譬作本。第二從我以佛眼觀見下。有四十一
行半偈。廣頌上六義。為下別譬作本。
今初。】

「今我亦如是(至)皆令得歡喜。」

【此二偈。略頌上權實者。初一偈。頌上顯實。具四一。
今我亦如是。如於諸佛之是。同以一實。教化眾生。
此是總頌顯實也。安隱者。涅槃秘藏。是安隱處。佛
自住其中。亦安置眾生入秘密藏。安隱處。即頌理
一。眾生即頌人一。種種法門入於佛道。即頌行一。
宣示即教一。
後一偈。頌上施權。智慧力者。即權智。
力也。知眾生性欲者。鑒小機也。方便說諸法者。正
施權也。皆令得歡喜者。隨宜稱機也。
○又二偈為
下總譬作本者。初偈云。今我亦如是。我即釋迦。是

一化之主。為下有大長者譬作本。次句安隱眾生
者。安隱。即大涅槃常樂住處。此處寂靜。無五濁障。
故名安隱。安隱。即對不安隱。不安隱。即三界生死
行化之所。有五濁障。名不安隱。即為下火宅譬作
本。眾生。即是五道受化之徒。為下五百人譬作本。
又安隱者。即是安隱法。還對不安隱法。不安隱法。
即五濁法也。為下火起譬作本。第三句種種法門。
即對不種種。為下唯有一門譬作本。次偈知眾生
性欲者。即是五道中。別有三乘根性。為下三十子
譬作本。
向上即是略頌。向下即是總譬本。本末相
承。文義整足。譬中當更引上證下(云云)。二偈雖略。
收佛一化開權顯實。原始要終。罄無不盡。故稱略
頌為下總譬本也(初兩行偈。頌上權實。為下總譬
作本竟)。
△第二我以佛眼觀見下。有四十一行半
偈。廣頌上六義。為下別譬作本。文分為六。初我以
佛眼下四行。頌上五濁設三。為下見火譬作本。
第
二從我始坐道場下十七行半。頌施方便化。為下
捨几用車譬作本。
第三從我見佛子等下六行。頌
上顯實。為下等賜大車譬作本。
第四如三世諸佛
下五行半。頌上歎法希有。釋迦章雖無。指諸佛章
中也。第五汝等勿有疑下二行半。頌上不虗。第六
以五濁惡世下六行。揀眾敦信。此三意。合為下不
虗譬作本。大槩如此。
今初四行頌五濁。上云。為五
濁故說三。今為五濁故出世。出世本應說大。障不

獲巳。故前說小。今初四行頌五濁說三。】

「舍利弗當知。我以佛眼觀見。

六道眾生(眾生濁)。貧窮無
福慧(劫濁)。入生死險道。相續苦不斷(命濁)。深著於五欲。如
犛牛愛尾。以貪愛自蔽。盲瞑無所見(煩惱濁)。不求大勢
佛。及與斷苦法。深入諸邪見。以苦欲捨苦(見濁)。為是眾
生故。而起大悲心。」

【文分三。初我以佛眼觀見者。頌佛能見。佛在法身
之地。以常寂佛眼。圓照羣機。若根利濁輕。則以盧
舍那像。說一乘法。若根鈍濁重。則脫瓔珞。以老比
丘像驚入火宅。方便說三。秪是于時鑒機。故言我
以佛眼觀見也。若觀色法。應用天眼。若分別根機。
應用法眼。云何言以佛眼見耶。佛眼圓通。舉勝兼
劣。又四眼入佛眼。皆名佛眼。
六道眾生下。第二有
二行三句四字。明所見五濁。六道眾生。頌眾生濁。
貧窮無福慧一句。頌劫濁。入生死險道。相續苦不
斷。此頌命濁。深著於五欲一行。頌煩惱濁。不求大
勢佛一行。頌見濁。以外道不求正法。深入邪見。以
苦欲捨苦。此正頌見濁。或云五熱炙身。欲望捨苦。
反得苦報。或云。諸見即是受。受即是苦。行此苦因。
望欲捨苦。豈可得耶。
普曜經云。五道源來。五戒為
人。十善生天。慳貪墮餓鬼。觝突墮畜生。十惡墮地
獄。無五趣。五陰六衰。則是泥洹。不處生死。不住泥
洹。便受菩提決(五道源來者。五道因也。從一至一故名為趣。衰秪是賊。能損耗故)。
毗曇毗婆沙第七云。地獄中人。初生時念云。昔聞

沙門說。貪欲是地獄過惡。大可畏處。我昔不斷貪
欲。今受此劇惱。此舉貪欲是地獄因也。又云。五道
各有自爾法。地獄色斷還續。畜生能飛虗空。餓鬼
施摶食時。能來到人中。人中有勇徤。念力。梵行。勇
徤者。不見果而廣能修因。念力者。久遠所作而能
憶。梵行者。能得解脫達分。得正決定。天中有自然。
隨意。所須即得(解脫達分者。涅槃名解脫。所修善根。不住生死。名之為達。聲聞三生。
支佛百劫。解脫之分。名解脫分。得正決定者。初果也)。地獄中。成就他化自在
天煩惱業及善。而不現前行。他化自在。成就地獄
煩惱業及不善。而不現前行。舉上舉下。中間可知。
地獄此方名。胡稱泥棃者。秦言無有。無有喜樂。無
氣味。無歡無利。故云無有。或言卑下。或言墮落。中
陰倒懸。諸根皆毀壞故。或言無者。更無赦處。獄卒
是變化令見。非眾生數。初將罪人縛至閻王所者。
是眾生數。若受苦時。非眾生數。初皆正語。若受苦
痛聲。不復可分別。畜生者。形傍行傍。故名畜生。又
畜生者。名徧有。徧五道中。四天。三十三天。悉有。而
上天所乘象馬等。是福業化作。非眾生數也。又畜
生者。名盲冥。盲冥者。無明多故。名畜生。劫初時。皆
解聖語。後飲食異。心諂而語皆變。不復能語(劫初時等
者。諸教相中。畜生能言。皆此時也)。鬼者。胡言闍棃哆。秦言祖父。眾
生最初生彼道。名祖父。後生者。亦名祖父。又慳貪
墮此趣。此趣多饑渴。故名餓鬼。亦被諸天驅使。亦
希望飲食。故名餓鬼。人者。胡言摩㝹奢。此云意。昔

頂生王初化。諸有所作。善思惟。善籌量。善憶念。人
民如王教。諸有所作。先思量憶念。故名人為意。又
人能息意。能修道。得達分。又云。人名慢。五道中多
慢者。稱人趣也。阿修羅者。修羅名天。阿言非。非天。
故稱阿修羅。又修羅名端正。彼不端正。故言阿修
羅。修羅名酒。阿之言無。彼無酒。故言阿修羅也。天
者。天然自然。樂勝身勝。眾事悉勝餘趣。常以光自
照。故名為天。
阿含云。眾生是假名。界是法。五趣眾
生。與法界和合。若眾生行不善心時。與不善界俱。
行善心時。與善界俱。行勝心時。與勝界俱。行鄙心
時。與鄙界俱。是故比丘。當作是學善種種界。前是
因緣釋六趣。後觀心釋六趣也。
為是眾生故下。第
三有半行。明起大悲。而起大悲心者。上舉能見。次
明所見。今明大悲熏心。應入三界。施設方便。引趣
佛慧也(初四行為下見火譬作本竟)。
△第二十七
行半。頌施方便化。為下捨几用車譬作本。就此為
二。初有六行半。明念用大乘擬不得。次尋念下十
一行。明念同諸佛。用三乘化。稱宜可得。就初念用
大化又為三。初一行半。明用大擬宜。次眾生下三
行。明眾生無機。三我即下二行。明念息大化。
今
初。】

「我始坐道場(至)微玅最第一。」

【始坐道場者。至理無時。假時化物。為化之初。故言
始也。事釋者。初在此處修治得道。故言道場。坐此

樹下。得三菩提。故名道樹。感樹恩故觀樹。念地德
故經行。道成賽澤之時。欲以大法擬宜眾生也。觀
心釋者。樹即十二因緣之大樹也。深觀緣起。自成
菩提。欲以無漏法林樹。蔭益眾生。故言觀樹。經行
者。大乘三十七品。是行道法。自以道品。履一切地。
得成佛道。欲以此法。化度眾生。是故起行。樹地無
有分別。豈須報恩。未曾有經云。秖以通化傳法。名
報恩耳。過去因果經云。佛成道初一七日。思惟我
法玅。無能受者。二七日。思眾生上中下根。三七日。
思惟誰應先聞法。即至波羅柰。為五人說四諦。陳
如得法眼淨。頞鞞拔提。十力迦葉。摩訶男。拘利。未
得道。佛重說四諦。四人得法眼淨。佛又說五陰。無
常。苦。空。非我。五人得阿羅漢。佛為佛寶。四諦為法
寶。五人及佛。是六阿羅漢。即是僧寶。五比丘者。諸
女聽僊人說法。惡生王瞋。割兩臂耳鼻等。血變為
乳。惡生王者。拘隣是。僊人者佛是。佛誓令得甘露。
令初聞法音也。問。何故初為五人轉法輪。答。人先
見諦故。人是現見故。人為證故。佛所行事業。與人
同故。諸天從人中得善利故。人中有四眾故。輪王
出世。聲至他化自在。憍陳如得道聲至梵天。佛得
道。聲至首陀會(首陀會。即摩醯首羅。色究竟天也)。何故爾。答。善業
名譽業。稱讚父母師長業。有上中下故爾也。若使
有頂(有頂。三有之頂。非非想天)。有耳識者。佛聲亦至彼。輪王行
十善。生欲天。欲天喜我眷屬增多故。陳如離欲。故

徹梵。佛最勝至尼吒。若依大乘。佛得道。聲徧至百
億尼吒。又徧十方無量世界尼吒(尼吒。即色究竟。上又言有頂者。
為顯佛聲。彼無耳識。非聲不及)。瑤師云。事之至深。至聖猶思而後
行。一七思佛智微玅。二七思眾生根性不同。三七
思法藥萬品。即舉偈證之。我所得智慧。微玅最第
一。眾生諸根鈍。云何而可度。今明佛在法身之地。
寂而常照。恒以佛眼。洞覽無遺。豈始至道場。淹留
三七。方思此事。言三七者。明有所表也。表佛初欲
三周說法。故假言三七耳。初七思法說。次七思譬
說。後七思因緣說。皆無機不得。是故息大施小也。
此偏就圓教大乘為釋耳。若通途約大乘釋者。初
七思惟。欲說圓教大乘。次七思惟。欲說別教。後七
思惟。欲說通教大乘。皆無機不得。是故息大。說三
藏三乘。為方便之化也。觀心釋者。初欲觀中道。中
道玅難觀不得。次欲觀即假。即假觀分別。智難生
不得。後欲觀即空。即空巧度。又不得。方觀方便析
法小觀也。
△第二三行明無機。又為三。初半行明
障重。】

「眾生諸根鈍。著樂癡所盲。」

【△二半行明不堪聞。】

「如斯之等類。云何而可度。」

【△三二行明諸梵雖請說大。佛知無機。所以不說。】

「爾時諸梵王(至)請我轉法輪。」

【△第三有二行。明念欲息化又二。初一行半。明無

機強說。聞則有損。】

「我即自思惟(至)墜於三惡道。」

【△後半行正明息化。】

「我寧不說法。疾入於涅槃。」

【(一念用大乘擬不得竟)。
△第二有十一行。頌上於
一佛乘。方便說三也。就此為二。初十行正明化得。
後一行釋疑。就前十行有四。初一行明三乘擬
宜。】

「尋念過去佛。所行方便力。我今所得道。亦應說三乘。」

【尋念者。念彼雖無大機。不容永捨。要以方便而濟
度之。非都不知設三。欲引同諸佛。故云尋念也。
△
第二六行半。明有小機。此又為二。初四行半。明諸
佛歎。後二行。明釋迦酬順。上欲大化。於彼無機。故
諸佛不歎。今欲說小。曲會根緣。則始終得度。所以
佛歎也。就初佛歎為五。初三句。釋迦自敘諸佛現。】

「作是思惟時。十方佛皆現。梵音慰喻我。」

【佛現者。由念佛方便力。故佛現。由擬法會機二義。
故佛現。
△二一行一句。明諸佛正歎釋迦。】

「善哉釋迦文(至)而用方便力。」

【歎釋迦能隱實設權。故云善哉。為一施三。引入佛
慧。即是第一導師。得是無上法者。即是得實智微
玅第一。而用方便力者。隨諸佛隱實用權也。
△三
一行。明諸佛亦隱實用權。】

「我等亦皆得。最玅第一法。為諸眾生類。分別說三乘。」


【△四一行雙釋二義。】

「少智樂小法。不自信作佛。是故以方便。分別說諸果。」

【為眾生少智。不堪聞大。所以隱實。而復樂小。所以
施權。
△五半行雙結二義。】

「雖復說三乘。但為教菩薩。」

【雖復說三。終為顯實也。
△第二有二行。明釋迦酬
順二。初一行。發言酬順。】

「舍利弗當知。我聞聖師子。深淨微玅音。稱南無諸佛。」

【既聞諸佛歎。對曰南無。南無。此云敬從也。
△後一
行念順物機。】

「復作如是念。我出濁惡世。如諸佛所說。我亦隨順行。」

【(第二六行半明有小機竟)。
△第三一行半正明施
教。】

「思惟是事巳(至)為五比丘說。」

【諸法寂滅相。不可以言宣下。即是前說中道無性
佛種之理。此理非數。又不可說。今以方便作三乘
說。又非生非滅。而以方便作生滅說。又偏真之理。
亦非示說。以方便故。作四門說。初為五人。說無常
有門也(諸法寂滅等者。問。此中三釋。義有何別。答。然初一說。以權實相對。即實不可說。說屬
於權。三權是數故。一實非數。次生滅不生滅相對。即不生滅。不可言宣。此小衍相對也。亦是事理相對。第
三即是偏真之理。亦不可宣。是則大小兩理。俱不可說。方便為物。俱可得說。雖俱可說。佛意在大。眾生於
實。竝非其宜。故思方便。作生滅說)。
△第四一行。明受行悟入也。】

「是名轉法輪。便有涅槃音。及以阿羅漢。法僧差別名。」

【轉佛心中化他之法。度入他心。名轉法輪。陳如初

得見諦。即斷見惑。分證滅諦。亦是分得有餘涅槃。
涅槃之音。起自於此。由此得成無學。便有羅漢之
名。能說三乘法者名佛。所說三乘即法。見諦羅漢
等名僧。三寶於是現世間(一上十行明化得竟)。
△
第二一行是釋疑。】

「從久遠劫來。讚示涅槃法。生死苦永盡。我常如是說。」

【疑師云。佛初未能鑒機。尋念諸佛。始知根性。即釋
云。非我不知用於方便。特欲引同。故念諸佛。非始
念方知。從久遠劫來。見其樂小。巳為讚示。令盡眾
苦。所以聞小。即得解脫也。疑弟子云。云何眾生。一
世暫聞。即證羅漢。即釋云。從久遠劫來。為其讚示。
稱於本習。故速得道(從久遠劫來者。久遠之言。準下宿世。乃指大通之後。以小
熟故。故以一文。釋其二疑第二十七行半頌上施權為下捨几用
車譬作本竟)。
△第三有六行。頌上顯實。為下等賜
大車譬作本。文具四一。初二行頌人一。】

「舍利弗當知(至)方便所說法。」

【(僭補曰。既巳曾從諸佛。聞方便法。則知開顯後。久發大心。志求佛道。不特一佛二佛而巳。故成人一)。
△
二一行頌理一。】

「我即作是念。如來所以出。為說佛慧故。今正是其時。」

【為說佛慧。即是上一切種智佛知見也。
△三二行
頌教一。】

「舍利弗當知(至)但說無上道。」

【鈍根不信者皆信。佛喜無畏。說無上道。即教一。
△
四一行頌行一。】


「菩薩聞是法。疑網皆巳除。千二百羅漢。悉亦當作佛。」

【悉亦當作佛。是行一也。又上六偈有四意。初二行。
明大乘機發。亦云索果。次兩行一句。明佛歡喜。眾
生得大乘益故。次三句。正明顯實。次一行。受行悟
人也。
明由機發故索果。索果由於機發。此應有四
句。自有障除機未發。如諸羅漢。在三藏時。以樂小
故。濁障雖除。大根鈍故。玅機未發。
自有大機發。障
未除。如法華中諸凡夫人等。雖未斷結。以大根利
故機發。自有障即除。機即發。如說無量義時。證二
乘果。即於此座。大機即發。自有障未除。大機未發。
即五千等是也志求佛道者。即是索大。非求小果
也。索有三意。一大機有感果之義。機中論索。二情
中密求。為得為不得。即此意。三發言索。即是殷勤
三請也。昔教之中。巳有二求。但未發言。至於今日。
具此三索。問。昔出宅索三。是機情索者。文云。如先
所許。此乃求三。何關求一。答。出外不見。必有異途。
將昔許三。以求異意耳。亦得是索一也(第三六行
頌上顯實為下等賜大車譬作本竟)。
△第四五行
半。頌上歎法希有。就此為二。初一行。頌上如是玅
法。玅法者。權實也。】

「如三世諸佛。說法之儀式。我今亦如是。說無分別法。」

【如三世者。引同諸佛用權。權是引物之儀式也。說
無分別法。引同諸佛顯實。實則言語道斷。豈存儀
式。又權實本無分別。為鈍根小智。分別權實。今還

悟入一三不二。即知佛說三一無分別也。諸佛皆
爾。何獨我耶。
△二四行半。頌上時乃說之。】

「諸佛興出世(至)過於優曇華。」

【上巳舉曇華。頌中還說。
諸佛興出世兩句。久久懸
遠。時有佛出。此舉值佛難。
正使出於世兩句。此舉
說法華難。如今佛出世。四十餘年。始顯真實。
無量
無數劫兩句。此舉聞法華難。如五千之流。梵音盈
耳。越席而去。聞豈不難乎。
能聽是法者兩句。舉能
信解者難。普眾唯身子前達。中下雖聽。猶未能了。
舉曇華。譬上四難。但合聞者。餘可解。
(僭補曰。曇華喻四難。更有
聞法喜讚一言。過於優曇之喻。謂末法聞經。喜讚一言。達於佛心。斯人稀有。過於佛在世說法也)。
△
第五二行半。頌上不虗。又二。初一行半。勿於可信
人生疑。】

「汝等勿有疑(至)無聲聞弟子。」

【法王者。夫為人王。言則不二。佛為法王。豈容虗說。
夫方便可是權假。真實寧應是妄。聞法王說法。勿
生疑也(夫方便可是權假者。意明前教。可是權施。據佛本懷。雖非虗妄。以實望權。故云權假。
施巳復廢。終歸真實。今巳說實。故勸莫疑)。
△次一行。勿於可信法起疑。】

「汝等舍利弗。聲聞及菩薩。當知是玅法。諸佛之祕要。」

【可信法者。此經四十餘年。蘊在佛心。他無知者。名
為秘。一乘直道。總攝萬途。故言要也。今日開顯。正
直分明。何疑之有。
△第六六行。頌上揀眾敦信。又
二。初三行頌揀眾。】

「以五濁惡世(至)廣讚一乘道。」


【五濁一行。頌上揀非佛弟子。何者。若樂諸欲。是行
魔業。故須揀之。上文著涅槃。尚非佛弟子。此文著
生死。那是佛弟子耶。
當來世惡人下一行。頌上揀
增上慢。上慢者。未得上法。謂得上法。不信受一乘。
毀墮惡道。故揀也。
有慚愧清淨一行。頌上如來滅
後解義者。是人難得。雖現前無佛。為讚一乘。若遇
餘佛。便得決了也。
△次三行頌敦信。】

「舍利弗當知(至)自知當作佛。」

【初一行半。敦信於權。
次一行半。敦信於實。
實權無
疑。自知作佛。
(僭補曰。汝等既巳知者。知佛為世之導師。人天眼目其設權隨宜方便之
事。本為顯實。無復疑惑。心大歡喜。自知作佛也)。
(四五六三段。合為下不虗譬
作本竟)。
(法說周五段中。初法說竟)。】
玅法蓮華經文句纂要卷第二
