











玅法蓮華經文句纂要卷第四
隋章安尊者　灌頂　結集
陳隋天台　智者大師　說
唐荊溪尊者　湛然　述記
閩鼓山私淑比丘道霈纂要

【△先申品目。次釋經文。
今初。】

「玅法蓮華經信解品第四」

【釋品者。夫根有利鈍。惑有厚薄。說有法譬。悟有前
後。法華座前。猶如豌豆。文云。如來說法既久。我時
在座。身體疲懈。但念空。無相。無作。於菩薩法。都無
一念好樂之心。初聞略說。動執生疑。廣聞五佛。朦
朧未曉。今聞譬喻。歡喜踊躍。信發解生。疑去理明。
歡喜是世界。信生是為人。疑去是對治。理明是第
一義。以是因緣。故名信解品(豌豆。豆名。夏收者。謂聲聞中間取證。不等
待所因也)。又中根之人。聞說譬喻。初破疑惑。入大乘見
道。故名為信。進入大乘修道。故名為解。文云。無上

寶聚。不求自得。我等今日。真是聲聞。以佛道聲。令
一切聞。聞圓教。入圓位。故名信解品。本迹者。四大
弟子。久入大乘。成就佛法。迹引中根。示初信解。故
名信解品。
△次釋經文。此是領解段。近領火宅。遠
領方便。文為二。一經家敘歡喜。二白佛自陳。初又
二。先敘內喜。】

「爾時慧命須菩提(至)歡喜踊躍。」

【善吉獨稱慧命。三人摩訶者。通論皆大皆慧。別論
善吉解空。空慧為命。此約行也。諸慧人中。佛慧第
一。佛於般若。命其轉教。其為慧人所命。故云慧命。
三弟子被命少。不以空為行宗。此約教也。摩訶如
前說。得喜之由。遠聞方便五段法說。經家但敘聞
希有法。聞授記二種。或可聞法敘四段。見授記是
第五段也。如此聞見。昔未曾有。歡喜之由也。發希
有心者。敘近聞譬喻四番之說。希有心發。心發故。
名之為信。以信故入。入歡喜位。即信解品意也(譬喻
四番者。長行偈頌。各有總別。亦復各有開譬合譬。重重聞之。希有心發也)。
△次敘外儀。】

「即從座起整衣服(至)曲躬恭敬瞻仰尊顏。」

【如文。例身子。亦應三業領解。準前可知(具如身子領偈)。
△
二白佛自陳。文為二。初長行。二偈頌。長行又二。初
法略說領解。二譬廣說領解。略又二。一法說。二略
舉譬。法說又二。一明昔稟三故不求。二明今會一
故自得。不求中有標。有釋。
初標。】

「而白佛言我等居僧之首(至)心不喜樂。」


【初居僧首者。法臘既高。晚學以我為軌。忽改途易
轍。棄小求大。為後來所嫌。自固護彼。所以不求。二
俗年巳邁。若作菩薩。當專任大道。廣度眾生。今既
朽老。無所堪任。是故不求。三巳得涅槃無為正位。
不能發大心。高原陸地。不生蓮華。盡無生智巳立。
無所依求也。
△次釋三不求。】

「所以者何。世尊令我等(至)不生一念好樂之心。」

【先釋得涅樂不求。
次釋年邁不求。
既言在座。復道
年朽。釋僧首不求也。
△二明今會一故自得。即領
解也。】

「我等今於佛前(至)深自慶幸獲大善利。」

【我等今於佛前下。陳得解之由。由遠聞五章。略廣
開三顯實。是故慶幸。獲大善利者。正陳得解。是近
聞四番譬喻希有之法而獲開悟。開悟善利也。
△
第二略舉譬。】

「無量珍寶。不求自得。」

【譬昔不求。而今自得希有法寶也(無量珍寶者。昔般若領教。謂為
菩薩。豈圖於今。全蒙等賜)。
(初法略說領解竟)。
△第二譬廣說領
解。有二。一開譬。二合譬。今初開譬又二。先諮發。】

「世尊。我等今者。樂說譬喻。以明斯義。」

【△二正立譬。為五。一父子相失譬。近領火宅總譬。
遠領方便略頌。二父子相見譬。近領火宅見火。遠
領方便。我以佛眼觀見。三追誘譬。近領火宅捨几
用車。遠領方便寢大施小。四委知家業譬。乃追領

方等彈呵。大品轉教意。五付家業譬。近領火宅等
賜大車。遠領法說。正直捨方便。但說無上道。又合
第四第五。共為一領付譬。在下更明其意也。
今依
文附義。若釋窮子。取二乘人半字法門銷文。若釋
長者。取盧舍那佛滿字法門銷文。何者。宅內長者。
脫瓔珞。著垢衣。衣瓔有異。人秪是一。譬盧舍那佛。
隱無量佛德。示丈六金輝。執持糞器。設三乘教。隱
顯有殊。何關體別。
初父子相失譬。又為四。一子背
父去。二父求子中止。三子遇到父城。四其父憂喜。
四段各兩。初兩者。一捨父逃逝。領總譬中五百人。
昔結大乘子父。尋復失解。流浪五道。故言或十。二
十。至五十歲。通是佛子。子義微弱。故言幼稚。非結
緣巳界。故言久住他國。
二者向本而還。領總譬三
十子。此緣有微著之義。故言長大。緣既經苦。關佛
大悲。故言遇到本國(非結緣巳界等者。本結大緣。寂光為土。期心所契。法界為
機。退大巳來。機土全失。流浪五道。望本為他。方便有餘。尚非巳界。況寂光土耶。今窮子所居。現處五濁。且
以所住。望本為他。自爾巳來。常在三界。故云久住。此緣至長大者。機中稍厚。且與著名。仍未復初。但云三
十。緣既下。以苦為機。故知猶在小化前也。到而不識。故名為遇。是昔曾見。故名為本)。二父求
子中止為兩者。一父求子不得。領總譬中長者。從
眾生退大之後。伺其大機。未得其會。故言不得。二
中止一城。其家者。領總譬中宅。大富者。領總譬中
長者德業。內外財富意耳。三子到父城。為二。一到
城之由。領火起苦惱之相。從退大巳後。處處遊歷。
備嬰辛苦。二遂到父城者。以苦為機。扣於大悲。故

言遂到父城。四其父憂喜為兩者。一念失子苦。二
念得子樂。領總譬中一門。子既幼稚。取門不當。動
父之憂。元以此門通之。故動父之喜。初子背父去。
有二。一捨父逃逝。】

「譬若有人年既幼稚(至)或十二十至五十歲。」

【初譬若有人。譬二乘人。菩薩位行難知。且齊巳領
耳。年既幼稚者。以無明厚重。覆障解心。解心無力。
故言幼稚。善根被熏。稍稍欲著。名為長大。捨父逃
逝者。退大為捨。無明自覆曰逃。趣向生死為逝。問。
佛捨應後。眾生起惑。是父離子。非是子捨父。答。由
眾生不感。佛則去世。還成子捨父義。久住他國者。
涅槃法界。是佛自國。生死五欲。是為他國。本求出
離而退墮不反。故云久住。或十是天道。二十人道。
五十是五道。約於一人。備輪諸道。
△二向本而還。】

「年既長大加復窮困(至)漸漸遊行遇向本國。」

【上云幼稚者。幼有二義。一癡小故。二未遭苦故。則
不知還。譬結緣巳後。大解未濃。如癡不反。尚有殘
福。耽迷不反。今云長大者。以習業冥熏。微知向道。
遭苦失樂。思求出要。此二為機扣佛。名為漸向父
國。上文云。若人遭苦。為說涅槃。若以人天二善。非
感佛緣。在三界中。不見佛父。不得出要之術為窮。
八苦火燒故為困。馳騁四方以求衣食者。佛既未
出。諸凡夫人。身受心法。起於四見。於中求正道如
求食。求助道如求衣。以厭苦求理。為可化之緣。佛

初出時。諸外道等。皆先得度。即此意也。大經云。諦
觀四方。喻於四諦。準此可知。漸漸遊行遇向本國
者。明其厭苦希脫。邪求涅槃。雖非本意。亦蒙值佛。
故云遇向也。本國如上說。下文明城舍。云何分別。
以斷德涅槃。防非禦惡為城。舍語又親。同體大悲
為舍也。
△第二求子中止二者。一求子不得。】

「其父先來。求子不得。」

【初從退大巳後。求機不會。不會故名不得。
△二中
止一城。】

「中止一城其家大富(至)商估買客亦甚眾多。」

【中止一城者。不為一子而廢家業。譬佛不以一處
無機。而廢餘方施化。今取方便有餘土為國。在同
居實報兩間為中。有餘涅槃為城。住此涅槃名止。
處此為家。起勝劣兩應。劣應應聲聞。勝應應菩薩。
五人斷通惑者。同生其土。皆為菩薩。佛以勝應應
之。純以大乘家業。訓令修學。中止於此。伺覓同居
子機。非但中義得合。國城家業。皆悉分明。大富者。
實相境為家。具足萬德名為富。五度福德名為財
般若智慧名為寶。導一切悉摩訶衍名無量。金銀
珠等。是大乘三十七道品也。此即領上長者大富
義也。倉庫盈溢者。在內為盈。在外為溢。盛米為倉。
盛物為庫。倉譬禪定。禪生百八三昧故。庫譬實相。
能發十八空智慧故。自資為盈外化為溢。領上多
有田宅義也。僮僕者。方便知見波羅蜜。皆悉具足。

屈曲隨機。稱事稱理。此領上又多僕從。就位為語。
二乘。及通教菩薩。別教三十心。悉如僮僕。別教圓
教十地如臣。向十如佐。十行如吏。十住為民。初入
佛境界。率土之濵。無非王民。雖得為民。比吏佐等。
猶為疎遠。十行歷別修習諸法。種種驅馳如吏。十
迴向事理稍深。職近王邊如佐。十地輔佛行化。降
魔制敵。故如臣也。一心三觀如象。運圓教大乘。次
第三觀如馬。運別教大乘。即空析空觀如水牛。運
兩教大乘。析法觀自行。如鹿羊等。運二乘之法。無
數者。權實諸法。皆名車乘。權實智觀。名象馬牛羊。
非但教法甚多。觀智亦復無數也。出入者。二而不
二是入。不二而二是出。又不二而二是入。二而不
二是出。無量還一是入。一中無量是出。化他用為
出。自行用為入。出法益眾生為息。化功歸巳為利。
乃徧他國者。徧於三土。行於非道。通達佛道。即其
義也。唯法性是巳國耳。商估賈客亦甚眾多者。諸
菩薩是商人。又徧入三土以求法利。故云眾多。此
土菩薩往他方聽法。他方大士來此聞經。往還採
利也。又應化二身如賈客。將實法徧入三土。化益
眾生而歸法身。故云甚多。如世間人令他捉財興
生。亦自興生也。
△第三子到父城二者。一求衣食。】

「時貧窮子。遊諸聚落。經歷國邑。」

【初內合退大乘巳。備遭諸苦。深起厭患。欲求出離。
取理不中。致成邪僻。因邪慧歷心。易可入正。以求

出世。為感佛由也。觀察五陰為聚落。十二入為邑。
十八界為國。歷此求理。名求衣食。
△二到父城。】

「遂到其父所止之城。」

【此是正向其父所止之城者。苦境為機。感佛大悲。
名為到城。城即涅槃。涅槃通半滿。眾生習解。可有
得涅槃之義。故言到城。
△第四其父憂喜二者。一
念失子之苦。】

「父每念子(至)是以慇懃每憶其子。」

【如來自昔至今。恒思子大機。故言每念。五十餘年
者。五道也。鬼道攝修羅。故言餘也。未曾說者。未曾
向方便有餘土中臣佐吏人。說有此子機緣也。又
應世巳來。自昔華嚴方等大品諸座。未曾向諸大
士。說此聲聞。本是大乘之子。既非佛子。不解佛法。
或如聾啞。或華著拜座。或棄鉢茫然。種種不逮也。
心懷悔恨者。悔昔不勤教詔。致令無訓逃逝。恨子
不惟恩義。疎我親他。內合如來悔不殷勤。令入內
凡。遂退失本解。恨子無心。不能精進固志。逃迷不
返。故言悔恨也。自念老朽者。化期將畢。無傳大法
之人。如老朽而無子也。問。法身所化諸菩薩等。悉
堪補處。何遽此憂。答。法身所化。本無興廢。誰譚老
朽。此非所論。今明化身眷屬。則有二種。一法身大
士。共相影響。迹雖弟子。本或是師。亦不約此自念
老朽也。二者同居凡夫。始從化佛初發道心者。名
此為子也。子繼父業。令胤族不斷。若身子受決。作

華光佛。則一方佛種。相續不斷。大乘家業。遞相傳
付。若身子無可化之機。則大乘法財。現無付囑。後
來眾生。佛種安寄。老朽興歎。正為此也。
△二念得
子為樂。】

「復作是念。我若得子。委付財物。坦然快樂。無復憂慮。」

【可度之機。名為得子。與受佛記。名付法財。稱於本
心。復言快樂(第一父子相失譬竟)。
△第二父子相
見譬。為二。一子見父。窮子傭賃。領火宅所見之火。
法說所見五濁。二父見子。領火宅長者見。法說中
佛眼見也。法譬竝明火前見子。此中明子前見父。
就佛則靈智先知。機成赴應。故言父先見子。若約
眾生。必先感而後應。故言子先見父。機應不可思
議。不後不前。故前後互舉也。文中一子見父。二父
見子。此兩段中。各復為四。初子見父四者。一見父
之由。由求衣食。二見父之處。處在門側。三見父之
相。踞師子牀。四生畏避。悔來至此。
今初。】

「世尊。爾時窮子。傭賃展轉。遇到父舍。」

【見父之由。由厭苦欣樂。推求理味。漸漸積習。遂成
出世善根。故言傭賃展轉。以此善根。能扣佛慈悲。
故言遇到父舍。父喻道後法身。舍喻無緣慈悲。大
小二機。雙扣此舍。有大機故。故言遙見其父。有小
機故。住在門側。若唯小無大。則應不見尊特之身。
父不應言。我財物庫藏。今有所付。若唯大無小。不
應住立門側。子不應言。非我傭力得物之處也。
△

二見父之處。】

「住立門側。遙見其父。」

【見父之處者。即是門側。二觀為方便。即門二邊。圓
中之機。當門正見。二乘偏真。故言門側。但空三昧。
偏真慧眼。傍窺法身耳。遙見其父者。正見有二種。
一近見。二遠見。今言大機始發。扣召事遠。是故言
遙。又機微非堪應赴。名之為遙也。
△三見父之相。】

「踞師子牀(至)種種嚴飾威德特尊。」

【踞師子牀者。圓報法身。安處空理。無復通別二惑
八魔等畏。故云踞師子牀也。華嚴說第一義空。四
無所畏為牀也。寶几承足者。定慧為足。實諦為几。
無生定慧。依真如境也。婆羅門。舊云高良大姓。八
地巳上也。剎利者。七地巳還也。居士。內凡夫等。今
明勝應應菩薩。即盧舍那尊特身。大機所扣者也。
劣應應小乘。丈六弊衣。小機所扣者也。今經明常
住醍醐。與涅槃等。法身圓頓。與華嚴等。所譬長者
威德。及侍衛剎利婆羅門等。恭敬圍繞。悉指華嚴
中眷屬。皆無異也。所說法相。如彼所明。亦復無別。
婆羅門。名淨行。貴族高潔。即等覺離垢菩薩也。剎
利。即是王種。九地巳下。初地巳上也。居士富而不
貴。即三十心也。真珠瓔珞者。即戒定慧陀羅尼三
昧也。價直千萬者。即四十地功德以嚴法身也。吏
民僮僕者。異門明義。即是稟方便教。斷通惑者。名
為民。稟別教斷通惑者。名為吏。若同門明義者。還

是方便波羅蜜也。內與實智同。外與機緣同。喻如
吏民。有內奉外役之義也。白拂者。即是權智之用
也。左右者。右即入空智。用拂四住塵。左即入假智。
用拂無知塵。此二為中道方便。故言侍立。覆以寶
帳者。真實慈悲也。垂諸華旛者。華即四攝。旛即神
通。香水灑地者。降注法水。灑諸菩薩心地。以淹惑
塵。亦是定水灑散心地也。散眾名華者。布以七淨
華。謂戒。定。慧。斷疑。道非道。知見淨。斷知淨也。戒者。
攝律儀等三種戒也。定者。首楞嚴等也。慧者。實智
慧也。斷疑者。巳度二諦之疑也。道非道淨者。行於
非道通達佛道也。知見淨者。智德圓滿。了了見佛
性也。斷知淨者。斷德成就。無明永盡也。羅列寶物
者。羅列諸地真實功德也。出內如前釋。威德特尊
者。光明無邊。色相無邊。相海巍巍堂堂。此華藏舍
那光明徧照之尊。豈可不識。而作他釋耶。
△四見
父畏避。】

「窮子見父有大力勢(至)作是念巳疾走而去。」

【窮子見父有大力勢者。智大故。名大力。神通大故。
名大勢。如上身手有力義也。恐怖者。小機劣弱。怯
懼大道也。悔來至此者。佛本欲以大法擬之。應不
稱機。但有退大之意。故言悔來至此也。竊作是念
者。機中潛密。冥有此事。非是顯對。見勝應身也。或
是王王等者。波旬是王。徒輩為等。小機灰斷。無言
說道。絕於色像。既見勝應之像。非天人所及所說

法相。迥異二乘。小智薄德。未曾見聞。便謂是魔。是
魔所說。略開三顯一。身子狐疑。將非魔作佛。惱亂
我心耶。若初用大逗小。疑佛為魔。有過今日也。復
次勝應譬長者。長者即表報身佛。故是王等。法身
是報師。師即如王。諸經多名是經王。智契於法。即
是智與法等。故名報佛為等。此乃大乘法報。非是
小乘得益之處。故或是王王等也。非我傭力得物
之處者。小機不能受大化也。不如往至貧里。乃至
衣食易得者。淨名云。能以貧所得法。度斯下劣也。
但空之理。不含萬德。非如來藏。故言貧里。偏空稱
於小智。故言肆力有地也。衣食易得者。能得有餘
涅槃。無漏衣食也。若久住此。或見逼迫。強使我作
者。行大乘道。經無量劫。故言久住。我本厭怖生死。
若修大乘。必入生死。廣學萬行。故言逼迫。我本樂
小。而今令我發大乘菩提心。是為強使。捨大取小。
故言疾走也。
△第二父見子譬。亦有四。一父見子
處。二見子便識。三見子歡喜。四見子適願。
今初。】

「時富長者。於師子座。」

【見子處者。即師子牀也。如來法身。居第一義空無
畏之境。明照機也。
△二見子便識。】

「見子便識。」

【見子便識者。知是往日結緣眾生也。
△三見子歡喜。】

「心大歡喜。」

【心大歡喜者。佛恒伺子機。今機來稱慈。是故歡喜。

即是領法說而起大悲。火宅即大驚怖。彼明拔苦。
故言驚怖。此明與樂。故言歡喜。
△四見子適願。】

「即作是念(至)我雖年朽猶故貪惜。」

【即作是念。庫藏今有所付者。是見子適願。昔見眾
生。退大取小。貧里求食。資生艱難。常欲與財。無機
不得。今日機來。稱大慈心。故言庫藏。今有所付。我
常思念者。明其非但貧無大財。又流轉生死。眾苦
所逼。為大悲所痛。故言常思念之。雖欲救拔。無機
叵濟。故云無由見之。今有可度機生。故云而忽自
來。稱大悲心。故云甚適我願。我雖年朽。猶故貪惜
者。釋於適願之由。由一期化訖。故言年朽。未見大
機。法無委付。將來之徒。從誰得脫。為求可度者。故
言貪惜。今機自來。無此憂念。故我云甚適我願也。
(第二父子相見譬竟)。
△第三明追誘譬。近領火宅
捨几用車。遠領法說寢大施小。此文為二。初遣傍
人追。次遣二人誘。前追領上身手有力而不用之。
又三。一用勸門擬宜無機。】

「即遣傍人急追將還(至)我不相犯何為見捉。」

【即遣傍人下四句。勸門擬宜也。智是能遣。教是所
遣。理義為正。教義為傍。從佛出大乘十二部。擬宜
眾生。無機不受。於其如乳。故言遣傍人也。又傍人
者。傍臣佐等也。即是遣法身菩薩。為說大乘。如華
嚴中。令四菩薩說四十地。法慧菩薩說十住。功德
林菩薩說十行。金剛幢菩薩說十迴向。金剛藏菩

薩說十地。即是遣傍人也。疾走往捉者。大乘明義。
顯露正直。用此赴機。疾趣菩提。故大車中云。其疾
如風。且菩薩自有神力。又被佛加。亦能令彼疾入
菩提。窮子驚愕下四句。即勸門無機。既現無機。縱
昔曾發。廢久不憶。卒聞大教。乖心故驚。不識故愕。
稱怨大喚者。小乘以煩惱為怨。生死為苦。若勸煩
惱即菩提。即大喚稱怨枉。若聞生死即涅槃。即大
喚稱苦痛。無機不受勸門也。我不相犯者。我不干
求。何意用大化我。此領勸門二意也。
△二用誡門
擬宜不受。】

「使者執之逾急(至)轉更惶怖悶絕躃地。」

【使者執之逾急。強牽將還二句。誡門擬宜。前明勸
善。猶是容與。我當為說怖畏之事。即是急切。強牽
將還。誡以苦言。令其遠惡。內既無機。外逼大化。即
是強牽將還也。
于時窮子自念無罪六句。不受誡
門也。眾生罪故。入生死獄。菩薩以慈悲故。亦同罪
入獄。二乘人無大悲。名為無罪。令入生死。即是無
罪而被囚執也。無大方便。而入生死。必永失三乘
慧命。故言必死。思此等事。故言轉更惶怖也。強以
大乘。小智不解。故言悶絕。即起誹謗。必墮三途。故
言躃地。亦是迷悶。溺無明地。
△三放捨勸誡。息大
乘化。就此為四。一思惟息化。二釋息化。三正息化。
四息化得宜。
今初。】

「父遙見之而語使言(至)莫復與語。」


【初有兩意。一知大志弱。二知小志強。大志弱者。父
遙見小去大遠。故名為遙。是結緣子。故言為見。而
語使言者。約教為使者。智本說教。智知無機。智息
故教息。約人為使者。語諸菩薩。不須現汝尊玅之
身。令二乘見。淨名中。攝汝身香。無令彼諸眾生而
起惑著。普賢入此娑婆。促身令小。皆是其義也。勿
強將來者。既無大機。恐傷其善根。故言勿強也。私
謂不須此人者。思惟息勸門擬宜。勿強將來者。思
惟息誡門擬宜也。冷水灑面三句。知有小志。宜以
灰斷理水。除見思之熱面也。厭生死名背。向涅槃
如面。言醒悟者。開小逗機。得離煩悶。悟四真諦也。
莫復與語者。決定應息大乘教也。
△二釋息化意。】

「所以者何父知其子(至)不語他人云是我子。」

【釋息化意者。正厭苦欣空。親狎下劣。無慈悲心。即
畏難大法。且任其小志。抑佛本懷。所以息化也。審
知二萬億佛所。曾發道心。非都無大機。且息大化。
佛意未巳。更俟後期也。不語他人者。於昔小乘教
中。隨他意語。方便覆護。稱是聲聞。不說隨自意語。
云是菩薩也。
△三正息化。】

「使者語之。我今放汝。隨意所趣。」

【我今放汝。即是知大機弱。隨意所趣。即是知小善
強。以此二緣。故息大化也。
△四息化得宜。】

「窮子歡喜。得未曾有。從地而起。往至貧里。以求衣食。」

【息化稱機。不為大教所逼。是故歡喜。無謗大罪。得

免三途。故言從地。有小善生。故言而起。又前擬宜
大法。迷悶不解。臥無明地。今逗以小。可得醒悟。故
言從地而起。於四諦中。欲求道法。故言往至貧里。
以求衣食也(初遣傍人追竟)。
△第二密遣二人誘
引。此為二。一齊教。近領三車救子。遠領波羅奈施
權。二從又以他日下。取意領法身地。久照方便。非
道樹始知用小。早鑑眾生。故隱尊特。親狎垢衣。此
追領往前。以成今解。問。四大弟子。何因能知法身
久照。答。推近知遠。若始道樹。知無大機。不應兜率
降神。正慧託胎。乃至現有煩惱。納妃生子。三十四
心。後身斷結。驗知脫大小相海微玅瓔珞。更著麤
弊丈六垢衣。其巳久矣。
今初且釋齊教領者。譬喻
品文有四。一用方便擬宜。二知先心。三歎三車。四
適其所願。爭出火宅也。方便品亦然。
今初領上
擬宜。】

「爾時長者將欲誘引其子(至)我等二人亦共汝作。」

【將欲誘引者。既息大化。不容孤棄。欲設方便。故言
將欲。密遣二人者。四弟子齊巳分領。不涉菩薩。故
言二人。約法是因緣四諦。約理是有作真俗。約人
是聲聞緣覺。初擬大乘。云即遣傍人。表一實諦。一
大乘教。一菩薩人。今明方便。隱實為密。指偏真為
遣。約教。隱滿字為密。指半字言遣。約人。內秘菩薩
行故言密。外現是聲聞故言遣。形色者。二乘教中。
不修相好。但說苦無常不淨。即是形色憔悴也。約

人。則諸菩薩隱其本色。示以迹形。非了義說。無有
十力無畏。名無威德也。汝可詣彼者。即以小教擬
小機也。大教明理直實。故言疾走往捉。小教明理
迂隱。故云徐語。此有作處者。見修兩道。是斷惑作
處也。倍與汝直者。五戒十善。止出三途。今四諦十
二因緣。能出生死。是為一倍。又外道六行。但能伏
惑。今修四諦斷惑。得至涅槃。是為二倍也。窮子若
許者。有機是許。即設教。無機是不許。不設教。欲何
所作者。二乘唯欲除惑取證。不論淨佛國土。成就
眾生。所以言僱汝除糞。我等二人亦共作者。二乘
鈍根。憑教行行。方能修業。約理者。即是智諦相資
也。約人。即權人共實人修行也。
△二領上先心。】

「時二使人。即求窮子。既巳得之。」

【即求窮子。審知有機。故言巳得。領上知先心也。
△
三領上歎三車。】

「具陳上事。」

【陳說僱作。領上歎三車。除苦集之糞。取道滅之價。

△四領上適願。爭出火宅。】

「爾時窮子。先取其價。尋與除糞。其父見子。愍而怪之。」

【先取其價者。領上適願。爭出火宅。二乘慕果行因。
所以先取也。其父見子。愍而怪之者。怪不求佛道。
愍其取阿羅漢。所失者大。所得者寡。故言怪也。齊
此。領法譬中意。其文竟(自此文後。法說但有施權。譬說唯有等賜。略中間二
味也)。
(一齊教領竟)。
△第二取意領。靈智先照。久設權

謀。崎嶇隨逐。非止樹下。始見因緣。巳如上說。此文
為四。一領先以權智。久欲擬宜。二久知方便。是其
玩好。三領久知。須歎三車。四親教子作。適願受行。

今初。】

「又以他日。於牕牖中。遙見子身。」

【又者。鄭重辭也。將欲取意領法身之地。久知大小
之機。一三施化。重述佛意。故標章稱又也。他日者。
二乘自謂方便為巳。非二乘法為他。即擬法身也。
日者。時也。亦智也。依法身之時。用智照機。故言他
日。若從此義。實智照實為自。權智照方便為他。齊
教領。領化身用事為巳日。非化身用事為他日。若
就如來自行權實之智。皆名為巳。如來化他權實
之照。皆名為他。如來自他權實之照。照實為巳。照
權為他。此之探領法身之時。用化他之權智。照於
權機。若有若無。照用權事。若可若否。皆是權智所
照。故言他日。若從此義。齊教領。領化他之權事。故
二乘稱巳事。探領。領法身自他之權。此權非二乘
事。故稱為他。雖有兩意。他日俱成。今依二乘所領。
又逐他日之文。以探領。領法身中照機也。牕牖者。
偏見則小。表權智照彼偏機也。遙者。小去大懸。故
名為遙。見子者。昔曾種大。稱之為子。以大擬之。故
言為見。牕牖偏狹。未宜大化。故息大而施小也。
△
二領知方便。是玩好。】

「羸瘦憔悴。糞土塵坌。污穢不淨。」


【羸瘦等者。修因智力少為羸。修因福力少為瘦。內
怖無常為憔。外遭八苦為悴。四住為糞土。無知為
塵坌也。
△三領知須歎三車。】

「即脫纓珞細輭上服嚴飾之具(至)狀有所畏。」

【即脫玅服者。譬隱報身無量功德。四十二地戒定
慧陀羅尼等纓珞。寂滅忍細輭上服。大小相海嚴
飾之具。容服若盛。子則驚畏。二乘不宜見此相好。
是故脫之。更著麤弊者。現丈六形是麤。生忍法忍
是弊也。塵土坌身者。現有煩惱。有為有漏也。執除
糞下。但治見思有漏之法。不論諸地清淨智慧也。
左手喻實。右手喻權。權用便易。自以此法。斷結成
佛。又用此化人。狀有所畏者。示同怖生死。又有寒
風馬麥之報也(又有寒風等者。大論第九。佛有十惱。謂六年苦行。孫陀利謗。金鏘。馬
麥。瑠璃殺釋。乞食空鉢。旃遮女謗。調達推山。寒風索衣。加雙樹背痛為十)。
△四親教子
作。適願受行。即是道品中七科法門。以顯除糞之
相。領上諸子。心各勇銳。互相推排。競共馳走。爭出
火宅也。七者。一語作人。譬譬四念處是外凡位。二
令勤作。勿得懈息譬譬。四正勤。三咄男子勿復餘
去譬。譬四如意足。四好自安意下。名安慰譬。譬五
根。五所以者何下。名無五過譬。譬五力。此前四句。
是第二內凡位。六即時長者字以為子譬。譬八正。
七雖欣此遇下。名教常令除糞譬。譬七覺。此二句。
是第三聖位也。
今初語作人譬。】

「語諸作人。」


【語諸作人者。即是說三藏。示四念處。是除糞之器。
斷結之境。故遺教云。常依念處行道。能破四倒。領
火宅中適願勇銳。即是聞慧也。
△二領勤作譬。】

「汝等勤作。勿得懈息。以方便故。得近其子。」

【勿得懈息者。即是正勤。令勤修四念處也。若起懈
息。不能滅二惡。不能生二善。以二勤故。能發煖火。
對火宅互相推排。入修慧煖位也。以方便故。得近
其子者。念處未得理火溫心。猶為疎外。不可附近。
以初得煖方便。則可附近也。
△三汝常此作譬。】

「後復告言咄男子(至)亦有老弊使人。須者相給。」

【咄男子者。咄是驚覺。亦是責數。上正勤中紛動。即
是智法。如男子是陽性。如意足是定法。如女人是
陰性。良以正勤䇿動。不得與真相應。故咄驚責數。
令捨散入靜。故咄男子也。汝常此作。勿復餘去者。
念處正勤動不專一。不名為常。四如意中。定不異
緣。思惟則定。思惟則斷。定斷專一。故常不紛動。故
勿餘去。此猶在互相推排中。即是頂法之位也。當
加汝價者。煖法觀中。不能發真。如意觀中。能發無
漏。故言加價。若有所須者。漏無漏善。助道正道。皆
從如意觀求。欲須即得。四禪體含支林。如盆器。生
空麤如米。法空細如麵。此即正道。四諦下十六諦
觀。無常如鹽。苦如醋。此即助道。如米麵難食。須鹽
酢和之。正道難顯。須助道助之。莫自疑難者。結上
正助。審在如意觀中。故令勿疑。決定可辦。如巳物

想。故言勿難。亦有老弊使人者。若欲直取通。以代
手足。如使人驅役者。如意觀中。亦有此通。但通劣
弱。事同老弊。雖不丁壯。亦堪運役。又以正道求理。
正道弱。未能發真。欲須助道。九想十想。八背捨等
助道使人。如意觀中。亦有此法。若得助助正。即成
共解脫人也(九想。十想。八背捨等。具於法數)。
△四好自安意譬。】

「好自安意。我如汝父。勿復憂慮。」

【好自安意者。得五根。安固難壞也。我如汝父者。忍
解隣真。似像未實。故言如父。亦是如子。勿復憂慮
者。令其安意。破壞見思也。
△五無五過譬。】

「所以者何我年老大(至)自今巳後如所生子。」

【我老汝少者。佛居道終。巳具智斷。故言老大。汝居
道始。未有智斷。故名為少壯。此即忍法位也。無五
過者。得五力。離五惡法也。得信力故不欺。精進力
故不怠。念力故不瞋。定力故不恨。慧力故不怨言。
餘作人者。遠指外道。諸見求理。名餘作人。近指煖
等四位。未免五過。亦名餘作人。此文無五過。即五
力也。自今巳後。如所生子者。下忍十六剎那。時節
猶長。中忍雖復縮觀。亦未是一剎那。若上忍。世間
最後一剎那心。隣真逼聖。故名此位。為如所生子。
即世第一法位也(下忍十六剎那下。至世第一法位者。忍應上下各十六行。乃成
三十二觀。今文且以四諦言之。於三十二。漸減緣行。二十四周減行。七周減緣。乃至最後。唯留一行。觀一
剎那。入世第一。具如玄文釋籤。略引俱舍文也)。
△六更與作字譬。】

「即時長者。更與作字。名之為兒。」


【與作字名之為兒者。得八正。入見道中。競共馳走。
故言名之為兒。世第一法。與真不久。故言即時。阿
含說四果。支佛。名佛真子。菩薩不斷結。子義未成
(僭補曰。四果支佛。務於斷結。齊教取證。菩薩不務斷結。志求佛道。是真佛子也)。
△七常令
傭作譬。】

「爾時窮子雖欣此遇(至)常令除糞。」

【譬雖為子。思惑未盡。猶居學位。未得無難。故二十
年。常令除糞。亦復自知。不任紹大。正是依教修行
盡苦耳。故云。猶故自謂客作賤人。若得初果厭小
樂大。大乘機發者。即應授以大乘。又不須進斷其
餘殘結。正由不捨小志。大機不發。以是且令依教
盡漏。故言由是之故。二十年中。常令除糞。二十年
者。見諦一解脫。一無礙。思惟九無礙九解脫。故言
二十年。指此一句。即是爭出三界火宅位也(第三
追誘譬竟)。
△第四領付家業譬。近領火宅等賜大車。
遠領法說中但說無上道。就此為二。初領。後付。領
付二章各二。初領二者。一心相體信。即領上免難。
二委以家業。漸以通泰。成就大志。即領上索車。後
付二者。一付家業。即領等賜大車。二得付欣悅。即
領上得車歡喜也。由心相體信。故得委以家業。家
業既諳。悉備知見。則成就大志。由意志通泰。故得
付與家業。與家業故。是則歡喜。由有遠近。若不先
教傭作。與一日之價。豈得相體。委業付財。內合由
三藏斷結。堪竝聞大集。受折淨名。轉教般若。而致

付財耳。當知傭作取價。即是遠由。體信委業。即是
近由。又前誘引譬中。有齊教領。始自道樹。終訖出
宅。
又有探領。始自法身。終訖思盡。
今領亦二。始探
領慈悲。四味調熟。終領付財。究竟一味。遠近始終。
合論五味。
何者。即遣傍人。傍人所說。乃譬華嚴圓
頓。此教最初。傍人譬牛。所說譬乳。內合從佛出十
二部經。即初味也。以此擬二乘人。無機不受。迷悶
躃地。於其全生。如乳味也。
次明密遣二人。說除糞
法。此譬息大之後。鹿苑說三。於小即信。革凡成聖。
如轉乳為酪。內合從十二部出修多羅。即第二味
也。
次明心相體信。入出無難。譬三藏之後。說方等
淨名。揚大折小。二乘聞大不謗。折小不退。良以三
藏斷結。取一日價。故得恣其褒貶。若未斷結。不堪
聞揚大。如前不受勸門。亦不堪聞折小。如前不受
誡門。而今不謗不退者。心相體信故也。親既證小。
則信大不虗。得涅槃價。故彈折不嗔。雖非巳事。而
不疑謗。此心淳熟。如從酪出生酥。內合從修多羅
出方等經。第三味也。
次明長者自知將死不久下。
譬方等心相體信。入出無難。巳後委以家業。使其
領教。為大菩薩。說摩訶般若。既領知眾物。貫統法
門。心明口辯。彌益慕樂。但恨住小。非是巳分。脫更
開許。豈不樂哉。於是心漸通泰。成就大志。如從生
酥。出於熟酥。是從方等出摩訶般若。第四味也。
次
臨欲終時。而命其子者。此譬般若之後。判天性定

父子。會三歸一。付財與記。說法華之教。開佛知見
示真實相。菩薩疑除。聲聞作佛。悉以如來滅度而
滅度之。如從熟酥。出於醍醐。是從摩訶般若。出法
華涅槃。即第五味也。
四大弟子。深得佛意。探領一
化五味之教。始終次第。其文出此也。領家業文為
二。一相體信。二命領業。就體信復二。先明體信。】

「過是巳後。心相體信。入出無難。」

【相體信者。是互相信也。謂於三藏中。得涅槃價。此
既不虗。今為菩薩。說此大乘。亦復非虗。此即子信
父也。佛知此等。見思巳斷。聞必不謗。無漏根利。聞
大生信。此即父信子也。由此見尊特身。聞大乘教。
名此為入。復被呵折。猶見丈六。說小乘法。名此為
出。大小出入而無疑難也。
△二猶居本位。】

「然其所止。猶在本處。」

【猶在本處者。雖復入出無難。得聞大乘。而謂是菩
薩之事。非巳智分。猶居羅漢。不言未來當得作佛。
此領大集淨名生酥之教也。
△第二領家業。此領
大品。佛命轉教般若熟酥之教也。就此為二。一命
知家事。二受命領知。二章各為四。初四者。一明時
節。】

「世尊。爾時長者有疾。自知將死不久。」

【初將死不久者。有機。則應在為生。機盡則應謝為
死。今化機將畢。應謝非久也。
△二正命知家事。】

「語窮子言。我今多有金銀珍寶(至)汝悉知之。」


【命知家事者。金即別教理。銀即通教理。大品所明
真諦。不出此二。而云多有者。理則非多。約種種門。
亦得言多。例如空非十八。約破十八法。名十八空
也。勸學中。明一切法門。皆是珍寶也。倉是定門。即
百八三昧。庫是慧門。十八空境也。通別兩種定慧
倉庫。包藏一切禪定智慧。無所闕少。內充外溢。故
云盈溢(金即別教等者。問。大品有圓。何故但云不出通別。答。一者但語通別。理巳攝餘。二論
能詮教。必須具四。今且從理。故云不出此二。本為二乘。至此多成通別。亦且言之通別。倉庫準此可知)。
其中多少者。說於般若。有廣略二門。菩薩行般若。
應知略廣相。略則為少。廣則為多。自行為取。化他
為與。大品中云。汝當為菩薩說。故云汝悉知之。
△
三誡體我心。】

「我心如是。當體此意。所以者何。今我與汝。便為不異。」

【誡體我心者。佛以般若為心。汝今傳燈。當隨佛意
說也。又二乘人本解。是析法空。命當體此意者。命
轉教用誡。令同我體法空也。昔時被命。謂傳燈與
他。今乃知佛。令我識體之門。故言當體此意。今我
與汝。便為不異者。釋此有三。一被加令說。與佛不
異。二就理。以諸法皆如。故得不異。善吉如。如來如。
一如無二如。故言便為不異。三就今時。始悟父子
天性。本來不異。而二乘人。自謂被加異耳。
△四敕
無令漏失。】

「宜加用心。無令漏失。」

【無令漏失者。汝為菩薩說般若教。無令漏失。二者

就理。此即汝法。後時當用。是故無令漏失也(一
命知家事四意竟)。
△第二受命領知為四。一正受
命。】

「爾時窮子。即受教敕。領知眾物。金銀殄寶。及諸庫藏。」

【△二無悕取。】

「而無悕取一䬸之意。」

【無悕取者。善吉雖說般若。自謂我無其分也。
△三
未捨劣心。】

「然其所止。故在本處。下劣之心。亦未能捨。」

【猶居本處者。住羅漢位。雖復慕大。亦未定言欲作
菩薩也。未捨下劣心者。雖復恥小。亦未定言捨於
小證也。
△四父知子意漸以通泰。】

「復經少時。父知子意。漸以通泰。成就大志。自鄙先心。」

【復經少時。父知子意下。即是領上索車譬。鄙棄先
心。欲求大道。大機發也。問。何時名少時。答。一云。說
般若竟。於異處遊觀。尋思所領大乘法門。生心貪
樂。為失為不失。如此等尋思。即是大乘機發時也。
此時去法華未遠。故言少時。又當說無量義時。大
乘機發。何以知然。無量義中。明七種方便。無量漸
頓。從一法生。既聞此說。思惟昔之三藏三乘。悉從
一法生。如是三乘。亦應入一。如是思時。漸巳通泰。
大心即發。故言成就大志也(第四領付家業中二。
初領竟)。
△第二正付家業。又二。一付業。二歡喜。初
有四。一付業時。】


「臨欲終時。」

【臨欲終者。是明時節。化緣將訖。靈山八載。說法華
經。唱入涅槃時也。
△二命子聚眾。】

「而命其子。并會親族。國王大臣。剎利居士。皆悉巳集。」

【聚眾者。即是二萬億佛所。受化之徒。名之為子。大
機熟人。十方雲集。即上四眾圍遶者是也。并會親
族者。明十方法身菩薩影響者為親族。影響之眾
多是釋迦昔日同業。竝共如來於二萬億佛所。共
開化之輩。於其悉是伯叔之行。故用此為親族。國
王者。一切漸頓諸經。無不稱所詮之處為經王。當
機益物。興廢有時。部部不同。名之為國。皆言第一。
即是王義。又此經會通諸教。豈非聚集國王。故無
量義中。先巳收集。彼云。初說四諦。十二緣生。次說
方等十二部經。次說摩訶般若。華嚴海空。此則普
集諸經。融通漸頓。會入此典。故名會國王也。彌勒
等諸大菩薩。皆是等覺為大臣。初地至九地為剎
利。法王種性中生。三十心為居士。此等皆從釋迦
受化。
△三會父子。】

「即自宣言諸君當知(至)此實我子我實其父。」

【結會父子。實從我受學。實是我子。從我起解。是我
所生。我實曾於二萬億佛所。嘗教大法。故我實是
父。於某城中者。此經西國文多。度此甚少。或可說
昔名字國土。如大通智勝因緣。今簡略名字。直言
某甲。是諸眾生。背此大乘。起無明闇。遯入生死。故

言捨吾逃走。備經五道。故云五十餘年。昔在本城。
懷憂推覔者。自昔法身地中。常以二智觀。覔可化
之機也。始於今日。感應道交。故云。忽於是間。會遇
見之。
△四正付家業。】

「今我所有一切財物。皆是子有。先所出內。是子所知。」

【付家業者。一切大乘萬行萬德。故云一切所有也。
先所出內。是子所知者。追指昔日大品領教。所委
有廣略般若。共不共法。是汝所知。即是汝有。故法
華但明佛之知見。不更廣說一切行相也(一付業
四段竟)。
△第二得付歡喜。】

「世尊是時窮子(至)今此寶藏自然而至。」

【歡喜者。領上各乘大車。得未曾有。自顧無心希望
佛道。而今忽聞得記作佛。故云不求自得也。三藏
中本心不求。方等中恥小望絕故不求。般若中雖
領。非巳分故不求。如此不求。而今自得也。
(第四領
付家業譬竟)。
(第一開譬竟)。
△第二合譬。合文甚
略。譬中巳委。但合父子。餘皆義含。貴在得意耳。文
四。初合父子相失。】

「世尊。大富長者。則是如來。我等皆似佛子。」

【如來合父。似則合子。似有二義。一取大機為子。昔
未逃逝。既非真位。猶居外凡。故云似也。取小機為
子者。小機似像大乘根性耳。子既逃父。貶之言似。
問。初釋品云。巳得入真。此那言似。答。此合子逃父
時。是故言似。品初明子開悟時。汝問非也。
△二合

父子相見。】

「如來常說。我等為子。」

【△三合追誘二。初合傍人追。二合二人誘。
今初。】

「世尊我等以三苦故(至)迷惑無知樂著小法。」

【三苦者。欲界苦苦。色界壞苦。無色界行苦也。受諸
熱惱。即五濁障重。迷惑無知。即不受勸誡。樂著小
法。即但有小志。不堪大化也。
△二合二人誘。上有
齊教探領。今合二意。
初合齊教領。】

「今日世尊令我等思惟(至)勤精進故所得弘多。」

【從蠲除下。正合齊教。具陳上事。
從我等於中勤加
精進下。合上尋與除糞。
得至涅槃下。合上先取一
日之價。歡喜自足也。
△二合探領。】

「然世尊先知我等(至)汝等有如來知見寶藏之分。」

【上言遙見。今言先知。
上言羸瘦憔悴。今言心著弊
欲。
上言即脫瓔珞。更如麤弊。今言便見棄捨。不為
分別寶藏之分(三合追誘譬竟)。
△四合領付家業。
有四。一合心相體信。】

「世尊以方便力。說如來智慧。」

【以方便力。說如來智慧者。明帶三乘方便。說大乘
實相。故言以方便力。於我等前。說大乘法。亦是合
出入無難。以方便力。出辨二乘。以佛智力。入明實
相。若不體信。豈於我前明佛慧耶。
△二合猶在本
處。】

「我等從佛得涅槃一日之價(至)無有志求。」


【△三合領家業二。初合受命領業。】

「我等又因如來智慧。為諸菩薩。開示演說。」

【△二合無希取。兼得諸也。二。一合無希取。】

「而自於此。無有志願。」

【無志願者。明佛加威力。令如佛心而說。故我不志
願也。
△二釋無希取意。】

「所以者何佛知我等(至)而我等不知真是佛子。」

【佛知我等。心樂小法。隨小乘心。帶方便力。以實相
法。共二乘說。我等不知不共之意。故非佛子(僭補曰。前
云似佛子。不知真是佛子。今日知之。復何疑乎)。
△第四合付家業。上有二。
有付。有喜。今合亦二。一合付與無悋。】

「今我等方知世尊(至)然佛實以大乘教化。」

【所以者何下。釋無悋之意。正由樂小。不早付大耳。
於此經中下。舉今證昔。今理唯一。故知昔三非實
但為未堪。故於大眾前。毀訾小心。欲令捨偽取真。
定知非悋。然佛之毀小時。實以大乘而教化也。
△
二合歡喜。亦是合於三不求之意也。】

「是故我等說本無心(至)皆巳得之。」

【(僭補曰。佛子所應得者。佛子是諸大菩薩所應得。是火宅大車。及法說無上道。謂彼得者。我皆得之。歡喜
自慶也)。
△第二偈頌。有八十六行半。初七十三行半。
頌長行。次十三行。歎佛恩深。
初又二。初二行。頌法
說。後七十一行半。頌譬說。法說中不頌不求。但頌
自得。】

「爾時摩訶迦葉。欲重宣此義而說偈言。


我等今日(至)不求自得。」

【如文。
△二頌譬說。又二。初四十一偈。頌開譬。次三
十偈半。頌合譬。上開有四。父子相失。相見。委業。付
財。今皆頌。初十三行頌父子相失。有四。第一子背
父去。第二求子不得。第三超頌第四憂念轉深。第
四漸還近父。
今初一行半。頌子背父去。】

「譬如童子(至)五十餘年。」

【火宅中。明長者所王國邑聚落語寬。此中明窮子
輪迴三界名諸國。五道。名五十餘年也。
△二七行。
是頌父求子不得。上文有二。今頌亦二。初半行。頌
覔子不得。】

「其父憂念。四方推求。」

【四方推求者。不同於上。上四方是約四諦推理。今
四方是觀四生中。覔可度之機也。
△次六偈半。頌
不以失一子廢家業事。】

「求之既疲(至)有大力勢。」

【造立舍宅者。有餘國中。有餘涅槃也。起慈悲舍。依
性空宅也。往來者眾者。諸土菩薩。來往聽法也。
△
三二行超頌憂念轉深。】

「而年朽邁(至)當如之何。」

【無所委付。是故憂耳。
△四二行半。追頌上漸還向
父。有二。初二行。頌近父之由。】

「爾時窮子(至)體生瘡癬。」

【初近父之由。由求衣食也。從邑至邑者。根塵相涉

如邑。十八界如國。修有漏善。如有所得。修二乘善。
如無所得。不得大乘法食為饑餓。無大力用為羸。
無大功德為瘦。有無善上起見思如瘡癬(有無善上等者
雖復時緣無所得善。未能斷結。故此體上。仍有見思)。
△次半行。頌正近父城。】

「漸次經歷。到父住城。」

【(初頌父子相失竟)。
△第二七行半偈。頌父子相見。
上文有二。今頌亦二。初六行半。頌子見父。次一行。
頌父見子。上子見父文有四。今頌三。初半行。頌見
父之由。由傭賃。遂至父舍也。】

「傭賃展轉。遂至父舍。」

【△次二行半。頌見父之相也。上明見父之處。處是
門側。今言長者於其門內者。兼得處也。】

「爾時長者(至)注記劵疏。」

【施大寶帳等。正見父相。處。踞師子座也。法身是師
是王。報應是長者。注記劵疏。即是授記。明修行也。
私謂以廣顯略為注。授決為記。四弘誓為劵。修行
為疏。
△三有三行半。頌生畏避之心。】

「窮子見父(至)欲往傭作。」

【如文。
△後一行。頌第二父見子。】

「長者是時。在師子座。遙見其子。默而識之。」

【上半行頌見子之處。下半行。頌見子即識也(二父
子相見譬竟)。
△第三有十行半。頌上追誘譬。有二。
初三行。頌傍追。又二。初偈三句。頌初喚。無機不來。
次迷悶一句。頌再喚不來。】


「即敕使者。追捉將來。窮子驚喚。迷悶躃地。」

【△次二行。頌無機。即是上釋放捨意也。】

「是人執我(至)不信是父。」

【△第二七行半。頌密遣二人誘引。有二。初三行。頌
僱作譬。次四行半。頌教作譬。初又二。初二行。頌設
方便。】

「即以方便(至)倍與汝價。」

【眇目是偏空。矬者豎短。不窮實相之源。陋者橫狹。
無摩訶衍眾善莊嚴也。非四無畏。名無威。異常樂
我淨。名無德。
△次一行。頌取價。淨六根房。五陰舍
也。】

「窮子聞之。歡喜隨來。為除糞穢。淨諸房舍。」

【△第二四行半。頌上教作。上文有四。今頌亦四。初
半行頌牖中。】

「長者於牖。常見其子。」

【△二半行頌羸瘦。】

「念子愚劣。樂為鄙事。」

【△三一行頌脫玅著麤。】

「於是長者。著弊垢衣。執除糞器。往到子所。」

【△四二行半頌正教作。】

「方便附近(至)若如吾子。」

【上有七科法門。語者。即合四念處也。令勤作者。即
四正勤也。既益汝價下一行。頌四如意足也。油塗
足。能履深水。如神通。又油能除風。定是無亂也。飲

食充足。即上米麵也。薦席厚暖。即是觀練熏修。定
能除散動也。如是苦言。汝當勤作半行。總頌上第
四安慰。第五無五過。根力既成。乃堪苦言。又以輭
語半行。總頌第六作字。第七令常作。竝是子位也。
(第三頌追誘譬竟)。
△第四有十行。頌上領付家業。
為二。初三行半。頌付業之由。次六行半。頌正付業。
初由中半行。總頌心相體信。即入出也。】

「長者有智。漸令入出。」

【△二三行。頌委領家業三。初一行半頌受命。】

「經二十年(至)皆使令知。」

【初二十年者。不得同上。上除見思名二十。此明執
作家事。或言轉大乘教。教諸菩薩。斷大乘別惑。或
言說般若時長。凡二十年。或言住二乘位。轉大乘
教。為二十年。仁王般若云。二十八年。說摩訶般若。

△二一行。頌猶居本位。未捨劣心。】

「猶處門外。止宿草菴。自念貧事。我無此物。」

【△三半行。頌通泰大志。大乘機動。】

「父知子心。漸巳曠大。」

【△第二六行半。頌正付家業。有二。初四行半。頌正
付業。次二行。頌得付歡喜。
今初。】

「欲與財物(至)恣其所用。」

【正付業中有三。初一行頌上集親族。第二有二行
半。頌上定父子天性。第三一行。頌上正付與也。
△
次二行頌得付歡喜。】


「子念昔貧(至)得未曾有。」

【(巳上頌開譬竟)。
△次三十偈半頌合譬。為二。初二
行合頌三譬。】

「佛亦如是(至)聲聞弟子。」

【初一行中。佛亦如是一句。合第一父子相失譬。知
我樂小一句。合第二父子相見譬。未曾說下六句
合第三追誘譬。初未曾說言二句。合上即遣傍人
追譬。次而說我等一行。合上密遣二人誘譬。上合
有齊教探意二章。今此一行。總頌其意耳。
△次二
十八行半。頌合第四領家業。上合有二。相信。委業。
今初十八行半。但頌合委業。次十行頌合正付。初
又二。今初一行。長頌命領知。上領所無也。】

「佛敕我等。說最上道。修習此者。當得成佛。」

【最上道。即是空般若。更無過其上也。
△次下十七
行半。正領受命。及無希取等。又二。初五行。頌正受
命。】

「我承佛教(至)說斯真要。」

【佛子聞法得記者。明轉教益他也。爾時謂轉教。教
化菩薩。不言為我。
△次十二行半。頌第二無希取。
此文廣上也。於中又二。初一行。牒前譬帖合。】

「如彼窮子。得近其父。雖知諸物。心不希取。」

【△次十一行半。正合無希取。又為三。初一行正頌
無希取。】

「我等雖說。佛法寶藏。自無志願。亦復如是。」


【△二九行半。具智斷故無希取。又為三。謂標。釋。結。
初為二。初一行。標斷德具故無希取。】

「我等內滅。自謂為足。唯了此事。更無餘事。」

【內即惑體。三界惑盡。故云內滅。故屬斷德也。
△次
一行。標智德具故無希取。】

「我等若聞。淨佛國土。教化眾生。都無欣樂。」

【次標智德者。既云若聞。聞教屬智。故云智德。以小
智具故。不欣大智。此二竝舉失顯過。
△第二六行。
雙釋智斷二章門。此二章中。初二行釋斷。次一行
半釋智。次一行半重釋斷。次一行重釋智。】

「所以者何(至)報佛之恩。」

【△第三一行半。結釋自無希取。】

「我等雖為(至)永無願樂。」

【(二九行半竟)。
△第三一行。明佛見捨我。合無希取
也。】

「導師見捨。觀我心故。初不勸進。說有實利。」

【(合頌領家業竟)。
△次十行頌正付業。上合有二。一
正付業。二得付歡喜。亦頌亦二。初三行頌正付。次
七行頌得歡喜。初三行中初一行半。牒譬帖合。次
一行半。正頌合也。】

「如富長者(至)乃教大智。」

【△次七行。頌第二得付歡喜也。】

「我等今日(至)應受供養。」

【得道者。得實相道也。得果者。分得大乘習果也。此

二句明開佛知也。於無漏法。得清淨眼者。此二句
明開佛見。見實相理也。昔日見無漏。不落凡夫。今
日見無漏。不落二乘也。昔日慧眼見空。今淨眼見
中。
持戒報者。昔持戒梵行。共顯無漏。灰身滅智。無
人受此果報者。今日梵行。能得無漏。即了因取果
義。持戒。即緣因義。清淨眼所見理。即正因義。
我等
真是聲聞者。即大乘真位也。十信以一音徧滿三
千界。似道非真。入十住。即是真也。
真阿羅漢有三
義。此中但舉應供一義也。若不生變易。殺通別惑。
是不生殺賊二義。堪為十法界福田。即應供義。應
供殺賊。互相顯也。
(分得大乘習果也者。得初住時。破一品無明。名為習果)。
(合
頌正付歡喜竟)。
(初七十三行半頌長行竟)。
△次下
十三行。歎佛恩深。分四。初一行半。總標世尊大恩
希有。無能報者。】

「世尊大恩(至)誰能報者。」

【(僭補曰。大恩希有者。如來居法身地。寂照法界五乘根性。以同體大悲。垂形雨法。各得隨宜受用。無量億
劫。曾無厭倦。此恩此德。孰能報耶)。
△次五行明供養莫報。】

「手足供給(至)亦不能報。」

【(供養凡十有二。一供給。二禮敬。三頂戴。四肩荷。五美膳。六寶衣。七臥具。八湯藥。九旃檀。十珍寶。十一滅後
起塔。十二寶衣布地。以如是等種種供養。經恒沙劫。亦莫能報。何者。以諸供養中。法供養最。唯法供養。能
報佛恩。以諸如來。尊重法故。以如說行。出生諸佛故)。
△三二行半。為凡夫說
人天乘。】

「諸佛希有(至)隨宜為說。」

【(我佛為不思議大神通諸法之王。不於法性土中。受常寂光樂。而垂形三界。為凡夫人。忍於斯事。說人天

戒善。令不落三塗。漸入聖城。此恩此德。何能報耶)。
△四有四行。知根授法。
為實施權。】

「諸佛於法(至)隨宜說三。」

【(我佛為諸法之王。於法自在。知眾生欲樂志力。以無量喻。而為說法。又知眾生宿世善根生熟。既籌量巳
於一乘道。隨宜說三。既巳隱實施權。而復開權顯實。一句一偈。皆為授記。究竟成佛。此恩此德。誰能報者。
唯有弘傳玅法。壽佛慧命。庶幾仰報耳)。

私(章安自稱)謂世尊大恩者。一如來始建慈悲。拔六道
苦。與四聖樂。普十法界。入四弘中。此如來室恩。二
如來行菩薩道。示教利喜。曾教我大乘。雖復中忘。
智願不失。葢如來室。清涼溫煖。大慈與樂恩。三眾
生遭苦。視父而巳。佛伺其宜。如犢逐母。備行六度。
以利眾生。葢如來室。遮寒障熱。大悲拔苦恩。四佛
成道巳。應受無為寂滅之樂。而隱其神德。用貧所
樂法。五戒十善。冷水灑面。令得醒悟。葢是佛衣。遮
貪欲熱恩。五示老比丘像。方便附近。與一日價。葢
是佛衣。除見寒愛熱恩。六過是巳後。心相體信。彈
呵貶斥。令恥小慕大。葢佛衣。遮醜陋恩。七命領家
業。金銀庫藏。皆悉令知。葢是佛衣。與我莊嚴恩。八
會親族。定父子。付以家業。無上寶聚。不求自得。葢
如來座恩。九十既坐座巳。身意泰然。快得安隱。以
佛道聲。令一切聞。一切天人。普於其中。應受供養。
葢如來座。令我具足自行化他恩。世尊大恩。兩肩
荷負。所不能報。此之謂也。
(十恩文者。文中自對室衣座三。初室有三恩。次
衣有四恩。第八是授記恩。九十令我能利物恩。所以室得衣故。有覆育之恩。室有座故。成與拔之用。座假

衣室。令自他行成。衣假座室。令初後理顯。是故三義。合成大恩。此始終恩。將何以報。注家但云。物不答施
於天地。子不謝生於父母。以感報斯亡。今意正論荷恩難報。何得以亡報釋之。況復祗緣令我報亡。不得
直以亡報釋之。凡言亡者。治彼不亡。今非領亡。但領難報。二時既別。且釋荷恩)。
(信解品竟)。】

【△先申品目。次釋經文。
今初。】

「玅法蓮華經藥草喻品第五」

【釋藥草喻品。此中具山川雲雨。獨以藥草標名者。
土地是能生。雲雨是能潤。草木是所生所潤。所生
所潤。通皆有用。而藥草用強。有漏諸善。悉能除惡。
無漏為最。無漏眾中。四大弟子。以譬領佛譬。深會
聖心。佛讚善哉。甚為希有。述其得解。以喻其人。故
稱藥草喻品。

夫藥草叢育日久。一蒙雲雨。扶疏暐曄。芽莖豐蔚
於外。力用充潤於內。譬諸無漏。住最後身。有餘涅
槃。更不願求無上佛道。今得聞經。自乘佛乘。兼以
運人。文云。我等今者。真是聲聞。以佛道聲。令一切
聞。內外自他。具勝力用。故稱藥草喻品。

夫藥草者。能除四大風冷。補養五臟。還年駐色(昔除
四住病。但養五分身。還真理年。駐變易色)今蒙雲雨。忽成藥王。餌之徧
治眾病。變體成僊。(今蔭以無緣慈雲。灑以無私法雨。使其遠種。獲益無偏。使無常
微草。乃成常住藥王。自行兼人。悉除三惑。故云徧治。當知自他。竝成常身佛大仙也)。譬諸無
漏聞經。破無明惑。開佛知見。文云。我等今日。真是
佛子。無上寶聚。不求自得。佛子所應得者。皆巳得
之。面於佛前。得受記莂。嘉著而稱微。故言藥草喻
品(言嘉著等者。嘉。善也。著。滿也。稱字去聲。善始令終。名為嘉著。聞經契理。故曰稱微。且寄二乘領解以

說。故皆云無漏。此竝成於佛乘)。前一番是師弟領述。世界悉檀意
也。次一番生善。為人意也。次一番是對治。第一義。
兩悉檀意也。是名因緣釋品。餘約教。本迹。觀心。準
例可知。不復記。
(僭補曰。準例可知者。始結緣。中追誘。終付財。即是約教。威音是本。中
間大通等皆迹。即是本迹。三惑是病。三德是藥。直觀三道。即是三德。是觀心也)此品是譬
說中第三述成段。今言都述其周徧領解。始天性
結緣。中間追誘。終於付財。自微至著。無量無邊諸
恩德也。
(始天性等者。天性。即指大通佛所。如十恩中初恩意也。中間下。具如巳下九恩意也
天性猶通結緣。自微等者。從小之大。至第十恩。故云諸也。豈止一代教耶)。
(○僭補曰。記釋疏中述其周徧
領解。始天性結緣之語。指大通智勝佛。十六王子釋迦牟尼結緣之事。竊謂若論周徧領解。大通猶是迹
中之本。最初威音王佛。始是遠本。何以知之。夫大通成佛巳來。劫數久遠。只一三千界微塵之數。釋迦成
道以來。巳經五百千萬億那由他阿僧祇三千界微塵之數。塵之多寡。劫之久近。何可比量耶。是知常不
輕。大通智勝。及然燈等。皆迹中之本。而威音王遠本。不可不知。若知此本。始是周徧領解。天性結緣。其中
間追誘付財等。皆迹中事也)。
△次釋經文為二。一略述成。二廣
述成。略述又二。一雙述善哉。二領所不及。
今初。】

「爾時世尊告摩訶迦葉(至)誠如所言。」

【雙述者。一善哉。述其兩處領實。一善哉。述其兩處
領權。善說如來真實功德者。真實是述實。功德是
述權。又華嚴之擬宜。領實也。三藏之誘引。領權也。
方等之體信。般若之領教。俱領權實也。法華之付
財。專論實也。辭致曲巧。故言善說。皆是佛法。故言
真實。誠如所言者。印定之詞也(雙述等者。兩處。謂方便火宅也。以信
解中雙領兩處。今亦雙述二處所領。若不爾者。徒述何益)。
△二領所不及。】

「如來復有無量無邊阿僧祇功德(至)說不能盡。」


【領所不及者。謂退。進。橫。豎。亦橫亦豎。非橫非豎。皆
不及也。所以者何。大雲普覆。徧荷清涼。大雨俱霑。
無不蒙澤。咸令世間。皆得知見未曾有法。那忽齊
教。止領二乘得益。不道人天小草。是為退所不及。
菩薩名上草。亦名小樹大樹。敷榮鬱茂。自他饒益。
而復不領。是為進所不及。又十法界。同成佛法界。
那忽止領二乘。餘八法界。都不涉言。是為橫所不
及。又七方便。從淺至深。皆入真實。餘五方便。都未
嘗言。是為豎所不及。又三世利益。未曾暫廢。是為
亦橫亦豎所不及(那忽下。責其齊教。通貫諸句。不道下。正述不及。退進等者。以二
乘位。望上為進。望下為退。十界各各自有因果。不由次第。故名為橫。一人漸起。亦得為豎。又三世名亦橫
亦豎者。世世徧於十方十界。亦名為橫。如是品類。皆從諸味。八教調熟。方於今日。與迦葉等。或同或別。亦
名為豎。未聞徧領。故佛示之)。夫山川谿谷。總言一地。一地能生。
未嘗揀擇。攘彼受此。草木種子。皆依於地。更無餘
依。一雲靉靆。無處不密。一雨一味。不隔枯榮。普潤
既同。普得增長。如來平等。不可思議。實不先頓後
漸。初三末一。如龍興慶雲。普雨於一切。身心不降
雨。除熱得清凉。是為五乘七方便。十方三世平等
廣大。甚深博遠。不可思議。無有差別。是為非橫非
豎。領所不及(此非橫非豎不及。如下諸文。結差無差。無差即差。差即無差。今從無差。名
非橫豎。從而差邊。如前橫等)。不及之旨。非都頓奪。特以初心望
後心。未窮極地。故云不盡耳。又始悟初阿。亦具後
茶功德。但齊教之領。未暇進領橫豎周徧耳。又權
行大士。宜應如此也(一略述成竟)。
△二廣述成二。

長行。偈頌。長行又二。初述成開三顯一。二結歎。初
有法。譬。合。法中又二。初舉法王勸信。二正述開三
顯一。
今初。】

「迦葉當知。如來是諸法之王。若有所說。皆不虗也。」

【夫人王外無所畏。內不二言。何況法王。眾惡巳盡。
萬德皆圓。凡有所說。真實不虗也。佛法雖多。不出
權實。權實之外。更無別法。而言無量者。此意難信。
故舉法王勸信。又為下大雲譬作本。
△二正述開
三顯一又二。一約教明開權顯實。二約智明開權
顯實。由二教。顯二智。由二智。說二教。智教相成也。

今初。】

「於一切法(至)皆悉到於一切智地。」

【一切法者。謂七方便。橫也。對一實。為豎也。若言不
爾。何故二萬億佛所。初發大心。中間取小。又流轉
五趣。又十法界。一人尚具。況七方便耶。此法雖多。
方便波羅蜜照之罄無不盡。以隨其類音說之。無
不逗會。為人天說戒善。為二乘說諦緣。為三藏說
事度。為通教說無生。為別教說次第。開如來藏。是
名述其領開三也。
從其所說法下。約教述其顯實
也。地者。實相也。究竟非二。故名一。其性廣博。故名
為切。寂而常照。故名為智。無住之本。立一切法。故
名為地。此圓教實說也。凡有所說。皆令眾生到此
智地。顯實之文。灼然如日。云何闇寱。作餘解耶。例
大品。廣歷諸法。皆摩訶衍。衍即大乘。乘即實相。實

相即一切智地。上文云。唯此一事實。指此地也。餘
二則非真。指七方便也。此約漸頓二教。述其開權
顯實也。
△二約智開權顯實。】

「如來觀知一切諸法之所歸趣(至)一切智慧。」

【約智開權顯實者。如來觀知一切諸法。乃至通達
無礙二句。是能照權也。又於諸法究盡明了。乃至
智慧二句。是能照實也。二智所照。偏圓兩境。通達
無礙。故能說權實二教。此舉智釋教也。開權中知
所歸趣。是識藥。深心所行。是知病。病藥俱是權法。
權法各有歸趣。戒善等。近趣人天。若作緣因。低頭
舉手。遠趣佛果。念處道品等。近趣涅槃。若作了因。
汝等所行。是菩薩道。遠趣寶所。乃至六度通別等
法。近遠歸趣。途轍不同。亦復如是。又戒善是人天
藥。諦緣度是三乘人藥。乃至通別等法門。是通別
菩薩藥。又深心所行有二種。一深心著於依正。二
深心著所執之法。著依正者。起深重十惡。障人天
乘。著所執法。起四倒。三道。六蔽。四住。五住等。障諸
聖乘。當知深心。病相不同。權智照之。通達無礙。
顯
實中。又於諸法究盡明了者。實智所照也。一切權
法。無不入實。故言究盡。實智所知。故言了。佛眼所
見。故言明。若此智。照此藥此病。不照彼藥彼病。彼
智照彼。不能照此。種別不同者。權智照也。一智徧
照一切藥一切病。實智照也。能示眾生如此圓境
智。故言一切智慧也(一法說竟)。
△第二譬說。文為

二。初譬說。後齊教稱述。譬有開合。開為二。一差別
譬。譬上述權教權智。二無差別譬。譬上述實教實
智也。三草二木。纖濃不等。故言差別。一地一雨。普
生普潤。故無差別。若觀其末派。謂各各不同。若究
其根榮。莫非地雨。內合方便智照。七五各異。實智
往照。終歸一實。一實七五。七五一實。差別無差別。
無差別差別也。一差別譬有六。一土地。二卉木。三
密雲。四注雨。五受潤。六增長。
今初土地譬。】

「迦葉。譬如三千大千世界。山川谿谷大地。」

【大千世界。譬眾生世間。山川谿谷土地。譬五陰世
間。世界無別法。為山川谿谷土地所成。眾生無別
法。為五陰所成。
(僭補曰。山川谿谷土地等配五陰。取其名數而巳。不須一一局定。此
是色。此是受等。借使配得十分相似。其如情無情異何下又云。如山雖高峻。亦有洿隆等五相。乃至土地
雖平。亦有丘池等五相。可見只取其名數。不煩一一局定。貴在得意而巳)譬草木雖依
土地等。土地等非即草木。草木質榦。但名草木。草
木種子。更無別名。但取能生之功名種子。所生質
榦名草木。皆植根於地。地則本也。內合習因習果。
雖依五陰。五陰非即因果。要依於陰。得有習因。增
長成辦。名習果。果因依陰而起。譬草木種子。受潤
增長。依山川谿谷土地而成也。別譬者。山雖高峻。
亦有洿隆等五相。乃至土地雖平。亦有丘池等五
相。即譬五乘五陰。山高譬菩薩五陰。川譬支佛。谿
譬聲聞。土地譬天。谷下譬人。一一五陰。皆有習因
習果所依。猶如山川谿谷土地。皆為種子質榦等

所依也。又用三千大千世界。譬正因之理。通為一
切所依也。山川谿谷土地。譬眾生陰界入界報色
心也。草木叢林。譬眾生習因。此三法不相離。習依
陰入。陰入不出法性。如草木依山川。山川依大千
世界。
△二所生卉木譬。】

「所生卉木叢林。及諸藥草。種類若干。名色各異。」

【卉是草之都名。木是樹之總稱。眾草成叢。眾樹成
林。治病力用勝者。稱為藥。如善法中。皆能治惡。而
無漏善。治惑義勝。下卉木中。樹林枝幹。覆陰廣。器
用大。故喻二菩薩。種類若干者。五乘七善。因果種
子。故言若干。即是種類。各有稱謂。即是名也。各有
體相。即是色也。
△三密雲譬。】

「密雲彌布。徧覆三千大千世界。」

【雲有形色覆陰。下文有雷聲遠震。覆蔭譬佛慈悲。
形色譬佛應世。雷聲譬佛言教。密雲即三密也。慈
悲即意密。形色即身密。雷聲即口密。彌布者徧也
既密又徧。故言彌布也。以慈悲熏應身說法。徧十
法界。故言彌布也。
△四注雨譬。】

「一時等[澍-士+上]。」

【譬用口密。八音四辯。宣注法雨。利潤眾生。
△五沾
潤譬。】

「其澤普洽(至)大枝大葉。」

【法寶普雨七種眾生心地。所有習因種子。即生聞
慧。名為沾洽。枝葉根莖者。信為根。戒為莖。定為枝。

慧為葉。次第相資。故譬此四也。小根莖等。即人天
信戒。中根莖等。即二乘信戒。大根莖等。即菩薩信
戒也。
△六生長譬。】

「諸樹大小(至)華果敷實。」

【更復略牒。明其草木。隨分受潤。習報兩因善法。既
蒙法雨。習報兩果。各得生長。稱其種性者。明施權
稱機。小者不過分。大者不減少。即是七種習報兩
因也。華果敷實者。習報二果也。又生長即三義。稱
其種性。即是生長之由。由設教稱機也。各得增長。
正明生長。華果敷榮。即生長之相也(一差別譬竟)。

△第二無差別譬。顯於一實也。有三。初一地所
生。】

「雖一地生。」

【道前心地所生。終因道後智地(道前心地至智地者。此道前後之名。
名有通別。道後定在果後。道前通至凡夫。故方便品中。亦以等覺以前為道前。此中須以博地凡夫無戒
善者為道前。以五乘為道中。所以道前道後真如之理。等皆是地。地體無別。然皆能生。故知眾生道前心
地。奚嘗不有能生性耶。而不能生不能成者。必假道後極果智地。令生令成。發心巳後。究竟巳前。皆假智
地而成熟之)。
△二一雲所雨。】

「一雨所潤。」

【一音所宣一乘法門。開發道中五種善根。終是一
音平等之教(開發道中者。且以初望後。五乘居中。非謂五乘即有真如。五種善根。即五
乘也。竝如來化意邊說。故云終是一音。言終是者。終無定五。故云也。被物雖五。化意唯一。從權宜邊。須
名四味)。
△三三草二木稟益。不自覺知。】

「而諸草木。各有差別。」


【五種善根。蒙佛法雨。隨分增長。而不自知五種之
因。皆依一佛性。亦不自知五乘之教。為如來一音
所演。皆是大乘。亦不自知究竟同歸佛慧。唯有如
來能知也(一開譬竟)。
△第二合譬二。初合差別譬
有二(初正合。二提譬帖合)。今初正合六。第一合上密雲譬。兼
合世界。第二合上注雨譬。第三合上世界山川谿
谷譬。第四合上草木譬。第五合上沾潤譬。第六合
上增長譬。
今初第一合上密雲譬。】

「迦葉當知(至)如彼大雲徧覆三千國土。」

【先舉佛身密。合雲有形。後舉佛口密。合雲有聲。如
來亦復如是。出現於世。即是正合應身出世也。
如
大雲起。即舉譬帖合。明如來大慈現身。覆育一切
也。
以大音聲。即是舉佛口密。合雲有聲也。天人阿
修羅。別舉三善道。即是三十子。三乘根性。別稟聲
益也。
△第二合上注雨譬二。先標章門。次勸聽受。
章門有六。一十號。】

「於大眾中(至)天人師佛世尊。」

【十號。具舍利弗受記章中略釋。
△二四弘。】

「未度者令度(眾生無邊)。未解者令解(法門無量)。未安者令安(煩惱
無盡)。未涅槃者。令得涅槃(佛道無上)。」

【四弘者。肇云。發僧那(弘誓)於始心。終大悲以赴難。本
業瓔珞。具對四諦。然彼屬別。今須在圓。
△三三達。】

「今世後世。如實知之。」

【△四一心三智。】


「我是一切知者。」

【△五五眼。】

「一切見者。」

【△六三不護。知道。謂意不護。開道。謂身不護。說道。
謂口不護。】

「知道者。開道者。說道者。」

【(僭補曰。三不護者。凡夫隨識分別。不護三業。二乘有智。護之尤謹。如來三業。當體是三密。三輪。三德秘藏。
徧周法界。隨機應現。故云知道開道說道。不可思議。無護不護。是謂三不護法門)六種法
門。始自十號。終至三業。諸教所明一切果地神用
法門。此六攝足。故略舉之(先標章門竟)。
△次勸聽
受。】

「汝等天人阿修羅眾。皆應到此。為聽法故。」

【佛八音詮吐六種法門。從多為論。勸三善道。宜應
往聽法也(第二注雨譬竟)。
△第三合上山川譬。】

「爾時無數千萬億種眾生。來至佛所而聽法。」

【攬果報而有眾生。如依山川得有世界等。百千萬
億者。即是十法界眾生也。今正語七方便眾生差
別。配如上說(即上山川谿谷土地。譬七方便五陰)。
△第四合上卉木
譬。】

「如來于時。觀是眾生。諸根利鈍。精進懈怠。」

【于時者。若論漸初。即是鹿苑初說三乘時。若論中
間。處處得論于時。利鈍者。總判。三途因惡果苦。不
能受道。名為鈍。七種方便。聞教得益。名為利。別判。
人天但受果報。不肎受道。名為鈍。三乘根性。斷惑

出界。名為利。又聲聞觀生滅名為鈍。菩薩觀不生
滅名為利。通別圓云云。
(僭補曰。通別圓云云者。通體諸法緣生。本無生滅。別
從空出假。三假聚集。離諸生滅。圓觀諸法。即空假中。一色一香。無非中道。皆實相也。利鈍可知)精進
懈怠者。三途放逸名怠。人天持五戒十善為精。人
天不厭苦為怠。二乘怖畏無常為精。二乘貪證。不
求作佛為怠。菩薩志求佛道為進。
△第五合上受
潤譬。】

「隨其所堪。而為說法。種種無量。皆令歡喜。快得善利。」

【隨其所堪。即是稱會機宜。無增減之失。
歡喜得善
利。即是各蒙法潤受益也(隨其至無增減之失者。稱五乘機。故無增減。如
人機授以十善為增。天機授以五戒為減。如是乃至菩薩。展轉相望亦然。歡喜得善利下。隨其所宜。得四
悉益也)。
△第六合上增長譬。】

「是諸眾生(至)於諸法中(三乘一乘)。任力所能。漸得入道。」

【現世安隱。後生善處者。即是報因感報果。合華敷
增長。亦得聞法。乃至入道者。即是習因牽習果。合
上果實增長。
既聞法巳離諸障礙二句。合上增長
之由。現世安隱。正合增長。後生善處。是合增長之
相也。
佛如大雲。普覆一切。三途亦得沾潤增長。如
說般若方等。明地獄得益也。又諸經中。亦說龍鳥
鬼神等。聞法得道。若火滅湯冷。即是現世安隱。或
生天上人中。即是後生善處。於天人中修道。即是
以道受樂。若人天聞法持戒。福德扶身。鬼龍不犯。
即是現世安隱。或天還生天。人還生人。或天人互
生。即是後生善處。生能悟解。即是以道受樂。
二乘

聞法。得有餘涅槃。是現世安隱。如下文云。是人於
所得功德。生滅度想。我於餘國作佛。更有異名。此
人于彼國。得聞是經。指方便有餘之土是善處。於
彼聞經。是得道受樂。
若生身菩薩。聞盧舍那佛說
法。得無生忍。即現世安隱。後生淨滿世界。為法身
眷屬。即是善處。以道受樂。
離諸障礙者。即是現世
安隱。任力所堪。漸得入道。即後世以道受樂(初正
合竟)。
△第二提譬帖合六意。】

「如彼大雲(至)各得生長。」

【六意者。大雲帖合第一形聲兩益。
雨於一切。帖合
第二六章法門。
卉木叢林。帖合第四受化眾生。利
鈍怠進。習因深淺。
如其種性。具足蒙潤。帖合第五
受潤得法利。
各得生長。帖合第六現世安隱增長
也(帖合六章門者。六章正出注雨相故)。
(一合差別譬竟)。
△第二合無
差別譬為二。一正合。二提譬帖合。正合有三。一無
差別意。合上一地一雨。二差別意。合上草木差別。
三如來能知。釋成兩意。
今初。】

「如來說法一相一味(至)究竟至於一切種智。」

【無差別者。謂一相一味。一相合上一地也。又一相
即無住本。立一切法。無住無相。即無差別也。立一
切法。即有差別。差別如卉木。無差別如一地。地雖
無差別。而能生桃梅卉木等差別。桃李卉木雖差。
同稟地之四微。若知四微桃李。即識實中有權。解
無差別即是差別。若知桃李四微。即識權中有實。

解差別即是無差別。以是義故。以一相合上一地
譬也。一味。即是實教。純一無雜。例一相可解。解脫
者。無分段變易二邊業縛故。名解脫相。離相者。得
中道智慧。此慧能遠離二邊。無所著故。名離相。滅
相者。二邊因滅。得有餘涅槃。二邊果滅。得無餘涅
槃。故名滅相。究竟至於一切種智者。若得二邊滅
相。即是通別二惑盡。入佛知見。以一切種智心中
行般若。初發畢竟二不別。故言究竟。此即佛之智
慧。故言一切種智也。
△第二差別意。合上草木差
別。】

「其有眾生聞如來法(至)所得功德不自覺知。」

【眾生。是山川假實之差別。亦是種子之差別。如來
即是雲。聞法即是雨。讀誦修行即是潤。功德即增
長。如此等差別。皆不能知也。
△第三如來能知。釋
成兩意。以無差即差。差即無差也。所知之境。略舉
十種。合為四意。一約四法知。二約三法知。三約二
法知。四約一法知。
今初約四法知。】

「所以者何。唯有如來。知此眾生。種相體性。」

【一約四法者。謂種。相。體。性。種者。三道是三德種。淨
名云。一切煩惱之儔。為如來種。此明煩惱道。即般
若也。又云。五無間皆解脫相。此明不善法。即善法
解脫也。又云。一切眾生即涅槃相。不可復滅。此即
生死是法身也。直觀三道為法身般若解脫三德。
眾生不知。如來能知也。又相體性者。約十法界十

如中釋。若論差別。即十法界相體性。若論無差別。
即佛法界相體性。差別及無差別。如來能知。差即
無差。無差即差。如來亦能知。
△二約三法明如來
能知。三法者。即是三慧。仍有三重。一三慧境。二三
慧體。三三慧因緣。】

「念何事思何事(至)以何法修。」

【初三句。明三慧境。念即聞慧。謂念取所聞之事。
二
云何念三句。是三慧體。謂返觀能聞等。即體也。
三
以何法念三句。即是三慧取境聞法。是其因緣也。

如此三乘三慧。昔謂境體因緣。有異。即是差別。若
入圓玅三慧。即無差別。此有差別無差別。如來能
知。
又差即無差。無差即差。如來亦能知。
△三約二
法明如來能知。】

「以何法。得何法。」

【以何法。即是因。得何法。即是果。五乘之因。各得其
果。即是差別。眾生如。佛如。一如無二。唯是一因一
果。即無差別。
無差即差。差即無差。如來能知。
△四
約一法如來能知。】

「眾生住於種種之地。唯有如來如實見之。明了無礙。」

【七方便住於七位。故言種種之地。此即差別。如來
用如實佛眼見之。如眾流入海。失於本味。則無差
別。
隨他意語。以智方便而演說之。則如來能知差
別。其所說法。皆悉到於一切智地。則如來能知無
差別(一正合無差別譬竟)。
△第二舉譬帖合眾生

不知。有二。初正帖合。二牒前結歎如來能知。
今
初。】

「如彼卉木叢林諸藥草等。而不自知上中下性。」

【會義云。未開顯時。七方便人。皆同卉木。但能受潤
增長。不能自知。既開顯後。方知三草二木。若根若
莖。枝葉華果等。無非地之四微。則能全悟眾生性
德理地。而為諸佛究竟一切智地。從此智地。興大
悲雲。注權實雨。化化無盡。如來所以說法華經。欲
人悟此性修秘要而巳。
△二牒前結歎如來能知。
有二。一正明如來能知。】

「如來知是一相一味之法(至)終歸於空。」

【(僭補曰。如來能知者。知三乘五乘七方便人。於性德理地。蒙如來一雲一雨之潤。各得隨根增長。而不自
知。唯佛能知。此一句標也。所謂解脫相下五句。是釋上一相一味之詞。其解脫離滅。巳如上釋。究竟涅槃
常寂滅相者。所謂諸法從本來。常自寂滅相。終歸於空者。中道第一義空。此事向巳釋竟。今復釋者。葢慇
懃珍重。指掌叮嚀。令不知者知也)。
△二釋疑。】

「佛知是巳(至)是故不即為說一切種智。」

【佛昔巳知始末皆一。何不鹿苑即為說實。釋云。觀
眾生心欲。隨三悉檀而將護之。恐其誹謗。故不務
速說。欲識佛性義。當觀時節因緣。今日方說也(一
譬說竟)。
△第二齊教稱述。疑者聞佛無量功德。謂
四弟子齊教領解。何云是實。故佛稱述。雖未及徧
領。齊教(領開顯不虗)亦是引發下根。令同得悟。文為二。
一稱述。】

「汝等迦葉。甚為希有。能知如來隨宜說法能信能受。」


【先歎希有者。凡夫有反復。聞能得益。菩薩是巳事。
解不多奇。二乘入無為正位。又能捨證入實。甚為
希有。能知隨宜說法。述能領開三。次言能信受。即
述其領顯一也。
△二釋疑。】

「所以者何。諸佛世尊。隨宜說法。難解難知。」

【明佛於一道說三。深玄難解。而汝能信也。私謂前
文云。如來復有無量功德。汝等說不能盡。後文云。
汝等甚為希有者。佛恩普被。猶如雲雨。靡不覆潤。
佛恩普載。猶如大地。靡不生成。豈有為一機一方
而巳。故言汝等說不能盡。佛恩雖普。眾生日用。不
自覺知。如三草二木。植根乎地。稟潤乎雨。而不能
知。汝等能知。甚為希有(一長行竟)。
△二偈頌。有五
十四行半。頌上開顯。有法譬。今皆頌。初四行頌法
說。次五十行半頌譬說。法說復二。一舉法王。二明
開顯。
今初半偈。頌法王不虗。】

「爾時世尊。欲重宣此義而說偈言。

破有法王。出現世間。」

【△次三行半。頌開顯。上文二教二智。今亦具頌。初
一行半頌二教。後二行頌二智。
初半行頌權教。】

「隨眾生欲。種種說法。」

【△二一行頌實教。】

「如來尊重。智慧深遠。久默斯要。不務速說。」

【△後二行頌二智。
今初一行頌釋權智。】

「有智若聞。則能信解。無智疑悔。則為永失。」


【(僭補曰。如來久默不說。而今日為舍利弗四大弟子等作法譬雨說。述迦葉等能聞能信能解。而歎其有
智。其無智者。雖聞而反生疑悔。則永失法利。無智指前五千退席。及末世眾生。聞經而不生信解者。其失
甚大也)。
△次一行頌釋實智。】

「是故迦葉。隨力為說。以種種緣。令得正見。」

【隨種種緣。說種種教。悉為令得大乘正見。此頌是
如來四悉檀意。破有法王。即對治意。隨眾生欲。即
世界意。智聞信解。疑悔永失。是為人意。令得正見。
第一義意。三悉檀。即頌上以智方便。而為演說。令
得正見。頌上到一切智地(初頌法說竟)。
△第二五
十行半。頌上譬說。初十行半頌開譬。次四十行頌
合譬。上開有差別無差別二譬。今初九偈半。頌差
別譬。次一行。頌無差別譬。上差別有六。今亦頌六。
初三行頌上雲譬。】

「迦葉當知(至)如可承攬。」

【雲譬應身。應身隨智慧行。故言慧雲。能具十二部
法。故言含潤也。若應身不說法。如須扇多佛等者。
此雲不含潤也。身放大光如電曜。口震四辯如雷
聲也。九十五種邪光不現。故言掩蔽。除九十八種
惱熱。如地上清涼也。如可承攬者。應身降世。似同
三有。有心往取。實不可得也。
△二一行頌上注雨
譬。】

「其雨普等。四方俱下。流注無量。率土充洽。」

【八音四辯。宣注法雨。四方俱下。一時俱聞。亦云四
等也。凡有心者。皆蒙利潤。故言率土充洽也。此則

成上。又成下山川譬也。
△三一句。頌上土地山川
譬。】

「山川險谷。」

【即是七方便眾生五陰。今蒙法雨。身口柔輭。如土
地得澤也。
△四二句。頌上卉木譬。】

「幽邃所生。卉木藥草。」

【幽邃所生者。譬眾生久遠所植習因。隱在陰界入
內。故言幽邃。今蒙法雨。悉得開發。故言所生。
△五
兩行三句。頌上受潤譬。】

「大小諸樹(至)隨分受潤。」

【百穀語通。取五穀譬五乘。能生百善也。甘蔗蒲萄
譬定慧。乾地普洽。譬未信者令信。餘譬如文。
△六
兩行。頌上生長譬。】

「一切諸樹(至)皆得鮮澤。」

【△次一行頌上無差別譬。上文有三。此中略不頌
一地。而所生兼之。】

「如其體相。性分大小。所潤是一。而各滋茂。」

【初二句二字。頌所生所潤。次是一二字。頌能潤。則
是頌無差別也。而各滋茂。頌差別不自知也(一頌
開譬竟)。
△第二四十行。頌上合譬有二。初三十五
偈。頌合差別。次如是迦葉下五行。頌合無差別。上
合差別譬。前正合。後舉譬帖。今頌亦先合。次便舉
譬帖。初一行。頌合雲譬。上兩句。以身合雲。下兩句。
舉譬帖合。】


「佛亦如是。出現於世。譬如大雲。普覆一切。」

【△二有八行半。頌上合注雨譬。初三行。略頌十號。】

「既出于世(至)猶如大雲。」

【此三行頌十號者。文略義含。出世。即無上士。及佛。
為說。即正徧知。明行足。世尊。即第十號。於天人中。
即調御丈夫。及天人師。如來。即第一號。來善去善。
兼於善逝。又出于世。即世間解。
△二六章門中。但
頌二章。初一行半。是頌四弘誓。】

「充潤一切(至)及涅槃樂。」

【四弘者。充潤眾生。即初弘誓。皆令離苦。即第二誓。
皆令離於因果苦故。得安隱樂。即第三誓。及涅槃
樂。即第四誓。五乘咸有世間之樂。皆令得於第一
之樂。
△二四行頌勸聽受。於中初二行先歎佛。次
為大眾下二行。以能說人尊。故所說法玅。七善無
不皆歸一乘。故勸聽受。此舉無差以釋於差。】

「諸天人眾(至)而作因緣。」

【(第二合注雨譬竟)。
△第三有四行。頌合上山川譬。】

「我觀一切(至)如雨普潤。」

【山川譬七種五陰眾生。如雨注不擇谿谷。佛平等
說。故無彼此。有機為此。無機為彼。植善為愛。行逆
為憎。佛事為自。魔事為他。機感而來。機盡而去。入
實為坐。出權為立。佛觀眾生為若此。即是等雨山
川之意。頌上無數億種眾生。來至佛所而聽法也。

△第四二行。頌上如來于時觀是眾生。於中初行

半。頌合上所生草木叢林。後半行。頌合上能生等
雨法雨。】

「貴賤上下(至)而無懈倦。」

【貴賤乃至利鈍。約七方便傳傳作之也(貴賤上下約位。持戒
毀戒約行。利根鈍根約習。亦須具歷五乘七善。展轉說之)。
△第五有十一行。頌
上種種無量。皆令歡喜。合受潤譬。文為三。初一行
總明受潤。次七行別明受潤。後三行結。
今初。】

「一切眾生。聞我法者。隨力所受。住於諸地。」

【△次七行別明受潤。文為五。初一行人天。俱未斷
惑。合為小草。】

「或處人天。轉輪聖王。釋梵諸王。是小藥草。」

【△二二行明二乘。俱有斷證。合為中草。】

「知無漏法(至)是中藥草。」

【△三有一行明六度。志求作佛度生。勝於二乘。為
上草。】

「求世尊處。我當作佛。行精進定。是上藥草。」

【△四一行半明通教。巳斷通惑。誓扶餘習。涉有化
他。望下為優。比上為劣。故名小樹。】

「又諸佛子(至)是名小樹。」

【△五有一行半明別教。自行化他。高廣為勝。故名
大樹。】

「安住神通(至)名為大樹。」

【草既有三。約三教菩薩。樹亦可作三。六度約三僧
祇。通教約七八九地。別教約三十心(次七行明別

受潤竟)。
△後三行結所潤能潤。又二。初一行半。
舉譬帖釋所受潤。雖明七種。七種為少。如海一
滴。】

「佛平等說(至)所稟各異。

△二一行半明能潤。佛智多如海也。

佛以此喻(至)如海一滴。」

【(第五合受潤譬竟)。
△第六八行半。頌諸眾生。聞此
法巳。合歡喜增長譬。又二。前兩行總頌增長。】

「我雨法雨(至)漸增茂好。」

【初偈總頌增長。次偈舉譬帖釋。
△二有六行半。別
明增長為四。初一行半。明人天增長。】

「諸佛之法(至)皆得道果。」

【普得具足。是頌現世安隱。漸次修行。是頌後世以
道受樂。
△二一行半。頌二乘增長。】

「聲聞緣覺(至)各得增長。」

【住最後身。有二解。一云。二乘巳斷通惑。住最後身。
若不值佛聞法。滅壽取證。則增長義不成。二云。二
乘得有餘涅槃。住最後身。得佛五味調熟。得入法
華。聞大乘得解。即是增長也。
△三一行半。是通教
增長。】

「若諸菩薩(至)而得增長。」

【堅固。是體法慧。了達三界。是斷惑盡。
△四二行。是
別教增長。】

「復有住禪(至)而得增長。」


【問。一雲一雨。與一音同異。答。下地以一音令他聞
一法。佛以一音隨類各解。今一雲一雨。正是隨類
之一音也。毗婆沙言。佛以一音說四諦。五人聞人
語。八萬諸天聞天語。地獄夜叉。各聞同其語。唱告
至梵天是為梵音。亦是佛報得清淨音聲最玅。號
為梵音。若報得梵音。則人所不聞。聞亦不解(初頌
合上差別譬竟)。
△第二五行。頌合上無差別譬。又
為二。前一行半。頌無差別之差別。】

「如是迦葉(至)各得成實。」

【譬如大雲。以一味雨。即頌合上一味雨無差別也。
潤於人華。各得成實。即是頌上差別也。
△二三行
半。頌差別無差別。】

「迦葉當知(至)悉當成佛。」

【次迦葉當知以諸因緣下。即是明權。權即差別。合
上所生也。
今為汝等者。即是顯實。實即無差別。合
上一地也。非滅度者。未度變易也。獨言二乘者。為
其保證強也。人天不許果為涅槃。菩薩不中間取
證也。是菩薩道者。菩薩行道。亦須斷通惑。汝巳斷
盡。即是菩薩道。法華論。謂發心退巳還發。前所修
善不滅。同後得果。二乘智斷。是菩薩道者。二乘執
其果。故斥言是菩薩道。道即因也。問。菩薩亦有果。
信解云。得道得果。大品云。有法是菩薩道。無法是
菩薩果。何故不言是菩薩果。答。此義亦應得。今言
若道若果。皆是佛因。因即是道也(有本此文後。更有長行偈頌一

段。乃隋朝笈多所譯。名添品法華。又移囑累安勸發品後。其餘仍舊。無所改也)。
(藥草喻品竟)。】

【△先申品目。次釋經文。
今初。】

「玅法蓮華經授記品第六」

【釋授記品。梵音和伽羅。此云授記。諸經破授記。淨
名云。從如生得記。從如滅得記。如無生滅。則知無
記。思益云。願不聞記名。大品云。受記是戲論。今經
云何。答。若見有記記人。此見須破。菩薩誓記。此記
須與。世諦故記。第一義故無。四悉適時。如下說。
若
通途記。如法師品初。若別與記。如三周後說。若正
因記。如常不輕。若緣因記。如法師品十種供養。若
了因記。如授三根人。若正因記則廣。若緣了記則
狹。或遲記。或速記。或佛記。如此文。或菩薩記。如不
輕。雖無劫國之定。亦得是記。復懸記。如化城品未
來弟子是也(或遲如聲聞。或速如龍女)。他經但記菩薩。不記二
乘。但記善。不記惡。但記男。不記女。但記人天。不記
畜。今經皆記。若首楞嚴有四種記。今經具之。未發
心與記。如常不輕品。發心現前無生。三周記是也。
(又諸經為對菩薩。多授法身究竟果記。今此品中。秪記八相。如前後說)原諸佛本為
大事因緣出世。令眾生開示悟入佛之知見。今大
事巳顯。佛巳說竟。眾生巳入。暢佛本懷。眾生願滿。
法應與記。如父遇子。豈不付財。又無生現前。必由
實解。開佛知見不謬。又明了佛性。故與授記。小乘
入實。決定作佛故記。受記。亦云受決。受莂。授是與
義。受是得義。記是記事。決是決定。莂是了莂。中根

人聞法譬二周。開三顯一。具足領解。如來述成。雖
自知作佛。而時事未審。若蒙佛誠言。授其當果。劫
國決定。近遠了莂。則大歡喜。今從佛授與得名。故
言授記品。此文是譬說第四段。上三段皆以譬喻
說之。此中授記。亦用譬喻論記。無第五段。指上指
下。略不論耳。又藥草喻中。明一切受潤。各得增長。
審知四眾。皆獲利益。經家略不出耳。
△次釋經文
為二。一正與中根授記。二許為下根宿世之說。初
又二。先授迦葉。次授三人。竝有長行偈頌。迦葉長
行中有六。一行因。】

「爾時世尊說是偈巳(至)廣宣諸佛無量大法。」

【△二得果。】

「於最後身得成為佛(至)天人師佛世尊。」

【△三劫國名字。】

「國名光德。劫名大莊嚴。」

【△四壽命。】

「佛壽十二小劫。」

【△五正像久近。】

「正法住世。二十小劫。像法亦住。二十小劫。」

【△六國淨。】

「國界嚴飾無諸穢惡(至)雖有魔及魔民皆護佛法。」

【△二偈頌中。初四行行因。】

「爾時世尊。欲重宣此義而說偈言。

告諸比丘(至)無上之慧。」


【△次半行得果。】

「於最後身。得成為佛。」

【△三六行國淨。】

「其土清淨(至)不能數知。」

【△四半行佛壽。】

「其佛當壽。十二小劫。」

【△五一行正像。】

「正法住世。二十小劫。像法亦住。二十小劫。」

【△六半行總結。略劫國名。】

「光明世尊。其事如是。」

【△第二授三弟子記中復二。一請記。二與記。請記
中七偈。初一行正請。】

「爾時大目犍連(至)而說偈言。

大雄猛世尊。諸釋之法王。哀愍我等故。而賜佛音聲。」

【△次二行半開譬。】

「若知我深心(至)然後乃敢食。」

【△三二行半合譬。】

「我等亦如是(至)爾乃快安樂。」

【△四一行結。】

「大雄猛世尊。常欲安世間。願賜我等記。如饑須教食。」

【△第二與三人記。各有行因得果。劫國壽命。法住
數量。悉如文。
初須菩提。】

「爾時世尊。知諸大弟子心之所念(至)及聲聞眾。」

【△偈中初一行誡聽。】


「爾時世尊。欲重宣此義而說偈言。

諸比丘眾。今告汝等。皆當一心。聽我所說。」

【△次二行行因。】

「我大弟子(至)漸具大道。」

【△三一行得果。】

「最後身得。三十二相。端正姝妙。猶如寶山。」

【△四六行半國淨。】

「其佛國土(至)聽受佛語。」

【△五半行佛壽。】

「其佛當壽。十二小劫。」

【△六一行正像。闕劫國。】

「正法住世。二十小劫。像法亦住。二十小劫。」

【△第二大迦旃延。】

「爾時世尊復告諸比丘眾(至)像法亦住二十小劫。」

【△偈中初一行誡聽。】

「爾時世尊。欲重宣此義而說偈言。

諸比丘眾。皆一心聽。如我所說。真實無異。」

【△次二行行因。】

「是迦旃延(至)供養舍利。」

【△三三句得果。】

「其最後身。得佛智慧。成等正覺。」

【△四三行一句國淨。闕佛壽正像。】

「國土清淨(至)莊嚴其國。」

【△第三大目犍連。】


「爾時世尊復告大眾(至)像法亦住四十小劫。」

【△偈中初四行半行因。】

「爾時世尊。欲重宣此義而說偈言。

我此弟子(至)諸佛塔廟。」

【△次一行半。得果兼國名。】

「漸漸具足(至)栴檀之香。」

【△三半行佛壽。】

「其佛壽命。二十四劫。」

【△四二行半國淨。】

「常為天人(至)皆不退轉。」

【△五一行正像。】

「佛滅度後。正法當住。四十小劫。像法亦爾。」

【△第二有二行半。許為下根。更說宿世。】

「我諸弟子(至)汝等善聽。」

【此人巳聞法譬。復見上中受記。而猶疑不了。深生
愧恥。欲增進其道。先許總記。更說宿緣(云云。授記
品竟)。】

玅法蓮華經文句纂要卷第四


