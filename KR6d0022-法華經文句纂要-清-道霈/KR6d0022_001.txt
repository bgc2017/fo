











No. 599-A
 法華文句纂要序

原夫如來於法身地寂照羣機。大悲熏心。誕神演法。
一乘頓圓。非華嚴無以捷其始。五味漸熟。非法華無
以暢其終。是以佛日東升。高山大士。先蒙其照。慧輪
當午。幽谷微善。咸沐其光。三周一雨而機自低昂。九
喻一乘而緣見同異。

(三周者。一為上根法說。二為中根譬說。三為下根宿世因緣說。
九喻者。一蓮華喻為總。總譬本迹兩門玅法也。二八喻為別。八喻者一火宅喻。喻三界不安隱。二窮子喻。喻小
乘無大乘功德法財。三藥草喻。喻有漏諸善。皆能除惡。而無漏之善為最。四化城喻。喻二乘真空涅槃。防見思
之非。禦生死之敵。五衣珠喻。喻王子結緣。下一乘了因之種。六鑿井。喻。喻菩薩但習法華前諸衍經。如見乾土。
去水尚遠。若聞解此經。如見溼泥。近實相水也。七髻珠喻。喻中道實相。極果所宗。以上七喻。皆喻迹門開權顯
實也。八醫子喻。喻大醫王。徧療一切眾生之病。唯此一喻。喻本門開迹顯本也。大意謂三周皆一實相之法。而
三種機宜。自見低昂耳。九喻皆喻一乘之理。而緣見同異。二者皆在機。在緣而法無差別也)。

(○七喻之說。出法
華論。前不舉蓮華。後不說鑿井。但用中間七喻。作七對治。荊溪謂一二得經旨。餘于理似不成。今依經補足九
喻。寧違論。不可違經也)其施權也。誘其入實。其垂迹也。令其達
本。本中之本。始於無始威音(釋見壽量品)。迹中之本。起於
不輕菩薩。迹本本迹。互現無涯。極界塵而壽量莫窮。
竭墨點而時分無盡(墨點見化城品)。本迹之道既明。開顯之
意斯了。且一期大法。罄智海以敷揚。兩門流通。極多
品而勸讚。良以眾生本來是佛。秪為不覺不知。欲令
一念回機。不啻再四叮囑。一偈一句。盡入授記之中。
三德三軌。玅修說法之行(三德者。法身。解脫。般若。乃佛之極果也。三軌者。弘法

之軌則也。法師品云。入如來室。著如來衣。坐如來座。如來室者。一切眾生中大慈悲心是。如求衣者。柔和忍辱
心是。如來座者。一切法空是。安住是中。以不懈怠心。為諸菩薩四眾。廣說是法華經。註云。入如來室。修同體慈。
即法身德。著如來衣。修寂滅忍。即解脫德。坐如來座。能坐所坐。畢竟空寂。即般若德。即一而三。即三而一。是弘
法之三軌也)。故寶塔品云。聖主世尊。雖久滅度。在寶塔中。
尚為法來。諸人云何。不勤為法。葢此經王(法師品頌云。決了聲
聞法。是諸經之王)。乃一化之大本。五時之極唱。受持。讀誦。為
人解說。如說修行。究竟成佛。智士得之。自慶自幸而
巳矣。寧復有加於此者乎。

天台智者大師。靈嶽親承。大蘇玅悟。得法華三昧。發
旋陀羅尼。照了法華。若高輝之臨幽谷。達諸法相。若
長風之遊太虗。於是九旬談玅。以釋經題。次釋章句。
以解文義。復著摩訶止觀。以明玅行。葢大師以佛之
心。印巳之心。以巳法華。釋佛之法華。如空合空。了無
縫隙。似水投水。殊無異味。師之前。法門鉅匠。釋此經
者凡數家。皆各名世。及師言一出。如杲日麗天。而眾
景失曜矣。後代亦有不明師之言。得佛之心者。往往
別為註釋。不無一二新得。無過枝末小節。其猶捧土
益仞。究竟無所加損。余少年行脚。嘗歷講肆。親炙諸
碩德。而於台賢性相之旨。麤得其綱領。後入禪。專事
參究。而諸教乘。束置高閣。又十載。及罷參後。再取當
年所習教法讀之。方知原是自家祖翁田地。契券分
明。不爽毫髮。自是以來。復加鑽研。首事華嚴。日與毗
盧老人。文殊普賢。眉毛撕結。未嘗暫離。至年六十有
四。始纂華嚴疏論要語。註於經文之下。成一百二十

卷。刊行于世。時年巳七十矣。彈指間。不覺八旬之年
又至。因思法華一部。乃成未了之業。釋今不為。得無
孤負此生乎。乃請文句及記。從頭溫習。即於是年歲
次甲戌冬十月朔日發筆。但纂大師釋經正義。令人
開示悟入者錄之。其正義巳足。而滔滔雄辯。縱橫發
揮者。略錄其要。不能具錄。又破古處。長篇累牘。實當
時之藥石。乃今日之弁髦。則不須錄。其經前所立科
段。繁者略汰之。闕者備補之。又理之精深。文之簡奧
者。則引荊溪記文略釋之。又有義之未發。愚之鄙見
者。則僭補一二。葢務逗適機宜。以似同見同行而巳。
乃命名曰法華文句纂要。但老眼昏華。精力弗迨。不
無舛誤。幸高德垂覽。不悋指示。以便改正。共相流通。
實所望也。是為序。

康熙乙亥冬復月長至日私淑比丘道霈拜書

法華經文句纂要品目


  
  * 卷第一
  
  * 序品第一

  * 卷第二
  
  * 方便品第二
  * 卷第三
  
  * 譬喻品第三
  * 卷第四
  
  * 信解品第四
  * 藥草喻品第五
  * 授記品第六
  * 卷第五
  
  * 化城喻品第七
  * 五百弟子授記品第八
  * 授學無學人記品第九
  * 法師品第十
  * 見寶塔品第十一
  * 卷第六
  
  * 提婆達多品第十二
  * 持品第十三
  * 安樂行品第十四
  * 從地涌出品第十五
  * 如來壽量品第十六
  * 卷第七
  
  * 分別功德品第十七
  * 隨喜功德品第十八
  * 法師功德品第十九

  * 常不輕菩薩品第二十
  * 如來神力品第二十一
  * 囑累品第二十二
  * 藥王菩薩本事品第二十三
  * 玅音菩薩品第二十四
  * 觀世音菩薩普門品第二十五
  * 陀羅尼品第二十六
  * 玅莊嚴王本事品第二十七
  * 普賢菩薩勸發品第二十八


法華經文句纂要品目(終)No. 599
玅法蓮華經文句纂要卷第一
隋章安尊者　灌頂　結集
陳隋天台　智者大師　說
唐荊溪尊者　湛然　述記
閩鼓山私淑比丘道霈纂要

【△經前有三段。】
【初略釋五重玄義。】

「玅法蓮華經」


【智者大師。將釋此經。先於經前。立五重玄義。申明
首題。發揚一經大旨。所謂九旬談玅是也。言五重
者。謂名體宗用教相也。因名詮體。因體會宗。依宗
有用。仍須教相。區以別之。令權實有歸。麤玅無爽。
此經以法喻為名。實相為體。一乘因果為宗。斷疑
生信為用。醍醐為教相。
一法喻為名者。夫玅名不
可思議也。所言法者。十界十如權實之法也。此法
即玅。此玅即法。無二無別。故言玅也。所謂玅名一
舉。待絕竝彰。相待論判。出前三教四時之上。絕待
論開。開前三教四時。俱成一實也。
蓮華者喻。喻權
實法也。蓮譬於實。華譬於權。良以玅法難解。假喻
易彰。況意乃多。略擬本迹。合成六喻也。
初迹門三
喻。一為蓮故華。譬為實施權。經云。知第一寂滅。以
方便力故。雖示種種道。其實為佛乘。二華開蓮現。
譬開權顯實。經云。開方便門。示真實相。三華落蓮
成。譬廢權立實。經云。正直捨方便。但說無上道也。

次本門三喻。一為蓮故華。蓮譬於本。華喻於迹。從
本垂迹。迹依於本。經云。我實成佛以來。久遠若斯。
但教化眾生。作如是說。我少出家。得三菩提。二華
開蓮現。譬開迹顯本。經云。一切世間。皆謂今始得
道。我成佛以來。無量無邊那由他劫。三華落蓮成。
譬廢迹立本。經云。諸佛如來。法皆如是。為度眾生。
皆實不虗。
是以先標玅法。次喻蓮華。蕩化城之執
教。廢艸菴之滯情。開方便之權門。示真實之妙理。

會眾善之小行。歸廣大之一乘。上中下根。皆與記
莂(結迹門意)。
又發伽耶之權巧。顯本地之幽微。增道損
生。位隣大覺。一期化導。事理俱圓。蓮華之譬。意在
斯矣(結本門意)。
經者。西國稱修多羅。此云契經。謂契理
契機也。具貫攝善法四義。謂貫穿所應說義。攝受
所化眾生。三世不易。千聖同遵也(一釋名竟)。

二實相為體者。一切諸法。不出法性。正指實相以
為正體也。故壽量品云。不如三界見於三界。非如
非異。若三界人。見三界為異。二乘人。見三界為如。
菩薩見三界。亦如亦異。佛見三界。非如非異。雙照
如異。今取佛所見為實相正體也。體化他之權實。
即是自行之權實。如垢衣內身。實是長者。體自行
化他之權實。即是自行之權實。如衣內繫珠。即無
價寶也。自行之權即自行之實。知一切世間治生
產業。皆與實相不相違背。一色一香。無非中道。況
自行之權而非實耶(二辨體竟)。

三者一乘因果為宗。宗者。要也。云何為要。無量眾
善。言因則攝。無量證得。言果則攝。如提綱維。無目
而不動。牽衣一角(謂戒衣也)。無縷而不來。故言宗要。
然
諸因果。善須明識。尚不取別教因果。況餘因果。諸
經明佛往昔所行因果。咸是方便。非今經宗要。取
意為言。因窮久遠之實修。果窮久遠之實證。如此
之因。豎高七種方便。橫包十法界法。初修此實相
之行。名為佛因。道場所證。名為佛果。但可以智知。

不可言具。略舉如此因果。以為宗要耳(三明宗竟)。

四斷疑生信為用。用者力用也。三種權實二智。皆
是力用。於力用中更分別。自行二智照理。理周名
為力。二種化他二智鑒機。機徧名為用。秪自行二
智。即是化他二智。化他二智。即是自行二智。照理
即鑒機。鑒機即照理。如薩婆悉達。彎祖王弓滿。名
為力。中七鐵鼓。貫一鐵圍山。洞地。徹水輪。名為用。
諸方便教。力用微弱。如凡人弓箭。何者。昔機稟化
他二智。照理不徧。生信不深。除疑不盡。今機稟自
行二智。極佛境界。起法界信。增圓玅道。斷根本惑。
損變易生。非但生身。及生身得忍兩種菩薩俱益。
法身。法身後心。兩種菩薩亦俱益。化功廣大。利潤
弘深。葢茲經之力用也(四論用竟)。

五醍醐為教相。教者。聖人被下之言也。相者。分別
同異也。云何分別。如日初出。先照高山。厚植善根。
感斯頓說。頓說本不為小。小雖在座。如聾如瘂。良
由小不堪大。亦是大隔於小。此即華嚴。約法被機。
機得大益。名頓教相。約說次第。名從牛出乳味相。
次照幽谷。淺行偏明。當分漸解。此如三藏。三藏本
不為大。大雖在座。多跢婆和。小所不識。此乃小隔
於大。大隱於小。約法被機。名漸教相。約說次第。名
酪味相。
次照平地。影臨萬水。逐器方圓。隨波動靜。
示一佛土。令淨穢不同。示現一身。巨細各異。一音
說法。隨類各解。恐畏歡喜。厭離斷疑。神力不共。故

見有淨穢。聞有褒貶。嗅有薝蔔不薝蔔。華有著身
不著身。慧有若干不若干。此如淨名方等。約法被
機。猶是漸教。約說次第。生酥味相。
復有義。大人蒙
其光用。嬰兒喪其睛明。夜遊者伏匿。作務者興成。
故文云。但為菩薩說其實事。而不為我說斯真要。
雖三人俱學。二乘取證。具如大品。若約法被機。猶
是漸教。約說次第。名熟酥味相。
復有義。日光普照。
高下悉均平。土圭測影。不縮不盈。若低頭。若小音。
若散亂。若微善。皆成佛道。不令有人獨得滅度。皆
以如來滅度而滅度之。具如今經。若約法被機。名
漸圓教。約說次第。醍醐味相。
當知華嚴之譬。與涅
槃義同。三子三田三馬等譬。皆先菩薩。次及二乘。
後則闡提。聖凡平等。
(三子三田三馬等譬者。涅槃迦葉菩薩白佛。如來憐愍一
切眾生。不調能調。未脫能脫。善星是佛菩薩時子。斷欲界結。證得四禪。如來何故說是一闡提。地獄劫住。
不可治人。何不先為演說正法。後為菩薩。若不能救善星比丘。云何得名大慈悲。有大方便。佛言。善男子。
譬如有人。唯有三子。一者有信順心。恭敬父母。利根智慧。於世間事。悉能了知。其第二子。無信順心。不敬
父母。利根智慧。於世間事。能悉了知。其第三子。不敬父母。無信順心。鈍根無智。父母教告。應先教誰。迦葉
白佛。應先初。次及第二。後及第三。而彼二子。雖無信順恭敬之心。以慈念故。次復教之。如來亦爾。其三子
者。先譬菩薩。次譬聲聞。後譬闡提。如修多羅中微細之義。我先巳為諸菩薩說。淺近之義。為聲聞說。世間
之義。為闡提說。今雖無益。作後世因。善男子。譬如三田。一者渠流便易。無諸沙鹵。瓦石棘刺。種一得百。二
者雖無沙鹵。瓦石棘刺。渠流嶮難。收實減半。三者渠流嶮難。多諸沙鹵。種一得一。又有三馬。一者調壯大
力。二者不調大力。三者羸老。王若行時。先乘何馬。合譬如前。善男子。如大師子。若殺香象。則盡其力。乃至
殺兔。亦盡其力。如來亦爾。為諸菩薩。及一闡提。功用無二。故今文中。初說華嚴。先為菩薩。次在鹿苑。為聲
聞。方等巳後。大小普被。乃至涅槃。名為平等。故涅槃云。功用無二。經文雖列多種三譬。譬意不別。重引來

耳。日光無私。高者先照。後及平地。涅槃亦爾。佛智無偏。大機先被。後及闡提。通前後說。故云平等)。
問。
既以五味分別。那同稱漸。答。約漸。得明五味耳。又
若小不聞大。大一向是頓。若大不用小。小一向是
漸。若以大破小。是漸頓竝陳。若帶小明大。是漸頓
相資。若會小歸大。是漸頓泯合。故無量義云。漸頓
二法。三道四果不合。今時則合。即此義也。問。云何
相資。答。小聞於大。恥小而慕大。是為頓資漸。佛命
善吉轉教。大益菩薩。是為漸資頓。如前分別。但約
顯露明漸頓五味之相。
若論不定。義則不然。雖高
山頓說。不動寂場而遊化鹿苑。雖說四諦生滅。而
不妨不生不滅。雖為菩薩說佛境界。而有二乘智
斷。雖五人證果。不妨八萬諸天獲無生忍。當知即
頓而漸。即漸而頓。大經云。或時說深。或時說淺。應
問即遮。應遮即問。一時一說一念之中。備有不定。
不同舊義。專判一部。味味中悉如此。此乃顯露不
定。秘密不定。其義不然。如來於法。得最自在。若智
若機。若時若處。三密四門。無妨無礙。此座說頓。十
方說漸說不定。頓座不聞十方。十方不聞頓座。或
十方說頓說不定。此座說漸。各各不相知聞。於此
是顯。於彼是密。或為一人說頓。或為多人說漸說
不定。或為一人說漸。為多人說頓。各各不相知。互
為顯密。
或一座默。十方說。十方默。一座說。或俱默
俱說。各各不相知。互為顯密。雖復如此。未盡如來
於法自在之力。但可智知。不可言辨。雖復甚多。亦

不出漸頓不定秘密。
今法華是顯露。非秘密。是漸
頓。非漸漸。是合。非不合。是醍醐。非四味。是定。非不
定。如此分別。此經與眾經相異也。
又異者。餘教當
機益物。不說如來施化之意。此經明佛設教元始。
巧為眾生。作漸頓不定顯密種子。中間以漸頓五
味。調伏長養而成熟之。又以頓漸五味而度脫之。
竝脫。竝熟。竝種。番番不息。大勢威猛。三世益物。具
如信解品中說。與餘經異也。
又眾經咸云。道樹師。
實智始滿。起道樹。始施權智。今經明師之權智。在
道樹前。久久巳滿。諸經明二乘弟子。不得入實智。
亦不能施權智。今經明弟子入實甚久。亦先解行。
權。
又眾經尚不論道樹之前。師之與弟。近近權實。
況復遠遠。
今經明道樹之前。權實長遠。補處數世
界不知。況其塵數。經云。昔所未曾說。今皆當得聞。
殷勤稱歎。良有以也。當知此經。異諸教也。
上來所
明五時五味。及頓等化儀四教。然後出藏通別圓
化法四教。化儀。乃如來一代化物之儀式。如世藥
方。化法。乃化物之方法。如世用藥。詳如玄義。略如
四教儀。此但提其綱要云爾。
(五明教竟)。
(初五重
玄義竟)。】

【△次明翻譯弘傳之師。】

「姚秦三藏法師鳩摩羅什譯」

【師中天竺國人。父鳩摩羅琰。家世相國。棄榮出遊。
龜茲王以女妻之。生師。名鳩摩羅什。此云童壽。師

生而神靈。七歲隨母入寺。見大鐵鉢。即取頂戴。俄
念此鉢甚鉅。我何能頂。即不勝重。將壓焉。遂悟萬
法唯心。博學強記。人莫能及。以冲齡高德。故云童
壽。出家博通三藏。龜茲王以金師子座處之。
符堅
據秦。見異星現於西域。太史奏。當有大德智人。入
輔中國。遣將呂光伐龜茲。迎羅什。中途聞堅為姚
萇所害。萇欲迎之不果。萇亡。子姚興立。迎師入關。
奉為國師。
師閱舊經。譯多參差。不與梵本相應。乃
集沙門。生肇融睿等八百餘人。於逍遙園。新譯經
論。凡三百九十餘部。竝暢神源。發揮幽致。姚秦弘
始五年。四月二十三日。譯大品竟。至八年夏。於草
堂寺譯此玅法蓮華經。命僧睿講之。睿開為九轍。
世不傳。
師將終。集眾曰。願所宣譯。傳之後世。咸共
流通。今於眾前。發誠實誓。若所傳無謬。當使焚身
之後。舌不焦爛。以弘始十一年八月二十日。卒于
長安。闍維。薪盡形滅。舌根儼然不壞。如紅蓮華色。
南山感應傳云。師位證三賢。七佛以來譯經之師
也。譯者。翻字翻音。易梵語為華言也。其鉅功茂德。
詳本傳。】

「陳隋國師天台智者大師傳」

【天台智者大師。諱智顗。字德安。姓陳氏。世為穎川
人。晉朝避亂。止於荊州之華容。父諱起祖。梁元帝
時。為散騎常侍。封益陽侯。母徐氏。夢香煙五彩。縈
迴入懷。遂覺體重。誕靈之夕。神光發屋。旦有二僧

過門曰。此兒道德所鍾。必當出家證果。言畢而隱。
師眉分八彩。目耀重瞳。有古帝者之相。父母每藏
護之。不令人見。在襁褓中。臥即合掌。坐即面西。七
歲喜往伽藍。蒙僧授普門品一徧成誦。師於佛前。
誓為沙門。夜夢瑞像。舒金色手。從牕而入。三摩其
頂。由是深厭家獄。每求出家。二親不許。乃刻旃檀
像。披藏尋經。當拜時。恍焉如夢。見高山頂。有僧舉
手招之。須臾伸臂。接至山麓。入伽藍。見所造像在
焉。即悲泣自陳。願學得三世佛法。對千部論師。說
之無礙。用報四恩。僧復指像謂曰。汝當居此。汝當
終此。是年父母。相繼傾喪。年十八。即辭兄。依本郡
果願寺舅氏法緒出家。二十進具。初從慧曠學律。
兼通方等。復詣大賢山。誦法華。無量義。普賢觀。歷
涉二旬。誦通三部。進修方等。勝相現前。見道場廣
博莊嚴。而諸經像。縱橫紛錯。身在高座。足躡繩床。
口誦法華。手正經像。既精通經律。常樂禪悅。怏怏
湘東。無足可問。
陳文帝天嘉元年。時思大禪師。止
光州大蘇山。即往頂拜。思一見。即曰。昔日靈山同
聽法華。宿緣所追。今復來矣。即示以普賢道場四
安樂行。昏曉苦倒。如教研心。切栢為香。栢盡繼之
以栗。捲簾進月。月沒繼之以松。經二七日。誦經至
藥王本事品。是真精進。是名真法供養如來。身心
豁然。寂而入定。親見靈山一會儼然未散。照了法
華。若高輝之臨幽谷。達諸法相。如長風之避太虗。

將證白師。南嶽更為開演。凡自心所悟。及從師咨
受。四夜加進。功逾百年。南嶽歎曰。非汝莫證。非我
莫識。所入定者。法華三昧前方便。所發持者。初旋
陀羅尼也。縱令文字之師。千羣萬眾。尋汝之辯。不
可窮矣。當於說法人中。最為第一。南嶽手持如意。
臨席讚之曰。可謂法付法臣。法王無事矣。復謂師
曰。吾久羨南嶽。恨法無所委。汝既得其門。當傳燈
化物。莫作最後斷佛種人也。
師既奉訓。不獲從往
南嶽。以陳光大元年。同法喜等二十七人。初至金
陵。朝野欽風。咸來請益。儀同沈君理。請居瓦官寺。
開法華經題。帝停朝一日。敕羣臣同往。聽法稟戒。
一夏開釋大義。金陵諸大法匠。咸趨座下。盡北面
之敬。九旬談玅。即此時也。
師止瓦官凡八載。大注
法雨。舉國傾心。乃謝遣門人曰。吾初年共坐者四
十人。皆得法。次百餘人。得法者不滿十人。其後徒
眾轉多。得法轉少。吾聞天台幽勝。昔人見稱。將息
緣茲嶺。以展平生之志。夏四月。宣帝敕留訓物。徐
陵泣勸勿往。師勉留度夏。秋九月。遂入天台。此山
先是神僧定光。菴居三十載。師至一見。即曰。頗憶
招手相引時否。師即悟禮像之徵。夜聞空中鐘磬
之聲。光曰。此犍椎集僧。得住之相。此處金地。吾巳
居。北山銀地。汝宜居焉。即佛隴也。乃於此創立伽
藍。植松引流。宛若昔夢。一日見神僧謂之曰。能制
敵勝怨。乃可為勇。復為說法。師問曰。大聖所說。是

何法門。當云何學。云何弘宣。答曰。此名一實諦。學
之以般若。宣之以大悲。從今以後。自行兼人。吾皆
影響。
九年二月。帝下詔曰。禪師佛法雄傑。時匠所
宗。訓兼道俗。國之望也。宜割始豐縣調(天台在六朝時。縣名
始豐。調去聲。稅賦也)。以充眾費。蠲兩戶民。用給薪水。十年。左
僕射徐陵。以禪師創寺啟于朝。賜號修禪。
天台瀕
海。民業漁捕。師以身衣勸人。贖[竺-二+(一/(尸@邑))]一所。為放生之
池。時臨海內史計詡。請講金光明經。漁者聞法。皆
好生去殺。捨江溪[竺-二+(一/(尸@邑))]梁六十三所。三百餘里。俱成
法池。詡後還都。坐事被縈。臨當伏法。遙想禪師。冀
垂一救。夜夢羣魚巨億。吐沫相濡。明旦有詔。特原
詡罪。至德元年(陳少主)。敕國子祭酒徐孝克。樹碑為
銘。以頌功德。三年正月。前後三遣使。詔請至金陵。
弘宣大法。師辭以疾。更敕州郡為之勸請曰。主上
虗巳思敬。願師一往。若一言有益。則四生永賴。師
不獲巳而起。既至。暫安置靈曜。四月詔赴太極殿。
開大智度論題。及仁王般若經題。還寺就講。時百
高座居左(諸高座法師也)。五等在右(五爵。公侯伯予男也)。慧曠。慧辯。
皆奉敕問難。天子臨莚聽法。百僚莫不盡敬。禎明
元年。於光宅講法華。時章安預次(文句題注。二十七歲。聽受金陵。
六十九歲。於丹丘添削)。
二年正月。隋伐陳。國破。江南皆歸於
隋。師以時喪亂。遂杖䇿荊湘。隋開皇十年正月。文
帝下詔曰。皇帝敬問光宅禪師。朕於佛教。敬信惟
重。往者周武毀棄佛法。朕曾發心立願。必許護持。

及受命於天。遂即興復。師巳離世網。修巳化人。必
希獎進僧倫。用光大道十一年。晉王(楊廣)遣使奉迎。
師曰。我與晉王。深有緣契。即束裝順流。不日而至。
王設千僧齋。製疏請授菩薩戒。師曰。王紆遒佛戒。
宜立法名總持。王贊師曰。大師傳佛心燈。宜稱智
者。授戒畢。即欲西上。王固請留。師不允。王命有司。
具裝發遣。
師往衡山。營建功德。酬師恩也。十二月。
師至荊州。旋鄉。將建福庭。以答地德。乃於當陽山
創立精舍。道俗稟戒聽法者。五千餘人。初至當陽。
望沮漳山色。堆藍積翠。欲卜清溪以為道場。意嫌
迫隘。遂上金龍池北百餘步。有一大樹。婆娑偃葢。
中虗如菴。乃於其處。趺坐入定。一夕雲開月明。見
二人。儀從如王。長者美髯而豐厚。少者冠帽而秀
發。前致敬曰。予即關羽。漢末紛亂。九州瓜裂。曹操
不仁。孫權自保。予義臣蜀漢。期復帝室。時事相違。
有志不遂。死有餘烈。故王此山。大德聖師。何枉神
足。師曰。欲於此建立道場。以報生身之德耳。神曰。
願哀憫我愚。特垂攝受。此去一舍。山如覆船。其土
深厚。弟子當興子平。建寺化供。護持佛法。願師安
禪七日。以須其成。師期滿出定。見湫潭千丈。化為
平址。棟字煥麗。巧奪人目。神運鬼工。其速若此。師
領眾入居。晝夜演法。一日神啟師曰。弟子獲聞大
法。更願稟戒。永為菩提根本。師即秉爐焚香。授神
皈戒訖。神歡喜信受。再拜騰空而去。於是神之威

德。昭布千里。遠近瞻禱。莫不肅敬。晉王啟奏。當陽
造寺。事出神心。理生望表。宜賜嘉名。帝可其請。賜
名玉泉。
師將還天台。晉王留居棲霞。庶獲咨決。師
堅辭。王不敢留。遂行。吳越之民。掃巷以迎。沿道令
牧。旛華交接。至會稽寓古寺。一夕皎月暎床。獨坐
說法。如人問難。侍者智晞。明旦啟曰。未審夜來見
何因緣。師曰。吾初夢大風忽起。吹壞寶塔。次見梵
僧謂我曰。機緣如薪。照用如火。傍助如風。三事備
矣。化道乃行。華頂之夜。許相影響。機用將盡。傍助
亦息。故相告耳。此死相現也。吾憶少時之夢。當終
此地。所以每欲歸山。吾終後。當藏屍於西南峯。累
石為龕。植松覆坎。立二白塔。使見者發菩提心。次
日啟行。至石城。乃稱有疾。謂智越曰。吾終期在此。
不須前進。石城是天台西門。大佛是當來靈像處
所既好。宜最後用心。衣鉢道具。一分奉彌勒。一分
充羯磨。語巳。右脇西向而臥。專念彌陀觀音。及般
若名訖。令侍者唱二部經名。唱法華名竟。曰。法門
父母。慧解由生。本迹曠大。微玅難測。四十餘年。蘊
之知誰。唯獨自明了。餘人所不能見。輟斤絕絃。于
此日矣。唱無量壽經竟。曰。四十八願。莊嚴淨土。華
池寶樹。易往無人。火車相現。能改悔稱名。尚得往
生。況戒慧熏修。行道力故。實不唐捐。弟子智朗請
曰。不審師入何位。沒此何生。誰可宗仰。師曰。汝等
懶種善根。問他功德。如盲問乳。告實何益。吾今當

為破除汝疑。吾不領眾。必淨六根。為他損巳。只登
五品耳。吾諸師友。侍從觀音。皆來迎我。波羅提木
叉。是汝之師。吾常說四種三昧。是汝明導。我與汝
等。因法相遇。以法為親。傳通佛燈。是為眷屬。又誡
維那曰。人命將終。聞鐘磬聲。增其正念惟長惟久。
氣盡為期。云何身冷。方乃聲磬耶。示誨大眾訖乃
唱三寶名。如入三昧。實開皇十七年。十一月二十
四日。未時也。春秋六十。僧夏四十。安坐在外。經歷
十日。道俗奔赴。哭泣遶拜。如喪考妣。將舁龕歸佛
隴。連雨不休。弟子等呪願。乞加神力。纔舉靈龕。應
時開霽。乃於寺西南峯起塔奉藏。從先囑也。
傳法
弟子三十二人。得法自行者。不可稱數。造寺三十
六所。棲霞。靈巖。天台。玉泉。天下四絕。造大藏經十
五處。旃檀金銅畵像八十萬軀。度僧一萬四千。師
三十年唯著一納。冬夏不易。凡所受施。一果一縷。
悉以入眾。凡所弘通。不畜章疏。安無礙辯。契理符
文。有大機感。乃親著述。
煬帝大業元年。十一月二
十四日。值師忌辰。遣通事舍人盧正方入山。度四
十九僧。設千僧齋。啟師靈塔視之。開龕不見遺體。
唯空座虗帳而巳。使者反命。帝乃謂羣臣曰。智者
是朕之師。先多靈異。朕仁壽元年。令張乾威往視
龕室。法身端坐。如入禪定。今盧正方往。則靈體不
見。唯空座而巳。至人得道非虗。真不可思議也。】

「隋章安尊者灌頂傳」


【師諱灌頂。字章安。臨海章安人。以地目人。尊之也。
始生三月。能隨母稱三寶名。七歲入攝靜寺依慧
拯為驅烏。日記萬言。二十進具。天縱慧解。一聞不
忘陳至德初(陳後主)。謁智者於修禪。稟受教觀。研繹
既久。頓蒙印可。因為侍者。隨所住處。所說法門。即
能領受。佛法大海水。流入阿難心。師受法智者。亦
若是也。
禎明元年。隨智者止金陵光宅。聽講法華
(文句云。年二十七。聽愛金陵)。隋開皇十三年夏。受玄義於江陵。
十四年夏。受圓頓止觀於玉泉。凡大師平日講說。
悉為結集。大小部袟。百有餘卷。傳之百世。師之力
也。
煬帝大業十年。著涅槃玄義二卷。疏二十卷。時
隋末兵興。寇盜羣起。師自序云。推度聖文。凡歷五
載。何年不見兵火。何月不見干戈。菜食水齋。冰床
雪被。其勞苦有若此。疏成。烈火焚之不爇。晚年於
會稽稱心精舍講說法華。時人讚之。有跨朗籠基。
起雲邁印之語。郡中有嘉祥吉藏。先曾疏解法華。
聞師之說。廢講散眾。投足請業。深悔前作之妄。
唐
貞觀六年八月七日。終於國清。壽七十二。臘五十
二。初示疾。有異香。臨終命弟子曰。彌勒經說。世尊
入滅。多爇名香。其煙如雲。汝今可多焚香。吾將去
矣。因委曲遺誡。辭理甚切。忽起合掌。稱淨土佛菩
薩名。奄然而化。
先是貞觀元年。同學智晞臨終曰。
吾生兜率。見師智者。左右寶座行列。皆悉有人。唯
一座空。彼天人曰。却後六年。頂法師來升此座。計

歲論期。審晞不謬。是月九日。窆於寺之南山。
師居
攝靜寺講涅槃經。羣盜突至。見寺門旌旗耀日。神
兵執仗。皆長丈餘。賊眾驚奔潰散。師每誦經晏坐。
常有天華飄墜其側。
所著有八教大意。智者別傳。
各一卷。觀心論疏二卷。國清百錄五卷。真觀法師
傳。南嶽記。各一卷。吳越王請謚總持尊者。】

「唐荊溪尊者湛然傳」

【師諱湛然。號荊溪。姓戚氏。世居晉陵荊溪。時人尊
其道。因以為號。家世習儒。故幼學夙成。在兒童中。
超然有邁俗之志。年十七(睿宗景雲二年生。玄宗十五年。當十七歲)。訪
道淅石。遇金華方巖。授以止觀之法。開元十八年。
始從學左溪(時年二十)。溪與之語。知為法器。一日夢披
僧服。掖二輪。游大河中。覺而白溪。溪曰。嘻。豈當以
止觀二法。度眾生於生死之淵乎。遂以。處士服。受
教觀之道。天寶七年。始解縫掖。著僧伽黎(時年三十八歲)。
尋詣會稽一律師。愽究律部。久之演止觀於吳門。
左溪既沒。師挈密藏。獨運東南。一日謂門弟子曰。
道之難行也。我知之矣。古之人。靜以觀其復。動以
應其物。二俱不住。乃蹈乎大方。今之人。或蕩於空。
或膠於有。自病病人。道用不振。將欲取正。舍余誰
歸。於是大啟玅法。旁羅萬行。盡攝諸相。入於無間。
即文字以達觀。導語嘿以還源。乃祖述所傳。著為
記文。凡數十萬言。一家三大部之旨。皆為之鈔釋。
玄義有釋籤。文句有記。摩訶止觀有輔行。其著述

甚多。具本傳。天台章安之道。至師而大備。天寶大
曆間。朝廷三詔。皆辭以疾。師始居蘭陵。嘗與江淮
名僧四十人。同禮五臺。有不空三藏門人含光。白
師曰。頃從吾師不空遊天竺。見梵僧云。聞大唐有
天台教迹。可以識偏圓。簡邪正。明止觀。可能譯之
至西土耶。師聞之歎曰。可謂中國失法。求之四維
(中國謂夫竺四維謂震旦)晚歸台嶺。大布而衣。一床以居。以身
誨人。耆年不倦。大兵大饑之際。學者愈蕃。瞻望堂
室。以為依怙。建中三年二月五日。示疾於佛隴。語
門人曰。道無方。性無體。生歟死歟。其旨一貫。吾歸
骨此山。報盡今夕。要與汝等談道而訣。夫一念無
相謂之空。無法不備謂之假。不一不異謂之中。在
凡為三因。在聖為三德。熱炷。則初後同相。涉海。則
淺深一流。自利利人。在此而巳。汝其志之。言訖。隱
凡而化。壽七十二。夏四十三。門人奉全身塔於智
者瑩域之西南隅。吳越王請謚圓通尊者。
(翻譯弘
傳師竟)。】
【△後總判三分大科。

仰惟我佛。赴眾機緣。作散華貫華兩說。結集者。按
說傳之。論者。依經申之。皆不節目。古講師但敷弘
義理。不分章段。如什師釋維摩經例也。若純用此
意。後生始不識起盡。天親作法華經論。以七功德
分序品。五示現分方便品。其餘品。各有處分。昔河
西憑。江東瑤。取此意節目經文。自是漸煩。光宅轉
細。重雰翳於太清。三光為之戢耀。問津者所不貴。

曇鸞云。細科煙颺。雜礪塵飛。葢若過若不及。斯乃
人情蘭菊。各擅其美。後生不應是非諍競。無三益。
喪一道。三益者。世界等三悉檀也。一道者。第一義
悉檀也。唯序正流通三分。彌天高判。今古同遵。此
經一部。二十八品。

智者大師。依之分文。初品為序。方便品。訖分別功
德十九行偈。凡十五品半名正。從偈後盡經。凡十
一品半。名流通。又一時分為二。從序品。至安樂行
十四品。約迹門開權顯實。從涌出。訖經十四品。約
本門開迹顯本。本迹各序正流通。迹門初品為序。
方便。訖授學無學人記八品為正。法師。訖安樂行
五品為流通。本門涌出。訖彌勒巳問斯事。佛今答
之。半品名序。佛告阿逸多下。訖分別功德品十九
行偈。名為正。偈後盡經。十一品半為流通。前三段
乃合兩門為正宗。其後又分迹本兩門各三分者。
正明二門開顯權實本迹之旨。令脉絡分明。知起
盡也。今依此消文。一經云何二序。答。華嚴處處集
眾。阿含篇篇如是。大品前後付囑。皆不乖。一部兩
序何妨。今本門不安五義者。以本門非次首也。迹
門但單流通。謂有勸持。無囑累。以說法未竟故也。
有無之意云爾。
(總判三分大科竟)。
(經前三段竟)。】

【△先申品目。次釋經文。
今初。】

「玅法蓮華經序品第一」

【經題略如前釋。今釋品題。序品者。序義有三。謂次。

由。述。如是等五事。冠於經首。次序也。放光六瑞。起
發之端。由序也。問答釋疑。正說弄引。敘述也。具此
三義。故稱為序。品者。梵語䟦渠。此翻為品。義類同
者。聚在一處。故名品也。或佛自唱品。如梵網心地。
或結集所置。如大論所述。或譯人添足。如羅什譯
摩訶般若成九十品。今藥王本事品。是佛唱。玅音
觀音等。是結集家。譯人未聞。諸品之始。故言第一。

△次釋經文二。初明四釋。一因緣。二約教。三本迹。
四觀心。始從如是。終於而退。皆以四意消文。而今
略書。或三二一。貴在得意。不煩筆墨。問。若略則一。
若廣匪四。所以云何。答。廣則令智退。略則意不周。
我今處中說。令義易明了。
因緣者。亦名感應。眾生
無機。雖近不見。慈善根力。感而自通。感應道交。故
用因緣釋。四悉意也。
約教者。應機設教。自有權實
淺深不同。今經開前四味。同歸醍醐。令見月亡指。
故用約教釋也。
本迹者。久成為本。近成為迹。中間
本迹。展轉相望。今唯論開今日之迹。顯初成之本。
故用本迹釋也。
觀心者。夫尋迹迹廣。徒自疲勞。尋
本本高。高不可極。如數他寶。自無半錢。但觀巳心
之高廣。扣無窮之聖應。機成致感。逮得巳利。故用
觀心釋也。
然前四教。各有觀心法門。開顯之後。同
歸圓乘。其大旨即不思議境。所謂介爾一念之心。
三千具足。即空假中。更有各具互具之義。以趣舉
一法。即法界之大都。互具各具。互融互攝。參而不

雜。離而不分。一多自在。不相留礙。故輔行云。學者
縱知內心具三千(各具義也)。不知我心徧彼三千。彼彼
三千。互徧亦爾(互具義也。彼彼者。一彼彼佛。一彼彼生。心佛眾生。皆有各具互具之義)。
如帝網珠。交徹融攝。重重無盡也。然此一念所以
能爾者。以全性起修。全修即性。故四明云。法界圓
融不思議體。作我一念之心。亦復舉體作生(九界也)。
作佛(佛界也)。作依(器世間也)。作正(五蘊世間也)。摩訶止觀一部。
具詮此理。此段節要。學者不可不留心。是為法華
三昧也(初明四釋義竟)。

△二正釋經。大科序正流通三分。初序品為序分。
釋序分。有通有別。從如是去。至却坐一面。是通序。
以諸經通有如是等五事故。從爾時世尊去。至品
盡。是別序。以別序一經故。今初通序二。一如是等
四事。二聞持之眾。
今初。】

「如是。我聞。一時。佛住王舍城耆闍崛山中。」

【四事中。一如是者。舉所聞之法體。二我聞者。能持
之人。三一時者。聞持和合。非異時也。四佛者。時從
佛聞也。王城耆山者。聞持之所也。下文與大比丘
等。第五聞持之眾。故云五事。冠經首也。諸經皆爾。
故云通序。
○四釋中。一因緣釋如是者。三世佛經
初。皆安如是諸佛道同。不與世諍。世界悉檀也。大
論云。舉時方。令人生信者。為人悉檀也。又對破外
道阿歐二字。不如不是。對治悉檀也(阿無歐有。一切外經。以二
字為首。以其所計。此二為本。部內所明。不出所計)。又如是者。信順之辭。信

則所聞之理會。順則師資之道成。即第一義悉檀
也。
二約教釋者。諸經不同。如是亦異。不應一匙。開
於眾戶。又佛阿難二文不異為如。能詮詮所詮為
是。今阿難傳佛何等文。詮何等是。不可以漸文傳
頓是。以偏文詮圓是。傳詮若謬。則文不如。文不如
則理不是。此義難明。須加詳審。若云佛明俗有文
字。真無文字。阿難傳佛俗諦文字。與佛說不異。故
名如。因此俗文。會真諦理。故名為是。此則三藏經
初明如是也。
若云佛明即色是空。空即是色。色空
空色。無二無別。空色不異為如。即事而真為是。阿
難傳佛文不異為如。能詮即所詮為是。此則通教
經初明如是也。
若云佛明生死是有邊。涅槃是無
邊。出生死有邊。入涅槃無邊。出涅槃無邊。入於中
道。阿難傳此出有入無。出無入中。與佛說不異為
如。從淺至深。無非曰是。此則別教經初如是也。
若
云佛明生死即涅槃。亦即中道。況復涅槃。寧非中
道。真如。法界。實性。實際。徧一切處無非佛法。阿難
傳此。與佛說不異。故名為如。如如不動。故名為是。
是則圓經初如是也。
三約本迹釋如是者。三世十
方。橫豎皆爾。過去遠遠。現在漫漫。未來永永。皆悉
如是。何處是本。何處是迹。且約釋尊最初成道經
初如是者。本也。中間作佛說經。今日所說經初如
是者。皆迹也。又阿難所傳如是者。迹也。佛所說如
是者。本也。又師弟通達如是。非始今日。亦非中間

者。本也。而中間。而今日者。迹也。
四觀心釋者。觀前
悉檀教迹等諸如是義。悉是行人一念心中因緣
生法。即空假中。圓融三觀。圓教如是也(四番釋如
是竟)。
○因緣釋我聞者。大論云。耳根不壞。聲在可
聞處。作心欲聞。眾緣和合。故言我聞。問。應言耳聞。
那云我聞。答。我是耳主。舉我攝眾緣。此世界釋也。
阿難登座稱我聞。大眾皆悲號。適見如來。今稱我
聞。又文殊結集。先唱題。次稱如是我聞。時眾悲號。
二竝生戀慕善。此為人釋也。
阿難身與佛相似。短
佛僅三指(一指二寸)。眾疑釋尊重出。或他方佛來。或阿
難成佛。今唱我聞。三疑皆遣。此對治釋也。阿難學
人。隨俗稱我聞。第一義中。無我無聞。即第一義也。
次約教者。釋論明凡夫三種稱我。謂我見。我慢。及
世流布名字我。學人無我見。但二種。無學并無我
慢。但一種。今阿難聞法時。是學人。無我見。能伏我
慢。但隨世名字。稱我無咎。此用三藏意釋我也。十
住毗婆沙云。四句稱我。皆墮邪見。佛正法中。無我
誰聞。此用通教意也。大經云。阿難多聞士。知我無
我而不二。雙分別我無我。此用別教意也(不二是登地。雙
照是地前)。又阿難知我無我而不二。方便為侍者。傳持
如來無礙智慧。以自在音聲。傳權傳實。有何不可。
此用圓教釋我也。又正法念經。明三阿難。阿難陀。
此云歡喜。持小乘藏。阿難䟦陀。此云歡喜賢。受持
雜藏。阿難娑伽。此云歡喜海。持佛藏。阿含經有典

藏阿難。持菩薩藏。葢指一人具四德。傳持四法門。
其義自顯。
三本迹者。若未會入。可言阿難隨世名
我。若發迹顯本。空王佛所。同時發心。方便示為傳
法之人。何所不能。
四觀心者。觀因緣所生法。即空
即假即中。即空者。我無我也。即假者。分別我與無
我也。即中者。真玅我也(四番釋我竟)。
○次釋聞。一
因緣者。阿難佛得道夜生。侍佛僅二十餘年。未侍
佛時。應是不聞。大論云。阿難集法時。自云。佛初轉
法輪。我爾時不見。如是展轉聞。當知不悉聞也。展
轉從他。自他別故。聞不聞異。未聞者樂欲。巳得聞
者生喜。即世界悉也。舊解云。阿難得佛覺三昧力。
自能聞。即為人悉。報恩經云。阿難求四願。所未聞
經。願佛重說。又云。佛口密為說也。胎經云。佛從金
棺出金臂。重為阿難現入胎之相。未聞諸經皆聞。
即對治悉。以聞治不聞也。此經云。阿難得記。即憶
本願。持先佛法。皆如今也。即第一義悉。
二約教者。
歡喜阿難。面如淨滿月。眼若青蓮華。親承佛旨。如
仰完器。傳以化人。如瀉異瓶。此傳聞聞法也。歡喜
賢。住學地。得空無相願。眼耳鼻舌諸根不漏。傳持
聞不聞法也。典藏阿難。多所含受。如大雲持雨。此
傳持不聞聞法也。阿難海是多聞士。自然能解了。
是常與無常。若知如來常不說法。是名菩薩具足
多聞。佛法大海水。流入阿難心。此傳持不聞不聞
法也。今經是海阿難。持不聞不聞之玅法。
三本迹

者。如上四聞。皆迹引。而本地不可思議。以本事高
難量故。本理深難思故。本迹化莫測故。
四觀心釋
者。一念因觀緣法。是觀聞聞。觀空。是觀聞不聞。觀
假。是觀不聞聞。觀中。是觀不聞不聞。一念觀者。玅
觀也(四番釋聞竟)。
○因緣釋一時者。肇法師云。法
王啟運。嘉會之時。此世界悉也。論云迦羅。是實時。
示內弟子時食。時著衣者。為人也。三摩耶。是假時。
破外道邪見者。對治也。若時與道合者。第一義也。
約教者。若見諦巳上。無學巳下。名下一時。若三人
同入第一義。名中一時。若登地巳上。名上一時。若
初住巳上。名上上一時。今經是上上一時也。
本迹
者。前諸一時。迹也。久遠實得之一時。本也。
觀心者。
觀心先空次假後中。次第觀心也。觀心即空即假
即中。圓玅觀心也。此之麤玅。各有觀與境合。名為
一時。相即觀者。乃今經觀也(四番釋一時竟)。
○一
因緣釋佛者。劫初無病。劫盡多病。長壽時樂。短壽
時苦。東天下富而壽。西天下多珠寶。多牛羊。北天
下無我所。無臣屬。如此時處。不感佛出。八萬歲時。
乃至百歲時。南天下未見果而修因。故佛出其地。
此世界釋也。日若不出。池中未生生巳等華。翳死
無疑。佛若出世。則有剎利。婆羅門。居士。四天王。乃
至有頂。此就為人釋也。三乘根性。感佛出世。餘不
能感。善斷有頂種。永度生死流。此就對治說也。佛
於法性。無動無出。能令眾生。感見動出。而於如來

實無動出。此就第一義說也。
次約教者。佛名覺者。
知者。於道場樹下。三十四心。斷正使習氣(三十四心者。輔
行引大論云。下八地諸惑。因時未斷。至樹下時。乃以九地九品思惑。通名為九。以九無礙。九解脫。合為十
八。見道中八忍八智。合為十六心。總合成三十四心聲聞見思。前後各斷。支佛雖見思頓斷。習猶未盡。故
皆不得論三十四心。三藏菩薩。至樹王下。正習俱盡。方得論也)。知覺世間出世間。
總相別相。覺世即苦集。覺出世即道滅。亦能覺他。
身長丈六。壽八十老比丘像。即三藏佛自覺覺他。
帶比丘像。現尊特身。一念相應。斷餘殘習者。即通
佛自覺覺他。單現尊特相。坐蓮華臺。受佛職者。即
別佛自覺覺他。隱前三相。唯示不可思議。如虗空
相。即圓佛自覺覺他。故像法決疑經云。或見如來
丈六之身(藏)。或見大身小身(通)。或見坐蓮華臺。為
千百億釋迦說心地法門(別)。或見身同虗空。徧於
法界。無有分別(圖)。即此義也(科註云。今經正彰開顯。開前三教果頭之
佛。即是圓教法身之佛。故三十二相。相相無邊。即是尊特。亦即法身。所以龍女讚云。微玅淨法身。具相三
十二)。三本迹者。一佛為本。三佛三迹(此寄本中體用)。中間示
現。數數唱生唱滅。皆是迹也。唯本地四佛。皆是本
也(迹中體用俱迹。本中體用俱本)。四觀心釋者。觀因緣所生心。先
空次假後中。皆偏覺也。觀心即空即假即中。是圓
覺也(四番釋佛竟)。
○一因緣釋住者。能住住所住。
所住即忍土王城。能住即四威儀住世未滅。此世
界也。又住者。往十善道。住四禪中。此為人也。又住
者。住三三昧。即對治也。又住者。住首楞嚴。即第一
義也。
次約教者。三藏佛。從析門發真無漏。住有餘

無餘涅槃。通佛。從體門發真無漏。住有餘無餘涅
槃。別佛。從次第門。入住秘密藏。圓佛。從不次第門。
入住秘密藏。前三佛住。能所皆麤。後一佛住。能所
皆玅。今經是圓佛。住於玅住也。
三本迹者。三藏佛。
應涅槃。慈悲垂迹。生身住世。通佛。誓願慈悲。扶餘
習度眾生。作佛事。別圓佛。皆慈悲熏法性。愍眾生
故。垂應法界。當知四佛。住本佛住。以慈悲故。住于
忍土王城。威儀住世。是名迹住。
四觀心者。觀住於
境。或住無常境。即空即假即中等境。以無住法。住
於境中。故名為住(無住之言。通于四教。麤智謂住。於理實無。若在圓中。便成絕待
四番釋住竟)。
○一因緣釋王舍城者。天竺稱羅閱
祗伽羅。羅閱祗。此云王舍。伽羅此云城。國名摩伽
陀。此云不害。有罪者。送入陰林中。無刑殺法也。亦
名摩竭提。此云天羅。開國王名。以王名國也。耆闍
崛山。此翻靈鷲。前佛後佛。皆居此山。若佛滅後。羅
漢住。法滅。支佛住。無支佛。鬼神住。
次約教者。像法
決疑經云。一切大眾。所見不同。或見娑羅林地。悉
是土沙。艸木石壁。或見七寶清淨莊嚴。或見此林
是三世諸佛所遊行處。或見此林。即是不可思議
諸佛真實法體。例知此義。四見不同。所住既然。能
住亦爾。
三本迹者。本住三德大涅槃山。迹居靈鷲。
又本迹各有靈鷲。壽量云。常在靈鷲山本也。示現
出沒。迹也。
四觀心釋山者。若觀色陰無知。如山。識
陰如靈。三陰如鷲。觀此靈鷲無常。即析觀也。觀此

靈鷲即空。體觀也。觀靈即智性了因。智慧莊嚴也。
鷲即聚集緣因。福德莊嚴也。山即法性正因。不動
三法。名秘密藏。自住其中。亦用度人。下文云。佛自
住大乘。即別圓二觀也(四番釋佛住王舍城等竟)。

○中者。佛無住住中道。升中天。中日降中國。中夜
滅。皆表中道。今處山中。說中道也(一釋如是等四
事竟)。
△二釋第五聞持之眾二。初列眾。二總結。列
眾三。初聲聞眾。二菩薩眾。三天龍等眾。諸經多爾。
舊云。有事有義。事者。逐形迹親疎。聲聞形出俗網。
迹近如來。證經為親。故前列。天人形乘服異。迹非
侍奉。證經為疎。故後列。菩薩形不檢節。迹無定處。
既不同俗。復異於僧。故居中。義者。聲聞欣涅槃。天
人著生死。各有所偏。菩薩不欣不著。居中求宗。故
在兩間。釋論意亦爾。今初聲聞眾二。初比丘眾。二
比丘尼眾。初又二。初多知識。二少知識。初又三。一
舉類明數。二明位歎德。三列名總結。
今初。】

「與大比丘眾。萬二千人俱。」

【與大比丘眾。是舉其氣類。萬二千人。是明其大數。
與者共義。釋論以七一解共。謂一時。一處(世界悉)。一
戒(為人)。一心。一見(對治)。一道。一解脫(第一義)。
○大者。梵語
摩訶。此言大。亦言多。亦言勝。器量尊重。為天王等
大人所敬。故言大。升出九十五種之上。故言勝。徧
知內外經書。故言多。又數至一萬二千。故言多。又
直就中。觀心性廣博。猶若虗空。故名大。雙遮二邊。

入寂滅海。故名勝。雙照二諦。多所含融。一心一切
心。故名多也。
○比丘。秦言乞士。破煩惱。能持戒。怖
魔等。天竺一名。含此四義。秦無以翻。故存本稱。怖
魔者。魔樂生死。此人出家。復化餘人。俱離三界。乖
於魔意魔用力制。翻被五縛。但愁懼而巳。故言怖
魔。破惡者。出家人。必破身口七惡。故言破惡。乞士
者。在家三種如法養命。一田。二商。三仕。出家人。佛
不許此。唯乞自濟。身安道存。福利檀越。故名乞士。
三義相成。即比丘義也。初受戒。修定修慧。巳有破
惡怖魔乞士三義。非獨後心。依經家。皆歎後心比
丘耳。
○眾者。梵語僧伽。此翻和合眾。一人二人三
人。皆不名僧。四人以上。乃名為僧。事和無別眾。法
和無別理。佛常與千二百五十人俱。諸經或多少
不定。今經云萬二千者。本是一萬二千菩薩。迹為
萬二千聲聞也。觀心者。觀十二入。一入具十法界。
界界具十界。即百界。一界十如。即千如。一入具千
如。十二入。即萬二千法門也。
△二明位歎德。】

「皆是阿羅漢(至)盡諸有結心得自在。」

【阿羅漢。是明位。諸漏下。是歎德也。阿羅漢。或言無
翻。而含三義。一無生義。不受後有故。二殺賊義。斷
盡見思故。三應供義。堪為福田故。此藏通二教意
耳。若別圓者。非但殺賊。亦殺不賊。不賊者。涅槃是。
是亦須破。是殺賊義(言不賊者。猶從二乘得名。若於圓別。尚名為賊。是故須破)。
不生於生。亦不生不生。無漏是不生(取無為證。生于界外。不生

是生。故不令生)。非但應供。亦是供應(供彼所應。名為供應。如佛化為道人。送供
于阿蘭若比丘等)。觀心者。空觀是般若。假觀是解脫。中觀
是法身。又從假入空觀。乃至中道觀。殺無明賊。不
生二邊心。供養此人。如供養世尊。方等經云。供佛
及文殊。不如施行方等者一食充軀。此經云。毀讚
佛。罪福猶輕。毀讚持經者。罪福甚重。何以故。佛無
食想。久離八風。不為損益。施持經者。全肉身。續報
命。生法身。增慧命。故有益。毀之。憂惱退悔。若失好
時。則不可救。故大損也。
○諸漏巳盡無復煩惱兩
句。歎殺賊德。漏即三漏也。逮得巳利句。歎應供德。
三界因果。皆名為他。智斷功德。皆名巳利。巳利具
足。故成應供。盡諸有結心得自在兩句。歎不生德。
諸有。即二十五有生處。結。即二十五有生因。心自
在。則慧必自在。定慧具足。乃俱解脫人也。
△三列
名總結。】

「其名曰阿若憍陳如(至)大阿羅漢等。」

【先列名。略舉二十一尊者。佛諸弟子。皆備眾行。而
隱其圓能。各從一德標名。欲引偏好故耳。

憍陳如。姓也。此翻火器。婆羅門種。其先事火。從此
命族。增一阿含云。我佛法中。寬仁博識。初受法味
者。憍陳如為第一(世界悉檀)。夫巨夜長寢。無人能覺。日
光未出。明星前現。憍陳如初得無生智。譬若明星。
在眾明之始。一切人智明。無前陳如。最先破暗。莫
過明星。一切人暗滅。無前陳如。故名阿若(對治悉檀)。太

子入山學道。父王遣五人追侍。二是母黨。三是父
黨。二人以欲為淨。三人以苦行為淨。太子苦行時。
二人捨去。太子捨苦行。受飲食酥油煖水。三人又
捨去。太子得道。先為五人說四諦。陳如最初稱解。
故名阿若(第一義悉)。僭補註曰。首楞嚴經云。時憍陳如。
起立白佛。我今長老。於大眾中。獨得解名。因悟客
塵二字成果。世尊。譬如行客。投寄旅亭。或宿或食。
宿食事畢。俶裝前途。不遑安住。若實主人。自無攸
往。如是思惟。不住名客。住名主人。以不住者。名為
客義。又如新霽。清晹升天。光入隙中。發明空中諸
有塵相。塵質搖動。虗空寂然。如是思惟。澄寂名空。
搖動名塵。以搖動者。名為塵義佛言如是(客。塵。主空。即四
諦也。客苦。塵集。主道。空滅也)。昔智者大師。望西禮拜。求見楞嚴
而不得。故出於此。

摩訶迦葉。此翻大龜氏。亦翻光波。亦翻飲光。名畢
鉢羅。婦名婆陀。其家大富。千倍勝瓶沙王。十六大
國。無以為隣。畏勝王得罪。減一耕犁。但用九百九
十九雙牛金犂。又經云。其家有氎。最下品者。直百
千兩金。以釘釘入地七尺。氎不穿破。如本不異。付
法藏言。毗婆尸佛滅後。塔像金色缺壞。時有貧女。
丐得金珠。倩匠為薄。金師歡喜。治瑩佛畢。立誓為
無姻夫婦。九十一劫。人中天上。身恒金色。心恒受
樂。故諸天請結集時讚言。耆年欲恚慢巳除。其形
譬如紫金柱。上下端嚴玅無比。目明清淨如蓮華。

捨家業。及金色婦出家。身披無價寶衣。截為僧伽
黎。四疊。奉佛為座。如是三捨。世無倫匹。
佛授糞掃
大衣。此衣是大聖大衣。又大麤重。故迦葉云。我受
佛衣。師想。塔想。未曾頭枕。況以覆臥。增一阿含云。
佛法中行十二頭陀難行苦行。大迦葉第一。梵語
頭陀。此云抖擻。以抖擻十二種過。一者在阿蘭若
處。離憒閙過。二者常行乞食。離僧中食。及受請過。
三次第乞食。離揀擇過。四者受一食法。離多求過。
五者節量食。離貪味過。六者中後不飲果蜜等漿。
離求欲過。七者糞掃衣。離好衣過。八者但三衣。離
增減過。九者塚間住。離常樂倒計過。十者樹下止。
離怖畏過。十一者露地坐。離貪樹過。十二者常坐
不臥。離煩惱賊過。具如十二頭陀經廣明。五是住
處法。五是食法。二是衣法。
佛臨涅槃。付以正法眼
藏。囑其傳持。毋令斷絕。為西天第一祖。又傳金縷
僧伽黎。法付阿難畢。乃持此衣入雞足山入定。俟
慈氏下生。

優樓頻螺。此翻木瓜林。
○那提。此翻河。亦翻江。
○
伽耶。此翻城。兄弟三人。竝是事火外道。因緣出瑞
應經。及諸部律。約教者。如增一阿含云。優樓頻螺
能將護四眾。供給四事。令無所乏。最為第一。那提。
心意寂然。降伏諸結。精進第一。伽耶。觀了諸法。都
無所著。善能教化第一。是為酪中教意。若轉入生
酥。即應恥小慕大。例則可知。若轉入熟酥。即應委

業領教。若轉入醍醐。如此經中得記作佛也。

舍利弗。此翻身子。亦名珠子。名優波提舍。彰父德
也。此翻論義。智慧第一。年十六。究盡閻浮提典籍。
無事不閑。十六大國。論義無雙。五天竺地。最為第
一。師事沙然梵志。沙然道術。身子皆得。一日見頞
[((白-日+田)/廾)*頁]比丘。威儀庠序。因問師法。頞[((白-日+田)/廾)*頁]答云。諸法從緣
生。是故說因緣。是法緣及盡。我師如是說。一聞即
得須陀洹果。來至佛所。七日徧達佛法淵海。又云。
十五日後。得阿羅漢。為羅云和尚。憍梵作師。聲聞
眾中。右面弟子。
調達破僧。引五百比丘去。身子往
化五百歸。中阿含云。身子是四眾所生母。目連是
所養母身子問滿慈。賢名何等。梵行人云何稱汝。
答。我父名滿。我母名慈。梵行人稱我為滿慈子。身
子稱嗟。善哉賢者滿慈子。為如來弟子。智辯聰明
決定。安隱無畏。逮大辯才。得甘露幢。於甘露自作
證。值汝者得大饒益。諸梵行人。應縈衣頂戴。
滿慈
問身子。賢者何名。梵行人云何稱。答。我父字優波
提舍。我母名舍利。故稱我為舍利子。滿慈子嗟曰。
今與佛等弟子共論而不知。興第二世尊共論而
不知。興法將共論而不知。興轉法輪復轉弟子共
論而不知。若我知尊者。不能答一句。況復深論。善
哉善哉。為如來弟子。乃至縈衣頂戴。
佛說一句。身
子以一為本。七日七夜作師子吼。更出異句異味。
使無窮盡。況佛多說。而身子智辯。寧可盡耶。
約教

者。若三藏智慧。即是無學十智。斷結證真。輔佛揚
化。釋論稱為右面大將也。通教智慧者。如般若中
自說。所以為摩訶薩。謂我見。眾生見。佛見。菩提見。
轉法輪見。破如此等見。故名摩訶薩。此慧異初教
也。若從元初。但聞牛食忍艸。即出醍醐。若能服者。
眾病皆除。一切諸藥。悉入其中。為修此行。即是圓
教智慧也。
本迹者。本住實相。智度為母。從境生智
慧。境即是身。智慧即是子。悲愍眾生。迹為五味身
子。欲轉煩惱惡血。令成善乳。示為外道智慧。作大
論師。欲烹乳為酪。示三藏智慧。為第二世尊。欲引
酪為生酥。訥大現小。受淨名之屈。欲引生酥為熟
酥。安慰饒益同梵行者。於般若領教。欲引熟酥為
醍醐。於法華初悟得記。斯皆迹中外現。而本地內
祕。其實久矣。
觀心者。一心三觀。攝得一切智慧。觀
心即空故。攝得酪智慧。觀心即假故。攝得兩酥智
慧。及世智慧。觀心即中故。攝得醍醐智慧。是名觀
心中一慧一切慧。一切慧一慧。非一慧非一切慧。

大目犍連。姓也。翻讚誦。文殊問經。翻萊茯根。真諦
云。勿伽羅。此翻胡豆。二物古仙所嗜。因以命族。釋
論云。舍利弗。才明見貴。目犍連。豪爽取重。智藝相
比。德行互同。增一阿含云。我弟子中。神通輕舉。飛
到十方者。大目連第一。釋論四十一。稱左面弟子。

外道師徒五百。用呪移山。經一月日。簸峨巳動。目
連念言。此山若移。多所損害。即於山頂虗空中結

跏。山還不動。外道相謂。我法山動。計日必移。云何
安固。還若於初。必是沙門使爾。自知力弱。歸心佛
道。令無量人。正法出家也。
耆域。此翻固活。生忉利
天。目連弟子病。乘通往問。值諸天出園遊戲。耆域
乘車不下。
但合掌而巳。目連駐之。域即云。諸天受
樂忽遽。不暇相看。尊者欲何所求。具說來意。答云。
斷食為要。目連放之。車乃得前。
帝釋與修羅戰勝。
造得勝堂。七寶樓觀。莊嚴奇特。梁柱支節。皆容一
綖。不相著而能相持。天福之玅力能如此。目連飛
往。帝釋將目連看堂。諸天女皆羞見目連。悉隱逃
不出。目連念帝釋著樂。不修道本。即變化燒得勝
堂。赫然崩壞。仍為帝釋廣說無常。帝釋歡喜。後堂
儼然。無灰煙色。
往昔曾助辟支佛剃頭。浣染。縫袈
裟。發願得神通。本迹者。本住真際首楞嚴定。能於
一念。徧應十方。種種示現。施作佛事。以慈悲故。迹
為五味神通。引令入極。
觀心者。觀於一心。倐有一
切心。觀一切心。倐無諸心。心非有無。通至實相。

摩訶迦旃延。此翻為文飾。應言扇繩。亦好肩。皆從
姓為名。僧一阿含云。善分別義。敷演道教者。迦旃
延最為第一。
如長阿含云。有外道。執斷見。謂無他
世。凡有十番問答。外道言。無有他世。答言。若無他
世。則無明日。又問我見人死不還。云何說其受苦。
故知無他世。答云。如罪人被駐。寧得歸不。又問。若
生天。何故不歸。故知無他世。答云。如人墮廁得出。

寧肎更入廁不。又天上一日。當此百年。生彼三五
日。未遑歸心。設有歸者。而汝巳化。寧得知之。又問
我鑊煑罪人。密葢其上。伺之不見神出。故知無他
世。答云。汝晝眠時。傍人在邊。見汝神出否。又問。我
剝死人皮。臠肉碎骨。求神不得。故知無他世。答云。
如小兒析薪。寸寸分裂。求火寧有可得不。又問。我
秤死人更重。若神去應輕。若無神去。則無他世。答
云。如火與鐵合。鐵則輕。鐵失火則重。人生有神則
輕。死失神則重。又問。我見臨死人。反轉求神不得。
故知無他世。答云。如人反轉。求於貝聲。寧得聲耶。
又問。汝雖重重破。我執此甚久。而不能捨。答云。如
人採穭。初見麻取麻。次捨麻取麻皮。次捨麻皮取
縷。次捨縷取布。次捨布取絹。次捨絹取銀。次捨銀
取金。捨劣取勝。云何不能捨。又問。非但我如是說。
諸人亦如是說。云何謂我非。答云。兩商人逢鬼。鬼
為人像。語言。前路豐米足艸。載之何為。一商人便
棄前路。人牛皆饑。遂為鬼所噉。一商人云。若得新
米艸。可棄故米艸。人牛皆不為鬼所食。諸人妄說。
如鬼誑言。汝不納我言。如棄故米艸。今既得新。何
不棄故。又問。我不能捨。勸我則瞋。答曰。汝如養豬
人。路上遇糞。頭擎將還。在路逢雨。汗下汙頭。傍人
令棄。倒更瞋他。謂汝不養豬。故令我棄。反瞋勸者。
如是番番析破。廣演諸義。外道便伏。而讚歎言。尊
者前說明日。而我巳解。欲聞智辯。故番番執難。善

哉玅說。迦旃延善論義相。亦復如是。律中云。善能
教化歸戒。令屠受夜戒。婬者受晝戒。後受報時。各
於晝夜見前樂相(云云)。約教者。依無常苦空無我。
破斷常見等。是初教論義。依空無所有不可得。破
斷常見等。是通教論義。依總持四辯。觀機照假。以
藥逗病。破斷常見等。是別教論義。依實相畢竟不
有不無。破斷常見等。是圓教論義。

阿耨樓䭾。亦云阿那律。亦阿泥盧豆。皆梵音奢切
耳。此翻無貧。亦如意。佛之堂弟。賢愚經云。弗沙佛
末法。時世饑饉。有支佛名利吒。行乞。空鉢無獲。有
一貧人。見而悲悼。白言勝士。能受稗不。即以所噉
奉之。食巳。作十八變。後更採稗。有兔跳抱其背。變
為死人。無伴得脫。待闇還家。委地即成金人。拔指
隨生。用脚更出。取之無盡。惡人惡王。欲來奪之。但
見死尸。而其所覩。純是金寶。九十一劫。果報充足。
故號無貧。出家巳後。隨所至處。人見歡喜。欲有所
須。如巳家無異。阿那律精進。七日七夜。眼睫不交。
眠是眼食。既七日不眠。眼則喪睛。失肉眼巳。佛令
求天眼。繫心在緣。四大淨色。半頭而發。徹障內外。
明暗悉覩。對梵王曰。吾見釋迦大千世界。如覩掌
果。增一云。我佛法中。天眼徹視者。阿那律比丘第
一。
約教者。依世禪發天眼。凡夫外道也。依無漏事
禪發天眼。三藏意。依體法無漏慧發諸行。依諸行
發天眼。通教意。依散善發肉眼。依禪發天眼。依真

發慧眼。依俗發法眼。依中發佛眼。別教意。依實相
發天眼。天眼即佛眼。圓教意。

劫賓那。此翻房宿。父母禱房星感子。故用房星以
名生身也。是比丘初出家。未見佛。始向佛所。夜值
雨。寄宿陶師房中。以艸為座。晚又一比丘隨後而
來。亦寄宿。前比丘即推艸與之。在地而坐。中夜相
問。欲何所之。答見佛。後比丘即為說法。豁然得道。
後比丘即佛也。辭在阿含。可撿取。共佛房宿。得見
法身。從得道處為名。故言劫賓那。毗沙門持葢。隨
賓那後。毗沙門是宿主。主既侍奉。星宿亦然。此比
丘善占星宿。明識圖象。從解得名。名劫賓那。增一
阿含云。我佛法中。善知星宿日月者。劫賓那比丘
第一。
約教者。析破根塵之舍。同佛棲真諦之房。三
藏意。體達根塵之舍即空。是共如來同宿真諦之
房。通教意。分別十法界根塵房舍。悉得見佛。別教
意。於一根塵房舍。即見一切房舍。見一切佛。圓教
意。

憍梵波提。此翻牛呞。無量壽經。稱牛王。增一云。牛
迹。昔五百世曾為牛王。牛若食後。恒事虗哨。餘報
未夷。唼唼常嚼。時人稱為牛呞。樂在天上。不樂人
間者。牛迹比丘第一。又云。人但觀形。不知有德。若
笑羅漢即得罪。避人笑故。常居天上。天知有德。不
笑其形。故居天也。
佛滅度後。迦葉集千大羅漢。遣
下座僧使。追憍梵。憍梵問佛及和尚。答言皆滅。即

言。佛出我出。佛住我住。佛滅我滅。憍梵般提稽首
禮。玅眾第一大德僧。聞佛滅度我隨去。如大象去
象子隨。
約教者。住天園是示善。有牛嚼是示惡。三
藏意也以牛嚼身得道。示惡非惡。居天園而牛嚼。
示善非善通教意也。示界內外善惡者。別教意。示
善惡實相者。圓教意。

離婆多。亦云離越。此翻星宿。或室宿。或假和合。文
殊問經。稱常作聲。父母從星宿乞子。既其感獲。因
星作名。雖得出家。猶隨本字。假和合者。釋論云。空
亭中宿。見二鬼爭屍。告其分判。設依理枉理。俱不
免害。故隨實而答。大鬼拔其手足。小鬼取屍補之。
食竟。拭口而去。常作聲者。其疑此事。若我本身。眼
見拔去。若是他身。復隨我行住。疑惑猶豫。逢人即
問。汝見我身不。故言常作聲。眾僧云。此人易度。語
云。汝身本是他遺體。非巳有也。即得道。增一云。坐
禪入定。心不倒亂者。離越比丘第一。
約教者。析破
五陰非我所有。三藏意。體達五陰本非我有。通教
意。分別十法界五陰皆非我有。別教意。達五陰非
我有。非他有。見陰實相。圓教意。
觀心者。觀心念佛。
見十方佛多。如夜觀星。

畢陵伽婆蹉。此翻餘習。五百世為婆羅門。餘習猶
高。過恒水。咄。小婢駐流。恒神為之兩派。神往訴佛。
佛令懺悔。即合手。小婢莫瞋。大眾笑之。懺而更罵。
佛言。本習如此。實無高心。增一云。樹下苦坐。不避

風雨者。婆蹉比丘第一。
約教者。滅慢故無慢。三藏
意。即慢無慢通意。分別十法界高下。別意。八自在
我。具足佛法。圓意。

薄拘羅者。此翻善容。或偉形。或大肥盛。色貌端正。
故言善容也。年一百六十歲。無病無夭。有五不死
報。後母置熬槃。釜中。水中。魚食。刀破。皆不死。昔持
不殺戒故。九十一劫。命不中夭。昔施僧一訶梨勒
果。故身常無病。能持一戒。四戒莊嚴。堅持不犯。不
避水火。餘人雖持五戒。多毀犯也。身樂寂靜。獨處
閒居。不樂眾中。眼不樂玄黃等色。耳不樂聞世間
之聲。鼻不嗅世間香。舌不曾為人說一兩句話。意
常在禪定。不散亂。
阿育王禮諸羅漢塔。次至其塔
而說偈言。雖自練無明。於世少利益。供二十貝子。
增一云。施一錢。而貝子從塔飛出。來著王足。諸臣
驚恠。閒靜少欲。乃至其塔。猶有是力。故增一云。壽
命極長。終不中夭。常樂閒居。不處眾中。拘羅第一。

約教者。滅喧入真。三藏寂靜。即喧而真。通教寂靜。
離二邊入中。別寂靜。即邊而中。圓寂靜。觀心者。心
性中道。即空即假即中。常樂我淨觀也。

摩訶拘絺羅。此翻大膝。舍利弗母舅。由來論勝姊。
姊孕。論則不勝。知所懷者智。寄辯尚爾。何況出胎。
即棄家。往南天竺。讀十八經。時人笑之。累世難通。
一生非冀。喟然歎曰。在家為姊所勝。出路為他所
輕。誓讀不休。無暇剪爪。時人呼為長爪梵志。
學訖

還家。問甥所在。人云。為佛弟子。即大憍慢。我甥八
歲。聲震五竺。彼沙門者。有何道術。誘我姉子。徑往
佛所。思惟良久。不得一法入心。語佛言。一切法不
忍。忍即安義。此言一切法。我皆能破。使不得安。故
言一切法不忍。佛問。汝見是忍不。此墮兩負處。若
我見忍。前巳云一切不忍。若我見不忍。無以勝佛。
即低頭得法眼淨。身子扇佛。聞舅論。得阿羅漢果。
增一云。得四辯才。觸難能答。拘絺羅第一。南方天
王。毗留匐叉。常來隨侍。
觀心者。觀心即空即定。即
假即慧。以嚴其心。

難陀。亦云放牛難陀。此翻善歡喜。亦翻欣樂。有言
是律中䟦難陀。大論云。頻婆娑羅王。請佛及比丘
僧。三月安居。語放牛人。令近處住。令日日送乳酪
酥等。終竟三月。王甚憐之。令其見佛。其乃與諸同
輩議云。曾聞一切智人。即淨飯王子。彼生在王宮。
頗知放牛事不。乃入竹園。端坐問佛。佛為說十一
事等。具如止觀第二記。因發心出家。成無學果。從
本為名。故言放牛。言善歡喜者。從初慕道為名。
約
教者。事歡喜。理無歡喜。三藏意。即事歡喜。是理歡
喜。通教意。歡喜地。即別教。歡喜住。即圓教。

孫陀羅難陀。孫陀羅。此翻好愛。亦翻端正。難陀如
前。種姓如那律中說。四月九日生。短佛四指。容儀
挺特。與世殊異。若入眾中。有不識者。謂言佛來。彌
沙塞律云。摩竭有裸形外道。大聰明。國人號為智

者。見者。共身子論議結舌。善心生。欲於佛法出家。
見難陀。色貌姝偉。歎云。短小比丘。智慧難槩。況堂
堂者乎。求出家。難陀即度之。
約教者。俗諦有法喜。
真諦無喜。三藏意。即俗喜是真喜。通教意。從通法
喜。有俗法喜。中法喜。別教意。即通喜具一切法喜。
圓教意。

富樓那。增一云。我父名滿。我母名慈。諸梵行人。呼
我為滿慈子。此從父母兩緣得名。故云滿慈子。是
人善知內外經書。靡所不知。就知滿故。復名滿。善
能廣說。分別義理。滿願子最第一。下文云。於說法
人中。最為第一。第一者。說滿字也。
欲還本國利益。
佛言。彼國弊惡。汝云何。答。我當修忍。若毀辱我。我
當自幸。不得拳毆。拳毆時。自幸不得木杖。木杖時
自幸不得刀刃。刀刃時。自幸離五陰毒器。是為行
忍滿。故名滿。七車喻經中說。為大智舍利弗所稱
歎。一切梵行人。皆當縈衣。頂戴於汝。若見汝者。得
大利益。是為歎滿。故名滿。
約教者。殷勤析法。所作
巳辦。三藏願滿。體達即空。於空法得證。通教願滿。
法眼具足。別教願滿。住秘密藏。圓教願滿。
本迹者。
本願久滿。迹為說法第一。示眾生知識也。觀心。如
止觀中。人行理等善知識觀(人是佛。菩薩。羅漢。行是六度道品。理是法
性實際)。

須菩提。此翻空生。生時家中倉庫筐篋器皿。一切
皆空。問占者。占者言吉。因空而生。字曰空生。亦云

善吉。常樂遊止閒林石窟寂靜之處。所修行業。以
空為本。常入空定。住無諍三昧。將護眾生。不令起
礙。嫌行即住。嫌住即行。約教者。滅色空智生。藏教
意。體色空智生。通教意。從有智生空智。從空智生
俗智。從俗智生中智。別教意。空生即有智。亦即俗
智。中智。圓教意。

阿難。此云歡喜。或無染。淨飯王冀太子為金輪。霸
其宗社。忽棄國捐王。憂惱殆絕。魔來誑之。汝子巳
死。王哭云。阿夷語既虗。瑞相亦無驗。復有天來云。
汝子成佛。王疑未決。須臾信報。昨夜天地大動。太
子成佛。王大歡喜。白飯王奏云生兒。舉國欣欣。因
名歡喜。是為父母作字。
阿難端正。人見皆悅。中阿
含云。四眾若聞阿難所說。若多若少。無不歡喜。欲
發問時。先為謦欬。大眾皆歡喜。四眾若觀其默。行
住坐臥。指撝處分。進止動轉。皆歡喜。
阿難臘月八
日。佛成道日生。侍佛得二十五年。推此。佛年五十
五。阿難年二十五。佛時求侍。五百請為。如前說。眾
勸阿難。阿難順從。五百皆歡喜。目連騰阿難三願。
佛言。預知譏嫌。求不受故衣食。欲自利益。求出入
無時。佛印而許。佛言。阿難勝過去侍。過去侍聞說
乃解。今佛未發言。阿難巳解如來意。須是不須是。
皆悉能知。故以法付阿難。如來歡喜。四天王各奉
佛鉢。佛累而按。合成一鉢。四緣宛然。而此鉢大重。
阿難歡喜。荷持無倦。
中阿含第七云。阿難侍佛二

十五年。所聞八十千犍度。皆誦不遺。不重問一句。
念力歡喜。
阿難隨佛入天人龍宮。見天人龍女。心
無染著。雖未盡殘思。而不能染。一切天人龍神。無
不歡喜。
佛滅度後。坐師子床。迦葉大眾讚曰。面如
淨滿月。眼若青蓮華。佛法大海水。流入阿難心。自
誓坐入涅槃。住恐離車有怨。進恐闍王有怨。於恒
河中。入風奮迅三昧。分身為四分。一與天。一與龍。
一毗舍離。一阿闍世。
阿育王禮阿難塔。奉千萬兩
金。偈歎曰。能攝持法身。法燈故法住。念盛佛智海。
故設上供養。念持多所聞。口出微玅語。世尊所讚
歎。天人之所愛。
增一云。知時明物。所至無疑。所憶
不忘。多聞廣達。堪任奉持。阿難第一。
約教者。歡喜
阿難。三藏也。賢阿難。通也。典藏阿難。別也。海阿難。
圓也。

羅睺羅。此言覆障。太子求出家。父王不許。殷勤不
巳。王言。汝若有子。聽汝出家。菩薩指妃腹。却後六
年。汝當生男。在胎六年。故言覆障。真諦三藏云。羅
睺。本名修羅。能手障日月。翻此。應言障月。佛言。我
法如月。此兒障我。不即出家。世世障我。我世世能
捨。故言覆障。佛出家後。耶輸有娠。諸釋咸瞋。何因
有此。欲治欲殺。惡聲盈路。寶女劬毗羅。證之小差。
因焚火坑。發大誓願。我若為非。子母俱滅。若真遺
體。天當為證。因抱子投坑。坑變為池。蓮華捧體。王
及國人。始復不疑。後佛還國。耶輸令羅睺奉佛歡

喜丸。羅云以幼稚之年。於大眾中。逕持上佛。耶輸
以此息謗。謗由有子。故言覆障。祖王歡喜。雖失其
子而獲其孫。為金輪。吾亦何恨。想其長大。冀神寶
至。而佛索令出家。父王不許。耶輸將上高樓。目連
飛空來取。佛度出家。付舍利弗為弟子。既出家巳。
王位亦失。故言覆障。
後時修道。殷勤不獲。以問佛。
佛言。汝為人說五陰未。答言未。當為他說。說竟。又
問。汝說十二入未。說十八界未。說法是得道之門。
若欲得道。當為他說法。因廣說法竟。然後得道既。
巳得道。見愛皆除。三界生盡。
佛敕四大羅漢不得
滅度。待我法滅盡。由是住世。于今未得入無餘涅
槃。

二總結云。如是眾所知識者。或言知秪是識。或言
聞名為知。見形為識。見形為知。見心為識。本迹者。
本為眾生作滿字知識。迹為半字知識(上來多知
識眾竟)。
△二少知識。】

「復有學無學二千人。」

【次列少知識眾。有學無學二千人者。但舉位明數。
而不歎德。亦不列名。呼此為少知識眾耳。聖與凡
絕交。亦不分別多識少識。特以希高慕遠者。以多
識引之。藏名隱德退讓者。以少識引之。隨順眾生。
故有若干。不可以多少之迹失其本。學無學者。三
藏中十八種學人。九種無學人。通教五地皆名學。
六地名無學。又通教九地名為學。佛地為無學。別

圓中。或就功用無功用。或就具足未具足。明學無
學(三藏十八種學人等者。具如止觀第六記。通教學無學位。兩節判者。前約二乘。後約菩薩。又前約三
乘共位。後約獨菩薩。約別圓中亦兩節判者。前云功用無功用。即約地住前後。次具不具。即等覺妙覺。初
入無功用。亦得名為無學。但是分得。故更約具足)。本迹者。本法身大士。居
滿字學無學位。眾生應以半字學無學人。莊嚴雙
樹也。觀中道。不緣二邊。中間即是無學。能如是觀。
是名為學。若就觀門明數者。觀一心具十法界十
如。界如互論。即具二千。
(僭補曰。界如互論者。以界論如。則有百界千如。以如
論界。則有萬如千界。是謂界如互論。以足二千之數也)。
(初比丘眾竟)。
△二比
丘尼眾。】

「摩訶波闍波提比丘尼(至)亦與眷屬俱。」

【波闍波提。此翻大愛道。亦云憍曇彌。此翻眾主。尼
者。天竺女人通名也。本住智度法門。迹為千佛之
母。生育導師。大報恩經云。佛姨母憍曇彌。求於佛
法中出家。佛不聽許。心懷悵恨。憂悲苦惱。即出祇
洹。悲淚滿目。阿難見之。乃白佛言。憍曇彌母人者。
乳哺養育如來色身。至今得佛。母人於如來有大
恩分。如來尚許一切人入佛法中。況於母人而不
聽許。佛言。若聽女人入佛法。正法當漸微漸減於
五百歲。故不聽許。阿難重白佛言。過去諸佛。皆具
四眾。而世尊獨不具耶。佛告阿難。若憍曇彌愛樂
佛法。能修八敬之法。聽入佛法。憍曇彌聞是語巳。
心大歡喜。如來即為宣說八敬之法。憍曇彌言。世
尊。願不有慮。當令奉行。假使喪失身命。亦不退失。

(八敬法者。一尼百歲禮初夏比丘足。二不得罵謗比丘。三不得舉比丘過。四從僧受具戒。五有過從僧懺
六半月從僧請教誡。七依僧三月安居。八夏訖。從僧自恣)又以大悲熏心。請云。
未來惡世之中。有善女人。信樂佛法者。惟願聽許。
入佛法中。佛言善哉。若有女人。護持佛法。漸次修
學。戒施多聞。及諸善法者。皆悉聽許。
觀釋者。中觀
廣博名大。無緣慈名愛。中理虗通名道。大即自行。
愛即化他。如以愛故受生。慈故涉有。道即通自行
化他也。六千者。數也。觀門者。觀六根清淨。各具千
功德。雖眼鼻身各八百。耳舌意各千二百。以多足
少。數滿六千。亦是觀行意也。
○羅睺羅母耶輸陀
羅者。以子標母。此翻華色。亦曰名聞。溫良恭儉。德
齊太子。然在家為菩薩之妻。天人知識。出家為尼
眾之主。位居無學。豈是無名聞眾耶。十二遊經出
三夫人。第一瞿夷。二耶輸。三鹿野。未曾有。及瑞應。
皆云羅睺是瞿夷子。涅槃。及法華。皆云是耶輸子。
二義云何通。或可彼經舉大母。此處舉所生。釋論
云。瞿毗陀。是寶女不孕。即是瞿夷。此翻明女。故知
定是耶輸子也。
本迹者。妻則齊也。豈有博地。為太
子妻。故知本住寂定微玅法喜。迹為佛妻。悲華云。
寶藏佛所。誓願為妻耳。
上來當分。各明本迹觀心。
更有總論。顯善權曲巧。明觀行精微。茲不具錄。樂
多聞者。宜自撿之(初聲聞眾竟)。
△二菩薩眾者。釋
論云。菩薩為出家在家四眾攝。何故別列。答。有菩
薩墮四眾中。有四眾不墮菩薩中。為其不發心作

佛故。今別列同發心求作佛者。名菩薩眾。文為三。
初氣類大數。二明位歎德。三列名總結。
今初。】

「菩薩摩訶薩八萬人。」

【氣類者。即是菩薩摩訶薩也。若具存應言菩提薩
埵。摩訶薩埵。什師嫌煩。略提埵二字。菩提。此言道。
薩埵。此言心。摩訶。此言大。此諸人等。皆求廣博大
道。又成熟眾生故。道心大道心之氣類也。
菩薩多
種。謂偏通別圓。如釋論引迦旃延子。明六度齊限
而滿者。此欲調血眾生為乳也。若大品。明有菩薩
發心。與薩婆若相應者。此欲調乳入酪也。若大品。
明有菩薩發心。遊戲神通。淨佛國土。又如淨名中
得不思議解脫者。皆能變身登座而復受屈被訶
者。此欲調酪為生熟酥也。若大品。明有菩薩發心。
即坐道樹。成正覺。轉法輪。度眾生者。此是調酥為
醍醐也。故下文云。菩薩聞是法。疑網皆巳除。又云。
若菩薩不聞法華。非善行菩薩道。若聞此經。即善
行菩薩道。又涅槃云。菩薩不聞涅槃。常有希望。若
聞涅槃。希望都息。故略有四種也。
本迹者。本地難
測。或居等覺。或齊法王。如善財入法界。見文殊色
像無邊。法門深遠。本隣諸佛。迹輔釋迦為菩薩。普
現色身三昧力。散影垂容。以口輪不思議化。隨宜
廣說。可以智知。不可以言辯也(或齊法王者。如文殊本是龍種上尊
王佛。餘竝準知)所以迹引四味。歸乎一實。譬如鎚鍖。器諸
淳樸(譬中云。槌砧者。化主為槌。輔者為砧。乃至互為。皆為成器。本為古質為淳朴。今以未治為

淳朴。令其成器。故名為器。淳朴不一。故名為諸)。成醍醐巳。一期化息。然其
本地。究竟成就。豈是今日。始入大乘。亦非寂滅道
場。高山先照。若頓若漸。皆迹所為耳。觀解者。中道
觀心。雙照二諦名大。通至菩提果名道。破五住塵
勞。名成眾生。八萬人者。數也。餘經集眾甚多。此經
何少。或是語其大數。或譬王論密事。不可率土同
謀。觀心者。約八正道。一道觀十善。一善具百界千
如。十善具千界萬如。是一萬眾。一道既爾。餘七道
亦然。共成八萬。是為觀心不思議也。
△二明位歎
德。】

「皆於阿耨多羅三藐三菩提(至)能度無數百千眾生。」

【皆於阿耨三菩提不退轉者。明位也。阿耨菩提。此
云無上正等正覺。不退轉者。地師云。十住是證不
退。十行是位不退。十迴向是行不退。十地是念不
退。此是別教義。不會此經。今所不用。瓔珞云。初地
三觀現前。心心寂滅。自然流入。此亦別教不退。今
亦不用。若華嚴。明初住得如來一身無量身。具三
不退。此圓教不退。此是一實事。今用此判位也。本
迹者。本地寂滅。尚非十地。況是初住。尚非初住不
退。況復別通。別通之位。宜釋餘經列眾。圓教之位。
正在今經。諸經論師。既不識迹。安能知本。所歎既
謬。毀在其中。還成增減兩謗。何謂歎德。
觀心者。三
觀即三不退。又一心三觀。即一心三不退。舊云。皆
得陀羅尼。始是歎德。今取不退轉。即具兩意。成上

屬明位。起後屬歎德。歎德作十二句。分為四意。初
三句歎現德。次三句歎往行。次四句歎內體。後兩
句歎外名。四意不同。而德居於初。故稱歎德。今以
十三句作橫豎消文。一豎約十地義便。二橫約初
住義便。
○不退轉者。成前即是明位。起後即是歎
德。以對初地。初地名歡喜。喜其不退墮二邊。入中
道。獲三不退。故知歎初歡喜地也。
○皆得陀羅尼。
歎二地。二地名離垢。亦名離達。離遮諸惡。達持眾
善。即陀羅尼義。故知歎離垢地也。
○樂說辯才。歎
三地。三地名明地。內智明。外說辯。欲知智在說。說
有種種。樂說最勝。故知歎第三明地也。
○轉不退
轉法輪。歎四地。四地名𦦨。𦦨能破暗。又能焦炷。轉
法輪。自害巳惑如焦炷。破迷他如除暗。故知歎第
四𦦨地也。
○供養百千諸佛。歎五地。五地名難勝
地。此地得深禪定。用神通力。難勝難及。於一念頃。
徧至十方。供養諸佛。故知歎第五地也。
○於諸佛
所。植眾德本。歎六地。六地名現前。由得禪。能供養
諸佛。福資種智。種智現前。智是德本。如植種於地
故知歎第六地也。
○常為諸佛之所稱歎。歎第七
遠行地。此地二智方便。出過一切。廣修利益。稱會
佛心。故知歎第七地也。
○以慈修身。歎第八不動
地。正智不動。不出三界。但以慈熏身。應入五道。熏
口為說法。熏心為設方便。正法華具熏三業。故知
歎第八地也。
○善入佛慧。歎第九地。九地名善慧。

深入實際。玅徹本源。此名義最合。故知歎第九地。
也。
○通達大智。歎第十地。十地名法雲。法身如虗
空。禪定如大雲。智慧如大雨。善入佛法名慧。巧用
佛法名智。互舉耳。
○到於彼岸。歎十地內德。到三
諦之彼岸。因中說果。又到在不久也。
○名稱普聞
歎十地外德。由內德深廣。致令聲名普聞。內外相
稱。若開等覺位者。此二句擬之。
○能度百千眾生
者。餘地度人。或一界至九界。不名能度。十地勝前。
故稱能度。諸地悉具眾功德。而今出沒釋者。為人
情好異故。依十地名便故。又豎義易解故。作此一
途消文耳。
○次橫歎者。直約初住說之。餘位位例
可解。
初發心住。一發一切發。出過二邊。革凡超聖。
入於中道。其心寂滅。念念流入薩婆若海。故言得
不退轉。
初住遮離取相無知無明等障。持達般若
解脫法身等德。故言得陀羅尼。
十信似解。尚能以
一音徧滿三千界。何況初住真解口密功德。故言
樂說辯才。
初住能分身百世界作佛。論其實處。無
量無邊。以能作佛。說法教化。故言能轉不退法輪。

初住得不思議神力。徧能承事法界諸佛。故言供
養百千諸佛。
初住得實相本。能植眾德也。
初住開
佛知見。知見巳法與諸佛同。故為佛之所稱歎。
初
住無緣慈。普現色身。徧應法界。故言以慈修身。
初
住入秘密藏。故言善入佛慧。
初住一心三智。無能
障礙。故云通達大智。
初住事理分究竟。故言到於

彼岸。
初住圓德真實。與名相稱。故言名稱普聞諸
佛世界。
初住能為十法界而作依止。安立救護。故
言能度百千眾生。
初住更有無量無邊不可思議
種種功德。略言十三句耳。
二住去。乃至等覺。亦復
如是。故大品云。初阿字門。具四十一字功德。後荼
亦具諸字功德。中間亦爾。字等。語等。功德亦等。
問。
此中歎斷惑德。三藏不斷惑。可不被歎。迹為通別。
何不歎德。答。今經正明圓人。不歎方便耳。
△三列
名總結。】

「其名曰文殊師利(至)如是等菩薩摩訶薩八萬人俱。」

【列名者。大士大名。或從法門。或從行德。或從本願。
雖是一名。備無量義。今依經依觀。銷十八菩薩名。

○文殊師利。此云玅德。大經云。了了見佛性。猶如
玅德等。無行經云。滿殊尸利。普超云。濡首。思益云。
雖說諸法而不起法相。不起非法相。故名玅德。悲
華云。願我行菩薩道。所化眾生。皆於十方先成正
覺。令我天眼。悉皆見之。我之國土。皆一生菩薩。悉
令從我勸發道心。我行菩薩道。無有齊限。寶藏佛
言。汝作功德。甚深甚深。願取玅土。今故號汝名文
殊師利。在北方歡喜世界作佛。號歡喜藏摩尼寶
積佛。今猶現在。聞名滅四重罪。為菩薩像。影響釋
迦耳。觀心性理。三德秘密。不縱不橫。故名玅德。
○
觀世音者。無量壽經。梵語廅婁亘。思益云。若眾生
見者。即時畢定得於菩提。稱名者。得免眾苦。故名

觀音。悲華云。若有眾生受苦。稱我名者。念我者。為
我天耳天眼所見聞。不得免苦。不取正覺。寶藏佛
云。汝觀一切眾生。生大悲心。今當字汝。為觀世音。
此下文自釋名(下文指普門品)。觀心釋者。三智名觀。三諦
名世。三觀是語本。故名音。
○得大勢者。無量壽經
梵語摩訶那鉢。思益云。我投足之處。震動三千大
千世界。及魔宮殿。故名大勢至。悲華云。願我世界。
如觀世音。等無有異。寶藏佛言。由汝願取大千世
界故。今當字汝。為大勢至。觀心釋者。三止為足。投
三諦地。動十法界。一切見愛所住之處。皆悉傾動。

○常精進者。大寶積云。是菩薩為一眾生。經無量
劫。隨逐不捨。猶不受化。無一念棄捨。以身心俱進
故。
○不休息者。思益云。恒河沙劫。為一日夜。是三
十日為月。十二月為歲。過百千萬億劫。得值一佛。
如是值恒河沙佛。行諸梵行。修習功德。然後授記。
心不休息。故名不休息。觀心者。觀空不住空。出假
不住假。而入中不住中。雙照二諦。名不休息。
○寶
掌者。普超云。被上德鎧。乃至佛。無能沮敗。今是大
乘。若於夢中。不志二乘。常以實心。諸通慧心。為人
講宣。於諸珍寶。心無所貪惜。故名寶掌。觀心者。不
思議三諦。名之為寶。一心三觀。名之為掌。以此觀
掌。執此諦寶。自利利他。故云寶掌。
○藥王者。悲華
云。願賢劫一千四佛初成道。我皆供養。諸佛入滅。
我皆起塔。劫盡苦惱。我皆救護。刀兵疾疫。作大醫

王。然後作佛。寶藏佛言。今當字汝為火淨。藥王在
後作佛。即樓至如來(火淨者。從燒身立名。文中且以世治。表出世治)。
○勇
施者。出世法寶。徧施眾生。而無疲厭。故名勇施。
○
寶月者。所證三諦。可尊如寶。能證三智。圓照如月。
故名寶月。
○月光者。圓玅三智。能除昏煩熱惱。猶
如月光。清涼破暗。故名月光。
○滿月者。三智圓明。
無有缺減。猶如滿月。故名滿月。
○大力者。智境冥
合。有大力用。故名大力。
○無量力者。以大力用。徧
應眾緣。徧拔眾苦。故名無量力。
○越三界者。以一
心三觀。超越分段變易二種生死。故名越三界也。
(勇施至越三界。此七位菩薩。文句未檢經。闕疑未釋。今依科注。引補注。略釋於此)。
○跋陀
婆羅者。此言善守。亦云賢守。思益云。若眾生聞名
者。畢定得三菩提。故名善守。觀解者。中道正觀。於
諸善中。最為上首。故言善守。
○彌勒者。此云慈氏。
思益云。若眾生見者。即得慈心三昧。故名慈氏。賢
愚云。國王見象師調象。即慈心生。從是得名慈氏。
悲華云。發願於刀火劫中。擁護眾生。觀解者。中道
正觀。即是無緣大慈。慈善根力。令諸心數。皆入同
體大慈法中。離諸不善。故名慈氏。又云。慈乃姓也。
名阿逸多。此翻無勝。下文(云云)。
○寶積者。積聚一
心三智之寶。
○導師者。思益云。於墮邪道眾生生
大悲心。令入正道。不求恩報。故名導師。觀解者。三
觀玅智。導一切行。不墜二邊。皆入正觀。故名導師。

○如是下。是結數也(二菩薩眾竟)。
△三天龍等眾

八。一欲界天眾。】

「爾時釋提桓因(至)與其眷屬三萬天子俱。」

【釋提桓因因陀羅者。或云栴提羅。此翻能作。作忉
利天主。忉利。此翻三十三。四面各八城。就喜見城。
合三十三。共居須彌頂。須彌。此翻安明。四寶所成。
高廣三百三十六萬里。此是欲天之主故前列。雜
阿含四十云。有一比丘問佛。何故名釋提桓因。答
本為人時。行於頓施。堪能作主。故名釋提桓因。何
故名富蘭陀羅。本為人時。數數行施故。何故名摩
伽婆。本為人時名故。何故名娑婆羅。本為人時。此
衣布施故。何故名憍尸迦。本為人時姓故。何故名
舍脂鉢底。舍脂是婦。鉢底是夫。何故名千眼。本為
人時聰明。於一時坐。思千種義。觀察稱量。故名千
眼。何故名因提利。為三十二天主。瓔珞第三云。天
帝名拘翼。
教門者。阿含中。帝釋是阿那含。般若明
十方難問般若者。皆名釋提桓因。別圓中明釋提
桓因。得首楞嚴三昧。內證不同。過賢劫二千二十
四劫作佛。號無著世尊。
本迹者。十住行向即三十。
十地為一。等覺為二。玅覺為主。同棲第一義天。共
服實相甘露即本也。居須彌頂。迹也。
觀心解者。自
行十善。勸他。隨喜。此三十善。皆空皆假皆中。即是
三十三觀門也(共服甘露者。大經第六四依品云。如三十三天。有妙甘露不死之藥。
譬初住巳上理同也)。
○明月等三天子是內臣。如卿相。
或云
是三光天子。明月是寶吉祥月天子。大勢至應作。

普香是明星天子。虗空藏應作。寶光是寶意日天
子。觀世音應作。此即本迹釋也。
觀解者。三觀即三
智。三智即三光。從三諦生三智。諦即天。智即子(明月
等本迹。竝出正法華)。
○四大天王者。帝釋外臣。如武將也。居
四寶山。高半須彌。廣二十四萬里。東提頭賴吒。此
云持國。亦言安民。居黃金山。領二鬼。犍闥婆。富單
那。南毗留勒叉。此云增長。亦云免離。居瑠璃山。領
二鬼。薜茘多。鳩槃茶。西毗留博叉。此云非好報。亦
云惡眼。亦云雜語。居白銀山。領二鬼。毒龍。毗舍闍。
北毗沙門。此云種種聞。亦云多聞。居水精山。領二
鬼。羅剎。夜叉。各領二鬼。不令惱人。故稱護世。
本迹
者。本為常樂我淨四王。護持佛法。不令外人取其
枝葉。斫截破壞。常王護東方常無常雙樹。樂王護
南方樂無樂雙樹。我王護西方我無我雙樹。淨王
護北方淨不淨雙樹。枝幹喻常。華喻於我。果喻於
樂。茂葉喻淨。護此華果。常能利益一切眾生故。迹
為四王而護世也。
觀解者。觀四諦智。即是四王。一
諦下除愛見二惑。即是護八愛見也。
次忉利上有
𦦨摩。此翻善時。大論云玅善。去忉利三百三十六
萬里。善時上有兜率陀。此翻玅足。去𦦨摩如前地
遠。而不列者。略耳。何者。下天鈍。上天著樂。尚知來
集。況不著不鈍而不來耶。
○自在即第五。大自在
即第六。自化五欲。他化五欲(云云)。有人言。是色界
頂大自在。此不應超至彼也。觀心者。入空是自在

觀。入中是大自在觀。
△二色界天眾。】

「娑婆世界主梵天王(至)與其眷屬萬二千天子俱。」

【娑婆。此翻忍。其土眾生。安於十惡。不肎出離。從人
名土。故稱為忍。悲華經云。云何名娑婆。是諸眾生
忍受三毒。及諸煩惱。故名忍土。亦名雜。雜九道共
居。
○梵者。此翻離欲。除下地繫。上升色界。故名離
欲。亦稱高淨。
○尸棄者。此翻為頂髻。又外國喚火
為樹提尸棄。此王本修火光定。破欲界惑。從德立
名。然經標梵王。復舉尸棄。似如兩人。依釋論。正以
尸棄為王。今經舉位顯名。恐目一人耳。住禪中間。
內有覺觀。外有言說。得主領為王。單修禪為梵民。
加四無量心為王也。初禪有梵眾。梵輔。大梵。今舉
王攝諸也。
○光明者。二禪也。此有少光。無量光。光
音。
○三禪有少淨。無量淨。徧淨。
○四禪有密身。亦
無罣礙。無量密。亦受福。密果。亦廣果。無想密。亦無
想。又有五那含。不煩。不熱。善見。善現。及色究竟。亦
大自在。即摩醯首羅。經文存略不具。但等。等此諸
天也。例有教門。本迹觀心。思之。
△三龍眾。】

「有八龍王(至)各與若干百千眷屬俱。」

【難陀名歡喜。䟦名善。兄弟常護摩竭提。雨澤以時。
國無饑年。瓶沙王年為一會。百姓聞皆歡喜。從此
得名。即目連所降者也。居海中。本迹解者。本住歡
喜地。迹居海間。觀解者。三觀即中道生法喜也。
○
娑伽羅。從居海受名。華嚴所稱。舊云。因國得名。本

住智度大海。迹處滄溟。
○和修吉。此云多頭。亦云
寶稱。居於水中。本住普現色身三昧。迹示多頭也。
顴者。入假之顴。分別無量法門也。
○德叉迦。此云
現毒。亦云多舌。或云雨舌。本住樂說無礙辯法門。
迹示多舌。
○阿那婆達多。從池得名。此云無熱。長
阿含十八云。雪山頂有池。名阿耨達。池中有五住
堂。從池為名。龍王常處其中。閻浮提諸龍有三患。
一熱風熱沙著身。燒皮肉及骨髓。以為苦惱。二惡
風暴起。吹其宮殿。失寶飾衣等。龍身自現。以為苦
惱。三諸龍娛樂時。金翅鳥入宮。搏撮始生龍子食
之。怖懼熱惱。此池無三患。若鳥起心欲往。即便命
終。故名無熱惱池也。本住清涼常樂我淨。迹處涼
池。觀者。三觀玅慧。淨五住之煩唼。免二死之熱沙。

○摩那斯。此云大身。或大意。大力等。修羅排海。淹
喜見城。此龍縈身。以遏海水。本住無邊身法門。迹
為大體。觀者。中道正觀。其性廣博。
○優鉢羅。此云
黛色蓮華池。龍依住。從池得名。本住法華三昧。迹
居此池。觀者。三觀即是修因。因即蓮華也。正法念
經云。龍為諸天保境。修羅興兵。前與龍鬬。故知為
天所管也。
△四緊那羅眾。】

「有四緊那羅王(至)各與若干百千眷屬俱。」

【亦云真陀羅。此云疑神。似人而有一角。故號人非
人。天帝法樂神。居十寶山。身有異相。即上奏樂。
佛
時說法。諸天弦歌。般遮于瑟而頌法門。舊云。法緊

奏四諦。玅緊奏十二因緣。大緊奏六度。持緊總奏
前三。今言奏四教法門也。本住不可思議。不起滅
定。安禪合掌。以千萬偈。讚諸法王。迹寄弦管。歌詠
十力。
觀者。觀音聲即空即假即中。隨順三諦。即是
讚佛也。
△五乾闥婆眾。】

「有四乾闥婆王(至)各與若干百千眷屬俱。」

【乾闥婆。此云嗅香。以香為食。亦云香陰。其身出香。
此是天帝俗樂之神也。樂者。幢倒伎也。樂音者。鼓
節弦管也。美者。幢倒中勝品者。美音者。弦管中勝
者也(幢。謂緣幢。即竿木也。倒。謂擲倒等也)。
△六阿修羅眾。】

「有四阿修羅王(至)各與若干百千眷屬俱。」

【阿修羅者。此云無酒。四天下採華。醞於大海。魚龍
業力。其味不變。瞋妒誓斷。故言無酒神。亦云不端。
彌天安師云質諒。質諒。直信也。此神諂曲。不與名
相稱。有二種。鬼道攝者。居大海邊。畜生道攝者。居
大海底。
○婆稚者。此云被縛。或云五處被縛。或云
五惡物繫頸不得脫。故云被縛。亦云有縛。為帝釋
所縛。本能五繫繫魔外道。迹為此像耳。正法華云。
最勝。觀者。以三觀智。縛五住惑。入實際中。
○佉羅
騫䭾。此云廣肩胛。亦云惡陰。涌海水者。正本云。寶
錦。本住權實二智。慈荷眾生故。迹為廣肩胛。觀者。
三觀能鼓覆五住生死大海也(正本者。正法華耳)。
○毗摩
質多。此云淨心。亦云種種疑。波海水出聲。名毗摩
質多。即舍脂父也。觀佛三昧云。光音天生此地。地

使有欲。入海洗不淨。墮泥變為卵。八千歲生一女。
千頭少一。二十四手。此女戲于水。水精入身。八千
歲生一男。二十四頭。千手少一。海水波音。名為毗
摩質多。索乾闥婆女生舍脂。帝釋業力。令其父居
七寶殿。納為妻。後讒其父。遂交兵。脚波海水。手攻
喜見。帝釋以般若呪力。不能為害。正本云。燕居。本
者。色心本淨。迹為此名。觀者。正觀中道。即是淨心。

○羅睺羅。此云障持。障持日月者也。是畜生種。身
長八萬四千由旬。口廣千由旬。寶珠嚴身。觀天女
天園林。若四天下人孝養父母。供養沙門者。諸天
有威力。上空雨刀。若不爾。諸天入宮不出。又日放
光照其眼。不能得見。舉手掌障日。世人咸言日蝕。
掩月亦如是。或作大聲。世人言天獸吼。怖日月時。
倍大其身。氣呵日月。日月失光。來訴佛。佛告羅睺。
莫吞日月。羅睺支節戰動。身流白汗。即放日月。日
月力。眾生力。佛力。眾因緣故。不能為害。昔有婆羅
門。聰明廣施。四千車載食。於曠野施。有一佛塔。惡
人所燒。即以四千車載水。滅火救塔。歡喜發願。願
得大身。欲界第一。既無正信。好鬪愛戰。喜施故生
光明城。作羅睺羅修羅王也。正本云。吸氣。本觀云
云(本觀云云者。本住第一義天。而迹示非天。觀者。一心三觀。即空即假即中。常住寂光。而示非天之天)。

△七迦樓羅王。】

「有四迦樓羅王(至)各與若干百千眷屬俱。」

【迦樓羅。此云金翅。翅翮金色。居四天下大樹上。兩

翅相去三百三十六萬里。有人言。莊子呼為鵬。鵬
行眾鳥翼之。亦稱為鳳凰。私謂鳳不踐生草。噉竹
實。棲乳桐。金翅噉龍。云何是類。
○大威德者。威勝
羣輩。又威攝諸龍也。正本云。具足。
○大身者。大羣
輩也。
○大滿者。龍恒充滿巳意也。
○如意者。頸有
此珠也。正本云。不可動。迦樓鳥有神力。雄化為天
子。雌變為天女。化巳住處有寶宮。亦有百珠。而報
須食龍。胎能噉胎。不能噉三。卵能噉二。濕能噉三。
化能噉四。觀佛三昧經云。正音迦樓。一日山東噉
一龍王。五百小龍。三方亦爾。周而復始。壽八千年。
臨終失勢。欲噉龍子。龍母嘇[口*熬]之。不得食即瞋。從
金剛山。透海穿地輪過。不能過風輪。風彈之。從故
孔涌到金剛山。如是七返。還山頂命終。肉裂火起。
將燒寶山。難陀雨雨滅之。肉爛。以衝風輪亦七返。
墮山上。成如意珠。龍得之。即為王。人王亦有感此
珠者。
△八人眾。】

「韋提希子阿闍世王。與若干百千眷屬俱。」

【韋提希。母也。翻思惟。頻婆娑羅。此翻模實。父也。阿
闍世。云未生怨。大經云。阿闍名不生。世名怨。以不
生佛性故。則煩惱怨生。煩惱怨生故。不見佛性。不
生煩惱。即見佛性。又阿闍名不生。世名世法。以世
八法所不汙(八風)。故名阿闍世。此是本義也。普超經
云。阿闍世。從文殊懺悔。得柔順忍。命終入賓吒羅
地獄。即入即出。生上方佛土。得無生忍。彌勒出時。

復來此界。名不動菩薩。後當作佛。號淨界如來。其
迹既爾。本豈可量。
觀解者。貪愛母。無明父。害此故
稱逆。逆即順也。行於非道。通達佛道。
問。佛在人中
說法。列人眾何少。答。文略不載。人實不少。文云。及
諸小王。轉輪聖王等。無量義中。列四輪王。國王國
臣。國民士女。其眾則廣。
問。天人龍鬼。皆見佛聞法。
地獄一道。無色一界。何意不列。答。此義今當辯。夫
諸道升沉。由戒有持毀。見佛不見佛。由乘有緩急。
然持戒有麤細。故報有優劣。持乘有大小。見佛有
權實。且略判戒乘。各為三品。依涅槃一句。開為四
句釋之。其義則顯。
一戒乘俱急。二戒緩乘急。三戒
急乘緩。四戒乘俱緩。若通論戒乘。一切善法。一切
觀慧。皆得稱戒。亦皆是乘。人天五乘。即是其義。道
共等戒。悉是通意也。今就別判。三歸。五戒。十善。八
齋。出家律儀。乃至定共。能防身口。遮惡道果。得人
天報者。名之為戒。若聞經生解。觀智推尋。四諦。十
二緣。六度。生滅。無生滅等智。能破煩惱。運出三界
者。名之為乘。故大品云。有相之善。不動不出。無相
之善。能動能出。即此義也。
若戒乘俱急者。持下品
戒戒急。報在人中。持小乘乘急。以人中身。於三藏
教時。見佛聞法。持中乘乘急。以人報身。於通教大
乘。乃至帶方便諸大乘經時。見佛聞法。持上乘乘
急。以人報身。於華嚴法華等教。及諸教中圓。見佛
聞法。預列為同聞眾者是也。
若持中品戒急。報在

欲界天。持小乘乘急。以欲界天身。於三藏時。見佛
聞法。餘如上說。
若持上品戒急。加修禪定。報在色
無色天等。持小乘乘急。以色無色天身。於三藏中。
見佛聞法。餘如上說。釋第一句竟。
若戒緩乘急者。
三品戒皆緩報墮三途。持小乘乘急。以三途身。於
三藏中。見佛聞法。餘如上說。釋第二句竟。
若戒急
乘緩者。三戒急故。受欲界人天。及色無色天身。三
乘緩故。佛雖出世。說三乘法。愛著樂報。耽荒五欲。
不見佛。不聞法。舍衛三億家。及諸不見聞者。三界
著樂諸天等。是也。釋第三句竟。
若戒乘俱緩者。受
三途報。不見佛不聞法也。釋第四句竟。
此文不列
地獄者。以其戒緩。苦重報隔。上乘又緩。不能於法
華見佛聞法。餘經有列者。餘乘急耳。
又不列無色
天者。上戒急故。受天身。著定味。上乘緩故。不能於
法華見佛聞法。餘經有列者。有餘乘急耳。
若得此
意。一一勘天龍八部。皆識本緣緩急。來不來義悉
可解。將此勘巳觀行。三世因果。朗然可識。
△二總
結眾集。】

「各禮佛足。退坐一面。」

【各禮佛足者。總結眾集也(通序巳竟)。
△爾時世尊
下訖品。名別序。別序本經也。文為五。一眾集。二現
瑞。三疑念。四發問。五答問。此五序序正中四一。眾
集敘人一。現瑞敘理一。疑念敘行一。問答敘教一。
此則因緣釋也。約教者。此序序正。非三藏。非通。非

別。乃是序於圓正耳。約本迹者。若以序序壽量中
本地四一者。此義自可知。不復記(此序顯表迹四。密表本四。久成
不逾此四故也。久近雖殊。四一理等)。觀心可解。云云(觀心云云者。以皆表一。理觀易
彰。一心三諦。理一也。一心三觀。行一也。作是觀者。人一也。能詮觀境教一也。約六即位。位位四一。於念念
中。念念四一。一色一香。無非四一。如此觀行。真法華三昧也)今初眾集序。】

「爾時世尊。四眾圍繞。供養恭敬。尊重讚歎。」

【上二句。是眾集威儀。下二句。是眾集供養。爾時者。
即眾雲集時也。四眾者。舊云。出家在家各二。合為
四眾。此名局意不周。今約一眾。更開為四。謂發起
眾。當機眾。影響眾。結緣眾。發起者。權謀智鑒。知機
知時。擊揚發動。成辦利益。如大象躃樹。使象子得
飽。所謂發起令集。發起瑞相。乃至發起問答等。皆
名發起眾(舉喻者。大權象王。躃法身樹。至起應地。演一乘之實唱。飽抄行之機緣)。當
機者。宿植德本。緣合時熟。如癰欲潰。不起于座。聞
即得道。此名當機眾。影響者。古往諸佛。法身菩薩。
隱其圓極。匡輔法王。如眾星繞月。雖無為作。而有
巨益。此名影響眾(影響眾者。然化主形聲。必資伴以影響。方令發起。擊動事遂。如
響之應聲。影之隨形)。結緣者。力無引導擊動之能。德非伏物
鎮嚴之用。而過去根淺。覆漏汙雜。三慧不生。現世
雖見佛聞法。無四悉檀益。但作未來得度因緣。此
名結緣眾(覆漏等者。覆字入聲。無聞慧故。如器現覆。無思慧故。如器巳漏。無修慧故。如器
汙雜。如器雖仰而全。以汙雜故。為用者棄。故總結云。三慧不生。現世等者。現雖得聞。而不名慧。聞慧尚無。
思修安有。此即五千起去之流。雖無三慧。然納種在性。得為繫珠。故知亦無觀行位中世界益也。故云無
四悉檀益。準此分位。四悉俱得。名為當機。故五品巳來。世界益也。六根巳來。為人對治益也。初住巳來。第

一義益。是故下文隨喜品末。尚成當機。一句一偈。結緣眾耳。然聞略說。則有過於一句一偈。是則不論聞
之多寡。但未入品。俱名結緣。故五品前。無復三慧四悉益也)。比丘眾既爾。餘三
眾亦然。合十六眾。類如大通智勝佛時。王子覆講。
即彼時發起眾。聞法得道。即彼時當機眾。聞法未
度。而世世相值。于今有住聲聞地者。即彼時結緣
眾。彼佛世時。尚有四四十六眾。今佛道同。寧得無
耶。此是圓教十六眾。約三教。亦例可知。本迹可解。
(本迹可解者。若且約體用。則本住尊極。或深位法身。迹為四教一十六眾)觀心者。研境
作觀。在名字位中。即成結緣眾。入觀行相似位。即
成當機眾。入分真位。即成發起影響眾。圍繞者。佛
初出世。人未知法。淨居天人。化為人像。到巳右旋。
旋巳敬禮。禮巳。却坐聽法。因於天敬。人以為楷。此
因緣解也。圍繞者。行旋威儀也。表四門機動。俱見
圓理。以圓對偏。例有四義。即教門解也。又佛身周
匝。相好莊嚴。四旋瞻仰。增念佛定。即觀心解也。若
觀佛色身。得見法身。即本迹解(約觀解者。三教觀行猶如行旋。皆成
圓觀。即如念佛。三身一身也)。供養者。通三業。皆是供養。別論。卑
謹虔禮名恭敬。至念專注名尊重。發言稱美名讚
歎。施其依報名供養。此中文略。具辨應如無量義
經。廣說天厨天香天鉢等。即是供養。大莊嚴菩薩。
及八萬大士。合掌叉手。即是恭敬。一心瞻仰。即是
尊重。說七言偈。即是讚歎。今論眾集。指彼文者。彼
經眾集說法竟。儼然不散。即彼座席。仍說法華。故
知三業供養。不得有異。用彼廣。釋此略。於義無咎。

(第一眾集序竟)。
△第二現瑞序。文云。今相如本瑞。
瑞秪是相耳。分二。初此土六瑞。二他土六瑞。初中
六。初說法瑞。二入定瑞。三雨華瑞。四地動瑞。五眾
喜瑞。六放光瑞。
今初。】

「為諸菩薩。說大乘經。名無量義。教菩薩法。佛所護念。」

【說大乘經者。善戒經有七大。一法大。謂十二部毗
佛略也(毗佛略。方等也)。二心大。謂求於菩提也。三解大。謂
解菩薩藏也。四淨大。謂見道淨心。五莊嚴大。謂禪
德智慧也。六時大。謂三僧祗行行也。七具足大。謂
以相好自嚴。得菩提也。六是因大。七是果大。大因
大果。合為大乘經也。無量義者。法華論列十七種。
皆法華之異名。無量義。即法華之一名也。今申論
意。佛直說此名而入此定。故得為序。大品。金光明。
涅槃。皆先唱名於序。無妨。今經文殊引古佛。亦名
無量義。又云。當說大乘經。名玅法蓮華。此亦序中
唱名。與論意同也。今按彼經。釋無量義者。從一法
生。其一法者。所謂無相。無相不相。名為實相。從此
實相。生無量法。所謂二法。三道。四果。今釋此文。無
相者。無生死相也。不相者。不涅槃相也。涅槃亦無。
故言不相無相。指中道為實相也。二法。即頓漸。頓
謂華嚴。頓中一切法也。漸謂三藏。方等。般若。一切
法也。三道。即三乘。四果。即羅漢支佛菩薩佛。此等
諸法。名為無量。實相為義處。從一義處。出無量法。
從無量法。入一義處作序。譬如算師。從一算。下諸

算。除諸算。歸一算。由下故除。下為除序。從一派諸。
收諸歸一。開為合序。亦復如是。如此消釋。不違彼
經論。亦與此經合。教菩薩法者。無量義處。用教菩
薩也。義處。即諦理也。下文普令一切眾。亦同得此
道。又云。若我遇眾生。盡教以佛道。即此意焉。佛所
護念者。無量義處。是佛自所證得。是故如來之所
護念。下文云。佛自住大乘也。雖欲開示。眾生根鈍。
久默斯要。不務速說。故言護念。
△二入定瑞。】

「佛說此經巳(至)身心不動。」

【佛說經巳。入無量義處三昧者。慧定相成。非禪不
智須先入定。非智不禪。故先說法。即智而定。即定
而智。先後入出。無有隔礙。疑者云。若未說無量義。
而入斯定。說此經巳。何故入定。答。先入此定。後說
此經。常途可解。說此經竟。而更入者。是為法華作
序耳。何者。若不先開。則後無所合。先入開定。為合
定作序。稱為瑞相。即此義焉。身心不動者。與所緣
之處相應也。身之本源。湛若虗空。心之理性。畢竟
常寂。大通智勝。身體及手足。靜然安不動。其心常
憺怕。未曾有散亂。身若金剛。不可動轉。心若虗空。
無有分別。問。瑞相本論奇異。說法入定佛之恒儀。
何得為瑞。答。說法雖竟。時眾不散。肅有所待。故知
前之說法。舉眾來集。待於後聞。此事奇特。與常說
異。何意非瑞。雖入開定。意在合定。與常入定有異。
何意非瑞相耶。又文殊引古佛六瑞。皆有此事。若

昔非瑞相。何以證今。今古同然。豈可以凡情而非
之耶。
△三雨華瑞。】

「是時天雨曼陀羅華(至)及諸大眾。」

【四華。舊翻白。大白。赤。大赤。戒翻適意。大適意。柔輭。
大柔輭。今言雨華。明其昔因非佛因。三藏中因。是
二乘因。通中因。是共因。別因。是菩薩因。皆非佛因。
今天雨華。報其當獲佛因。佛因者。即四輪因也。小
白。表銅輪習種性。十住開佛知見也。大白。表銀輪
性種性。十行示佛知見也。小赤。表金輪道種性。十
迴向悟佛知見也。大赤。表琉璃輪聖種性。十地入
佛知見也。四輪皆同是因。是因由中而生。故從天
而雨。由是因位。故以華表之。但因有趣果之義。故
而散佛上。如此因果。誰當感尅。秪是此會時眾。故
言及諸大眾也。下文殊釋疑。次大法蠡等四句。又
正說中開示悟入。又與大車中遊於四方。節節相
承。皆是位義。故知華表因位也。問。四輪是別位義。
那得釋圓位耶。答。名通義圓。尚無所失。況名別義
圓。而不得耶(問答中意者。借別顯圓。言借別者。圓非無位。借於次第高下。以顯不次平
等耳。此之借義。請後學在心。以此宗學者。或時亦迷瓔珞四輪。是借別義。若論圓位。六即亦足。何須更列
四十二耶。以分真位長。故借別位。分其品秩。譬虗空體一。而飛者淺深。玄文尚用名通義圓。況名別義圓
耶)。
△四地動瑞。】

「普佛世界。六種震動。」

【釋地六種動。表圓家六番破無明。無明盤礡。未曾
侵毀。方將破壞。故動地以表之。無明若轉。即變為

明。故普佛世界。六種震動也。六種。表住行向地等
玅六番也。優婆塞清淨行經云。菩薩生時動地。示
此生巳盡。無復煩惱。一切眾生應得道者。煩惱將
滅故動。即此義也。本迹解者。如文殊釋疑。引古佛
為答。密得此意。即是識本。非謂他佛昔現斯瑞。而
我世尊本亦斯瑞。非今一反也。觀行者。動六根也。
地相堅固。如六根冰執。未曾入大乘之道。動難動
之地。表淨未淨之根。東涌西沒者。東方青主肝。肝
主眼。西方白主肺。肺主鼻。此表眼根功德生。鼻根
煩惱互滅。鼻根功德生。眼中頌惱互滅。餘方涌沒。
表餘根生滅。亦復如是。六動者。動。起。涌。震。吼。覺。一
一中又有三。謂動。徧動。等徧動。直動為動。四天下
動為徧動。大千動為等徧動。餘五亦如是。合十八
種動。此即表淨十八界也(言表根者。眼鼻巳表於東西。耳舌理對於南北。
中央心也。四方身也。身具四根。心徧緣四。故以心對身。而為涌沒。謂中涌邊沒。邊涌中沒。可表六根。及十
二入也。復有六動者。義兼十八。於六中。前三是形。後三是聲。形實聲虗。六根亦似。搖𩗺不安名動。自下升
高名起。[嶙-山+土]壟凹凸名涌。六方出沒亦名涌。隱隱有聲名震。評磕發響名吼。令物覺悟名覺)。
△五
眾喜瑞。】

「爾時會中比丘比丘尼(至)一心觀佛。」

【次明大眾心喜瑞者。眾見雨華地動。知甘露將降。
欣躍內充。表大機當發。感於勝應。問。喜怒人之常
情。何得為瑞。答。天華悅眼。地動震心。大經云。動時
能令眾生心動。華地是外瑞。心喜是內瑞。非常之
喜。昔雖曾有。而不為喜所動。一心觀佛。何得非瑞。

若言歡喜動陰心者。人天義也。若喜動真諦無漏
心者。藏通義也。若喜動即假心者。別義也。喜動實
相心者。圓義也。
△六放光瑞。】

「爾時佛放眉間白毫相光(至)上至阿迦尼吒天。」

【放光。表應機設教。破惑除疑。白毫具種種功德。觀
佛海三昧經云。佛初生時。牽長五尺。苦行時。長一
丈四尺。得佛時。長一丈五尺。其毫。中表俱空。如白
琉璃筒。內外清淨。從初發心。中間行行種種相貌。
乃至入涅槃。一切功德。皆現毫中。毫在二眉之間。
即表中道常也。其相柔輭表樂。卷舒自在表我。白
即表淨。放光破闇。表中道生智慧光。照此土他土。
表自覺覺他。復次二乘。雖達二諦。不知中道。如有
二眉。而無白毫。別教雖知三諦。不能毫中具一切
法。當知從初至後。法界中事。悉現毫內者。即表圓
教之意。
○會義云。復次眾經。明放光不一。華嚴經
現相品。齒間放光。出頌集眾。是表欲說法。又眉間
放光。從足下入。是表以極果而為真因。普賢三昧
品。毛孔放光。頌讚普賢。是表普賢行徧。光明覺品。
放兩足輪光。是表十信法門。須彌山頂品。放兩足
指光。是表十住。夜摩宮品。放兩足上光。是表十行。
兜率宮品。放兩膝輪光。是表十迴向。十地品。放眉
間光。是表十地。正證中道。次第而放。故云兼別。如
來出現品。放白毫相光。入玅德頂。是令問圓玅佛
法。放口光入普賢口。是令說圓玅佛法。入法界品。

放白毫相光。令諸菩薩普見法界佛事。是欲令其
安住師子嚬申三昧。大品般若經。從足下千輻輪
相。乃至頂髻。一一各放六萬億光明。是以身輪表
般若徧。大涅槃經。面門放光。是表佛口密。說於秘
藏。今經白毫放光。正表中道實相。故文殊云。今佛
放光明。助發實相義。又光照此土他土十法界事。
正表十法界。無非一實相印所印。約教者。丈六佛
放光。三藏義。帶劣勝應身放光。通教義。尊特身放
光。別教義。即丈六是毗盧遮那法身放光。圓教義。
龍女讚云。微玅淨法身。具相三十二。正屬開顯圓
也。東方者。諸方之始。表十住是始位。迹門說法。令
生身菩薩朗然見理。入於圓住。開佛知見。舉初即
知中後。故云靡不周徧。當知諸方亦然。諸位亦然。
若本門說法。四方佛集。即表法身菩薩增道損生。
四位增長也。萬八千世界者。如華嚴所照。動以剎
塵數計。此何其少。特表十八界。各具百界千如。為
萬八千。此等無非佛慧境界耳。彌勒問云。放一淨
光。照無量國。當知方不局東。數不止于萬八千也
明矣。夫光照東方。因光得見他土六瑞。所謂六趣
眾生。諸佛說法。三乘修得。涅槃起塔等。如此十界。
若相若性。若體若力若作。若因若緣。若果若報。從
本至末。炳然齊現於一光中。橫該無際。豎徹始終。
如鏡中像。如水中月。言有不有。言空不空。光外無
土。土外無光。所謂空等。假等。中等。上根利智。正可

向此處頓了同體權實。非權非實。為未了者。更作
三周巧說耳。昔人云。一光東照。玅體全彰。庶幾得
之。阿鼻。此云無間。最在世界之下。阿迦尼吒。此云
色究竟。最在世界之上。無不盡于光中顯現也(初
此土六瑞竟)。
△二他土六瑞。即是此土第六放光
瑞中所見境界。為令易解。兼欲引同。故分為六。初
見六趣瑞。二見諸佛瑞。是上聖下凡一雙。三聞說
法瑞。四見四眾得道瑞。是人法一雙。五見菩薩行
行瑞。六見諸佛涅槃瑞。是始終一雙。既有可化眾
生。即有能化之佛。有佛即有說法。說法即有弟子。
弟子即是行始。行始必致終也。又此土六瑞。總表
眾生當獲自覺。彼土六瑞。總表眾生當獲覺他。又
此彼六瑞。表此彼諸佛道同。今前五瑞。是現彼土
巳與此同。第六瑞。是現此土當與彼同也。
今初
見六趣瑞。】

「於此世界。盡見彼土。六趣眾生。」

【時會大眾。即於此界。盡見彼土六趣眾生。與此土
同。無別異也。
△二見諸佛瑞。】

「又見彼土。現在諸佛。」

【此見彼土諸佛。為五濁故。出現於世。與此土釋迦
佛出世意同。
△三聞說法瑞。】

「及聞諸佛所說經法。」

【此聞彼佛。初從無相一法。非頓而頓。演大華嚴。與
此土釋迦佛說華嚴經意同。
△四見四眾得道瑞。】


「并見彼諸比丘比丘尼(至)諸修行得道者。」

【此見彼佛非漸而漸。為鈍根人說三藏法。四眾依
之。得出世四果辟支佛道。與此土釋迦佛說三藏
教意同。
△五見菩薩行行瑞。】

「復見諸菩薩摩訶薩(至)行菩薩道。」

【此見彼佛。非漸而漸。為大乘人。說方等般若諸大
乘經。與此土釋迦佛說二酥教意同。昔種四教善
根為因。今稟四教法門為緣。四教各有信解以為
能感。修行四教。復各四門。故云種種相貌。
△六見
諸佛涅槃瑞。】

「復見諸佛般涅槃者(至)起七寶塔。」

【此見彼佛施化事畢。收無量法還歸一法。示滅息
化。乃至起塔而作佛事。是則始從出世。終于像法。
一代所作權實利益。光照彼土。炳然在目。以彼例
此。前五既同。今一豈別。當知釋迦從初成道。于一
無相法出無量法。非頓而頓。非漸而漸。其事巳竟。
今日必當收無量法。還入一法。開權顯實。唱言入
滅。與彼土同也。復次種種因緣者。昔善為因。今教
為緣。又別說者。正是三藏之後。明共不共般若為
因。助道戒定慧等為緣。約三人。即有種種因緣。又
就共不共人。種種因緣。種種相貌者。共不共各四
門。一一門復有無量相貌。五百比丘各說身因。即
其義也。不共四門。亦如是。故知因緣相貌。還入一
因一緣一相一貌。當知此土亦與彼同(二現瑞序

竟)。
△第三疑念序。文為二。一彌勒疑念。二大眾疑
念。
今初。】

「爾時彌勒菩薩作是念(至)我今當問。」

【文中彌勒有三念。一正念六瑞。二念問誰。三念文
殊。文殊念起。第二念除。唯初念在。但成一疑也。神
變者。神內也。變外也。神名天心。即是天然內慧。變
名變動。即是六瑞外彰。首楞嚴云。佛住不二法。能
作神通。法王法力。超葢一切。彌勒迹示不測外變。
亦不知內慧。故興念至此。
△二大眾疑念。】

「爾時比丘。比丘尼(至)今當問誰。」

【文中眾有兩念。一正念六瑞。二念問誰。或問曰。文
殊彌勒。德位相亞。何故一問一答。答夫機有在無。
位雖齊等。賓主異宜。聖人承機。非問者不能答也
(因緣)。法門有權實。權補處須問。實者須答(約教)。又迹有
久近。近問。久答(本迹)。又名有便易。彌勒名慈。慈為眾
生應須問。文殊名妙德。德應須答(觀解)。此即四種消
文意(三疑念序竟)。
△四發問序二。初長行。二偈頌。
初中二。初經家述。】

「爾時彌勒菩薩(至)及諸天龍鬼神等眾會之心。」

【△二正發問。】

「而問文殊師利言(至)悉見彼佛國界莊嚴。」

【△二偈頌二。初頌上問。二頌請答。何意有偈頌耶。
龍樹毗婆沙云。一隨國土。天竺有散華貫華之說。
如此間序後銘也。二隨樂欲不同。有樂散說。有樂

章句。三隨生解不同。或於散說得解。或於章句得
解。四隨利鈍。利者一聞即悟。鈍者再說方悟。又表
佛殷勤重說。又為眾集前後。故有偈也。偈有六十
二行。文為兩。初五十四行頌上問。後八行請答。就
問為兩。前四行問此土。後五十行問他土。
今初。】

「於是彌勒菩薩。欲重宣此義。以偈問曰。

文殊師利(至)得未曾有。」

【長行總問此土六瑞。偈中長有香風地淨。無說法
入定。觀文謂言盈縮。尋義不然。說法是慧性。入定
是天心。由天心慧性。能作動地放光。舉末即能知
本。故縮非縮也(但舉放光動地之末。則知說法入定之本。若無定慧。安能現變)。他
不見此意。謂彌勒不問兩事。便不以為瑞。今反難
之。若彌勒不問。文殊何故而答。又問。指何處為問。
今指長行總問是也。若更顯其別問。秪導師兩字
是也。良以說法入定。能導於人。既稱導師。即是問
說法入定也。是故非縮。
他云風由檀林故香。地加
之嚴淨。盈長兩事。今謂非盈。風本無香。而香為奇
特。故以成瑞。夫天華至玅。豈有色而無香。此表因
運至果。如華有香風。華既集地。地則嚴淨。因若趣
果。果則嚴淨。金光明云。聚集功德。莊嚴佛身。故以
二事。顯成四華。盈非盈也(以果上二事。顯因功也。由華有香。非獨風耳。由
香風故。其地必淨。言二事者。謂功德。法身。功德因也。法身果也。由至果故。成就二義。一至果。二果淨。由因
至果。故令果淨。次二句地動瑞。次一行眾喜。雖不依前次第。六瑞宛足)。
△二問他土
六瑞為六。初問六趣眾生。二問見彼佛。及聞說法。

三問他土四眾。四結前開後。五問他土修菩薩行。
六問他土供養舍利。即是問佛涅槃。
今初三行
問六趣眾生。】

「眉間光明(至)於此悉見。」

【驗此頌。知上文光照東方。是總照他土意也。此頌
頌上總問。六趣眾生。是能趣之人。生死。是所趣之
處。善惡業緣是趣因。好醜是趣果也。
△二四行。問
見彼佛說頓教。】

「又覩諸佛(至)開悟眾生。」

【此廣明說法之相。謂說頓教。逗大根性。聖主師子。
即如此土現盧舍那像也。演說經法微玅第一者。
即如此土先照高山。演華嚴教也。教諸菩薩者。即
如此土七處等會。無聲聞人也。照明佛法開悟眾
生者。即如此土始見佛身。入如來慧也。
△三三行。
問他土說三乘。】

「若人遭苦(至)為說淨道。」

【若人遭苦者。設聲聞乘也。此頌具明四諦。在文分
明。若人遭苦而造惡業。苦不得盡。底下眾生是也。
若人遭苦而造善業。苦亦不盡。厭下攀上。如難陀
為欲故持戒等是也。若人遭苦。於外道法中求解
脫。增見長非者。苦亦不盡。若人遭苦厭集。復厭依
果。感佛說涅槃者。此人能盡諸苦際也。他土亦設
此乘也。
若人有福下一行。是說中乘也。若供養佛
少。遭苦致惱。若供佛多。雖遭苦而福。故云聲聞三

生種福。支佛百劫種福。形彼聲聞。故言有福。志求
勝法者。聲聞厭苦而修行。支佛求道故修行。深求
緣起勝玅之理。即是他土說中乘也。
若有佛子下。
是說六度大乘也。真慈悲能紹佛種。故言佛子。修
於六度。故言種種行。上求。故言無上慧。六度中無
六弊。如藥中無病。故言淨道。非究竟也。
又聲聞苦
諦為觀門。緣覺集諦為門。六度菩薩道諦為門。故
言淨道。
△四一行半結前開後。】

「文殊師利(至)今當略說。」

【見聞若斯。即是結前。如是眾多。即是開後。
△五問
他方修菩薩行。正與此土方等般若諸大乘教意
同。文分為三。初總問。二次第問。三雜問。次第擬同
此土漸教。雜問擬同此土不定教也。
今初一行
總問。】

「我見彼土。恒沙菩薩。種種因緣。而求佛道。」

【總問中經云。恒沙者。阿耨達池。四面各出一河。東
銀牛口。出殑伽河。南金象口。出信度河。西瑠璃馬
口。出縛芻河。北頗胝迦師子口。出徙多河。各繞池
一帀。流入四海。於中殑伽。沙細而多。外人所計以
為福河。入洗滅罪。佛亦順俗。故常指之。又佛說法。
多近此河。故以為喻。此下六度。但略指大體。若依
二味。具出其相。具如止觀第二第七記所引。問。既
云方等般若。亦應具有兩教二乘。何得總問唯求
佛道。答。實如所問。但避繁文。還同鹿苑。故略不說。


△二次第問為六。初問施。二問戒。三問忍。四問進。
五問禪。六問慧。
今初六行問施。】

「或有行施(至)求佛智慧。」

【珍寶奴婢。貴賤共能此施。駟馬寶車。豪俠者所施。
駟馬者。四疋共乘。故云駟也。妻子等。是外身。身肉
等。是內身。捨頭目。即捨命。而不言法施者。讓後般
若也。又約身命財。與生死後際等。得不壞常住。即
是法施。故不別說也。
△二兩行問戒。】

「文殊師利(至)而被法服。」

【約比丘論持戒者。在家施易戒難。出家施難戒易。
故約比丘明戒。此中引五王經云云(五王經者。此是一卷小經
經云。昔有五王。鄰國無兢。互為親友。有一大王。名曰普安。習菩薩行。以餘四王。邪見熾盛。普安愍之。呼來
殿上。七日七夜。娛樂受樂。四王曰。國事眾多。請退還家。大王自送。并命左右而隨送之。至於半道而問之
言。各何所樂。一云。願春陽之日。遊戲原野。一云。願常作王。種種嚴飾。人民侍從。道路傾目。一云。願得好婦
兒。端正無雙。一云。願父母常在。多有兄弟。美食音樂。共相娛樂。各各說巳。迴白大王。王何所願。答。我先說
卿所願不常。若樂春遊。冬則彫朽。若樂為王。福盡相伐。若樂婦兒。一朝疾病。受苦無量。若樂父母常在等。
一旦有事。為他所執。四王又問。大王如何所樂。答言。我所樂者。不生不滅。不苦不樂。不饑不渴。不寒不熱。
存亡自在。四王問曰。如此之樂。何處有耶。何處有師。大王曰。吾師號佛。近在祗洹。諸王歡喜。各詣佛所。却
坐一面。白佛自責。佛說八苦。王及侍從。百千萬人。得須陀洹。捨國入道)。
△三一行問
忍。】

「或見菩薩。而作比丘。獨處間靜。樂誦經典。」

【忍有三種。間林邃谷。惡人惡獸。忍耐無瞋。即生忍。
自節守志。即苦行忍。為求佛道。即第一義忍。又而
作比丘。即苦行忍。獨處間靜。即生忍。樂誦經典。即

第一義忍。
△四一行問精進。】

「又見菩薩。勇猛精進。入於深山。思惟佛道。」

【夫深山可畏。非窳怯者可居。勇進者能安之傍若
無物。思惟實相。念念不休。進求佛道也(窳者。如瓜。在穴病也)。

△五二行問禪。】

「又見離欲(至)讚諸法王。」

【前一行。問修根本禪。後一行。問修出世上上禪。通
途皆得有根本之修也。離欲者。若離欲得五通。通
教定也。又根本本離欲。背捨亦修不淨等離欲。別
教兼離二乘欲。中道又離順道法愛欲。深修禪定
者。發初禪一品。此定未深。乃至九品。傳傳為深。又
背捨。九定。八勝。十一切入等。傳傳為深。此定轉變
自在。能發諸通。凡夫但五通。二乘具六通。別教菩
薩讓佛。分有無漏。亦但稱五通也。圓教初後皆具
六通。安禪萬偈下。第二一行。明上上禪。此是別圓
之禪。靜散不相妨。不起滅定。現諸威儀。如修羅琴。
不撫而韻。無緣無念。有感則形。故能安禪讚佛也。

△六三行問慧。】

「復見菩薩(至)而擊法鼓。」

【智深者。慧窮理本也。志固者。誓願廣大也。此即二
種莊嚴。能問能持也。定慧具足者。二乘定多。菩薩
慧多。佛則等。又空觀定多。假觀慧多。中觀則等。無
量喻。即是種種方便。助顯第一義也。破魔兵者。空
觀破四魔。假觀次第破八魔。中觀圓破八魔十魔。

擊鼓者。初發心住。便成正覺。百佛世界作佛。圓擊
梵輪法鼓(二次第問竟)。
△三雜問為七。初問禪。二
問進。三問戒。四問忍。五更問禪。六問施。七問慧。

今初二行問禪。】

「又見菩薩(至)令入佛道。」

【初一偈問入捨禪。即是自行。次一偈問入悲禪。即
是化他。菩薩入定放光。種種利益。具出華嚴思益。

△二一行問進。】

「又見佛子。未嘗睡眠。經行林中。勤求佛道。」

【此如般舟念佛等法門也。般舟。此云佛立。九十日
中常行。不坐不臥。除睡為最。部在方等。亦通四教
今云勤求佛道。揀兩二乘。
△三一行問戒。】

「又見具戒。威儀無缺。淨如寶珠。以求佛道。」

【威儀無缺。即是初不缺戒。淨如寶珠。即是第十究
竟戒。中間可解。十戒如玄義中說(無缺。乃至究竟。此十戒名。出大
論。具如止觀玄文)。
△四一行半問忍。】

「又見佛子(至)以求佛道。」

【力者。阿含云。力有六種。小兒啼為力。女人嗔為力。
國王憍為力。羅漢進為力。諸佛悲為力。比丘忍為
力。
△五二行更問禪。】

「又見菩薩(至)以求佛道。」

【離戲笑。是却掉悔葢。離癡眷屬。即除嗔葢。近智者。
除疑葢。一心除亂。是却貪葢。攝念山林。除睡葢(如寶
積經迦葉云。有四法。急走捨離百由旬外。一利養。二惡友。三惡眾。四同住多戲笑。或嗔鬬等)。
△六

五行問施。】

「或見菩薩(至)求無上道。」

【前三行。正具四事。初行二事。謂飲食湯藥。次行衣
服。次行臥具房舍。諸教之中。或復橋梁。義井。園林。
浴池。今無橋等。
△七三行問慧。】

「或有菩薩(至)求無上道。」

【初一行。不可說而說般若。二一行。不可觀而觀般
若。三一行。言語道斷。心行處滅。即是說不可說觀
不可觀而論般若也(五問他土修菩薩行竟)。
△六
有七行。明佛滅後。以舍利起塔者。正頌上他土佛
出五濁。從無相一法。開漸頓教。故有二法。三道。種
種行類。相貌不同。如上所見也。今見他土佛般涅
槃。佛子慕德。為樹墳塔。即表無量。悉歸入一。一出
無量。前相巳表。無量歸一。正是入於涅槃。就文為
六。初一行。總標佛滅起塔。第二一行明塔數。第三
一行明塔量。第四一行明塔相。第五一行明供養。
第六兩行結。如文。】

「文殊師利(至)其華開敷。」

【塔婆。此云方墳。又云殿堂。如此土靈宇。崇臺峻階。
承露干雲。長表淨域。歸心上聖耳。樹王者。即波利
質多。正供舍利。傍嚴佛國土(樹王者。即忉利天波利質多羅樹。具如釋
籤引大經文)。
(初頌上問竟)。
△二頌請答二。初舉疑述請。
二釋四伏難。
今初三行舉疑述請。】

「佛放一光(至)願決眾疑。」


【白毫為本故先舉。次及諸事。故言種種。又諸佛為
本。即總攝他土餘五瑞也。
△二五行四伏難。】

「四眾欣仰(至)為說何等。」

【言伏難者。文殊內心搆難。不肎時答。其意有三。一
此瑞希奇。不可倉卒輕爾有判。二智眾如海。謙光
推高。三靳固前却。生眾渴仰。故以伏難。潛而拒之。
彌勒彰灼釋難。意亦有三。一瑞大故疑大。若不為
釋。憂兕在懷。妨聞正說。二眾海乃多。機在仁者。三
闔眾瞻仁。故知注誠殷重。所以彰言釋難。請令時
答。
初伏難者。因正請生。請云。佛子文殊。願決眾疑。
文殊仍此。起初伏難。汝云眾疑。眾未曾疑。若疑應
問。眾既不疑。我何所決。彌勒即以第一偈釋云。四
眾欣仰。瞻仁及我。及我。欲令我問。瞻仁。欲得仁答。
文殊因此起第二難。眾同有疑。不易可答。待佛出
定。然後決疑。彌勒即用第二偈釋。若有疑住懷。憂
兕不泰。應以時答。復知如來何時起定。故言佛子
時答。決疑令喜(言時答者。催促之詞。令其即答)。
文殊因此起第三
難。我與仁者。同居學地。欲測佛意。微共籌量。獨令
我答。於理不可。彌勒即以第三偈釋。我亦微心下
思。躊躇兩楹。為說玅法。為當授記。故言佛坐道場。
所得玅法。為欲說此。為當授記。
文殊因此起第四
難。若如汝說。即是釋疑。何煩我答。彌勒即以第四
偈釋。安得以我猶豫之心而判大事。故言示諸佛
土。此非小緣。文殊伏難既窮。謙光亦止。
後一偈結

請答也。
此四伏難。光宅受於次師。次師受于江北
釗師。既是先賢文外巧思。今用之(四發問序竟)。
△
第五答問序。有長偈頌。長行文為四。一惟忖答。二
略曾見答。三廣曾見答。四分明判答。夫以下測上。
止可岡像卜度。惟昔儔今。不可頓決。所以初從髣
髴。次引略見。略見未周。更引廣見。以多證一。爾乃
分判。惟忖答。答上此土問。略曾見答。答上他土問。
廣曾見答。雙答此土他土問。判當答。雙判此土他
土問也。
今初惟忖答。】

「爾時文殊師利(至)演大法義。」

【惟者。思惟也。忖者。忖量。惟今如昔。忖昔如今。然文
殊古佛。豈應不知。迹示思惟也。欲說大法者。答說
法瑞。雨大法雨。答雨華瑞。吹大法蠡。答大眾心喜
瑞。擊大法鼓。答地動瑞。演大法義。答放光瑞。
欲說
大法者。惟昔諸佛。說無量義後。則開權顯實。收無
量歸一。忖於今佛。既說法巳。亦應開權顯實。會無
量以歸一。一者。即大法也。
雨大法雨者。惟昔諸佛。
天雨四華之後。普入圓因。住行向地。忖於今佛。雨
華之後。皆成佛因。住行向地。故言雨大法雨也。
吹
大法蠡者。惟昔四眾。見瑞歡喜。得未曾有。障除機
動。即改人教行理。忖今眾喜。亦應障除機動。改人
教行理。所改既深。故言吹大法蠡也。
擊大法鼓者。
惟昔地動巳後。即有六番破無明賊。忖於今佛。地
動巳後。亦應六番破無明惑。聲教極玅。故言擊大

法鼓。
演大法義者。惟昔諸佛。放白毫光後。說法華。
彼此道同。忖於今佛放光巳後。廣明五佛道同。既
是佛道。故言演大法義(故以一光。俱照彼此。此表釋迦。彼表四佛)。
如是
五句。悉是惟昔判今。忖今類昔。會文附義。唯少入
定一瑞。而雨華動地放光等。皆由入定故爾。意則
兼具。無勞疑也。闕此一條。故稱略答耳。
今更別解。
初一句總。後四句別。總者。大法是也。別者。雨吹擊
演。開示悟入是也。如天非小大。非赤白。而雨赤白
之華。如第一義。非開示悟入。見此理時。即證開示
悟入。譬如種子。得雨萌開。今聞大法雨。潤法性種。
破無明糠。開於十住佛知見也。譬如吹蠡。知是改
號。今之與先。巳得十住。今從十住聞法。更改入十
行。示佛知見也。譬如擊鼓。知是誡兵。今之與先。巳
在十行。今從十行聞法。誡入迴向。悟佛知見也。演
之言布。橫濶豎深。乃是演義。今之與先。巳在十向。
今從十迴向。入於十地。入佛知見。窮源盡邊。深廣
備足也。惟昔六瑞巳後。即開示悟入。忖今瑞後。亦
應如是(一惟忖答竟)。
△二略舉曾見以答。】

「諸善男子。我於過去諸佛(至)故現斯瑞。」

【初以巳智惟忖。今以略曾。小分明於前。舉此答他
土問也。此土五瑞。不通他土。唯放光一瑞。徧照東
方。略曾見答。專答放光。故如是答他土之問也。今
見如昔。昔秪如今。欲令眾生咸得聞知者。即聞思
兩慧。亦信法兩行。收無量歸一。改三乘教理。六番

破無明等。諸佛道同。開示悟入佛之知見。故言一
切世間難信之法也(二略曾見答竟)。
△三廣舉曾
見以答。即雙答此土他土問也。彌勒因光。橫見東
方以為問。文殊引昔。豎見多佛以為答。正顯十方
三世諸佛道同。文為三。初引一佛同。次引二萬佛
同。三引最後佛同。初中三。初時節。二標名。三說法。

今初時節同。】

「諸善男子。如過去無量無邊不可思議阿僧祇劫。」

【△二標名同。】

「爾時有佛。號日月燈明(至)天人師佛世尊。」

【標名同者。通號與今佛可同。別名云何同。此當以
緣別義同為釋。何者。日是慧。月是定。定慧是自行
德。燈明是化他德。能仁。能定慧。能自他。又日月燈
是三智。今佛亦三智。隨緣稱別。義則不殊。故言名
同。
△三說法同。】

「演說正法(至)成一切種智。」

【說法同者。昔佛先頓後漸。與今佛初頓後漸同也。
演說正法。初中後善者。即是頓教也。夫七善之語。
乃通大小。尋文是大乘七善。初中後善者。即是頓
教序正流通。名為時節善。其義深遠。即是頓教了
義之理。二乘不測其邊底。故言深遠。是名義善。其
語巧玅。即是頓教八音所吐。會理直說。悅菩薩心。
即頓教之文。名為語善。純一無雜。不與二乘共。即
是頓教獨一善。具足者。具明界內界外滿字之法。

即是頓教圓滿善。清白。無二邊瑕穢。即是頓教調
柔善。師云行善。梵行之相者。梵即頓教無緣慈善。
(次說法同中。即五時同也。如華嚴四諦品云。文殊告諸菩薩。四聖諦。此娑婆。及十方世界。一一各有四百
萬億十千名號。大集亦爾。故知諸大乘經。多為辨異。唯有今經。特為顯同。非但今佛與他佛法同。亦乃巳
他。皆入一味。故下文云。因緣譬喻。皆至種智)又初中後善。解者不同。今
且依一途。若小乘。以戒定慧為三善。大乘以初中
後心為三善。金光明云。前心如來。不可思議。中心
如來。種種莊嚴。後心如來。不可破壞。此亦三善之
意也。文殊引古佛頓教七善。與今佛頓說七善同。
亦與他土初頓說同。所以用此為答者。酬上彌勒
據光橫問他土佛云。聖主師子。演說經法。微玅第
一。文殊豎引昔。舉此為答。即是初佛說頓法同也。
為求聲聞人。說應四諦法者。即是古佛次頓之後。
開漸教法同也。上問若人遭苦。為說涅槃。今引古
佛亦開此漸。以答斯問也。為求辟支佛。說應十二
因緣法。答上若人有福。志求勝法之問也。為諸菩
薩。說應六波羅蜜。答上佛子修種種行之問也。皆
引古佛開漸教同也。廣引曾見佛答他土之問也。

令得三菩提成一切種智者。此明古佛開頓漸後。
即顯實之說。始終究竟。此答彌勒見他土佛般涅
槃。涅槃後起塔之問也。
若引古佛說法。至六波羅
蜜者。明今佛巳與昔同。
從令得三菩提去。明今佛
當與昔同(今佛當與昔同者。今分別三同相狀。今佛正在於定。故以法華為當。古佛巳說
法華。故以三皆在昔。所以古佛六瑞。及以爾前四味。而為今同巳同。唯說法華。名為當同。古師不以六瑞

而為今同。具如下破)。
△次引二萬佛同。】

「次復有佛。亦名日月燈明(至)所可說法。初中後善。」

【初引一佛。備舉頓漸說法同。中舉二萬佛。但舉說
頓同。故言初中後善也。後引一佛。但舉開漸同。所
以然者。指前一佛。則後二可知。而不引二萬之前
佛者。正為名字說法皆同。據義為便耳。姓頗羅墮
者。此翻捷疾。亦云利根。亦云滿語也。
△三引最後
佛同又三。初曾見事與今巳同。二曾見事與今今
同。三曾見事與今當同。曾謂昔之所更。巳謂謝在
過去。曾之與巳。俱謝俱更。今取久遠者為曾。小近
者為巳。取六瑞等為今。取佛出定去為當也。第一
從其最後佛有八子者。是曾與巳同。】

「其最後佛。未出家時(至)巳於千萬佛所。植諸善本。」

【昔佛八子。今佛一子。數雖不等。竝出同居之土。土
有見思。俱示有子。有子事同。一八赴緣。別有所表。
一子總表一道清淨。八子表八正道。數異。有子義
同也。又昔佛子出家。發大乘意。今佛子住小乘果。
此云何同。昔化道巳竟。顯本事彰。故言發大乘意。
今未發迹。猶言羅漢。至下文發本。即是菩薩。其義
則同。
△二曾見事與今今同二。初現瑞同。二疑念
同。初又二。初此土六瑞同。二他土六瑞同。
今初。】

「是時日月燈明佛(至)靡不周徧。」

【△二他土六瑞同。】

「如今所見。是諸佛土。」


【昔佛他土六瑞。總云如今所見。則知昔佛他土六
瑞。亦與今同(初現瑞同竟)。
△二疑念同。】

「彌勒當知(至)欲知此光所為因緣。」

【昔明別序。既有現瑞懷疑二序同。而無集眾發問
答問三序者。義推則有。既言說法。知必集眾。既道
懷疑。知應有問。若問必答。例二必兼。得三序同也。
又若述昔答。則不俟文殊費辭。既不言答。亦不出
問。其義可解。
△三曾見事與今當同五。初因人說
法同。二時節同。三唱滅同。四授記同。五滅後通經
同。
今初。】

「時有菩薩。名曰玅光(至)教菩薩法。佛所護念。」

【昔佛定起。因玅光菩薩說經。今佛定起。因聲聞身
子說經。此云何同。昔因玅光。今因身子。正是所因
人同。昔佛八子。師於玅光。如來起定。對告玅光。又
付託玅光。今佛子羅云。亦師身子。佛從定起。亦對
告身子。迹門竟。又付託身子。今古孱齊。疑者言。玅
光是菩薩。身子是聲聞。云何是同。昔事巳彰。譚為
菩薩。今事未發。道是聲聞。比及發迹。身子是大菩
薩。非同何謂。昔玅光垂迹。何必不作聲聞。特是文
殊巧說。方便隱顯耳。
△二時節同。】

「六十小劫。不起於座(至)而生懈倦。」

【時節同者。如下文云。五十小劫。謂如半日。即是同
也(僭補曰。時會聽眾。符文會理。亡身心相。觀行相應。六十小劫。謂如食頃。佛境現前也。既至出觀。只一
座席耳)。
△三唱滅同。】


「日月燈明佛(至)當入無餘涅槃。」

【昔說法華。即唱入滅。亦如迦葉佛。今佛說寶塔品
中。明如來不久。當入涅槃。化道巳足。唱滅事齊也。

△四授記同。】

「時有菩薩名曰德藏(至)多陀阿伽度(如來)。阿羅訶(應供)。三
藐三佛陀(正徧知。如來十號。三號攝足)。」

【昔授德藏菩薩記。今經授聲聞記。豈得是同。昔事
巳成。故言授菩薩記。然正是會三歸一。聲聞得記
也。若說昔授聲聞記者。佛從定起。更何所論。文殊
巧譚。故不發迹耳。
△五滅後通經同三。初正明入
滅。二明滅後通經利益。三結會古今。
今初。】

「佛授記巳。便於中夜。入無餘涅槃。」

【△二明滅後通經利益。】

「佛滅度後(至)恭敬供養尊重讚歎。」

【通經者。出其人。即玅光也。久近。即八十小劫也。所
化之眾。即八子八百也。結會古今。即求名玅德等
也。所化之人。八子行成。久巳得佛。八百之一方成。
今住補處。所以引此八子八百者。近則釋疑。密開
壽量。釋疑者。或謂彌勒補處為大。文殊非補處為
小。小不應答。大不應問。故舉八百。宜應有問。玅光
昔親對佛。先復為師。故釋疑非謬。密開壽量者。八
子最小。佛號然燈。然燈是定光。玅光是釋迦九世
祖師。孫今成佛。師祖為弟子。師弟無定。將密顯生
非生。滅非滅之意。問。彌勒昔見諸佛。曾聞法華。何

故疑問。答。時眾宜應。須扣發耳(僭補曰。釋疑非謬者。彌勒八百之一。
宜應有問。文殊八百之師。宜應有答。由迷本疑迹。故為釋疑不謬也。玅光九代祖師。於釋迦會中。影響法
化者。明師弟更互。本無定性。密表今日伽耶生非生。昔日伽耶滅非滅。故云密開壽量)。
△三
結會古今。】

「彌勒當知(至)求名菩薩汝身是也。」

【(三廣曾見答竟)。
△四分明判答。】

「今見此瑞(至)教菩薩法佛所護念。」

【今昔六瑞既同。惟忖決定不謬。略曾廣曾。皆決定
也。當說大乘。決定前說法瑞也。名玅法蓮華。決定
前。雨華瑞也。教菩薩法。決定前眾喜瑞也。佛所護
念。決定前地動瑞也。兼入定瑞悉在其中。有人作
巳同當同。不作今同。尋文云。今見此瑞。與本無異。
此正語於今。云何喚六瑞作巳。據此文為今。故作
三同之釋也(四分明判答竟)。
△二偈頌二。初頌廣
舉曾見以答。二頌分明判答。初中二。初頌一佛同。
二頌最後佛同。不頌惟忖及略舉。但頌廣舉。就廣
舉中。但頌初後而略中間。足可顯義。不俟繁文。

今初二行頌一佛同。】

「爾時文殊師利。於大眾中。欲重宣此義而說偈言。

我念過去世(至)令入佛智慧。」

【此頌上時節名號。及說法等同也。
△二頌最後佛
同為三。初頌曾見事與今巳同。二頌曾見事與今
現同。三頌曾見事與今當同。
今初一行。頌曾見
事與今巳同。】


「佛未出家時。所生八王子。見大聖出家。亦隨修梵行。」

【△二頌曾見事與今現同。又二。初頌現瑞同。二頌
疑念同。初又二。初頌此土六瑞同。二頌他土六瑞
同。
今初四行頌此土六瑞同。】

「時佛說大乘(至)現諸希有事。」

【偈長出天鼓自鳴。表無問自說也。現諸希有事者。
即總頌諸瑞也。
△二頌他土六瑞同。長行但云。如
今所見。是諸佛土。其文則略。此頌廣也。文為五。初
三行。頌見六趣眾生。及諸佛土。次一行半。頌見佛
同。第三兩句。頌聞佛說頓教七善法同也。第四三
行。頌見聲聞等三乘。即是昔佛開漸教法同也。第
五二行。頌見菩薩種種因緣。即是頌開方等般若
教同。
今初如文。】

「此光照東方(至)各供養其佛。」

【△第二一行半頌見佛同。】

「又見諸如來(至)內現真金像。」

【自然成佛道者。方便道。則加心修習。發真道。即是
自然。任運與理合也。約四教可知(四機既徧於諸趣。四佛徧赴於
物機。是故四教。各有真道)。問。發真自然者。何須諸佛說法。答。如
舡順流。若遇風加棹。疾有所至。風喻見佛聞法。棹
喻修行。例如初果。任運七生。若值佛加修。或一生
二生。得至無學。自然成佛道。是報身。瑠璃。是法身
本淨。金像。是應物現形。
△第三兩句頌頓教同。】

「世尊在大眾。敷演深法義。」


【此將法約人。法既深玄。當知必運大機。開頓教也。
此頌上純一無雜七善之文。
△第四三行頌漸教
同。】

「一一諸佛土(至)斯由佛光照。」

【此即將人約法。人既二乘。必知說三藏教也。即上
為聲聞人。說應四諦等也。雖不頌出緣覺兼攝在
中。行施忍辱等。等於四度耳。此一行。頌上六度大
乘也。
△第五兩行。頌上見他土菩薩與二酥同。】

「又見諸菩薩(至)說法求佛道。」

【但頌上見他土菩薩種種因緣。信解相貌。略不答
上起塔也。上不見他土法華相故。此後見起塔。今
答出法華相故。起塔入滅。事在後答也。
△第二一
行半頌疑念同。】

「爾時四部眾(至)是事何因緣。」

【(二曾見事與今現同竟)。
△三頌曾見事與今當同
五。初頌因人說法。二頌時節。三頌唱滅。四頌授記。
五頌滅後通經。
今初兩行三句頌因人說法。】

「天人所奉尊(至)說是法華經。」

【因人同者。經云從三昧起。即讚玅光。讚後方始說
經。說是法華經即此一句。頌上說法同。
△二一行
一句頌時節。】

「滿六十小劫(至)悉皆能受持。」

【六十小劫。約不思議延促劫智也。玅光皆悉受持
昔佛法者。亦如身子。受佛付囑也。
△三三行頌唱

滅。】

「佛說是法華(至)億劫時一遇。」

【就此文有唱滅。有囑累。囑累如遺教也。
△四三行
半頌授記。】

「世尊諸子等(至)亦度無量眾。」

【文中有悲泣。如涅槃。有慰諭。亦如遺教。其得度者。
悉皆得度。未度者。作得度因緣。例如今佛。將付彌
勒也。
△五頌滅後通經又三。初頌示滅供養精進。
二頌滅後通經利益。三頌結會古今。
今初二行
頌示滅。】

「佛此夜滅度(至)以求無上道。」

【如薪盡火滅者。小乘佛以果報身為薪。智慧為火。
慧依報身。身滅智亡。大乘佛以機為薪。逗應為火。
眾生機盡。應形亦滅。倍加精進者。應以滅度度者
也(僭補曰。倍復加精進半偈。其二眾久發大心。後因見佛滅度而倍加精進。求無上道。故疏云。應以滅
度度者是也)。
△二九行頌滅後通經利益。】

「是玅光法師(至)其數無有量。」

【△三一行頌結會古今。】

「彼佛滅度後。懈怠者汝是。玅光法師者。今則我身是。」

【(初頌廣舉曾見以答竟)。
△二頌分明判答三。初頌
說法華經。二頌教菩薩法。三頌佛所護念。
今初
一行頌說經。】

「我見燈明佛。本光瑞如此。以是知今佛。欲說法華經。」

【(僭補曰。本光者。靈光獨耀。實相玅光也)。
△二二行頌教菩薩法。】


「今相如本瑞(至)充足求道者。」

【頌云。佛當雨法雨等。頌上教菩薩法。故知上之六
句。但明欲說之由。誡眾令生渴慕耳。
△三一行頌
佛所護念。】

「諸求三乘人。若有疑悔者。佛當為除斷。令盡無有餘。」

【又前彌勒釋四伏難。令文殊必定有答。此中末後
四偈。是文殊斷四伏疑。使彌勒莫復更問。
初第一
疑。因文殊廣引先佛曾說法華。故彌勒潛疑欲問。
諸佛赴緣。人時各異。古佛雖名法華。今佛何必如
此。文殊即以第一偈斷云。我見燈明佛。本光瑞如
此。以是知今佛。欲說法華經。此斷其疑名之問也。
彌勒因此又疑。自有名同義同。自有名同義異。此
名何所顯召。文殊即以第二偈斷云。今相如本瑞。
是諸佛方便。今佛放光明。助發實相義。此是斷其
疑體之問。
彌勒因此又疑。實相無相。何人會之。文
殊即以第三偈斷云。諸人今當知。合掌一心待。佛
當雨法雨。充足求道者。此斷其疑宗之問。
彌勒因
此又疑。佛雨法雨。止洽菩薩。亦潤二乘。文殊即以
第四偈斷云。諸求三乘人。若有疑悔者。佛當為除
斷。令盡無有餘。此即斷其疑用之問。
彌勒聯翩構
疑。文殊頻煩為斷。既事窮理盡。即得之於懷。可謂
善於問答。具二莊嚴。
光宅但知述於釗師。釋四種
伏難。使文殊必答。顯彌勒之美。不見文殊釋四伏
疑。令彌勒不問。抑玅德之能。此義出自天台。非傳

他疏。
(序品巳竟)。】

玅法蓮華經文句纂要卷第一
