











玅法蓮華經文句纂要卷第七
隋章安尊者　灌頂　結集
陳隋天台　智者大師　說
唐荊溪尊者　湛然　述記
閩鼓山私淑比丘道霈纂要

【△先申品目。次釋經文。
今初。】

「玅法蓮華經分別功德品第十七」


【釋分別功德品。佛說壽量。二世弟子得種種益。故
言功德。淺深不同。故言分別品也(二世者。地涌過去。靈山現在)。
此文是本門第二授記段(授法身記也)。論分此文。有法
力。修行力。法力者。有五。一證。二信。三供養。皆如今
品。四聞法。如隨喜品。五讀誦持說。讀誦。如法師功
德品。持者。追指法師安樂行勸持三品。說者。如神
力囑累品也。修行力者。苦行力。如藥王。教化。如玅
音。護難。如觀音陀羅尼。示功德。如玅莊嚴王。護法。
如普賢品也。
△次釋經文。先長行。二偈頌。長行分
文為三。一經家總序。】

「爾時大會(至)無量無邊阿僧祇眾生得大饒益。」

【△二如來分別。】

「於時世尊。告彌勒菩薩。摩訶薩。阿逸多。我說是如來
壽命長遠時。六百八十萬億那由他恒河沙眾生。得
無生法忍(十住)。復有千倍菩薩摩訶薩。得聞持陀羅尼
門(十行)。復有一世界微塵數菩薩摩訶薩。得樂說無礙
辯才(十迴向)。復有一世界微塵數菩薩摩訶薩。得百千
萬億無量旋陀羅尼(初地)。復有三千大千世界微塵數
菩薩摩訶薩能轉不退法輪(二地)。復有二千中國土微
塵數菩薩摩訶薩。能轉清淨法輪(三地)。復有小千國土
微塵數菩薩摩訶薩。八生當得阿耨多羅三藐三菩
提(四地)復有四四天下微塵數菩薩摩訶薩。四生當得
阿耨多羅三藐三菩提(先依經釋後依疏釋。經中八生四地之後。更有四三二一
四位。四生。五六二地)。復有三四天下微塵數菩薩摩訶薩。三生

當得阿耨多羅三藐三菩提(三生。七八二地)。復有二四天下
微塵數菩薩摩訶薩。二生當得阿耨多羅三藐三菩
提(二生。九十二地)。復有一四天下微塵數菩薩摩訶薩。一生
當得阿耨多羅三藐三菩提(一生等覺)。復有八世界微塵
數眾生。皆發阿耨多羅三藐三菩提心(發菩提心是十信。信居最
後者。即因該果海之意。如華嚴賢首品說)。」

【分別者。佛語圓玅。不可用權位釋經。故迹門開示
悟入佛之知見。今本門增道損生。皆約圓位解釋。
下八世界發心者。六根清淨人。初入十信位也。故
仁王云。十善菩薩發大心。長別三界苦輪海。即此
義也。得無生忍。入十住位也。故華嚴云。初發心住。
一發一切發。得如來一身無量身。清淨玅法身。湛
然應一切。即此義也。得聞持陀羅尼。入十行位也。
得樂說辯才。入十迴向位也。得無量旋陀羅尼。入
初地也。得不退。入二地也。得清淨。入三地也。八生。
入四地也。七生。入五地也。六生。入六地也。五生。入
七地也。四生。入八地也。三生。入九地也。二生。入十
地也。一生。入等覺金剛心。
(僭補曰。文句中。從八生入四地一句。次第推廣
之。則七生入五地。六生入六地。五生入七地。四生入八地。三生入九地。二生入十地。一生入等覺金剛心
文理俱順也。經即註。註即經。在得意耳。若依經文八生入四地之後。更有四生三生二生一生四位。一位
有兩地。如前經下巳釋。不重出也)若論增道損生。但約智德論增。
謂法身生。約斷德論損。謂無明滅。例如大經月喻。
從初一日。至十五日。光色漸增。從十六日。至三十
日。光色漸減。約一月體而論增減喻。然本門得道。

數倍眾經。非但數多。又熏修日久。原本垂迹。處處
開引。中間相值。數數成熟。今世五味。節節調伏。收
羅結撮。歸會法華。譬如田家。春生夏長。耕種耘治。
秋收冬藏。一時穫刈。自法華巳後有得道者。如捃
拾耳(今經迹門三周。及以本門得益。竝不與諸經同也。況流通中。自藥王下六品。品品之中。皆
有結得道者。皆過八萬。勸發品中。大千界塵人。具普賢道。故知捃拾今經之餘。雖然。爾前諸味之權文。為
今經之方便。爾後涅槃。捃拾此機。乃至扶律。明一乘常住。得此經旨。一毫行。一句法。無非法界。十方佛法。
唯是一法。而常分別諸佛化儀。方稱斯經一乘之旨。應思我等。為何所依。方稱此經弘宣之相)。
△三
時眾供養。】

「佛說是諸菩薩摩訶薩得大法利時(至)讚歎諸佛。」

【時眾供養者。聞深遠法。得大饒益。欲報佛恩而設
供養。亦是寄事。以表領解。上迹門菩薩亦悟。而大
事未畢。所以不陳。本門既竟。彌勒總申領解。明住
行向地諸菩薩。執持旛葢。次第而上。至于梵天。旛
者轉義。葢者覆義。地者始義。梵者淨義。智斷番番
轉。慈悲番番覆。高下深淺。不失次第。際于梵天。表
諸菩薩。增道損生。隣於玅覺。極於極淨。若依論解
者。只得初地一番。豈得與此文會耶。
△二偈頌。有
十九行。分三。初二行。頌時眾得解。】

「爾時彌勒菩薩(至)而說偈言。

佛說希有法(至)歡喜充徧身。」

【△次九行。頌如來分別。】

「或住不退地(至)如虗空無邊。」

【得無量無漏清淨之果報者。揀異二乘有量。故言

無量。玅因所感。故言清淨。無障礙土。故言果報。異
二乘無報也。
△後八行。頌時眾供養。】

「雨天曼陀羅(至)以助無上心。」

【(第二本門正宗分竟)。
(依南師。偈後屬流通)。

△第三本門流通分。從偈後凡十一品半。分為二。一從
此下。至不輕三品半。明弘經功德。深勸流通。二從
神力品下。至普賢八品。付囑流通。各復有三。前三
者。一此半品及隨喜品。明初品。因功德勸流通。二
從法師功德。明初品果功德勸流通。三不輕品。引
信毀罪福。證勸流通。後三者。一神力囑累二品。囑
累流通。二藥王下五品。約化他勸流通。三普賢。約
自行勸流通。生起者。現在聞經。得真似兩解益。如
上說。若直聞一句而隨喜。如現在四信。格其功德。
未來無佛。恐人疑福少。故說滅後五品功德也。因
功德微密。未若果功德彰灼。故說法師功德品。因
果雙舉。未若引證分明。故說不輕。雖舉往人。未若
現變。故說神力。雖示神力。未若摩頂付囑。故說囑
累。雖通途囑累。未若示其要術。棄身存道。故說藥
王。雖誡能化。未若誡其所化。隨聞法處。應生佛想。
故說玅音觀音。若初心弘經。既無神力。當依內禁。
故說陀羅尼。復須外護。故說嚴王。普賢。聯翩重疊。
使大法弘通耳(南師從此為流通者。意以四信信解功德。現在流通。不須必至滅後
五品。如迹門後。文殊入海。教化通經。豈必在於佛滅後耶。故南師分判。足可承用)。就偈後
長行為二。一現在四信。二滅後五品。四信者。一一

念信解。未能演說。二略解言趣。三廣為他說。四深
信觀成。初一念信解。有長行偈頌。長行有三。一舉
示其人。二明功德。三位行不退。
今初。】

「爾時佛告彌勒菩薩(至)乃至能生一念信解。」

【聞佛壽命長遠。能生一念信解者。則能隨所聞處。
豁爾開明。謂隨語而入。無有罣礙。
信一切法皆是
佛法。又信佛法。不隔一切法。不得佛法。不得一切
法。而見一切法。亦見佛法。即一而三。即三而一。
亦
是行於非道。通達佛道。行於佛道。通達一切道。不
得佛道一切道。而通達佛道一切道。
無所有而有。
而有無所有。非所有。非無所有。
如門前路。通達一
切東西南北。𢄶無壅礙(𢄶從巾裂帛聲)。眼耳鼻舌身意。凡
有所對。悉亦如是。
無疑曰信。明了曰解。是為一念
信解心也。
若坐思惟。隨所思惟。豁然開悟。通達三
諦。亦復如是。
如是信解。名銕輪位。又一解。未是具
足銕輪。乃是十信之初心。其人未得六根清淨。故
非銕輪正位也(一念信解者。即是本門立行之首。故文稍委)。
△二明功
德二。先總論無量。】

「所得功德。無有限量。」

【△次格量多少為二。初舉五度為格量本。】

「若有善男子(至)除般若波羅蜜。」

【般若即是今之正慧。故言除般若也。問既離般若。
則五不名度。答。皆為求佛慧。盡施戒邊。亦得名度。
葢次第意也。
△二正格多少。】


「以是功德(至)乃至算數譬喻所不能知。」

【△三明位行不退。】

「若善男子(至)無有是處。」

【別六心猶退。七心不退。圓初住心即不退。聞壽量
功德。自外而資。圓順信解。自內而熏。所以不退(位行
不退者。文判四信。得為圓十信。故初信至七信為位不退。八信巳去為行不退。七心不退者。即是別教七
住。見思俱除。名位不退。故舉信位。望住為下)。
△二偈頌。有十九行半。分
三。初十二行。先頌格量多少。又為七。初一行總標。】

「爾時世尊。欲重宣此義而說偈言。

若人求佛慧。於八十萬億。那由他劫數。行五波羅蜜。」

【△次三行明布施。】

「於是諸劫中(至)以迴向佛道。」

【△三一行明戒。】

「若復持禁戒。清淨無缺漏。求於無上道。諸佛之所歎。」

【△四二行明忍。】

「若復行忍辱(至)如是亦能忍。」

【△五二行明進。】

「若復勤精進(至)除睡常攝心。」

【△六二行明禪。】

「以是因緣故(至)盡諸禪定際。」

【△七一行結。】

「是人於百千。萬億劫數中。行此諸功德。如上之所說。」

【(初十二行頌格量竟)。
△次二行追頌人相。】

「有善男女等(至)其福為如此。」


【△後五行半。頌行位不退。】

「其有諸菩薩(至)於此無有疑。」

【無量劫行道者。久修諸度也。願我於未來者。起慈
悲願也。藉久行願。聞經信解。今之初品。始聞此經。
一念信解。功等久行。亦乃過之也(第一一念信解
竟)。
△第二略解言趣。為他解說。前但信解。未能敷
說。說涉法義。須善辭辯。今品具足。故言為他解說。
從勝受名。是第二品。以說力故。能起自他無上之
慧。文中先標人相。次格量。】

「又阿逸多(至)能起如來無上之慧。」

【△第三品。廣聞廣解。廣為他說。廣修供養。供養外
資。令內智疾入。能生一切種智。】

「何況廣聞是經(至)能生一切種智。」

【△第四人。備上三品。加修觀行。入禪用慧。觀成相
起。能見有餘實報兩土相貌。】

「阿逸多若善男子(至)當知是為深信解相。」

【見佛共比丘僧常在耆山者。方便有餘土相也。又
見娑婆純諸菩薩者。實報相也。初二品是聞慧位。
廣聞廣說是思慧位。觀行想成是修慧位。自淺之
深。成六根清淨十信位也(一現在四信竟)。
△第二
明滅後五品。文為二。先列五品。格量四品功德。後
隨喜品。格量初品功德。問。何故爾。答。四品麤格量。
初品廣格量。廣格量巳。況出勝者。可以意得。佛不
煩文。巧說若此也。五品者。一直起隨喜心。二自受

持讀誦。三勸他受持讀誦。四兼行六度。五正行六
度。此五人者。通論。皆自行化他。下文云。五十人。展
轉相教也。既皆有自行。通稱弟子。皆有化他。通稱
法師也。別論。二人但自行。三人具化他。有長行偈
頌。
今初品。起隨喜心。】

「又復如來滅後(至)當知巳為深信解相。」

【(初品但列名。格量功德。在下隨喜品中)。
△二品受持讀誦二。
先况
出持誦。】

「何况讀誦受持之者。」

【△次格量。】

「斯人則為頂戴如來(至)作是供養巳。」

【初心畏緣紛動。妨修正業。直專持此經。即上供養。
廢事存理。所益弘多。後心理觀若熟。涉外不妨內。
事資於道。如油多火猛。若順流而揚帆。又加櫓棹。
其勢轉疾也。指經文是法身舍利。不須安生身舍
利。能詮所詮。能詮是塔。不須事塔。所詮能容第一
義僧。不須事相僧也。問。若爾。持經即是第一義戒。
何故復言能持戒者。答。持經即順語戒。亦是任運
持得初篇二篇。今言能持戒者。第三篇去。事中無
虧耳。
△三品復能教他二。先標人。】

「阿逸多若我滅後(至)若教人書。」

【△次格量。】

「則為起立僧坊(至)供養眾僧。」

【△四品兼行六度二。先標人。】


「況復有人能持是經(至)一心智慧。」

【△次格量。】

「其德最勝無量無邊(至)疾至一切種智。」

【△五品正行六度二。先標人。】

「若人讀受誦持是經(至)利根智慧善答問難。」

【△次格量。】

「阿逸多若我滅後(至)皆應供養如佛之塔。」

【結此五品。前三人是聞慧位。兼行六度思慧位。正
行六度是修慧位。都是十信前耳。
△二偈頌。有十
九行半。初五行半。頌第二品。】

「爾時世尊。欲重宣此義而說偈言。

若我滅度後(至)具足諸供養。」

【△次三行頌第三品。】

「若能持此經(至)種種皆嚴好。」

【△三四行頌第四品。】

「若有信解心(至)不瞋不惡口。」

【(阿提目多伽。此云龍砥華。其草形如大麻。赤華青葉。子堪為油。亦堪為香)。
△四七行頌
第五品。】

「恭敬於塔廟(至)經行及坐臥。」

【生心如佛想者。初依人號如來也。不久詣道樹者。
其位在鐵輪。不久得入銅輪。能八相作佛也。此第
五品與第四信齊。同是修慧位。若論入位。同是六
根清淨位也。而有佛在世滅後之異耳(問。何故現在唯四信。
滅後立五品。答。其義既齊。四五無別。但是滅後加讀誦位為二品耳)。
(分別功德品竟)。】


【△先申品目。次釋經文。
今初。】

「玅法蓮華經隨喜功德品第十八」

【釋隨喜功德品。隨者。隨順事理。無二無別(事理秪是權實
異名。了此權實。即非權實。故無二無別。即隨順開權顯實之事理也)。喜是慶巳慶人。
聞深奧法。順理有實功德。順事有權功德。慶巳有
智慧。慶人有慈悲。權實智斷。合而說之。故言隨喜
功德品。
又順理者。聞佛本地。深遠深遠。信順不逆。
無一毫之疑滯。順事者。聞佛三世益物。橫豎該亘。
徧一切處。亦無一毫疑滯。即廣事而達深理。即深
理而達廣事。不二而二。不別而別。雖二雖別。無二
無別。如此信解。名之為隨。如來出世四十餘年。不
顯真實。七方便人。不語誠諦。今聞法隨喜。慶巳慶
人。以凡夫心。等佛所知。用所生眼。同如來見。如此
知見。究竟法界。廣無涯底。無等無等等。更無過上。
佛今說此。我得聞此。故名隨喜功德品。
第五十人。
是初品之初初。但有一念理解。但有一念慶巳慶
他。未有事行。恩不及人。所獲功德。如來巧喻。功葢
無學。況復最初於會聞者。況復二三四五品者。況
復入位。十住十行。及至後心者。誰聞如是深玅功
德而不景慕。如來說此。令物尚之。故言隨喜功德
品。
上來稱美持經功德。時眾咸謂入真因位。乃致
斯德。於初心之初。起輕弱想。忽聞好堅處地。芽巳
百圍。頻伽在殻。聲勝眾鳥。希有奇特。輕疑釋然。故
名隨喜功德品。
外道得五通者。能移山竭海而不

伏見愛。不及煖法人。二乘無學。子果俱脫。猶被涅
槃縛。不知其因果俱權。通教人。修因雖巧。不識五
百由旬。得果止除四住。別人雖勝二乘。修因則偏。
其門又拙。非佛所讚。皆不及初隨喜人。佛今舉阿
以況後茶。都勝諸教。故言隨喜功德品。
問。此與大
品隨喜云何。答。此法彼人。人法互舉(答中此法者。屐轉聞法故。
彼人者。大品。若聲聞人能發心者。我亦隨喜)。
△次釋經文。文有問答。各
長行偈頌。初問前品巳格四人。不說初者。彌勒承
機問出此義。如文(前品巳校量四人者。分別功德品末。於後四人。經文節節自校
量訖。唯初品文。未有校量。故生此品。故前品末疏云。今具列五品。校量四品。後隨喜品。校量初品。乘機者。
由佛知機隱之未說。故使彌勒。乘機扣佛。廣校初文。方知後四功大。時眾益廣。故曰乘機)。】

「爾時彌勒菩薩(至)而說偈言。

世尊滅度後。其有聞是經。若能隨喜者。為得幾所福。」

【△佛答為二。初答內心隨喜人。二直明外聽法人。
初為五。一展轉相教。】

「爾時佛告彌勒菩薩(至)如是展轉至第五十。」

【五十人者。今為二。一橫約諸教四眾。二直約圓教
數之。三藏有四門。一一門有四眾。更開沙彌沙彌
尼。合六人。四門則二十四人。約信行。法行。則四十
八人。最初最後合五十人。通別四門亦如是。直就
圓門數者。數法有小七大七。大七有七七四十九。
皆是師弟。具自行化他之德。最後一人。但是自解。
無教他德。故格下以顯上耳。
△二格量本。】

「阿逸多其第五十(至)皆得自在具八解脫。」


【(止觀第一記。四生者。謂胎卵溼化。其顯識論中。又立四生。一觸生者。因交會故。二嗅生者。雄有欲心。嗅雌
者根門。即便有孕。三沙生者。如雌雀以欲心坋沙。因即有孕。四者聲生。雌孔雀以欲心故。聞雄者。鳴。便即
有孕。此四但攝胎卵二生。溼化但染香處。不須此相)。
△三問。】

「於汝意云何。是大施主。所得功德。寧為多不。」

【△四答。】

「彌勒白佛言(至)何況令得阿羅漢果。」

【△五正格量。】

「佛告彌勒(至)無量無邊阿僧祇不可得比。」

【(僭補曰。五十人聞經隨喜者。前四十九。展轉授受。有化他德。其功甚大。最後第五十人。獨自聞法華經一
偈隨喜。無化他德。其功甚劣。又第五十人。在前是最初之初。未入品者。在後是第五十人。無化他德者。二
俱是劣。如來以劣况勝。其劣者功德。無量無邊。不可思議。况前四十九展轉教化殊勝功德。何可較量耶。
此經正旨也。又第五十人。乃單己無眷屬者。是即多之一。前四十九人。展轉教化。是即一之多。一多互融。
功德皆等。無勝劣也。又約藏通別三教四門釋者。正明前得益之人。頓漸不等。而究竟法華開顯。入於佛
慧。則其功德亦等。無差別也)。

格量中。先與世樂。拔果苦。後與涅槃樂。拔生死苦。
此是略舉梵福。今更廣之。滿閻浮人福。不及西瞿
耶尼一人福。滿西瞿人福。不及東弗婆提一人福。
滿三天下人福。不及北鬱單越一人福。滿四天下
人福。不及一四天王。四天王。不及一釋。乃至第六
天。不及一梵福。梵福有定散。散者無塔處作塔。塔
壞者治之。和合僧眾。請轉法輪。眾散者還合之。是
為四福。與梵天等。故言梵福也。聖福者。謂阿羅漢
住最後身。得有餘涅槃者是也。又有體法三乘人。
同學無生。斷煩惱盡。如燒木成炭。又薩埵聖福。自

行化他。俱以無言說道。斷煩惱。入無餘。又薩埵福。
謂從初發心。次第化人。入大涅槃。如是格量。梵福
不及聖福。聖福不及體聖福。體聖福不及小薩埵
福。小薩埵福不及大薩埵福。大薩埵福不及聞法
華經初隨喜福。何以故。彼非佛法故。非實故。非圓
故。雖住後果。不及我初心。其義如是。私謂勸人聽
法。從與陀羅尼菩薩共生一處。至人相具足。各有
五十功德。將功德目人。亦成五十。但上五十。論內
解隨喜。今唯論外相為異也。


「　一處及利根
　智慧不瘖瘂
　口香舌無病
　口無病不垢
　不黑亦不黃
　不疎不缺落
　亦不差不曲
　唇不垂不褰
　不縮不麤澀
　不瘡亦不胗
　不缺亦不壞
　不咼亦不厚
　不大及不黧
　不黑無可惡
　不匾不曲戾
　不黑亦不狹
　不長及不窊
　不曲無不喜
　脣好及好舌
　好牙及好齒
　鼻修及高直
　面圓滿眉高
　眉長并額廣
　平正人相具
　見佛及聞法」



又此文。亦有六根功德。利根智慧是意功德。不瘖
瘂舌功德。鼻修高直鼻功德。見佛眼功德。聞法耳
功德。餘是身功德。前是相似位功德。今是相似位
前功德耳(前是相似位功德等者。指分別功德品中云。滅後五品。大師有時依普賢觀。判
五品位在六根內。故云相似。今是相似位前功德。正是圓外凡五品位。圓伏五住。與別十信等耳)。
(初
答內心隨喜人竟)。
△二直明外聽經。有長行偈頌。

初為四。一自往。】

「又阿逸多(至)及乘天宮。」

【△二分座。】

「若復有人於講法處坐(至)若轉輪聖王所坐之處。」

【△三勸他。】

「阿逸多若復有人(至)見佛聞法信受教誨。」

【△四具德修行。】

「阿逸多汝且觀是(至)為人分別如說修行。」

【△二偈頌。有十八行為二。初九行頌隨喜。次若有
勸下九行。頌聽經。隨喜中三。初一行半。頌五十人。
二五行半。頌格量本。三二行頌格量。略不頌福甚
多。如文。】

「爾時世尊。欲重宣此義而說偈言。

若人於法會(至)初聞隨喜者。」

【△次九行頌聽經。小不次第。為四。初五行超頌勸
聽經。次二行追頌自往。三一行頌分座。四一行頌
修行。如文。】

「若有勸一人(至)其福不可限。」

【(隨喜功德品竟)。】

【△先申品目。次釋經文。
今初。】

「玅法蓮華經法師功德品第十九」

【釋法師功德品。法師義如上說。功德者。前謂初品
之初功德。今五品之上。謂六根清淨。內外莊嚴。五
根清淨名外莊嚴。意根清淨名內莊嚴。又從地獄

巳上。至佛而還。一切色像悉身中現者。名內莊嚴。
從地獄巳上。佛巳還。一切色像。以普賢三昧而外
化者。名外莊嚴。身根既爾。餘五根亦然。受持既爾。
四種亦然。初品既爾。四品加然。相似既物。分真倍
然(初世界)。行者聞說此功德利。喜不自勝。勤求無厭。
信進倍增(次為人)。明識大乘。有大勢力。決無疑網(次對
治)。似解之初初。過二乘之極極。百千萬倍。指始顯
終。懸解究竟。第一義諦。不可思議。此品所明。備斯
四意。故言法師功德品也(此第一義)。

(第一義中云。似解初初者。依普賢觀。隨喜巳當似解之首。第五十人。復在隨喜之初。故云初初。過二乘之
極極者。羅漢巳極。無疑又極。縱是無疑。亦不能及初隨喜人百千萬倍。如前校量。指始等者。以隨喜始。顯
玅覺終。凡夫發心。尚與玅覺畢竟不二。况今五品。望後六根耶)六根功德者。按三
業安樂行。即有十善。一善有十。即百善。一善中有
十如。即千善。就自行化他為二千。約如來室如來
衣如來座。即成六千。五種法師。悉具六根清淨。一
一根皆有一千功德也。
復次一心中具十法界。一
一界皆有十如。即成一百。一根通取六塵。即有六
百。約定慧二莊嚴。即是一千二百。根根悉用定慧
莊嚴等千二百也。若論六根清淨。清淨則不言功
德若少若多。若言莊嚴。能盈能縮能等。等莊嚴者。
根根六千。若言千二。顯其能盈。若言八百。顯其能
縮。若言清淨。無盈無縮無等。六根互用。根自在故。
不可思議故。若偏判者。則失旨也。相似之位。若依
四輪。即鐵輪位。若依五十二位。即十信心也。若依

仁王。即十善大心。今對常精進者。即十信之第二
心也。諸經名目雖異。同是圓教相似位耳。
△次釋
經文為二。初總列六根盈縮功德數。】

「爾時佛告常精進菩薩(至)莊嚴六根皆令清淨。」

【△次別作六章解釋。各有長行偈頌。今初眼根。】

「是善男子善女人(至)而說偈言。

若於大眾中(至)肉眼力如是。」

【眠根章。明父母所生名肉眼。而所見過於天眼。梵
王報得天眼。在巳界徧見大千。大千外有風輪與
眼作障。不能見外。若在他界。則不徧見大千。非所
統故。小羅漢見小千。大羅漢見大千。辟支佛見百
佛世界。不以風輪為礙。亦無巳他界隔。今經論眼
能見大千內外。應是天眼。那名肉眼。此是圓教似
位。因經之力。有勝根用。既未發真。不得稱天眼。猶
名肉眼。例如小乘方便。未得神通。則不稱天眼耳。
猶是分段之身。故稱父母所生。雖稱肉眼。具五眼
用。見大千內外。天眼用。見一切眾生及業因緣。法
眼用。其目甚清淨。慧眼用。一時悉見大千內外。見
業見淨。又圓伏法界上惑。佛眼用。大經云。雖有肉
眼。名為佛眼。佛眼故。名清淨。具五眼故。故言莊嚴。
能盈能縮。名勝根用。名根自在。豈可秖作八百千
二百解耶。
△二耳根。】

「復次常精進(至)而說偈言。

父母所生耳(至)功德巳如是。」


【耳根章。徧聞大千內外十法界音聲。聞六道。即肉
天二耳。聞二乘即慧耳。聞菩薩即法耳。聞佛即佛
耳。又父母所生肉耳。能聞內外即天耳。聽之不著
即慧耳。不謬即法耳。一時互聞即佛耳。以耳例眼。
眼亦如是。見人天是二眼。見二乘是慧眼。見菩薩
是法眼。見佛即佛眼。
△三鼻根。】

「復次常精進(至)而說偈言。

是人鼻清淨(至)先得此鼻相。」

【鼻根章亦如是。父母所生即肉鼻。大千內外即天
鼻。不染不著即慧鼻。分別不謬即法鼻。一時互用
即佛鼻。此章明互用者。鼻知好惡。別貴賤。覩天宮
莊嚴等。則鼻有眼用。讀經說法。聞香能知。鼻有耳
用。諸樹華果實。及蘇油香氣。鼻有舌用。入禪出禪。
禪有八觸故。五欲嬉戲。亦是觸法。鼻有身用。染欲
癡恚心。亦知修善者。鼻有意用。鼻根自在。勝用若
茲。例五根亦如是(以於鼻根最委悉。故於鼻根。更辨互用。準例餘根。亦應如是。但
是文略)。
△四舌根。】

「復次常精進(至)而說偈言。

是人舌根淨(至)或時為現身。」

【舌根章亦如是。父母所生。即是肉舌。能作十法界
語。約此。即是五舌義明矣。能作十法界語即天舌。
不壞即慧舌。不謬即法舌。一時互用即佛舌。問。苦
澀惡味至舌。皆變成上味。眾色到眼。何不變成玅
色。舊不例。味有損益。損者變。不損者不變。諸色不

壞眼故不例。今解不爾。一切色同佛色。一切聲同
佛聲。等皆清淨。例則無妨。徧知一切色法聲法。無
亂無謬。分別亦無妨。自在之根。那作頑礙之解耶。

△五身根。】

「復次常精進(至)而說偈言。

若持法華者(至)一切於中現。」

【身根章亦如是。世間所有皆於身中現。肉身用也。
上至有頂於身中現。天身用也。二乘身中現。慧身
用也。菩薩於身中現。法身用也。佛於身中現。佛身
用也。一時圓現。一時互用。一時無謬。一時無著(身根
中云。無謬。假也。無著。空也。俱照名中)。
△六意根。】

「復次常精進(至)而說偈言。

是人意清淨(至)持法華經故。」

【意根章亦如是。世間資生產業。皆順正法。人意淨。
天心所行。天所動作悉知。天意淨。四月即四諦。一
歲即十二月。是十二因緣。與實相不相違背。即慧
意淨。一月即一乘。菩薩意淨。有所思量。皆是先佛
經中所說。即佛意淨。一時圓明。一時圓互。一時無
染。一時無謬。根用自在。能盈能縮。能等能淨(然隨喜品。
校量初品。分別功德。直明四信。及以五品。今法師功德。但明相似六根功德。不輕品中。明弘經人。現生後
報。六根清淨。神力囑累。果人自明弘經力用。以勸流通。藥王。玅音。觀音。明隣真人弘經功德。故隨喜品巳
下。不勞委釋。但略示文相。以顯傳弘。則流通之功。其義自了)。

僭補曰。首楞嚴經。明發覺初心二決定義。一者應
當審觀因地發心。與果地覺。為同為異。若因地以

生滅心為本修因。而求佛乘不生不滅。無有是處。
(註曰。二決定義。皆為耳根圓通而說。反聞自性。即第一不生滅心也。循聲流轉。即第二同為賊媒。自劫家
寶也)第二義者。應當審詳煩惱根本。此無始來。發業
潤生。誰作誰受。則汝現前眼耳鼻舌。及與身心。六
為賊媒。自劫家寶。由此無始眾生世界生纏縛故。
於器世間。不能超越。云何名為眾生世界。世為遷
流(過現未三世是也)。界為方位(東西南北是也)。界與世相涉。三四
四三。宛轉十二(以世涉方。三四十二。以方涉世。四三十二。故云宛轉十二)。流變
三疊。一十百千(以三世流變。而有三疊之義。初疊一為十二。二疊十為百二。三疊百
為千二。故云流變三疊。一十百千也)。總括始終。六根之中。各各功德。
有千二百。汝復於中。克定優劣。眼根八百功德。耳
根圓滿一千二百功德。鼻根八百功德。舌根圓滿
一千二百功德。身根八百功德。意根圓滿一千二
百功德(六根理各具千二百。而復有優劣者。約此方機。利鈍不同耳。今揀擇既明。令從耳根
入道。以耳根圓通。具三真實故也。大師所釋有三。一依三業安樂行具十善。二依一心具十法界。三依六
根清淨。判盈縮功德。大師所釋。深契經旨。楞嚴如來所判。三四四三。宛轉十二。流變三疊。一十百千。讀者
宜合而觀之。理方盡也)。
(法師功德品竟)。】

【△先申品目。次釋經文。
今初。】

「玅法蓮華經常不輕菩薩品第二十」

【釋常不輕菩薩品。內懷不輕之解。外敬不輕之境。
身立不輕之行。口宣不輕之教。人作不輕之目。不
輕之解者。法華論云。此菩薩知眾生有佛性。不敢
輕之。佛性有五。正因佛性。通亘本當。緣了佛性。種
子本有。非適今也。果性。果果性。定當得之。決不虗

也。是名不輕之解。將解以歷人。彼亦如此。是名敬
不輕之境。敬此境故。名不輕之行。宣此語故。名不
輕之教。昔毀者以此目人。今經家以此目品(正因通亘
等者。性德通於迷悟因果故。緣了云種子本有。還約性德以明二因。對新熏以成修德故。此三為因。轉因
成果。果中菩提及以涅槃。名為果性。性德本有。名果果性也)。見實三昧云。佛為父
王說一切皆是佛。王問。一切眾生即是佛耶。佛答。
若如實見眾生。於其即是佛。私類此語。若不如實
見佛。則非佛。譬初學射。的少乖多。當以地為的。無
往不著。若隨妄分別。生佛差殊。則非佛。若如實觀。
則無往非佛也。初是因緣解。後是圓教解(初是因緣等者。
初內懷不輕之解等五文是也。後是圓教者。約教也。從見實三昧去是也)。
△次釋經文。
此品引人為證。證五品功德深。六根報重。我昔隨
喜。獲現生後報。以募流通也(我昔隨喜獲現生後報者。重明來意。故後
文云。臨欲終時。具聞威音王佛先說法華經。得六根淨。更增壽命。即現報也。命終之後。復值二千億佛。同
號日月燈明。即生報也。以是因緣。復值二千億佛。同號雲自在燈王。後值千萬億佛。即後報也。於現報中
獲六根淨。是故弘經。其功不淺。昔時流通。三報宛爾。今日流通。實不虗也)。文有長行偈
頌。長行為三。一雙指前品罪福。二雙開今品信毀。
三雙舉勸(舉順遮逆。舉持遮毀)。初雙指者。先指罪。如法師品
說。次指福。如功德品說。如文。
今初。】

「爾時佛告得大勢菩薩(至)所說眼耳鼻舌身意清淨。」

【(一雙指前罪福竟)。
△第二雙開信毀。有事本本事。
今初(事本者。最初威音。是不輕事之本。故云事本。本事者。像法不輕。是威音本之車。故云本事。體用
不二。不可思議也)。事本。有時節名號劫國說法等。悉如文。】

「得大勢乃往古昔(道成無始。故稱乃往古昔)(至)皆同一號。」


【△次明本事。又三。初明時節。二於像法中下。雙標
兩人名。】

「最初威音王如來(至)名常不輕。」

【毀者因時名增上慢。信者因時名常不輕。
△三雙
明得失。又三。初就信者論得。】

「得大勢以何因緣(至)汝等皆當作佛。」

【得正說之宏宗。得流通之玅益。
(僭補曰。得正說之宏宗者。迹門正說。
三周演法。開權顯實。為諸弟子授記作佛。本門正說。開迹顯本。令諸菩薩。增道損生。授法身記也。得流通
之玅益者。迹門流通凡五品。一法師。安三軌以弘法。二古佛。涌寶塔以證經。三達多。師資授受玅經。得記
成道。四持品。二萬菩薩等。發願惡世持說。五文殊問末世弘經之法。起安樂行。是為迹門流通也。本門流
通。凡十一品半。一分別功德半品。先明現在四信。次明佛滅後五品。二隨喜品。格量最後第五十人功德。
但得一句一偈之益。不能傳化。比前甚劣。而格量其功德。廣大難思。况最初聞經。展轉教授。其功德何可
較量耶。三法師功德品。現感六根清淨之報。四不輕禮拜弘法。三報圓明。五如來之神力莫測。六囑累之
殷重叮嚀。七藥王輕生重法。八玅音以普現色身三昧。隨類弘通。九觀音普門示現。十陀羅尼。輔正摧邪。
十一嚴王之本事既明。十二普賢之大願勸發。流通無盡。是為本門十一品半流通也。如上諸品。或是法
身大士。或是古佛垂形。輔贊法化。觸類流通。普為法界眾生。開示悟入佛之知見。授記作佛而巳。正說流
通。全文不啻六萬餘言而不輕菩薩。但以我深敬汝等下五句。二十四言。包抱殆盡。有標。有徵。有釋。真可
謂得正說之大旨。得流通之玅益也)名常不輕者。不輕巳輕人。是人
一。凡有所見是理一。皆悉禮拜是行一。而作是言
是教一。此是開權顯實之四一也。
從乃至遠見下。
是本理一。故往禮拜是本行一。而作是言。是本教
一。四眾是人一。此是開近顯遠之四一也。
文云。不
專讀誦經典。但行禮拜者。此是初隨喜人之位也。
隨喜一切法。悉有安樂性。皆一實相。隨喜一切人。

皆有三佛性。讀誦經典。即了因性。皆行菩薩道。即
緣因性。不敢輕慢而復深敬者。即正因性。敬人敬
法。不起諍競。即隨喜意也。
不輕深敬。是坐如來座
也。忍於打罵。是著如來衣也。以慈悲心。常行不替
即入如來室也。又深敬是意業。不輕之說是口業。
故往禮拜是身業。此三與慈悲俱。即誓願安樂行
也。如此三四。豈非流通之玅益而謂何耶。
△二明
毀者之失。】

「四眾之中(至)號之為常不輕。」

【生瞋恚心不淨者。不受四一也。罵言無智。智知於
理。既言無智。不受理一也。比丘等。不受人一也。從
何所來。不受行一也。虗妄授記。不受教一也。經歷
多年。常被罵者。結不受開權顯實之四一也。避走
達住。高聲唱言。亦復不受此開近顯遠本地之四
一也。常作是語故。結信者深信不休也。四眾為作
不輕名者。此結毀者呰毀不止也。問。釋迦出世。躊
躇不說。常不輕一見。造次而言。何也。答。本巳有善。
釋迦以小而將護之(終令入實)本未有善。不輕以大而
強毒之(下其佛種)。
△三雙明信毀果報。初信者果報為
二。一明信果報。二結會古今。
今初。】

「是比丘臨欲終時(至)功德成就當得作佛。」

【信者論三報。現得六根清淨。生值燈明佛。後值二
千億佛。神通力是身業淨。樂說辯力是口業淨。善
寂力是意業淨。
△二結會古今二。先結會。】


「得大勢於意云何(至)則我身是。」

【△次舉信者而勸順。】

「若我於宿世(至)疾得阿耨多羅三藐三菩提。」

【△二明毀者果報又二。先明果報。】

「得大勢彼時四眾(至)教化阿耨多羅三藐三菩提。」

【毀者得善惡兩果。謗故墮惡。聞佛性名。毒鼓之力。
獲善果報(問。若因謗墮苦。菩薩何故為作苦因。答。其無善因。不謗亦墮。因謗墮惡。必由得
益。如人倒地。還從地起。故以正謗。接於邪墮)。
△二結會古今。】

「得大勢於汝意云何(至)不退轉者是。」

【(二雙開信毀竟)。
△第三雙舉勸。舉順以遮逆。勸持
以遮毀。】

「得大勢當知是法華經(至)書寫是經。」

【經有大力。終感大果。務當勤習五種之行(五種行者。五種
法師。一受持。二讀。三誦。四解說。五書寫法師功德品。六根清淨。段段如是標名也)。
(一長行竟)。

△二偈頌。有十九行半。初十五行半。但頌信毀因
果。後四行頌勸持。在文可見。不細出也。】

「爾時世尊。欲重宣此義而說偈言。

過去有佛(至)計著於法。」

【著法者。是法不可示。若定謂是有。即是著法。乃至
定謂是非有非無。亦名著法者。佛藏云。刀輪害閻
浮人。其罪猶小。有所得心說大乘者。其罪過彼也。
大論云。執有與無諍。乃至執非有非無與有無諍。
如牛皮龍繩。俱不免患。中論云。諸佛說空法。本為
化於有。若有著空者。諸佛所不化。若定言諸法非

有非無者。是名愚癡論。若失四悉檀意。自行化他。
皆名著法。若得四悉檀意。自他俱無著也。】

「不輕菩薩(至)如是經典。

億億萬劫(至)疾成佛道。」

【(不輕菩薩品竟)。】

【△先申品目次釋經文。
今初。】

「玅法蓮華經如來神力品第二十一」

【釋如來神力品。如來者。上釋竟(見壽量品釋)。神名不測。
力名幹用。不測。則天然之體深。幹用。則轉變之力
大。此中為付囑深法。現十種大力。故名神力品。
△
次釋經文。自此品下。凡有八品。是付囑流通。今品
明菩薩受命弘經。次品如來摩頂付累。今品文有
長行偈頌。長行為三。一菩薩受命。二佛現神力。三
結要勸持。初又二。一經家敘敬儀。】

「爾時千世界微塵等菩薩(至)瞻仰尊顏。」

【△二發誓弘經。】

「而白佛言(至)解說書寫而供養之。」

【此段為三。一時節。佛滅後是也。二處所。分身等國
是也。三所以下誓願。
(僭補曰。世尊滅度。十方分身諸佛同時滅度。如天上月落。
千江月同落也。故涌出大士。發願在彼分身諸佛滅度國中弘法。自他兼利也)。
△第二現
十神力為二。初所對之眾。】

「爾時世尊(至)一切眾前。」

【於文殊等者。迹化眾也。舊住者。下方本化眾也。一
切者。他方來者。及從分身佛來者也。問。但見下方

發誓。不見文殊等發誓。何也。答。上文云。我土自有
菩薩能持此經。即兼得之也。
△二正現神力。】

「現大神力(至)如一佛土。」

【十神力者。一吐舌相者。今經所演。開三顯一。內秘
外現。廢近顯遠。明三世益物。皆誠諦不虗。福德人
舌至鼻。三藏佛至髮際。今至梵天。出過凡聖之外。
極於淨天之頂。相既殊常。說彌可信。
二通身毛孔。
徧體放光。周照十方。無處不朗。表智境罄也。上白
毫吐耀。始在東方。表七方便。初見一理。今本門既
竟。放一切光。照一切土。能令初因。終于等覺。究竟
佛慧。分身諸佛。亦復如是。
三謦欬者。將語之狀也。
亦是通暢之相也。四十餘年。隱秘真實。今獲伸舒。
無有遺滯。是我出世大事通暢。是故謦欬。欲以此
法。付諸菩薩。令於後世。導利眾生。將語斯事。是故
謦欬。謦欬具二義。一欬欬事了。一欬欬付他也。
四
彈指者。隨喜也。隨喜七方便。同入圓道。隨喜圓道。
增智損生。隨喜諸菩薩。持真淨大法。隨喜後世。獲
無上寶。此一彈指。豎徹三世。橫互十方。
五地六種
動者。表初心至後心。六番動無明。今明復動一切
人六根。令得清淨也。
六普見大會者。表諸佛道同
也。而今而後。亦復如是。上五千起去。三變被移。既
失本心。不能現益。宜以非滅現惡。從諸菩薩。弘經
得道。入於佛慧。如今會無異。亦表未來有機一也。
七空中唱聲者。表於未來有教一也。
八南無歸命。

為佛弟子。表於未來有人一也。
九遙散諸物。雲聚
而來者。表於未來有行一也。
十十方通同。如一佛
土者。表理一也。問。何以知十相表現意。復表將來
意。答。文云。我以如來神力。為囑累此經故。猶不能
盡。表現表將。其義明矣。
△第三結要付囑。文為四。
一稱歎付囑。】

「爾時佛告上行等菩薩大眾(至)猶不能盡。」

【△二結要付囑。】

「以要言之(至)皆於此經宣示顯說。」

【結要有四句。一切法者。一切皆佛法也。此結一切
皆玅名也。一切力者。通達無礙。具八自在。此結玅
用也。一切秘藏者。徧一切處。皆是實相。此結玅體
也。一切深事者。因果是深事。此結玅宗也。皆於此
經。宣示顯說者。總結一經。唯四而巳。撮其樞柄而
授與之(結要有四句者。本迹二門。各有宗用。二門之體。兩處不殊。名冠此三。而總於三。一部
之要。豈過於此。故總攬之。以成流通。八自在者。如止觀記)。
△三獎勸付囑。如文。】

「是故汝等(至)是中皆應起塔供養。」

【△四釋付囑。】

「所以者何(至)諸佛於此而般涅槃。」

【上云。經卷所在之處。皆應起塔。經中要說。要在四
事。道場。釋上甚深之事。得菩提。釋上秘藏。轉法輪。
釋上一切法。入涅槃。釋上神力。此之四要。攝經文
盡。故皆應起塔也。所言要者。得菩提是法身。轉法
輪是般若。入涅槃是解脫。三法成秘密藏。佛住其

中。即是塔義也。阿含云。佛出世。唯四處起塔。生處。
得道處。轉法輪。入涅槃。坐道場是法身生處。餘悉
如文(一長行竟)。
△二偈頌有十六行。分三。初四行
頌十神力。但有五者。闕後五也。前五現見。逐要存
之。前後二五。現未異耳。舉現例未。是故略之。】

「爾時世尊。欲重宣此義而說偈言。

諸佛救世者(至)現無量神力。」

【△次有十行半。頌結要。又二。初二行。是人之功德。
總頌四法。】

「囑累是經故(至)不可得邊際。」

【△二八行半。別頌四法。又四。初一行半。頌一切法。
持法即持佛身。】

「能持是經者(至)教化諸菩薩。」

【△二兩行頌神力。神力令佛歡喜。】

「能持是經者(至)亦令得歡喜。」

【△三一行頌秘要可解。】

「諸佛坐道場。所得秘要法。能持是經者。不久亦當得。」

【△四有四行。頌甚深之事。說法破闇入一乘。是佛
甚深之事也。】

「能持是經者(至)畢竟住一乘。」

【△後一行半。總頌結也。】

「是故有智者(至)決定無有疑。」

【(如來神力品竟)。】

【△先申品目。次釋經文。
今初。】


「玅法蓮華經囑累品第二十二」

【釋囑累品。囑是佛所付囑。累是煩爾宣傳。此從聖
旨得名。故言囑累。
囑是頂受所囑。累是甘而弗勞。
此從菩薩敬順得名。故言囑累。
囑是如來金口所
囑。累是菩薩丹心頂荷。此從授受合論。故言囑累
品也。是故如來躬從座起。申手摩頂。授以難得之
法。大眾曲躬合掌。如世尊敕。當具奉行。殷勤授受。
故名囑累品也。
△次釋經文。文為二。初如來付囑。
次時眾歡喜。初為三。一付囑。二菩薩領受。三事畢
唱散。初又三。一正付。】

「爾時釋迦牟尼佛(至)令一切眾生普得聞知。」

【正付者。佛以一權智善巧之手。摩無量大菩薩實
智之頂。如來授道化他。故名權智手也。菩薩自行
受道。故名實智頂也。申手摩頂。即身付囑也。權智
臨實智。即意付囑也。而作是言者。即口付囑也。
文
有四悉檀意。我於無量劫修是難得之法者。此從
前佛受學。今以付爾。爾當授彼。三世繼嗣。即世界
悉檀也。一心流布。即為人悉檀也。廣令增者。即對
治悉檀也。益者。即第一義悉檀也。
△二釋付。】

「所以者何(至)是名釋出佛意而付囑之。」

【△三誡付。】

「於未來世(至)則為巳報諸佛之恩。」

【誡付者。若根深智利。直說佛慧。若不堪者。於餘深
法中。示教利喜。佛慧是深而非餘。六方便是餘而

非深。別教次第。是餘亦是深。汝能以餘深。助申佛
慧者。即善巧報佛之恩。是名誡付囑也(六方便。謂兩教二乘。
兩教菩薩。別信住行向是也。別深者。謂別初地。與圓初住等也)。
△二菩薩領受。】

「時諸菩薩摩訶薩(至)唯然世尊願不有慮。」

【歡喜意領受。曲躬低頭是身領受。俱發聲言是口
領受。兼得意領受也。如世尊敕者。領受大施主如
來室意。當具奉行。領受無慳悋如來衣意。願不有
慮。領受無所畏如來座意。佛既三付。菩薩三受。皆
如文。
△三唱散。】

「爾時釋迦牟尼佛(至)多寶佛塔還可如故。」

【多寶為證經故來。分身為開塔故集。開塔事了。令
分身還本。故去而不現。塔為聽經。本門止宗巳竟。
流通未了。故塔還如故(一如來付囑竟)。
△次大眾
歡喜。】

「說是語時(至)聞佛所說皆大歡喜。」

【諸佛為化他事遂故喜。菩薩為自行得法故喜。又
說人清淨故喜。佛是也。聞清淨法故喜。玅經是也。
聞法獲證故喜。現在本來得益者是也。三事具足。
故大歡喜。

(囑累品竟)。】

【△先申品目。次釋經文。
今初。】

「玅法蓮華經藥王菩薩本事品第二十三」

【釋藥王菩薩本事品。觀經曰。昔名星光。從尊者日
藏。聞說佛慧。以雪山上藥。供養眾僧。願我未來。能

治眾生身心兩病。舉世歡喜號曰藥王。
此文明一
切眾生喜見。頓捨一身。復燒兩臂。輕生重法。命殞
道存。舉昔顯今。故言本事品也。
若推此義。星光應
在喜見之後。從捨藥發誓巳來。名藥王故。
△次釋
經文。此下五品。皆是化他流通。今品明化他之師。
唯願大法。大得弘宣。大願眾生。獲大饒益。所以竭
其神力。盡其形命。殷殷虔虔。志猶未巳。庶令弟子。
宗法如師。我傳爾明。爾復傳明。明明無巳。師之志
也。故知此品。勗弘法之師也。下如玅音觀音兩品。
明他方大士。奉命弘經。普現色身。形無定準。不可
牛羊眼看。不可以凡庸識度。於所聞處。勿生輕想。
輕想。則法不染心。故知下品。勗受法弟子也。
有人
言。上諸品諸佛為佛事。此品下菩薩為佛事。此一
往耳。上品亦有菩薩。此下品亦有諸佛。今明三周
開三顯一。圓因巳竟。安樂行品。明乘乘之法。壽量
明乘乘之果。此品下。明乘乘之人。故十二門論云。
大乘者。普賢文殊大人之所乘也。藥王以苦行乘
乘。玅音觀音以三昧乘乘。陀羅尼以總持乘乘。玅
莊嚴以誓願乘乘。普賢以神通乘乘。作此解者。於
化他流通義便也(藥王至流通義便者。佛囑累巳。大事功畢。隨物偏好。故乘乘不
同。真如實相。是所乘之體。一乘因果。是所乘之事。苦行等。是乘乘之緣。隨物機宜。故使弘者。隨緣不等。故
所乘體。皆玅法也。以依一實。立因果故。乘於所乘以利物。故曰乘乘)。文為四。一宿王
發問。二如來為說。三聞品得益。四多寶種善。初問
有三意。一問藥王遊化。二問藥王苦行。三請如來

為說。
今初。】

「爾時宿王華菩薩白佛言(至)聞皆歡喜。」

【(一宿王發問竟)。
△二如來為說二。一但說苦行。遊
化。則指色身三昧。或指下二品也。二歎經。初說苦
行中二。先明事本。次明本事。
今初。】

「爾時佛告宿王華菩薩(至)以為供養。」

【有時節佛菩薩聲聞國土等。悉如文。
△次本事為
三。一佛說法。二修苦行供養。三結會古今。
今初。】

「爾時彼佛(至)及眾菩薩諸聲聞眾說法華經。」

【然佛普為一切。何獨喜見。是其對揚。須付囑流通。
如今之身子。寄一而言諸耳。
△二苦行供養。又二。
一現在。二未來。現在又二。一修行得法。二作念報
恩。
今初。】

「是一切眾生喜見菩薩(至)得現一切色身三昧。」

【△二報恩又二。一三昧力。雨華雨香。】

「得此三昧巳(至)以供養佛。」

【△二亡身力。燒身燒臂。為三。一現在燒身。】

「作是供養巳(至)光明徧照八十億恒河沙世界。」

【(經以神通力願者。明依所得三昧。起利他願。以智觀火。焚難思境。故使光明。徧照八十億恒沙世界)。

△二佛稱歎。】

「其中諸佛同時讚言(至)而各默然。」

【真法供養者。當是內運智觀。觀煩惱因果。皆用空
慧蕩之。故言真法也。又觀若身若火。能供所供。皆
是實相。誰燒誰然。能供所供。皆不可得。故名真法

也(觀若身若火。能供所供。皆是實相者。身火能供事也。佛法所供田也。境智不二。能所一如。苦即
法界。增道損生。故曰乘乘。苟無觀智。能所熾然。妄相效顰。徒取業苦。一失正念。永劫沉淪。葢心正行正。心
邪行邪。後學之徒。不可不慎。有問。律制燒身得蘭。燒指得吉。此中讚燒。其事如何。今為答之。大小開制。教
法不同。小制結過。大制令燒。故梵網中。若不燒者。非出家菩薩。豈獨令俗。而不制道。故知順小行易。不燒
何難。從大誠難。燒乃不易。世以不持為大。則大小俱傾。信此土機緣。咸迷大小。但自揣巳德。歷境觀心。與
心相應。當順開制。今藥王久證。竝出開制之方。重法輕生。起神通之願。為軌凡下。思之可知)。
○
(僭補曰。是真精進者。離身心相也。是名真法供養如來者。能焚之火。性空真火。所焚之身。幻化空身。供養
之佛。法界一相。所謂觀身實相。觀佛亦然。如是。則能焚所焚。能供所供。一相無相。是謂法供養也。智者大
師誦至此。豁然心開。親見靈山一會。儼然未散。乃是現量境界。十方一處。三際一時。因果一致。體用一如。
所云實相玅法。巧喻蓮華者。此之謂耳。又宋四明法智尊者。年五十七。約同志十僧。修法華懺。三載限滿。
同焚身以供玅經。期生安養。楊文公億。再四上書。多方設難。請留身住世說法。師堅志不回。其答文公書。
大意謂性火真空。豈有能燒之相。則所燒自亡也。佛體圓玅豈有所供之田。則能供亦寂矣。兩重能所既
泯。一切功德斯成。是名苦行法門。又名火光正受。四土淨境。頓現此心。諸佛道場。咸彰此處。是名取法門。
捨法門。不取不捨法門。亦是三毒法門。經云。如是三事中。具一切佛法。故文殊云。我是貪欲尸利。我是瞋
恚尸利。我是愚癡尸利。文公知師理勝。不可屈。乃請甬東太守。朝夕保護。師志不得伸。乃然三指供佛。聊
酬夙願而巳。古人重法輕生。懃。懇若此。使後人見聞。亦足以少激其頑懦矣)。
△三時節。】

「其身火然。千二百歲。過是巳後。其身乃盡。」

【(一現在竟)。
△二未來燒臂。又為五。一生王家。】

「一切眾生喜見菩薩(至)而說偈言。

大王今當知(至)捨所愛之身。」

【(科註云。有本於此偈後。更添供養於世尊。為求無上慧二句。乃後人擅加。笈多所譯。亦但六句。法護所譯。
但只四句。所添者。理固無妨。但原譯無有。不可從也)。
△二說本事。】

「說是偈巳(至)我今當還供養此佛。」

【△三往佛所。】


「白巳即坐七寶之臺(至)合十指爪以偈讚佛。

容顏甚奇玅。光明照十方。我適曾供養。今復還親覲。

爾時一切眾生喜見菩薩(至)世尊猶故在世。」

【△四如來付囑。】

「爾時日月淨明德佛(至)於夜後分入於涅槃。」

【△五奉命任持又四。一起塔。】

「爾時一切眾生喜見菩薩(至)懸眾寶鈴。」

【△二燒臂。】

「爾時一切眾生喜見菩薩(至)而以供養。」

【(經云。七萬二千歲等者。問。燒身但經千二百歲。燒臂何故時長七萬二千歲。答。前為自行。身盡入滅。今為
弘法。令物會三。故云令無數等。既言無數聲聞發菩提心。故知喜見。於佛滅後。不令此等住於小果。此土
亦然)。
△三利益。】

「令無數求聲聞眾(至)皆使得住現一切色身三昧。」

【△四現報。】

「爾時諸菩薩天人阿修羅等(至)一切人天得未曾有。」

【(二修苦行供養竟)。
△三結會古今又二。一結會。】

「佛告宿王華菩薩(至)如是無量百千萬億那由他數。」

【△二勸修。】

「宿王華若有發心(至)諸珍寶物而供養者。」

【勸修者。能然一指。勝捨外身。外輕內重。故功福有
異。文云。妻子者。外身也。國城等。外財也(一說苦行
竟)。
△二歎經勸持三。先歎能持者。次歎所持法。後
明持經福深。
今初。】

「若復有人(至)其福最多。」


【七寶奉四聖。不如持一偈。法是聖師。能生能養。能
成能榮。莫過於法。故人輕法重也(能生等者。如父母。必以四護護
子。今發心由法為生。始終隨逐為養。令滿極果為成。能應法界為榮。雖四不同。以法為本)。
△二
歎所持法又二。初歎法體。次歎法用。
今初。】

「宿王華譬如一切(至)此經亦復如是諸經中王。」

【川流江河諸水之中。海為第一者。無量義云。四水
譬教。藥草喻中。一雲能雨譬說法。又諸水。總一切
教。別舉四者。譬乳酪生熟四味教也。此法華教。譬
醍醐。海也。說窮本地為深。徧一切處為大。純明佛
法。不說餘法為鹹。最為深大。其義如是。
十寶山名。
出華嚴及眾經(云云)。土黑鐵圍。故非是寶。十山雖
寶。或一或二。神龍雜居。須彌四寶所成。純天所住。
譬餘教說能依。十住。四十心。或凡或賢或聖。說所
依。或俗或真或中。是為卑下。此法華經所說諦理。
常樂我淨。如四寶所成。開示悟入者之所依。是故
此義。最為高上。
星月同是陰精。俱於夜現。星無虧
盈。不及於月。諸經說權智。不得自在。此經明權即
實。實即權。盈虧相指。不二而二。如此說權智。勝餘
教也。
日是陽精。獨能破闇。諸經明實智破惑。尚不
及即實而權。那得竝即權而實。故知此經明實智。
最為第一(諸經說權智等者。權不即實。致令教法。皆非自在。諸機不融。故教主別爾。諸經
明實智等者。竝是權外之實。故破疑不徧。尚不及此經說施權意。巳破諸疑。故云即實而權。况復今經。本
為顯實。有疑皆斷。故云即權而實。所以權實之語。非獨今經。相即之言。出自於此)。輪王號
令。統於四域。
釋領三十三。
梵號令。總上冠下。譬餘

經說三諦三昧。各不相收。不得自在。此經所說。以
實相入真。決了聲聞法。是諸經之王。實相入俗。一
切治生產業。不相違背。實相入中。諸法無非佛法。
文云。一切學無學。及發菩薩心者之父。其義如是。
(文云。學無學等者。指三教菩薩為發菩薩心者。今經為彼之父。能生彼故。昔謂非子。至此方知)一
切凡夫四果。支佛第一者。此明任運無功用也。餘
經要因功用。乃得入流。如四果人。因聞思修。方乃
得悟。此經明無作四諦。不雜方便。自然流入薩婆
若海。如大白牛。肥壯多力。其疾如風。
聲聞支佛。菩
薩為第一者。此明因第一也。餘經明因。是七方便。
今經明因。出方便外。故因第一也。
如來第一者。此
明果也。餘經明果。近在寂場。此經明果。遠指本地。
故最第一。
(一歎法體竟)。
△二歎法用又三。初歎拔
苦用。】

「宿王華此經能救一切眾生(至)離諸苦惱。」

【△二有十二事。歎與樂用。】

「此經能大饒益一切眾生(至)如炬除闇。」

【(僭補曰。燈炬二喻重出者。如闇得燈。是明闇不相除。如炬除闇。是闇時無明。明時無闇。喻智能破惑)。
△
三結。】

「此法華經亦復如是(至)能解一切生死之縛。」

【(二歎所持法竟)。
△三明持福深有四。先舉聞全經福。】

「若人得聞此法華經(至)所得功德亦復無量。」

【△次舉聞品福。】

「宿王華若有人(至)諸餘怨敵皆悉摧滅。」


【△三格量。】

「善男子百千諸佛(至)所得功德如上所說。」

【口出香是現報。餘是後報(經云五百歲者。大集經中。有五五百。具如前文。
經云。若有女人等者。此中秪云得聞是經。如說修行。即淨土因。不須更指觀經等也。問。如何修行。答。既云
如說修行。即依經立行。具如分別功德品中。直觀此土。四土具足。故此佛身。即三身也。故此大眾。即一切
眾。以惑未斷故。故安樂行是同居淨土行之氣分也。故不離同居穢。見同居淨。問。同居類多何必極樂。答
教說多故。由物機故。是攝生故。令專注故。宿緣厚故。約多分故。下文兜率。其例不同。但在機感矣)。
○
(僭補曰。淨土法門。廣大無量。具諸法門。三根普利。隨根證入故。阿彌陀佛願力深故。十方諸佛皆共稱讚
故。十方諸佛皆極樂國中出故。千經萬論無不勸修故。不棄惡人。十念往生故。八方上下無央數諸天人
民。及蜎飛蝡動。皆得生故。諸宗諸祖師皆同修故。萬修萬人去故。往生靈驗。古今昭著。人人知故。人人信
故。其功德不可思議。罄南山之竹。不能殫書故。只患娑婆情重。極樂念輕。善根不深。疑信相半。志不決定。
是自誤耳)。
△四囑累。】

「是故宿王華(至)應當如是生恭敬心。」

【得聞是經不老不死者。此須觀解。不老是樂。不死
是常。聞於此經。得常樂之解。坦然在懷。無所畏忌。
(第一第二大段問答竟)。
△第三大段。聞品得益。如
文。】

「說是藥王菩薩本事品時。八萬四千菩薩。得解一切
眾生語言陀羅尼。」

【△第四大段。多寶稱善。如文。】

「多寶如來(至)利益無量一切眾生。」

【(藥王菩薩本事品竟)。】

【△先申品目。次釋經文。
今初。】

「玅法蓮華經玅音菩薩品第二十四」


【釋玅音菩薩品。文中自釋。昔奉雲雷音王佛十萬
種妓。今遊化他土。音樂自隨。昔奉八萬四千寶鉢。
今爾許道器眷屬圍繞。昔得一切眾生語言陀羅
尼。今以普現色身。以玅音聲。徧吼十方。弘宣此教。
故名玅音品。此品明菩薩以難思之力。隨類通經。
物覩其迹。莫測其本。但甘其味。無擇其形。當卑其
地。自疏其流。即是化他門中第二意也。
△次釋經
文為六。一放光東召。二奉命西來。三十方弘經。四
二土得益。五還歸本國。六聞品進道。
今初。】

「爾時釋迦牟尼佛(至)徧照其國。」

【大人相者。大相海也。徧體毛功德。不及一好功德。
眾好功德。不及一相功德。諸相從下向上。展轉相
勝。不及白毫功德。白毫功德。不及肉髻功德。故是
大人相也。此相業者。從孝順師長起。今放是光。召
本弟子。使弘中道之經。利益大機者也。白毫從一
道清淨起。今放此光。令弘此法也。問。佛一一相。皆
法界海。何故勝負。答。行布圓融。一體無二。今約圓
融之行布。故作是說耳。問。佛有緣弟子。布滿十方。
何故唯召東西。不論八方耶。答。此有所表。淨名云。
日月何意行閻浮提。欲以光明。除眾暗瞑。東是光
始。西是其終。有始有終。其唯聖人乎。未發心者。令
其發心。未究竟者。令其究竟。一菩薩既爾。諸眾亦
然。一方既爾。諸方亦然。聖不煩文。舉一蔽諸。故但
言東西耳(一放光東召竟)。
△二奉命發來。文為二。

一發來緣。二正發來。來緣為五。一經家敘其福慧。】

「爾時一切淨光莊嚴國中(至)諸大三昧。」

【敘福之由。由值先佛多也。甚深智慧。即智慧莊嚴。
十六三昧。即福德莊嚴也(此十六。竝是法華三昧異名耳。隨義說之。今稱
法華三昧之相)。
△二被照辭佛。】

「釋迦牟尼佛光照其身(至)藥上菩薩。」

【光照身辭佛。悉如文。
△三誡。】

「爾時淨華宿王智佛(至)生下劣想。」

【佛誡者。然法身大士。故不肅而成。所將眷屬。或未
達者。故寄彼而規此耳。夫佛身與理相稱。不得見
卑小而忘其尊嚴。此約如來座為誡也。夫師及弟
子。智斷具足。師既施權。弟子亦隱其實。此約如來
衣為誡也。夫依報國土。皆正報所感。如來以慈臨
大千。宜須高須下。勿覩依報而忽正報也。此約如
來室為誡也。此佛弘經。亦敕三意。彼尊誡約。諸佛
道同也。
△四受旨。】

「玅音菩薩白其佛言(至)如來功德智慧莊嚴。」

【受旨者。如來力是座力。神通力是室力。莊嚴力是
衣力。此受弘經之大旨。利物之宗要。故能不動此
會。遊化十方焉。
△五現來相。又為六。一遣蓮華。】

「於是玅音菩薩(至)甄叔迦寶以為其臺。」

【△二問。】

「爾時文殊師利法王子(至)甄叔迦寶以為其臺。」

【問。若文殊位下。辭不應求見。若文殊位高。相來那

忽不識。答。雖同一位。有始中終。止此一事不知。無
忝高位。又眾中見瑞不了。發起令知。故問佛耳。
△
三答。】

「爾時釋迦牟尼佛(至)亦欲供養聽法華經。」

【△四請。】

「文殊師利白佛言(至)彼菩薩來令我得見。」

【△五推功。】

「爾時釋迦牟尼佛(至)當為汝等而現其相。」

【△六命來。】

「時多寶佛告彼菩薩(至)欲見汝身。」

【(一發來緣竟)。
△二正發來文為六。一與眷屬經歷。】

「于時玅音菩薩。於彼國沒(至)百千天樂不鼓自鳴。」

【△二敘相登臺。】

「是菩薩目如廣大(至)而來詣此娑婆世界耆闍崛山。」

【△三問訊傳旨。】

「到巳下七寶臺(至)安隱少惱堪忍久住不。」

【△四請見多寶。】

「世尊。我今欲見多寶佛身。唯願世尊。示我令見。」

【△五世尊為通。】

「爾時釋迦牟尼佛。語多寶佛。是玅音菩薩。欲得相見。」

【△六塔中稱善。】

「時多寶佛告玅音言(至)故來至此。」

【(二奉命西來竟)。
△三十方弘經。有二問答。初問善
根神力。二問住何三昧。
初問善根神力。】


「爾時華德菩薩白佛言(至)有是神力。」

【△二答。佛還答二意。一答善根。昔獻樂奉器。華德
於汝意云何下。仍結古今。悉如文。】

「佛告華德菩薩(至)百千萬億那由他佛。」

【△二答其神力之問。】

「華德汝但見玅音菩薩其身在此(至)其事如是。」

【示三十四凡身。四聖人身。結成十法界六道耳。
△
二問住何三昧而能如此自在利益。佛答如文。】

「爾時華德菩薩(至)能如是饒益無量眾生。」

【(三十方弘經竟)。
△四二土利益。】

「說是玅音菩薩品時(至)亦得是三昧。及陀羅尼。」

【三昧與陀羅尼。體一而用異。寂用為三昧。持用名
陀羅尼。又色身變現名三昧。音聲辨說名陀羅尼。
上品云。初得一切色身三昧。轉身得一切語言陀
羅尼。當知音聲。猶是色法。故言體一用異。又舌根
清淨名陀羅尼。餘根清淨名三昧。都是六根清淨
法門耳。
△五還本土。】

「爾時玅音菩薩(至)得現一切色身三昧。」

【動地雨華者。菩薩經歷。尚能傍益。況佛前放光。傍
照東方百八萬億那由他土。亦傍論利益也。
△六
聞品進道。】

「說是玅音菩薩來往品時(至)得法華三昧。」

【(玅音菩薩品竟)。】

【△先申品目。次釋經文。
今初。】


「玅法蓮華經觀世音菩薩普門品第二十五」

【釋觀世音菩薩普門品。有通有別。通有十雙。別有
五雙。十雙者。一人法。乃至第十智斷。一人法。觀世
音者。人也。普門者。法也。人有多種。法有多種。經有
二問答。依前問答。論觀世音人。依後問答。論普門
法。人法合題。故言觀世音普門品。
二慈悲。觀世音
者。依前問答。大悲拔苦。百千苦惱。皆得解脫。普門
者。依後問答。大慈與樂。應以得度而為說法也。
三
二嚴。觀世音者。智慧莊嚴。智能斷惑。如明時無闇。
普門者。福德莊嚴。福能轉壽。如珠雨寶。
四法應。觀
世音者。觀冥於境。即法身也。普門者。隨所應現。即
應身也。
五藥珠。觀世音者。譬藥樹王。徧體愈病。普
門者。譬如意珠王。隨意所與(如意珠者。珠具多德。具如止觀第五)。六
冥顯。觀世音者。冥作利益。無所見聞。三毒七難皆
離。二求兩願皆滿也。普門者。顯作利益。目覩三十
三聖容。耳聞十九尊教也。
七隨自他。觀世音者。隨
自意。照實智也。普門者。隨於他意。照權智也。
八體
用。觀世音者。不動本際。體也。普門者。迹任方圓。用
也。
九緣了二因。觀世音者。根本是了因種子。普門
者。根本是緣因種子也。
十智斷。觀世音者。究竟是
智德。如十四夜月。清輝將滿也。普門者。究竟是斷
德。如二十九夜月。邪輝將盡也。經文兩問答。含無
量義。略用十雙。始從人法。終至智斷。釋品通名。其
義如是。
別論五隻者。謂觀世音普門也。一觀者。觀

有多種。謂析觀。體觀。次第觀。圓觀。析觀者。滅色入
空也。體觀者。即色是空也。次第觀者。從析觀乃至
圓觀也。圓觀者。即析觀是實相。乃至次第觀。亦實
相也。今簡三觀。唯論圓觀。文云普門。觀若不圓。門
不稱普。即此義也。
二世者。世亦多種。謂有為世。無
為世。二邊世。不思議世。有為世者。三界世也。無為
世者。二涅槃也。二邊世者。生死涅槃也。不思議世
者。實相境也。簡却諸世。但取不思議世也。
三音者。
機也。機亦多種。人天機。二乘機。菩薩機。佛機。人天
機者。諸惡莫作。眾善奉行也。二乘機者。厭畏生死。
欣尚無為也。菩薩機者。先人後巳。慈悲仁讓也。佛
機者。一切諸法中。悉以等觀入。一切無礙人。一道
出生死也。揀却諸音之機。唯取佛音之機而設應。
以此機應因緣。故名觀世音也。
四普者。周徧也。諸
法無量。若不得普。則是偏法。若得普者。則是圓法。
故思益云。一切法邪。一切法正。略約十法明普。得
此意巳。類一切法。無不是普。所謂慈悲普。弘誓普。
修行普。離惑普。入法門普。神通普。方便普。說法普。
成就眾生普。供養諸佛普。
一慈悲普者。始自人天。
終至菩薩。皆有慈悲。然有普有不普。生法兩緣。慈
體既偏。被緣不廣。不得稱普。無緣與實相體同。其
理既圓。慈靡不徧。如磁石吸鐵。任運相應。如此慈
悲。徧熏一切。名慈悲普。
二弘誓普者。弘。廣也。誓。制
也。廣制要心。故言弘誓。弘誓約四諦起。若約有作

無生無量四諦者。收法不盡。不名為普。若約無作
四諦者。名弘誓普也。
三修行普者。例如佛未值定
光佛前。凡有所修。不與理合。從得記巳。觸事即理。
理智歷法而修行者。無行而不普也。
四斷惑普者。
若用一切智。道種智。斷四住塵沙等惑。如却枝條。
不名斷惑普。若用一切種智斷無明者。五住皆盡。
如除根本。名斷惑普。
五入法門普者。道前名修方
便。道後所入。名入法門。若二乘以一心入一定。一
心作一。不得眾多。又為定所縛。故不名普。若歷別
諸地。淺深階差。亦不名普。若入王三昧。一切三昧
悉入其中。不起滅定。現諸威儀。故名法門普。
六神
通普者。大羅漢天眼照大千。支佛照百佛世界。菩
薩照恒沙世界。皆緣境狹。發通亦偏。若緣實相修
者。一發一切發。相似神通。如上說。況真神通而非
普耶。
七方便普者。二種。道前方便。修行中攝。道後
又二。一者法體。如入法門中說。二者化用。如今說。
逗機利物。稱道緣宜。一時圓徧。雖復種種運為。於
法性實際而無損減。是名方便普。
八說法普者。能
以一玅音。稱十法界機。隨其宜類。俱令解脫。如修
羅琴。故名說法普。
九成就眾生普者。一切世間。及
出世間所有事業。皆菩薩所為。鑿井造舟。神農嘗
藥。雲蔭日照。利益眾生。乃至利益一切賢聖。示教
利喜。令入三菩提。是名成就眾生普(鑿井等者。如華嚴云。若有
世界初成時。眾生所須資生具。菩薩爾時為工匠。終不造作殺生器)。十供養諸佛普

者。若作外事供養。以一時一食。一華一香。普供養
一切佛。無前無後。一時等供。於一塵中。出種種塵。
亦復如是。若作內觀者。圓智導眾行。圓智名為佛。
眾行資圓智。即是供養佛。若行資餘智。不名供養
普。眾行資圓智。是名供養普。
五門者。從假入空。空
通而假壅。從空入假。假通而空壅。偏通則非普。壅
故非門。中道非空非假。正通實相。雙照二諦。故名
普。正通故名門。普門圓通。義則無量。略舉其十。類
則可知。
△次釋經文。此品猶是普現色身三昧。化
他流通也。文二。先長行。次偈頌。長行為三。一問。二
答。三聞品得益。問答兩番。今初番問為三。初經家
敘請儀。】

「爾時無盡意菩薩(至)而作是言。」

【時者。說東方菩薩竟。次說西方菩薩時也(世界悉)。說
東方生善竟。次說西方生善時(為人悉)。說東方斷疑
竟。次說西方斷疑時(對治悉)。說東方得道竟。次說西
方得道時(第一義)。無盡意者。大品明空則無盡。大集
明八十無盡門。淨名云。夫無盡者。非盡非無盡。故
名無盡(初引大品空。大集假。淨名中。大品明空則無盡。大集八十無盡門。既多門不同。即是
假也。淨名夫無盡者。無有盡與不盡。雙非故中也)。總三經。用三觀三智釋
無盡也。意者。智也。無盡者。境也。智契於境。單從於
境。應言無盡。單從於智。應言於意。境智合稱。故言
無盡意。又意者。世出世之本。又意即法界中道。故
言能觀心性。名為上定。此約三智三觀釋名也。
△

二無盡以持名緣問。】

「世尊。觀世音菩薩。以何因緣。名觀世音。」

【問者。大經云。具二莊嚴。能問能答。無盡意。前以慧
莊嚴。問觀世音慧莊嚴。佛以慧莊嚴。答觀世音慧
莊嚴也。
△三如來以尋聲救苦答。為三。一總答。二
別答。三勸持名答。總答為三。一多人遭苦。二聞名
稱號。三得解脫。
今初。】

「佛告無盡意菩薩(至)受諸苦惱。」

【受苦者。自有多苦苦一人。多人受一苦。多人受多
苦。一人受一苦。今文百千萬億眾生。多人也。受諸
苦惱。多苦也。舉多顯少。多尚能救。況少苦耶(多苦苦一
人等四句。一一句中。有苦皆救。咸可持名。以有五隻十雙普故。故念念咸益。圓菩薩皆然。但隨緣耳)。

△二聞名稱號。】

「聞是觀世音菩薩。一心稱名。」

【遭苦是惡。稱名是善。善惡合為機義也。
△三得解
脫。】

「觀世音菩薩。即時觀其音聲。皆得解脫。」

【皆得解脫。是應也。此是機感因緣。名觀世音。亦是
人法因緣。乃至智斷因緣。名觀世音。後去例如此
結名。不煩文。
(僭補曰。不云聞其音聲。而云觀者。以菩薩六根。是即體之用。根根皆圓。一
根一切根。一切根一根。故云真觀清淨觀。廣大智慧觀。悲觀及慈觀。常願常瞻仰。六根既爾。六塵亦然。一
塵一切塵。一切塵一塵。故云玅音觀世音。梵音海潮音。勝彼世間音。是故須常念。葢由菩薩根塵。皆是玅
色玅心。全體實相。彌滿法界。普應群機。尋聲救苦。不特六根互用而巳)。
(一總答竟)。
△
二別答為三。一口機應。二意機應。三身機應。別答

三業機者。七難是口機。以稱名故。三毒是意機。令
常念故。二求是身機。常禮拜故。口機又二。初明七
難。次結。
一火難。】

「若有持是觀世音菩薩名者(至)由是菩薩威神力故。」

【火難有四。一持名是善。二遭火是惡。三應。四結。於
一難中。例為三番。一果報火。地獄巳上。初禪巳還。
皆論機應。二惡業火。地獄巳上非想巳還。皆論機
應。三煩惱火。地獄巳上。等覺巳還。皆論機應。七難。
三毒。二求。例皆如此。如空谷音。呼應不爽也。
△二
水難。】

「若為大水所漂。稱其名號。即得淺處。」

【△三羅剎難。】

「若有百千萬億眾生(至)以是因緣名觀世音。」

【△四王難。】

「若復有人臨當被害(至)而得解脫。」

【△五鬼難。】

「若三千大千國土(至)況復加害。」

【△六枷鎖難。】

「設復有人(至)皆悉斷壞即得解脫。」

【△七怨賊難。】

「若三千大千國土(至)稱其名故即解脫。」

【△次結。】

「無盡意。觀世音菩薩摩訶薩。威神之力。巍巍如是。」

【△二意機應。】


「若有眾生多淫欲(至)便得離癡。」

【△次結。】

「無盡意(至)是故眾生常應心念。」

【△三身機為二。初二求。】

「若有女人設欲求男(至)眾人愛敬。」

【求男有立願。修行。德業。求女文略修行德業。蓋以
禮拜供養是同。故略之。又願各異。故重出也。
△次
結。】

「無盡意(至)福不唐捐。」

【結如文(二別答三業機竟)。
△三勸持名為三。一勸
持。二格量。三結歎。
今初。】

「是故眾生。皆應受持觀世音菩薩名號。」

【上述聖名玅德。不辨形質。若欲歸崇。宜持名字。是
故勸持也。
△二格量。】

「無盡意若有人(至)於百千萬億劫不可窮盡。」

【入大乘論云。法身唯一。應色則多。格六十二億應。
等一法身也。智者云。圓人唯一。偏人則多。格六十
二億偏菩薩。等一圓菩薩也。
△三結歎。】

「無盡意(至)得如是無量無邊福德之利。」

【(第一番問答竟)。
△第二番問答有二初無盡以遊
化娑婆問。】

「無盡意菩薩白佛言世尊(至)方便之力其事云何。」

【問意有三。云何遊問身。云何說問口。方便問意。此
菩薩三密無謀之權。隨機適應也。
△二如來以普

門示現答。亦三。一別答。二總答。三勸供養。
今初。】

「佛告無盡意菩薩善男子(至)而為說法。」

【應以者。答方便力也。現身。答其問遊也。說法。答其
問口也。凡有三十三身。十九說法(云云)。
(三十三身。十九說法
云云者。應具指離合。結說少故。但十九。如八部四眾。但結一說)。
△二總答。】

「無盡意(至)遊諸國土度脫眾生。」

【結別開總。別文廣意狹。總答文狹意廣。
△三勸供
養。此中見形聞法。故勸供養也。二。
初勸。】

「是故汝等(至)皆號之為施無畏者。」

【△次受旨。】

「無盡意菩薩白佛言(至)遊於娑婆世界。」

【受旨有六。一奉命。二不受。三重奉。四佛勸。五即受。
六結(皆如文。僭補曰。即受者。觀世音以悲故受。以智故分作二分。是受而不受也。又無盡意施
法施瓔珞。此施是實相真因。觀世音分供釋迦多寶。此受是實相真果。因果不二。法輪一相也)。
△
二偈頌。續僧傳云。偈是闍那掘多所譯。秦譯無文。
故文句亦無釋。今按會義引科註。依慈雲懺主所
分之科而消釋之。大科分三。初雙頌兩問。二雙頌
兩答。三雙頌兩勸。
今初。】

「爾時無盡菩薩。以偈問曰。

世尊玅相具。我今重問彼。佛子何因緣。名為觀世音。」

【初句歎佛德。次句雙含二問。後二句別頌初問也。

△二雙頌兩答二。初加頌總歎行願。二別頌兩答。

今初。】

「具足玅相尊(至)發大清淨願。」


【初二句經家敘辭。次六句。佛正歎也。
△二別頌兩
答二。初頌前答。二頌後答。初中二。初頌總答。二頌
別答。
今初。】

「我為汝略說。聞名及見身。心念不空過。能滅諸有苦。」

【略說者。舉要而言也。聞名故稱。口業機也。見身故
禮。身業機也。心念。意業機也(僭補曰。聞名答前問。見身答後問)。
△
二頌別答二。初頌七難。二頌三毒。二求。初中十二。
初頌第一火難。至十二加頌雷雨難。
今初。】

「假使興害意(至)火坑變成池(火難若事。須約果報惡業煩惱釋之。諸難皆爾)。」

【念彼觀音者。若就佛說。觀音為彼。即約師弟。假分
彼此。若就眾生。念彼觀音。即約感應。暫分彼此。師
弟感應。無非法界。能所宛然。能所斯絕。眾生念自
心中之彼觀音。觀音應自心中之彼眾生。感應道
交。不可思議。
△二頌第二水難。】

「或漂流巨海。龍魚諸鬼難。念彼觀音力。波浪不能沒。」

【△三加頌墮須彌難。】

「或在須彌峯。為人所推墮。念彼觀音力。如日虗空住。」

【約事。即是假設之辭。設使從須彌墮。尚不損傷。況
餘山耶。約觀解者。本在中道實相性德須彌山王。
無明惡人。推墮二死海中。念彼觀音三智三德。便
同諸佛。住無所住。
△四加頌墮金剛山難。例須彌
難可解。】

「或被惡人逐。墮落金剛山。念彼觀音力。不能損一毛。」

【△五超頌第七冤賊難。】


「或值冤賊繞。各執刀加害。念彼觀音力。咸即起慈心。」

【△六追頌第四刀杖難。】

「或遭王難苦。臨刑欲壽終。念彼觀音力。刀尋段段壞。」

【△七追頌第六枷鎖難。】

「或囚禁枷鎖。手足被杻械。念彼觀音力。釋然得解脫。」

【△八加頌呪詛毒藥難。】

「呪詛諸毒藥。所欲害身者。念彼觀音力。還著於本人。」

【呪使鬼神。往殺前人。若前人有種種福德所護。不
可殺者。法須還著本人。密部明之甚詳。須知還著
本人。亦復具有四悉檀益。昔人改云。兩家俱沒事
者。見識單淺。未知折攝之玅也。
△九追頌第五鬼難。】

「或遇惡羅剎。毒龍諸鬼等。念彼觀音力。時悉不敢害。」

【△十加頌惡獸難。】

「若惡獸圍繞。利牙爪可怖。念彼觀音力。疾走無邊方。」

【△十一加頌蛇蠍難。】

「蚖蛇及蝮蠍。氣毒煙火然。念彼觀音力。尋聲自迴去。」

【△十二加頌雷雨難。】

「雲雷鼓掣電。降雹[澍-士+上]大雨。念彼觀音力。應時得消散。」

【正頌七難。加頌有五。共為十二。以要言之。菩薩眾
生。同一法性。眾生一切諸難。皆是觀音玅色玅心。
一切眾生于聖色心而自為難。如闇中觸寶。自傷
其身。又眾生於聖玅色心中三業求救。而菩薩於
眾生身心中慈悲暎現。即得解脫。如鼓應桴。無前
後也(初頌七難竟)。
△二頌三毒二求。】


「眾生被困厄。無量苦逼身。觀音玅智力。能救世間苦。」

【三界火宅。其苦無量。欲界三毒現行苦。人間無子
苦。尤切巳身。若能至心稱名。與大士無緣慈力相
應。則即時解脫。即時如願(初頌前答竟)。
△二頌後
答二。初正頌示現。二加頌顯機顯應。初正頌示現。
長文有別有總。別明三十二應。總明身多境多。今
不分總別。但通明三輪不思議化。即分為三。初明
身業普應。二明意業普觀。三明口業普說。
今初。】

「具足神通力(至)以漸悉令滅。」

【具足神通力者。百界千如全體之玅用也。廣修智
方便者。權實二智。照性以發通也。上文但以非人
二字。含三惡趣。今具出之。故知具十法界身也。
△
二明意業普觀。】

「真觀清淨觀(至)普明照世間。」

【二偈中初一偈。明所證體。次一偈。明所起用也。真
觀者。證不思議空也。清淨觀者。證不思議假也。廣
大智慧觀者。證不思議中也。悲觀者。以不思議三
觀。與諸眾生同一悲仰也。慈觀者。以不思議三觀。
與佛如來同一慈力也。同慈力。故云常願。同悲仰。
故云常瞻仰。由深證此一心三觀故。發無垢清淨
光明。名為慧日。能破十界三惑闇之集諦。能伏十
界二死災風火之苦諦。能與十界道滅而普明照
世間也。
△三明口業普說。】

「悲體戒雷震。慈意玅大雲。[澍-士+上]甘露法雨。滅除煩惱𦦨。」


【僣補曰。悲體慈意者。一切佛法。起慈悲也。戒雷者。
嚴淨毗尼。震動三界也。玅大雲者。[澍-士+上]雨滅𦦨。說法
破惑也。
△二加頌顯機顯應。】

「諍訟經官處。怖畏軍陣中。念彼觀音力。眾冤悉退散。」

【(二雙頌兩答竟)。
△三雙頌兩勸二。初頌前番勸持
名。二頌後番勸供養。初中又二。初明境智深玅以
勸常念。二明感應難測以勸勿疑。
今初。】

「玅音觀世音。梵音海潮音。勝彼世間音。是故須常念。」

【此明菩薩有種種德。具種種名。一一名字。竝詮法
界圓融不思議德。故須念也。即權而實名為玅音。
即實而權名觀世音。契本淨性名為梵音。契十界
機名海潮音。權實不二。自他不二。故勝彼十法界
世間音也。所以觀音一名。即與六十二億名號功
德正等。
△二明感應難測以勸勿疑。】

「念念勿生疑。觀世音淨聖。於苦惱死厄。能為作依怙。」

【△二頌後番勸供養。】

「具一切功德。慈眼視眾生。福聚海無量。是故應頂禮。」

【(二番問答竟)。
△三聞品功德二。初持地歎證。二經
家述益。
今初。】

「爾時持地菩薩(至)當知是人功德不少。」

【自在之業。謂於七難三毒二求。皆得大自在也。普
門示現。謂現十法界身。方便說法也。聞者功德巳
自不少。況受持讀誦解說書寫如說修行者乎。大
佛頂經持地菩薩云。時國大王。延佛設齋。我於爾

時。平地待佛。毗舍浮佛摩頂謂我。當平心地。則世
界地。一切皆平。我即心開。見身微塵。與造世界所
有微塵。等無差別。悟無生忍。聞諸如來宣玅蓮華
佛知見地。我先證明。而為上首。即今日事也。
△二
經家述益。】

「佛說是普門品時(至)三菩提心。」

【發心有三。一觀行發心。二相似發心。三分證發心。
今必是分證也。約化他勸流通中二勗受法弟子
也(釋普門品竟)。】

【△先申品目。次釋經文。
今初。】

「玅法蓮華經陀羅尼品第二十六」

【釋陀羅尼品。此翻總持。總持惡不起。善不失(其一)。又
翻能遮能持。能持善。能遮惡(其二其三)。此能遮邊惡。能
持中善(其四。初文者。善惡異故。即世界。次一番具二悉。故注其二三者。能持善邊。即為人。能
遮惡邊即對治。中善即第一義故秪遮持二字。四悉具足)。眾經開遮不同。或專
用治病。如那達居士。或專護法。如此文。或專用滅
罪。如方等。或通用治病滅罪護經。如請觀音。又呪
者。是鬼神王名。稱其王名。部落敬主。不敢為非。故
能降伏一切鬼魅(其一)。或云呪者。如軍中之密號。唱
號相應。無所訶問。若不相應。即執治罪。若不順呪
者。頭破七分。若順呪者。則無過失(其二)。或云呪者。密
默治惡。惡自休息。譬如微賤。從此國。逃彼國。訛稱
王子。彼國以公主妻之。多瞋難事。有一明人。從其
國來。主令往說之。其人語主。若當瞋時。說偈。偈云

無親遊他國。欺誑一切人。麤食是常食。何勞復作
瞋。說是偈時。默然瞋歇。後不復瞋。是主及一切人。
但聞斯偈。皆不知意。呪亦如是。密默遮惡。餘無識
者(其三)。或云。呪者。是諸佛密語。如王索先陀婆。一切
羣下。無有能識。唯有智臣。乃能知之(其四)。呪亦如是。
秖是一法。徧有諸力。病愈。罪除。善生。道合。為此義
故。皆存本音。譯人不翻。意在此也。
△次釋經文。文
為四。一問持經功德。二答甚多。三請以呪護。四聞
品得益。
一問。】

「爾時藥王菩薩(至)得幾所福。」

【△二問多不。答甚多。格出功德如文。】

「佛告藥王(至)如說修行功德甚多。」

【△三請說呪。有五番。一藥王。二勇施。三毗沙門。四
持國。五十女。藥王又為四。一請。二說。三歎。四印。下
例有三。如文。
一請。】

「爾時藥王菩薩白佛言(至)以守護之。」

【△二說。】

「即說呪曰。

安爾(至)那多夜(四十三)」

【△三歎。】

「世尊是陀羅尼神呪(至)則為侵毀是諸佛巳。」

【△四印。】

「時釋迦牟尼佛(至)多所饒益。」

【△二勇施。】

「爾時勇施菩薩白佛言(至)伺求其短無能得便。


即於佛前而說呪曰。

痤(誓累切)𨽻(至)涅犁墀婆底(十三)

世尊是陀羅尼神呪(至)則為侵毀是諸佛巳。」

【△三毗沙門。】

「爾時毗沙門天王護世者(至)說是陀羅尼。

即說呪曰。

阿梨(至)拘那履(六)

世尊以是神呪擁護法師(至)無諸衰患。」

【△四持國。】

「爾時持國天王(至)擁護持法華經者。

即說呪曰。

阿伽禰(至)頞(音遏)底(九)

世尊是陀羅尼神呪(至)則為侵毀是諸佛巳。」

【△五十女五。一列名。二請說。三歎。四誓。五印。如文。】

「爾時有羅剎女等(至)俱詣佛所。

同聲白佛言(至)而說呪曰。

伊提履(至)㝹醯(十九)

寧上我頭上(至)而說偈言。

若不順我呪(至)當獲如是殃。」

【夜叉翻捷疾鬼。羅剎翻食人鬼。二部是北方所領
者。富單那熱病鬼。吉蔗起尸鬼。若人。若夜叉。俱有
此鬼。毗陀羅。赤色鬼。犍陀羅。黃色鬼(未詳)。烏摩勒。烏
色鬼(未詳)。阿䟦摩羅。青色鬼。阿黎樹枝墮地。法爾破
為七片。弑父母。破僧。是三逆罪。外國油者。擣麻使
生蟲。合壓之。規多汁益肥。此過尤也。斗秤輕出重
入。欺盜之尤。近世有小斗出。大斗入。震銘其背。斯
罪亦不輕也。】


「諸羅剎女(至)消眾毒藥。

佛告諸羅剎女(至)應當擁護如是法師。」

【(三請說呪五段竟)。
△四聞品得益。】

「說是陀羅尼品時。六萬八千人。得無生法忍。」

【(釋陀羅尼品竟)。】

【△先申品目次釋經文。
今初。】

「玅法蓮華經玅莊嚴王本事品第二十七」

【釋玅莊嚴王本事品。此因緣出他經。昔佛末法。有
四比丘。於法華經。極生殷重。雖卷舒秘教。甘露未
霑。日夜翹誠。晷刻無間。歎云。苟非其人乎。地非其
處乎。世間紛愀。靜散相乖。直爾求閒。尚須厭棄。況
崇道乎。於是結契山林。志欣佛慧。幽居日積。衣糧
殫罄。有待多煩。無時不乏。一餐喀喀。廢萬里之行。
十旬九飯。屈雲霄之志。可得言哉。其一人云。吾等
四窮。尚不存身。法當安寄。君三人者。但以命奉道。
莫慮朝中。我一人者。捨此身力。誓給所須。於是振
錫門閭。以求供給。自春至冬。周而復始。如僕奉大
家。甘苦無喜慍。三人得展其誠。功圓事辦。一世之
益。當無量生。其一人者。數涉人間。屢逢聲色。坯器
未火。難可護持。偶逢王出。車馬駢闐。旌旗噏赫。生
心動念。愛彼光榮。功德熏修。隨念受報。人中天上。
常得為王。福雖不貲。亦有限也。三人得道。會而議
云。我免樊籠。功由此王。其躭果報。增長有為。從此
死巳。不復為王。方沉火坑。良難可救。幸其未苦。正

可開化。其一人云。此王著欲而復邪見。若非愛鈎。
無由可拔。一人可為端正婦。二作聰明兒。兒婦之
言。必當從順。如宜設化。果獲改邪。婦者。玅音菩薩
是。昔二子者。今藥王藥上二菩薩是。昔時王者。今
華德菩薩是。所以白毫東召。升紫臺而西引(玅音)。神
呪護經。使流通而大益(藥王)。說四聖之前緣。故名玅
莊嚴王本事品。
又玅莊嚴者。玅法功德。莊嚴諸根
也。此王往日。於玅法有緣。道熏時熟。諸根應淨。生
雖未獲。其理必臻。靈瑞感通。嘉名早立。例如善吉。
雖未無諍。巳號空生。故下文云。得清淨功德莊嚴
三昧。以是義故。名玅莊嚴王也。
△次釋經文。前品
說呪護。今品說人護。人護尚爾。呪護彌良。普勸流
通也。文為六。一明事本。二雙標能所。三能化方便。
四所化得益。五結會古今。六聞品悟道。
今初如文。】

「爾時佛告諸大眾(至)劫名喜見。」

【△二雙標能所。】

「彼佛法中有王名玅莊嚴(至)於此三昧亦悉通達。」

【所化一人。能化三人。俱出其名。別顯二子福慧。六
度四等。餘經指此為十波羅蜜橫法門。正道也。三
十七道品豎法門。助道也。此經指十度為正。三昧
是助。禪度中具有三昧。道品中節節有三昧。更標
七三昧者。廣顯法門耳(道品中節節有三昧者。七科之中。唯念處屬慧。正勤
屬進。餘五科內。皆有定名。復別列名者。當知隨用立名。其理不異)。
△第三能化方
便。文為三。一時至。二論議。三現化。
今初。】


「爾時彼佛(至)說是法華經。」

【初時至者。彼佛出世。常宣正法。於王緣弱。則非其
時。若說法華。則其時矣。文云。彼佛將欲引導說法
華經。即其義也。
△二論議。文中子白母時至。母讓
令化父。子怨生邪見家。母責令憂念。悉如文。】

「時淨藏淨眼二子(至)或聽我等往至佛所。」

【△三現化。】

「於是二子(至)令其父王心淨信解。」

【現化應十八變。可具釋之。
△第四所化得益。文為
十。一信子伏師。】

「時父見子神力如是(至)可共俱往。」

【王覩邪變。或一或二。狹而且漏。見子所作。歎未曾
有。信其子而伏其師。問師是誰。我亦願見。
△二父
王巳信。宮中八萬四千又熟。白母稱慶。願放出家。
母亦聽之。】

「於是二子從空中下(至)以偈白母。

願母放我等(至)願聽我出家。

母即告言。聽汝出家。所以者何。佛難值故。」

【△三重催父母。今正是時。佛難值故。】

「於是二子白父母言(至)時亦難遇。」

【譬一眼之龜者。約事。秖是譬佛法難值。此正意也。
若作所表。凡龜魚之眼。兩向看之。既云一眼。所見
非正。在生死海。而又邪見。何可值於佛法浮木實
諦之孔。
△四化功巳著。佛歎功德。】


「彼時玅莊嚴王(至)令心信解。好樂佛法。」

【法華三昧者。攝一切法。歸一實相。如前說。離惡趣
者。一往以三途為惡趣。具論二十五有。皆乖真起
妄。悉是惡趣。今皆離之。即二十五三昧。破二十五
有也。佛集三昧者。即秘密之藏。佛集其中。唯佛行
處。非餘人也。
△五俱詣佛所。聞法供養。見瑞歡喜。】

「於是玅莊嚴王(至)成就第一微玅之色。」

【△六佛與授記。】

「時雲雷音宿王華智佛(至)功德如是。」

【△七出家修行。】

「其王即時以國付弟(至)得一切淨功德莊嚴三昧。」

【△八稱歎二子。】

「即升虗空(至)饒益我故來生我家。」

【△九佛述行高。】

「爾時雲雷音宿王華智佛(至)令住正見。」

【佛讚善知識。大有義。善知識能作佛事。此則外護
善知識。示教利喜者。此則教授善知識。所謂化導
令得見佛者。此則同行善知識。令入菩提。此則實
際實相善知識。雜阿含云。善知識者。若貞良妻。此
即外護義。又善知識者。如宗親財。此即同行義。又
善知識如商主導。此即教授義。又善知識。如子臥
父懷。此即實際義也。
△十歎佛自誓。】

「玅莊嚴王(至)說是語巳禮佛而出。」

【△第五結會古今。先結會。】


「佛告大眾(至)今藥王菩薩藥上菩薩是。」

【(僭補曰。前釋品目中。云母是玅音菩薩。今結會古今。云淨德夫人。是佛前光照莊嚴相菩薩。前後不同何
也。答曰。大士影響。元無定迹。在淨華宿王智佛所。名曰玅音。在釋尊會中。名光照莊嚴相。葢由得現一切
色身三昧。隨緣暎現。假名不同。不可泥迹也)。
△次結歎二菩薩。】

「是藥王藥上菩薩(至)一切世間諸天人民亦應禮拜。」

【△第六聞品得道。如文。】

「佛說是玅莊嚴王本事品時(至)得法眼淨。」

【(僭補曰。聞品得益中法眼淨者。當是五品以上。六根清淨位。舉眼攝餘也)。
(釋玅莊嚴王
本事品竟)。】

【△先申品目次釋文。
今初。】

「玅法蓮華經普賢菩薩勸發品第二十八」

【釋普賢菩薩勸發品。大論觀經。同名徧吉。此經稱
普賢。皆漢語。梵音邲輸[颱-台+犮]陀。此云普賢。悲華云。我
誓於穢惡世界行菩薩道。使得嚴淨。稱法界性。修
行普行。行行徧滿法界。寶藏佛言。以是因緣。今故
字汝。名為普賢。今論等覺之位。居眾伏之頂。伏道
周徧。故名為普。斷道纔盡。所較無幾。鄰終際極。故
名為賢。釋論引十四夜月。如十五夜月。斯義明矣。
此且約圓教位前普賢。故作是釋。此菩薩實是果
後行因。位後普賢。不可以常途釋之。言勸發者。戀
法之辭也。遙在彼國。具聞此經。始末既周。欲令自
行化他。永永無巳。故自東向西。而來勸發。具四悉
檀意。文云。我為供養法華經故。自現其身。若見我
身。甚大歡喜(世界)。以見我故。轉復精進。即得三昧。及

陀羅尼(為人)。得是陀羅尼故。無有非人能破壞者。亦
復不為女人之所惑亂(對治)。三千大千世界微塵菩
薩具普賢道(第一義)。此乘四悉檀而來勸發也。
△上
判流通為三。從十九行偈巳後。隨喜法師不輕三
品半。舉經力大。以勸流通。神力囑累二品。囑累流
通。藥王品下五品。舉菩薩化導力大。以勸流通。此
一品。舉普賢誓願力大。以勸流通。分文為四。一發
來。二勸發。三述發。四發益。初經家敘發來為三。一
上供。二下化。三修敬。
今初。】

「爾時普賢菩薩(至)作無量百千萬億種種伎樂。」

【自在者。理一也。神通者。行一也。威德者。人一也。名
聞者。教一也。又自在者。常也。神通者。樂也。威德者。
我也。名聞者。淨也。言說如此。即一而四。德無不備。
自在義焉。淨力故雨華。樂力故奏伎。神通力故動
地。自在力故。隨意而雨。隨去隨雨。隨動隨奏。譬如
大龍。飛行不息。身邊雲雨。流起無窮。普賢及眷屬。
以菩薩身。用四德力來。勸發四一。所經歷處。自行
上供。其事如此(隨去等者。去動。秪是表來去也。隨者。非先積而後雨。非先畜而後奏。
故以龍雨譬之。此是心力。法力。眾生力。應化力。不思議力之所致也)。
△二下化。】

「又與無數諸天(至)各現威德神通之力。」

【從又與諸天龍下。所經歷處。下化利益。隨他所宜。
現八部像。略用二力。隨所堪任。其事如此(略用二力者。威
德神通。前巳具列。自在等四。以表四德。今略無自在。及以名聞。但二兼二故也。經文既云。與無數等。各現
二力者。當知所隨。皆法身也。主伴竝具四德。故云各也)。
△三修敬。】


「到娑婆世界(至)右遶七帀。」

【修敬。身旋面禮。如文(一發來竟)。
△二勸發為二。一
請問勸發。二誓願勸發。今初有問有答。
先問。】

「白佛言世尊(至)云何能得是法華經。」

【問者。遙聞經竟。戀法無巳。遠來之志。志在勸發。是
故更請正說。勸發自行。更請流通。勸發化他。如來
若許。二途再演。光光無極。是故雙請也(僭補曰。雙請者。從白
佛言下。至當為說之。是請為現前諸來眾說正。從若善男子下。至如來滅後。云何得是法華經。是請為未
來說流通也)。
△二佛答三。初標。次釋。三結。
今初。】

「佛告普賢菩薩(至)於如來滅後當得是法華經。」

【△次釋。】

「一者為諸佛護念(至)四者發救一切眾生之心。」

【別列四法名。如文。其既雙請。如來巧答。略舉四以
蔽諸。良由四法之要。該括正通。何者。佛雖無偏。若
能遠惡從善。反迷還正。開權知見。顯佛知見者。則
稱可聖心。諸佛護念。若佛知見開。則般若現前。是
植眾德本。亦是入正定聚。不亂不味。不取不捨。亦
是發救眾生。
又當知此四。與開權顯實。名異體同。
無二無別。佛護念者。是開佛知見。植眾德本。是示
佛知見。發救眾生。是悟佛知見。入正定聚。是入佛
知見。迹門之要。此四備矣。
又迹則有本。從本開示
悟入。故有迹中開示悟入。今開迹即顯本。本迹無
二無別。以四法答其請正。於義明矣。
又以四法答
請流通。流通之方。唯三唯四。發救眾生。是入如來

室。入正定聚。佛所護念。是著如來衣。植眾德本。是
坐如來座。是弘宣之要。即三而四。發救眾生。是誓
願安樂行。入正定聚。是意安樂行。植眾德本。是口
安樂行。護念是身安樂行。當知後四。即前四行也。
一答酬其兩請。舉四冠罩一經。法華之重演。斯經
之再宣。遠來之勸發。其義如此(唯三唯四者。四秖是四安樂行。三秖
是三德。及座衣室三。前文釋衣等三。皆通兩句。各有能所。今從一邊。則以空座為般若。所覆為法身。能覆
為解脫)。
△三結。】

「善男子善女人(至)必得是經。」

【問。請既雙請。如來答中。標結皆言。成就四法。於如
來滅後。當得是經。不言現前說正。何也。此是以後
況前。能成就四法。如來滅後。尚得此經。況如來現
在。為眾說法耶。故上文云。諸法實相義。巳為汝等
說。又云。咸令眾生。開示悟入佛之知見。葢法華之
正體。能行四法。必得此解。名解為經。此結其請正
之問。若能運此解行。傳與他人。他人得斯信解。成
初依人。能得真解。成第二第三第四依人。此結其
請流通之問。此意不見。浪作餘解耶(浪作餘解者。設若有人。不
許此解。則為不許自行化他。則為不許開示悟入。則為不許室衣座三。若言非是不許。但是無文。若謂經
無。即是不許逐要重說。若不爾者。將何以攬今經正宗。至此為重說耶)。
○(僭補曰。行此四法者。亦是
發菩提心。起四弘誓願。云發救一切眾生心者。是眾生無邊誓願度也。云入正定聚者。是煩惱無盡誓願
斷也。云植眾德本者。是法門無量誓願學也。云為諸佛護念者。是佛道無上誓願成也。葢菩提心。佛心也。
得佛之心。即得聞開權顯實。開迹顯本。二門開顯既明。正說巳竟。又以此四法。傳明。與人。明明相繼。如來
滅後。有眾生得此四法者。無有不得法華經。即是流通於無盡也)。
(第一請問勸發竟)。


△第二誓願勸發。文為二。一護人。二護法。護人為
六。一攘其外難。有二。初總攘其難。故言使無伺求
得其便者。是也。】

「爾時普賢菩薩白佛言(至)得其便者。」

【△次別攘其難。舉十二種。】

「若魔若魔子(至)諸惱人者皆不得便。」

【△二護其內法。凡三番教訓。初行立讀誦。乘六牙
白象。安慰其心。】

「是人若行若立(至)亦為供養法華經故。」

【△次坐思惟。復乘六牙。教示其經。與其三昧。】

「是人若坐思惟此經(至)得如是等陀羅尼。」

【旋陀羅尼。旋假入空也。百千旋者。旋空出假也。方
便者。二為方便道。得入中道第一義諦也。
△後三
七日。一心精進。復乘六牙。示教利喜說呪。】

「世尊若後世後五百歲(至)即於佛前而說呪曰。

阿檀地(至)辛阿毗吉利地帝(二十)」

【△三覆以神力。】

「世尊若有菩薩(至)皆是普賢威神之力。」

【若聞若持。莫非神力。
△四示勝因。】

「若有受持讀誦(至)為諸如來手摩其頭。」

【若有受持。乃至解其義趣。如說修行。具五種法師
德。即于三世佛所。為種為熟為脫。此人同未來諸
佛得脫。故言同普賢行。此人巳於先佛植善。故言
深種善根。此人為現佛所熟。故言手摩其頭。
△五

示近果。】

「若但書寫(至)有如是等功德利益。」

【但能書寫。近在忉利。具五法師。次兜在率。如文。
(僭補
曰。若人但書寫。不能受持讀誦。乃至解其義趣。如說修行。但生忉利。不離欲界。若具五種法師之德。即生
兜率。親覲慈氏。與諸大菩薩。所共圍繞。同聞玅法。然亦有百千萬億天女眷屬同生者。乃是同見同行。預
入聖流者。非忉利天女也)。
△六總結二。一結護人。】

「是故智者(至)如說修行。」

【(僭補曰。護人者。謂但恃書寫。承福力生忉利天。受五欲樂。福盡沉淪。非是智者。若能解其義趣。如說修行。
具法師德。始稱智者也)。
△二結誓願護法。】

「世尊我今以神通力故(至)廣令流布使不斷絕。」

【(第二勸發竟)。
△第三述發六。先述護法。】

「爾時釋迦牟尼佛(至)守護能受持普賢菩薩名者。」

【云汝能如是外多利益。內積慈悲。又久劫巳來。作
如此護。我亦以神通之力。守護能受持普賢名者。
亦如普賢之護法也。
△二述其護人。】

「普賢若有受持讀誦(至)為釋迦牟尼佛衣之所覆。」

【(僭補曰。二述護人者。若人具法師之德。則為從佛口聞經。則為親供養佛。為佛讚善。手摩其頭。衣覆其體。
以法性功德。與如來等。與普賢等。是為同體智悲。周流法界。天性相關。感應自然。不因心念也)。
△三
述其舉因。】

「如是之人(至)能修普賢之行。」

【廣舉因中無諸過惡。少欲知足。修普賢行。故能受
持讀誦。憶念修行。及書寫是法華經。
△四述其近果。】

「普賢若如來滅後(至)亦於現世得其福報。」

【其人當詣道場。必成遠果。況近果耶。亦於現世得

其近果。受用自然。無貪著也。
△五述其能攘外難。】

「若有人輕毀之言(至)諸惡重病。」

【佛廣示毀者之罪。令知過必改。不相惱亂。非但持
經者不受其毀。亦令毀者福生。無毀無譽。彼此安
樂。曠濟無偏慈之至也。
△六述其結信者功德。】

「是故普賢。若見受持是經典者。當起遠迎。當如敬佛。」

【(第三述發竟)。
△第四發益二。一聞品益。】

「說是普賢勸發品時(至)具普賢道。」

【旋陀羅尼。是初地位。具普賢道。是十地位。
△二聞
經益。大眾歡喜。】

「佛說是經時(至)受持佛語作禮而去。」

【皆大歡喜者。靈山一會。聞法巳竟。皆得如來四無
量心之大喜。徧滿法身。周流法界。流通終古。永永
無盡也。問。此中云何猶稱聲聞。答。乃是經家存其
外現之名。葢其意謂是大乘聲聞。以佛道聲。令一
切聞。斯義彌顯也。

荊溪尊者曰。天台教迹。竺國欣慕。欲求之震旦不
可得。而此方少有識者。如魯人耳。唯夙植德本者。
始知趣向。敬願學者。隨力稱讚。應知自行兼人。曠
劫一遇。若說若聽。境智存焉。若冥若顯。種熟可期。
竝由弘經者有方故也。若直爾講說是弘經者。何
須衣座室三之誡。如來所遣。豈可聊爾。余省躬揣
見。自覺多慚。迫以眾緣。強復疏出。縱有立破。為樹
圓乘。使同志者開佛知見。終無偏黨而順臆度。冀

諸覽者。悉鑑愚誠。一句染神。永為佛種。思惟修習。
深契佛心。隨喜見聞。恒為主伴。若取若捨。經耳成
緣。或順或違。終因斯脫。願解脫之日。依報正報。常
宣玅經。一剎一塵。無非利物。唯願諸佛。冥熏加被。
一切菩薩。密借威靈。在在未說。皆為勸請。凡有說
處。親承供養。一句一偈。一色一香。增進菩提。永無
退轉。】

玅法蓮華經文句纂要卷第七(終)