










雨山和尚語錄卷第六
嗣法門人　　記

住維揚天寧禪寺語

元旦晚參。年新月新。日新時新。盈眸物物皆真。銀臺
燭花報喜。玉樓絲管生春。真真觸處無非是要津。人
人自謂是千佛一數。所以前堂裏稱揚篤切。後堂裏
禮拜殷勤。南無無量壽。南無大能仁。但能一念迴光
照。原是當人淨法身。忽有箇不受人瞞底漢出來道。
長老你恁麼道。也是鸚鵡慕西秦。天寧便熱炙盞子
與茶他喫。且道是賞伊罰伊。良久云。參。

解制日。兩序請上堂。問。聖制告圓。如何是放行一句。
師云。緊峭草鞋。進云。若不上來。焉知端的。師云。索頭
猶在天寧手裡。進云。大眾若到諸方。記取和尚此語。
師云。切忌𨁝跳。乃云。去年十月十五日結。諸人離諸
方來。作麼與天寧相見。今年正月十五日解。諸人別
天寧去。作麼與諸方相見。若向這裡道得箇親切句。
九十日內知你無虛棄底工夫。不然前廊下。後架上。
不惟蹉過天寧。湘之南。潭之北。抑且忽略諸方有分。
有般底聞恁麼道。便云天寧相見秪在這裡。諸方相
見亦秪在這裡。若與麼。何異屋裏販揚州。雖然。天寧
見處也要諸仁共知。一塵一佛國不是諸人相見處。
一葉一釋迦亦不是諸人相見處。要得鼻孔遼天。待
你踏破草鞋來。我開粥過夏。與汝款款地商量。

興化縣李遇元兄弟薦亡請小參。師豎拂子云。此是
從上諸聖用不盡底。諸仁要心領神解。但不得以聖
名凡號。男相女形而分別之。古人雖巧指善譬。正按
傍提。道個是甚麼。會也無。巳是傷鹽傷醬了也。那堪
更說生後生前。腳頭腳底。何異蒸砂作飯。刻木為檀。
不見道。真如淨境界。一泯未嘗存。既一泯不存。則覓
生尚不可得。更說甚死耶。覓真尚不可得。更說甚妄

耶。既生死真妄俱不可得。則全體住在如來大覺場
中。那待坐法空座。衣忍辱衣。然後方稱塵中大自在
人。德善道人秉心慈善。生前受戒於寶華。巳登佛位。
死後乞法於山野。期透祖關。復豎拂子云。諸仁者。即
今祖關巳設。且作麼說透底道理。遂擲拂子。喝一喝
云。掉臂徑行是性燥漢。

晚參。父母未生前一句。百尺竿頭五兩垂。昔日香嚴
向這裡打失鼻孔。只因綆短不及深泉。直待擊竹時
方云一擊忘所知。驀喝一喝云。劍去久矣。爾方刻舟。

晚參。僧一清昨來自古杭。云。南澗參堂有一居士過
靈隱隨喜。值隱上堂。乃出問。文殊是七佛之師。因甚
出女子定不得。隱云。念汝新到。放汝三十棒。罔明是
初地菩薩。因甚卻出得。隱云。脫下衣來。更與一頓。士
回。舉似南澗。澗哂之。士遂問。文殊是七佛之師。因甚
出女子定不得。澗云。老僧出不得。士云。罔明是初地
菩薩。因甚卻出得。澗云。靈隱出得。隨召眾云。南澗靈
隱荅語現在。諸人試檢點優劣看。須知這則公案從
上提唱者甚多。無一人搔著古人癢處。你若向出得
出不得處見文殊罔明。則通身墮在毒海。據實而論。
靈隱好棒。秪是放不著所在。致令南澗檢點。南澗好
語。未免猶存世諦。要且塞天寧口不得。雖然。設有人
問。文殊是七佛之師。因甚出女子定不得。只向他道。
天寧有三十棒。不打文殊。罔明是初地菩薩。因甚卻
出得。云。天寧有三十棒。亦不打罔明。且道畢竟甚麼
人合打。驀喝一喝云。來說是非者。便是是非人。

重九日。晚參。今朝正是九月九。世人盡飲茱萸酒。登
高吹帽落天風。無端笑破傍人口。爭似林下閒道人。
咳𠻳掉臂超諸有。不逾本際而踞正峰。不撥諸塵而
入正受。雖然。若據正眼觀來。大棒好與劈脊摟。且道
過在甚麼處。良久云。怪他有人身底師僧不如無佛

性底業狗。復云。會得者近前來。一眾默然。師云。這裡
不是毘耶。因甚卻一齊杜口。遂以竹篦旋風打散。

晚參。舉昔鏡清問僧。門外是甚麼聲。僧云。雨滴聲。清
云。眾生顛倒。迷巳逐物。僧云。和尚作麼生。清云。洎不
迷巳。僧云。洎不迷巳。意旨如何。清云。出身猶可易。脫
體道應難。乃云。鏡清淺草裡藏身。這僧平地上遭跌。
雖然未見輸贏。及乎被伊倒拶將來。依舊出語存路。
何曾離得明月蘆花。今日天寧別資一路去也。待他
云雨滴聲。只向他道。觀音菩薩來也。人若相委。管保
活卻盡大地死人。

晚參。見色明心。聞聲悟道。文殊打失眼睛。觀音鑽破
耳竅。餬餅饅頭總現成。何用求玄並究妙。君不見。古
人有言兮不傳。紅粉轉風流。大抵還他肌骨好。

無燂孫護法伯仲為先嚴請對靈。小參。問。生本無生。
死本無死。請問和尚。即今孫孝翁在甚麼處安身立
命。師云。乾坤收不得。日月豈能該。進云。一擊翻身狂
頓歇。一輪紅日炤西方。師云。且道孝翁還肯你與麼
道麼。僧畫一○相云。大眾向這裡薦取。師便打。乃卓
拄杖一下云。若向這裡坐斷報化佛頭去。則不用地
水以為先身。火風而作本體。自然孤迥迥寰中獨步。
峭巍巍界外橫身。語默悉稟。已靈動用。不由他術。吏
部孫太翁昔曾得此。故一生秉公持正。學佛知儒。全
憑這一著子。記得廿餘年前翁跨鶴來揚。與先師輩
主賓相見。比時聲名巳傳播叢林。自後江南北名山
大剎吏部問道之履跡恆滿。當此法運凋零之際。得
深心祖道者如翁。相與激揚。豈不為吾門幸事。嗚呼。
忽於今秋九月初七日騎鯨上天矣。聞易簣時。乃說
偈曰。以不生生焉能生人。以不死死焉能死我。於意
云何。無餘滅度。苟非明見三界生死落處。那能如豐
城獄底掘得一把劍相似。將是非得失。寵辱憂疑。一

斬斬斷。有如此瞥脫哉。諸仁者。翁既得處孤危。用處
險絕。當與龐襄陽媲美一時也。所以永嘉大師云。幾
回生。幾回死。生死悠悠無定止。自從頓悟了無生。於
諸榮辱何憂喜。太翁於常寂光中聞之。必然大笑曰。
永嘉老於八百年前巳抓著我癢處。茲者令嗣伯仲
以道事親。特請山僧對靈。且作麼生說個得處孤危
的道理。現前一眾要知麼。試看翁生前金湯法塹。柱
石　皇家。豈不是他得處孤危處。及時當去。便順因
緣而去。如人適城郭之易。豈不是他得處孤危處。或
者道得處孤危則固是矣。但用處險絕未免以此致
惑。山僧有一轉語。為之解嘲。復卓拄杖云。高山流水
知音寡。誰把黃金鑄子期。

晚參。舉僧問雲門。樹凋葉落時如何。門云。體露金風。
乃云。雲門老漢與麼荅話。理上有餘。事上不足。若只
與麼流布將去。曹溪路上怎免礙塞殺人。天寧則不
然。或有人問。樹凋葉落時如何。只向他道。分付供庫
奴。若人辨得。許伊鼻孔遼天。一僧出問。和尚未開口
以前。被某甲勘破。師云。向甚處著眼。僧便喝。師云。掠
虛頭作麼。僧無語。師便打。

晚參。田地穩密。是諸人安身處。神通游戲。是諸人立
命處。若是個妙協兼通底。直饒石霜道有句無句。如
藤倚樹。徒成露布。樹倒藤枯。句歸何處。亦為寐語。只
如溈山呵呵大笑歸方丈。且道是田地穩密。是神通
游戲。良久云。放待冷來看。

因事晚參。栴檀林內不存穢草。獅子窟中豈容野犴。
直有直評。公有公斷。向魋自外仲尼門。調達難登釋
迦岸。似這一類破佛性的闡提。一總貶向法海邊外。
永不許與清淨大眾同居。試看今朝與他據款結案。

晚參。要行便行。要坐便坐。若行若坐。初無兩個。會得
者似老牸犁旱田。不會者如大虫看水磨。若要脫體

相應。遂擲下竹篦大喝一喝云。切忌把這個認為奇
貨。

早參。溈山牛。趙州狗。有巴鼻。太郎當。無佛性。真稀有。
既無佛性。因甚卻道真稀有。眾荅不契。師歸方丈。命
知藏代。藏云。金屑雖貴。落眼成翳。師云。見處則有。用
處則無。藏云。師又如何。師云。南泉斬貓兒。

安東法蔭尼上座六十誕辰。請上堂。問。世尊道。觀彼
久遠。猶若今日。且道法上座壽量多少。師云。大眾證
明。進云。萬年松在祝融峰。師云。那裡得這消息來。進
云。有水皆含月。無山不帶雲。師云。分明舉似諸方。乃
云。庭前翠柏。屋後蒼筠。頭頭靈活。一一天真。可笑人
人盡作境話會。那知千年桃核裡原是舊時仁。一任
他霜磨雨洗。日照天臨。不凋之操愈見嚴明。春生也
根盤劫石。夏長也葉覆乾坤。道個萬年松在祝融上。
巳屬比擬之語。更說甚六通五眼。四智三身。須知呈
瑞在當人。便恁麼去。且道因齋慶讚一句又作麼生。
遂大喝一喝云。直截根源佛所印。摘葉尋枝我不能。
便下座。

晚參。僧問。學人正問話時。本來面目在甚麼處。師云。
直下看。乃云。盡十方世界是摩訶般若光。光未發時。
尚無佛無眾生消息。有般漆桶擬向這裡承當。殊不
知早被他解脫深坑埋沒了也。你現前諸人作麼生
出脫。眾無對。驀拈竹篦旋風打云。一總將作死馬醫。
端午。師誕日。兩序執事請上堂。乃云。五月五日。節屆
天中。人人懸艾虎。個個釘桃符。驅萬邪不入其門。逐
千災亦遠其戶。雖則防閑有法。未免太勞攘生。爭似
天寧這裏只用個塗毒鼓等閒擊著。不惟三賢膽戰。
亦且十聖魂驚。震旦雖闊。要一個半個能逃其範圍。
無有是處。更有甚德山棒而不飲氣吞聲。臨濟喝乃
敢揚威耀武。便恁麼去。轉亢陽為和風甘雨。迴厲氣

作景星慶雲。頭頭本地風光。處處太平氣象。是則是。
設有個出來問。且道具何三昧。乃得臻此。驀拈拄杖
卓一下云。黃河三千年一度清。便下座。

惟龍雷居士薦嚴。請上堂。參玄上士須是靈符在手。
韜略隨身。法戰場中始稱得一員猛將。若只一味立
高岸。說太平話。驀地禾山鼓打。石鞏弓開。要且魄散
魂飛。何況四山相逼將來。欲其踢翻生死海。拳倒涅
槃山。而後擺手出長安。又庸可得乎。雖然。此蓋其力
未充之過。若是個慣批龍鱗。善捋虎鬚的。一彈指。一
聲咳。無不具叱吒風雲之勢。何待披忍辱鎧。操智慧
刀。與生死魔軍決戰。方謂之祖域爭衡之上將哉。不
見昔日菴提遮女問文殊大士曰。明知生是不生之
理。為何卻被生死流轉。大士曰。其力未充。乃曰。事存
函蓋合。理應箭鋒拄。須還文殊大士。然簡點將來。要
且只會得如來禪。若到祖師門下。更買草鞋行腳始
得。天寧則不然。設有人問。明知生是不生之理。為何
卻被生死流轉。只向他道。不入驚人浪。難尋稱意魚。
只此一語。堪為當薦雷公開解脫門。入解脫道了也。
更有甚現生罪業。夙世冤愆而不瓦解冰消。且道此
去畢竟超昇何界。良久云。九蓮捧足生蓮國。百寶嚴
身坐寶臺。

結夏日。泰州劉忠赤居士請上堂。問。德山入門便棒。
臨濟入門便喝。未審和尚如何接人。師云。我這裏沒
這閑家具。進云。誰人知此意。令我憶南泉。師云。即今
南泉在甚麼處。進云。覿面不識。師打云。未信你在。乃
舉昔日雲居祐和尚結夏示眾云。無相光中有一無
位真人。出沒三界。流轉五道。不捨十惡業。不墮五蘊
身。不除煩惱障。不證大涅槃。不憎毀禁。不敬持戒。不
經冬。不過夏。汝等諸人還知去處麼。良久云。九旬陽
焰裏。五分法身圓。乃云。大哉雲居安居。美則美矣。要

且則明得當時事。那知天寧出世秋晚。人根卑劣。若
不就下平高。退席之輩不止五千籌矣。今日聖制初
啟。藉檀越請法之誠。只得別翻曲調去也。驀豎拂子
云。看。看。有相場中有夥無巴鼻漢。希出三界。望越五
道。捨十惡業。了五蘊身。除煩惱障。證涅槃身。憎毀禁
如生冤家。敬持戒似活菩薩。那邊取次經冬。這裡隨
分過夏。更說五分法身。且待九旬陽焰裏。款款地修
為取證。然雖如是。忽有個漢出來道。大小天寧作小
乘知見。只向他道。三生六十劫。

解夏日。懸巖知浴率眾善信請上堂。僧問。臨濟半夏
辭黃檗。檗便打。且道意旨如何。師云。正令當行。進云。
某甲半夏到天寧。即今終夏也。去即是。住即是。師打
云。也不得放過。進云。只此一機。大播天下。師云。且喜
汝領話。乃云。九旬告畢。布袋頭開。去者從去。來者任
來。諸法原無定相。愚人特地相乖。但能於一剎那中
穿得如來鼻孔。一任山遊南嶽。普請天台。究竟未曾
動著芒鞋。恁麼稱功圓果滿。諸佛歡喜道奇哉。不然。
且待龍華會裡參彌勒。從頭與汝更加錐。

惟龍李護法薦嚴請上堂。乃云。正覺離名相。隨緣即
道場。諸仁者。秪如今日檀越薦親。昨日地府赦罪。且
道是正覺離名相耶。是隨緣即道場耶。者裡分析得
去。始知罪無實性。赦亦虛名。當人正覺本體原自光
明。如十日並照。生死交謝而不變。寒暑迭更以常寧。
如此薦親薦得其正。如此報本報得其真。只這真正
二字可以繼祖燈。可以維世教。良以凡夫無知。不達
自家真正本體。於無生死中妄見生死。於無去來中
妄見去來。於無憎愛中妄見憎愛。於無好醜中妄見
好醜。既一切妄見則昏迷失性。垢濁纏身。流轉六道
而不知。淪墜三途而不覺。不見古佛有云。起諸善法
本是幻。造諸惡業亦是幻。身如聚沫心如風。幻出無

根無實性。幻既無實性。一切善惡諸業亦當體全空。
盡大地豈不是一箇大解脫場。茲者惟龍居士痛念
令先嚴生平殺業深重。特請山僧說法。以祈澡雪。記
得宋時王公韶帥邊時。亦以殺業深重。特請佛印元
禪師就上藍說法。元公拈香云。此香為殺人不眨眼
上將軍立地成佛大居士。眾稱善。公亦悠然意消。今
日天寧則不然。此香為調甫無面目漢。伏願冤業場
中成解脫。煩惱海裏得清涼。豈不與元公並駕爭驅
於千古上下哉。且正當今日。畢竟生何國土。乃揮拂
子云。香雲疊疊承雲馭。咫尺蓮邦信可居。

中秋示眾。濃雲積霧巳經旬。忽地天拋片月新。雨後
舒光當此夜。風前得旨是何人。靈山話。涉吻唇。曹溪
指。隔關津。爭似天寧一句親。但得陰霾都掃盡。清光
喜見十分真。

晚參。諸佛意。祖師禪。釋迦心。明似鏡。達磨口。直如弦。
一大藏教。光流東土。千七百則。聲振西乾。說頓說漸。
說實說權。談照譚用。談要談玄。從頭一一生按過。都
盧不值半文錢。天寧不是抑人揚巳。亦不是欺聖罔
賢。參透其中一句旨。從教鼻孔自遼天。

歲節晚參。舉昔日僧問鏡清。新年頭還有佛法也無。
清云。有。僧云。如何是新年頭佛法。清云。元正啟祚。萬
物咸新。僧云。謝師荅話。清云。山僧今日失利。又僧問
明教。新年頭還有佛法也無。教云。無。僧云。年年是好
年。日日是好日。為甚麼卻無。教云。張公喫酒李公醉。
僧云。老老大大。龍頭蛇尾。教云。山僧今日失利。乃云。
說有說無。盡非新年頭佛法。且道如何是新年頭佛
法。云。蹴踏人人增意氣。謳歌處處樂昇平。忽有箇漢
出來道。長老大好新年頭佛法。只向他道。天寧今日
得利。

謝士彥伯仲率子請為先嚴體玉居士對靈。小參。師

揮拂子云。天以消長為道。人以生死為場。會得原無
罣礙。何處不是家鄉。良由不達此理。動念即乖真常。
造惡必沉地獄。為善定往天堂。善惡二俱不染。天然
本地風光。孝子欲酬罔極。慇勤勸請敷揚。更不尋枝
摘葉。直截為汝提綱。亡者靈臺不昧。便請直下承當。
且道此後生何地位。復揮拂子云。即此便超真淨土。
紛紛花雨散天香。

法雲寺華嚴社成義偉珍二大德為師本生闍黎請
下火。赤日流金三伏天。蓮車何事忽高遷。縱然竺國
清涼在。難慰同人泣斷絃。恭惟本公老闍黎早年社
結華嚴。即俗即真為本事。晚歲身端戒品。成人成巳
作歸程。謾云足寄鬧藍。袈裟邊全無半點泥水。縱謂
身遠丘壑。拄杖頭卻有十分煙霞。都道本固者生必
厚。源遠者流必長。豈期法雲方歛跡於此方而慧日
忽移炤於他處。天寧於公法交四載。道契平生。譯經
臺畔雖未共龍象參承。大樹堂前早曾作人天軌範。
況持巳似光風霽月。處人若和氣春風。今者幻緣既
滅。真照獨存。且道畢竟得何三昧。驀以火炬打圓相
云。從今踏著南詢路。火裡清涼脫體新。
雨山和尚語錄卷第六(終)


