










雨山和尚語錄卷第十九
嗣法門人　　編

雜著

水月觀音大士贊

片月光華。千江澎湃。石上古錐。是誰之派。謂是曼殊。
罕見青獅。謂是普賢。白象何在。咦。只因帶箇兜兒。被
人和贓捉敗。

羅漢像贊(青嶼侍御請)

我不識君。君豈識我。今朝紙上相逢。且要從頭按過。
謂你紹靈山之派。行藏不似迦文。謂你續少室之宗。
面目全非達磨。瘦稜稜拄杖橫拈。長拖拖袈裟倒裹。
逢佛賣佛。遇火放火。即其這般蹤跡以勘之。咄。定是
天台那一夥。

題送子觀音大士

虛空有體。法界無量。菩薩化身。剎塵難況。十四無畏
為干城。四分慈悲乃法仗。游堪忍界。即俗即真。入三
摩地。奚名奚狀。時至而興。春榮菡萏于池邊。緣感而
通。誕錫明珠來掌上。巍巍乎乃三界之尊。令無數眾
生一稱名而滅卻河沙罪障。

達磨大師贊

這胡僧不知止涉流沙來。到此言教外別有旨。徒將
無聖對梁皇。一似春雷貫聾耳。而今冷坐在嵩山。賺
他神光立箇死。

題優曇花壽人

鐵榦凌空。英華覆地。天賦其姿。迥超凡類。謂是蘭亭
金谷之物。早落今時。謂是紫芝瑤草之儔。終難寶祕。
畢竟以何因緣而有此瑞。咄。苟不向鴻濛未判之先
直契根源。爭識乃翁之鍾于間氣。

范十山居士行樂

頂禿似僧而非僧。髯長若俗而不俗。眼底無物可親。

手中有卷不讀。問你胡為乎。蕭蕭然孤立于山谷。

萬松坪化鼓疏

昔日禾山解打鼓。希聲不是凡間譜。至今寥落歷千
年。孰解拈提繼往古。萬松道者善知音。相勸共發雲
門普。把得須彌第一鎚。直教森羅俱起舞。

青蓮募米疏

青蓮高廠萬山中。大會禪流要結冬。若問食輪將底
轉。缽盂托出顯家風。

五老峰九雲寺募修造疏

九雲寺者。乃觀一律師所手創也。山既高嶮。居亦幽
深。凡緇素之遊三疊五老。莫不於此憩足焉。明萬曆
初。師結茆之始。睹怪石嵯峨。畏難開闢。一夕風雨暴
作。聞空磕之聲異常。明旦視之。則夷然若掌矣。因感
龍神冥助。遂矢願建寺演律。由是德音遐布。嚮風之
衲若蟻屯蜂集。匡廬之有律院。自九雲始也。

國朝初。師示寂之。明年而寺遭回祿。一眾畏難。悉謀
散去。獨監寺幻修公堅持正義。不為浮論所搖。今九
雲復巍然稱甲五峰。蓋幻公二十餘年荼苦戮力。拮
据所成者也。嗚呼。菩薩萬行皆在吾人一念真實中
圓成。第患不猛力耳。九雲門下汗血駒幻公可多得
哉。茲者見初上人又幻公之高弟。念山寒風勁。祖翁
堂搆不頇為葺理。一旦樑棟衰頹。能不重吾之憂。特
請疏願充修造。余嘉其發心而勉之曰。昔楊岐會祖
卻衲子充修造。是以本分為急也。今上人願充修造。
能時中不遺本分。豈不公私俱辦哉。因述乃祖乃父
一段因緣。以告夫靈山受囑之大護法。大居士。願共
出隻手。互相贊揚。助成勝事。則庶幾余娓娓之言不
虛設也。是為疏。

目贊

這阿師。獃無比。誹謗他不嗔。讚歎他不喜。胸中渭涇

不分。一味淈深到底。屈指大唐國裏禪師。第一箇不
曉人事底就是你。

水玉禪人像贊

鶴骨冰肌世所稀。長輪百八念阿彌。尋常物色無心
玩。聊對瓶花一解頤。

募裝先師恒老人像兼修造塔院疏

岑樓之木必有其本。滔天之浪寧沒其源。何戴天履
地之英靈。而木本水源之可忽。惟先師之弘法䢴江
巳近念載。受衣弟子碁布名山。薙髮僧徒籌盈石室。
而卯塔之荒寒。吾滋懼矣。真容之缺略。孰興歎焉。不
肖思敢罄折于同門。乃莊嚴難于獨力。幸感恩者揮
金而不斁庶。報德者聞風而翕然。

知浴寮募緣偈

當年設浴自金陵。今日傳來遍地行。不是天寧頻效
古。要將遺範示諸人。行者出力。長者揮金。不識誰能
悟水因。

募長生燈油偈

天寧堂殿無其數。處處神燈燦佛天。續燄添膏憑好
手。光明赫奕萬斯年。

素嚴老和尚真贊

這老古錐。秉性質直。廣龍池派。具履真踐實之心胸。
大太白門。有捍勞忍苦之氣骨。人皆曰是末世津梁。
故巍巍乎門風早扇江淮。赫赫然號令晚行吳越。湖
海浩歸。人天喜悅。乃冀起滹沱已墜之宗。振楊岐將
興之脈。胡為乎遽爾西逝。將天大底法門拋下。累他
子若孫皆擔荷不得。吾未及門。敢云入室。今日殷勤
讚翁真。肯學他達磨對梁皇。信口依稀。道箇不識。

曹殷六居士行樂

目無近人。胸無近事。混跡山樵。超然肆志。一味我行
我道。寧問今世何世。如此倜儻不羈。方可稱為天下

士。

孫汲山居士行樂

可以掬明月而不掬。可以攀青雲而不攀。身處繁華
之世。心在幽寂之間。竹葉黃花。聊自遣興。楮生管伯。
足以消閒。當此紛紛擾擾之世。如此行徑。眼底惟有
我汲山。

題江山萬里圖

半升鐺內煮山川。古人猶以未為盡其妙。今公以萬
里江山收之一箑中。其別有道耶。別無道耶。雖然。非
眼曠雲山。胸富丘壑者。不能真身在一室中而心在
萬里外也。

源徒募結茆疏

湖海浪游。固是衲僧本色。丘壑偃臥。還為道者家風。
支片石誰能高枕無憂。結把茅貴在素心有託。陵谷
未遷。處處溪山如舊侶。滄桑無改。頭頭風月屬閒人。
但達士未逢。尖頭屋難為結搆。知音若遇。破蒲團易
得安排。買山不慮餘資。子懷暢矣。苫瓦可容隻影。他
願酬焉。恁寬世界。何愁無馮海粟其人。許大乾坤。且
喜有須達多故事。當場出手。願大自然福大。努力為
人。因真必定果真。熱腸漢難辭觸事關心。老頭陀未
免憐兒出醜。

華山見老和尚真贊

樹寶華幢。續南山派。虎視耽耽。獨尊氣概。說法以身
而名播寰區。荷眾以慈而聲聞薄海。演律藏如瀉水
之瓶。修般舟似摩雲之岱。晚近獲此阿師真。如時一
現之優曇。焉得不使遐裔荒陬之徒。皈誠而頂戴。

棲賢寺舍利放光頌

至聖遺跡。玅展機權。一光纔放。如鏡而圓。圓極之際。
還分小大。普令觀者。同入法界。法界一真。匪寬匪窄。
不思議境。眾玅難及。我昔聞佛。八斛四斗。粒粒如斯。

甚為希有。奚同一塔。有放不放。隱顯隨機。誠難比量。
世傳磁石。而能吸鐵。事雖昭然。理難分別。惟此光相。
慈善為基。緣感而應。實亦如之。十世何多。沙界不廣。
剎那圓現。足慰瞻仰。山谷效靈。草木騰輝。遐邇交感。
吾佛摩尼。

募米偈

萬丈匡廬倚太清。金鉤釣米舊來名。樂施豈問廬陵
價。也省高吟添缽聲。

方廣堂募化修造疏

方廣居廬山絕頂。面黔崗而背五老。饒有境致。昔開
山老宿大會禪流。以轉華嚴為佛事。故名方廣焉。歷
明及清。年代浸遠。不惟鼓寂鍾沉。抑且椽衰棟朽。將
見佛面生苔矣。有獅子叢大德憤然曰。方廣堂者。我
祖汗血而成。今見其凋敝若此。肯堂肯搆。我輩之責。
茲何時尚忍坐視乎。即請疏走四方以募。余嘉其志
而勉之曰。美輪美奐。定在是矣。但願公任勞任怨。始
終如一。焉知不有特達丈夫為君一肩擔荷耶。特書
之冊頭。以為之勸。

憨石鑑旨二尊宿并孫秋我居士共圖合贊

僧耶俗耶。誰名誰狀。釋也儒也。何拘何曠。比商山四
皓而嫌其過高。較竹林七賢而恥其太放。求其行合
中庸。言出至當。捨你這一夥阿師。吾誰與之同躋。夫
羲皇之上。況乎乾坤草昧。老成凋喪。筆擅雕龍底自
應為世教權衡。道降角虎底寧不作叢林保障。行看
闕里杏壇。曰詩曰禮。提攜一代鳳麟。海會龍華。若律
若禪。收拾三乘龍象。大矣哉。儒釋同源。會見茲時。一
函經。一張琴。未足為山林清況。

棲賢舍利放光頌

長松一徑連。幽足稱棲賢。舍利何年至。神光此日旋。
靈由僧寶著。瑞應祖燈傳。共識慈門普。浮生尚闇然。


跋培柏堂重九分韻詩

許大世界都為利名兩字役。當此霜飛木落之際。幾
人知時節一大變而賦詩興感哉。雨窗讀培柏堂重
九分韻詩。諸公乃其人矣。其辭旨藻麗。英才天發。非
不各擅其長。一種勁節清風。如歲寒不凋之操。堂名
培柏。皆為不忝。

張一枝居士行樂

白白者石。青青者松。乃翁行徑。弗與人同。明鏡止水
以接物。光風霽月而處躬。塵中物色。世外襟胸。抱德
懷才而不矜不伐。雖遍朝野而問。孰不曰是世間之
英雄。

題古存居士像

繆墨老以古存居士小影索題。要次前韻。余
世外人也。不當以綺語唐突。聊展本色鉗鎚。
與之相見。儻於言外領意。他日投塵外之契。
未必不從這裏去也。

竹院清閒乘早過。莫學陳搏憨臥。平生知負經綸大。
壺中日月。方外乾坤。還須一究破。

獨坐沉吟思甚那。浩浩紅塵無一可。此時幸得存真
我。夢中之夢。身外之身。勘穿能幾箇。

同戒錄序

遺教經云。佛告諸比丘。吾滅度後。汝等當尊敬波羅
提木乂。夫波羅提木乂乃梵語也。此土翻為保解脫
者。其意何居。良以一切眾生從本以來。心地原自清
淨。原自解脫。以不善保任故。隨妄流轉。以流轉故。復
墮輪迴。先佛世尊大哀曠濟。此波羅提木乂之一門
所由立也。過去諸佛從此一門超出爾。現前新學菩
薩子得不孝順敬重而勤習之。故經云。眾生受佛戒
即入諸佛位。位同大覺巳。真是諸佛子。由是觀之。厥
功懋矣。雖然非三衣挂體。一缽嚴身。便所以云登佛

位也。夫戒有事相。有體性。不明事相不足以云得戒。
不證體性不足以云得戒。嗚乎。戒豈易言哉。但去聖
時遙。人多懈怠。或撥無因果而莽蕩無忌。或甘守愚
痴而聖因不植。以至應赴外緣。鑽研故紙。皆非所以
尊敬波羅提木乂之佛種耳。余住天寧之始。於禪於
律。父祖舊有章程。但遵而行之。之外重以躬行實踐
四字誨勵諸子。則又何也。竊惟世出世間之法。非躬
行。非實踐。則沿為虛文。習為故事。況無上戒法。金口
所宣傳者。而可虛妄沿習乎。咨爾新學諸菩薩子。當
發鐵石心。秉金剛志。窮事相。務要皎若冰霜。研體性。
必期明於日月。然後行取所說。說取所行。如是豈不
為律社之津梁。宗門之砥柱也哉。

先師恒老人像贊(以前師贊有師眼師心圈圈點點之說故師反之也)

師之眼非筆可描。師之心豈言可讚。而以善古今。善
顧盻擬之。是謂須彌有斤兩。海水有涯岸。況復圈圈
點點。自謂善大仰之宗。我道伊是箇脫土墼的漢。不
若揭過一邊。放出吾師本來面目。一任天下人好看。

慈光老宿像贊

慈既有光。德寧無信。玉矩金規。神鬼生敬。古貌古形。
無人不仰以為師。佛行佛心。是處必尊之作證。如此
標榜。如此行徑。豈獨熱惱海中之情涼散焉。即使狂
妄禪和遇之。與他頂門一鍼。定起膏肓必死之症。

益茂禪師語錄序

佛法兩字。甚難得人。古宿嘗言之于前矣。況時當後
五百歲。其難又何啻十倍于茲。嘗思前輩稱善說法
要者。無如昭覺勤。徑山杲二公。出南宋間。一為精金
美玉。一為長江大河。降此而下。難乎其繼矣。乃今讀
益茂和尚語錄。重有感焉。和尚嗣福緣恩。恩嗣瑞光
徹。徹嗣三峰藏。蓋余同祖昆弟也。因思祖平生說法。
耑以第一義示人。所貴去華存實。屬望腳下兒孫繩

繩振起者。不止以日為歲。今歷四世。得益公其人。稱
祖園翹楚。古稱佛法難得人。由是觀之。難耶。易耶。其
質諸當世。自有具眼者。公主善慶。復遷福緣。遠近重
其行解。蓋以身說法者也。俄爾歸真示寂焉。法孫遠
微君出其語錄求序。觀其施設而無雕辭琢句之弊。
亦無鑽珠解玉之勞。一味以本色人吐本色語。亦何
容心其間哉。且隨機而赴。觸事而施。有不可得而名
狀。嗚乎。真三峰門下汗血駒也。是為序。

靈璽禪師五袟序

凡物必有沖厚鎮奠之資。而後能成天下之材。予往
閱禪史。至宋時有末山其人者。而以尼比丘身。具宗
師峻拔之用。與灌溪一期酬唱。未嘗不一擊三歎。夫
灌溪一英衲也。慨然腰包。詣末山請益。苟非有大過
人處。烏能服其心耶。自宋而元而明以及　聖朝。歷
五百餘年。細閱禪典。無可以繼其芳躅者。乃今于靈
璽融公見之矣。公生本華胄。襁褓時即具出塵之志。
視世利紛華如幻泡電影。非心堅劫石。志烈秋霜。曷
克臻此。然公非無所助。遂能發祥爾爾。蓋與天鏡徹
公同德同心。殆世所謂天親無著也。憶辛丑冬。二公
以秉戒來天寧。即以向上一著咨扣。先師隨宜開發。
俱獲神珠。如發伏藏。既而以末山風境四字署其門。
則其屬望二公可知。未幾先師往化。知其將來堪任
大法。即以巳衣分授。二公益感激。由是互相策發。期
以徹法源底。今所著偈頌各若干首。多圓妙昭徹。豈
非沖厚鎮奠之資之一驗歟。況平生弘護法門。一種
心力又非末山輩所可同日語也。予曩讀法華普門
品。佛告無盡意菩薩。遊此娑婆世界。現種種形而度
脫眾生。皆不離乘本願力。今二公利巳利人之念瑩
然堅確。不雜不撓。屈指歷如許春秋。罔或少易。蓋其
種性殊特。薰積濃厚。所由致真。乘本願力而來者也。

今歲陽月為靈公嶽降之辰。諸禪人感公護念天寧
之德。徵壽言于予。予方謝不文。繼念同源之誼不獲
辭。因思世間稱壽各有其倫。或祝以崗陵。或祝以松
柏。要之萃歡心而迓純嘏也。惟出世之祝則不然。語
以劫墨微塵猶落數量。須知無量之量。須彌不足方
其大。香海未可喻其深。棗柏云。十世古今。始終不離
當念。無邊剎海。自他不隔毫端。此語近之矣。持以為
靈公祝。不亦宜乎。

栯堂山居詩註序

昔秦少游論諸家書法。獨愛政黃牛者。以其天趣純
真。不作意而臻其妙耳。余嘗取以為立言之譬。夫道
固非言。苟任吾真而發揚之。雖嬉笑怒罵。皆窮源達
本之具。安有駕空言。張飾說。明欺一世之失也哉。日
燄大師道行高古。不下匡山三十年如剎那頃。殆深
入華嚴三昧林者。近於禪寂之餘。有取乎栯堂山居
韻而箋釋之。一日乃出示。余觀其稱性而書。事詳理
悉。雖片言隻字。皆詣其極。筆端有廣長舌矣。非天趣
純真。曷能不作意而臻其妙有如此耶。至於激頑起
懦。尤多慨切。與古先列宿之垂慈若合符節。因思栯
堂生面垂三百餘年而得大師重開。夫豈偶然。余與
大師游舊。且辱知愛。故不惜蕪陋而為之序。讀是集
者。當離卻紙墨文字外見大師真面目始得。若作尋
常攻訓詁業鉛槧者視之。則失卻一隻眼矣。






雨山和尚語錄卷第十九(終)


