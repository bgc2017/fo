










雨山和尚語錄卷第十二
嗣法門人　　記

住維揚天寧禪寺語

乙丑十月初七日。啟建龍華道場。答謝。

皇上敕賜天寧禪寺扁額。兼上蕭閒御字扁。都諫李
護法請上堂。拈香云。此一瓣香。一回見面。千載難忘。
恭為
北闕之至尊。祝延南山之聖壽。此一瓣香。奉為
朝中柱石。閫外干城。闔省制撫布按。道府廳縣。諸位
尊官及本寺護法。縉紳文學。居士檀越等。伏願人人
共進天階。箇箇齊明佛道。維那白椎云。法筵龍象。眾
當觀第一義。問。時清道泰樂昇平。大闡龍華天下聞。
玅化以承天子庇。師將何法報皇恩。師云。天長地久。
進云。全憑一句無私語。散作人間雨露恩。師云。海闊
山高。進云。如是則日月光天德。山河壯帝居。師云。誰
人不仰聖朝恩。問。九重賜額。山門喜沐恩光。大會重
興。龍樹欣沾法雨。茲蒙聖主殊恩。畢竟如何報答。師
云。千古爭看聖澤新。進云。神京路永三千里。寶鼎香
清一瓣通。師云。誠哉。是言也。進云。龍華此會傳消息。
樓閣重逢禮至尊。師云。贏得慈氏笑口開。進云。優曇
謾說天心現。御翰親從大內來。師云。珍重受持。乃豎
拂子云。此是從上諸聖。一相三昧。天得之以清。地得
之以寧。君王得之以神聖。臣佐得之以賢明。故我
當今聖主統金輪。滂流叡澤。禽魚草木。無遠不被其
恩光。天寧今日御扁宸翰。頒自金闕。感此殊遇。特建
龍華。用竭鄙誠。以報　聖德。諸仁要識龍華教主麼。
始自弗沙佛所發大誓願。從未以毒燄惱害眾生。故
曰慈氏今當第二會說法。雖于一時中成就五百億
天子。證無生法忍。然始終不逾此一相三昧。是三昧
者。心無異緣。一道和平。普令南閻浮提聖凡天仙。人

畜草芥。或見相。或聞名。悉皆成等正覺。豈止如優曇
花。如如意寶。福利人天而巳哉。諸兄弟。事即如此。理
且不然。畢竟樓閣門前。莊嚴雲裏。如何是龍華教主
本來身聻。復以拂子擊一下云。巍巍乎惟天為大。蕩
蕩乎民無能名焉。結椎云。諦觀法王法。法王法如是。
下座。

邵伯育才王護法請上堂。問。彌勒樓前增瑞彩。龍華
二會顯真宗。內院真機。請師一接。師云。天無私蓋。地
無私載。進云。可謂是處是慈氏。無門無善財。師云。即
今慈氏在甚麼處。進云。驗在目前。師便打。問。一樹龍
華香分鷲嶺。九堂梵貝聲振玉街。今朝維摩獻供事
如何。師云。你豈不聞道。驗在目前。進云。恁麼則四眾
均沾。萬民有賴也。師云。失口道著。問。龍華會內。彌勒
題名。畢竟是誰當第一。師以拂子豎起。進云。和尚是
第幾位。師便打。問。從上來事。本自現成。某甲到這裏。
因甚卻去不得。師云。怪別人不得。進云。為甚麼善財
童子又要五十三參。師云。入水見長人。乃云。菩薩積
行勤。苦累劫。自謂若捨一法。不名滿足菩提。乃擬善
財童子於大塔廟前睹象而悟。然後從解起行。歷五
十三家門庭。得三昧無筭。方證菩提。有般底都道學
佛學法。大似金屑翳眼。那知得底人入火不燒。入水
不溺。況功未齊于諸聖。為古人所歉。苟非入大總持
門。潛修密證。何能契佛行佛心。所以道。實際理地。不
受一塵。佛事門中。不捨一法。即今育才王善人喜捨
資財。巳證大解脫三昧。更於龍華會裏躬行實踐。可
謂不愧佛事門中矣。且道還曾踏著實際理地也無。
良久云。請明眼人為之證據。

拈花靈和尚誕日。供千佛法衣。率職事請上堂。問。芥
城高聳即不問。海屋添籌事若何。師云。南山增瑞氣。
進云。若然則千年古柏庭前秀。萬劫曇花今日開。師

云。東海毓靈文。進云。金風吹玉笛。幾箇是知音。師云。
不妨側耳。進云。若將耳聽終難會。眼裏聞聲始得真。
師云。說到不如行到。乃云。諸佛命脈。列祖宗綱。提起
法衣云。總在這裏。有能一肩擔荷得去。濁惡界中許
伊津梁第一。那消著忍辱鎧。坐法空座。然後以不懈
怠心。廣為四眾宣說此經。蓋從上法身大士隨緣寄
託。或顯或晦其以深心密願處處建立無憂安隱幢
故驀豎拂子云。這豈不是無憂安隱幢。可以摧伏魔
外。可以攝受人天。可以丕贊　皇圖。可以長光佛日。
以之培法身則法身堅固。以之續慧命則慧命綿長。
更有甚闡提毛道而不革邪念為正念。迴惡心為善
心。所以佛佛出世。有神足。有侍者。即今拈花請法。神
足侍者俱列目前。且作麼生為說箇證據底道理。良
久。擲拂子云。且留榜樣千古。下座。

結制日。慧光懸巖二禪人領便益門齋僧館眾信請
上堂。大人作略。迥出常情。向這裏一口吞卻三世諸
佛底。然後展出自家神通。一彈指風馳電激。一吐氣
霧湧雲蒸。則盡大地無不是發揮本有之處。若待眨
上眉毛。動下唇吻。便見西天四七欺你。東土二三欺
你。天下老和尚欺你。堂堂大清國欲覓針鋒許插腳
之地了不可得。那能搆他釋迦小老天上下獨尊底
本事。是故從上諸聖只貴時中不依倚一物。文喜自
文喜。解脫自解脫。各不相參。各不相借。何消去三條
椽下。七尺單前受人處分。即今還有超群出格底漢
子麼。天寧要相撲。不妨出來搭對。眾無語。師便下座。
泰州朗聞法微澄徹聞國柏松諸大德同請上堂。問。
聲前薦得。三千里外絕淆訛。請問如何是雞足峰前
的消息。師云。迦葉雙眉拖地。僧便喝。師便打。進云。只
此一棒。還是主邊事。是賓邊事。師復打。僧又喝。師云。
飯袋子。問。法幢新建。寶座重登。向上宗乘。如何舉唱。

師云。龍門無宿客。進云。要過三汲浪。專聽一聲雷。師
便喝。僧無語。師打云。死蝦蟆。乃豎拄杖云。此是集雲
峰下底。久矣夫不曾開封。今日幸逢隹會。特地拈來。
以資玄化。其有雄猛丈夫一手提持得去。許伊是天
上下第一員大禪佛。任他臨濟喫黃檗三頓。也未免
從者裏去。且道者裏是甚麼所在。人若辨得。管保天
下橫行。如或不然。隔水有人把蒿枝一拂。汝諸人不
免肉顫。爭怪得天寧道箇劣法難扶。遂擲拄杖。下座。
泰州言獨潮音顒叡鍾靈谷鳴古石石蘭石丈眾上
座請上堂。舉昔日鼓山赴大王請。雪峰門送。回至法
堂。乃謂孚上座曰。一隻聖箭直射九重城裏去也。孚
曰。是伊未在。峰曰。渠是徹底人。孚曰。若不信。待某甲
去勘過。遂趁至中路。便問。師兄向甚麼處去。山曰。九
重城裏去。孚曰。忽遇三軍圍繞時如何。山曰。他家自
有通霄路。孚曰。恁麼則離宮失殿去也。山曰。何處不
稱尊。孚拂袖便回。峰問如何。孚曰。好隻聖箭。中路折
卻了也。遂舉前話。峰乃曰。奴渠語在。孚曰。這老凍膿。
猶有鄉情在。乃云。堂堂一國之師。無端卻被孚上座
摧折一上。若不是雪峰始終為之作主。欲冀曹溪路
上不被陸沉庸可得乎。嘗聞古人說得好。有文事者
必有武備。當時若縱之以威猛。庶幾聲振一時。其柰
被他行間小卒乘機而入。腳跟便不穩當。此天下學
道之士所以為之不平者也。若是天寧則不然。待他
問。忽遇三軍圍繞時如何。便擗脊打云。今日捉敗這
草賊。若再如何若何。直下趁出山門。晏師當時若用
得這副手腳。何愁孚上座不望影歸降。今者承吳陵
諸道舊特特入山辦供。然既是家裏人。不消彼此勘
驗。何以故。良久云。相逢不在千盃酒。一盞清茶也醉
人。

延令季府張夫人專使請上堂。問。拈槌豎拂。拈向一

邊。格外提持。請師別展。師便打。進云。棒頭有眼。灼破
乾坤。句後無私。更請一接。師復打。進云。且不得壓良
為賤。師云。猶不知休咎。問。神機電捲。掀翻祖佛風規。
大用星馳。截斷聖凡窠臼。是令不虛行。是曲垂方便。
師便打。僧顧左右云。看者漢。太煞欺人。師復打云。揚
州紙貴。一狀領過。乃云。先佛有云。我此說法要。如優
曇花。如如意寶。凡有希求。無不隨願而足智慧福德。
則固是也。且諸仁巳躬下事一向放失。作麼說箇求
底道理。直饒求而得之。巳屬分外。何也。不見楞嚴會
上阿難既悟。乃說偈曰。不歷僧祗。獲法身尚不得。與
於單傳之列者。以有法身可獲。故又般若云。我於燃
燈佛所。于法實無所得。故獲授記。諸仁者。無所得則
蒙授記。有所獲便失提攜。且道淆訛在甚麼處。若也
明得。始知永嘉大。師云。取不得。捨不得。不可得中秪
麼得。良非虛語。如或未明。天寧不妨與諸仁下箇註
腳。驀豎拂子云。有所得。家國興盛。野老顰蹙。無所得。
家國喪亡。野老安怗。若合如是。紀信乘九龍之輦。不
合如是。項羽失千里之騅。山僧從不以第二義唐責
方來。即今還有逴得便行底漢子麼。良久云。駕與青
龍不解騎。下座。

便益門齋僧堂慧光懸巖二禪人領高名儒徐明陽
二居士請小參。高居士問。新建齋僧堂有何功德。師
云。達磨道的。士云。齋僧後未審何人接續。師云。分明
舉似諸方。士云。供佛齋僧是同是別。師云。分身兩處
看。進云。恁麼則今古應無墜。分明在目前也。師云。居
士不妨伶俐。徐居士問。恩加匾額更新彰。御筆蕭閒
翰墨香。重闡龍華因報國。門庭指日見輝煌。重闡龍
華則且置。報國一句作麼生道。師云。前五日看。士云。
還有委悉底麼。師云。賴遇居士證明。士云。作家宗師。
天然有在。師云。不勞。乃云。盡須彌盧是一粒米。盡香

水海是一杯茶。有人擎來以供十方賢聖僧。我道此
人具大神力。獲大福報。何則。夫僧者佛祖所自出。供
僧供佛祖也。法者佛祖所自說。供法供佛祖也。如是
豈不三寶並隆於世哉。昔韋天以齋僧功德為第一
良有以也。茲者廣陵城畔近漕河為南北通衢。明儒
高居士率眾信創齋僧堂以延雲水。使枵腹而來。
腹而去。誠希有盛事。乃復慮後來者不能繩繩振。
特請山僧說法。表彰其事。如此存心。與甘贄行者。龐
蘊居士寧復有二。爾現前諸仁有知飯是米做。茶是
水做。居士一期盛事則永遠不替。不然人莫不飲食
也。鮮能知味也。豈不孤負殺人。

興化道倫禪人領房乾生王祚周二居士祈嗣。請上
堂。問。古德云。佛之一字。吾不喜聞。因甚又廣營佛事。
師云。不妨借路經過。進云。恁麼則千古同途去也。師
云。闍黎不妨領話。進云。趙州猶在。師打云。是賞你罰
你。問。古人道。咳𠻳掉臂。總是祖師西來意。如何是西
來意。師云。咳𠻳掉臂。進云。高山流水。覿面相呈。師云。
子期底。伯牙底。僧作掀禪床勢云。掀翻海岳從心欲。
撥轉乾坤任意遊。師云。孟浪無人過你。乃云。從上來
事秪貴有箇相續處。于中血脈自然貫通今古。驀豎
拂子云。只這箇歷劫靈明。未嘗少欠。其用廣大。其體
堅剛。與祖佛為師。與人天作眼。那待具麒麟頭角。鸞
鳳羽毛底撞入他家。方謂之為一家瑞。為一國瑞。乃
至為天下瑞哉。所以天然貴胤。信非常種。即今還有
應斯嘉運。克紹洪規者麼。良久云。山僧端的為你助
喜。下座。

平山和尚率本城眾檀越請上堂。平山頂上經行底
性嗜煙霞。大樹堂中打坐底心嫌熱鬧。一箇衣拖泥
水。一箇目視雲霄。若謂埋沒巳靈。鬧市裏天子頹然
尊貴。若謂孤負先聖。百草頭老僧威德森嚴。但向那

邊管帶得去。自然這邊揮霍得來。以有下劣寶几珍
御。以有驚異黧奴白牯。誰道伊不是得法自在底人。
若以優劣論彼此。則乖浩然大均之旨。那知易地則
皆然也。今日天寧因行掉臂。一時說向諸仁。還有出
來為我兩山證據者麼。良久云。不是知音者。徒勞話
歲寒。下座。

泰興諸山耆宿請上堂。舉僧問臨濟祖師。如何是真
佛真法真道。乞師開示。師曰。佛者心清淨是。法者心
光明是。道者處處無礙淨光是。乃云。老漢耄矣。與麼
提唱。不惟少室峰前重添搕𢶍。亦且曹溪路上轉見
週遮。若論真佛畢竟無相。真法何曾有形。說箇清淨
光明。巳是撒砂向人眼裏了也。那堪真道更言箇淨
光無礙。何異畫蛇添足而巳哉。驀以拂子畫一下云。
劃斷巳上葛藤。山門前石獅子不覺𨁝跳上天。乃揚
聲高叫道。人從延令來。卻得姑蘇信。報道赤肉團上
壁立萬仞。臨濟老漢今後還敢向這裏置喙也無。良
久。顧左右云。且喜天下太平。下座。

五洲諸山師請上堂。舉南泉和尚問座主。講甚麼經。
主云。彌勒下生經。師云。彌勒幾時下生。主云。現在天
宮未來。師云。天上無彌勒。地下無彌勒。乃云。大小南
泉直拶得者座主上壁。據實而論。藏身處沒蹤跡。向
去底人雖則那邊不坐空劫。沒蹤跡處莫藏身。卻來
底人這邊須有箇證驗始得。驀豎拂子云。慈氏下生
也。說法度人也。雖然。或有人出來問。既是天上無彌
勒。地下無彌勒。又教甚麼人下生。而今不管伊禪床
動火罏動地動。只要通得箇真實消息。方許與彌勒
相見。不然。莫怪天台路嶮巇。羊腸更在青霄外。下座。
松江王戚二護法祈嗣請上堂。問。是處是慈氏。無門
無善財。且道居士求嗣一句作麼生道。師云。滄海月
明珠孕彩。進云。恁麼則十字街頭打開布袋去也。師

云。藍田日煖玉生輝。僧便歸眾。師云。何不進語。僧一
喝。師云。真師子兒。善能哮吼。僧又喝。師云。念汝遠來。
且放過一頓。乃拈拄杖卓一下云。香臺有主。金地無
塵。時一揮麈。花雨紛紛。說法有所得。釋迦失雙鼻孔。
說法無所得。達磨添隻眼睛。有無二俱不涉。凡事貴
出天真。真真屋後青筠戛玉。殿前黃葉鋪金。會得則
頭頭合妙。不會則處處迷津。大可笑者是談玄談妙。
論主論賓。或說機投父子。或說道合君臣。那知鷺池
鷲嶺不曾說著一字。海甸菴園何嘗度得一人。直饒
伊棒如雨點。喝似雷奔。正眼觀來。猶是門庭施設。若
是堂奧一句。須還天寧道得親。且如何是親底道理。
復卓拄杖云。棒頭敲出玉麒麟。下座。

龍舒淨梵寺元白老宿助化長生齋米到山。仝坦然
上座請上堂。舉昔石霜山慶諸禪師在溈山為米頭。
一日篩米次。溈曰。施主米莫拋撒。霜曰。不拋撒。溈於
地上拾得一粒曰。汝道不拋撒。這個是甚麼。霜無對。
溈又曰。莫輕這一粒。百千粒盡從這一粒生。霜曰。百
千粒從這一粒生。未審這一粒從甚麼處生。溈呵呵
大笑。歸方丈。至晚上堂云。大眾。米裏有虫。也須好看。
乃云。只是一粒米。溈山老漢偏生大驚小怪。爭似龍
舒眾善信五四年來倒廩傾倉。供我一眾。實不止百
千萬粒巳也。天寧更不問他所從生。但只端坐受供
養。自然施主獲安樂。然七百年來者道真言無人補
闕。今日山僧補闕去也。待溈山問。汝道不拋撒。這一
粒呢。只向他道。一點也瞞和尚不得。至後石霜復問。
百千萬粒從這一粒生。且道這一粒又從甚麼處生。
但叉手向前道。也不較多。只此兩語。擬質之八十行
腳底老趙州。未審還為我一點首否。良久云。放待冷
來看。下座。(老宿時年八十有三)。

冬樹知浴領本城眾信請上堂。的的活人句子不在

廣敷高座。妙演真乘方謂之提唱此事。大丈夫兒咳
唾則神機電發。掉臂則大用風旋。紅旗影裏捉敗韶
陽。塗毒聲中擒下臨濟。直得三賢膽戰。十地魂驚。若
以向上視之。尚不稱光揚祖烈。何也。以其藥忌猶存
故。不見古人雖則高提祖印。不知利物帶悲。守著長
安風月。猶為得便宜處失便宜。諸仁要知藥忌俱除
一句麼。豆子山打瓦鼓。楊平山撒暮雨。一半奉龍江。
一半奉玄武。座下忽有箇尖酸禪和出來道。長老此
是綿州巴歌。驀拈拄杖連卓三下云。諦觀法王法。法
王法如是。便下座。維那擬結椎。師喝云。不勞重說偈
言。

安東悉容上座領夏奉山趙祥宇二居士請上堂。連
朝冬煖若三春。龍樹花開越樣新。分付往來遊冶士。
莫教蹉過上林真。忽有箇心領神會底出來。手指龍
華而問曰。日照燦爛是見處真。風拂琳瑯是聞處真。
晚噴天香是嗅處真。朝凝玉露是味處真。晨夕撫摩
是觸處真。分別顏色是意處真。既一切皆真。正古人
所謂彌勒真彌勒。分身千百億。時時示時人去也。且
道時人因甚卻不識。山僧只向他道。靈山授記也未
到如此。下座。

福隆祖南闍黎領本城眾信請上堂。問。彈指一下。樓
閣門開。今當二會。未審所說何法。師云。紛紛花雨自
天來。進云。既蒙法要。甚為希有。秪如乘戒俱急又作
麼生。師云。闍黎分上不可忘卻。進云。可謂泉石增光
去也。師云。且道箎壎協奏一句又作麼生。進云。全賴
和尚證明。師云。且歸本位著。舉昔香嚴機不契于溈
山。乃尋忠國師遺址憩止焉。一日因擊竹作聲。忽然
省悟。乃說頌曰。一擊忘所知。更不假修持。動容揚古
路。不墮悄然機。處處無蹤跡。聲色外威儀。諸方達道
者。咸言上上機。溈山聞得。謂仰山曰。此子徹也。仰曰。

此是心機意識著述得成。待某甲親自勘過。仰後見
嚴曰。和尚讚歎師弟發明大事。你試說看。嚴舉前頌。
仰曰。此是夙習記持而成。若有正悟。別更說看。嚴又
成頌曰。去年貧未是貧。今年貧始是貧。去年貧猶有
卓錐之地。今年貧錐也無。仰曰。如來禪許師弟會。祖
師禪未夢見在。嚴復有頌曰。我有一機。瞬目視伊。若
還不會。別喚沙彌。仰乃報溈山曰。且喜閑師弟會祖
師禪也。乃云。青天白日仰山寐語不了。可笑三生作
國王底不能輔之以正。反隨其起倒。寒山子謂伊忘
卻。不其然乎。而今少室峰前。曹溪路上。觸目皆坑坎
堆阜。若不一為剷夷。爾諸仁何以進步。試看我祖南
師弟自出先師籌室。一味本色住菴。縱有如來禪。祖
師禪。到他分上一毫也用不著。今朝狹路相逢。作麼
道得箇同途不同轍底句呢。良久云。天寧說禪。福隆
演戒。鞫其旨歸。兩彩一賽。下座。

東杲以智二上座領本郡眾檀越請上堂。靈鷲真風
世所傳。于今消息轉茫然。釋迦久罷登猊座。彌勒重
新啟法筵。霜後龍華偏有色。風前仙梵妙無邊。不須
海外尋知識。卓拄杖一下云。只此堪為最上禪。下座。
淑艾靖宜寶月三上座領薛君調居士請上堂。問。無
手偏解行拳。有口秪堪掛壁。未審此人是何標格。師
云。山僧耳聾。高聲問將來。進云。明知老漢慣用此機。
師云。今日被你勘破。進云。倒是某甲罪過。師云。大眾
記取這一轉。問。大覺世尊三七思惟得諸佛智。即今
堂中二七消息得箇什麼。師便打。進云。拋出紅爐金
彈子。糙破當人鐵面皮。師云。念言語漢未在。進云。獅
子窟中獅子子。鳳凰臺上鳳凰兒。師以拄杖挃云。住。
住。住。切忌𨁝跳。舉昔僧問雲門。樹凋葉落時如何。門
云。體露金風。乃云。雲門老人等閒出一語。事上也著。
理上也著。今人擬以合頭語論之。可謂不遇中郎鑑。

還同野舍薪也。後來雪竇和尚頌曰。問既有宗。荅亦
攸仝。三句可辨。一鏃遼空。大野兮涼飆颯颯。長天兮
疏雨濛濛。君不見少林久坐未歸客。靜依熊耳一叢
叢。老漢雖能繩祖武。不墮嘉聲。若是天寧又且不然。
或有人問。樹凋葉落時如何。只向他道。打鼓普請看。
若云大小天寧得恁無佛法身心。山僧便熱炙盞子
遞茶他喫。何以愛他。正搔著我癢處。有人透得。分半
院與伊住。有麼。有麼。良久。無人出。師云。土曠人稀。相
逢者少。下座。

邵伯謝昂千呂璜二護法率諸昆仲子姪薦嚴請上
堂。清明在躬。志氣如神。且道在今天下誰當得此語。
有底道鏡磨心地者可以當之。有底道藻練精神者
可以當之。若然。大似水中撈月。空裏採花。於此事毫
無交涉。除是上無攀仰。下絕已躬。如鍾山太翁其人
一生平居仁由義。奉佛尊儒。至臨末梢頭截生死流
猛如香象。如此偉作。庶幾近之。記得辛酉冬。翁薦先
尊人。特請山僧對靈。結語有莫向曾參問曾晢。從來
孝子諱爺名之句。翁疑之。因疑而望其發悟。不意于
去夏遽爾仙逝。今孝嗣伯仲不改其道。仍請山僧對
太翁之靈說法。可謂以孝傳家者也。試看即今心香
藹蔚。智燭煒煌。畢竟太翁一靈安在。驀豎拂子云。此
時若蹉過。餘日定難逢。便下座。

實賢知客領本城缺口門眾信請上堂。舉昔南泉和
尚上堂曰。自小養一頭水牯牛。擬向溪東牧。不免犯
他國王水草。擬向溪西牧。不免犯他國王水草。不如
隨分納些些。總不見得。乃云。大小南泉慣向異類中
行。雖解隨分納些些本分草料。要且未夢見在。後來
雲門拈云。且道牛裏納。牛外納。直饒你說得納處分
明。我更問你覓牛在這箇隨摟搜漢。棒折也未肯放
在。若總與麼。曹溪路上何止浪湧千尋。天寧自小亦

畜得一頭水牯牛。一任溪西溪東。從不犯人苗稼。而
今露迥迥地橫臥當陽。且道畢竟鼻孔在甚麼處。驀
以拂子召大眾。眾回首。師云。時寒久立。各請歸堂喫
茶。下座。

隔凡大德領本郡眾信請上堂。驀以拂子召眾。眾舉
首。乃云。好一堂古佛。誰不靈聖。爾諸仁因甚不向屋
裏奉重。卻去門外馳求。有般底聞恁麼道。便云揚眉
瞬目是佛。咳𠻳掉臂是佛。咄。莫認驢鞍橋作阿爺下
項。豈不見盤山和尚有云。可中學道。似地擎山。不知
山之孤峻。如石含玉。那識玉之無瑕。直饒恁麼。猶未
當衲僧門下事在。何以故。以其秪解入就藏鋒。不解
出就用鋒故。要識出就用鋒麼。驀豎拂子云。拂子𨁝
跳上三十三天。觸著帝釋鼻孔。東海鯉魚打一棒。雨
似盆傾。且這一道真言又明甚麼邊事。良久。擲下拂
子云。是無上咒。是無等等咒。便下座。

說戒日。拈花和尚領巴門陳吳二孺人請上堂。盧行
者纔出家便登祖位。高沙彌未受戒敢學佛乘。大悟
不拘于小節。大象不遊于兔徑。若是箇無有量過一
切量底。聞箇戒字便掩耳而去。尚肯向這裏搭搭披
披。受人處分。所以道。天然上士豈受提撕。中下之流
鉤頭取則。便恁麼去。降龍缽為閒家具。解虎錫乃爛
蒿枝。俊哉衲子。堪為吾家種草也。且道即今因甚又
一場特地。良久云。曲為今時。便下座。

法海凝如院主領閔象南吳道長程休如方贊五四
護法請上堂。作善則善心現。作惡則惡心現。真心即
隱沒。或問如何是真心。你便擎拳豎指。來這裏唐塞。
這裏非你唐塞所在。苟能向田地穩密處道得一句。
江湖無礙人之心。不能向游戲神通處施得一機。佛
祖有瞞人之意。驀喝一喝云。這裏說善也不得。說惡
也不得。說田地穩密也不得。說游戲神通亦不得。直

下會得本來面目。古今天地依舊。山河原不曾移易
一絲毫許。且道選佛場中畢竟誰當第一。良久云。石
頭作沙彌時參見六祖。不可秪作尋思會去好。下座。
泰興達已立已二禪人請上堂。汝等見聞覺知之性
與太虛空同壽。雖顯諸體而未得顯諸用。天下踞曲
彔床阿師未必盡是坐地看揚州漢。驀豎拳云。如許
大栗子喫得幾箇。說到不如行到。眼親何似手親。土
宿項下髭鬚多。波斯眼深鼻孔大。一佛陀。二元和。其
餘盡是碗脫丘。說箇舉一舉二。乾峰舌。拄上齶。更說
有手腳。無背面。愛打禾山鼓。漫唱雲門曲。這裏肯容
你胡亂云為。天寧是箇慣解打大脫空底漢子。你來
山僧舌頭上討分曉。闍黎也沒量罪過。老僧也沒量
罪過。

廣濟天和尚領眾信請上堂。舉昔僧問雪峰。如何是
心地法門。峰曰。不從人得。不從人得時如何。峰曰。此
去衡陽不遠。乃云。親承曹溪派下底果然不會佛法。
若總與麼流布將去。法堂前豈止草深一丈。天寧今
日要移風易俗。有問如何是心地法門。云。不從人得。
不從人得時如何。只向他道。遇茶喫茶。遇飯喫飯。諸
人若未辨端倪。不妨就廣濟和尚決擇。

本府堯臣舒護法率子周士保安請上堂。山僧昔住
慶雲時。有僧問。如何是金剛體。荅云。四大五蘊。進云。
如何是金剛用。荅云。穿衣喫飯。進云。與麼則人人分
上獲堅利去也。荅云。三十年撥草求人。今朝遇著箇
領話底。僧作禮而退。即將此則機緣進之堯翁護法。
伏願一歷耳根即獲無憂安隱幢。時中納百福。集千
祥。長住人間。作大法塹。普請大眾。齊念無量壽佛。為
之助喜。下座。

如皋生公蓮社二大師同眾信請上堂。龍華一會。實
為千古最勝道場。聞風而不趨承瞻禮者非愚即俗。

茲承東皋諸善士昔以盛心揮金大覺。今以道念設
供天寧。苟非宿植善因。曷克臻此。准大藏法住記曰。
有人植因于釋迦世中。當來定結果于龍華會上。若
于三寶毫不植因。欲窺彌勒門限且不可得。況親承
教益哉。夫因也果也。驀拈拄杖卓一下云。須向這裏
植始得。即今有向這裏道得箇迥脫根塵底句。天寧
門下始較些些子。

握書記領徽州王廷臣居士請上堂。豎拂子云。者顆
摩尼珠子。體具種德。如冰壺無影。似寶鑑有光。文彩
未形。成就萬有。聲色纔露。不落千差。莊嚴雲裏親參
彌勒。巧藝門中孰悟善財。不見永嘉大師云。摩尼珠。
人不識。如來藏裏親收得。六般神用空非空。一顆圓
光色非色。夫空既非空。色亦非色。則全體清淨。全體
光明。全體淨光無礙。今日設供檀那得一顆也。能如
法信受。能如法長養。山僧端的為汝助喜。

江南陳柏宜福宜伯仲請上堂。我此微玅法門。非一
切教乘之所管攝。若純用劍刃上事。從上祖佛盡皆
乞命。何況德山臨濟些小伎倆而不望影歸降。所以
宗乘一唱。三藏絕詮。正令當行。十方坐斷。若執鷲嶺
拈花的為契劵。守少林得髓的為箕裘。欲得宗風不
墜。正脈流通。何異鄭州出曹門。山僧從不將第二義
示人。有向言外知歸的。方許來天寧喫棒。

泰州有恒賓悅二禪德領眾檀越請上堂。舉昔龐居
士問馬祖。不昧本來人。請師高著眼。祖直下覷。士曰。
一種沒弦琴。唯師彈得玅。祖直上覷。士禮拜。祖歸方
丈。士隨後曰。適來弄巧成拙。乃云。馬大師覷上覷下。
徒勞一雙眼睛。龐居士隨出隨入。空累一副腳板。恁
麼相見。要不昧本來人尚不可得。敢云玅撫沒弦琴
哉。笑他始則小心。終即大膽。可惜西天承讖底放得
他過。致成千古笑具也。若是天寧則不然。或有問。不

昧本來人。請師高著眼。但作嘔吐勢。他若知機識變。
定然別有生涯。若仍效老龐云。弄巧成拙。便痛棒趁
出。始知虎鬚果不可以捋也。下座。

寶城興教寺惟徹大德領本郡眾信請上堂。舉昔興
教坦和尚上堂。有雪竇化主省宗出問。諸佛未出世。
人人鼻孔撩天。出世後為甚麼杳無消息。坦曰。雞足
峰前風悄然。宗曰。未在。更道。坦曰。大雪滿長安。宗曰。
誰人知此意。令我憶南泉。拂袖歸眾。更不禮拜。坦曰。
新興教今日失利。便歸方丈。令人請宗至。坦曰。適來
錯秪對一轉語。人天眾前。何不禮拜蓋覆卻。宗曰。大
丈夫膝下有黃金。爭肯禮拜無眼長老。坦曰。我別有
語在。宗乃理前語。至未在。更道處。坦曰。我有三十棒
寄打雪竇。宗禮拜。乃云。卻物為上。逐物為下。坦公既
學雲門禪理。合知其祖宗家法。言句固載道之器。若
不具截鐵之利。那禁得不盜弄潢池。柰何防閑無法。
驀地被他化主摧折一上。其失固非小小。後來雖能
收虎尾。遂喝一喝云。劍去久矣。而方刻舟。下座。

權一文旭二侍司領天長大安禪師暨眾信請上堂。
問。法筵大啟。龍象齊臻。第一義諦。彼維那一椎掀翻
了也。未審即今說箇甚麼。師云。風吹耳朵冷。舉昔趙
州示眾云。若從北方來者。與伊上載。若從南方來者。
與伊下載。乃云。諸仁要識上載麼。聞聲悟道。見色明
心。要識下載麼。觀世音菩薩將錢買餬餅。放下手卻
是箇饅頭。雖然。此猶是老婆說話。若是箇嘴邊掃得
白醭出底。那討閒工夫說上說下。不見古人云。迅速
鋒鋩。猶是鈍漢。萬里無雲。青天猶在。若向那邊摟翻
空劫。者邊踢倒今時。直使諸天雨花無路。鬼神潛覷
無門。且道箇般作略是阿誰分上事。良久云。又要從
頭起。下座。

廣福和尚領上海李伯求護法請上堂。問。隔江招手。

須是其人。棒下知歸。全憑作者。即今狹路相逢。且道
如何施設。師云。也須屋裏人始得。進云。恁麼則三千
里外早巳情投氣合也。師云。如何是投合處。進云。鴛
鴦繡出從師看。不把金針度與人。師云。且喜又添得
一箇。進云。大小天寧。猶作主在。師云。不識好惡。問。源
遠流長。喜見滹沱浩瀚。根深枝茂。爭看大樹敷榮。子
承父蔭則且置。弟應兄呼事若何。師云。一掌不獨鳴。
兩掌鳴摑摑。進云。上和下睦陰陽順。共氣連枝器是
同。師云。你不妨會得好。進云。若然。則玅舞應教誇遍
拍。三臺須是大家催去也。師云。分明舉似諸方。乃云。
若要廣天下檀那之福。驀拈拄杖卓一下云。先要承
當得這箇下。然後應嘉運而紹玄化。不為難事。有般
的道這箇是甚麼繫驢橛。道則許你道。然腳跟苟不
踏著實地。那知廣陵南畔。上海東頭。觸目皆同源共
本之物。所以遠從靈鷲分燈以來。西天四七也恁麼。
東土二三也恁麼。乃至天下老和尚亦恁麼。復卓一
下云。會得即事同一家。不會君往西秦。我之東魯。便
下座。

泰州忠赤劉居士率諸孫請上堂。釋尊住地。給孤鋪
金。以淨智力。成就祗林。四十九年演法。三百餘會談
經。寶花王座上不存世諦。大光明藏裏豈著金塵。鷺
池雙輪轉方畢。鷲嶺一枝拈又新。正法眼藏彌天彌
地。涅槃妙心亙古亙今。天寧時一檢點。難禁笑破口
門。且道過在何處。良久云。君不見三峰漢祖有言兮。
自從惹得燕鶯語。話到于今轉失真。下座。

冬樹知浴領眾信請上堂。舉昔僧問法眼。如何是曹
源一滴水。眼云。是曹源一滴水。僧于言下大悟。乃云。
玄妙用處不換機。嗣續難得其人。若不是法眼一為
提起。石頭一宗看看斷絕去也。然在我臨濟門下別
有家風。忽有人問。如何是曹源一滴水。只向道。非曹

源一滴水。諸仁若向法眼言下會去。是機是對對機
迷。若向天寧言下會去。闢機塵遠遠塵棲。或有箇漢
出來道。大小天寧大似鹽鐵判官。山僧便熱炙盞子
與茶他喫。何故。不見道。大丈夫兒捋虎鬚。也是本分。
下座。

高郵宜伯老宿領本州黃中趙護法請上堂。心是根。
法是塵。兩種猶如鏡上痕。塵垢盡除光始現。心法雙
忘性即真。大小永嘉老作這般語話。說箇心。說箇性。
巳是佛頭著糞了也。那堪更論光論影。論假論真。集
雲峰下四藤條怎放得伊過。不見昔日梁武帝問達
磨。如何是聖諦第一義。祖曰。廓然無聖。帝曰。對朕者
誰。祖曰。不識。帝不悟。爾諸仁盡是飽參宿學。何不仰
體先宗。看是何標格。若單守著閨閣中軟煖。焉得平
步青霄。天寧今日為汝得困徹也。三十年後眼開。方
知今日徹底老婆心。

福田素一律師仝卞聲遠高九錫張宜清楊紹裘眾
檀護請上堂。問。迦葉金襴衣如天普蓋。波離黑漆缽
似地普擎。宗律並行一句請師速道。師云。今日謝素
一律主請法。進云。恁麼則人人盛業巍峨。箇箇家聲
烜赫也。師云。釋迦老子還肯點頭麼。進云。萬靈莫測
無為化。大地全開五葉花。師云。真箇好彩。乃云。此事
在諸人分上如傾萬斛明珠。小大皆得其圓。優波離
梵行獨尊是戒珠圓。須菩提解空第一是慧珠圓。吾
祖門下棒喝機鋒。滾毬打鼓。圓轉橫斜。皆得其圓。有
般底被珠光一晃。便愛他底。著他底。久之卻成礙膺
之物去也。豈不聞金屑眼中翳。衣珠法上塵。己靈猶
不重。佛祖是何人麼。座下或有箇四楞著地底出來。
通得箇消息。摩訶衍法離四句。絕百非。卻落第二義
也。有麼。有麼。眾無對。師拽拄杖顧左右。下座。

龍華道場滿散拈花和尚領眾護法請上堂。今當第

二會龍華道場圓滿。山僧炊無米飯。煮不濕羹。操沒
絃琴。打希聲鼓。坐曲彔木床。唱箇玅伽陀以犒勞一
眾。曰。是非憎愛世偏多。仔細思量柰我何。寬卻肚皮
須忍辱。豁開心地任從他。若逢知己須依分。縱遇冤
家也共和。但能了此心頭事。自然證得六波羅。彌勒
菩薩在定中聞得。乃曰。此我二千年前陳話。長老重
為提起。正搔著我癢處。且喜今日心頭事巳了。六波
羅巳證。報　國裕民。事上也得。理上也得。這箇玅伽
陀再能公之天下。何愁不為煩惱海中一貼清涼散
也。山僧但引身向前曰。謹領慈旨。便下座。

臘八圓菩薩戒。鳳陽圓丘和上領鳳廬道張戶部恩
二大護法請上堂。問。古德云。從門入者不是家珍。又
云。從緣入者永無退失。秪如釋迦老子睹明星悟道。
是從門入耶。從緣得耶。師云。總不在這裏。進云。恁麼
威音那畔真消息。總向吾師言下施。師云。他亦不受。
乃豎拂子云。本乎天者親乎上。日月星辰各住其位。
無端說箇夜半正明。天曉不露。引得雪山老比丘一
回觸著。都道伊悟本命元辰。那知山門前一對石獅
子未然其語。何則。以其坐在明白裏。故今當臘月八
日夜也。南斗六。北斗七。一時出現。有眼不顧他位裏。
腳不踏他位裏底。方始與天下有鼻孔衲僧出氣。不
見昨日有人從中都來。卻得廬陽信。報道十字街頭
廖鬍子。行太早。重落草。十年歸不得。忘卻來時道。恁
麼提唱。且道是抑他威光。是減他威光。良久云。幸有
現宰官身底大權菩薩為之證明在。下座。




雨山和尚語錄卷第十二(終)


