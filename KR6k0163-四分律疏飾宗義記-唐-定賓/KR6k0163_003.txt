











飾宗義記卷第三本
嵩岳鎮國道場沙門　賓　作

第三解律題名者。此下廣解三要之中。第三正釋律
初題目。然而四分名生。章中雖辨被機承稟。今復應
明。若欲釋者。略開二門。第一戒法相傳。第二翻譯時
代。言相傳者。昔後漢明帝莊永平元年戊午歲即位。
至永平五年。夜夢丈六金人。至十年丁卯之歲。有西
域僧迦葉摩騰。遊化至于漢地。又至十一年。歲次戊
辰。復有竺蘭。來至此土。此土人請曰。我欲如師法出
家受戒。即與剃髮披著縵牒。與受三歸五戒。准薩婆
多論。佛成道八年。止三歸與羯磨受。中國十人。邊方
五眾。由此摩騰正有二人。不得受具。如是乃至第十
桓帝志丁亥即位。逕二十一年。至丁未之歲永康元
年。從前明帝戊辰之歲。至此丁未。總一百年。唯用三
歸五戒。共相傳受。桓帝既崩。第十一靈帝閎立。戊申
即位。自建寧年巳後。北天竺有五沙門。支法領。支謙。
竺法護。竺道生。支樓讖等五人。來到此土。與大僧受
戒。即五人受也。自爾巳來。始有戒法相傳。其時大律
未到此土。支法領口誦戒本一卷。羯磨本一卷。在此
流行。今時古羯磨戒本者是。並出曇無德部。自爾巳
後。復逕五十五年。至魏文帝丕(曹操子也)黃初三年歲次

壬寅。有中天竺沙門曇摩迦羅(或云柯羅)。此云法時。遊至
許昌(黃初二年。改許縣為許昌)。其人幼而聰敏。質像瓖瑋。尋讀一
覽。文義悉通。善四韋陀。妙五明論。圖讖運變。靡所不
該。自謂。在世無過。乃入僧坊。過見法勝毘曇。慇勤尋
省。莫知旨趣。乃深歎曰。佛法釣深。因即出家。誦大小
乘經。及諸毗尼。來至許昌。觀魏境僧眾。全無律範。自
來之後。又逕二十八年。兼前五十五年。合八十三年。
至魏廢帝齊王芳嘉平二年歲次庚午。於雒陽更集
梵僧。以羯磨法。與大僧重更受戒。准用十僧。并翻僧
祇戒本一卷。又安息國沙門曇諦。亦善律學。出曇無
德羯磨。以用受戒之由。略如邁法師譯經圖紀。即是
大僧受戒之由也。

次明尼眾者。靈帝之後。亦從大
僧。求受大戒。支法領語曰。依如佛教。唯開邊地五人。
大僧受戒。不開尼眾。尼眾泣淚而退。又從靈帝巳後。
逕五十三年。至漢末魏初。東天竺國有二比丘尼。到
長安。見此土尼眾。問曰。汝誰邊受大戒。尼眾答曰。我
至大僧所。受三歸五戒。二尼歎曰。邊地比丘尼未有
具戒。遂還中國。化得十五人。三人在雪山凍死。二人
墮黑𡼏死。屆至此土。唯有十人。自爾巳前。尼悉赴京
與受具足。後到吳地。與彼尼眾受戒。自爾巳來。尼眾
始有戒法。相傳。受戒竟後。三人命終。唯七人在。來逕
十七年。思憶本鄉。即附南海商人。而還本國。一去巳
來。更不委耳。此初受戒。但在魏初。未詳定是何年月
日。又從魏初黃初元年庚子歲後。計有二百一十一

年。至宋第二文帝義隆元嘉七年歲次庚午。有罽賓
沙門求那䟦摩。此言功德鎧。即其國王之少子。至于
楊州。譯善戒等經。又復有師子國尼八人。來至宋地。
云此地未曾有尼。何得二眾受戒。功德鎧云。尼無本
法者得戒。而僧有罪。尋佛制意。先令作本法者。政欲
生其善心。為受戒方便。論其得戒。法出大僧。但使羯
磨法成。自然得戒。今詳。魏初尼巳受戒。而功德鎧既
西域人。不練根由。而言無本法也。當時尼眾。苦求更
受。功德鎧云。善哉隨喜。且令兩尼學語。更往西國請
尼。令足十數。而功德鎧雖先許尼重受大戒。但譯比
丘尼羯磨一卷。譯經圖紀云。四分羯磨一卷。是也。而
受戒事未遂而終。俄然遂至元嘉十年歲次癸酉。有
印度沙門僧伽䟦摩。此云眾鎧。戒德清峻。道俗敬異。
自流沙至楊州。復有師子國尼鐵索羅等三人至京。
足前十數。便請眾鎧為師。於壇上與尼重受大戒。齊
末梁初。鍾山定林寺僧祐律師記云。最初為影福寺
慧果淨音僧要智景等二十三人受戒。自後不能繁
記。自爾巳來。將為善受。問有何證驗知得戒耶。答南
山律師記云。昔魏文帝三年。內作無遮大會。文帝問
曰。此土僧尼得戒原由。云何可知。諸大德悉皆不答。
于時即有比丘。請向西國。問得戒所由。到北天竺。遇
見一羅漢。啟問曰。振旦僧尼受得戒不。答曰。我之小
聖。不知得不。又語比丘曰。汝且住此。吾今為汝往問
彌勒得不來報。於是即入禪定。向兜率天。問曰。我是

小聖。不知邊地為得戒不。故來問尊。彌勒答言。邊地
得戒。遂請證驗。即取金華而願言曰。若邊地僧尼得
戒者。願金華入羅漢手。若不得者。金華莫入。願訖。金
華即入掌中。一尺影現。奇徵既爾。內懷歡喜。彌勒語
曰。汝下至振旦比丘所。亦當發願。若使振旦僧尼得
戒不虗。唯願金華入比丘手。當即如教發巳訖。以手
案華。華入比丘掌中。一尺影現。瑞應既爾。欲來還國。
有迦羅神現身語曰。道路懸遠。多諸嶮難。弟子送師。
令達彼國。未至之間。魏文帝殿前。先有金華。空中影
現。文帝問太史曰。何變恠也。太史答曰。西國有佛法
來此。于時不盈一月。比丘掌中。有一金華。來到之日。
空裏金華即滅不現。當發漢境。總有八十餘人。或有
慕聖情深。即住彼方。或有逢難命謝。正有一身。從其
大菀。博尋舊跡。來達秦地。今詳。魏文帝三年內作無
遮大會者。若是前魏文帝。即是黃初三年壬寅之歲。
計其年月。稍不相當。且如唐靜邁法師翻譯圖紀云。
沙門釋智嚴。凉州人也。弱冠出家。納衣宴座。分衛自
資。于時晉安帝義熈十三年。滅後秦代姚泓還(泓是姚萇
孫也。八月為東晉劉裕所擒。於建康市斬之)。始興公王恢。從駕觀山。見嚴
禪思。即請還都。然嚴先西域得經。梵本未譯。後至晉
末宋興(東晉太尉劉裕。以晉恭帝元熙二年十月。受晉禪。改為宋朝)至宋文帝元
嘉四年(此從義熙十三年。至元嘉四年。合十一年)歲次丁卯。於楊都枳園
寺。譯普曜經等。合三十六卷。然嚴未出家前。曾受五
戒。有所[戲-戈+予]犯。後受大戒。疑不得戒。遂汎海至印度。諮

問羅漢。羅漢不決。為請彌勒。彌勒答云得戒。嚴甚喜
焉。若據前魏黃初三年壬寅之歲。至宋文帝元嘉四
年丁卯之歲。智嚴翻譯之時。計當二百六年。豈容有
人二百餘歲。若言後魏道武皇帝。創都北代。皇始三
年歲次戊戌。于時彼未敬信佛法。誰復詰問得戒根
由。況復皇始之與黃初。文帝武帝。並皆有異。何得成
證。故知南山錯記也。今詳。此是後秦姚興。謚文桓帝。
皇初三年歲次景申(皇初字。與前魏曹氏黃初字。不同也)。至元嘉四年。
合三十二年也。義准。智嚴創往西域。猶應少年。往返
遷延。更逕三十二載。即與譯經圖紀相符會也。宜勘
秦魏史傳。問智嚴法師。初在秦朝。何得宋代翻譯。今
詳。後秦為宋劉裕所滅。所以智嚴破秦入宋。又出家
之道。遊化諸方。故無傷也(當元嘉年。嚴翻譯時。總有六國。一西秦。二夏國。三北凉。四
北燕。五後魏。六宋國)。此中總計大僧初受戒。從漢靈帝戊申巳
來。至今大周長安三年歲次癸卯。當五百三十六年
巳還。大僧第二重受戒。從魏芳帝嘉平二年庚午巳
來。至今大周長安三年歲次癸卯。總計四百五十四
年。比丘尼最初受戒。從前魏黃初元年歲次庚子。至
今大周長安三年歲次癸卯。當四百八十四年巳還。
比丘尼第二重受戒。從宋元嘉十年癸酉巳來。至今
大周長安三年歲次癸卯。當二百七十一年(中間。逕周武帝
滅佛法。有靈裕法師等十八藏。在勒摩提將軍家。大隨創興。纔得九人。與人受具戒)。

第二翻譯時代者。謹案靜邁法師慈恩寺翻譯圖紀。
并撿秦朝支法領譯律序。又驗律文。此律前後合有

兩譯。初即覺鳴創譯。後即法領重翻。故譯圖云。姚秦
世沙門佛䭾邪舍。此云覺名(或名覺鳴)。罽賓國人。操行貞
白。戒節堅固。儀止祥淑。視瞻不凡。五明四韋之論。三
藏十二之典。持悟深致。流辨無滯。以姚秦弘始年。達
于姑臧。羅什法師先師事之。遂勸秦主姚興往迎。即
勅迎之。并有贈遺。辭而不受。重使敦喻。方至長安。秦
主出迎。列立新省。於逍遙園。四事四時供養。並皆不
受。時至分衛。一食而巳。邪舍赤髭。善毗婆沙。時人號
為赤髭毗婆沙。秦主供養。滿三間屋。不以關心。遂為
貨之造寺。自弘始五年歲次壬寅。譯四分律四十五
卷。并四分戒本一卷及餘雜經。竺佛念等筆受。准法
領律序云。壬辰之年。有晉國沙門支法領。感邊土之
乖聖。慨正化之末夷。乃西越流沙。路逕于闐。遇曇無
德部。體解大乘三藏沙門佛駄邪舍。才豔博聞。明練
經律。三藏方等皆諷誦通利。法領即於其國。廣集異
經。以歲在戊申。始達秦國(晉往秦還。良由並治也)。即以至年。重
請出律藏。時集持律沙門三百餘人。於長安中寺出
之。領弟子慧辨為譯校定。陶練反覆。務存無朴。本末
精悉。若都初制。謹案姚秦壬寅之歲覺鳴譯時。即是
弘始五年。至戊申之歲法領譯時。即當弘始十一年
(此即晉國義〔巳〕四年。計壬寅去戊申。相計合七年)。又律序云。重請出律藏。以
此驗之。足委前後。問法領西遇覺鳴。何以覺鳴先至
翻譯。答案法領晉世西往。壬辰之年。至於還秦戊申
之歲。合十七年。法領西域廣集異經。遂使後至。故不

疑也。又准律文。眾覺之初。有律本題云。尸叉罽賴尼
法(胡音不正。應言式叉迦羅尼法。有續寫者。書應〔正〕從此式叉迦羅尼。不能一一就文治。故班〔辯〕之耳)。
巳上并注。並是律載。唯知即是覺鳴本譯。度語之人。
以音不正。故至法領。自達方言。遂正之也。又覺鳴本
云如破伊蘭葉。法領本云如破伊蘭葉。又律文中。列
三僧物。初三兩物。文互顛倒。及餘諸文屢有差互者。
並以兩譯之異。譯經圖紀但載初譯。不譯後出者。葢
疎略也。又細詳察。有三本律。一者覺鳴初本。二者法
領改本。令改尸又。仍存未改。三者巳改從叉本。又從
大唐中興應天皇帝神龍元年乙巳歲即位之後。有
洛陽崇先寺僧道林(其本湖洲之人)。以義淨三藏自撰四分
律頌。加於律中。妄稱譯出。最初於崇先寺。割破律本。
中間加之。又寫兩本。一本置在崇先。一本置在大聖
善寺。恐後代不委。故紀之也。

輕重緩急。前卷巳辨。謂輕即是緩。重即為急。但義門
異。故別論之。然望性惡。稱輕制輕。稱重制重。但名輕
重。而非緩急。故應釋云。若是緩急。即是輕重。自有輕
重而非緩急。思之可見。

四錢三角者。祇律第三。佛告諸比丘。從今當知十九
故錢。名一罽利沙槃。分一罽利沙槃為四分。若盜一
分。若一分直。犯波羅夷。因此古來計此以為四錢三
角。謂分十九。以為四分。且四四十六。餘有三錢。各為
四角。三四十二。即十二角。分十二角。以為四分。分各
三角。故言四錢三角也。此是古來謬傳。後盜戒中當

辨也。

二眾俱互者。當眾相謗。名之為俱。異眾相謗。名之為
互。

犯不犯者。十誦律中。若結淨地得突吉羅。祇律不捨
淨作三衣犯提。此律並無犯也。

遺教三昧經。五部僧分別服飾品云。佛在世時。有比
丘羅旬。每行分衛。輙空而還。佛知宿行。欲現殃禍并
正明戒。佛使眾僧分為五部。著五色衣。令其日隨一部
乞食。於是隨其制儀。至於度世。後立號稱。各各奉其
所著服色。薩婆多部者。博通敏達。智導法化。應著絳
袈裟。曇無德部者。奉執重戒。斷當法律。應著皂袈裟。
迦葉惟部者。精勤勇決。救護眾生。應著木蘭袈裟。彌
沙塞部。禪思入微。究暢幽玄。應著青袈裟。摩訶僧祇
部者。勤學眾經。敷演義理。應著黃袈裟。佛因羅旬乞
食不得。使諸比丘知有報應。還分五部。使日隨一一
部部求食。即皆不得。乃至五部隨者並然。佛令羅旬
寺內灑掃。餘人請食。於一日中。不作其事。舍利弗為
其請食。在道遂翻鉢中食盡。內不得食。遂云。我既薄
福。何須久住。遂飡沙飲水而入涅槃(此經疑偽。威儀經下卷。舍利弗
問經。五種服色大同此經。舍利弗問經。亦疑也)。問先有五意。何以不分。答以
二義故。如章所論。若爾三乘有三意。如來現在分五。
意對五機。佛在何無別。答三乘為漸誘。別說易脩。成
五意總防非。問說合無諍。若爾佛現。不分者何為。方
等經云。五部僧中。學何毘尼。又方廣經云。互用五部

僧物。又如羅旬。分衛隨五部僧。此等並似現分。寧言
無別。答此蓋僧分五服。學戒猶同。又闍王十夢經。夢
見白㲲從天飛下。至地分為五段。王時憂惱。來問世
尊佛言。非王之事。是我法中。我滅之後。諸弟子眾。分
我毗尼以為五部。既言滅後。故現不分(巳上尊者問答)。

五種眾生者。五部機別。崇云。佛滅百年。猶為一部。未
有五卷。如何在日。始十二年云有五機。今詳。豈由分
部方有五機。故有五機。無妨同□□學也。

若為說廣利益不普者。豈付弟子利益普耶。故應更
釋。律中自言。若使如來不淨眾中而說戒者。無有是
處。是其意也。見論第五。教授木叉也。

依祇五年者。祇二十三云。世尊成道五年。比丘僧清
淨。自是巳後。漸漸為非。世尊隨事為制戒。立說波羅
提木叉。二十言是到者。不然。見論第六云。佛成道十
二年後。須提那出家。在他國八年學道。後還迦蘭陀
村。佛成道巳二十年。故不應言到也。故今詳之。諸部
違文。其類非一。如涅槃經。二月十五日。如來涅槃。薩
婆多論婆沙等論。八月八日。佛般涅槃。何得相會。祇
律五年。亦應准此。如來正說者。尊者云。是止說(言正者譔)。
說戒揵度。阿難請佛說戒。世尊不說。目連觀見有一
比丘。行不清淨。目連牽出。明知即是第二犯也。五師
住持。廣如付法藏傳及阿育王傳也。

立誓入滅盡定者。薩婆多宗。婆沙百三十五云。大迦
葉波入王舍城乞食。食巳未久。登鷄足山。山有三峯

如仰鷄足。尊者入中。結跏趺坐。作誠言曰。願我此身。
并納鉢杖。久住不壞。乃至經於五十七俱胝六百千
歲。慈氏如來出現世時。施作佛事。正義家釋云。入般
涅槃。非是入定。慈氏出世現神變者。是留化事。餘部
之中。有許此是入滅盡定也。

在恒水中船上入滅者。如付法藏第一卷說。阿闍世
王。請阿難曰。如來迦葉入般涅槃。自我多殃。悉不都
見尊。若滅度。唯願垂告。阿難曰善。阿難後至一竹林
中。聞有比丘誦法句偈。若人生百歲。不見水老鶴。不
如生一日。而得都見之阿難聞巳。便語比丘。此非佛
語。不可修行。汝今當聽。我演佛偈。若人生百歲。不解
生滅法。不如生一日。而得解了之。爾時比丘白其師
說。師告之曰。阿難老朽。智慧衰劣。言多錯謬。不可信
矣。汝今但當如前而誦。阿難後聞。猶誦前偈。即問其
意。答言。尊者。吾師告我。阿難老朽。言多虗妄。伹依前
誦。阿難思惟。彼輕我言。或受餘教。即入三昧。推求勝
德。不見有人能迴彼意。便作是言。世間眾苦。甚難久
居。我於今日。宜入涅槃。復作是念。阿闍世王與吾有
要。我應語之。即詣王宮。告守門者。為我白王。門人答
曰。王今眠睡。若設覺悟。罪我不少。阿難語言。王若覺
者。可宣我意。阿闍世王。夢蓋莖折(表失覆蔭)。即便驚悟。門
人具宣。王聞悶絕。良久乃蘇。園神白王。阿難今巳向
毗舍離。即嚴四兵。往恒河側。阿難乘船。在河中流。於
時大地六種震動。時雪山中有五百仙人。見斯相巳。

飛空往詣。求哀出家。即化恒河。變成金地。為諸仙人。
如應說法。鬚髮自落。成阿羅漢。咸悉俱時入般涅槃。
阿難昇空。作十八變。入風奮迅三昧。分身為四。一分
向忉利天。與釋提桓因。一分與大海娑伽龍王。一分
與彼毗舍離王。一分授與阿闍世王。如是四處各起
寶塔(阿難在河中流入涅槃者。為護阿闍世王。及毗舍離玉意故。所以不進不退也)。有人言。
不見水潦涸者。非也。

三藏傳云者。尊者云。是真諦也。

釋論者。古人以智論釋大品般若。故號為釋論也。然
彼第一百卷。但言罽賓毗尼。除却本生。但取要用作
十部。亦毱多受持之言也。

大集經者。章中引經。加減其文。今者謹錄。仍為注釋。
彼經第七云。我涅槃後。我諸弟子。受持如來十二部
經。書寫讀誦。顛倒解義。顛倒宣流。以倒說故。覆隱法
藏。以覆法故。名曇摩毱多(此法密部也。經言覆隱。即密義也。或名法藏。藏亦密
義也)。而復讀誦書寫外典。受有三世及以內外。破壞外
道。善解論義。說一切性悉得受戒。凡所問難。悉能答
對。是故名為薩婆帝婆(受者執也。此部執有三世實體。一切性者。三性心中。悉得
戒也)。說無有我及以受者。轉諸煩惱。猶若死屍。是故名
為迦葉毗(數論外道執有實我。受用塵境。名為受者。轉諸煩惱者。轉者捨也。海不宿屍。故為喻
也)。不作地相。水火風相。虗空識相。是故名為彌沙塞
(而此六界。並說為空。故云不作相也)。皆說有我。不說空相。猶如小兒。是
故名為婆蹉富羅(婆蹉者。此翻為犢。富多羅者。此翻為子。言富羅者。略也。正是犢子部
也。此部計我非是即薀。亦非離薀。而有實我。梵云婆羅必栗託仡那。此云愚異生。舊譯為小兒凡夫。准此經中。

應言猶如異生。以其異生計有實我。指之為喻。經言小兒。意取愚義也)。廣博遍覽五部
經書。是故名為摩訶僧祇。善男子。如是五部雖各別
異。而皆不妨諸佛法界及大涅槃(巳上經文易解)。章云受後
三世。錯也。問列六部名。何因但有五部。此中十二部
十八部二說。未曾見有經論正文。傳記又失。難可依
信。

文殊問經下卷中說二十部者。如章所引。稍與宗輪
同。今且敘宗輪論說。隨便會釋。宗輪論云。如是傳聞。
薄伽梵般涅槃後。百有餘年。去聖時淹。如日久沒。摩
揭陀國俱蘇摩城王。號無憂統攝贍部。感一白蓋。化
洽人神。是時佛法大眾初破。謂因四眾共議大天五
事不同。分為兩部。一大眾部。二上座部(文殊問經。體毗履者。此翻
上座也)。言四眾者。一龍象眾(律師眾也)。二邊鄙眾(大天眾也)。三多
聞眾(經師眾也)。四大德眾(論師眾也)。又釋。初是大天。如象難制。
二是大天弟子。三凡夫持戒。四是聖眾也。諍五事者。
婆沙九十九。有此緣起。然與真諦部執疏說。少少不
同。不可具敘。今略論者。然此大天未出家前。與母私
通。遂殺其父。耻人所知。將母逃隱波吃梨城。遇逢本
國曾所供養羅漢苾蒭。復恐彰露。因遂殺之。後見其
母與餘私通。復煞其母。造三逆罪。深生憂悔。欲求滅
罪。因即出家。未久便能誦持三藏。王聞數請。入宮供養。
真諦又云。王妃遂與大天私通。然彼復稱我是羅漢。
後於寺中。夢失不淨。而令弟子浣所汙衣。弟子白言。
師煩惱盡。何容斯事。彼言漏失略有二種。一者煩惱。

羅漢巳無。二者不淨。羅漢未免。煩惱雖盡。豈無便利
涕唾等耶。然我漏失為魔嬈故。汝不應恠。此意說云。
身中不淨。如有涕唾。為魔嬈故。即便漏失。真諦敘云。
此是魔女欲毀我故。而以不淨汙我衣也。又自作經。
佛語諸比丘。魔王天女。毀無學人。故以不淨染汙其
衣。部執疏中五事。皆云自作經。下不重論也(此第一事)。又
欲令諸弟子親侍。次第記得四沙門果。弟子問言。阿
羅漢等應有證智。如何我等都不自知。彼言。羅漢亦
有無知。無知有兩。一者染汙。羅漢巳無。二者不染。羅
漢猶有(第二事)。弟子復言。曾聞聖者巳度疑惑。四諦三
寶。我猶懷疑。彼言羅漢亦有疑惑。疑惑有兩。一者隨
眠懷疑。羅漢巳無。二者處非處疑。羅漢猶有。(述曰)稱理
名處。不稱理者名為非處。於諸稱理不稱理事。猶豫
不決。名處非處疑也(此第三事也)。弟子又言。我是羅漢。應
自證知。如何但由師之濟度。都無現智能自證知。彼
言羅漢有由他度。舍利目連慧通第一。佛若未記。彼
不自知。況汝鈍根。要由他度。而能自了。真諦云。亦有
聖人依他斷疑。是也(第四事)。然彼大天。雖造眾惡。未斷
善根。後於中夜。自惟重罪。當於何處受諸劇苦。憂惶
所逼。高聲唱言。苦哉苦哉。弟子尋白。大師若言所作
巳辦。何故唱苦。彼遂告言。我呼聖道。謂諸聖道五事。
而作頌言。無學漏失因魔引。無知疑惑由他度。聖道
現起假聲呼。是謂如來真淨教。宗輪頌云。餘所誘無
知(謂羅漢被魔所誘也)。猶豫他令入。道因聲故起。是名真佛教。

爾時眾中。有學無學多聞持戒脩靜慮者。聞彼所說。
翻彼頌言(前三句同前。第四句云)。是汝狂言非佛教。於是竟夜
鬪諍紛紜。乃至終朝。城中士庶乃至國王。來自和諍。
僻用律文。行籌滅諍。用多人語。賢聖眾中。耆年雖多。
而僧數少。大天孕內。耆年雖少。而眾數多。遂分二部。
一上座部。二大眾部。王聞既瞋。送諸善眾於恒河中。
載以破船。中流墜溺。聖眾登空。并攝同見不得通者。
西北而去。往迦濕彌羅國。王聞悔謝。如論中說。准部
執疏。却請還國。大天改經。不復如本。諸阿羅漢。還復
結集至。即是第三結集。一七葉巖。二因十惡法。三即
此時也。又言五事有虗有實。實者。一者天女必不能
嬈。二者有習氣無知。三者三解脫門。無不自證。四者
鈍根初果。不定自知。問善知識。知識為說有不壞淨。
因更觀察自審知得。五者如舍利弗口誦偈時。即得
聖道。因此思擇。分成兩部。不同婆沙。一往即分也(論云)。
後即於此第二百年。大眾部中。流出三部(真諦云。第二百年。大
眾部住央堀多羅國。此國在王舍城北。此部弘華嚴涅槃勝鬘維摩金光般若等經。於此部中。有信者。有不信
者。不信者言。是自作經。四阿含中。無此經故。因遂分部)。一一說部(此部執世出世法皆無實
體。同一假名。文殊問經名執一語言。經注云所執與祗同者。譯經時人為此釋也)。二說出世
部(此執世間從顛倒起但有假名。出世非倒皆是真實。經注云稱讚辭。盖亦謬也。又經中巳下諸部。後
後諸部。從前前出。不同宗輪。下不復論也)。三鷄胤部(本音憍矩胝迦。真諦名灰出。此山石堪作
灰。基法師云。本音及義皆無此釋也。正翻鷄胤。上古有仙。染鷄生子。是此之〔族〕。文殊問經云。律主姓是也。此部
不弘經律〔云〕經與律是方便教。佛自有處破經律故。唯弘對法。坐禪斷惑)。次後於此第二百
年。大眾部中。復出一部。名多聞部(真諦云。佛在世時有一羅漢。名祠皮

衣。昔作仙人。披樹皮衣以祠天故。後出家巳。隨佛說法。皆能誦持。佛未涅槃。遂住雪山坐禪。不覺佛巳涅槃。至
佛滅後第二百年。從雪山出。見大眾部所弘義淺。其甚驚恠。更為具足。誦出淺義及以深義。深義中有大乘義
也。其中有不信者。其有信者。即別成部。名多聞部。成實論從此部出。故參涉大乘義也)。次後於此
第二百年。更出一部。名說假部(基法師云。世出世法皆通假名及以真實。
不同一說部及說出世部也。真諦名分別說部。大迦旃延。佛在作論。分別解說。佛滅之後。來至大眾部中。分別
三藏。此佛假說。此真實說。此是真諦。此是俗諦。此是因果。有不信者。別為此部。經中脫此一部也)。第
二百年滿時。有一出家外道。捨邪歸正。亦名大天。大
眾部中。出家受具。多聞精進。居制多山。與彼部僧。重
詳五事。因茲乖諍。分為三部(此言出家受具。不同部執疏云。摩伽陀王。感弘
佛法。外道失利。遂自剃髮。賊住出家。王聞遂遣〔聽〕慧比丘。沙汰幾盡。猶餘數百〔真〕不分。王復令人再三推問。彼
有弟子。依眾出家。推問其師。即是賊住。因此諍論。或言師若破戒無戒。餘僧清淨。自然得戒。薩婆多等悉用此
解。或言師若破戒無戒。弟子亦無戒。大眾部用此義也。大天即是賊住之首。不為眾許。因而分部)。一
制多山部(制多翻為靈廟也。佛於一世。初生成道。法輪涅槃。四處皆有靈廟供養。此山即靈廟
處也。經名只底柯。注云山名。律主居之也。只底柯即制多也)。二西山住部。三北山
住部(制多西山。名西山住。北山同爾。此三皆住處也。經名東山〔維〕也)。如是大眾部。四
破或五破。本末別說。合成九部。一大眾部。二一說部。
三說出世部。四鷄胤部。五多聞部。六說假部。七制多
山部。八西山住部。九北山住部(并根本說。即五度破。若除根本。即四度也。
准經脫假一部也)。其上座部。經爾所時。一味和合。三百年初。
有少乖諍。分為兩部。一說一切有部。亦名說因部。二
即本上座部。轉名雪山部(上座部盛弘經。藏少弘律論。至此時中。迦多衍尼子
造發智論。盛弘對法。故乖諍也。說一切有者。有有二種。一有為。三世實有。二無為。離世實有。說因者。此部立義。
廣出所因故也。文殊問經。名一切語言。注云一切。可措語言也。語言即是說也。雪山者。上座徒眾。為說因所伏。
移入雪山。又釋既為他伏。師宗冷弱。乍比雪風。論中即是上座部。轉名雪山。經中乃於體毗履外更數雪。謬也)。

後即於此第三百年。從說一切有部。流出一部。名犢
子部(上古有仙。染犢生子。此之種也。真諦云。可住子部。基法師云。此理難解。幸願詳諸。今詳云。梵音
長短故也。若長音呼。婆私弗多羅。即是可住子。若短聲呼。䟦私弗多羅。即是犢子。真諦云。羅怙羅是舍利子弟
子。可住子羅怙羅弟子。弘舍利弗阿毗曇。智論第二亦云。犢子道人等讀誦舍利弗阿毗曇)。次後於
此第三百年。從犢子部。流出四部。一法上部(經名法勝一也。
有法可上故名焉)。二賢胄部(盖部主是賢。從眾是胄。胄尚族也)。三正量部(刊正
無謬故也。經名一切所貴也)。四密林山部(山有密林。部主居之。經名芿山也。真諦云。此四
部。釋舍利弗阿毗曇。義有少者以經義足之。故分異部也)。次後於此第三百年。從
說一切有部。復出一部。名化地部(部主昔日曾作國王。化霑地上。後捨
出家。從本為名。部執云正地部。真諦云。是王師匡正土境也。經名大不可棄。注釋如章。經注文云。名能射也)。
次後於此第三百年。從化地部。流出一部。名法藏部。
自稱我習林菽氏師(或名法密。基法師云。是部主名者非也。前大集經。以隱密故。是
法名也。菽者豆也。上古有仙。採綠豆為食。目連是彼種。故名採菽氏師也。此部立五藏。三藏如常。第四呪藏。第
〔五〕藏。由他不信引。目連為證故。柾為師也。經名法護。注云。律主名。亦譯者謬釋也)。至三百年
末。從說一切有部出一部。名飲光部。亦名善哉部(梵云
迦葉波。翻飲光。上古有仙。身光極盛。飲蔽餘光。是此之裔也。又云此部主身光飲餘光也。又約有賢德義。其年
小而有賢德。故云善哉)。至第四百年初。從一切有部。復出一部。
名經量部。亦名說轉部。自稱我以慶喜為師(立義依經故。執
有種子。墮在相續。轉至後世。故名說轉。經名脩妬路。即契經也)。如是上座部。七破或八
破。本末別說。成十一部。一說一切有部。二雪山部。三
犢子部。四法上部。五賢胄部。六正量部。七密林山部。
八化地部。九法藏部。十飲光部。十一經量部(七破八破義准
前釋)。次依舍利弗問經。二十部同宗輪說。又云。如是眾
多。久後流傳。若是若非。唯餘五部。各舉所長。名其服

色(祇著黃。曇無屈多迦赤。薩婆多著皂。迦葉遺木蘭。彌沙塞青衣)。大集五部。如前引
(無五服之別)。遺教三昧如前引。三千威儀經下卷(薩和多絳。曇無
德皂。迦舍惟木蘭。彌沙塞青。摩僧部著黃。此同遺教三昧也)。

上來略引經論不同。或言五部。或言二十者。准如舍
利弗問經五部者。據其久後流行為語。二十部者。據
實分而說。准宗輪論二十部。本宗同義。有十二例。無
暇繁敘。然相傳云。四分律序云。是曇無德部者。即是
大集經中曇摩毱多部也。然譯此名。兩說不同。一者
先來相傳云。是法藏部。二者若准真諦部執疏中云。
四分律是法上部。今詳二說。法藏為正。何以知然。且
准大集經舍利弗問經遺經三昧經三千威儀經四
文。列五部名字。然准三千威儀及遺教三昧五部之
中。並云曇無德部。至於大集經中。名為曇摩毱多。舍
利弗問經名為曇摩屈多迦部。故知此等名本是一。
而翻譯者文有差殊。遂令語異也。准舍利弗問經列
二十部中。復有曇摩屈多迦部。勘宗輪論。正當法藏
部處。故知法藏為正也。崇云。四分律者。是法密部。古
來諸人不尋分部。依成實宗。理不然也。彼即自解云。
今解並依一切有部。今為重詳。如雜心第十五云。薩
婆多及婆蹉部說次第諦無間等。曇無德說一無間等。
(述曰)等是遍知義也。謂薩婆多等宗中。於四聖諦。次第
無間現觀遍知。得入見道。曇無德宗。唯於滅諦。一諦
之境。無聞現觀。而入見道。故婆沙百八十云。或復有
報。唯無相三摩地。能入正性離生。如達磨毱多部。彼

說以無相三摩地。於涅槃起寂靜作意。入正性離生。
(述曰)達磨毱多。即是雜心中曇無德也。成實論中。廣有
成立。唯觀滅諦。得入見道。故知同宗也。而崇不詳。依
成實宗。豈容得依一切有部。故今且取章中為正。又
復古來但言迦葉及阿難等五師相傳。今詳。五師但
為眾主。而誦律藏自有別人。故律初云。優波離為首。
及餘身證者。且如結集之時。雖言迦葉秉知僧事。及
至結集。自有阿難優波離等。誦出佛語。故知相承並
自別有誦持之者。故應別顯傳律藏人。如善見論第
一卷云。今次第說師名字。優波離。駄寫拘。蘇那拘。悉
伽符。目揵連子帝須五人。次第閻浮利地。持律不斷。
優波離從金口聞。駄寫拘是優波離弟子。從優波離
聞。蘇那拘是駄寫拘弟子。從師口受。悉伽符是蘇那
拘弟子。從師口受。又如彼論第二卷說。佛後百年。七
百結集。須那拘即在其數。出毗尼藏。當時有二羅漢。
不及滅諍。諸餘羅漢罸其令度目揵連子帝須。付其
法藏。至二百一十八年。育王出世。昇位九年。遂弘佛
法。外道失利。賊住出家。欲以巳典雜亂佛法。七年之
中。不得說戒。阿育王請目揵連子帝須滅諍。更集千
人。於波吒梨弗國。第三結集。准此二百一十八年。育
王登位。九年巳後。外道失利。又經七年。不得布薩。都
合二百三十四年。第三結集。育王出世。雖與付法傳
等年月不同。然望巳前。亦有五師。故知迦葉乃至毱
多五師之時。自別有此優波離等。誦持律藏。又第三

結集。既因賊住。即應准同部執疏中。第三結集之時。
因分二部。然由此論。但欲自辨一支相傳。故略不說
分部差別也。從此巳後。付摩哂陀。此即育王之子也。
摩哂陀付阿栗吒。阿栗吒付弟子帝須達多。次伽羅
須末那。次地伽那。次須末那。次伽羅須末那。次專那
伽。次曇無波離。次企摩。次優婆帝須。次法叵。次阿婆
耶。次提婆。次私婆。合二十四人。如此諸律師。皆是阿
羅漢。師師相承。至今不絕。論中更說。付諸大德。諸國
流傳。摩訶勒棄多。曾至漢地。流行律教。師子國等。各
有別人。如彼論第一第二第三第四廣說。不可具敘。
即准此文。驗律偈云。優波離為首。及餘身證者。是其
事也。又祇三十二。五百結集中。亦言佛授優波離。優
波離授陀婆婆羅。陀婆婆羅授樹提陀娑。乃至最後
授尊者道力。彼律合有二十七人。展轉相付。又准見
論。二十四人之中。第十三人。名曇無德者。竊尋彼論。
勘其始末。其與四分科段相當。故知彼論釋四分律。
其曇無德即是此律主也。彼論復說。摩訶曇無德。至
阿波蘭多國。流通律藏。此即非是律主名也。以其無
文云是摩訶曇無德故也。問前巳成立曇無德者。乃
是法名。何故今言是人名也。答此盖就所弘法。以號
其人。如即今人號禪師等。今且分三者。准佛地論第
一卷云。於此經中。總有三分。一教起因緣分。二聖教
所說分。三依教奉行分。總顯巳聞。及教起時。別顯教
主。及教起處。教所被機。即是教起所因所緣。故名教

起因緣分。正顯聖教所說法門。品類差別。故名聖教
所說分。顯彼時眾聞佛聖教歡喜奉行。故名依教奉
行分。然崇亦判律為三分。同此疏說。今詳。且除二種
結集。以其通集三藏教故。就餘文中。教故就餘文中
教有三周。三分隨准。謂戒本犍度及修部并增一。即
為三周。尋之可悉(謂或唯有序及正宗。或復單有正宗之文。准而可知)。

經體不同者。遠法師涅槃疏意也。彼云經體是一。就
人分二。一如來所說經。二阿難所傳經。如來所說。蓋
在當時。阿難所傳。傳之末代。對斯二經。故立兩序。對
佛所說。立發起序。對阿難說。立證信序。准彼釋此。義
意可知。

長行是總等者。由請制故。諸部總興。由偈故偏行四
分也。

勸信不具者。勸信若前。兼勸發起。勸信若後。門勸發
起。故不具也。

是云何敬者。文外徵問。云何設敬也。

敬之儀式者。正舉文中稽首來答。以其稽首。是敬儀
式故也。餘皆准此。

若局明敬體其唯信數者。今詳。若唯辨敬體者。理即
是慚。若敬而復愛者。即通信慚也。章中辨敬。唯言是
信。稍乖法相也。應准婆沙第二十九。愛敬納意云。愛
俱行名善十一法。若有此法。增上圓滿。應知即是廣
大有情。是大菩薩。今詳。律主雖非增上圓滿。然亦一
分名為圓滿。故欲傳法。先起愛敬。即彼論云。問愛以

何為自性。答愛有二種。一染汙。謂貪。二不染汙。謂信。故
今愛者以信為體。又復問云。敬以何為自性。答敬以
慚為自性。而今律主信慚具足。故云稽首。理而言之。
有敬非愛。如怖彼威。雖復設敬。而心不愛。故今律主。
必具愛敬。彼論又云。前雖別說愛敬自性。而未總說
於一境轉。如有一類。於佛法僧親教軌範。及餘隨一
有智尊重同梵行者。愛樂心悅。恭敬而住。若於是處。
有愛及敬。是謂愛敬。此中一類者。謂異生或聖者。彼
二於佛俱作是念。佛為法主。最初開示無上正法。令
諸有情無到了達雜染清淨。繫縛解脫。流轉還滅。生
死涅槃。餘無此能。故應敬愛。彼二於法敬愛住者。謂
作是念。我依此法。解脫一切心身苦惱。究竟安樂。彼
二於僧愛敬住者。謂作是念。僧威力故。我於正法毗
奈耶中。淨信出家。受具足戒。得苾蒭性。能正受持百
一羯磨。無所毀犯。安樂而住。廣說如彼。俱舍第四亦
云。愛謂愛樂。體即是信。敬謂敬重。體即是慚。崇云。准
婆沙三十四出三皈體云。應作是說。身語業及能起
彼心心所法。并諸隨行。如是善五薀。是能皈依體。又
釋。准俱舍。敬以慚為自性。今詳。律主必具愛敬。若局
論敬。理有闕少。又詳皈依與敬禮別。略有六重。一者
歸依必具三寶。敬禮一寶。是別則無遮。二者歸依必
具三業。而論敬禮。一業亦成。三者歸依要期立限。而
論敬禮。事即無期。四者歸依具表無表。而論敬禮。容
唯有表。五者歸依必具三業。局欲色界。敬禮一業亦

可得成。故通三界。六者歸依理非佛果。自德既立。何
用捉誠。論其敬禮。既慚為性。故通佛果。既有此異。不
可即以歸依為體。然尋諸教。或有唯以身業敬禮。如
俱舍云。稽首接足。故稱敬禮。或唯語禮。如維摩經。導
眾巳寂故稽首。有唯意禮。如法華云。以深心念佛。修
持淨戒故。或通身語。或唯身意業。尋之可見。或具三
禮。世親攝論云。故我至誠身語思。頻修無倒歸命禮。
今此律主。理具三業。故云稽首。

具一切智通達諸法自覺覺人故名為佛者。此地諸
師相傳釋云。緣真名一切智。緣俗名一切種智。真諦
三藏云。緣空名一切種智。緣有名一切智。真諦自釋
云。種智是空慧。空慧能生有解故。一切智是有解。有
解差別。故言一切。章中意取真諦釋也。以緣空智。是
真斷障。初成佛故。其後得智。通達一切差別法門。安
立名言。化有情類。是故必須本後二智。既能自覺。簡
異凡愚。復能覺人。異二乘類。故稱為佛。佛地論云。具
一切智一切種智。離煩惱障及所智障。於一切法一
切種相。能自開覺。亦能開覺一切有情。如睡夢覺。如
蓮華開。故名為佛。

就體解法者。持自相故名之為法。且如涅槃。能持常
住自相(有為諸法准此)。

就用解法者。軌生物解。名之為法。即如涅槃。可以證
智。證生常解(餘有為法准此知之)。

世所珍貴者。總釋寶名。如寶性論第二卷云。問曰。以

何義故。佛法眾僧說名為寶。答曰。偈言。真寶世希有。
明淨及勢力。能莊嚴世間。最上不變等。長行釋云。依
彼六種相似相對法故。說名為寶。一者世間難得相
似相對法。以無善根諸眾生等。百千萬劫。不能得故。
偈言真寶世希法。以無善根諸眾生等。百千萬劫不
有故。二者無垢相似相對法。以離一切有漏法故。偈
言明淨故。三者威德相似相對法。以具足六通。不可
思議。威德自在故。偈言勢力故。四者莊嚴世間相似
相對法。以能莊嚴出世間故。偈言能莊嚴世間故。五
者勝妙相似相對法。以出世間法故。偈言最上故。六
者不可改異相似相對法。以得無漏法。世間八法不
能動故。偈言不變故。

別相一體之異者。一體三寶。真如為體。以一切法如
為性故。即如性中所有覺義。名之為佛。有軌持義。名
之為法。無違諍義。名之為僧。故維摩云。佛即是法。法
即是眾。是三寶皆無為相。又云。一切眾生皆如也。一
切法亦如也。眾聖賢亦如也。至於彌勒亦如也。仁王
經下卷云。諸佛如來乃至一切法如故。備如經論。不
可繁言。別相者。佛法及僧。三體別說。如來三身。謂自
性受用及變化身。說為佛寶。大乘教法及理行果。說
為法寶。諸菩薩僧或通聲聞四向四果。說為僧寶。問
法身與理法。及受用身中所有菩提。與果法寶何別。
答體同門異。立為佛法二寶也。若依小宗別相說者。
如上四證淨中出體者是。


真如法界者。真謂真實。如謂如常。故雜集云。無我實
性無改轉。故言法界。雜集云。一切聲聞獨覺諸佛妙
法所依相故(謂與諸法為界性故。名為法界)。

成佛四階者。準婆沙論。迦濕彌羅國諸論師。唯立四
波羅蜜。謂施戒精進慧(戒即攝忍。慧攝靜慮)。外國師說六波羅
蜜。謂於前四加忍靜慮。俱舍十八亦開為六。雖有開
合。義實無殊。

第一三僧祇劫者(劫義如下破僧犍度辨)。婆沙百七十八云。於
初劫中。逢事七萬五千佛。最初名釋迦牟尼。最後名
寶髻。第二劫中。七萬六千。初即寶髻。最後然燈。第三
劫中。七萬七千。劫即然燈。後即勝觀。俱舍十八頌云。
三無數劫滿。逆次逢勝觀。然燈寶髻佛。初釋迦牟尼
(易解耳)。

修有漏四波羅蜜者。俱舍頌云。但由悲普施。被折身無
忿。讚歎底沙佛。次無上菩提。(述曰)此中四句。即具足六
波羅蜜。章言。修有漏四者。即是前三句也。謂以悲心。
施一切物。乃至身命。都無變著。名施波羅蜜滿。若被
折身。乃至無完如芥子許。心無少忿。名戒及忍二種
圓滿。若能專誠。經七晝夜。忘下一足。以妙伽他。讚底
沙佛。名精進滿。讚云。天地此界多聞室。逝宮天處十
方無。丈夫牛王大沙門。尋地山林遍無等(由此讚故。釋迦便超
彌勒九劫。述曰。天地此界者。總指天地此娑婆界也。毗沙門者。此云多聞。四天王中。北方王勝。舉彼王處。名多
聞室。即欲界初天也。逝宮者。謂梵王宮。色界初天也。逝是死義。外道妄計梵王為常。故呼彼處。名曰逝宮也。天
處者。無色界天也。上來即是明此娑婆三千界無也。非伹此無。十方三千亦復更無。故曰十方無也。次嘆佛有

丈夫德。牛王德。沙門德。尋地無等德也)。

除禪定般若者。即釋俱舍第四句也。禪慧二種。後金
剛座。方得圓滿。故前三劫除之不取。故俱舍云。住金
剛喻定。齊此定慧波羅蜜多。脩習圓滿。故頌中云。次
無上菩提。是也。婆沙云。此等所說。皆依一時一行增
上。說為圓滿。如實義者。得盡智時。四波羅蜜方得圓
滿(四即六是)。

為種智因者。既除禪慧。以餘四種為種智因也。即依
真諦釋云。種智是空慧。如前巳辨。以其此知創初證
故。故偏舉之。第二百劫中修相好因者。三十二相。八
十種好。受戒揵度。當分別之。婆沙百七十八云。於修
相異熟業。九十一劫中。逢事六佛。初即勝觀。後名迦
葉。當知此依釋迦菩薩說。若餘菩薩。不定如是。百七
十七云。多分經百大劫。唯除釋迦菩薩。以極精進。超
九大劫。但經九十一劫。脩習圓滿。又以欲界上品思
所成慧。緣佛相好起勝思願。而成此業。彼評家正義
云。三十二思。引三十二大丈夫相。一一復以多業圓
滿。廣如彼說。

第三最後身修有漏四禪四無色定等者。一切菩薩
必定先離下八地染。後必定依第四靜慮。三十四心。
一坐成佛。如俱舍二十四云。諸無間道。緣次下地諸
有漏法。作麤苦障三行相中。隨一行相。若諸解脫道。
緣彼次上地諸有漏行。作靜妙理三行相中。隨一行
相。所言麤者。非寂靜故。說名為麤。由大劬勞方能越

故。次言苦者。非美妙故。說名為苦。由多麤重能違害
故。所言障者。非出離故。說名為障。由此能礙越自地
故。如獄厚壁能障出離。靜妙離三。翻此應釋。餘如章
辨。

第四菩提樹下修三十四心次第成佛者。若獨覺人。
亦有先離下八地染一座證覺。而於九地。必須次第
更起無間解脫二道。下八地中雖不斷惑。觀行法爾
須次第起。九地通計無間解脫。便有一百六十二心。
并見道中有十六心。合有一百七十八心。方得證覺。
今依菩薩。由根勝故。見道之後。越次即起非想地中
九無間道九解脫道。故成三十四心也。此如順正理
應知。

比忍比智者。比是類義也。謂法智後起種類智。觀上
二界。故云類忍等也。非謂比度下界既苦。比上亦苦。
以其此智是現量證。非比度智也。故新經論。名類忍
等。是也。

最後一種佛無學心者。即盡智也。

五分法身。如上受緣廢立門中巳辨。具如婆沙三十
三釋。

父母生身者。顯色薀也。

報生四薀者。顯餘四薀也。合成五薀耳。

大乘三佛者。若約通相。總名法身。若據別相。自有三
別。於中復有五姓宗中所明三佛。亦有一性佛性宗
中所明三佛。且五姓宗。如唯識論云。如是法身。有三

相別。一者自性身。即是法身體是無為。二者受用身。
於中復二。一者自受用身。唯居報土。舊名報身。二者
他受用身。居他受用土。為住十地諸菩薩等。現身士
相。作利益事。三者變化身。居變化土。為未登地諸菩
薩眾。及諸凡夫二乘人等。現身隨居淨穢二土。作利
益事。應知此中離為四身。謂二受用。并法化故。合為
三身。合二受用。伹名受用。并法化故。於中法及自用。
俱無邊量。他用及化。大小勝劣。隨現不定。此即五姓
宗義也。今章中義。當一性宗。章云。金剛心後頓得常
住五陰者。顯不斷常。即當法華論。報佛菩提。十地行
滿足。得常涅槃證故。如經。我實成佛巳來。無量無邊
百千萬億那由他劫故。章云。真如法界第九淨識者。
真諦三藏。說有九識。即當密嚴經云。心者八種。或復
有九也。真諦云。六識如常。第七阿陀那識。此云執識。
以是惑性常有執故。唐三藏云。阿陀那者。此云執持。
執持諸法種子故。及是第八之異名。真諦謬釋也。其
第七識應名末那。此翻為意也。真諦又云。第八名阿
梨耶識。第九名阿摩羅識。唐三藏云。此翻無垢。亦是
第八之異名也。成佛之時。轉第八識。以成無垢。無別
第九。廣如唯識攝大乘等。唐朝巳來。並偏執此。良由
不尋一性宗故也。其第七識。葢是真諦誦文之忘。可
如前破。真諦所譯。多是誦出。無梵本故。其第九識。如
密嚴經下卷云。如來清淨藏。亦名無垢智。故知不謬
也。或佛性宗。第七即從阿陀那識妄執種生。從彼彼

為名故。密嚴偈云。譬如天宮殿。眾星及日月。依止須
彌山。風力所持運(以山為依。以風為持也)。七識亦如是(通說七種)。依
於阿賴耶。習氣氣所持。處處恒流轉(巳上經文)。真諦三藏
云。阿摩羅識有二種。一者所緣。即是真如。二者本覺。
即真如智。能緣即不空如來藏。所緣即空如來藏。若
據通論。此二并以真如為體。即當金光明經法如如
慧如如。是也。二如來藏。本隱在纏。客塵所覆。今得出
纏。是真法身。即當法華論法佛菩提。謂如來藏性淨
涅槃。常恒清凉不變故。如經如來如實知見三界之
相等。又尋彼宗。法身亦得開為二身。謂名法身。及名
智身。良由二如來藏。出纏成二故也。如以報化。亦有
四身。然與五姓宗中四身差互也。其化身義。如章中
釋。即當法華論。應化佛菩提。隨所應見而為示現。如
經。出釋氏宮。去伽耶城不遠。坐於道場等。其三身義。
具如如來藏經疏。

稽首者。尚書云。稽首首至地也。崇云。稽者考也。將頭
考地。故名稽首。今詳尚書第一。卷稽(鷄音)訓為考也。
謂堯有聖德。順考古道而行之。而崇妄用釋稽首者。
慎勿依之。

論有多義者。智度論第四也。

下口等者。智度論第四云。有出家人。合藥種穀植樹
等。不淨活命。是名下口食。有出家人。觀視星宿日月
風雨雷電霹靂。不淨活命。是名仰口食。有出家人。曲
媚豪勢。通使四方。巧言多求。不淨活命。是名方口食。

有出家人。學種種呪術。下筭吉凶。小術不正。如是等
不淨活命者。是四維口食。偈序總有四十六行半。判
釋如章。崇捨遺抄。大有破斥。無暇繁言。

尅滅由於行教者。滅是擇滅也。

如三藏義說者。真諦五義。以釋毗尼。章中不具也。第
一能將引生種種勝利。是毗尼義。謂能引生出世善。
於中有兩。一能引生四萬二千功德正法。二能引生
不悔之心。由不悔故。心喜得定。乃至解脫。第二者。能
教身語清淨正真。是毗尼義。由遮身語不令起惡。名
之為教。不被業濁及煩惱濁所染污故。身語清淨。不
為見濁之所染故。名為正真(五見名見濁)。由清淨故。得趣
善道。由正真故。能證涅槃。第三能滅罪障。是毗尼義。
於中復兩。一滅方便。二正滅罪(正滅謂得擇滅涅槃。章中但取滅方便者。
下自當知)。由戒能遮諸罪鄣故。名滅方便。由鄣不生故得
罪滅。此兩俱得。稱為毗尼。第四能引勝。是毗尼義。能
引在家人令得出家。引未離欲。令得梵住。從梵住得
聖住。從聖住得有餘涅槃。從有餘入無餘。後後轉勝。
故名引勝。第五勝人所行。是毗尼義。佛是最勝。次獨
覺。次聲聞。是此等勝人所行事故。又凡夫中。亦是勝
者方能行故。然此五中。前二後兩就學處釋。中通學
處及以釋滅。若說擇滅。即兼學處。若約學處。即不得
以擇滅釋之(學處戒是)。

此律八毗尼者。實體唯七。一犯。二諍。三犯。四結使。五
比丘。六比丘尼。七方。八遍。總為頌曰。犯諍犯結使。丘

及方遍夷。

論五毗尼者。第七卷云。毗尼者。凡有五義。一懺悔。如
七篇中。所犯應懺。懺悔能滅。名為毗尼。二隨順者。七
部眾隨佛所制所教。受用而行。無有違逆。三者滅。謂
滅七諍。四者斷。謂能令煩惱滅除不起。五者捨。捨有
二種。一者捨所作。謂作十三僧殘是也。就十三事。九
事作者即成。不得諫。謂初九殘無諫也。四事三諫不
受。僧為作白四罪成。若白三。事不成。此十三名捨所
作。二者捨所見。如利吒說欲。捨此見故。名為捨也。頌
曰。懺七篇隨教。七懺斷煩惱。捨所作惡見。如次五毗
尼。

八緣起所生者。彼論云。罪生起因有八種。一有罪從
身生。不從口意。如不閇戶共非大戒人眠等。二從口
生。不從身意。如善心為如人說法過五六語等有。三
從意生。不從身口。如心地說(罪盖謂決意擬煞等得吉羅)。四從身
口。不從意。如善心作媒使等。五從身意。不從口。如故
出不淨等。六從口意。不從身。如染心對女人婬欲語
等。七從身口意。如染心作媒使等。八有俱不從。如先
對人說大妄語。彼人未解。此人巳懺。三方便罪。彼人
後時若追解其語。此人即得夷罪。明了疏問云。若先
對人作大妄語。其人未解。此人巳懺。三方便罪。此人
既未犯重。脩可得聖不。答彼人後解。此人即犯。無有
聖人犯重罪義。既不可懺。必入惡道。聖人復無生惡
道義。故彼未死。此人決定不得聖果。若彼人死。此方

可得。彼設後身。解亦無障。受身異故(下增六文更當辨此)。三界
五部惑。九永斷智及滅(巳上了論文)。九永斷智者。能證智
也。及滅。所證滅也。准新經論。唯約所證。至九遍知。遍
知即是煩惱斷之異名也。若具分別。非可輙盡。但可
配屬而巳。約斷三界五部惑盡。於中差別。有九遍智。
俱舍二十一頌云。斷遍智有九。欲初二斷一。二各一
合三。上界三亦爾。餘五順下分。色一切斷三。(述曰)謂斷
欲界苦集惑盡。法智忍滅。集法智生時。此所得斷。名
第一欲界見苦集所斷結盡遍知(故頌言。欲初二斷一也)。第二
欲界見滅所斷結盡遍智。第三欲界見道所斷結盡
遍智(故頌云。二名一合三)。第四色無色界見苦集所斷結盡遍
智。第五色無色界。見滅所斷結盡遍智。第六色無色
界見道所斷結盡遍。得此遍知非名預流果(故頌云。上界三
立爾)。頌中言餘見諦。餘即脩道是。於中差別。復有三種。
謂第七五順下分結盡遍知。得此遍知亦名不還果。
五順下分者。一者有身見。二者戒禁取。三者疑。四者
欲貪。五者瞋恚。由後二種。不超欲界。不得上生。設有
能斷欲貪瞋恚。得生上界。由前三種。還復下生。婆沙
三十九作喻云。後二種結。如二獄卒。防守罪人。不得
出獄。前三種結。如三還人。設有罪人。以親友力。或以
財力。傷害獄卒。走出遠去。三防邏人還執將來。閉置
窂獄。獄喻欲界。罪人即喻愚夫異生。異生設能以不
淨觀。或慈愍觀。傷害貪瞋。乃至得至無所有處。彼有
身見戒禁取疑。還執來置在欲界。故名五順下分結。

斷此五盡。即第七遍知也(故頌云。餘五順下文)。第八色愛結盡
遍知(須中言色是也)。第九一切結盡遍知。得此遍知。亦名阿
羅漢果(頌云。一切斷三是)。四緣具故。立前六遍知。一滅雙因。
二離俱繫。三得無漏離繫得。四缺有頂諸遍知行。由
具五緣。立後三遍知。謂即前四加永度界。俱舍論中。
三緣立前六。四緣立後三。於前四緣五緣之中。各
除離俱繫。以滅雙因必離俱繫故。不別說世。若廣分
別。如婆沙六十二俱舍二十一。上來並約所證擇滅。
立九遍知。隨應亦有能證智起。薩婆多宗。唯約所證
立九遍知。今正量部并顯能證。故云九永斷智及滅也。

洗浴。亦約國土明處邊方是也。

伽論十毗尼。彼論第七。如章引者是也。

具毗尼者。義當了論二部。見論第四。持律五事利。如
章所引。彼論第十六亦有五事利。改第四建立正法。
為能伏諸怨。即與前文。義同文異也。

亦同此說者。同祇五利。隨應配之。憂波為首。如前分
部義。巳略釋之。章中所釋。恐不應理。崇云。佛本結戒。
皆集僧眾。波離預集。在會之初。故稱為首。眾內同聞。
名曰及餘。亦可波離在結集初。餘是同會。亦可波離
承律名之為首。迦葉等傳稱餘身證。拾遺云。古人宜
識不了是非天愛使。然至死不悟。今詳崇釋。全乖文
意。何用發此麤惡言耶。

文言身證者。那含若得滅盡定者。名為身證。此律文
中。顯傳法人。理非那含。故如章釋。羅漢若得滅盡定

者。名心解脫。亦名身證。慧盡諸漏。名慧解脫。故言具
二解脫。

五師傳持無憂波離名者。不然。前分部中。巳言傳律
有名也。崇云。憂波以與眾生無緣故無名者。不然也。

二行具足以成耆舊者。諸自利利他二行也。智度論
二十五頌云。所謂長老相。不必在年耆。形瘦鬚髮白。
空老內無德。即是其義。涅槃十七云。山能持地。令無
傾動。

欲求前行中第一最者。尊者云。不然。以前行中。戒為
第一最。今此復言非持戒。不尅求戒。復言持戒。便無
能所差別也。應言第一最者。三乘菩提也。以其持戒
是解脫遠因故也。終身莫毀犯者。立期限也。能生二
善者。謂身口各有止作二持善也。如持犯所說。意成
身口等者。復第二疏持犯義中。意無獨犯。有助身語
犯義也。

輕義婆羅門者(義字誤。應言輕薄也)。羅云經云。鶖鷺子與羅云
分衛。時有輕薄者。興毒意。取沙土。著鶖子鉢中。擊羅
云頭。出血污面。鶖子告羅云。當起慈心。羅云臨水洗
血。而自說曰。余痛斯須臾。那彼長苦。彼廣說眾人之
所舉言是。舉過白佛。祟釋亦同。此不應理。舉是發覺
義。此中舉王。是推舉義。故不相當。今應更釋。所以立
王者(喻法王出世)。由世諍訟故(喻見眾生起有漏過。故佛出世)。眾人之所
舉。古昔之常法(舉謂推舉。喻出世脩善者。敬順佛教。三世道同)。犯罪者知法。
順法者成就(喻脩善者順行之相)。戒律亦如是。如王治正法(此即

總合。法王出世。由見漏過。令脩行者。敬順佛教。善識持犯)。

母經四不可治者。彼論第三云。波羅夷者。不生善根。
永不可懺。亦無羯磨可除罪也。有如提婆達多出佛
身血。此偷蘭遮。永不生無漏善根。亦無羯摩可除罪。
有波逸提。不生善根。亦無羯磨可除罪。如嗔心欲斷
佛命。打佛得提不可懺也。有突吉羅。不生善根。亦無
除罪羯磨。如沙彌沙彌尼式叉摩尼四波羅夷中。若
犯一罪。不可懺也。(述曰)即簡提吉者。謂此四事依制教
相。制四夷名。其打佛提。及下眾吉。是性罪中。辨不可
治。故於教門簡之也。有疏本云。即蘭提吉者。剩蘭字
也。

除二逆者。以其破僧。決順次生。受一劫報。五逆之中。
破僧最重。論中出血。即言不治。義准破僧亦決如是。
故言二逆。其實論文但言出血一逆不可治也。此即
簡蘭。故知前剩蘭字也。

如四犯畏者。下增四文。一者如有男子。犯斷頭罪。譬
波羅夷。二者如有男子。犯刀打罪。譬僧殘罪。三者如
有男子。犯杖打罪。譬波逸提。四者如有男子。犯呵責
罪。譬提舍尼。名四犯畏也。

同多中具對別人者。改為俱有時限者好。

屍有五義者。增五文云。一不淨。二臰。三有恐畏。四令
人恐畏。惡鬼得便。五惡獸非人所住處。犯戒人亦如
是。一者三業不淨。如屍不淨。二者惡聲流布。如屍臰
氣。三者諸善比丘畏避。四者善人見之。生污惡心。此

謂近惡知識。增人惡業。如人見屍懼鬼得便。五者自
既不淨。亦與惡人共住。如次配前五喻可知。

如颷火者。有四事不可輕。如增一阿含二十四云。佛
丘舍衛。月光長者生兒。尼揵相巳。言兒薄福。令取煞
之。長者未可。欲問如來。中道作念。瞿曇年少。將恐不
解吾疑。時有天神。空中告曰。有四事不可輕。國王雖
小最不可輕。火雖小亦不可輕。龍雖小復不可輕。學
道之人。雖復年幼。亦不可輕。便說此偈。國主雖復小。
斬害由其法。小火雖未熾。焚燒山艸木。神龍雖現小。
降雨隨時宜。學者年幼稚。度人無有量。長者聞巳。歡
喜詣佛。佛為說法。得法眼淨。如破伊羅葉者。於迦葉
佛時。有一比丘。作是念言。栴檀香葉。壞容有罪。伊羅
臰葉。壞有何事。乘此業報。生在龍中。頂上生一伊羅
鉢樹。根入龍頭。為風所皷。濃血四出。甚大苦惱。至慈
氏出。方脫龍身。即下文伊羅鉢龍王是也。問壞生犯
提。不應喻吉。答且據輕心不遵佛教。未必輕重要假
相當也。

九十八使者。此依薩婆多宗。根本隨眠有十。謂貪。恚。
無明。慢。疑。有身見。邊執見。戒禁取。見取。邪見。約見脩
斷有九十八。且見道所斷。有八十八。雜心頌云。若不
具一切(〔若〕下者。謂欲界苦。是下界故。具一切者。具十隨眠也)。集滅離三見(於五見中
名除前三見也)。道除於二見(五見中。除前二見也。上來據欲界四諦。合有三十二使也)。上
界不行恚(謂上二界四諦。各除恚也。以其上界必無嗔故。合成兩令二十八。兼前欲界。總八十八也)。
貪恚無明慢。此四隨眠。通見脩斷(見所斷者。如向所論。次脩所斷)。欲

界具四。上二界各除嗔。三界合論。復成十種。兼前八
十八。即九十八也。

涅槃淨天者。涅槃即淨天。持業釋也。故章云。出生死
之表。表者外也。若准合中。即不應然。如言求天。若涅
槃天。即欲界天。是正所求。色無色天。戒能發趣也。

以一終不括下二句者。謂終不廻耶流。合前雖深無
沒憂。終不沒溺生死海。合前便能到彼岸也。

三十七品者。三四二五單七隻八。合三十七也。謂四
念住。一觀身不淨。二觀受是苦。三觀心無常。四觀法
無我。此之四境。由慧觀察。名四念住。婆沙百四十一
云。問此體是慧。何故世尊說為念住。答慧由念力得
住所緣。故名念住(此即念之住故。依主釋也)。或此慧力令念住境。
故名念住(此即慧上立念住名。是有財釋)。四正勤。亦名四正斷。亦名
四正勝。一於巳生惡不善法。為令斷故。生欲發勤。攝
心持心。二於未生惡不善法。為不生故。生欲發勤等
如前說。三於未生善法。為令生故。生欲等前說。四於
巳生善法。為令安住不妄。倍脩增廣故。生欲發勤等
如前說。婆沙云。一精進體。於一剎那。作用不同。建立
四種。如燈一念四用差別。謂燒炷盡油熱器破闇。言
正斷者。諸由勤力。能斷懈怠。言正勝者。於正持業身
語意中。此最勝故。四神足。一欲三摩地斷行成就神
足。二勤三摩地斷行成就神足。三心三摩地斷行成
神足。四觀三摩地斷行成就神足。謂加行時。或由欲
力引發等持。乃至或由觀力引發等持。既由加行。四

法隨增。令等持起。故得定位。於一等持。建立四種。婆
沙一釋云。三摩地名神。欲等四法名足。又釋。三摩地
是神亦足。欲等四唯足非神(前釋意顯神有四足。故名四神足。後釋意顯神
足有四足。故名神足)。俱舍二十五破云。彼應覺分事有十三。增
欲心故(婆沙〔十九六〕云。覺分三十七。實體有十一。謂七覺支。有七實體。一念。二慧。三進。四喜。五安。六定。
七捨。并根力中信為八。又加八道中正思為九。正語為十。正業為十一正命之體。不離語業。故不別說。其四念
住。并根力中慧。八道中正見。并七覺中擇法所攝。次四正斷。及根力中精進。及八道中正勤。并七覺中進覺支
攝。次四神足。并根力中定。八道中正定。并七覺中定覺支攝。次根力中念。并八道中正念。并七覺中念覺支攝。
俱舍論立實體唯十。語業命三合為戒故。理既如是。若加欲心。便成十三。便違自宗正義)。俱舍論
主遂正釋云。定果名神。欲等所生業持名足。(述曰)定果
者。謂神通等此定果。神從足而生。足即是定。是神之
足。故名神足。足從欲等四因而生。故復名四。此即從
因及果并自體用。以立名也(今詳婆沙。神有四足。故名神足。世親何意。妄破
使令加)。五根者。一信根。二精進根。三念根。四定根。五慧
根。五力亦爾。此五即是心所法中各一為體。婆沙云。
能生善根。故名為根。能破惡法。故名為力。有說。勢用
增上是根。不可屈伏是力。七覺支。一念覺支。二擇法
覺支。三精進覺支。四喜覺支。五輕安覺支。六定覺支。
七捨覺支。此中擇法以慧為體。善即喜根。捨謂行捨。
餘四如名。心所法中。各一為體。盡無生智。是究竟覺。
以七為分。故名覺支。或無漏慧。是如實以七為分。名
七覺支。於中擇法。亦覺亦覺支。餘六是覺支非覺。八
道支者。一正見。二正思惟。三正語。四正業。五正命。六
正精進。七正念。八正定。於中正見體即是慧。正思即

尋。語業命三即隨心轉。餘三如名。心所法中三法為
體。所履通達。故名為道。以八為分。名八道支。正見亦
道亦道支。餘七是道支非道。問前言三摩地是神亦
足。欲等唯足非神。即救云。神有四足。故覺分中不攝
欲心。今七覺中亦應擇法是覺亦支。念等餘六是支
非覺。亦應念等非覺分攝。道支為難應知亦爾。答擇
法即入念等數中。相合成七。神體不入。欲等四中。故
不例也。婆沙九十六。問何故先說四念住。乃至後說
八道支耶。答隨順文辭巧妙次第故。復次四念住。從
初業地。乃至盡無生智。勢用常勝。是故初說。四正勤
從煗乃至盡無生智。勢用常勝。是故次說。四神足從
頂至盡無生。五根從忍至盡無生。五力從世第一法
至盡無生。八道支見道中勝。七覺支脩道中勝。問何
故八道支見道中勝。七覺支脩道中勝耶。答求趣義
是道支義。見道速疾不越期心。順求趣義。故見道中
八道支勝。覺悟義是覺支義。脩道九品。數數覺悟。順
覺悟義。故脩道中七覺支勝。若准大乘。覺支在見道。
道支在脩道。今且據小。律文伹舉七覺者。舉勝顯劣。
明知亦有念住正斷神足根力及道支等。故章總舉
三十七品也。

上半到而別者。謂第二句合前第一句。第一句合前
第二句也。

增一含五戰夫者。第二十五說也。

沒死不顧命者。婆沙百一十九云。巳受別解律儀。復

如理作意思擇。乃至為命亦不故犯。如聞昔日乞食
苾芻。至珠師舍。苾芻衣赤。映珠似肉。鵝便謂肉遂吞
此珠。珠師取食。授與苾芻。交謝巳去。後覺少珠。奔逐
考楚。觸處血流。鵝來食血。其人恚憤。打鵝復死。比丘
便請。看鵝死活。彼尋叱言。且理出珠。何預鵝事。苾芻
固諸。彼言巳死。苾芻告曰。鵝吞汝珠。其人持刀。以割
鵝腹。乃於腹內。得所失珠。彼生慚愧。白言尊者。何不
早示。苾芻告言。我受禁戒。寧捨身命。不傷蟻卵。若先
示汝。必定害鵝。不護眾生。豈名持戒。

猶如鴦䠇摩者。崇云。諸師共引住住大沙門等偈。謂
並不識文意。故作斯引。其事在增一。含第三十一。今
詳。說處非唯一文。應善護言。勿傷人意。且如賢愚十
三云。鴦䠇欲煞其母。佛知可度。化作比丘。於彼邊行。鴦
䠇見佛。捨母走趣。規欲煞佛。佛見其來。徐行捨去。指
鬘極力走不能及。便遙喚言。比丘小住。佛遙答言。我
常自住。而汝不住。便問云何汝住我不住耶。佛言。我
諸根寂定。而得自在。汝從惡師。稟受耶到。變易汝心。
不得停住。因而生信。佛即度之。得阿羅漢。爾時國中
人民之類。聞指鬘聲。皆各驚怖。人畜懷任。怖不能生。
時有一鳥不能生子。佛勅指鬘往說誠言。我生巳來
不煞一人。指鬘白佛。我曾煞多。云何不煞。佛告之曰。
於聖法中。是為始生。指鬘受教往說。如語尋生。皆得
安穩。不慚愧。如婆沙三十四。無慙納息廣釋也。

第三結竟可知者。律主意云。引發勝果。以戒為因。開

導律梁。寄言方委。雖復德超塵筭。不可廣事傍談。略
述既用。故言巳說。今將正闡重禮大師。

自下長行。首律師判此猶是勸信。彼說從初至未來
世云何。律主敬歎勸信奉脩。就中前明偈者。是應機
之藥。後明長行。辨應藥之機。謂彼意言。偈中但是律
主直勸。長行佛言未來云何。乃是律主引證勸也。若
不引證。末代比丘應作是念。佛應上時。上機相感。教
容可行。今既末代未必須行。故佛說言未來云何。謂
是律主。引下急施衣戒緣起。來為此證也。或曰。若此
非是勸信序者。佛在五年。巳制初戒。阿難乃是得道
日生。至制戒時纔年五歲。如何緣起有阿難名。故是
引證。即無此妨。登云。若有阿難即非制緣者。煞戒緣
起亦有阿難。六年冬分如何通釋。今詳此等諸說。不
勞起諍。異部相望。年歲何定。且如佛涅槃日。便有二
月八月之異。諸部異說。非可輙通也。還依先章。是發
起序為定耳。

見論功德大者。彼論第四云。大者因小有大。所以比
丘僧功德極大也。果大者。彼論云。最小者得須陀恒
道。徒眾大者。論云。五百大眾集故。此既論文。或有人
破。須審知之(此中巳下。所有引見論者。多是第四卷)。

見論多義者。此四義中。初之兩義。論文似是。後二義。
非論正文也。若總說者。並非正文也。

賓者水涯等者。此釋不然。論文直云。賓洲曼陀羅者。
此是練木樹也。是故不應別釋賓字。然撿梵本云。賓

洲曼陀羅。乃是梵語。故不得以漢語釋之。淨三藏云。
善見云練樹者。此亦不然。此似練樹。非即是練。蓋由
梵漢不相領解。翻譯之時。指練示之。遂不領意。即言
是練也。

倣佛成規等者。並義引論文。非謹文也。

沙門者。見論第四云。沙門者伏煩惱。又言却煩惱。又
云息心(易解)。

前五自利後五利他。祟云。此為不識宗詮。卒爾判釋。
有何義趣。前不利他。後非自利。復有引誠實證者。義
亦不然。彼論一一釋十號竟。然後總云。自利利人。是
故應禮。本不約號。別有科分。今詳彼論第一卷十號
品中。次第釋如來應供正智明行足善逝五號竟。論
即結云。得此五法。如來自巳功德具足。又更次第釋
餘五訖。復更總結云。佛十號具足故。自身具足。他亦
具足。自利利人。是故應禮。准此足顯前五自利。後五
利他。論作斯判。不勞彈斥。

龍樹論云者。智論二十七云。如實道來。故名如來。章
中所引。乃同成論第一也。

滅經云者。涅槃十八云。乘六波羅蜜三十七品十一
空。來至大涅槃(巳上論文)。

不住道者。行六度故。不住空邊。達空性故。不住有邊。
故云不住也。

十一空者。涅槃十六云。內空。外空。內外空。有為空。無
為空。無始空。性空。無所有空。第一義空。空空。大空。如

彼經中次第解釋。此不錄也。

故言滅極者。意說。地持既云得一切義。即是滅極義
也。何以名為滅極。以是大般涅槃故。故言滅極也。案
地持論第三云。得一切義故。無上福田故。應供養故。
故名為應。瑜伽三十八云。巳得一切所應得義。應作
世間無上福田。應為一切恭教供養。是故名應(此與地持。
同本別譯也)。此第二號。或名為應。或名應供。或名無所著。
皆是譯者取義差互也。

絕二縛者。謂以無住涅槃。釋此名也。

等正覺者。瑜伽云。如其勝義。覺諸法故。名等正覺(或名
正遍知)。瑜伽云。上勝最極。永不退還。故名善逝
進達窮原者。於十地中。進斷二障。至佛地中。方達窮
原。伏從聖化。

故曰無上士等者。瑜伽云。一切世間。唯一丈夫。善知
最勝調心方便。是故說名無上丈夫調御士(或名無上士調
御丈夫。一也)。

三聚法者。瑜伽云。於能引攝義利法聚。於能引攝非
義利法聚。於能引攝非義利非非義利法聚。遍一切
種現前等覺。故名為佛。謂諸善法引攝義利。若不善
法引非義利。若無記法。二俱不引。現蓋名義。後蓋名
利也。

本音薄伽梵。此方義譯為世尊。或名婆伽婆。音之轉
也。此十號如涅槃十八。瑜伽三十八及八十三。地持
第三。智論第三及二十七。品類足第□。成論第一。菩

薩瓔珞本業經下卷。見論第四。並釋。不可繁敘也。

三輪。即新經論名三示導。示導即輪義也。以能摧破
彼惑障故。一神變示導。即六通中神境智通是。二記
心示導。即是他心智通。三教誡示導。即是漏盡智通。
三輪者。獲神通作證。即神變示導也。

常說正法等者。即是教誡示導。說法必觀彼之根性。
即顯亦有記心示導。下受戒犍度中更辨。見論多解。
一謂初中後言說契群心等者。並是義引。非謹錄文。
彼論第四云。初善中善後善。其義巧妙。純一無雜。一
切具足。皆是一味。(述曰)純一無雜者。純引義利也。一切
具足者。眾行具也。皆是一味者。一味無我理也。二謂
戒定慧等者。論云。又言戒者初善。三昧得道者中善
(道即無漏道也。唯此定慧。合為中善)。涅槃者後善。章言等者。即等涅槃
也。三種菩提者。佛辟支聲聞。如次上中下善也。論中
更有數釋。不繁敘之。尊者更引成論第一三善品釋
云。初中後善者。佛法無時不善。於少壯老三時皆善
(佛之言教。少壯老年。皆宜諷誦。非如世俗所有歌詠。少壯所應。老即非宜也)。入時行時出時
亦善(謂佛教〔行法〕住出入一切皆善。非如世俗歌詠等事。入衰喪處所不應作等)。又初止
善。中捨福。後一切捨。是名三善。(乃至)又於三時一切甚
深。不如餘經初麤中細後則微末(餘經者。外道經也。至止善等者。止息
有相取著心也)。

亦應禮敬者。若准見論。此釋不然。彼論第四。婆羅門
至佛所。望佛作禮。佛言。若人受我禮者。頭即墮地。彼
便以八事譏佛。一者彼言。若爾色無味(述曰。謂色應無有耆宿之

味)佛言實無味。何以故。世人以色聲。香味觸。以此為
味。如來於此巳斷。二者彼言。若如是者。便為貴高。(述曰)
既不許色。有耆宿味。故是貢高。佛言。因汝語故。我實
貢高。三世諸佛。皆不為人作禮故。三者彼言。若爾便
無所作。(述曰。謂不行敬。便不作善)佛言。我實不作盜等惡業及善
業等。四者彼言。此人便自斷種。意云。既無業種。應無
後報。佛言。實爾。三界煩惱我皆斷故。婆羅門。罔然不
解。更故語云。五者此人可薄不淨。佛言。實有不淨。有
人為惡。此是可薄。六者。彼恚言。此人聞我語。隨事而
滅。佛言。三界煩惱。我實巳滅。七者彼言。此人可念不
堪共語。佛言。實爾。有人愚癡。恒為惡業。甚可憐愍。八
者彼便恚言。此人當是日夜不眠。思求文章。窮世間
人。佛言。實爾。我不入胎眠。不天上眠。故名不眠。因此
方生信心。故章中不應言應敬禮也。

避六法者。見論云。坐避六法。一者極遠。若欲共語。言
聲不及。二者極近。觸忤宿德。三者上風。身氣臰故。四
者高處。不恭敬故。五者當眠前。視瞻難故。六者在後。
宿德共語。迴顧難故。

見云佛巳應世間人者。見論第五也(巳上。引見論並第五)。

藥樹喻。非論文也。

多云止誹謗者。第五卷也。彼論云。若佛於食發言許
可。外道果見。當言瞿曇沙門。自言超過三界。而故於
食有貪等也。

寄興常理者。涅槃第二。佛說純陀施食有二果報無

差。一者受巳得阿耨菩提。二者受巳入於涅槃。我今
受汝最後供養。令汝具足檀波羅蜜。爾時純陀即白
佛言。如佛所言。二施果報無差別者。是義不然。何以
故。先受施者。煩惱未盡。未得成就一切種智。後受施
者。煩惱巳盡等。云何而言二施無差。(乃至)先受施者。受
巳食噉。入腹消化。得命。得色。得力。得安。得無礙辨。後
受施者。不食不消。無五事果。云何而言二施無差。佛
言。善男子。如來巳於無量無邊阿僧祇劫。無有食身
煩惱之身。非後邊身。常身。法身。金剛之身。

觀佛怡悅者。見論云。世尊默然。顏色怡悅。是故知佛
受請也。

遶巳而去者。多論第五云。若外道異見。但遶而去。若
有信者。禮足遶巳而去。佛身清淨。喻如明鏡。天神龍
宮山林河海。一切器像。於身中現。見者信敬心生。是
故頭面禮足。右遶者順法故。所以右遶。又密迹力。若
有左遶者。即以金剛杵碎之。又佛世世巳來。常順三
寶。父母師長一切教誡。無違無逆。今得果報。無有逆
者。又佛身淨。眾生於中各見所事。或天或神。莫不見
者。是以敬畏右遶而去。

見云一為度國主二請制戒者。並非謹文。彼論第五
云。因欲制戒說法故(准配前兩。稍似是也)。

三設往餘方等者。論云正使往到鬱單越。或上忉利
天。魔王亦當來蔽。不可得避。何以故。此年魔王大忿。
如來巳自遍觀。唯有毗蘭若販馬人。可依安居。大乘

方便經下卷云。爾時佛神力故。令惡魔波旬。䨱蔽彼
城中人。非是惡魔力之所能。我於爾時。都無業鄣。為
化彼眾故。示現空鉢而還等。又准彼經下卷中。欲度
彼馬。如來受請。彼云。此五百馬。於先世中。巳學大乘。
曾近惡友。故墮畜生。五百馬中。有一大馬。名為日藏。
是大菩薩。曾人道中。勸諸小馬。發菩提心。為度餘馬。
現生馬中。由大馬故。令五百馬自識宿命。因施食分
悔過於佛。不久命終生兜率天。來至佛所。發心供養。
乃至善男子。是故當知。如來方便。非是業鄣。如彼廣
說。不能謹錄也。

世尊一計等者。多論第八。凡馬食麥二計。一計與馬。
一計與比丘。中有良馬。食麥四計。二計與佛。問佛法
平等。何以一多一少。答曰。僧祈物者。法應平等。此檀
越物。隨施主意。又佛身大。比丘身小。各量腹食。不失
平等義也(巳上論文)。

十中以殘食等者。十誦十四云。阿難取佛分及自分。
入聚落。一女人前。讚歎佛功德巳。令作飯。是女言。我
家多事。不能得作。時有一女。聞佛功德。語阿難言。我
與作飯。女即作飯持與阿難。阿難深心敬佛。如是思
惟。佛為王種。常御餚饍。如此麤惡。何能蓋身。念巳授
飯。見佛食之。悲哽情塞。佛欲釋之。曰汝能噉此飯不。
答言能受。而食之。滋味非常。實以諸天以味加之。悲
塞即除。乃至佛言。其作飯女。應作輪王第一夫人(准斯
佛與比丘。味亦異也)。


毗沙門天王釋夫人者。不然。彼律十四云。是時舍利
弗。獨住不空道中。受天王釋夫人阿須輪女請。四月
安居(此是帝釋夫人。何關毗沙之事)。第五文四者。初至當往是立請。
次佛告目連下縱答。第三目連白佛下兼請。謂以神
力兼接餘人。第四佛告目連下抑答也。

闕無制教者。前文一一列十二部。亦應文中續次即
言不結戒不說戒。文無者略。故言闕也。

此十二部經者。舊名十二部。新名十二分教。廣釋如
涅槃十五。瑜伽二十五八十一。顯揚十六。雜集十一。
智度論三十七。婆沙百二十六。順正理三十四。成實
第一。今略五門分別。一辨相釋名。二總明體性。三展
轉相攝。四配入三藏。五隱顯有無。

初門者。若准涅槃及瑜伽等論名字次第者。一契經。
二應頌。三記別。四諷頌。五自說。六因緣(亦名緣起)。七譬喻。
八本事。九本生。十方廣。十一希法(舊名未曾有)。十二論議。
今律文譬喻乃當第十一數。本生在前。本事在後。餘
者次第。同瑜伽等。今且依律次第辨相。

先且翻名。束為頌曰。修契夜應和授記。伽諷憂白尼
因緣。闍生帝事略方廣。浮希阿波譬提論。(述曰)一者修
多羅。此云契經。略尋諸教。有二種相。一者總相。通收
十二總名契經。故涅槃云。從如是我聞。至歡喜奉行。
如是一切。名修多羅。瑜伽二十五。顯揚第六。其意同
此。故彼論云。云何契經。云薄伽梵。於彼彼方。依種種
所化有情調伏行差別。宣說無量蘊相應語。界處緣

起食諦相應語。聲聞獨覺如來乘相應語。念住正斷
神足。根力覺支道支不淨息念諸學證淨相應語。如
來說巳。諸結集者歡喜敬受。為令聖教得住故。以諸
義妙名句文身。如其所應。次第結集。次第安布。謂能
貫穿縫綴種種能引義利能引梵行種善種善義。故
名契經。二者別相。唯攝長行。名為契經。故瑜伽八十
一云。契經者。謂貫穿義。長行宣說多分攝受意趣體
性。雜集十一云。謂以長行。綴緝略說所應說義。(述曰)瑜
伽既言攝受意趣。謂即纔明意趣而巳。即當雜集略
說義也。婆沙百二十六云。謂諸經中散說文句。如說
諸行無常諸法無我涅槃寂靜(散說即是長行)。言釋名者。即
能詮教。契所詮理及有情機。契即是經。持業釋也。

二者祇夜。此云應頌。舊名重頌偈也。此有二相。一為
利益後來之往。應為重頌。二為長行義不了故。應更
頌釋。瑜伽雜集。並顯兩義。故八十一云。謂長行後。宣
說伽他(此即為後來者)。又略標所說不了義經。故名應頌(謂長
行標不了故應更頌釋。准下離集知之)。雜集十一云。即諸經中。或中或
後以頌重頌(此為後來)。又不了義經。應更頌釋。故名應頌
(准此知。故長行不了。應更頌釋。即說長行。名為應頌)。泰法師。即以長行為應頌
體。西明法師。釋雜集云。言應頌者。為欲顯前不了義
經。即以頌文為應頌經。復即應頌體是了義。此即濫
下記別之相。如雜集云。又了義經。說名記別。故知違
理。故取泰法師釋以之為正。涅槃十五。唯辨為後來
者。故彼經說。佛告諸比丘。昔我與汝等愚無智慧。不

能如實見四真諦。是故流轉。久處生死。為諸比丘。說
契經竟。爾時復有利根眾生。為聽法故。後至佛所。即
因本經。以偈頌曰。我昔與汝等。不見四真諦。是故久
流轉。生死大苦海。廣說如彼。言釋名者。若據前義。應
即是頌。持業釋。若據後義。應有彼頌。即有財釋也。

三者和羅那。此云記別。舊名授記。此有三相。一者記
別弟子生處。二者記別深密之義。三者記別當成佛
事。故雜集云。謂於是處聖弟子等謝往過去。記別得
失生處差別(謂生善趣。由功德故。若生惡趣。由過失故)。又了義經。說名記
別。記別開示深密意故。八十一意。亦同雜集。此上即
成兩種相別。第三相者。涅槃云。何等名為授記經。如
有經律。如來說時。為諸人天受佛記別。汝阿逸多。未
來有王。名曰蠰佉。當於是世而成佛道。號曰彌勒。是
名受記經。婆沙意同雜集說。釋名可知。

第四伽陀。正梵音云伽他。律中訛略。單名為偈。此云
諷頌。舊云不重頌偈。此有一相。顯揚云。諸經中非長
行直說。然以句結成。或二句。或三句。或四句。或五句。
或六句。問何故不言一句。答一句非頌。復濫長行。問
何不言七句。答且略舉其一頌之半。以示其相。理實
更容加七八等。涅槃全舉一偈為法。故彼云伽陀經
者。除修多羅及諸戒律。其餘有說四句之偈。所謂。諸
惡莫作。諸善奉行。自淨其意。是諸佛教。西明法師云。
此經意說。非長行直說。非因緣為他說。唯以偈說。故
名諷頌。言釋名。結頌諷誦。故名諷頌。


第五憂陀那。正梵云嗢柂南。此云自說。舊名無問自
說。然嗢柂南。亦含集施之義。謂集散文以成句頌。用
施有情。故律文中。就此義說。名為句經。既有施義。即
當自說。此亦唯有一相。謂無請者如來自說。故瑜伽
二十五云。謂於是中不顯請者。為令當來正法久住
(行久住也)。聖教久住(教久住也)。不請而說。是名自說。涅槃云。如
來明旦從禪定起。無有人問即自說言。比丘當知。一
切諸天壽命極長。汝等比丘。善哉為他。不求巳利。善
哉少欲。善哉知足。善哉寂靜。如是諸經。無問自說(〔讚〕天
福。二讚利他。三讚自利少欲等法)。雜集一云。謂諸經中。或時如來悅
意自說。如伽他曰。若於如是法。發勇猛精進。靜慮諦
思惟。爾時名梵志。此涅槃等。皆為令其正行久住。指
事雖別。理趣終同。釋名者。由佛自說。故名自說。

第六尼陀那。此云因緣。瑜伽八十一。有三種相。故彼
文言。謂依有請而說諸法。如經說言。世尊一時。依里
麤子。為諸比丘。宣說法要(此即第一依請因緣。而說諸法)。又依別解
脫因起之道。毗奈那攝所有言說(此即釋二。因犯為緣而制戒律也)。
又於是處。依如是如是因緣。依如是如是事。說如是
如是語(此即第三因事說法。如下律文。世尊因見有大火聚。便告比丘。汝等寧當捫摸火聚。不應
貪欲等也)。瑜伽五十五。顯揚及雜集等。並顯前二。不繁敘
之。涅槃經中。但顯第三。故涅槃云。如諸經偈。所因根
本。如舍衛國。有一丈夫。羅網鳥巳。隨與水糓而復還
放。世尊因此而說偈言。莫輕小惡。以為無殃。水渧雖
微。漸盈大器。釋名者。有因有緣。故名因緣。有財釋也。

因緣之經。依主釋也。

第七闍陀伽。此云本生。此有二相。謂說菩薩過去受
身及所行行。故顯揚第六云。謂於是中。宣說世尊在
過去世。彼彼方所。若死若生。行菩薩行。行難行行。是
名本生(此顯過去受生死身。及難行行也)。涅槃但顯過去受身。故後
文云。諸比丘當知。我於過去。作鹿。作羆。作麞。作兔。作
粟散王轉輪聖王。龍金翅鳥。諸如是等。行菩薩道時。
所可受身。是名闍陀伽。釋名者。顯佛過去本生之事。
名本生經。

第八伊帝曰多伽。此云本事。律名善道經。略有二相。
一者約人以辨本事。二者約法以辨本事。故雜集十
一云。所謂宣說聖弟子等前世相應事(此即顯諸弟子過去本事
也)。涅槃云。比丘當知。我出世時。所說法者。名曰界經
(由於經中。出生無量差別義故也)。鳩留秦佛出世之時。名甘露皷(擊佛
教皷。飲甘露法)。拘那含牟尼佛。名曰法鏡(照了無量法門義趣)。迦葉佛
名各分別空(對彼執有。故分別空)。是名伊帝曰多加(此即顯佛法門本事)。
瑜伽八十一云。謂除本生。宣說前際諸所有事(准此即通
人之與法)。婆沙百二十六云。謂諸經中。宣說前際所見聞
事。如說過去有大王都。名有香茅。王名善見。過去有
佛。名毗鉢尸。為諸弟子說如是法。過去有佛。名曰式
企。乃至名迦葉波。為諸弟子。說如是法。准彼約人。通
其餘人及以餘佛。約法之中。但言說法。理亦無簡。釋
名者。除本生外。若人若法。所有本事。故名本事。律名
善道者。謂除本生。餘人過去行善道事。故名善道。


第九毗佛略。此云方廣。律云方等。此有二相。一不共
相。二者共相。且不共者。唯局大乘。故瑜伽八十一云。
謂說七地四菩薩行。百四十不共法。又復此法。廣故
多故。極高大故。時長遠故。名為方廣。言七地者。瑜伽
四十九云。一種姓地(未發心位。巳有種姓)。二勝解行地(謂是地前。一無
數劫)。三淨勝意樂地(即是初地)。四行正行地(從二地。至七地)。五決定
地(即是八地)。六決定行地(即第九地)。七到究竟地(十地。及佛地也)。四菩
薩行者。一波羅蜜行(即十度行。謂六度外。加方便願力智)。二菩提分法
行(菩薩所有。三十七。覺分)。三神通行(謂六通等是也)。四成熟有情行(以無
量調伏方便。調伏無量所化有情也)。百四十不共法者。三十二相。八十
隨好。四一切種清淨(所依清淨。所緣清淨。心清淨。知清淨)。十力。四無所
畏。三念住。三不護。大悲。無忘失法。永害習氣。一切種
妙智(巳上合一百四十不共法)。此等法門。唯局大乘。極廣甚深。故
云廣故也。無邊法門。故云多故也。果超眾聖。故云極
高大故也。經三無數。故云時長遠故也。所依名方法
大名廣。謂諸有情安樂所依。又是甚深廣大法故。名
為方廣。方即是廣。持業釋也。第二共相者。瑜伽二十
一云。哀愍一切諸聲聞故。依四聖諦。宣說真實苦集
滅道。無量法教。所謂契經。乃至廣說十二分教。既為
聲聞。亦說方廣。故應釋云。聲聞教法。諦理所依。名之
為方。凡愚不測。所以名廣。方即是廣。亦持業釋也。西
明釋云。理正名方。廣陳名廣。任情存之。此律亦是為
聲聞說。故是共相。涅槃十五。亦據不共。故彼文云。所
謂大乘方等經典。其義廣大。猶如虗空。是名毗佛經。

婆沙百二十六。亦據共相。故彼文云。謂諸經中。廣說
種種甚深法義(此意但顯聲聞深義)。

第十阿浮陀達磨。此云希法。舊名未曾有。此中略辨
人法二種。並有希奇。皆名希法。故顯揚第六云。謂諸
經中。宣說諸法。及諸弟子。比丘比丘尼等七眾所有
共不共德。及諸最勝殊特驚異其深之法。是名希法
(此說弟子。及深法也)。涅槃云。如彼菩薩初生之時。無人扶持。即
行七步。放大光明。遍照十方。亦如獼猴手捧蜜器以
獻如來。如白項狗佛聽能法。如魔波旬變為青牛行
凡鉢間。令互當觸。無所傷損。如佛初生入天廟時。天
像禮敬等。此說菩薩及餘趣生希奇之事。雜集云。若
於是處。宣說聲聞諸大菩薩及如來等。最極希有。甚
奇特法。此即通說三乘聖者。雖有多文。類攝莫過人
法之別。言人者兼顯餘趣。言釋名者。希即是法。持業
釋也。

十一阿波陀那。此云譬喻。涅槃云。如戒律中所說譬
喻。雜集云。謂諸經中。有比況說。雖指經律。出處不同。
莫不皆取有譬喻說。釋名可知。

第十二優波提舍。正梵音云鄔波希爍。此云論議。此
有二相。一者佛自分別法相。二者弟子分別法相。八
十一云。論議者。謂諸經典循環研覈。磨呾履迦。呾如
一切了義經。皆名磨呾履迦。謂於是處。世處尊自廣
分別諸法體相(此即。佛自分別法相)。又於是處。諸聖弟子。巳見
諦迹。依自所證。無倒分別諸法體相。此亦名為磨呾

履迦。即此磨呾履迦。亦名阿毗達磨(此即弟子分別法相也。磨呾履
迦。此云本母。此謂諸論。與種種義。為本為母也)。涅槃但顯佛說法相。故彼文
云。如佛世尊所說諸經。若作義論。分別廣說。辨其相
貌。是名優波提舍。瑜伽二十五等。但明弟子論義。故
彼云。云何論議。所謂一切磨呾履迦。阿毗達磨。研究
甚深素怛纜義。宣揚一契經宗要。是名論義。既言研
究素怛纜義。故知准約弟子釋經。名論議經。言釋名
者。談論評議。故名論議。上來廣辨相訖。

飾宗義記卷第三本
飾宗義記卷第三末


第二大門。總明體性者。章云。此十二部經。以聲為性
佛語性故者。有雖名句。方名為語。名不離聲。即聲為
體。又章云。通有名句味者(應言名句文。而言名句味者。是古釋謬)。假實
通論。故名有名句等。以名句等體是假有不離聲故。
故得通論。聲與名等四法為體。又章云。謂色行二陰
中攝者。假實門殊。故許聲是色陰所攝。而名句等是
行陰攝。謂是非色非心不相應行也。此即教體二陰
為性。此據成實及大乘宗。出體如是。若依薩婆多宗。
教體唯用聲為自性。能詮作用是名句等。非是教體。

故婆沙百二十六云。佛教云何。答謂佛語言。唱詞。評
論(語言是契經。唱詞是律藏。評論是論藏)。語音(十四音)。語路(生名句路)。語業(簡身
意業)。語表(簡無表。非教體故)。是謂佛教。問如是佛教。以何為體
(正義家云)。如是說者。語業為體(語業即聲)。彼卷復云。佛教名何
法。乃至廣說。問何故作此論。答前雖顯示佛教自體。
而未顯示佛教作用。今為顯示教作斯論。佛教名何
法。答謂名身句身文身。次第行列。次第安布。次第連
合。此即總顯佛教作用(巳上論文)。

第三展轉相攝者。且問契經容攝幾分。答或攝十二。
或唯攝十。若約始從如是我聞乃至奉行。即契經中具
有十二。若約長行名契經者。須除二頌。故伹攝十。次
辨應頌容攝十分。如法華偈。舍利弗來世。成佛普智
尊。即攝授記。應頌之中。定無諷頌。諷頌之體。非重頌
故。即應頌中亦有自說。即如偈中記舍利弗。本非請
記故也。亦有因緣。如觀音偈。世尊妙相具。我今重問
彼。佛子何因緣。名為觀世音。具足妙相尊。偈答無盡
意。汝聽觀音行等。既因請說。故名因緣也。亦有譬喻。
即法華偈。譬如長者有一大宅等偈是也。亦有本事。
即法華偈云。彼佛滅度後。懈怠者汝是。妙光法師者。
今則我身是。既非本生。故是本事也。亦有本生。即法
華偈云。彼時不輕。則我身是。時四部眾。著法之者。聞
不輕言。汝當作佛。以是因緣。值無數佛。故有本生也。
亦有方廣華嚴經中。大有其例。即法華云。十方佛土
中。唯有一乘法等。亦是也。亦有希法。大通智勝佛。十

劫坐道場。又如舌相至梵天。身放無數光。為求佛道
故。現此希有事等。是也。亦有論議。如解深密。長行巳
辨三無性訖。後說頌言。相生勝義無自性。如是我皆
巳顯示等。既佛自顯三無性理。故是論議也。上來應
頌。且除契經并除諷頌。攝餘十分。餘記別等。准此方
隅。如應決了。

次第四配入三藏者。理實十二各成三藏。今約相顯
以辨攝者如顯揚第六瑜伽二十五並云。契經應頌。
記別諷頌。自說譬喻。本事本生。方廣希法。是契經藏。
此中因緣即是律藏。此中論議是阿毗達磨。

次第五門隱顯有無者。章云。大小隱顯等者。此准地
持第三(地持。即是瑜伽同梵本)。瑜伽三十八云。當知於彼十二
分教。方廣一分唯菩薩藏。所餘諸分有聲聞藏。准此
故知。大乘經中。顯說方廣。隱說十一。亦應義准。小乘
經中。隱說方廣。顯說十一也。次辨有無者。大乘有九。
而無三部。小乘亦爾。有九無三。且辨大乘有九無三
者。如涅槃第三。明菩薩藏。唯有九部。除其緣起譬喻
論議。以其菩薩無有起過因而制戒。故無緣起。法說
即通。後無譬喻。少聞多悟。不假論議。故無三也。次辨
聲聞有九無三者。如法華云。或說脩多羅。伽陀及本
事。本生未曾有。亦說於因緣。譬喻并祇夜。優波提舍
經。鈍根樂小法。貪著於生死。乃至我此九部法。隨順
眾生說。入大乘為本等。其中即無記別自說方廣等
三。以其聲聞不記成佛。故無記別。恐情生慢。故無自

說。不說七地四菩薩行不共法等。故無方廣。此等並
據一切偏說。理實通論。聲聞菩薩各具十二。如前巳
引。瑜伽二十一聲聞地中云。哀愍一切諸聲聞故。說
十二分教。及婆沙順正理等並明十二。如應當知。上
來略辨十二分教義門巳訖。

謂是羯磨或可如是者。以餘四受是佛在秉。又釋來
上八敬。乃是聖人。聖人不應有滅法過。三歸一受。若
准釋迦。不通末代。何妨彼佛不同釋迦。三歸通末。義
亦無妨。若不爾者。既有羯磨。應非略教也。章云。問所
以初欲舉滅法之人。兼舉第三在世流布者。以其前
者。科文為四。一止廣。二說略。三現益。四後損。今既為
釋第四滅法。何故文中乃云如是舍利弗彼佛及聲
聞眾在世者。佛法流布。却舉第三現益之文也。釋妨
如章也。

如下辨者。如下婬戒中結戒義辨。

對略辨廣者。謂對次後說略之文。故即前文先明廣
說。亦得釋言對廣辨略。反上應知。

據利根者說者。有云。利根之人。七日假教。鈍根之人。
始終假教。

句便有六者。文中。一者未生漏。二生漏。三未得利。四
得利。五未得名。六得名。

對便有三者。如其次第。兩兩合說。即成三對。

綩轉相釋者。舊新諸師。合有四釋。一者從且止釋且
止。何以且止。以未犯有漏故。何以未犯有漏。未得利

養故。何以未得利養。未得名稱故。以未得名稱。即未
得利。未得利故未生漏。未生漏故佛言且止。二者從
知時釋知時。知何等時。知漏起時。漏過何以起。以得
利養故。何以得利養。以得名稱故。若得名即得利。若
得利即生漏。漏過既生。世尊為諸比丘制。故曰知時。
第三從且止釋知時。謂佛言且止。何以且止。以未生
有漏故。何故未生漏。未得利養故。何故未得利養。未
得名稱故。若得名即得利。若得利即生漏。漏過既生。
世尊隨制。故曰知時。第四從知時釋且止。謂佛言知
時。何等時。謂知漏過起時。漏過何以起。以得利養。何
以得。以得名稱故。若不得名即不得利。不得利故不
生漏。不生漏故。佛言且止。

義少不便者。以其得利。親釋生漏得名。亦是親釋生
漏故。不可以得名釋得利也。不得名等。准此可知。

是好醫師者。見論第五云。譬如醫師。未善治病。見始
生㿈。雖有㿈性。未大成就。輙為破之。而出狼藉。受大
苦痛。以藥陰之。瘡即還復。醫師謂曰。我治汝病。當與
我直。病人答曰。此癡醫師。若我有病。可為我治。我今
無病。強破我肉。血出大苦。反責我直。詎非狂耶。聲聞
亦爾。若先結戒。而生誹謗。我自無罪。強為結戒。若漏
起者。譬如良醫。應病設藥。令得除愈。大獲賞賜。又復
讚歎。此好醫王。善治我患。如來亦爾。隨犯而制。歡喜
受持。無有怨言。智度論十七云。提婆達多。身二十相。
而不能忍伏其心。為利養故。而作大罪。生入地獄。以

是故言。利養創深。破肉至髓。應當除却愛供養心。又
智度論第六云。譬如天雹傷害五糓。利養名聞亦復
如是。壞功德苗。令不增長。如佛說喻。譬如毛繩縛人。
斷膚截骨。貪利養人。斷功德本。亦復如是。

越為人識等者。謂越六字(為人所識多聞)是也
巳下疏本第二。

律云。爾時世尊在毗舍離。章云。自下正宗(疏主總標宗旨也)。
將欲解釋。尊者分三。第一顯宗來意。第二正宗之旨。
第三判文解釋。今詳來意。復三。第一總標宗旨。如章
云。自下正宗。第二別問起由。如章云。所以得興者。第
三答由緣備(謂由緣具便起正宗)。如章良由僧尼不勝名利。廣
生有漏。壞其略教(此顯正宗緣也。良由者。答義之端。僧尼者緣起人也。即戒本前善男
子等。及戒本中若比〔丘〕尼是也。不勝名利者。生漏緣也。廣生有漏壞其略教者。諸戒本前。起種種過是也)。是
以如來隨其缺犯。制廣補之(既由緣備。故有宗體也。是以者。牒前緣備也。如
來者。立教之主。即諸戒首。爾時世尊是也。隨其缺犯制廣者。辨正宗體。由隨缺犯。逐制五七廣教補之。是則廣
教為正宗體。即諸戒本是也)。使犯相分須輕重位別。教禁羣機。有
當時之益(雖巳明體。復辨宗相。使犯相分須者。五七分須也。輕重位別者。諸戒本下。釋相重輕。
如律文言。成者波羅夷。不成者蘭等是也。教禁羣機者。釋相之下。比丘尼波罪夷。式叉等吉羅。是謂為犯是也。
有當時之益者。即戒本前。生十利是。此是兼顯利。由二緣。一者皎潔無𠍴。事由與厭。故須廣辨戒本釋相。二者
開成無過。須辨開文。即律文中。不犯者乃至痛惱所纏等文。並為招生十利也)。原意在此。故
號正宗(向明正宗之來。此結制宗之意。來意既爾。故號正宗)。

次辨第二正宗之旨。如章。正宗之旨。不出身口止善。
受之與持。犯相輕重。但人多釋。此意說云云。正宗之
中。有受有持。犯相輕重。人雖多釋。今明旨意。不出止

善。謂雖別相有止作二持。通相為言。莫不止惡而成
其善。止則是善。持業釋也。由其戒宗本意為明增上
生道。故須止惡而成其善。然崇破云。舊解以止善為
宗。但離惡邊。即是其止。諸有䇿脩。即是其善。所以不
立者。既不許以止惡為宗。如何復取脩善為宗。然崇
遂以戒行為宗。今詳不許止惡為宗。憑何理教。自立
戒行。寧非止惡。若不止惡。若不止惡。應通惡戒。故知
非理。復此止善止即是善。何以語云唯脩取善。脩善
之義。通三藏故。且止斯事。今章中云但人多釋者。昔
來章疏。向二十家。諸說不同。不可繁具。且首與願所
明宗旨。一教二行。數不孤起。必有所詮之行。行不自
顯。藉教以明。教能詮行。行能成人。故以此二為宗旨
也。教有二種。謂止與作。教無止作。能詮止作。故云也。
止謂離惡。如五篇是。作謂成善。如受說等。又教有二
種。一專精不犯。二犯巳能悔。教無此二。能詮此二。故
云也。或有以因果為宗。謂此宗中從初至雜犍度。總
明其因。大小持戒揵度。獲得三明五種勝法。總明其
果。故用此二為宗。或有以受隨為宗。又有以止作二
持為宗。先來共破。皆言教行及以因果。義通三藏。既
無所簡濫。故非宗。又因果者。彼是舉果。勸成因行。而
果非宗。若當是宗。應即名為果報犍度。既稱持戒。明
是勸因。又云。宗者即是總義。受隨止作等。乃是別義。
亦不成宗。故唯止善。妙符正理。覺云。但人釋有兩種
意。一向上用。即釋立宗。二向下用。分文解釋。如言六

百段等。是也。何以疏主不存此科。答若不科文。義即
不顯。故不存也。

多少差別者。大僧二百五十。尼兼七滅。三百四十八。
若除七滅。即三百四十一也。

輕重不同者。一者尼僧輕。如摩觸戒等。二者僧重尼
輕。如麤語戒等。

有無互缺者。尼有僧無。如洗淨過分戒等。二者僧有
尼無。如輙教譏教誡。教誡至日暮。蘭若六夜等。

犯同緣異者。如畜長鉢。俱犯捨墮。名曰犯同。僧開十
日。尼唯一日。生罪緣異也。

又可前明止持次辨作持者。疏主敘古。自意亦許。

一有惡心蘭者。謂知不集。故秉羯磨。即犯偷蘭。

二有懈怠吉者。此懈怠吉。秉法之人。懈怠不求。餘僧
合集也。其自餘人。不來赴集。懈怠故吉。此不欲明。

故言殄巳起者。既結能殄惡心懈怠。故顯所為是殄
巳起也。

二罪合防者(即違　篇戒。各唯防一罪也)。蘭有三處防(上下律文。列七聚名。
蘭或第三。或在第五。若七滅中立有蘭者。便成三處。即是違文)。蘭有立教住處防(准義
偷蘭與他為因。故在第三。與他為果。即在第五。三五無定。律文意爾。今立七滅定有蘭者。蘭應決定有住處故。
即是違義也)。不攝百一防(伽論立百一羯磨。若使惡心發百一法。並容得蘭。今若七滅獨
立偷蘭。此無功能攝餘有蘭也)。

唯吉之防者。尊者云。此不成防。且如尼律中有。德不
為他滅諍。尼得提罪。彼戒下文。結僧罪云。比丘吉羅。
今若立防者。若彼緣起。本有惡心及有懈怠。下文結

罪。唯結吉罪。隱蘭不說。可使成防。云僧七滅從有惡
心。亦須隱却。然彼緣中。本亦雙有。如何成防。今詳。正
由無雙緣起。所以成防。以惡心秉。不合局就七滅中
論。彼既不論。此亦應爾。

此四位言者。若以因從果。但合明篇。今以因果別陳。
故成四位也。

毗尼以止善為宗等者。此中止善即能治行也。為蘭
疑濫。故有此言。謂疑云。自下盛明罪相輕重。應以罪
為宗耶。故釋疑故云。罪是所防。意舉所防欲顯能治。
非欲以罪為宗也。是故章云。用能治行。以為所明也。

尼百眾學不論七滅者。以彼七滅入單提故。尊者曰。
亦有七滅。若他求滅。不滅過重。容入單提。汎見諍事。
應與不與。故亦應吉也。

如常所破者。首律師云。外書亦有學而為政。豈有相
形。又相形偏字。從人作之。篇章篇字。從所竹作之。字
既不同。故不應理。今重詳曰。曾尋祗律。屢見偏字。從
人而作。近來傳寫。多改從竹。尋彼律意。偏者要義。急
義。戒相雖眾。半月一說。且從急要。故曰五偏也。設今
從竹。三均名篇。就別義說。理亦無失。或曰。外書豈有
均義。崇亦云。篇者編也。編此法義。成其一聚。故名為
篇。即是章品異名。豈勞廣釋。今詳。章云說有五階。即
是編比以為立段。段段各具名等三均。誰言用均即
釋篇字。故無勞破。餘義如破述記述之。

夷罪十六部等者。明了疏云。舊呼為篇。梵本名部。部

有二義。一成就根本義。二隨順根本義。言成就者。四
夷一一各有四部。一遠方便。如欲犯婬。巳起決心。身
口未動。此犯吉羅。責心懺滅。二次方便。動身就彼。或
口陳說。此亦犯吉。對人懺滅。三近方便。或摩或捉。未
交之前。為婬故觸。犯蘭非殘。亦對人懺。此三方便。為
成根本。故名為部。即成就根本義也。言隨順者。若未
成果。方便可懺。巳成果罪。逐果不懺。亦名為部。即隨
順根本義也。三因一果。即名四部。夷殘一一各有四
部。准此應思。提提舍尼。各有兩因及一根本。由其輕
故。除偷蘭遮。餘義同前。

章云非四部所攝乃至獨柯多攝者。並論文也。前四
部中雖有因吉。隨應自攝入前四中。今辨第五。雖亦
吉羅。要須非是前四部攝。取所餘罪也。

學對者。梵云息佉柯羅尼。翻為學對。梵云獨柯多。此
云惡作。為分輕重。作此異名。輕名學對。重名惡作。輕
但責心。重對人懺。真諦云。此間不解分別。通名眾學。
此為謬矣。責心對人。通名為學。以此對治所作之罪。
故名學對。今詳別相。即分兩名。若就通相。亦得通名
學對。是真諦意也。

婆藪斗律所說罪者。此品類律二百惡作。一切皆是
獨柯多攝。謂名惡作部也。又詳此釋。若輕若重復得
通名惡作也。又明了疏云。第五部中。或有二因。或全
無因。故不同前准數為部。謂但起心不動身口。唯果
無因。若有動業。因果具有。如欲上樹。未動身語。是遠

方便。動身或語。是近方便。上樹過人。即名究竟。隨應
准說。名當罪人。

故名當體者。謂即此人是極惡也。新譯經論。名他勝
處。善法為自。惡法名他故也。

藥有五故者。夷若無覆。立為一藥。有餘釋言。滅擯羯
磨亦名為藥。殺活雖殊。不妨俱藥。通律師問答云。問
七聚應有七藥。答聚唯六病。惡作惡說。體類同故。蘭
復同提。共用一藥。故雖七聚。亦但五藥。若爾七滅應
除多諍。答法相不同。應為三例。一藥多病少。如七滅
除四諍。二藥少病多。如四輪摧八難(如下十三難義中辨之。且為頌
曰。三塗北長壽。〔亦〕前後辨聦根。善處摧前五。值願損餘三)。三藥病俱等。如五篇有
五藥(今詳此等。並是彼彼閑語也)。

不具分者。謂不具支分。即是不具緣義也。

此七聚次第者。自下疏主敘真諦釋也。前所引者。即
了論文也。論云謂一切二聚。不具分所生。明了疏云。
偷蘭翻麤。遮耶翻過。麤有二義。一是重罪近因故麤。
二能斷善根故麤。重罪因者。發心破僧。是遠方便。未
名為麤。一諫二諫是近因蘭。即名為麤。能斷善者。謂
彼後時。或斷善也。此之二種。通名為麤。所言過者。違
教而行。故名為過。如牛突破籬授出外。故名為過。此
破僧蘭。得麤過名。餘蘭從此亦名麤過。如初牛出。後
牛亦過。雖犯餘戒。亦是過收。然此罪麤。故獨名過。初
二聚中。一一因蘭。名不具分。從麤過起。故曰所生。

唯取根本為前六聚者。且辨根本門也。前二聚近方

便為第三聚巳下。就方便中。曲分二例。謂入第三攝。
及入第七攝。為二例也。

三聚總明者。前釋十號中。巳明三聚。即是善聚不善
聚無記聚也。

若就具往分等者。是一古師義也。乃至問據聖本制
等者。疏主敘首律師難也。乃至答逐義等者。疏主救
古師義也。彼本難云。若言就具。不出身口不安不恣。
即非具攝。何得立言五所不攝。還復二位。故二位言。
非為無過。又凡離分。要先同體。杖分為異。汝身口邊
逐義離分。此身口犯。為通為別(身犯惡作。口犯惡說。汎爾通名。俗人亦有。
非佛別制。故名為通。若據具戒。惡作惡說。佛別制名。名為別也)。若約通者。俗亦應分。
若約別者。如祇制婬。未有廣教。吉名未有。從何出夷。
亦不應言必當有故懸借而用。即應借夷。何繁借吉。
救中意云。能造是具。所造是業。業差別相。重者有五。
謂夷殘蘭提提舍尼。始從當體。乃至責過。五義既殊。
即立為五。此之五種。逐義為名。惡作惡說。當位立目。
謂就身作及口說位。縱不安等。豈非惡性也。又復就
戒以立篇聚者。首律師。作前破竟。即自解云。造過有
七。從麤至細。此疏主云。亦是離分。豈違前義。故言無
爽也。

罪是大障道是所障者。引文不具。故失意也。見論第
九云。偷蘭者大遮者。障善道。後墮惡道。於一人前懺
悔。諸罪中此罪最大。如律本中偈。說偷蘭遮罪。其義
汝諦聽。於一人前悔。受悔者亦一。悔於一人中。此罪

最為大(巳上論文易解。准論。即是釋罪體大。不欲云是障大也)。

作惡故惡等者。先來釋云。如跳行入白衣舍。今助詳
之。此於不善處得罪也。

由作得惡者。如不齊整著三衣。今助詳之。此於無記
處得罪也。

說惡故惡者。如高聲入白衣舍。今詳。如對男子麤語
等。又助詳之。此於不善處得罪也。

由說得惡者。如為不恭敬人說法等。今助詳之。此於
善性處得罪也。得罪由佛制故。不蕳善無記處也。破
僧(調達是也)。伴(三聞達多四伴是也)助(五百捉籌)。皮(人皮)鉢(石鉢)。露形(露形見佛)。肉
血(飲生肉血)。四不可治。前偈序中巳引母論
九清淨人者。十誦第五十也。

佛言四蘭者。十誦五十九也。

悔法如上者。如上重蘭悔也。故多論第二云。重偷蘭
遮。大眾中懺。應䠒合掌。三從眾乞。乞巳眾應一白。
一白巳懺悔。亦應三說。輕偷蘭遮。界外四人懺。懺法
亦同。但輕重異(巳上論文)。

如下對眾等者。指滅諍揵度也。

破僧近遠二因當須大眾小眾懺者。義准之言也。如
前夷因輕重。二蘭大小眾懺。破僧滅擯。既是同夷。故
應因吉。同夷因懺也。

自有造重不假於觸者。下條部文言。我今不觸彼身。
可得無犯。佛言波羅夷。疏意雖爾。今詳。嘿妄判為方
便。恐違正理。故今破云。自有造重不假於觸。


故觸究竟者。亦應自有妄語。不假嘿妄。嘿應究竟。又
難無有妄語不假虗心。

故嘿妄是方便者。亦應無有犯重不假染心。觸應方
便。進退既非。故今立義。嘿是究竟。以無擬嘿。今還嘿
故。若爾何不入篇。答如打謗俗人。摩觸男子。對不變
畜作大妄語。斯皆果吉。何獨責嘿。今應更釋。凡入篇
者。必具三均。未必三均一切皆入。但今入者。且就數
犯急要之者。錄入篇中。若不爾者。即不錄耳。為是三
均之外。更加急要。為四義好也。

不隨人別結者。今詳。應言若本加行擬誑別人。三問
竟時。各別得罪。若加行心。不欲分別眾人之異。三問
竟時。不隨人別。告淨提亦爾。但約問結嘿。不從於罪。
以其嘿妄。僧問便有。不問即無。問緣既一。何得多罪。

不同覆藏覆罪生罪故隨覆多罪等者。今詳。此下並
不應理。若言嘿妄僧問便有。遂約問結者。覆藏亦是
由人同住。何不約人而結罪也。又言覆藏覆罪生罪
故隨罪結者。亦應嘿妄隱罪生罪。亦隨罪結。

又言嘿妄誑問生罪非誑罪生罪者。覆藏亦由對人
不發。非對罪不發。

又言覆本覆罪不覆明相者。嘿妄亦是本嘿隱罪。非
嘿隱問。義既並齊。故難取別。今解。若加行心各別緣
罪。皆擬誑者。雖問是一。而隨罪結。若加行心。不別分
別。但總生誑。逕問之時。伹一嘿罪。若爾如覆十罪。其
加行時。總作覆心。亦應逕明但得一罪。答理亦應同。

憶數別隱。理別生覆。不憶數隱。理總生覆。告淨提罪。
類嘿應知。

六罪三處犯嘿者。首云八罪。謂屏覆二坐。道俗女別。
故應言八罪也。

除蘭一處餘咸二處者。此且總言。而未盡理。應言除
篇攝之外。餘咸二處。以吉羅中不入篇者。亦同偷蘭。
唯於序中。一處犯嘿也。

如五分眾學為七問者。承前講家多言。五分眾學實
無七問。或是傳寫之謬。或疏主錯引。或曰如從四夷
乃至眾學。五篇分成七問別也(述曰。不勞救之。設言錯者何失)。

七種十五種說者。說戒犍度自當有文。今略論者。有
難略說。從緩向急。合有七略。一種直去。如難猶寬。容
得說至提舍尼竟。此為一也。復略提舍。是第二略。乃
至第七略四夷法。唯說戒序。即是七略也。若難更逼。
直爾起去。故名一直去也。從急向緩。即十五種。如難
欲至。眾共量宜擬說戒序。此為一略。說序竟時。難猶
未至。更說四事。此為二略。更說十三。為第三略。二不
定為第四略。三十為第五略(此上一五)。眾共量宜擬說戒
序并及四事。復是一略。說至十三為第二。乃至九十
為第五(復是一五)。第三五者。擬說戒序四事十三為第一。
乃至提舍為第五(復是一五)。三五總十五種略也
不須八說等者。若分眾學七滅之別。別略七滅。從緩
向急。即成八略。從急向緩。三六十八。准思可見也。

與人法非類者。人犍度中。犯僧殘罪。先巳發露。後罷

道巳還受大戒。還更覆藏。復須發露。言非類者。彼據
時長。不同說戒一坐之間對眾發露。眾僧巳知。不須
更發。今詳。此據對僧發言發露。可作此解。若當心念
作發露者。應言隨隱隨應發露也。

餘准可知者。前言夷等。伹等取殘。次釋不定竟。復言
餘可知者。即是三十巳下准可知也。

若據有犯不合聞戒等者。首律師云。將欲說戒。皆先
審眾。以其有犯。不合聞戒。故前八問。皆是先問。後方
正說。彼即自難云。若爾七滅之下。何故復問答。問下
犍度七佛略偈等也。疏主不存。故別立義。云若據不
合聞戒。伹應八問之外。結不應吉也。又復序問。為憶
識不疑。下八別向。為疑不憶識者。若先憶識。說序之
時。即懸憶識。不假至篇始能憶識。故說序者。正為憶
等。然論下八縱先疑等。令為說相。忽即醒憶。故說下
八正為疑等。章中又云此據位言者。據正所為相顯
之位也。又云若以義推等者。謂盡理推之也。

初問不通疑等者。疑便不能懸憶識故。故無嘿也。

下之八問通憶識不疑等者。雖說下八本為疑者。然
實不疑。而不發者。亦有嘿也。

三方便義。今詳。遠方便者。罪增上緣也。進趣方便者。
加行不息也。問緣方便者。加行不滿也。

如自覆藏罪是者。如逕一宿生一覆吉。後後逕宿。展
轉無量。此初䨱吉。皆能遠資後後更犯吉也。又如䨱
夷得吉。此吉更資後後犯夷。


其唯究竟者。此等覆吉。體是究竟也。

下二准說者。下二篇中。如入村中從尼取食。或受尼
指授食。及眾學中左右顧視。皆資犯婬。尋之可曉。

進趣方便章中略敘兩古師釋。昔通律師敘古三釋。
謂於前二。更加一釋也。然初釋意。凡言結罪。一得心
停。二待事畢。進趣之中無此二事。何得結罪。猶如須
達往向佛所。步步增其順理之福。故許犯戒步步增
惡。而無罪名。此即以違理不善。為進趣體也。第二師
意如章。然約有邊蘭吉為體。若約無邊。亦違理為體。
同前也。第三師云。約篇聚中。無問法隔。或復不隔。進
趣方便。或有或無。所言有者。步步趣求。或違諸諫。但
是違教。無別罪名。故善生經云。受戒之人。犯罪報重。
違佛語故。即以違教不善。為進趣體也。所言無者。猶
如被逼。失念受樂。何有方便。又如違諫。法未滿前。聖
開思審。思審之間。故亦無罪。且破初師(例云)。須達見佛。
果無名故。許因中無福號。違制之名。捨果有何得。進
趣在因無(又復違文如多論等步步蘭等)。破第二師。言有無爽。言無
准同初師例破。破第三師。所言有者。果中立名不違
教。可得因違不立名。果必違教以成名。因定成名以
違教(所言無者。失念受樂。義容可得違諫無罪。即違文理可知)正義如章
若望自成蘭吉二罪有同不同者。此約自成門中分
別解釋。或得自成。或不自成也。謂以同名自類為因。
還成同名自類為因還成同名自類之果。蘭吉二罪。
則不得同。以其吉羅以自為因還成自果。蘭則不爾

故也。此即吉同蘭不同。故云有同不同也。

若因因相望蘭吉則同者。謂以同名自類為因。還成
同名自類之因。蘭吉則同。無相成義。且如違諫之中。
初白蘭不成違初諫蘭。違初諫蘭不成第二諫蘭等。
吉中亦爾。如利吒違初白吉。不成初違諫吉。乃至廣
說。此則一向不自成也。

作過緣缺者。若據通相。攝七方便。若據別相。唯攝緣
差。

心境互差者。謂心差境。即想疑是。又境差心。即境差
是。權思不暢。即善心息及境強是。有餘於此。攝彼緣
差。義恐不然也。

為害兄第等者。增一含三十四。舍利弗在耆闍崛山
中。入金剛三昧。是時有二鬼。一名伽羅。二名優波伽
羅。毗沙門天王。遣至毗留勒天王所。欲論人天之事。
是時二鬼。從彼虗空而過。遙見舍利弗結跏趺坐。意
寂然定。伽羅謂彼鬼言。我今堪以摧打此沙門頭。憂
波伽羅語第二鬼曰。汝勿興此意。所以然者。此沙門極
有神德。有大威德。此尊名舍利弗。世尊弟子中。聰明
高才。無復過是。智慧中最。彼鬼再三曰。我能堪任打
此沙門頭。憂波伽羅曰。汝不隨我語。汝便住此。吾欲
捨去。此惡鬼曰。汝畏此沙門乎。優波伽羅曰。我實畏
之。設汝以手打者。地當分為二分。正爾當暴風疾雨
地亦振動。諸天驚動。地巳振動。四天王亦當驚怖。四
天王知。於我不安。是時惡鬼曰。我今堪任逼此沙門。

善鬼聞巳捨去。時彼鬼即以手打舍利弗頭。是時天
地大動。四面暴風疾雨。尋時來至。地分二分。全身墮
地獄中。舍利弗。從三昧起。整衣服。下闍山往竹園。至
世尊所。佛告舍利弗。汝今身體。無有疾病乎。舍利弗
言。體素無患。唯苦頭痛。世尊告曰。伽羅鬼打汝。若彼
鬼以手打須彌山者。即時便為二分。有大力故。然此
鬼全身。入阿鼻受罪。佛告比丘。甚奇甚特。金剛三昧
力。乃至於斯。由此力故。無所傷害。正使須彌山打其
頭。終不能動其毫毛(又有處云。為害是兄。伏害是弟。應撿長含)。

煞含四境者。四束為二。故雜集第七云。煞生事者。謂
有情數。非有情數。如其所應。依此處所起煞生等。

餘三方便在此中收者。首云。在此闕緣收也。

不疑善心者。不疑即是想之異名。

五中上二單闕境者。因此應知。此七方便並名闕緣
者。且如煞戒。具足八緣。謂通緣有三。一是大比丘。二
制廣教後。三無重病壞心。別緣有五。一人。二人想。三
煞心。四興方便。五斷命。於此八中。隨應闕之。成七方
便。今言單闕境者。即別緣中。單闕初緣也。雙闕者。即
闕初及第二緣。謂人及人想也。

餘亦類然者。謂更加闕緣緣差也。

類盜說者。古云。文言。求過五得五錢夷。即是攬過五
方便。成五重罪也。

兩境既別起心亦異者。張王兩境。必不同時。託境興
心。決有前後。故言異也。有餘所釋不可記也。


第四杌木八句異境無罪非生數故等者。前來所立
三十八種異境來差。即令本境亦三十八。成境差蘭。
章中辨相。雖巳具足。今轉令明。故別列出。一欲煞張。
王來替處。緣王作張想。王境不境不強而被煞。二欲
煞張。王來替處。緣王作張想。對王闕緣。三欲煞張。廣
說乃至王境強不可煞。四廣說乃至對王緣差。五廣
說乃至對王善心息(此是上五〔從〕此巳下是下五段。心息為首。逆數至不強而煞。尊
者。束此上五下五段為頌曰。不闕德緣善。善緣強闕不)。六欲煞張。王來替處。緣
王起疑。為張為王。對王善心息。七欲煞張。王來替處。
緣王起疑。對王緣差。八廣說乃至對王境強。九廣說
乃至對王闕緣。十廣說乃至王境不強。而被煞(此是下五。
人中十句竟)。非人畜生上下五者。欲煞人。非人來替處。緣
非人作人想。非人不強而被煞(餘九句。及畜生十句。類同人中。改名為異)。
杌木上四下四者。欲煞人。杌木來替處。緣杌木作人
想而煞。餘七句亦准人中。俱除二強為異也。即是異
境三十八種來。差本境故。令本境三十八蘭。名境差
蘭。今詳此義。稍違正理。且汎論者。凡因未止。由果未
成。果定亡時。因亦須息。如且朝起。奔逐張人。而作煞
心。未息之須王人忽至。緣作張心。張心至暮緣王而
起。意煞亦爾。至暮未停而定朝時。張夷巳息。豈容至
暮。仍有張因。若至暮時。無張因者。儻至暮後。王上境
強。及闕緣等。豈得令彼朝起張因。而成四五境差之
異。有人救云。誰言朝起張夷巳息。今應問彼。緣王張
想寧得煞張。既不煞張。張夷何在。復有救云。我約四

度五度煞張。故成四五境差之罪。若爾亦應百度煞
張。應百境差。何但四五。良為四五煞張之時。張境正
差。一類未有闕緣等異。是則本境。正得罪時。一類無
差。何成四五。復有救言。望後為名故無有失者。朝巳
結罪。豈暮為名。若許爾者。今日煞人。明名夷罪。詎非
可恠。即由此理。章云。二趣上五無罪者。理亦甚違。謂
緣異心煞想至暮。而於本境。朝因巳停。豈可中間煞
心附異。而於異趣。全說無𠎝。若言緣人。心不當異。故
異無罪者。若都無異。何處生心。良以煞心。雖逐人想。
想不孤起。還託非人。既託非人。煞心還爾。解心雖異。
煞境無差。二趣寧容上五無罪。餘皆准破。不復繁言。
且隨章疏次第解釋。

闕緣境強緣差心息位各為四者。且如闕緣。即歷四
位。謂歷人中。想疑二位。及非畜中。各有疑位。即成一
四。餘境強等。各四准知。

第五想差方便。首律師。於此作八句料蘭。一心差境
方便(想疑方便是)。二境差心方便(境差方便是)。三心差境究竟
(婬酒是也)。四境差心究竟(首云。無此句。尊者曰。本擬漏失。乃有正道。來差本境。緣異向本。
作想作疑。亦成此句也)。五心境俱差成方便(首云。無此句。尊者曰。境差之中。唯取
雙闕。是也)。六心境俱差成究竟(首云。無此句。尊者曰。本擬漏失。乃正道差。而心起疑。
雙闕者是)。七心境不差成方便(出佛身血是。今詳緣差心息亦是)。八心境
不差成究竟一切是(此等於義。並成無益)。

第六疑心方便。首亦八句。謂我疑他方便。如疑心煞
等是。他疑我方便。如現相大妄。他疑我云。為當為我

而現相耶等。煩不須敘。

教人現前同自作說者。謂能教者。本擬煞人。今乃轉
作非畜想疑。即望本期人境之上。煞心便息。遂成輕
耳。

隨境非境者。生罪之境。非生罪境。即情非情是也。

及境優劣者。就有情中人趣是勝。餘可思知。

有犯非犯者。情境有犯。非情無犯。也。

雖想雖疑而是進趣者。謂於人境。縱使改轉。作非人
想。不由此想能闕煞事。故是進趣。謂於本境。曾無一
念不擬煞心。何成闕緣。疑心准此(今恐不然。若對本境。作異境想。煞心
必經。若緣異境。作本境想。本境應於此剎那死。乃即不死。豈非於本。且得曰𠍴)。

餘咸類然者。謂尅王李趙等。准此廣說。

即有無量者。謂對尅非畜亦准此。今詳。前來所說。二
漫俱四。義恐不然。雖可加行。頓發煞心。豈可於境一
時令死。既無一時頓究竟義。故今現對追逐一境。非
無想疑境差之異。且如即今現逐一人。擬即時煞。想
疑交是。煞心輕微。境差現是。替本逐境。雖對所逐。心
未全息。然且此時現失本境。理應結罪。且結闕緣。又
如發心一切擬煞。後逢一人。始終緣彼。作杌木想。煞
之命斷。豈容有罪。若約了心持一煞具。以一加行。頓
煞多境。此則方可隨境而斷。故今更解。不對大漫。容
言有四。現前對漫。理應思擇。

就尅辨漫門

尅漫名異。而體是一也。


想疑即同者。通云。前專尅張。轉想乃作王想王疑。而
張命終。竟不成因。今既漫心。雖有緣張為王想疑。今
煞張死。亦不成因。故言即同。亦有疏言想疑亦同者。
意說亦同境差而說。謂亦唯望異趣之上。方有想疑。

錯誤門

問錯誤何別。答律文錯誤。交涉難知。准義差分。令成
別想。謂若煞心現託此境。心縱謬誤。於此境上。不說
無𠎝。即想疑境差是也。此即是誤也。若本煞心。元在
東人。雖有西人。心不在西。擬斫東人。失手煞西。手非
心制。是錯所攝。錯墮椽梁。不待成立也。

若有無分別者。局據異境。論有無也(前破此義可知)。

通說得有其五者。人趣異境。但含四因。異趣二疑。即
含五種。同異合辨。故名為通。

境差位故者。謂此異境。巳差本境。不可復論異被異
差。無窮過故。

餘四斷不斷者。闕緣容斷命。餘境強等。即不斷也。

不由想故者。不由緣王作張想故。而令王上。成因罪
也。

上來體是有無者。七方便中。境差想疑一向是誤。故
云體是也。言有無者。謂異境上。有五無二也。言無二
者。如向章中辨無境差想差二也。言有五者。王等四
境雖並是異。非情一種。既全無罪。故不得論有五之
義。却就情道。人中想疑。有強等四。無想無疑。二趣疑
中。具足有五。三趣通収。勿過有五。故云有無也。


不得說體是及有無者。以不親緣。無心迷謬。故不得
說體是誤等。

即此二無局在本境者。前言境差想差二種。是異境
無。既異境無。故唯在本境也。通云。然此錯誤。唯據尅
心。以其大漫。隨犯非犯。若就尅辨漫。亦得辨錯誤。

少通緣者。闕少通緣中。初三兩緣也。

闕別二者。闕別緣中。第二人想也。

息不息門

意辨現對所煞之境。有五別緣。五中人想及以煞心。
既並是心。故辨此心息不息義也。

張心人心有息義者。若同趣為異境。即是張心有息
義。若異趣為異境。即人心有息義也。

不分方便故待事成等者。理實對異之時。果謝因停。
故不應言不分方便。如前巳破。

亦可類如同趣對異即方便者。此解好也。

並不並門

通別二緣明並不並者。謂闕通緣與闕別緣。必不相
並也。

謂對前事心境等說者。事含一因。即緣差是也。心含
三因。謂想疑心息是也。境含二因。境強境著也。

舉境差二心者。舉本境境差。望異境上二心也。

與八或五一一有並者。據異境十八方便說也。

亦可通對有無重輕說者。疏意。此中據於異境三十
八事。與本境上三十八蘭。一一並也。然言有者。謂二

十有罪。無者謂二趣上五。杌木中八。是無罪故。重輕
者。二十罪中夷蘭等別也。崇云。解此境差。三門分別。
第一敘舊。第二辨非。第三顯是。初門即從此章中境
差之初。謹寫宜至自有疑不成疑。即人中第十是。二
三兩門可兩紙許。不可具敘。統彼大意。且第三門。彼
立義言。異境來差。總有四種。一者天。二非人。三畜生。
四杌木。初釋即約單雙二闕。以成八句。又釋。心非境
故。約境但四。同趣之中。殺人齊犯。不得論差。縱王命
終。攬張方便。而成王果。故律文言非人人想。曾無文
說王為張想。如婬約道。是道皆犯。不以趣別立有境
差。故除此一。舊人不立天趣來差。若如是者。本煞非
人。天來替處。不成差故。更如此彼。又不許四異境上
各別有罪。故彼立言。於彼異境。無心欲害。心緣不具。
並悉無𠎝。若此差位結異罪者。何殊非畜之上復辨
二形。又云。上來解釋非是故情。直為舊義背理違文。
既失旨歸。解途成妨。事不獲巳。有斯立破。彼第二門
大意況者。非舊義云。問尅心趣本境。如何結異罪。異
境若結罪。異境即大境。境差義不成。是漫非尅故。又
云。異境若結罪。本境非是尅。今由立尅心。異境定無
犯。許是尅心故。異境何有罪。(又云)若無簡別心。可結異
境罪。無心既簡別。異境定無𠎝。本來定境差。豈得論
異罪。今總難曰。對異煞心停。由蘭容無罪。對異心仍
起。何得異無𠎝。若言對異雖心起。而名本境罪。異上
有本罪。異境應是本。異趣為異。既有斯妨。同趣為異。

理分方便。不得言攬張因煞王。理既分明。故所引文。
並有餘說。是不了義耳。

境差闕於境者。此語太寬也。此境差中。唯約四境上
半而說。不論下半。故太寬也。

通一別二者。謂通緣中第二緣者。理不可闕。一立制
後更無中闕(此亦從多分說。如倫開八事等。亦是暫度)。別二者。別緣之中。
煞心及與方便。亦不可闕也。

隨戒釋具闕者。下對諸戒。皆有四門。一制戒意。二釋
戒名。三具緣成犯。四辨闕緣義。今言具闕。即三四二
門是也。

方便闕緣亦一亦異者。一釋。彼隨戒闕緣。與此闕緣。
同名闕緣。而有罪無罪異。人釋不然。謂彼隨戒闕緣
之中。若有罪邊。即是此處七方便體。故名為同。諸無
罪者。非與此同。故名異也。

謂心不犯者。此是始終迷彼減年。謂滿二十。若轉想
者。有前方便。即具六種。

亦可無境差者。尊者言。有准作即得。

餘心境制者。謂簡婬酒。婬酒唯約境制故也。

似通一切隨而准說者。若諸非情。即非境強。故復除
強。故言准說。

煞盜可知者。謂煞與盜。皆具對不對尅之與漫四門
義也。

名狹體寬等者。兩釋之中。前釋好也。

五分亦有無想心方便者。第八卷云。非時時想提也。

十誦文中。想疑方便。古來傳云。有無不定。故彼第五
十一云。非母想煞。得夷并逆耶。答曰得。五十八云。人
非人想疑。煞皆夷。第三云。女作男想黃門二根想。觸
殘。六十一云。女作非人女想疑。觸殘。第十云。生草乾
想疑提(巳上即是無二方便)。第五十云。若不知有異想煞父母。
未受戒者應受。巳受者。不應滅擯。疑亦類然(巳上即是有二
方便)。古來相承釋此妨云。若先加行擬犯之境。後縱轉
想。及起疑心。亦得究竟。本無加行。縱有煞等。有二方
便。今詳。彼文無二方便。一向決定。而第五十云。異想
煞父。許出家者。自據俗人。豈證有方便罪。故無妨也。

持犯義即是隨戒法門者。前五篇等。豈非隨耶。答前
五七等。是行所防。故上巳言。既識過相階差。理須護
持等。今此明持。是能治行。治行者是正隨義。故此方
言隨戒法門。若爾犯即非隨。答犯實非隨。在隨位故。
相從說隨。

對文說者。為翻古師。於上開宗即明持犯。今對初篇
律文說者。上開而說。不同古師。如開宗中辨隨戒二
門。第一專精不犯。第二犯巳能悔。乃至專精復二義
分。眾別等並是也。

對法對事者。對法謂受。根本總發也。對事謂隨。對事
別起也。

四流者。謂欲暴流。有暴流。無明暴流。欲界煩惱。除見
及無明。名欲流。上二界煩惱。除見及無明。名有流。三
界五見。名見流。三界無明。名無明流。婆沙三十八云。

問何故名暴流。暴流是何義。答漂激義。騰注義。墜溺
義。是暴流義。漂激義者。謂諸煩惱。漂激有情。令於諸
界諸趣諸生。生死流轉(騰注等。廣說亦同)。

即向廣造諸惡者。謂向所論。五篇七聚等。

對文說可知者。二部戒本名止持犍度。以下名作持
等。

如地持說者。彼論第四云。若從他受。若淨心受。此二
是法。若犯而悔。專精不犯。此二隨法(巳上論文)。

亦可從用者。由有受體。有持犯之用。次望體不壞故
用者。謂此持行令受不壞也。

俱順要期故義者。隨中之業。順受而生。即是有體義
也。

二持之體等者。謂作無作為體。

二種無作等者。無作伹通善惡兩性。不同於作。作通
三性。章云。亦同此判者。謂持之與犯二種無作。持即
是善。非餘兩等。准前說也。

昔解總就三業等者。雲律師言。離身三耶。名身止善。
屈身禮拜。行檀布施。名身作善。離口四過。名口止善。
讚歎三寶。讀誦等業。名口作善。意離三耶。名意止善。
脩慈等觀。及一切善。名意作善。疏主不存者。以非制
教之所要故。且如不施。而非破戒。智論第十云。迦葉
佛時。有兄弟二人。兄持戒不施。弟布施不持戒。至釋
迦文佛出世。兄得羅漢。乞食不得。弟作白象。受王供
養。故知不施非是犯戒。智論七十二云。受十二頭陀。

不名為戒。能行則戒莊嚴。不能行。不犯戒。譬如布施
能行則得福。不能行者無罪。頭陀亦如是(巳上論文)。

不安坐受食者。提舍尼中。第四戒是。

身口合說者。前受持衣鉢及造房等即是。無勞遠覓。

舉斯兩犯皆是作持者。懺悔法即是作持也。

故文但意不犯者。如條部文。六群見恒水中有流船。
念言可盜此船。不勞身手。白佛。佛言。伹意無犯。而不
應生如是意。

以色礙故無未來成者。不煞如定道戒。亦是色法。有
未來成。異熟生心。雖是心法。無未來成。言未來成者。
謂有法前得也。此義如上受緣之中。巳分別竟。無勞
異釋。

若隨准說作與無作俱應二世成者。受體作戒。一念
落謝。隨中作體。容相續起。應二世成也。覺釋不堪記
之。

通持別犯者。既不可得頓犯諸戒。於中犯者是別犯。
餘不犯者。名曰通持。疏意且然。此未盡理。自有意中
宜生惡尋。不擬動發身語業者。未名別犯也。

三識三心一切得成者。古來相承。謂五識。五意識。及
第六意識。為三也。此准成實宗中。識創緣境。但了總
相。名曰識心。次取像貌。名之為想。次領受此苦樂俱
非。名之為受。次起貪等。名之為行。五識次第。既引四
心。五識之後。有意識生。亦望創起。名為識心。次想次
受次行亦爾。其獨意識亦起四心。准前而說。


亦可俱有者。教他止犯。望自亦名止犯(如下疏自釋)。

五識行心者。若從五識。引後行心。義則可爾。謂成實
宗。行心一向唯在意識。五識之中。定無煩惱。自無行
心也。

或五意識或第六意識者。通云聲聞不防意地。故取
五意識。不取第六意為善者。大迷法相。以五意識。亦
是意業。何但第六是意地耶。然今疏意。欲明五意。或
第六意。發身語業。五識不能發身語業故也。此亦且
依成實宗說也。

問所以止持前三得有止犯則無乃至止犯不先屬
巳等者。疏中意說。本受戒時。誓願離惡。受止持體。亦
誓脩善。受作持體。今在隨中。前三止中。得成止持。順
本離惡。不成止犯。違本脩善也。

止作並持者。由先受中。頓發止作一切戒故。今既不
汙。故並稱持。問前體狀中。疏云。今可並就兩教說之。
何故今此成就門中不明進趣。答既明制教。即顯進
趣。至下通塞門中當釋。亦可所成作持體中。即通進
趣也。

反却作犯可非止持者。止是遮義。由得法故。能遮作
過也。

不同舊釋者。古師得法。作房是作持。全止不作。是止
持也。

要期斷惡處中無作者。非律儀所攝善。表無表色。名
曰處中。且如要期。百日禮佛。心懈怠中。問無表無失

壞故。亦名止持。此止持得入餘三中也。

二持有二犯二犯無兩持兩持是塞二犯說通者。謂
犯得有長時之義。故得入餘三位之中。即說犯體名
之為通。此中通義。與餘門別。餘門通者。能包含他。名
之為通。此門通義。能入他中。名之為通。

德衣月五利無罪者。離衣宿。背請。別眾。不囑入聚落。
長衣不說淨。於中別眾一戒。是止持體。餘並雙持。由
受得衣。五月之中。五利二持。體常清淨故。一一持入
餘三中也。離衣杖囊。得法而作。並雙持也。通云。此自
業門中。亦可四四十六。謂欲取水。先安漉器(是止持方便)。
說戒日。不欲赴集。隱在房中現不在相(是止犯方便)。知有
音樂當來禁閇沙彌(是作持方便。今〔行〕如蘭若。先勅檀越。莫來送〔食〕)。安煞具
(是作犯方便)。後於四行。隨作一事。彼四究竟是也
問此通塞門中。第三辨自業相成中明進趣。及以制
教於進趣。及以制教於進趣中。引長離等。以釋其義。
於制教中。復引長離。二教何別。答二門義別。體亦寬
狹。謂望制教。應䇿進邊。名為進趣。應防過邊。名為制
教。體寬狹者。謂若制教必是進趣。脩戒學境是。然有
進趣非制教。攝定慧境是。故知成就門中。雖復不言
進趣之教。望䇿進邊。亦即是有進趣之義。有餘所釋。
不堪記之。

以其止等四行雖別具有作無作故者。加行之時。必
具作業。論其無作。則不究竟之時。若自究竟。即具二
種。教他究竟。唯有無作。是故不妨教他作。名曰止業。


制教亦然者。自止自作義則易知。教人止作者。教人
離煞。即是教人止持也。教人不說諍。即是教人攝臥
具。誦戒等。即是教人作持也。教人煞生。即教人作犯
也。

能悔兩行當篇即通者。止作同用一藥滅故。故云通
也。

此作持中通有餘三者。此即包含之通也。

又制教中亦通進趣者。如誦戒羯磨等。雖是制教。亦
有進趣義也。

止通十三作局初房少分者。端拱不作十三並持。設
若作者。初房乞法。雖名作持。望不過量。仍是止持。半
止半作。故言少分。餘可准知。

但除不攝耳戒者。自此巳上。約大僧說也。

畜眾等十八者。如下第六疏中料簡。尼單提中云。同
戒有一。不攝耳是。不同十七。其受戒有五。謂取衣不
與受。不與戒。又受不與二歲。不與六法及本法。經宿
違敬有五。謂不請。不聽。不恣。不依安居。不禮(巳上五種)。不
為他滅諍。不結安居。被擯不去。不以二法攝受。不看
同活病。安居竟不去。不送婬女五六由旬(巳上合有十八)。總
為頌曰。取歲六受受。請聽禮恣安。安安滅擯攝。耳病
六由旬。

若尼作雖可通初篇者。覆他重罪。理須發露。故是作
持。

第四復無者。乞蘇乞油。乞蜜石蜜。乞乳酪等。一向須

止也。

等就有中而亦是狹可知者。謂就有中。但有攝耳十
八等。

昔解止犯境寬體狹等者。生罪之所。名之為境。即三
學是也。所生之罪。名之為體。即不學無知也。

唯犯第五者。理實第五篇中。無此吉羅也。

亦是其狹者。亦同前制教門中。止犯狹也。

作犯境體俱寬等者。生罪之所。名之為境。即戒學是
也。所生之罪。名之為體。即婬盜等。一切作犯是也。今
師意。境體亦同前釋。

又言不一心兩耳聽等者。如意不攝耳聽得提。於上
復增無知吉羅。覺云。由先不聽。後緣不了。名曰無知。
即此無知。得波逸提。南山釋言。無知有兩。一者根本
不學而後無知。即得提罪。二者先誦今不利無知。得
吉。今詳。如章釋者好(至彼不攝所戒。當辨)。

類似無知者。謂如有人。勤勤學問。力未堪知。雖緣不
了。不得罪也。

二止吉羅者。謂不學及無知二吉也。緣而不了。復結
無知。今詳不然。若使終身不以心緣。豈可終身不犯
耶。今解。於不了心中。隨犯一戒。隨得無知。故下文言。
我說此人愚癡。波羅夷僧殘乃至惡說。崇師亦約緣
不了邊。不應理也。

其猶嘿妄覆藏者。如逕明相。或逕問緣。猶如緣而不
了。是疏意也。


言止犯者。謂止法。作事者。如造房也。亦有單止法。如
止誦戒。或單止事。如安坐受食。

對事止法者。如畜長衣也。

若約事成有並不並者。長滿十日。房巳泥成。俱時得
罪。故名為並。不並可知。

制教分齊約前事者。如畜長日滿等也。

望義宗以辨者。經律論中。但與律儀宗旨相應。並名
義宗也。

護根戒者。即根律儀也。

次二內凡者。要起燸等善根方便內凡。今護根戒。始
於初業。終於無學。不局內凡。其定其戒若起燸等。可
言內凡。若無燸等。縱得四禪。亦非內凡也。

前二果依未來禪者。謂初二果。決定不得根本四禪
故。必定依未來禪。起無漏道也。舊名未來禪。新名未
至定。謂是初禪方便也。通云未來禪者。謂中間禪。甚
可恠㗛耳(如上第一卷記。應知此相)。

經云四種不尅十利者。涅槃三十六云。有四善事。獲
得惡果。一者為勝他故讀誦經典。二為利養故受持
禁戒。三為他屬故而行布施(謂令他歸屬也)。四為非想非想
處故繫念思惟(謂唯求世間極報也)。是四善事。得惡果報(此四事中。
意引第二證成疏義也)。

第一道者。三業菩提。皆是第一道也。以出世故。

持乃千差者。應約時辨。如付法藏第二卷說。商那和
脩。度優波毱多。與受戒巳得羅漢道。便自念曰。我於

今者。巳覩法身。未見如來相好之身。思惟是巳。深生
哀變。爾時有一老比丘尼。年百二十。曾見如來。優波
毱多。知彼見佛。欲至其所。尼聞欲來。即以一鉢。盛滿
中油。置戶扉後。毱多入時。棄油數渧。共相慰問。然後
就坐。問言大姉。世尊在時。諸比丘輩。威儀進止。其事
云何。比丘尼言。昔佛在時。六群麤暴。雖入此房。未曾
遺我一渧之油。大德高勝。世人號為無相好佛。然入
吾房。棄油數渧。以是觀之。佛在時人。定為奇妙。毱多
聞巳。極懷慚愧。尼言。大德。不應自耻。如佛言曰。我滅
度後。初日眾生勝第二日。三日之後。蓋後卑劣。如是
展轉。善法羸損。況今大德。去佛百年。雖非威儀。何足
為恠。次應約處。人趣三洲。有木叉戒。南州最勝。厭背
情猛故。餘可准知。

學人有故犯義者。然定不犯婬盜殺妄飲酒五戒。所
餘容犯。然決不入三惡道也。

凡人犯重者。如順正理六十五頌云。愚作罪小亦隨
惡。智為罪大亦脫苦。如團䥫小亦沈水。為鉢䥫大亦
能浮(俱舍二十三亦同)。

二止咸然者。制教及進脩二止也。

誤全非犯者。此中是錯。以誤名說。問若錯不犯。眾學
律文。若不故作犯突吉羅。義云何通。答言。非故者。不
作故違聖教等。如章釋之。

餘無餘者。夷是教無餘。殘等教有餘。四不可治性無
餘。所餘性有餘。懺不懺准此而說。改名為異。


增二二十一者。下增二文。以夷為頭。歷餘六聚。即成
六句。次以殘為頭五句。乃至惡作為頭一句。合二十
一句也。母論四不可治。如上偈序記中巳引。見論十
八偈云。五罪可懺等。三句如章。第四句云。如來分別
結(此是舍利弗問。優波離答此偈)。

解小非小隨小等者。此言到也。彼論云。偈曰。解小隨
小非小戒。釋曰。佛世尊立戒。有三品。小戒者。僧伽𦙁
施沙等。隨小戒者。是彼不具分罪。非小戒者四夷。復
次小戒者。諸戒中自性罪。隨小者。諸戒中所有制罪。
非小戒者。四夷等(巳上論文)。明了疏中釋前復次云。有殘
罪非極重。故名小。五部罪家三方便。並是成就根本。
及隨順根本。而由輕故。名隨小。夷極重故。名非小。釋
後復次云。此中不論方便究竟。但於諸戒。若有殘中
是性罪者。悉名為小。若是制罪。名為隨小。夷是非小。

論言等者。等取出血破僧。此亦大重。亦是非小。故言
等也。

遮法中四者。遮犍度云。破戒。破見。破威儀。破正命。四
妄語者。如增四文夷殘提。及毗尼阿毗婆羅妄語。第
十疏釋云。阿毗婆羅。謂是輕心。雜碎戲㗛不實語(未詳
何據)。一時有心中。第三句。初犯重。餘三輕者。謂成巳有
心。餘二無心也。然煞盜妄成巳有心。謂起隨喜自慶
之心。理合得吉。然得他物。理須還主。若當不還。計宜
得夷也。

及學所學者。如說相云。汝當學問誦經等。此即是所

學法也。

亦有通制聽者。猶如三衣。制今常持。若病等緣。聽乞
法離。若爾。無法作房。制得殘罪。復聽乞法。義復是聽。
應通制聽。與離衣何異。答伹欲作房。無時不聽。故即
一向聽明所攝。欲雖離衣。無病等緣。非是常聽。故不
同也。制不過量。聽如量。而乞法即同也。

專對兩教中可學不可學事等者。且疏主意。言可
學者。如造房衣。身手量度等。及發口言誦戒。誦羯磨
等。斯事皆須身語學作。名曰可學。言不可學者。不可
身作。婬盜煞等。及不口言。妄謗綺等。斯並不可身語
學作。名不可學(諸師意異。後當辨之)。然不可學。唯是制門(制離煞等)。
可學之中。通於制聽(制誦戒等。聽作房等)。即知聽教唯是可學。
於中義通學法學事(處分法尺量事)。制教通收學及不學。學
中亦通學法學事(誦戒法受食事)。不學唯是不學其事也。不
可學中。唯是止持(如人非想煞及盜等)。可學之中。自有二別。若
是制門。具二單持(如止過量作誦戒等及作受食等)。若是聽門。具二
雙持(如房長等。得法而作。若令止者。理亦非雙)。以犯及持。皆准上說。此中
以略義記之。一者以學不學。配於制聽。二者以聽及
制配學不學。三者以學不學。配二持犯。明記此言。疏
義自顯。若更煩釋。翻合雜亂也。

然制教少分謂除可學也者。以制教中不可學事。須
止成持。其可學事。受食等類。既不得止。故須除也。

不望於法者。於聽教中。作事之法。於制教中。單論其
法。並不可望而說止也。


然制教少分不望於事者。不望不可學事而說作也。
其制教中。應來者來。乃至受食。可學之事。既復作持。
章中疏略也。

亦有作法作事義者。此通兩解。謂約開合。且言開者。
一者作法。如說恣誦戒羯磨等。二者作事。如受食不
安坐受食等(此准制教)。言合者。謂加法作房等(此准聽教)。然宗
明作法者。謂聽教中。法強於事。以要須法而作事故。
又制教中。法多於事。既並法強。所以就強宗明法也。

上止持亦有望法義者。准前作持。此應說言。亦有止
事止法義。然疏但言望法者。以其止事易故不明。若
欲釋者。亦有開合。且言開者。一者止事。如止婬等。二
者止法。如有外界諍比丘來。止不說恣等(此亦〔唯〕制教)。言
合者。止房長事。法自然止(此〔唯〕聽門)。

以止事為宗者。一者事強於法。以止作房法自止故。
二者事多於法。婬盜等事皆須止故。上來止持。有餘
所釋。約離盜等。起少欲觀等。名為望法者。不契戒宗。
復非是止。故不堪記。

故該兩教中事者。理但該於聽教可學。制教不學。而
不可該制教可學。以受食事非止持故。故復疎略也。

問所以作持止犯不通不可學事者。以其聽中可學
法事。制中可學之事。共許是作持收。故但須問不可
學事也。答中兩教法。及兩教可學事。須脩也。□品別
義。然此門中。古今諸師。義意雖異。然作句法不過三
種。故先立圖。然後辨其諸師意異(亦是隨疏釋義也)。


  
  * 第一九句　上品一句中下各四句
  
  * 識事識罪
  * 識事疑罪
  * 識事不識罪
  * 識罪疑事
  * 識罪不識事
  * 不識事疑罪(亦有言不識罪疑事)
  * 不識事不識罪
  * 不識罪疑事(亦有言疑罪疑事)
  * 不識罪不識事
  * 第二九句　三品各三句
  
  * 識事識罪
  * 識事疑罪
  * 識事不識罪
  * 疑事識罪
  * 疑事疑罪
  * 疑事不識罪
  * 不識事識罪
  * 不識事疑罪
  * 不識事不識罪
  * 第三九句　逆數初九即是也或為八句者除下品一句
  
  * 不識事疑罪(亦不識罪疑事)
  * 不識事不識罪
  * 不識罪疑事(亦疑罪疑事)
  * 不識罪不識事
  * 識事疑罪
  * 識事不識罪
  * 識罪疑事
  * 識罪不識事
  * 識事識罪

右三種九句。後若引用。即名初九中九後九也。次辨
諸師意異者。辨昔義中。初師即是曇覆律師。律師乃
於婬戒之中。明作犯一九。即中九是。第二篇前。明作
持九。即初九是。然於九十。以彼小妄兩舌等戒。應止
持故。二敷臥具應作持故。約彼九十。先明止持九句。
即初九是。止犯八句。即後九是。二不可學止持。即中
九是。三可學作犯。即初九是。四不可學作犯。即中九
是。五可學作持。即初九是。六可學止犯。或九或八。即
後九是。此後九中。若九與八各別說者。即六九一八
也。然畢昵陀言可學不可學者。亦與疏主意趣不殊。
如上略釋。問何故可學。或事為頭。或罪為頭。不可學
事。唯事為頭為諸九耶。昔師答言。可學事罪。俱可學
故。心緣事罪。先後無唯。然不可學唯罪。可學事為罪

本。以諸比丘先作事故。聖制與罪。故不同也。問昔義
不越三九。各依何。答准諸師意。諸立中五。皆依境想。
若立初後。但是准義。而不依文。且如首律師。不可學
作犯。即中九是。彼自難云。問根本不識事。三句無罪。
便是六句。何故云九。答若就根本。實應有六。然根本
上不識及疑。亦有犯故。若爾不識事識犯。即是無罪。
但應有八。不應言九。答句法相從。為九無失。准斯立
義。諸依中九。即依境想。所餘九句。不依境想。諸師大
同。然不依境想者。緣事三心。謂緣房衣尺量之心。了
知七搩等。名之為識。猶豫不決。名之為疑。一向不了。
名為不識。然疏主破。大意有四。一者據雙持破。雙持
戒體。既是一體。何用別立二九之異。即顯昔師繁言
別立過也。二者約境想破。謂初後九。乖境想文。即顯
昔師無文孤立過也。雖知昔師不依境想。意難昔師。
汝立中九。既依境想。立初後九。何以不依。若言初後
就房衣等諸可學說。豈房衣等無境想耶。既亦是有。
何須不依。此即以理逼之令依。非謂古師皆依境想。
大意如是(次當〔墮〕章文次而釋)。

止持無輕重者。若使犯罪。可論輕重。今既明持。故無
輕重也。

識法識犯者。若依昔意。謂識七搩等。了了分明。若依
後門疏中破意。欲令古師依境想中。初句立為識法
識犯。復由此中。辨止持義。故知即是自身不作。但是
緣他餘人作房。起境想等。自餘疑等。准此應思。


唯除不可學事雖疑不識一向不犯可知者。謂緣罪
邊。是可學處。結罪如上。而緣事邊。縱疑不識。亦不結
其不學無知。此謂境想疑與不識。由心謬起。不由不
學。故言不犯。此即古師釋不可學意也。准疏主意。如
犯婬盜等。貪愛等事。不可作故。名不可學。其中縱有
不識疑等。豈容有犯。若從對法事應為二九者。若准
昔意。法謂心緣白二如非。事謂心緣尺量應不。若准
疏主破意。法謂乞法。事謂作房等。約境想也。

止犯或九八言九者。緣法緣事。古今意別。一同次前
而說也。

言八者。對教行不學者。謂自身一向不作房等。然亦
汎緣白二教法。及緣起行尺量事等。并緣諸罪。以起
疑等。是古意也。若疏主破意。謂緣他人作房等。境想
也。

辨非門

於中總有五重辨破。謂於昔師六九一八之中。一者
約第三第六不異為破也(章云。問對可學法作犯九等巳下是)。章云。不
異煞戒。境想上三者。謂設許汝取過量者。即是單犯。
理應九句。作何用依初九作耶。

二者約第一第五不異為破也(章云問對可學法說止持九者巳下是)。
章云。若就名體各別止持者。謂都不作是也。章云。然
亦不得即攝同體止持者。此中亦字。意顯不由。止名
是同。即令別止。亦攝同止。故云然亦不得即攝也。

明在雙持中辨所以但言作持為九正持之名沒而

不彰者。別體既無攝同體力。故我難汝雙持之中。所
以但言作持為九。止持之名不彰耶。若言及過量境
想是單止持者。謂不過。不過想。不過疑。不過過想。即
是反過量境想也。

論其階品。還同煞等反作犯。以
明止持即彼中攝者。謂若許汝依單止持者。即應在
汝。六九之中。第二不可學止持中攝。應依中九。何須
別立。

三者單破第六也(章云。問對事翻行巳下是)。對事翻行者。謂對作
房之事。翻乞法順教不犯之行也。

上品四殘等者。
若准昔意。緣尺量等起疑等九。皆犯殘。義即無失。若
依境想。理如疏破。然破意者難知。古師不約境想。但
以房等文有境想。應同不可學。作犯依境想立。何意
獨令房等不依境想立九。若言不可學中巳依境想。
於可學中別依餘義者。即應更難云。不可學中。雖依
境想。彼不能攝可學境想。可學境想。何不立九。故違
理也。作犯准文。

九唯識事。然彼通三此亦應爾者。
例破也。謂彼作犯。亦應九句皆唯識事。然彼既許通
識等三。此亦應爾。以此彼文。俱有境想。何故不同耶。
若無文孤立。義成虗搆。若境想又乖文次者。疏主進
退破也。謂若進就別義立者。即是無文。亦是孤立。謂
可學中。許就別立。其不可學。不就別義者。即是孤立
也。若退就境想者。翻到如是。復為非理。故知進退皆
違理也。准此詳之。上來皆是雙遮而破。而崇一向謂
此先宗。專依境想。破彼昔義。復有惡言。大相陵忽。出

家之道。豈得然乎。

四者單破第五(章云。又問作持上品為一巳下是)。

五者單破第一(章云持作既非可學止持本合巳下是)。頌曰。三六與一
五。單五一假入。雙中明理同此壞者。若許別立。應依
中九。假入雙持。亦須依於境想。還須依於中九。別體
之與雙持。破既不殊。故言同壞也。

顯正義門

今師五九。或六九。多依中及依後九。全癈初九。而不
用之也。一者作犯。對可學不可學二事。合為一九(唯是
制教)。二者止持。約二事(唯制教也)。三者雙犯及單止犯。合名
為止犯。唯可學(通制聽兩教)。四者雙持并單作持。合名為
作持。唯可學(通制聽)。五者或立別體止持。唯可學(唯聽教)。
六者進趣脩習。止犯八句。作持一句。合為一九(通三學)。
前之五九唯依中九。後之一九依於後九(次隨疏釋)。章云。
前房過量境想是可學事者。崇難云。若以婬等事不
可作。名不可學。是則過量亦不可學。如何過量是可
學事。今詳。過量名可學者。以手執尺量知過量。此事
可學。不同婬等。不許以身造境而犯。以造境事不可
學故。名不可學。故不同也。

又復齊是止犯作持為宗者。盡理為言。名雙持犯。就
勝為言。但名為止犯作持也。以先止法。後方名犯。要
先作法。後方名持。就初為名。即名止犯作持故也。

或可別體止持等者。若據句法階降。同於可學作持。
理應不須更別立九。但由汎緣他造房事。其相既別。

故復別論。義既二途。故言或也。

若根本不識便無下品者。謂本迷人為杌想煞。或復
過量作不過想。由本迷故。便無下品不識事三。更細
論者。若迷人作非人等想。亦有後心之吉。還成九句。
若同趣為異境。雖是不識事。而義同識事。人想不虧
故。

緣人之心有長短者。疑心數數亦緣本境。名之為長。
此判為重也。想心一向。棄本想餘。故說名短。此判為
輕也。

若對可學緣事疑不識等兩全三句更加十二吉羅
者。計理不然。疏主若約境想立義者。緣事疑與不識
心迷謬時。制不由巳。何由乃結不學無知。且如迷人
為杌。過量作不過想等。豈由學問使無此迷。何因乃
結不學無知。又疏自言。事上三疑三不識。謂是方便。
豈有得方便罪。而由不學無知而得耶。故不合理。

罪上三疑三不識是究竟者。謂不學無知。皆是果
罪。

十二愚癡亦同究竟者。緣可學事十二種。不學無知
吉。知亦同緣罪二吉。是究竟也。

若過量事疑不識者名同犯吉者。此明止持。何得過
量。以其過量是作犯故。答謂實不過。而心疑過。故無
失也。然尋其況。似脫不字。應言不過量事也。

倍加前二者。前不可學作犯止持之中。唯緣罪邊。結
與不學無知二吉。今此可學。非但緣罪結此二吉。而

復緣事。倍加前門不學無知二種吉羅。故成二十四
也。

境想所不出者。謂律文中。諸戒境想。皆合六句。第六
一句。文略不出也。

如下衣法分受成不成者。衣犍度中。有比丘有比丘
想。分衣不成分。得吉。有比丘疑。分衣不成。得吉。有比
丘無比丘想。分衣不成。無犯。無比丘想成分。得吉。無
比丘有疑。成分。犯吉。無比丘無比丘想。成分。無罪。

受衣六句者亦如是(對手分衣名受也。羯磨法即名分也)。

對作法儀軌者。直緣七搩等。事有識疑不識。即成緣
事三心也。

對成不成說者。望心說也。如不處分處分想。本來無
法。而謂法成也。又不處分疑。本來無法。而心疑法為
成不成也。

為是其止為是其作者。今此作持。為句法式。理實同
於止持階次。並是依於中九法式。然望文取即不同
也。如前成立止持翻犯。句句相當。作持翻犯。乃取境
想第六句作。若其不作如此辨異。為是其止。為是其
作。既須分別。故不同前也。

對犯上辨異亦不類前者。謂前作犯對犯成不成。因
果罪上辨其疑等。今此作持對尺量上識疑等辨。故
不同也。

一如反多非者。下曠彼疏中廣辨。且略舉者。如城諍
犍度。非法自言。對七聚為四十九句。如不犯夷自言

犯七聚。即為七句。乃至不犯惡說自言犯七聚。七七
四十九。若如法者。實犯七聚。各相當說。即是七句。反
四十九句也。

持之體相隱在犯文之下者。謂一一戒釋相之中。先
明五眾成犯。方言不犯者睡眠無所覺知等。今指其
文也。

總解巳竟者。今詳。前來非無妨難。且順章疏。不暇繁
論。然崇立破。如破迷記巳廣分別。故今且止。

十門義

三毒起成者。諸經論中。皆約十不善業。辨其起成。今
此律中。直辨四戒。不得全中。皆約十不善業道。辨真
起成。今此律中。直辨四戒。同經論所說。煞直故人盜。
唯滿五。婬一切斷。妄唯大妄。故不全同也。經論文多。
不可具敘。且略指文。如婆沙百一十六。善生第六。成
論十二十不善業道品。雜心第四。俱舍十六。彼皆廣
說。論其大況。加行皆由三毒而起。究竟不定。俱舍頌
云。煞麤語嗔恚。究竟皆由嗔。盜邪行及貪。皆由貪究
竟。邪見癡究竟。許所由餘三(雜心一同俱舍)。婆沙兩釋。前釋
同俱舍。後釋云。後有說者。欲邪行不定。謂若欲令要
出。不淨。方成業道者。則三為加行。由三究竟。所餘業
道。皆以三為加行。由三究竟(巳上論文)。由三加行。諸文廣
說。不繁錄之。然律罪名望業道罪。或寬或狹。如破迷
記。彼巳略明。此不繁敘。

以教人言了未犯要藉他身故者。古來諸師。雖同師

釋。尋其意況。似未得意。且如心論第四卷云。自在者。
口語仙人意所嫌而煞。謂是口意業。自性者不然。業
自性異故。事不究竟(巳上論文)。古來釋云。此破外人義也。
謂成實師身口異業。皆能互造。雜心論主遂即破云。
業性異故。謂身三支。口具四過。其性各異也。又云事
不究竟者。此是釋通成實論主難也。難云。若業性異。
而令煞生唯是身業者。如自在者。口語仙人意所嫌。
豈非口煞耶。答口業意嫌之時。前人未死。故云事不
究竟故也。謂假護仙鬼神。打煞一國。及假使人打煞
前人(成論十二云。外道神仙。起一嗔心。即成〔耶〕羅于陀因)。若爾。師子吼煞獸。然
夫咄煞人。何有身業。答以身力強。吼咄方死。若爾。深
河誑道淺。何有身業。答誑時未死。要假前人身入水
中。亦是身業。若爾呪物過開。何有身業。答准多論判。
呪神力持故也。若爾妄語現相。豈非身成。答假他口
業。唱言坐起。故非身業。通律師云。若爾造書置。他人
見即解。何有口業。故知理推然。是一宗也。今詳。諸師
以護仙神身業然故。遂判以為仙人身業。若爾仙人
便受他人煞生之罪。是豈容他作我受果耶。妄語現
相。似他口讀判我口業。亦同此破。今應更釋。薩婆多
意。遮意業不能煞生。不將他身判我身業。謂身業者。
必不待餘。即能斷命。今仙意憤。乃假他身。故知意業
不能親煞。若爾仙人得煞生罪。既非意業。又不許以
他身判業。將何以受煞生果報。答意業既非親成煞
事。故假他身。煞彼為緣。發生仙人身中無表。以為身

業。深河誑淺。亦假前人入死為緣。發我身中身業無
表。乃至造書置他。既不即能令他耳聞。故知身中不
親造語。還假他讀領解為緣。生我身中語無表業。故
云業性異也。不同大乘經部成實。皆許意憤親成煞
生。不假身中別表無表。故不同也。故二十唯識頌破
小宗云。彈宅迦等空。云何由仙忿。意罸成大罪。此復
云何成。(述曰)真諦三藏云。彈宅迦是王名也。彼時有仙。
未獲五通。先有妻室。顏貌端正。與世無雙。彼仙後時。遂
得五通。山中禪思。每使其妻營辦飲食。彈宅迦王。入
山遊戲。遇見仙妻。問是何人。傍臣答云。此是仙妻。王
言仙人既巳離欲。何用妻乎。即錢入宮。仙人食時。望
食不得。問其所在。有人答云。被王將去。仙人往至王
邊索妻。王不肯還。云汝是何用畜妻。仙云。我令供給
飲食。再三不還。仙便生忿。於其夜中。遂雨沙石。王及
國人悉皆死盡。此國俄頃遂成山林。如是等處。空寂
無人。既由仙忿。豈非意業成煞生事。薩婆多故云。護
仙鬼神。敬重仙人。知嫌為煞。遂即破云。意罸成大罪。
此復云何成。此意說云。昔有長者。名鄔波離。來至佛
所。佛即問言。汝頗曾聞彈宅迦林皆空寂不。長者白
佛。此由仙憤。佛言長者。故知三罸。意罸為大。謂由一
念。煞一國人。豈容身業有此大罪。既佛引此彈宅迦
林。為成意罸。汝薩婆多何得執言。護仙鬼神。為仙煞
也。問大乘等宗許意成煞。何故經中煞生業道皆名
身業。答從多分判。多由身煞。非謂意業不能煞也。心

論云。口業或身動。(乃至)業性異故(亦是心。論第四答也。續以又云)。著身
口業故(謂各自屬著。無容雖雜亂也)。尼教僧漏失。尼得蘭罪。尼自
漏失。尼得提罪也。

犯不犯四句者。自犯他犯(教人買賣是)。他犯自不犯(使尼浣故
衣是)。俱犯(煞盜等是)。俱不犯(作餘食法以勑人)。兩个四句者。能重所
輕(諫調達時。作白未生見。教令莫捨。調達得吉。能教蘭)。所重能輕(教人行婬)。俱重(俱有
盜心。盜得滿五)。俱輕。擗地能犯所不犯(能教有盜心。所教無盜心)。第二句
(反上自是)俱犯(俱盜心是)俱不犯(俱無盜心)。

又復天物人應無用者。智論三十八云。四天王衣重
二兩。忉利天重一兩。摩天十八銖。兜率天十二銖。化
樂天六銖。他化自在天三銖。色界天衣無重相。(述曰)既
全輕薄。故無用也。

時久生瞋者。下文那迦波羅。恐怖世尊也。

盜誑畜生並得吉羅者。准鼻奈耶。盜畜得夷。此律無
文。亦應能變。盜之得蘭。不變者吉。誑畜生者。律有明
文。變形得蘭。不變得吉。文義既爾。故使章中不勞問
答。

上二多智者。人非人二也。斷命奪財。夷蘭各等也。

畜生階四夷蘭提吉者。婬夷也。煞蘭提也。盜誑吉也
(如實義者。盜誑蘭吉也)。

自施自慳等妨者。謂作難言。若無自盜。應無自慳。何
故經言。世又有人。身不衣食。命終當墮等耶。答慳結
或盜約損他。若爾既有自慳。應有自施。答施據捨財。
寧容句攝。


若論異境者。巳下並局。據異境上罪也。

尅漫並犯輕者。尅漫名異體一。如上巳辨。錯誤義別。
亦如上辨。

錯誤對妄語所稱法者。如章中釋。然祟引十誦五十
一。問頗有比丘虗說。聖法不得夷耶。答曰有。比丘欲
須陀洹。誤說斯陀含。伽論第八。欲說須陀洹。而說斯
陀犯蘭。今許。此據欲稱此聖。錯稱彼聖。理合犯蘭。豈
能破此錯稱凡也。又詳善見。不同十伽。故善見十二
云。欲說第一禪。發語我入第二禪。此是語誤。第三第
四禪亦如是。悉犯重罪(捨戒亦爾)。十種七句。非受具人離
處。謂捨戒作非具人也。

嗔境雖二者。情非情二也。

得罪不等者。若煞非情。不犯夷也。然於情道。復應蘭
釋也。

誑要有心者。境若無心。不成虗誑也。崇云。不識文由。
故作斯釋。婆沙一一三為加行。云何乃云貪心起於
前兩等。今詳。此約四戒。彼據業道。又就顯勝。有何不
識。此如破迷記中廣巳破訖。

五年冬分等者。西國月法。先黑後白。准此數之。正月
半後方是正月也。

不同五十二戒。接俗不斷自妻。制婬不盡。故在第三。
若爾沙彌都禁婬應初制。答沙彌年幼。婬總未生。小
兒乏慈。煞為初首。此准初緣為語。如未曾有經。羅云
出家。始年九戒。是沙彌之道也。至今。西域七月十五

日。諸沙彌等。採華供養羅云也。今詳。未曾有經。是為
經也。又詳次第義者。或可更釋。制後後戒。以防前前。
煞之與婬。俱有初義。婬煞謠煞諍初。同前奪釋。思之
可解。

五支戒者。涅槃十一云。一根本業清淨戒。二前後眷
屬餘清淨戒。三非餘惡覺覺清淨戒。四護持正念念
清淨戒。五迴向阿耨多羅三藐三菩提戒。

不造二業者。不造五中根本業及眷屬也(〔千〕門義竟)。

多論云以結戒等者。彼第二卷(不謹錄論文也)。三種通緣。今
詳。猶恐未足第四應加隨違制。脫辨通緣。即應通攝
諸因果罪也。諸戒別緣。即開此第四作之。

或無罪者。先捨戒而後犯也。

怨逼闕緣者。闕初緣。容可同前自犯闕緣。若闕第二。
亦容自犯。闕三四緣。即全無犯。戒闕第三。容逼非境。
得殘第四。

闕別有四者。謂境強緣差。境心息故。不身境合也。若
准怨逼。又除心息也。

解毗那耶為四者。梁朝攝論第一云。復次毗那耶。有
四義應知。一人。佛世尊依此立戒(人謂犯人)。二立制。巳說
過失。大師集眾立學處(戒本是也。謂立制者。即是巳說過失也)。三分別。
巳略立。更廣解釋解(釋相是)。四決判。此立制中。云何犯
罪。云何不犯等(還是釋相中。決判犯不犯)。問與第三何別。答前辯
戒本。唯顯犯相。此中第四。通釋開遮也。增五疏釋。與
此中不同也。


從初至正法久住辨結戒相等者。有餘破云。此中未
結如何酬諸。人即釋言。至久住來。是結戒結。欲說巳
下。下正結戒。今詳。疏釋理亦無如。謂生十利。是結戒
家功德想也。第二欲說巳下示其說律。並無違失。而
崇浪破。不能繁敘。

文言爾時世尊者。多論第一。問契經阿毗曇。不以佛
在初。獨律誦以佛在初。答曰。以勝故秘故。佛獨制故。
如契經中諸弟子說。(乃至)有時化佛說。律則不爾。一切
佛說。是故以佛在初。有如契經隨處決。律則不爾。若
屋中有事。不得即結。必當出外。若白衣邊有事。必在
眾結。聚落中有事。亦在眾結。五眾有事。必在比丘比
丘尼邊結。是以佛在初。

聖住等者。智論第四。云何名住。身四威儀。是名為住。
復次三種住。六欲天住法。是為天住(窮地〔且謂〕天)。梵天等
乃至非想天住法。是法梵住(定地法名為梵)。佛辟支阿羅漢
住法。是名聖住(三乘無學)。於三住中。住聖住法。憐愍眾生。
住王舍城。復次布施持善心三事。故名天住(並是散善。是生
欲界天因也)。四無量心。故名梵住(此四無量。唯在色界)。空無相無作
三三昧。名聖住。聖住法。佛於中住(此三三昧。唯顯無漏也)。復次
四住。三住如前。第四佛住。佛住首楞嚴等無量三昧。
十力四無所畏。十八不共法。一切智。(乃至)如是等種種
諸佛功德。是佛所住處。佛於中住。見論山鼠第六卷
也。

多云求得者。彼論第一。父母求諸神祇得。故名求得。


了論名善與者。論疏云。須陳那。翻為善與。其父母無
兒。供養鬼神。從之乞兒。乃感鬼神為作因緣。令其得
兒。其母夢見。有一夫人。懷抱一兒。須提那母語夫人
云。我今無兒。願以與我。彼遂與之。別有夫人。來欲奪
之。須提母云。彼與我兒。與兒夫人。即是此夫人之姉
也。其聞姉與。歡喜不奪。讚云善與。因此有娘生。便為
字也。

五家者。見云。王賊水火及惡子也。

餘悉不論者。祇律第一云。信家非家。捨家出家。善見
第六云。往到佛所。便求出家。(乃至)從羅睺出家之後。父
母不聽。佛不許度。是故佛問父母聽汝不(彼方還家。求父母聽。
乃至)。問曰。為是如來度。為眾僧度。答曰。比丘度。是時佛
邊有一乞食比丘。佛告曰。可度須提。與具足戒。唯此
便是問遮之後。定是羯磨。疏言餘悉不論。故不盡理
也。

二損者。比丘失利。親族無施福也。兩益反此也。文言
但汝父財既多者。了論疏云。其家大富。若以財物䨱
地。在東望西。不見西人。若積聚之。亦能次人兩邊相
望。亦不相見。

文二可知者。一重舉財勸。二母如是再三巳下。正舉
色勸也。

經與凡夫為喻身口如釜等。母經第七云。云何煩惱
名為犯義。如器中著水然大濕出煩惱火。能令身口
放逸作不善。是名為犯。西音者。明了疏說也。又云兒

年五歲。母遂遣送與須提那。父子相念。不復肯還。年
七歲度兒出家。出家後即得阿羅漢。其母聞兒出家。
亦即出家。亦得羅漢。須提既見毒妻兒得聖。又見諸
同行人得聖者眾。而猶不得。自念其身。我曾不懈。何
獨無獨得。愁憂不學。問諸同行。諸同行人語云。汝宜
自觀。有何過失。遂說昔事。比丘呵責白佛。佛因立制。
須提那於佛得道後即出家。爾後少時。遂即破戒。破
戒後經八年。佛方制戒(唯此制時復異僧祇)。

續種者。祇律第一云。其家義言。本為乞種。故今當立
字名為續種。文言尊者種子者。尊者即種子。持業釋
也。五分第一云。是兜率大威德天受胎。時地神告虗
空神言。迦蘭陀子。於未曾有僧中。作未曾有事。空神
告四天王。四天王告忉利天。展轉至梵天。首律師云。
上下呵人。總有十種。佛及七眾。非人畜生(思之可見。非要不錄)。
若理趣時情等者。謂若深理。事即難知。今既同後所
呵。明知可有了知之分。在巳身立也。

思前重貪等者。此是依成論宗義也。然所是心差別。
識想受行。次第而起。不同大乘及薩婆多。於一剎那。
心王心所各別有體也。此貪受等一切煩惱。皆是第
四行心中攝。然行心中亦次第起。以先起貪。次方成
業。業即是思。貪於先起。故言思前。餘句准此。文云世
尊爾時以此因緣者。首云。向上有二因緣。一者以須
提那犯因緣。二以諸比丘白我因緣。向下有三。一者
集僧呵責因緣。二集僧制戒因緣。三對眾呵責須提。

作鑒誡因緣故。

佛成觀者。並是略錄。多論第二云。為肅現在將來弟
子。凡是僧事衣。問有力無力。問眾詳宜不得專獨(論文
也)。

五種僧。多論第二云。羣羊僧者。不知布薩行籌說戒
自恣羯磨。一切僧事。盡皆不知。猶如羣羊。故名羣羊
僧。無慙愧僧者。舉眾共行非法。行婬飲酒過中食。凡
是犯戒非法。一切同住。名無慙愧僧。別眾僧者。如羯
磨死比丘物。以貪穢心。設客比丘來。不同羯磨。凡是
隨心別眾羯磨。名為別眾僧。清淨僧者。一切凡夫。持
戒清淨。眾無非法。名清淨僧。第一義諦僧者。四果四
向。名第一義諦僧。

多論四過等者。彼諸第一。但有一四(疏中反覆用名非謹云)。義
合疑問。

多論四益者。此中別文。即是制義意中。通制之意。與
此中所引文同。然此言四益前言三者。彼除知先作
無罪。是故但三。以此一緣非通制意。不該第三。巳後
犯故。故彼除之(崇拾遺云。此妮假說。成失不爾)。

情懼金剛者。五分第一云。諸佛常法。有五百金剛神。
待衛左右。佛問三返。不以實答。頭破七分。情有所懼。
不敢拒[詩-士+?]。

且應有一何以故者。亦應有一何以故何以略教須
斷欲法故言何以故多過故者。謂應接此第三舉略
轉釋。文後即置此何以故何以略教須斷欲法故等

也。此後方言說欲如火等好。毒蛇三同七異(並多論第二文)。

下二轉釋單勸捨順意者。前者科文總為四節。即下
二節文。為下二轉釋也。疏意向前取第三文。向後取
第四文。為下二轉釋也。翻此二種轉釋。即應言何以
故。何以犯毒。不墮惡道故。釋言不違略教故。又應言
何以故以何不違教故。以毒非過故。如疏應知。文言
亦如樹菓者。有餘共引孛經云。惡從心生。及以自䥫
生怡。消毀其形。樹繁華菓。還折其枝。蚖蛇含毒。反害
其軀。多論第二云是愚癡人者。佛大慈愍。兼無惡口。
云何言愚癡人。答曰。佛稱實之語。非是惡口。此具縛
煩惱眾。具足愚癡故。二慈悲故。呵責折伏。如令和上
阿者利。教誡弟子故。稱言癡人。言亦非是惡口。見論
第六。如來以慈悲心薄賤。佛言次癡人。空無所有。(乃至)
佛見須提耶巳作惡法。以慈悲之心。而言癡人。譬如
慈父母。子作惡。亦呵罵其子。癡人何以作如此事。婆
沙十六。多復次釋。不能具敘。一釋云。有作是說。世尊
所以訶責諸弟子者。欲使來種善根者。能種善根。巳
種善根未成熟者。速能成熟。若巳成熟未解脫者。速
得解脫。若不可責。失此善利。故佛為此稱言癡人。問
癡人是何義。為從癡生故說癡人。為現行癡故說為
癡。設爾何失。若從癡人生名癡人者。亦從貪恚慢見
等生。世尊何故唯言癡人。若現癡故名契經不應說
阿羅漢亦名癡人。如契經說。遠去癡人。勿我前住。(乃至)
又餘煩惱亦有現行。何故唯說癡人非餘。有作是說。

從癡生故名為癡人。若爾亦從貪等生。何故唯言癡。
答遍行故(癡為一切煩惱相應。故言遍)。若佛知訶阿羅漢等以為
癡人。於物有益。即亦訶彼。阿羅漢身亦癡生故。如契
經說。無明所䨱。愛結所繫。愚夫感得有識之身。智者
亦爾。阿羅漢等說為癡者。有餘師說。現行癡故名為
癡人。問若爾者。契經云何通。答且契經說遠去癡人
勿我前住者。是誦者謬。應如是說。遠去苾蒭。勿我前
住。(乃至)有餘師說。阿羅漢等。亦現行癡。不染無知猶未
斷故。問諸餘煩惱。亦有現行。何故唯說癡人非餘。答
前巳說言癡遍行故。

多種有漏處者。覺云。華嚴十地論。有二種業。一者招
生。要經三趣。二者若生人中得二種報。一妻不貞良。
二二相諍。今詳不然。若以招報。若有漏處。持戒清淨。
亦招異熟。應亦須呵。餘律餘論多言開諸漏門。此意
說言。與餘無量多煩惱者。為前導故。無量煩惱及隨
煩惱因此而生。名多種有漏處。故多論第二云。開諸
漏門者。須提那。於劫初來。未有男女作婬欲事。而此
人於彼。最初行婬。作惡法根本。今佛法清淨。未有非
法。而須提那最初為惡。作將來非法罪過之始。故言
開諸漏門。祇律第一。佛言耶舍。是為大過。比丘僧中。
未曾有此。汝愚癡人。最初開大罪門。未有漏患。而起
漏患。天磨波旬。常求諸比丘短。而不能。汝今最初開
魔逕路。汝今便為毀正法幢。建波旬幢等。又釋。無量
無數尤重煩惱。住汝身中。名曰多種有漏處也。

飾宗義記卷第三末
