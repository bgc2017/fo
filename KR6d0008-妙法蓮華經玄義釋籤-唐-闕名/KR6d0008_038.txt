










妙法蓮華經玄義釋籤卷第三十八　車八
隋天台智者大師說
門人灌頂記
唐天台沙門湛然釋

【○次難不定者為三初緫舉諸經次別引
央掘列眾明常三以淨名為並。】

「次難偏方不定教謂非次第別為一緣如金
光勝鬘楞伽殃掘之流也。

問殃掘之經六年所說列次第眾委悉餘經
彈斥明常分明餘教釋梵四王及十弟子乃
至文殊皆被訶斥同聞宛然應入次第而今
判作偏方。」

【次文言央掘列眾者彼經初云爾時世尊
與無量菩薩摩訶薩及四眾天龍八部毗
舍遮富單那等日月天子及護世等皆云

無量始從鹿苑方等般若法華涅槃經初
列眾皆有聲聞菩薩雜眾央掘亦爾仍云
無量故云委悉彈斥明常者如彼央掘偈
云云何名為一謂一切眾生皆以如來藏
畢竟恒安住云何名為二所謂名與色此
是聲聞宗斯非摩訶衍云何名為四所謂
四聖諦是則聲聞宗斯非摩訶衍一切諸
如來第一畢竟常是則大乘諦非苦是真
諦云何名為五所謂彼五根是則聲聞宗
斯非摩訶衍所謂彼眼根於諸如來常等
具如止觀第七卷引乃至增十亦復如是
如是等文彈訶聲聞明於常住最為顯著
餘如彼經又如無垢施女經阿闍世王有
女名無垢施於晨朝時著王屣踞父殿坐
爾時舍利弗與八大聲聞文殊師利等八

大菩薩入城乞食各先作念舍利弗念言
我當入如是定巳願舍衛城中一切眾生
聞四聖諦法目連念言願令城中一切眾
生無有魔事如是十六人各作念巳次第
到城入無垢施女門詣其乞食皆被此女
如其心念種種彈訶此十六人還佛所述
巳佛記是女等(云云)。
(△三以淨名為並)。

○三文者為三初以同有彈訶為並。】

「淨名亦是彈訶那得引為次第。」

【○次又淨名下以訶在昔與央掘同為難。】

「又淨名所訶事在徃昔追述前語以辭不堪
當知十二年前巳應被訶與殃掘同若殃掘
偏方則淨名非次。」

【○三若謂下以明常被緣為難。】

「若謂殃掘明常別為一緣者淨名云塵勞之

儔是如來種何得是次第之說(云云)。」

【○三難用涅槃五味中二先敘其非。】

「次難其依涅槃五味判五時教用從牛出乳
譬三藏十二年前有相教從乳出酪譬十二
年後般若無相教從酪出生酥譬方等褒貶
教從生酥出熟酥譬萬善同歸法華教從熟
酥出醍醐譬涅槃常住教。」

【○次別明難難中又二初緫斥非。】

「此現見乖文義理顛倒相生殊不次第。」

【○次何者下釋釋中自五初難從牛出乳
為十二部中三初以非初說及無十二部
為難次救云下彼救三今問下縱難。】

「何者經云從牛出乳譬初從佛出十二部經
云何以十二部對於九部有相教耶一者有
相教無十二部二者有相教非佛初說故不

應以此為對(云云)。」

【初如文。】

「彼即救云小乘亦有十二部引文證云雪山
忍草牛若食者即出醍醐更有異草牛若食
者不出醍醐故知大小通有十二部但有佛
性無佛性之異耳。」

【次文言彼救云小乘亦有十二部至異耳
者大經二十五云雪山有草名曰忍辱牛
若食者即出醍醐更有異草牛若食者則
無醍醐雖無醍醐不可說言雪山之中無
忍辱草佛性亦爾山喻如來忍辱草者喻
大涅槃異草者喻十二部經若有能聽大
般涅槃則見佛性十二部中雖不聞有不
可說言無佛性也既云十二部中無有佛
性即是無佛性之十二部也忍辱草者既

喻佛性佛性亦不出於十二部彼師依經
救云大小乘俱有十二部也今意從別且
存大乘佛性十二部也無佛性者且對九
部。

○三縱難中二先直縱難何為不用有佛
性之十二部。】

「今問縱令通有十二部者何故不取明佛性
之十二部為乳教耶。」

【○次引第七中判其墮罪。】

「大經第七云九部不明佛性是人無罪如言
大海唯有七寶無有八寶是人無罪例此而
言若十二部無佛性者是人得罪既言具十
二部何意不明佛性即墮得罪之句豈會無
罪十二部耶。」

【○次難第二時又四初牒計。】


「若言從十二部出修多羅修多羅對無相般
若教者。」

【○次修多羅下明難。】

「修多羅則通一切有相無相五時皆名修多
羅何以獨對無相般若。」

【○三解云下彼救。】

「解云般若中有直說義復是第二時故以對
之。」

【○四若言下重破破中又三初以譬喻等
例破。】

「若言直說應是修多羅者般若中有譬說因
緣說授記說論義說那得獨是直說耶。」

【○次般若下以餘經例般若直說為難。】

「般若兼具眾說以修多羅為名者餘經亦直
說何不對修多羅。」


【○三若言下破第二時。】

「若言第二時者何經非第二時巳如前難。」

【○次破第三時又二先牒計。】

「從修多羅出方等經用對褒貶淨名等教者。」

【○次淨名下指前文破。】

「淨名不應在大品之後巳如前破(云云)。」

【○次破第四時又二先牒計。】

「從方等出般若用對法華者。」

【○次正破破又二先破回文。】

「經文自云般若而曲辨為法華迴經文就義
最為無意。」

【○次引涅槃破其謬立。】

「涅槃云八千聲聞於法華受記不道般若受
記那得喚法華為般若乖文失旨不成次第。」



【○次難第五時亦先牒計。】

「從般若出大涅槃彼即解云從法華出大涅
槃。」

【○次正破。】

「此亦不會經文譬如很子又似㑦羊(云云)。」

【譬云很㑦者兩字本為一義謂諍競不順
今隨語便故分字釋。
(△次結難)。】

「五時之失其過如此其四時三時無勞更難
南方教相不可復依也。」
【(△次重難前文用三時義)。】

「今更難用三時義家云十二年後訖至法華
同名無相教者法華會三般若亦應歸一若
不爾者云何同是無相四時亦例爾。」

【結及更難用四三二時可見。

○次難北地中自為七文初難五時中但
難初時次餘四同上初時為二初牒計。】


「次難北地五時義若言提謂說五戒十善者。」

【○次正難難中又六初單約戒善難次又
彼經下用彼經體難三又云五戒下以五
戒為諸行本難四又提謂下以經中結得
道眾難五復次下以結集法藏次第難六
若言下以在初難一音初文又二先直難。】

「彼經但明五戒不明十善唯是人教則非天
教。」

【○次縱難。】

「縱以此為人天教者諸經皆明戒善亦應是
人天教耶。」
【(△次用彼經體難)。】

「又彼經云五戒為諸佛之母欲求佛道讀是
經欲求阿羅漢讀是經又云欲得不死地當
佩長生之符服不死之藥持長樂之印長生
符者即三乘法是長樂印者即泥洹道是云

何獨言是人天教耶。」

【次文者符謂三乘法者所謂行行法也印
謂泥洹道者道謂能通印謂實相有實相
印道則可行。
(△三以五戒為諸行本難)。】

「又云五戒天地之根眾靈之源天持之和陰
陽地持之萬物生萬物之母萬神之父大道
之元泥洹之本又四事本五陰六衰本四事
即四大四事本淨五陰本淨六衰本淨如此
等意窮元極妙之說云何獨是人天教耶。」

【第三文者靈謂情識有情識故藉戒為本
天謂諸天正報依報地謂地神依報正報
四天王持之使四時調順地神持之萬物
成熟父毋道源秖是能生為義。
(△四以經中結得
道眾難)。】

「又提謂長者得不起法忍三百人得信忍二

百人得須陀洹四天王得柔順法忍龍王得
信根阿須輪眾皆發無上正真道意觀此得
道豈是人天教耶。」

【第四如文。

○第五結集難中二初難不預五時。】

「復次釋論結集法藏初從波羅柰至泥洹夕
凡所說小乘法結為三法藏從初生至雙樹
凡說大乘結為摩訶衍藏柰苑之前不預小
乘攝。」

【○次何者下釋不預所以。】

「何者爾時未有僧寶故不應用提謂為初教
也。」

【○六難一音。】

「若言提謂是祕密教一音異解者不應在顯
露之初。」


【可見。
(△次餘四同上)。】

「餘四時同南家巳如前破(云云)。」

【○次難菩提流支中二先牒計略斥。】

「次難流支半滿義從初鹿苑三藏皆明半義
從般若巳去訖至涅槃皆明滿者此不應然。」

【○次從得道下正斥正斥又二先斥半教
次從般若去斥滿教初又二初緫難。】

「從得道夜常說般若鹿苑巳來何曾不滿。」

【○次引諸文皆是十二年前巳有滿教。】

「如提謂時無量天人得無生忍成道六年巳
說殃掘摩羅涅槃云我初成道恒沙菩薩來
問是義如汝無異當知鹿苑不應純半。」

【言涅槃云我初成道恒沙菩薩來問等者
第三經迦葉設三十六問竟佛讚言善哉
善哉汝今未得一切種智如巳得之如汝

所問如一切智等無有異善男子我初坐
道塲初成正覺爾時無量阿僧祇恒沙等
諸佛世界有諸菩薩亦曾問我如是深義
然其所問句義功德皆亦如是等無有異
如是問者則能利益無量眾生。

○次[后-口+十]滿中又二先引論以明法華祕密
難。】

「從般若巳去諸經皆滿者釋論云般若非祕
密教以付阿難法華是祕密教付諸菩薩若
同是滿教何得一祕一不祕。」

【○次又若下以三味名展轉互難互難又
二初正難。】

「又若皆是滿應同會三又若同是滿生熟二
酥應同是醍醐醍醐應同是生熟酥。」

【○次能譬下結難。】


「能譬之味既差別不同所譬之法豈併是滿
(云云)。」

【○次難四宗中自為四初難因緣宗中二
初以通途因緣為難次又因緣下假名義
同不應立異為難。】

「次難四宗者謂因緣宗指阿毗曇六因四緣
若爾成論亦明三因四緣一切諸法皆為因
緣所成因緣語通何獨在毗曇。」

【初文言六因四緣者略如止觀第八記言
成論三因四緣者三因謂生因習因依因
生因者若法生時能與其因如業為報因
習因者如習貪欲貪欲增長依因者如心
心數法依色香等四緣者因緣者具足三
因次第緣者心心數法次第而生緣緣者
如識生眼識增上緣者諸餘緣也若俱舍

中因緣五因性成論以所作因即是增上
故不別立但立報因即生因是自分因即
習因是共因即依因是。】

「又因緣宗異假名宗故成論云見有四諦是
調心法不能得道既立因緣宗得何等道若
得小乘道則與假名宗同何須別立若得大
乘道即與圓常等同何須別立今別以為宗
應別判一道(云云)。」

【○次難假名宗中二先據本論得道為難。】

「次難假名宗者指成實論觀三假浮虛乃是
世諦事法非彼論宗彼論見空得道應用空
為宗。」

【○次引大論空門為證。】

「又釋論明三藏中空門無假名門若指彼義
應用彼宗既別立名則非見空得道(云云)。」


【宗應順本論異不成宗。

○次難不真宗中三先引大論彈方廣破
次若謂下難不明佛性三何但下難幻化
語通立宗不成。】

「次難不真宗此指大品十喻為不真誑相者
龍樹彈方廣云取佛十喻說一切如幻如化
無生無滅失般若意與外道同云何拾他被
彈之義立不真宗。」

【初文破不真宗指大品十喻者如止觀第
五記十喻既是大品正文龍樹彈者但為
方廣不曉即空不空等理但指如幻為不
生滅如幻但是俗諦而巳如何得立為般
若宗般若意在空及不空故云失般若意。】

「若謂文明幻化不辨佛性常住為不真者此
則不然經明佛性常住巳如前說。」


【次文可見。

○第三文又二先難。】

「何但此經明幻化耶華嚴亦云如化忍如夢
忍心如工幻師等種種譬喻涅槃亦云諸法
如幻化佛於中不著絓是諸經皆明幻化亦
應是不真宗。」

【○次結。】

「若諸經幻化非不真宗何獨大品苦為誑相。」

【○次難常宗指涅槃於中為二先以八術
並難。】

「又難常宗指於涅槃涅槃之經何但明常亦
明非常非無常能常能無常雙用具足八術
云何單取常用為宗何不取無常用為宗單
輪隻翼不能飛運(云云)。」

【○次彼云下重述彼救重破又五初述計

次宗則下重破其宗教真不真等不應別
立三彼引楞伽下破其謬引失意四若爾
下以因緣假名為例五覆卻下結難。】

「彼云誑相不真宗即是通教常宗秪是真宗
即是通宗者宗則通真不真不真何意沒宗
而用教真宗何意無教而立宗宗若無教何
得知真真宗若沒宗有教則同名通教若俱
沒教留宗則同名通宗若俱安教則同名通
宗教若留不真真則名通不真宗教通真宗
教通不真宗可為三乘通修通真宗亦應三
乘通修也若言此通是融通之通者通教亦
是通真之真也此則兩名混同義無別也。」

【初文言彼云誑相不真宗等者彼立四宗
家自判云不真宗是通教常宗是真宗彼
依楞伽作如此判具如下引今以真不真

及宗教有無卻覆並決令二名齊等使宗
必有教教必有宗教是能詮宗是所詮必
互相有不可孤然既無此義當知汝之所
立真及不真亦須互有既不別立其名便
齊何須別立宗教二耶說大意竟更重消
文從初至者字有二十二字先述彼定計
二宗次從宗則下重破中初至用教二句
有十五字難其不真不合無宗從真宗去
至立宗有九字難其有宗不合無教次從
宗若去至知真有八字重徵其無教之失
宗為所詮教為能詮真宗既無能詮之教
如何得知所詮之真次從真宗若沒去至
通教有十二字以真卻並不真若使真宗
還例不真無宗有教則真與不真同名通
教次從若俱沒教去至通宗有十一字復

以不真卻並於真若使不真還例於真無
教有宗則真與不真同名通宗次從若俱
安去至宗教有一十字立理難其宗教合
俱若真與不真俱有教有宗則真與不真
俱名通宗及教次從若留去至宗教有十
六字以真不真卻覆並難宗之與教宗教
既等不應復分真不真別是則宗教之上
俱有真與不真真與不真既同宗之與教
復等是則但成一句謂通不真真宗教文
中似開為兩句者為開次文難勢未畢故
云通不真宗教通真宗教次從通不真宗
去至修也有二十一字以法卻覆難其行
人法既一例俱有教宗人不合分大小之
別若言不真通三乘人真宗亦應通三乘
人亦應更覆並云真既獨教菩薩之人不

真亦應獨教菩薩亦應更並云三乘通有
真與不真如何輙分宗教等別次若言去
至真也有十九字縱難也借使真宗是融
通之通亦不應獨無教而立宗也通教亦
是通宗之真豈得無宗而立於教從此則
下緫結宗教二義既其齊等真不真名亦
皆混同。】

「彼引楞伽經云說通教童蒙宗通教菩薩故
以真宗為通宗也。」

【三從彼引去出其謬引所憑便成不曉教
旨彼經明於三乘共位即簡二乘名為童
蒙說秖是教以教通故不隔童蒙故云說
通兼教童蒙雖通童蒙宗在菩薩是故宗
通本教菩薩教是能詮何故立云真宗無
教兼被於小則童蒙有教何故立云無宗

但教彼人不知三乘之真兼空不空不空
復有教證兩別他不見此望聲釋義徒分
宗教失旨逾深。

○四從若爾去例難。】

「若爾是則因緣假名不真皆是童蒙不應悉
立宗也。」

【且依彼立以難因緣假名二宗同成不真。】

「覆却並決四宗名義甚不便也。」

【若更並決亦應準前故云不便。

○次破五宗六宗又二先破次緫責無憑
初破五宗。】

「次難五宗者難四宗如前。」

【彼立五宗四不殊前巳如前破。

○次若言下正破法界宗中二先難次結
初文二先以涅槃難次以大品難初文二

先以二部不應優劣難。】

「若言華嚴為法界宗異大涅槃涅槃非法界
但名常宗大經云大般涅槃是諸佛法界若
為劣謝華嚴耶。」

【○次若常下以二法對並為妨難。】

「若常非法界法界非常法界非常應有生滅
常非法界攝法不盡此皆不可然也。」

【二法不別何得別立以為兩宗。】

「大品云不見一法出法性外者法性即是法
界又云一切法趣色是趣不過豈非法界之
說。」

【次引大品中一切法趣如止觀第二記。】

「而獨言華嚴是法界異於涅槃大品耶。」

【結如文。

○次難六宗先指四宗與前同竟巳如前

破。】

「次難六宗者四宗如前難。」

【○次今問下真常二宗對並為難又二先
以同異對並。】

「今問真常兩宗真常若同何故開兩真常若
異俱非妙法。」

【○次何者下釋不異又二先釋異非妙法
以生滅虛偽故。】

「何者真若非常真則生滅常若非真常則虛
偽。」

【○次又真下判既非妙法何殊不真等。】

「又真若非常與前三宗何異若常非真即有
破壞法。」

【○次難圓宗中先牒計緫斥。】

「次難圓宗若言大集染淨圓融異於涅槃華

嚴者此亦不然。」

【○次大品下別難又二初以果法俱融難
次又云下以因法俱融難。】

「大品云即色是空非色滅空釋論解云色是
生死空是涅槃生死際涅槃際一而無二此
豈非染淨俱融又云一切趣色欲趣瞋趣癡
諸見等豈非俱融之相淨名云一切塵勞是
如來種不斷癡愛起諸明脫行於非道通達
佛道此圓融何異大集(云云)。」

【染因染果皆悉即淨具一切法豈非不二
耶。】

「此六宗五宗皆倚傍四宗而開但四宗無文
或言出頂王經經云初說因緣諸法空次教
諸子一乘常住法諸法空者不應是假名宗
也一乘常住者不應是通教誑相也或言經

不度也四宗既爾五宗六宗約四開立皆難
信用也。」

【次責五宗六宗無憑中言出頂王經者親
撿無文未審其意。

○次難有相無相教中二先緫[后-口+十]。】

「次難有相無相大乘教者相無相不應單說。」

【○次何者下別[后-口+十]又三初以二諦相即難
次華嚴下以經部大體難三大品下重引
大品結難初文二先舉二諦中言相即者
俗即有相真即無相不應相離。】

「何者本約真論俗還約俗論真。」

【○次一切智人去引證也。】

「一切智人以無為法而有差別。」

【一切智人即證真真即無為差別即俗以
猶用也用此無為而能分別故即俗論真。


○次文又二先準部中所明義不應別。】

「華嚴雖論十地何曾不約法身楞伽思益雖
復論空何曾不說無生忍。」

【○次若純下明別立有妨。】

「若純用有相相則無體教何所詮亦不得道
若純用無相無相真寂絕言離相言語道斷
心行處滅則非復是教云何可說若言是教
教即是相何謂無相。」

【寄此兼判楞伽成方等部他云楞伽非第
三時七卷經文第六卷中大慧問言外道
尚遮不許食肉何況如來大悲含育而許
自他令食肉耶若大乘中梵網巳制猶作
此說當知楞伽四含之後為漸制之始下
佛答中仍云菩薩不應食肉故知仍存小
教中開。】


「大品須菩提問云若諸法畢竟無所有云何
說有一地乃至十地佛答云以諸法畢竟無
所有故則有菩薩初地至十地若諸法有決
定性者則無一地乃至十地故知二種大乘
別說乖經(云云)。」

【○次難一音中亦二先立計緫[后-口+十]。】

「次難一音教者但言一大乘無三差別者秪
是實智不見權智。」

【○次別難別中為六初以鹿苑施小四諦
破。】

「若但大乘者法華何故云我若讚佛乘眾生
沒在苦破法不信故墜於三惡道尋時思方
便諸佛皆歡喜故知非獨一大乘教。」

【○次以信解衣瓔二身破。】

「若純是一乘亦應純長者身既有垢衣之體

亦有大小教異那得混判一音失於方便。」

【○三若言下所化返成能化破。】

「若言佛常說一乘眾生見三者此則眾生能
化佛是所化佛既是能化應能說三乘何得
用一乘。」

【○四若言法華下以法華純一縱難破。】

「若言法華純一可爾。」

【○五引華嚴仍二破六故知下結難。】

「華嚴五天徃反亦為鈍根菩薩開別方便況
餘經耶。」

【言華嚴五天往返者通舉上五故云五天
其實但四除化樂故謂忉利說十住夜摩
說十行兜率說十向他化說十地。】

「故知一音之教但有一大車無有僕從方便
侍衛但有智慧波羅蜜無方便波羅蜜(云云)。」


【○四研詳中二先釋章名。】

「四研詳去取者覈實故言研覈權故言詳適
法相故言去取。」

【○次若五時下正為研詳次第詳前南三
北七所用宗教尋之可見不復分節。】

「若五時明教得五味方便之文而失一道真
實之意雖得其文配對失旨其文通用其對
宜休若言十二年前明有相教此得小乘一
門而失三門何者三藏有四門得道或見有
得道如阿毗曇或見空得道如成實或見亦
有亦空得道如昆勒或見非空非有得道如
車匿故知泥洹真法寶眾生各以種種門入
若欲舉一標四應緫言三藏若欲廣明備立
四種何意偏存有相失沒三耶疑誤後生空
有成諍若三藏中菩薩須廣學四門通諸方

便後得佛時名正遍知若但標有相之教唯
得見有得道一門聲聞全失三門入泥洹路
則於小乘義闕若但有相秖偏知一門不解
三門非正遍知於菩薩義闕其闕則眾故須
棄其得則寡唯存一。

若十二年後明無相無相者此得共般若失
不共般若共般若有四門如幻如化即有門
幻化即無是空門幻化有而不有是亦空亦
有門雙非幻化即非空非有門若言般若無
相者秖得共般若一空門全失三門亦失七
門尚不是因中正遍知況果上正遍知其失
則去其得即取(云云)。」

【全失三門亦失七門者以般若中有共不
共故不共雖有別圓不同且緫言之名為
不空對共中四以為八門既但得一全失

共三及不共四故云失七。】

「若言第三時抑挫聲聞褒揚菩薩此得斥小
一種聲聞全失七種聲聞得顯大一意全不
得折挫諸偏菩薩褒揚極圓菩薩亦不得折
挫諸權菩薩褒揚於實菩薩又不識偏圓權
實四門所得處少不得處多。」

【此得斥小一種聲聞全失七種聲聞者藏
通八門各有聲聞若斥有相但斥三藏有
門一種全失餘三及通中四故云失七。】

「若言第四時同歸之教唯得萬善同歸一乘
之名不得萬善同歸一乘之所所者即佛性
同歸常住等也秪得會三歸一不得會五歸
一不得會七歸一唯得歸於一不得歸佛性
常住有如此等失(云云)。」

【會五者五謂人天及三不會七者七謂聲

聞支佛各有二故。】

「第五時若依二諦論常住則非常住若不依
二諦無所間然彼雖明常全失非常非無常
雙用常無常唯得四術之一永失七術復不
得其正體(云云)。」

【永失七術者常樂等四及非常非無常等
四緫成八術故知但常唯得八術中之一
耳又八術如止觀第八記。】

「四時教三時教無文可依無實可據進退無
所可取(云云)。

北地五時亦無文據又失實意其間去取類
前可知半滿教得實意失方便意四宗教失
五味方便意又失實意五宗六宗例如此二
種大乘教權實乖離父母乖離導師云何得
生權若離實無實相印是魔所說實若離權

不可說示一音教得實失權鰥夫寡婦不成
生活永無子孫眾家解教種種不同皆是當
世之師各各自謂有於深致時既流播義亦
添雜晚賢情執苟諍紛紜所以上來研難次
論去取略知大意(云云)。

若除其病如上所說若不除法用之則異云
何用異有相則具用四門無相則用共不共
八門褒貶則用貶小褒大貶偏褒圓貶權褒
實同歸則用同歸一乘常住佛性究竟圓趣
常住則用非常非無常雙用常無常二鳥俱
遊八術具足。」

【二鳥俱遊者大經第八鳥喻品云善男子
鳥有二種一名迦隣提二名鴛鴦遊止共
俱不相捨離此品答前云何共聖行娑羅
迦隣提舊云娑羅是雙隣提是鳥然娑羅

翻堅固不應云雙或云娑羅一雙隣提一
雙或云娑羅一隻隣提一隻引文云鳥有
二種也或娑羅翻為鴛鴦引證云問中云
娑羅答中云鴛鴦類異義同故以鴛鴦替
於娑羅或云娑羅翻為天鶴引六卷泥洹
云鴈鶴舍利章安云然漢不善梵音秖增
諍競意在況喻取其雌雄共遊止息譬一
中無量無量中一問為凡與聖共聖與凡
共凡與凡共他云若觀常時不識生死無
常若觀生死無常不識涅槃常住二解不
分如識金不識鍮識鍮不識金精識二物
是名雙觀餘三亦爾凡聖俱然故云雙遊
此釋違喻一鳥窮下之生死一鳥窮高之
涅槃升沈永乖雙遊何在又有人約半滿
以明雙遊夫雙遊者生死涅槃各有常與

無常取生死涅槃中雙常為一雙滿取生
死涅槃中一雙無常為一雙半今明不爾
兩常俱起乃是二雄兩無常俱起乃是二
雌亦與喻乖是故不用今言雙遊者生死
涅槃中俱有常無常在下在高雙遊並息
事理相即二即中中即二非二中而二中
事理雌雄義並成也故此雙遊須約六即
此中具有凡共聖等如前三句。】

「用五味則次第如文在下當說用提謂波利
亦不止是人天之乘用半滿則有五句滿開
滿立半破半明滿帶半明滿廢半明滿用因
緣假名則為三藏兩門耳用誑相是通教一
門耳用真秖是常常秪是真法界不獨在華
嚴圓宗不偏指大集用有相無相者約有相
明無相約無相明有相二不相離用一音者

有慧方便解有方便慧解設取其名用義永
異(云云)。」

【用一音者有慧方便解等者慧即是實方
便是權二義相即不得相離他用五時但
得方便而無實慧故淨名云無慧方便縛
故無實慧而用方便名愛見悲即三藏菩
薩也緫而言之除無緣外皆悉名為方便
縛也是則別教地前通教出假皆名愛見
若但一音而無權慧何但方便是縛慧亦
非解故淨名云無方便慧縛即二乘空慧
也緫而言之通別入空菩薩皆名無方便
慧今用此意斥彼用教諸味用實雖名一
音若無赴緣彈斥洮汰成生熟酥使至法
華堪入一實名無方便若用五時漸誘之
益則失諸味平等一音名為無慧故今斥

之義同縛慧及縛方便。

○五判教中列章。】

「五判教相者即為六一舉大綱二引三文證
三五味半滿相成四明合不合五通別料簡
六增數明教。」

【○解釋釋中自六初舉大綱中復為三標。】

「一大綱三種。」

【○列。】

「一頓二漸三不定此三名同舊義異也(云云)。」

【○釋釋中復為教觀二種於中又二先二
門意。】

「今釋此三教各作二解一約教門解二約觀
門解教門為信行人又成聞義觀門為法行
人又成慧義聞慧具足如人有目日光明照
見種種色具如釋論偈(云云)。」


【○次正釋釋中二先釋二種次今辨下簡
示稱歎初文二初約教中初釋頓教。】

「先約教者若華嚴七處八會之說譬如日出
先照高山淨名中唯嗅薝蔔大品中說不共
般若法華云但說無上道又始見我身聞我
所說即皆信受入如來慧若遇眾生盡教佛
道涅槃二十七云雪山有草名為忍辱牛若
食者即得醍醐又云我初成佛恒沙菩薩來
問是義如汝無異諸大乘經如此意義類例
皆名頓教相也非頓教部也。」

【始自華嚴終至法華皆有頓義故顯露中
唯除鹿苑以餘部中皆有頓故名為頓教
而非頓部下文不定亦復如是此中又引
初成道者且借祕密助入此中明鹿苑初
成亦有頓義況諸經耶言七處八會者是

舊經五十卷或六十卷成𣈆義熈十四年
北天竺佛度䟦陀羅三藏此翻覺賢於揚
州司空寺譯後有大唐三藏證聖元年來
至與于闐實叉難陀此云喜覺於愛敬寺
譯八十卷成但龍宮三本上本十三世界
微塵數偈中本四十九萬八千八百偈下
本十萬偈四十八品今但有三十九品則
經猶未盡舊經七處八會新譯更加普光
明殿一會第一摩竭阿蘭若有六品一世
主妙嚴二如來現相三普賢三昧四世界
成就五華藏世界六毗盧遮那第二摩竭
熈連河曲普光明殿會有六品一如來名
號二四諦三光明覺四菩薩問明五淨行
六賢首第三忉利天會說十住有六品一
升須彌頂二須彌頂讚歎三十住四梵行

五發心功德六說法說令十住進後位也
第四夜摩天會說十行有四品一升夜摩
二夜摩讚偈三十行四無盡第五兜率天
會說十向有三品一升兜率二升兜率讚
歎三十向第六他化天會說十地一品第
七重會普光明殿說十地勝進行有十一
品一十定二十通三十忍四阿僧祇五壽
量明菩薩報生淨土隨時壽量六菩薩住
處七不思議法明佛果德八相海九隨相
光明功德十普賢行十一如來出現八三
會普光明殿說六位一品謂離世間第九
遊逝多林會說入法界品如是處會所明
位行不出別圓但經意兼含義難分判始
從住前至登住來全是圓義從第二住至
第七住文相次第又似別義於七住中又

辨一多相即自在次行向地又是次第差
別之義又一一位皆有普賢行布二門故
知兼用圓文接別次結如文。

○次漸教者又三初約始終共名為漸次
又始自下約人在教以判為漸三從方等
之初至法華前皆名為漸。】

「二漸教相者如涅槃十三云從佛出十二部
經從十二部經出修多羅從修多羅出方等
經從方等經出般若從般若出涅槃如此等
意即是漸教相也。」

【前文多處及止觀等用中間之漸今用舊
名通判一代且置藏等是故爾耳頓與不
定亦復如是今先引大經通明一代漸教
之相此明敷設教門出沒利物故用斯漸。】

「又始自人天二乘菩薩佛道亦是漸也。」


【次始自去始自人天終至佛乘亦名為漸
此是約人人雖在於諸味漸稟而得益深
淺始自人天次第入實此如止觀初破三
途後達常住此人不經華嚴但從鹿苑之
前初稟人天後漸深入。】

「又中間次第入亦是漸(云云)。」

【言中間者或復初從方等般若後漸漸深
入皆如前說並名為漸以鹿苑後皆有人
天乃至實相故也此等漸人初不在華嚴
後不至法華教雖經漸或得頓益其未入
者若來至法華被開會竟又名漸頓自是
別途非全名漸。

○三明不定中二初略點示。】

「三不定教者此無別法但約頓漸其義自明。」

【○次引經解釋釋中三先引教。】


「今依大經二十七云置毒乳中乳即殺人酪
酥醍醐亦能殺人。」

【○次釋經。】

「此謂過去佛所嘗聞大乘實相之教譬之以
毒。」

【○三結釋經意中又二先明不定之由由
徃聞法。】

「今值釋迦聲教其毒即發結惑人死。」

【○次正明不定。】

「若如提謂波利但聞五戒不起法忍三百人
得信忍四天王得柔順忍皆服長樂之藥佩
長生之符住於戒中見諸佛毋即是乳中殺
人也。」

【即今世發習且以提謂為首提謂猶屬顯
露未假祕密故至鹿苑方分顯祕。】


「酪中殺人者如智度論云教有二種一顯露
教二祕密教顯露者初轉法輪五比丘及八
萬諸天得法眼淨若祕密教無量菩薩得無
生法忍此是毒至於酪而能殺人也。

生酥中殺人者有諸菩薩於方等大乘教得
見佛性住大涅槃即其義也熟酥殺人者有
諸菩薩於摩訶般若教得見佛性即其義也。」

【次生熟酥中但語菩薩者亦是顯露亦應
言若祕密教二乘之人處處得入但是文
略耳不語今經者如第一卷中分別今經
無不定故。】

「醍醐殺人者如涅槃教中鈍根聲聞開發慧
眼得見佛性乃至鈍根緣覺菩薩七種方便
皆入究竟涅槃即其義也是名不定教相也
非不定部。」


【涅槃中言鈍根二乘等者應於法華皆得
悟入若至涅槃乃是鈍中之鈍此如五千
復成不定言菩薩者即藏通菩薩至涅槃
中方得聞常破於無明亦屬不定是等皆
名發不定故言七種方便皆入究竟者今
釋不定非但涅槃之中七種方便皆得入
實名為不定前諸教中亦復如是若圓教
中及別登地得入實者不名不定故不定
名必在方便又登地登住超斷無明亦名
不定是故名為醍醐殺人。

○次約觀門者此三觀中頓觀一種全同
止觀漸及不定少分不同漸初不云先修
歸戒下去文同如前教中初即人天此中
道理初亦歸戒但是文略不定但寄漸次
論發不定若彼止觀但論從師所受修行

不定故彼文云或漸或頓或止或觀既云
天台傳於南岳不可從師傳於所發是故
不同此約昔聞今隨修觀所發不定又漸
次觀云從初發心為圓極故修阿那般那
彼止觀意亦復如是故彼三種初皆知圓
人不見之便謂止觀漸初不知圓極之理
名為別教者謬之甚矣稟此一家皆須諳
臆信其虛說徒費餘言。】

「二約觀門明義者一圓頓觀從初發心即觀
實相修四種三昧行八正道即於道場開佛
知見得無生忍如牛食忍草即得醍醐其意
具在止觀(云云)。」

【○漸次觀中二初釋。】

「二漸次觀從初發心為圓極故修阿那波那
十二門禪即是根本之行故云凡夫如雜血

乳次修六妙門十六特勝觀練熏修等乃至
道品四諦觀等即是聲聞法如清淨乳行也
次修十二緣觀即是緣覺如酪行也次修四
弘誓願六波羅蜜通藏菩薩所行事理之法
皆如生酥行也次修別教菩薩所行之行皆
如熟酥故云菩薩如熟酥也次修自性禪入
一切禪乃至清淨淨禪此諸法門能見佛性
住大涅槃真應具足故名醍醐行也。」

【○次重別指。】

「若的就菩薩位辨五味義如上行妙中辨亦
如次第禪門說也是名漸次觀也。」

【云若的就者以此中文皆寄四教二乘菩
薩辨觀故也復更云的即是借用別教行
相而初心知圓者是也。】

「不定觀者從過去佛深種善根今修證十二

門豁然開悟得無生忍即是毒在乳中即能
殺人也若坐證不淨觀九想十想背捨勝處
有作四聖諦觀等因此禪定豁然心開意解
得無生忍即是毒至酪中殺人也若有人發
四弘誓願修於六度體假入空無生四諦觀
豁然悟解得無生忍即是毒至生酥殺人也
若人修行六度修從空出假修無量四諦觀
豁然心悟得無生忍是毒至熟酥而殺人也
若有坐禪修中道自性等禪正觀學無作四
聖諦行法華般舟等四種三昧豁然心悟得
無生忍即是醍醐行中殺人也。」

【○次簡示中二初簡次結初文自分信法
二行。】

「今辨信法兩行明於佛法各作三意歷前諸
教無有一科而不異諸法師也若欲修禪學

道歷前諸觀為法行人說安心法無有一科
與世間禪師同也。

是名略點教觀大意大該佛法。」

【次結中云大該佛法者前標大綱故此結
云大該佛法言大綱者此三種義若教若
觀該通一化語頓則始終俱有語漸又三
種不同不定復寄諸門涉於四教列觀秪
是行者教部教部隨行何等為至何位發
心所期各各不同不假必須從初至後並
未委論諸門網目為是義故名為大綱不
同古人以此三名局定判部今師以此為
大綱竟於其中間或約聲聞鈍根菩薩或
約利根獨悟菩薩或對或並或破或會或
盈或縮或顯或祕此等諸意隨事別釋更
須約教故與今昔諸判不同。


○次引文者證三大綱所以引三文者方
便品法說文義顯著無量義重敘於開為
合作由信解品委領始終五味今昔權實
無缺若語方便攝下二周若語信解復該
前後故引此三文該通一部本門曉示久
成故亦略引是故正引三文義足然三處
文文意雖具今從易了隨顯而說故前之
兩文文義互彰後之一文該始末故初引
方便中意者且取從頓出鹿苑文次引無
量義者正當鹿苑後方等般若文後信解
者通[(冰-水+〡)*ㄆ]二文今初方便品文又三初引文
次解釋三結示。】

「二引三文證者所謂方便品無量義經信解
品也方便品云我始坐道場觀樹亦經行於
三七日中思惟如此事我所得智慧微妙最

第一眾生諸根鈍云何而可度我寧不說法
疾入於涅槃尋念過去佛所行方便力我今
所得道亦應說三乘。」

【初引文中具明漸頓云於三七日中者近
代釋云但是始成不云日數菩提流支云
說華嚴經前之五會初七日說第六會去
第二七說引地經云如是我聞等成道未
久第二七日也復有人言八會如前第九
會別時說新䟽破前二師釋云第七日但
說十地故知定在第二七日若準深密普
曜二經第七日在鹿苑說三乘四分律云
第六七興起行判七七五分律第七日智
論五十七十二遊一年方始說法過去因
果經云初七思惟我法妙無能受者二七
思惟上中下根三七思惟誰應聞法即至

波羅柰為五人說四諦小雲法華䟽云三
七巳說法華引下文宿王華智佛在七寶
菩提樹下說法華經今佛亦爾因果經略
同令師意者佛在法身地佛眼洞覽豈止
道場淹留三七今明三七意有所表表三
周也初七思惟法說次七思惟譬說三七
思惟因緣說皆無機故息大施小此偏就
圓為語若通約大乘為語初七思惟說圓
次七思惟欲說別三七思惟欲說通皆無
機故息大施於三藏。

○次釋中二先釋頓次釋漸初釋頓中二
初正釋方便品先頓意也次序品下引二
文助釋頓後明漸。】

「我始坐道場即是明頓何者從兜率下法身
眷屬如陰雲籠月共降母胎胎若虛空常說

妙法乃至寂滅道場始成正覺為諸菩薩純
說大乘如日初出前照高山此明釋迦最初
頓說也。」

【初文者約大機即寂塲之時約小機即成
已思惟未說之時。

○次文為二初引二文次如此等下判益
相不同初又二初引序文次引涌出初引
序中二初引今佛。】

「序品云佛放眉間光遍照東方萬八千土覩
聖主師子演說經法微妙第一教諸菩薩次
云若人遭苦為說涅槃盡諸苦際即是現在
佛先頓後漸。」

【○次引古佛。】

「又文殊釋疑引昔佛亦爾文云又見諸如來
自然成佛道世尊在大眾敷演深法義次即

云一一諸佛土聲聞眾無數即是古佛先頓
後漸。

又下方涌出菩薩問訊佛答云如是如是眾
生易度始見我身聞我所說即皆信受入如
來慧除先修習學小乘者如是之人我今亦
令得聞是經入於佛慧即是釋迦初頓後漸。」

【涌出如文。

○次得益不同中二先立不同。】

「如此等初頓未必純教法身菩薩亦有凡夫
大根性者即有兩義當體圓頓得悟者即是
醍醐初心之人雖聞大教始入十信最是初
味初能生後復是於乳。」

【即初後兩味不同。

○次何者下釋又為五初約機緣次如牛
下約化主三三教下約教味四又約下約

行五以此下結意。】

「何者雖言是頓或乘戒俱急或戒緩乘急如
此業生無由自致必須應生引入七處八會
大機扣佛譬忍辱草圓應頓說譬出醍醐又
頓教最初始入內凡仍呼為乳呼為乳者意
不在淡以初故本故。」

【初約機中具得二名大故名頓初故名乳。

○次約化主中二先譬。】

「如牛新生血變為乳純淨在身犢子若𡂡牛
即出乳。」

【○次合。】

「佛亦如是始坐道場新成正覺無明等血轉
變為明八萬法藏十二部經具在法身大機
犢子先感得乳乳為眾味之初譬頓在眾教
之首故以華嚴為乳耳。」


【機緣雖二約佛恒頓故云具在法身。

○三約教中二初單約華嚴得名。】

「三教分別即名頓教亦即醍醐。」

【○次五味下對餘教味得名復殊。】

「五味分別即名乳教。」

【所以對漸不定名之為頓在四味初故復
名乳。

○四約行中亦從所對得有二名一從所
證理極得醍醐名二得乳名復從二義。

大行之始二小機未轉先列二義。】

「又約行者大機稟頓即破無明得無生忍行
如醍醐又雖稟此頓未能悟入始初立行故
其行如乳若望小根性人行又如乳。」

【○次何者下釋小未轉之相。】

「何者大教擬小如聾如瘂非已智分行在凡

地全生如乳。」

【○五結。】

「以此義故頓教在初亦名醍醐亦名為乳其
意可見也。」

【如文。

○次釋方便品開漸中一初述方便品次
故涅槃下引涅槃證初文又二初正引方
便品。】

「次開漸者佛本以大乘擬度眾生其不堪者
尋思方便趣波羅柰於一乘道分別說三即
是開三藏教也。」

【○次非但下釋古佛同然。】

「非但釋迦隱其無量神德作斯漸化過現諸
佛亦復如是如前所引當知初頓之後次開
於漸。」


【指引序文也。

○次涅槃文二先引法譬。】

「故涅槃云從佛出十二部經從十二部出修
多羅正與此義相應譬如從牛出乳從乳出
酪其譬不違。」

【○次漸機下釋味名。】

「漸機於頓教未轉全生如乳三藏中轉革凡
成聖喻變乳為酪即是次第相生為第二時
教不取濃淡優劣為喻也。」

【所以言不取濃淡者秪是小機於華嚴如
乳非酪濃於華嚴。

○三結示。】

「方便品文齊於此。」

【如文。】


妙法蓮華經玄義釋籤卷第三十八

音釋

劇
(竭㦸切甚也)。
很
(胡懇切)。
麗
(郎計切)。
鰥
(古頑切無妻曰鰥)。
紛
紜
(紛音芬紜音云紛紜擾亂也)。
𡂡
(所角切含吸也)。


