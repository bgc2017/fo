










妙法蓮華經玄義釋籤卷第二十一　富一
隋天台智者大師說
門人灌頂記
唐天台沙門湛然釋

【○六釋感應妙中二先來意次開章解釋
來意又三初判前五妙次境妙下果滿得
名三果智下正明感應來意由果滿故由
機扣故。】

「第六明感應妙者上來四妙名為圓因三法
祕藏名為圓果。」

【初文云上四妙為因者位妙若立實通因
果為對三法且從因說。

○次文為二先釋次引證。】

「境妙究竟顯名毗盧遮那智妙究竟滿名盧
舍那行妙究竟滿名釋迦牟尼三佛不一異

不縱橫故名妙果。」

【初釋文言境妙究竟滿名毗盧遮那等者
前行妙初已融會此境智行三三而論一
一而論三及境等三各自具三等具如止
觀第二卷末指歸中文一德具三三各具
三等今且從於理事合說以境智行而對
三身。】

「釋論云稽首智度無子佛者果地圓極非復
因位故稱無子。」

【次引證中云稽首智度無子佛者大論文
初歸敬偈云智度大道佛善來智度大道
佛窮底智度相義佛無礙稽首智度無子
佛古人論音云言無子者有四義不同一
者無等一切眾生無與佛等二云無碍佛
是法王於法自在三云無子復有二義一

者就理佛能體悟無生真理名為無子二
者就事如來生死種子巳盡故名無子四
者無子亦有二義一者般若名為佛毋毋
有七子謂佛菩薩及辟支佛并四果人即
此七中佛最居長故云無子二者無明蔽
中無有智慧種子故云無子今文中用第
三第四二無子義果智究竟感應義足。
(△
三正明感應來意由果滿故由機扣故)。】

「果智寂照有感必彰故明感應妙也。」

【三正明來意中且依本業瓔珞云等覺照
寂妙覺寂照問前明境妙以證得為無諦
前明智妙二十智中訖至妙覺前明行妙
次第五行訖至初地不次第行亦至六根
若明位妙始終具足向明三法辨始終中
始從凡心一念十界終至究竟是三法果

今初何得斷云四因一果答一家釋義稍
異今古若得文大旨則不矒元由若隨文
生解則前後雜亂前之三妙若離而言之
唯境屬於理故解依於理依解故起行行
之所階則有諸位若至初住名隨分果則
分證三法證三法巳隨機起應此則以智
導行至初住位又教所譚須論始末此則
具如生起中意若從合明具如行妙初說
若相由者不名妙行境智行三此三各三
三九秪是一而論三次歷六即以至於果
皆開權顯實成妙感應今從此義故云四
法為因若從別說當妙高深自是一意。

○次開章別釋中二列釋。】

「即為六一釋感應名二明相三明同異四明
相對五明麤妙六明觀心。」


【○釋中初釋名自二初列。】

「釋名又三一釋名二四悉檀帖解三料簡。」

【○次釋釋中初釋名又二先緫立名者謂
感應通論次別釋者謂感應二字各具三
義。】

「釋名者正法華云無數世界廣說經法世尊
所為感應如是今故用為名。」

【初文者如勝鬘經勝鬘夫人是末利之女
末利及王既信佛巳以書與女女得書已
即對使者而說偈言仰惟佛世尊普為世
間出亦應愍我等速來至此處即生此念
時佛於空中現即是雙明感應二義若得
此意例應可知。

○次別釋中今先明機三義者為二先明
用機為名例知緣感。】


「而經中機語緣語並是感之異目悉語眾生
且從機釋義則易見緣感例可解。」

【○次機有下正釋機名。】

「機有三義一者機是微義故易云機者動之
微吉之先現又阿含云眾生有善法之機聖
人來應也眾生有將生之善此善微微將動
而得為機若將生善為機此語為促今明可
生之善此語則寬如弩有可發之機故射者
發之發之則箭動不發則不前眾生有可生
之善故聖應則善生不應則不生故言機者
微也二者古注楞伽經云機是關義何者眾
生有善有惡關聖慈悲故機是關義也三者
機是宜義如欲拔無明之苦正宜於悲欲與
法性之樂正宜於慈故機是宜義也。」

【言如弩有可發等者眾生如弩宿因如機

佛如射者應如發之益如箭中善機者大
經十八云我觀眾生不觀老少中年貧富
時節日月星宿工巧下賤童僕婢使唯觀
眾生有善心者即便慈念。】

「次明應者亦為三義一者應是赴義既言機
有可生之理機微將動聖人赴之其善得生
故用赴而釋應二者應是對義如人交關更
相主對若一欲賣一不欲買則不相主對若
賣買兩和則貿易交決貴賤無悔今以眾生
譬買如來譬賣就機以論關就應以論對故
以對釋應也三者應是應義既言機是於宜
宜何等法應以慈悲之法是善惡所宜悲則
宜救苦慈則宜與樂隨以何法應其所宜故
以應釋應也。

二明四悉檀帖釋者機應各有三義即四悉

檀意也若微以釋機赴以釋應者是赴樂欲
之心也何但心善可生名之為欲如草木無
心亦稱可生欲生將生故知赴此善生是隨
樂欲即世界悉檀明機應也若關以釋機對
以釋應更相對當以悲對其苦機以慈對其
善機者即是隨對治悉檀以明機應也次以
宜釋機以應釋應者即是為人第一義也宜
以如此等法與其機感相宜宜生事善即為
人悉檀宜生理善即是第一義悉檀也。

三料簡者問何意於理善稱第一義悉檀耶
答理善明生理闇必滅終不理惡滅方始理
善生故於理善稱第一義悉檀也若事善生
事惡未必去事惡去事善未必生事是隔別
對治悉檀正是藥病相對故不於中開第一
義悉檀其意在此問眾生機聖人應為一為

異若一則非機應若異何相交關而論機應
答不一不異理論則同如是故不異事論有
機應是故不一譬如父子天性相關骨肉遺
體異則不可若同者父即子子即父同又不
可秖不一不異而論父子也眾生理性與佛
不殊是故不異而眾生隱如來顯是故不一
不一不異而論機應也又同是非事非理故
不異眾生得事聖人得理又聖人得事凡夫
有理故論異(云云)問為用法身應為用應身應
若應身應應身無本何能應若用法身應應
則非法答至論諸法非去來今非應非不應
而能有應亦可言法應亦可言應應法應則
冥益應應則顯益分別冥顯有四義如後說
(云云)。」

【料簡中問意者由前貼釋中云宜生理善

即第一義故今問云為人名生善理事俱
是善何意於理善而稱第一義答意者理
明是理善理暗是理惡故理之善惡其性
雖相傾若理善生時理惡必定滅無有先
惡滅方始理善生若事中善惡其性亦相
傾善生之時未必惡滅惡滅之時未必善
生故於生善以分事理理善即屬第一義
義事中善惡善生即屬為人義也惡滅即
屬對治義也理惡即滅理善即生故於生
善以分二悉滅惡唯得立一對治惡無先
滅故不分二眾生得事等者眾生得即理
之事聖人得即事之理聖人知即眾生不
知又聖人得於因果化他感應等事眾生
但得非因非果迷中之理又眾生在因聖
人居果問為用法應等者此一問答為欲

生起機應之相約理雖即不當應與不應
約事必有應與非應法應應應俱皆應故
得法應俱名應由此與機相對辨致成三
十六機應。

○次相中二先正釋次廣問答料簡初又
二先標。】

「第二明機應相者。」

【○次釋釋中先略舉機應兩相。】

「約善惡明機相約慈悲論應相。」

【○次釋釋中先機次應機中二先徵起。】

「若善惡為機為單為共。」

【○次釋釋中有三不言去取應中亦然。】

「解者不同或言單惡為機引經云我為斷一
切眾生瘡疣重病又云如有七子然於病者
心則偏重如來亦爾於諸眾生非不平等然

於罪者心則偏重又云如來不為無為眾生
而住於世又無記是無明終屬惡攝此即單
以惡為機。」

【初機者惡為機中言七子者大經十八釋
月愛中云譬如有人而有七子是七子中
一子遇病父毋之心非不平等然於病子
心則偏重章安云或以七方便根性為七
子謂人天二乘三教菩薩是七子中有起
過者心則偏重如來不為無為眾生者亦
第十八經有為是惡故惡為機又無記是
無明者若分三性即立無記今立機緣且
對善惡無記雖非身口行惡能覆理善亦
屬惡攝即屬惡機現雖是惡乘於宿種故
得為機。】

「或單以善為機引大經云我觀眾生不觀老

少中年貧富貴賤有善心者即便慈念此則
單善為機。」

【○相帶為機中二先判次正釋。】

「或云善惡不得獨為機何者如金剛後心即
是佛眾善普會善無過此此何得為機耶雖
云佛佛相念此是通語而無拔無與故知單
善不得為機單惡不得為機者如闡提極惡
不能感佛大經云唯有一髮不能升身即是
性德理善此是通機終不成感也。」

【初文中云唯有一髮者大經三十一迦葉
菩薩問佛一闡提者終無善法是故名為
一闡提耶佛言如是又問一切眾生有三
種善所謂三世一闡提輩亦不能斷未來
善法云何佛言斷諸善法名一闡提耶佛
言滅有二種一現在滅二者現在障於未

來闡提具二故作是說佛言善男子譬如
有人沒在圊廁唯有一髮毛頭未沒雖復
一髮不能升身闡提亦爾未來善法不能
救於地獄之苦未來之世雖即可救現在
之世無如之何以佛性故則可得救佛性
非三世故佛性不斷今意亦爾於現在世
雖有正因不可救故不成機緣。】

「或取善惡相帶為機者從闡提起改悔心上
至等覺皆有善惡相帶故得為機是故約此
善惡明其相也(云云)。」

【善惡相帶為機者初從闡提起改悔心此
舉極惡以帶微善上至等覺一品無明此
舉極善以帶微惡準望前釋極善唯在佛
極惡唯闡提二既非機故以闡提改悔等
覺無明即是相帶名之為機若爾何故前

明單善單惡今復重明相帶為機答前單
明者據強偏說相帶明者據理實說經雖
偏說非不相帶四悉順物作偏說耳以義
推之必須相帶下釋慈悲為應義者若偏
若帶準此可知。】

「次約慈悲以明應相者或單以慈為應經云
慈善根力象見師子廣說如涅槃(云云)或單以
悲為應如請觀音或遊戲地獄大悲代受苦
或合用慈悲為應何者良以悲心熏於智慧
能拔他苦慈心熏於禪定能與他樂下文云
定慧力莊嚴以此度眾生論云水銀和真金
能塗諸色像功德和法身處處應現徃豈是
水銀真金單能塗色像耶當知慈悲合論應
也。」

【慈善根力者如大經十四梵行品提婆達

多令阿闍世放護財醉象欲害如來及諸
弟子爾時蹋殺無量眾生象聞血氣狂醉
倍常見我翼從被服赤色謂呼是血復來
奔趣我弟子中未離欲者四散馳走城中
人民謂我終歿調達歡喜快哉適願我於
爾時即入慈定舒手示之即於五指出五
師子是象見巳而生怖畏失大小便投身
禮我善男子我於爾時手指實不出五師
子慈善根力令彼調伏乃至五百群賊得
法眼等廣如經說乃至如請觀音現身作
餓鬼等如前第四卷引論云水銀和真金
等者出菩提流支法界性論。

○次料簡中有五問答初問答明三世機
應。】

「問眾生善惡有三世何世為機聖法亦有三

世何世為應過去已謝現在不住未來未至
悉不得為機亦不得為應云何論機應耶。」

【問如文。

○答中二先通答機應之由次別答機應
之相。】

「答若就至理窮覈三世皆不可得故無機亦
無應故經言非謂菩提有去來今但以世俗
文字數故說有三世以四悉檀力隨順眾生
說。」

【初意中言以四悉力隨順眾生者至理實
無三世善惡約事說故三世咸有但隨眾
生四悉機緣宜作何世善惡而說何世善
惡而堪遇聖。

○次正明機應相中又二先機次應機中
又二先善次惡善惡各有三世初善中二

釋證。】

「或用過去善為機故言我等宿福慶今得值
世尊又如五方便人過去習方便者發真則
易不習則難是故以過去善為機或可以現
在善為機故言即生此念時佛於空中現或
可以未來善為機未生善法為令生故又如
無漏無習因而能感佛也故大論云譬如蓮
華在水有巳生始生未生者若不得日光翳
死不疑眾生三世善若不值佛無由得成(云云)。」

【初文三初文中言五方便者四念為一并
四善根四念雖有緫別不同秖是四念停
心治障方便義踈故且云五又如無漏無
習因等者此舉無漏例未來善如證無漏
習果已滿現無善因亦能感佛如阿羅漢
根敗之士在方等座感佛彈訶以有未來

一乘善故無漏根敗尚能感佛況諸凡夫
根未敗者故引大論池華為喻已生如往
善始生如現善未生如當善遇應如得日。】

「惡亦如是或以過去之罪今悉懺悔現造眾
惡今亦懺悔未來之罪斷相續心遮未來故
名之為殺何者過去造惡障現善不得起為
除此惡是故請佛又現在果苦報逼迫眾生
而求救護又未來之惡與時相值遮令不起
故通用三世惡為機。」

【次明惡中言又未來之惡與時相值者緣
合名時故求聖力助遮當惡此三世惡並
有可發是故聖救。】

「應亦如是或用過去慈悲為應故云我本立
誓願欲令得此法或用現在慈悲為應者一
切天人修羅皆應至此為聽法故未度令度

也又用未來為應者即是壽量中未來世益
物也亦如安樂行品中云我得三菩提時引
之令得住是法中。」

【次應中亦如機中應先明有應之意謂四
悉也文無者略又亦應如機中慈悲各說
及引文證等文亦從略。】

「若通論三世善惡皆為機別論但取未來善
惡為正機也何者過去巳謝現在巳定秪為
拔未來惡生未來善耳。」

【次別答中但語機邊亦應論應若別論者
以現在為應何者過去巳過未來未具若
爾機應差舛何名主對答機生未來之善
感佛之時還名現在故今且從機一邊說
耳。】

「問若未來為正機者四正勤意云何。」


【次問中言若未來善為機四正勤意云何
者四勤中巳生未生皆可令生如何但云
未來為正若準正勤應云巳生善為機如
溉甘果㘽未生善為機如鑽木出火已生
惡為機猶如除毒蛇未生惡為機如預防
流水。】

「答此巳屬通意今更別答者秪為過去惡遮
未來善故勤斷過去惡秖為過去善不增長
增長者即是未來善也是故四正勤中言雖
過去意實未來(云云)。」

【答意者機分通別通則通於三世如四正
勤別則唯在未來如前所說雖在未來功
由過現是故過現以為機者本為未來生
善滅惡是故四正勤中言雖過去等者文
中雖云已生善惡意令此善未來增長意

令此惡未來除滅故云也又如救火巳燒
正燒皆不可救救正燒者本為未燒。】

「問未來未有佛云何照。

答如來智鑒能如是知非下地所知仰信而
巳何可分別。」

【○次問答者為離性計初問。】

「問為是眾生自能感由佛故感如來自能應
由眾生故應。」

【如文。

○次答中二先破次無性故下立。】

「答此應作四句自他共無因破是性義悉不
可無此四句故則無性。」

【初中作四句者若四計者先破性巳然後
方可點空說四是故感應各有四句感四
句者謂眾生自能感由應故能感感應和

合故有感離應離感故有感應四句者謂
諸佛自能應由生故有應感應和合故有
應離應離感故有應是故機應各以三假
四句破竟方以世諦四悉四說。

○立中二初通立能所。】

「無性故但以世間名字四悉檀中而論感應
能所等。」

【○次而能下別判出能所又二先判。】

「而能應屬佛所應屬眾生能感屬眾生所感
屬佛。」

【○次若更下誡勸。】

「若更翻疊作諸語言世諦名字則亂不可分
別雖作如此名字是字不住是字無所有故
如夢如幻(云云)。」

【言若更翻疊等者若從應為言即以應為

能以感為所若從感為言則以感為能以
應為所故以義推從感為名亦有能所從
應為名亦有能所是故不可以能所為名
應以生佛定之使能所不亂若但以能所
為名節節更立能所之號則為生佛之上
更立生佛世諦則亂故須且依今文為定。

○次問答。】

「問既善惡俱為機者誰無善惡此皆應得益
耶。

答如世病者延醫而有差不差機亦如是有
熟不熟則應有遠有近。」

【可見。
(△三明同異)。

○三不同中四先標名。】

「三明機感不同者。」

【○次列章。】


「即為三意一就四句論不同二就三十六句
論不同三就十法界論不同。」

【○三但眾生下敘不同意。】

「但眾生根性百千諸佛巧應無量隨其種種
得度不同故文云名色各異種類若干如上
中下根莖葉等隨其種性各得生長即是機
應不同意也。」

【○四今略下釋釋不同自三先四句中三
先列次釋三若解下結感應益意。】

「今略言為四一者冥機冥應二者冥機顯應
三者顯機顯應四者顯機冥應。」

【○釋中自四皆先標次釋三結釋中句句
皆先機次應。】

「其相云何若過去善脩三業現在未運身口
藉徃善力名此為冥機也雖不現見靈應而

密為法身所益不見不聞而覺而知是名為
冥益也。

二冥機顯益者過去殖善而冥機巳成便得
值佛聞法現前獲利是為顯益如佛初出世
最初得度之人現在何嘗修行諸佛照其宿
機自徃度之即其義也三顯機顯應者現在
身口精勤不懈而能感降如須達長跪佛徃
祇洹月蓋曲躬聖居門閫如即行人道場禮
懺能感靈瑞即是顯機顯應也。」

【言如須達長跪者大經二十七佛在王舍
須達爾時為兒娉婦入王舍城夜宿長者
珊檀那舍因見長者怱怱辦供因問其故
乃知有佛尋見如來請佛至彼如來許竟
須達及與舍利弗同往經營精舍七日成
立所設巳訖即執香鑪向王舍城遙作是

言所作巳辦唯願如來慈哀憐愍為眾生
故受是住處我知彼心即與大眾發王舍
城至舍衛國祇陀園林須達精舍月盖曲
躬者如止觀第二記。】

「四者顯機冥應者如人雖一世勤苦現善濃
積而不顯感冥有其利此是顯機冥益。」

【○三明結益意中若𡨋若顯俱名為應不
可以凡目不覩故而言無應此墮自性及
無因過於中為四初勸其自勵以生善。】

「若解四意一切低頭舉手福不虛棄終日無
感終日無悔。」

【○次若見下勸信因果以息惡。】

「若見喜殺壽長好施貧乏不生邪見。」

【○三若不解下勸解四意知不棄其功。】

「若不解此者謂其徒功喪計憂悔失理。」


【○四釋論下引論文證須解四意。】

「釋論云今我疾苦皆由過去今生修福報在
將來正念無僻得此四意也。」

【○二釋三十六句中二初指前四句略舉
機應各有𡨋顯以成四句。】

「二就三十六句論機應不同者前冥顯互論
略舉四句。」

【○次若具足下機應各列一十六句先列
次結先列中二先列根本四句次十六句
初文三先列四句。】

「若具足辨者用四機為根本所謂冥機顯機
亦冥亦顯機非冥非顯機。」

【○次𡨋是下略列四相。】

「冥是過去顯是現在冥顯是過現非冥非顯
是未來。」


【○三如佛下引事證相。】

「如佛為闡提說法(云云)。」

【但證未來一句餘如前文機應相中故略
耳機中云非𡨋非顯者非過去之𡨋非現
在之顯故也問應中非𡨋非顯與𡨋何別
答並是法身益物然𡨋益者不見不聞而
覺而知若非𡨋非顯不見不聞不覺不知。

(△次十六句)。】

「於一句中復為四句所謂冥機冥應冥機顯
應冥機亦冥亦顯應冥機非冥非顯應餘三
機亦如是四四即成十六句。」

【○次機既下應中不列根本直列一十六
句據機中自列根本應中合有但是文略。

(△次應)。】

「機既召應應亦有十六句。」
【(△次結)。】


「一機而感四應一應而赴四機機應各為十
六合成三十二句就前根本四句便是三十
六句機應也。」

【次結中云三十六句者若準此取前文四
句為根本若取機中四句更列應中四句
即應四十句。】

「三就十法界論機應不同者秖約一人身業
機具三十六約三業即有一百八機約三世
三業則有三百二十四一界既爾十法界即
有三千二百四十機應不同就自行既爾化
他亦然合則六千四百八十機應此就歷別
十法界如此若就十法界交互則增九倍都
六萬四千八百機應也。」

【三就十界中云就自行既爾化他亦然者
自行化他俱能感佛故也若分善惡自他

俱有生善滅惡是故善惡並得為機言交
互者且約自行如地獄中有九界機乃至
佛界亦復如是問下下法界有上上機如
地獄中有九界機鬼中有八畜中有七乃
至菩薩有佛界機此則可爾如何佛界有
九界機菩薩有八乃至鬼中有一耶答所
言機者可發為義發有近遠是故不同若
下有上機則通因果所謂下果求於上果
亦可下因發於上因若上有下機則唯在
果所謂下果求於上果亦可下果發於上
因如佛界機在地獄者謂雖發心求於佛
果破戒墮獄於彼可發成地獄機餘八準
此若爾與地獄界有佛機緣有何差別答
眾生無始未曾出界不妨無始有出界種
然於十界重重交互不可具知且據一徃

約多分說若佛界心強巳名佛界益在九
界則名佛界有九界機若已墮九界則名
九界有佛界機如惡業深重本是地獄名
地獄界曾聞一句可為佛因聖人亦以𡨋
顯應之是名地獄有佛界機未堪頓入漸
漸誘之故用八界以為方便則為地獄有
八界機故知下有上機與上有下機其相
有異上下既爾中間交互準說可知故應
一界皆具九界若約化他義分凡聖凡位
但約觀行相似交互設化聖位則界界之
身能為十法界化問約四句說以論機應
巳兼三世何故更約三世說耶答三世之
上更加三世故得更論乃成九世論交互
也故華嚴中十種三世九世為九更加三
世說平等以為十種大瓔珞中亦明九世

是故今文重約三世。

○次相對中三先標章。】

「四明機應相對者。」

【○次列四文。】

「即有四意一明諸有苦樂與三昧慈悲相對
二者機關等相對三者三十六句相對四者
別圓相對。」

【○三釋釋中二先釋四意次料簡初又四
先釋初意又二先緫述。】

「諸三昧相對者諸機乃多不出二十五有諸
應乃多不出二十五三昧。」

【○次地獄下正釋釋中且約地獄餘二十
四略而不云下機關及三十六句亦然至
第四意方始例出二十四有今正釋又二
先釋次是為下結釋中二先竝列。】


「地獄有有善惡之機關無垢三昧慈悲之應。」

【○次釋釋中先機次應。】

「論其惡者即有黑業惡見思惡塵沙惡無明
惡論善則有白業善即空善即假善即中善
是名地獄機也。」

【○應中有標列釋。】

「無垢三昧慈悲為應者初修無垢三昧觀地
獄界因緣觀慈悲即空觀慈悲即假觀慈悲
即中觀慈悲以因緣觀時悲拔地獄黑業苦
以因緣觀時慈與白業樂以即空觀時悲拔
見思苦以即空觀時慈與無漏樂以即假觀
時悲拔塵沙苦以即假觀時慈與道種智樂
以即中觀時悲拔無明苦以即中觀時慈與
法性樂。」

【釋中機則先惡次善應則先悲次慈望前

二十五三昧中四意略無諸有過患及結
行成何者此中既明機應即行巳成故須
更明本法功德機中復加善者欲明機徧
故前但明過患者且從惡邊。
(△次結)。】

「是為地獄有善惡之機以關無垢三昧慈悲
之應拔苦與樂相對義也。

二者機關相對者地獄界中黑業之惡有微
義有關義有宜義如此三機即關無垢三昧
時慈悲有赴義有對義有應義地獄白業亦
有六義相對即空見思塵沙無明等善惡皆
具六義相對(云云)。」

【次機關相對中機中善惡各有三義應中
慈悲亦各三義以慈對善以悲對惡各各
以微對赴以關對對以宜對應下善惡中
具足應云即假塵沙即中無明文無者略。】


「三者三十六句相對者地獄黑白業具有冥
機冥應冥機顯應顯機顯應顯機冥應即關
無垢三昧慈悲冥顯四應赴於地獄見思即
空塵沙種智無明中道等皆具四機四應相
對(云云)又地獄有冥顯三十六機即對無垢三
昧三十六應(云云)。」

【次三十六機對三十六應者以三十六句
中句句皆有一機一應故得機應各三十
六如一顯機以對四應雖同是顯從所對
應四義不同故成四別餘句例此又一一
機中各具善四惡四各具微等三義應中
若慈若悲各各皆以赴等三義應彼善惡
各四中三若𡨋若顯機應皆然今且從緫
為三十六況復如前約於三業三世十界
及以一念等別若三業之中更開善惡微

赴等別則無量無邊不可數知所以文中
先約苦樂相對次以機關次三十六恐雜
亂故知此意巳方可將此入前四句三十
六句及十法界則可知矣。

○次別圓相對中亦先緫標。】

「四者別圓相對者若地獄有歷別之機三昧
應即歷別若有圓普之機三昧應亦圓普。」

【○次若歷別下正釋釋中先釋次簡初文
先釋一有次例餘有。】

「若歷別機起三昧別應一有業謝餘有業未
必謝三惡思盡餘有思未必盡地獄道種智
明餘有未必明地獄佛性了了餘有未必了
了若作圓機圓應者地獄自在業未究竟餘
有亦未究竟一有見思未盡餘有亦未盡一
有道種未明餘有亦未明一有佛性未了了

餘有亦未了了一有了了餘有亦了了乃至
一有業自在餘有業亦自在。」

【此言別圓不同者此約教證兩道得作此
說如地獄有破一品惑餘二十四有亦一
分破豈有地獄無明究竟名為了了餘有
未盡名不了了耶故知且順教道說耳若
約證道地即是住故知不別。】

「分別地獄機應相對如上說餘二十四有機
應相對例亦如是。

問頗有善機惡應惡機善應偏機圓應圓機
偏應不答無方適時亦有此義淨名云或時
現風火照令知無常即惡應於善也妙莊嚴
信受邪惡三菩薩應為妻子即善應於惡圓
機偏應者一切智願猶在不失不失即圓機
教聲聞法即偏應也偏機圓應者先引三車

後與一大領解云無上寶聚不求自得即其
義也拔樂與苦例此可知(云云)。」

【次料簡中先問頗有善機惡應等者意不
異前隨無方問故有此異是故還以無方
之答故引經云或作地水及火風等如大
經云云何名為不施一錢而得名為大施
檀越佛言不飲酒肉施以酒肉不服華香
施以華香如是施者無一文之費而得名
為大施檀越如是施者施名流布此等並
是答無方之問之流例也三菩薩應為妻
子者謂妙莊嚴王淨藏淨眼應為二子光
照菩薩應為夫人廣如䟽第十卷拔樂與
苦者假使有問既有圓機感於偏應乃是
機應不相主對亦應拔樂而與於苦此舉
例者如拔人天之樂與變易苦拔涅槃樂

與入假苦拔分別樂與實報苦或拔淺樂
示現與苦如大經第四云又復示現於閻
浮提疫病劫起飢饉刀兵亦復如是又為
說法令其安住無上菩提。

○次明麤妙者判前不同相對二門名相
餘之二門通於麤妙故不須判又此二門
中但判十界者四句三十六句及相對中
二並攝在十界中判以十界有優劣餘無
故也於中先標。】

「第五明麤妙者。」

【○次列章。】

「即為三意一明機之麤妙二明應之麤妙三
明開麤顯妙。」

【○三解釋中準前諸文亦可以開別為一
門今隨文便於此列之亦如明位中以開

寄在圓位門中列之但從義正分章無定
就釋中二先判麤妙次結初文二先機次
應機中二先地獄次餘九例初文先判麤
妙中三初立具十。】

「一機麤妙者如樂閒地獄此樂因微善故立
世毗曇云人養六畜飲飴溫清者在熱地獄
得冷閒寒地獄得溫閒若從此義樂閒得論
十法界機。」

【○次阿鼻下釋疑。】

「阿鼻無樂閒則無事善云何具十然阿鼻有
性善不斷故又近世雖無事善遠劫或有惡
強善弱冥伏未發若遇因緣發亦何定是故
阿鼻得具十機。」

【○三即判下正判。】

「即判麤妙九界機為麤佛界機為妙。」


【獄中十界則九麤一妙。

○次麤機下辨機生熟召應不同先麤。】

「麤機召方便應此機有熟未熟方便應有淺
有深機熟者被應未熟者未應應淺深者如
從無閒得之於閒出地獄至畜生出畜生至
鬼出三惡至人天出人天至二乘等悉是機
之生熟應之淺深悉屬麤機攝。」

【○次妙。】

「妙機召究竟妙應妙機亦有生熟妙應亦有
淺深如慈童女在於地獄代人受罪即得生
天此乃妙機淺熟近在乎天耳。」

【慈童女緣如止觀第五記發菩提心名為
妙機未入六根名為淺熟不至方便有餘
但近在於欲界天耳。】

「其餘例可知。」


【○次判應中二先緫論應次約教辨判初
文二先辨因果次若無下舉非顯是初文
二先因果。】

「二明應有麤妙者聖人慈悲誓願願持於行
如物有膠任運與機相著。」

【○次引證。】

「故慈善根力手出師子。」

【由慈悲熏為因故果時能爾。

○次文二先非。】

「若無誓願雖觀苦樂不能拔與。」

【○次是。】

「以慈力故隨機麤妙先熟先應後熟後應。」

【正明應相。

○次約教中四教及別接通所以不言接
別等者意如止觀初藏通中三先判次譬

三何者下釋所以。】

「三藏通教等聖亦得有應但是作意神通譬
如圖寫經紀乃成覈論無本何者灰身滅智
無常住本約何起應若別接通別惑未斷亦
不得應縱令赴物皆名麤應也。」

【言譬如圖寫經記乃成者譬藏通神通皆
是作意如圖畫寫像經始記錄爾乃成就
不同鏡像任運相似不同水月徧應諸器。】

「若別圓兩教初心伏惑未能有應初地初住
三觀現前證二十五三昧法身清淨無染如
虛空湛然應一切無思無念隨機即對。

如一月不降百水不升而隨河短長任器䂓
矩無前無後一時普現此是不思議妙應也
又如明鏡表裏清澈一像千像無所簡擇不
須功力任運像似是名妙應此是相待論感

應妙也。」

【別圓法譬可知亦約證道同故合說。

○次開者又二先單約機應次約五味經。】

「二開麤顯妙者若九界機麤一界機妙未得
法身應麤得法身應妙者。」

【初文開前機應中九界之麤同為佛界之
妙若佛界中生亦名妙若餘九界熟亦名
麤又四趣中妙機近熟亦名為妙麤機遠
熟亦名為麤。
(△次約五味經)。

○次開前諸麤應中亦約教道須開兩教
佛應然但言諸經及以華嚴對無量義與
今經者華嚴之後漸教並在無量義中所
指者是是故從略不須復敘。】

「諸大乘經華嚴等明麤妙相隔二乘不聞不
解如瘂如聾。」


【○次無量與今經中又二先無量義。】

「無量義經明麤妙從一理出生無量麤妙機
應一理為妙生出無量為麤此則從妙出麤
隔而未合。」

【○次今經又三初法說次譬如下譬三此
即下明開合意。】

「今經無量還為一此則開權顯實秖麤是妙
何者本顯一理作諸方便方便即是真實故
云凡有所作唯為一事未曾暫廢譬如三草
二木秖是一地所生即是同源機一一雨所
潤即是同受應一愚者未解謂草木四微永
非是地智者了達四微生秖是地變四微滅
秖是地還豈有草木而非於地耶此即開權
而顯實決了聲聞法是諸經之王。」

【若識此意則知草木生之與滅不離於地

三草二木具如第三經合譬中人天為小
草二乘為中草三藏菩薩為上草通教菩
薩為小樹別教菩薩為大樹此乃藏通二
教二乘合說名為中草若作七方便名開
人天為二二乘為二三菩薩依本各為一
此開合之義隨機不同不可一準。
(△次結科)。】

「九法界機皆佛界機四聖之應無非妙應也
第六明觀心(云云)。」

【觀心感應妙者境如感智如應境智和合
即感應道交具如止觀煩惱境中諸法般
若三十六句智照於境一十六句如四應
赴機境發於智一十六句如四機感應應
中一切智如𡨋道種智如顯兩智共為亦
𡨋亦顯一切種智如非𡨋非顯機中真境
如𡨋俗境如顯兩境如亦𡨋亦顯第一義

如非冥非顯境之與智不出色心色心淨
故般若亦淨色心秪是三業三業為境用
智觀之是故亦可對前三業機應又三諦
之境不出十界界必交互及以自他故亦
對前十界自他故知觀心感應義足。】
妙法蓮華經玄義釋籤卷第二十一

音釋

鬘
(莫班切)。
圊
(七情切圂也)。
舛
(尺兖切錯也)。
鑽
(祖官切穿也)。
竝

(部迥切併也)。
飴
(與之切)。
清
(七政切)。


