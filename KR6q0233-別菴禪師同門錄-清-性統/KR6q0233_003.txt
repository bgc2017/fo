










普陀別菴禪師同門錄卷下
書狀弘秀編

臨濟宗

大慧下第一十七世

高峰三山燈來禪師法嗣

四明普陀別菴性統禪師原籍潼川安岳族龍氏世
業儒國朝新命父明宇公歸農高梁因為川東人母
李氏方孕明公夢白龍浮江衛一童子入懷囑善保
護覺與李氏誓曰若生子必令出家現白龍示淨業
也後果生師甫三月即延西龍無言禪師命名六歲
就鄉塾以資學冠一時年十一將謀脫白業師鐘愛
之不欲令僧謂明公曰公之子誠科甲中人物奈何
棄置乃爾是時總戎李公在側詰師曰做官好做和
尚好師曰做和尚好明公曰兒志自決矣值言公示
寂遂拔高峰老人薙染從又山證公習諸經論久之
請益峰參究下手工夫峰曰只須向自家屋裡打點
乃將平日讀過經史從頭細檢究無下手處峰一日
論天命章至莫見莫顯句舉瓶鵝公案相發明語
未了師不覺欣然點首峰驀面便掌師曰出也出也
峰呵呵大笑是年圓晟命克侍司適慶雲衡山禪師
至師晨起問候值山瞑目端坐次師禮拜起震威一
喝山拈杖便打師曰和尚棒折也山復端坐不顧師
曰者老漢猶向者裡覓牛在山趨謂峰曰喜兄得箇
晚子了一日隨峰山行次與同參浩浩論義峰顧師
曰汝只會得有何曾會得無師愕然無以對命看趙
州無字話經年偶因峰舉百丈開田因緣至展手處
大徹峰詰以淆訛公案五家宗旨酬對無滯時值峰
七旬同門會聚共請記莂於師峰囑以偈曰佛祖位
中人心如佛祖心佛祖位中人行如佛祖行心行如
佛祖自度度人竟願汝能自度還須共度人憑汝心

與行肇興我聚雲莫辜同門望莫負老僧心叮嚀囑
付汝乘願度群情尋俾首眾康熙乙丑峰歸寂遂繼
席焉因憶峰遺命於次年走江浙丐塔銘於嘉禾子
相沈公踵徑山掃大慧祖塔會山曉禪師邀入天童
浙提贊伯陳公同縉紳任甫屠公等請主普陀未幾
值。

聖駕南巡降帑寵異法社煥然一新已巳受武
林檀護請兼挕東園永壽。

開爐上堂照用齊施全
殺中即全活權實兼到雙放處具雙收剿絕根塵掃
除窠臼鉗錘高舉一任煆凡煆聖爐韝弘開何妨烹
佛烹祖頑銅鈍鐵一氣銷鎔躍冶真金自無變色普
圓通沒闊窄烈燄堆中一點雪畢竟如何季秋不
孟冬猶熱擊拂子下座。

上堂世尊不說說迦葉不
聞聞聞說俱不得日午打三更西方日出卯南山下
雨北山雲打麵還他州土麥唱歌須是帝鄉人桃花
入眼瘦柳色照眉青。

至節上堂葭管灰飛一線天
繡帷深鎖避嚴寒東君懊惱情無極故向梅腮點舊
顏急薦取莫瞞盰恐待春臨花似錦千紅萬紫不勝
看。

上堂問拈花一派今日重宣鎮海說法普利人
天世尊成道一句速道速道師曰一人傳虛萬人傳
實曰王恩施衣說戒憲臺延座設齋報答一句又作
麼生師曰協帝高懸心地印從王細透祖師關曰雕
弓高掛狼煙息四海謳歌樂太平師曰道泰不傳天
子令時清休唱太平歌曰一箭雙鵰成玅道總持萬
法定乾坤師曰如何是定乾坤句曰向上勿勞提持
覿面即請分付師便打曰大眾證盟師曰且莫詐明
頭問雲覆草廬成錦繡巍巍氣象奪乾坤門外許多
新弟子誰作靈山第一人師曰獅子窟中無異獸曰
還有優劣也無師曰象王行處絕狐蹤曰恁麼則共
承記莂去也師曰切忌妄承當問人人鼻孔撩天箇
箇心空及第文殊是七佛之師因甚出女子定不得

師曰當初無計入紅樓入得紅樓休便休曰罔明大
士是初地菩薩因甚出得女子定師曰不如當初不
相識也無煩惱也無愁曰寒至梅先艷春來花自香
師曰乾兌離震巽坎艮坤乃曰人人盡懷無價珠何
待睹星方觸發可怪瞿曇不唧溜無端夜半顛狂發
大眾須知者顆無價衣珠不從天降不屬地生匪從
人得聖帝保此以奠定乾坤王公保此以翼贊皇猷
將軍保此以威行天下當今皇恩浩蕩海禁大弛洛
伽勝地重整舊基聖帝明王依珠不昧提臺陳侯仰
承上意委員飯僧呵護戒壇延請山僧陞於此座無
非為汝諸人揭示無價衣珠豎拄杖云喚作無價珠
卻是拄杖子喚作拄杖子卻是無價珠畢竟如何得
相應去卓拄杖云從前汗馬無人識只要重論蓋世
功。

上堂問煦日融融能照徹大千世界不曾藏大
千世界即不問三玄三要事如何師曰次第問將來
曰如何是第一玄師曰崑崙赤腳點青天如何是第
二玄師曰獅王反躑威音前如何是第三玄師曰猢
猻上樹尾連顛曰如何是第一要師曰靈符把斷生
生竅如何是第二要師曰屏絕端倪呈奧妙如何是
第三要師曰浩浩紅塵那得到曰三玄三要蒙師指
覿面相逢事如何師便打僧禮拜乃曰花雨繽紛洩
祖機春風吹散滿柯枝朱勻十二欄干曲徙移其間
盡展眉看破也乾坤失色瞞盰著大地凝輝機權別
展殺活縱奪以齊施就裡提持照用主賓以互換有
時捏聚大千有時踏碎須彌從教石女吹笙海底行
木人掌板雲中拍得得得酥酪攪醍醐醍醐變毒藥
於此下得口來廬陵白米一任飽餐設或未然喫水
也須防噎。

天使賚帑金至上堂堯天永戴舜日長
明一人有慶萬國咸寧海噬山陬簡在帝心恩給內
帑為膏為霖誰居化外敢臥雲深山無量海無量嵩

呼願祝於遐齡擔拄杖作舞祝勢曰分付鳳凰池上
客大家齊賀太平春。

小參向上一路千聖不傳向
上一路千聖不然不傳不然鳴聲熱碗畢竟如何豎
拂子曰箇是秦時𨍏轢鑽復舉睦州示眾云諸人未
得箇入處須得箇入處既得箇入處切莫忘卻老僧
鼓山云恁麼說話面皮厚多少木菴則不然諸人未
得箇入處須得箇入處既得箇入處直須颺下入處
始得師曰睦州憐兒不覺醜帶累鼓山舌頭拖地檢
點將來二俱不了普陀則不然諸人未得箇入處須
得箇入處既得箇入處快來者裡喫棒。

解七小參
連日無端東葛西葛惑亂諸人墮拔舌犁耕去也乃
張口曰看山僧舌頭還在麼良久曰欲得不招無間
業莫謗如來正法轉。

小參問生從何來師拈拄杖
曰從者裡來死從何去師打曰從者裡去曰不生不
滅畢竟在甚麼處師放下拄杖曰甚麼處曾生滅問
祖意西來即不問臨濟三句請師宣師曰你從那裡
記得來曰第一句薦得堪與佛祖為師如何是第一
句師曰龜毛長三尺第二句薦得堪與人天為師如
何是第二句師曰翻轉威音前第三句薦得自救不
了如何是第三句師曰再道即不堪曰三句蒙師指
普陀意若何師曰誰許汝覷著乃曰一大藏教未曾
說著一字說甚玄要主賓殺活縱奪生死章句堪當
宗乘古往今來行棒行喝施照施用盡是一盲引眾
盲普陀者裡一味平實接待不作奇特商量結制不
教參禪考工不提悟道困倦者教伊休息惰慢者逼
伊勤謹聽伊行住坐臥運出家珍周旋俯仰不借他
力一箇箇淨裸裸赤灑灑無生死可究無佛法可得
堪與佛祖為師堪與人天為師說甚自救不了任運
騰騰無拘無束祗饒明日無飯喫今日亦不憂忽拄
杖子不平道長老恁麼說話盡是脫空搜盡一大藏

教無此等誑語既是明日無飯喫今日安得不憂山
僧但向他道木上座明則明矣實有未知何故不見
道美食不中飽人餐。

示眾問座有數千指當機者
是誰師曰覿面薦取曰覿面交鋒即且止草賊大敗
是如何師打曰和根掃盡曰棒頭撥開真龍眼喝下
全施陷虎機師曰汝且班師回朝曰得勝還邦又作
麼生師曰屬目論英雄曰出群須是英靈漢敵勝還
他獅子兒師曰誰是其人乃曰大凡做工夫如捕賊
相似欲捕真賊先須辨賊情由渠無依著去住隨時
渠無繫戀出沒任意迎之莫見其首隨之莫見其尾
出入無時莫知其鄉當面白拈猶其餘事舉家劫奪
未是全威於此辨得分明向無捉摸處下番毒手於
有端倪處大施縱擒故高峰先師曰一不做二不休
殺人須究親下手捉賊要拿真領頭的的拿定領頭
漸加馴伏使彼熟處漸生生處漸熟與彼同住動靜
無拘與彼同行無分先後到此田地方知大中無外
賊是家親雖然如是猶未是放手時節且道如何是
放手時節直待金星現歸家始到頭。

示眾菡萏愁
炎逼芙渠恨熱忙薰風自南來殿閣生微涼擬問如
何若何箇中不用商量會得秤錘是鐵不會雪上加
霜。

示眾近時道流類多務華少實鮮見有真參實
悟者何謂真參如高峰廿年死關長慶七破蒲團神
光立雪斷臂者便是箇真參的樣子何謂實悟如靈
雲見桃花香巖聞擊竹黃蘗聞舉吐舌者便是箇實
悟的樣子必如是然後可以了生脫死超佛越祖諸
昆仲中有一箇半箇如古人者麼此箇地位亦不必
向外馳求直須向自己屋裡打點生死人人本有不
知生之來處是生之事重不知死之去處是死之事
重生死既重則工夫不提自起勤勤懇懇時繼以日
日繼以月月繼以年久久純熟忽然冷灰豆爆方知

井中原自有水瓮裡何曾失鱉天上天下惟我獨尊
又何佛祖之足稱耶若一向矜禪者之名裝禪者之
體逞舌辨為機鋒憑意想為解會千生百劫頭出頭
沒無有了期豈不大可怖畏今一七雖終結制方始
各宜努力勿恣怠緩珍重。

高峰老人三周送牌位
入嘉禾天寧祖堂有佛處不得住無佛處急走過古
人恁麼道老人恁麼舉大似藏身處沒縱跡沒縱跡
處莫藏身正眼看來難瞞識者不肖性統今值滿服
之期欲就老人本位指箇落處貴圖永鎮千秋且道
如何是本位聻遂捧牌位至祖堂安位曰有佛處切
須住無佛處勿走過鴛湖風月舊時輝檇李露花香
正熟咄。

師至五祖一僧於石上磨剃刀次時有小
雀傍立僧曰者雀得恁麼大膽師曰情知汝刀不利
僧舉刀作斫勢雀便飛去師曰果然不利僧曰何以
見得師曰若利即飛不去也。

數僧自奉化來參師
問曰我聞奉化八鄉是否俱曰是師曰彌勒出在那
一鄉俱曰奉化鄉師曰奉化許汝等住未識彌勒在
一僧曰某甲只知本鄉師曰那箇是你本鄉曰長壽
鄉師曰者不是本鄉眾罔措。

師臥次笑旨侍者展
趙州相請師閱師曰那裡得者像來旨曰一人傳虛
萬人傳實師曰也是依樣畫葫蘆復展西域文殊相
師曰東土的聻旨曰見臥次師曰我不是文殊旨曰
今日塗污和尚師顧旁僧曰放下帳子著。

僧問如
何是戒師曰披枷帶鎖如何是定師曰寒巖枯木如
何是慧師曰髑髏眼睛。

問雲門要一棒打殺世尊
畢竟過在甚麼處師曰理無曲斷。

士問如何是奪
人不奪境師曰森羅與萬象如何是奪境不奪人師
曰兩眼對兩眼如何是人境兩俱奪師曰落花滿地
無人掃如何是人境俱不奪師曰千紅萬紫任君看。

問萬法歸一一歸何處師曰常憶江南三月裡鷓

鴣啼處百花香。

總戎袁寶善性煒居士諱桂字蓮宇首參慶忠得法
高峰著有頌古行世自敘入道行由其略曰余忠州
人也世居石寶少時曾入公門甲申兵變後於隆武
二年內奉督師閣部王給劄團練禦守彈丸歷受國
典見任總兵理屯田鹽務壬辰春慶忠鐵老人移錫
石寶余見德容不凡婉留供養老人每以機語指示
余酷酒沉迷全不知醒是歲佛誕日老人誡曰居士
有地方之責還須節飲庶保無虞余愧悔無地回衙
即呈偈曰酒是人間祿無貪無不足打穿麴孽缸更
斷輪迴肉老人甚喜為余取名燈煒號寶善室人名
燈智號朴素闔家持齋教余參無字話頭初覺有味
久之毫無影響不覺冤家路窄遇著三山本師出江
省候老人余書一偈令人呈覽師一筆塗卻余躬禮
師師曰是甚麼余無對師打余一掌余啞口含冤後
請師開法崇聖余皈依座下執弟子禮一面理公一
面參究本師令余頌青州公案頌曰著起青州衫家
家去拜年承待厚與薄止得盡情言師曰且信一半
時癸巳新正事也一日本師上堂余問如何是尊貴
一句師曰九重深密處余曰恁麼則彩鳳呈祥後君
王鎮帝都師曰道甚麼余禮拜而退如此問答機緣
不可盡舉癸巳秋本師置一問若人識得心大地無
寸土既是無寸土向何處安身立命余頌答不恰被
師痛罵一番余乃盡情放下晝夜苦參不踰月一夕
聞桶蓋墜地忽然擊破疑關隨說偈曰本來無一物
作巧弄工夫撲地翻筋斗毒藥是醍醐從此鼻孔通
快出入自由每與本師唱和馬嘴不對驢頭師喜曰
居士異日解綬著緇當為吾宗嫡嗣以偈囑余火裡
蓮華迥異常一枝特出露新粧他年馥郁人天眾鼻
孔傳來滿地香余白曰師恩難報某甲更名性煒師

曰且待著自愧業纏不了有負大慈豈料吾師太毒
命余將平日著頌公案六十則刊行余思出家喫飯
穿衣在家穿衣喫飯都是本分為人一場打鬨何幹
只這些閒言剩語傳得也好不傳也好設有箇旁不
肯底出來道而皮厚多少余不免呵呵大笑曰寶善
今朝失利。

舉世尊陞座因緣頌曰短棹驚飛水上
鷗兩行空自沒來由春江不盡風流意半似贏乖半
似羞。

舉魯祖面壁因緣頌曰赤尾龍門逐浪過漁
翁捲釣意如何直鉤不似尋常餌惟聽金鱗躍碧波。

舉藥山問石頭聞南方有直指人心見性成佛之
旨未審是否頭云恁麼也不得不恁麼也不得恁麼
不恁麼總不得話頌曰當初無計入紅樓入得紅樓
休便休不如當初不相識也無煩惱也無愁。

舉世
尊拈花因緣頌曰登壇點將為蒼生細柳營開按轡
行閫外不知天子詔至今猶重亞將軍。

舉雲門東
山水上行話頌曰嶺頭紅杏一枝開鬥雪迎風香滿
腮自是春英藏不住從教蜂蝶傍牆來。

舉乾峰上
堂舉一不得舉二話頌曰夜繡烏雞彩色奇暗中一
線少人知平空操出無絃韻流水高山別賦詩。

剌史沈克齋赤肩性宗居士諱廷勱字子相秀水人
世科甲公少時咿唔雞窗便慕宗乘歷叩名宿各有
機契及宦遊西蜀新寧民淳事減益得究心是時高
峰應向化侯請來主曇華密邇於新公謁焉言下領
旨迎峰至新居三月日蒙扣擊徹法源底峰為印可
未幾峰入浙新邑奉例裁併公得侍行旋嘉禾通於
郡之同人曹秋嶽王邁人朱茂時輩以天寧迎峰卓
錫二載法行江浙送聚雲三世語錄附楞嚴藏皆公
贊成之力也康熙庚戍峰回蜀公後補欒城牧商州
予告還里歷十有六年峰順世矣遺命屬公作銘峰
闡化四十餘年縉紳問道者何限不遠數千里獨以

後事委公其隆重為何如良由公進道之篤師資契
合有深焉者嘗自著參學緣起其略曰予少時潦倒
帖括中徵逐聲氣本來一著子當面錯過稍壯喜習
功過格偶閱陽明先生傳習錄好之尤愛象山慈湖
明道白沙心齋龍溪語以為自濂溪以來聖學真傳
在是四十外閱趙州大慧錄雖未盡領會然不忍釋
手賴友人孔皜菴時時勸進此道孔茂弘者皜菴第
三子也偶閱睡中主公案疑情頓發力參半月即大
悟予與皜菴疑之俾通所見於靈隱具和尚具為印
可余乃驚異始諦信焉由是始參柏樹子話壬寅秋
先兄郡丞鏡湄公捐館予悲不自解乃從嚴扆臣借
傳燈錄朝夕覽閱藉以忘懷偶謁介菴於金明方食
枇杷菴問是甚麼予曰枇杷菴厲聲曰入地獄如箭
射又謁古雲於天寧雲曰居士手中是甚麼予曰扇
子雲曰請用扇予用扇雲呵呵大笑今思二老皆直
提持奈當時不唧溜何癸卯二月幼子殤意緒不
乃力參柏樹子以自遣參至一念不萌者逾時適
人來問話聞聲若雷心為震動以問茂弘茂弘曰
此是參得專一處正是好消息勉旃是歲四月入都
明年甲辰選授蜀東之新寧以道遠親老中心皇然
偕嚴覽民訪佛果於都門亦蒙策勵未領也自京南
歸將理西楫姻友陳玉仍過訪予邀嚴𨍏轢施繹修
兩先生並徐敬可孔茂弘共茶話是日頗多法戰余
但屏息而已比西行與茂弘別因曰僕於此事切矣
茲遠適荒蜀聞彼中無事或可了僕素願子何以教
我弘曰當作一方便然非工夫到極處切不可開余
唯唯因授予方寸小封外書露字後書訂封處云疑
極而開余珍重告別長江萬里舉目清曠心心不釋
自初秋起行至仲冬抵任無民無役二三僮僕苦之
先後謝去予反幸其山川窅寂意豁如也乙巳四月

謁破山和尚於高梁山贈偈云八千里外故人淚三
十年來窮子心今日相逢真奇遘三生石上舊知音
時夔郡守邢公邀山於行署予陪侍次山以手作開
合勢云這是拳頭這是巴掌總是一箇不可偏廢的
道理丙午復謁山於雙桂山指壁畫車牛圖問曰會
麼予曰不會山云若但打牛亦未是余稍有省比明
復請開示山云識法者懼余領之別後兩月而山順
世矣新邑聽雪牛目兩禪師破山之後也見地脫灑
予雅重之與往還酬對甚多是冬予往兼視開篆開
有盛山西瞿兩禪宿而盛師稍近時蒙策勵甚切不
存形跡每貽尺牘道誼凜然予間請開示柏樹子話
盛云此時不難為公道破恐向後公則罵僧去也丁
未四月謝篆歸新心益清豁每日危坐蒲團炷香自
限至疑極處忽憶茂弘小封許我疑極而開今既疑
極可以開矣比拆視不意內復加封又書云非有七
晝夜不間斷工夫切不可開予只得仍置匣中重新
再參刻意欲得七晝夜打成一片方敢開封其如要
七晝夜工夫無間再不可得此封亦遂不敢開但力
參如故五月中接家信知家嚴一目不明欲覓空青
醫治予遍訪無有不可奈何忽念藥師經可以祈年
明目乃虔請入署合衙持齋予跪誦於佛前一心祈
禱務期誦時不起一念誦畢一卷氣乏少停又恐心
神外馳即危坐單參萬法歸一一歸何處停參即誦
停誦即參覺夢寐中皆參皆誦七月自朔至望經完
余竟如彈指頃覺所參萬法歸一一歸何處宛爾現
前偶記吹萬大師錄中曾有此拈示試取問證遂有
省發十月以公務往府道經磐城遂謁三山和尚於
曇華予請開示師問公本參何話予曰庭前柏樹子
師云作麼生會予云也只是目擊道存師云畢竟如
何是庭前柏樹子速道速道余擬對師云不是不是

予不覺面赤良久師正色云是誰公來參的予曰
某心中也自明白忽被和尚這劄直得無言可對無
理可伸師云公亦做有工夫只是未在曾見船子夾
山公案麼予曰見師云試舉看予舉至夾山辭行回
顧處師驀豎掌云將謂別有耶予不覺高聲應曰更
無別有了師云是甚麼予大笑曰和尚何須恁麼問
師云且喜居士承當得也予便禮拜維時頓覺拈花
豎指吹毛輥毬等案一一透去不覺忻喜踴躍予乃
謂師曰將謂有多少奇特原來只恁麼師云莫錯會
好此後正好喫老僧痛棒未肯放過居士在予曰弟
子亦未肯放過和尚在第山遙道棘師能一過我乎
師云諾遂別歸亟取孔茂弘密封啟視之內但書合
掌當胸良久兩手開合數次急著眼覷十六字而巳
予閱之呵呵大笑要知此事有遮有表若非盛師茂
弘秘不通風則工夫何以著力若非曇華痛加敲擊
則箭鋒何以發機三人皆成我也既而通所見于盛
師盛云喜公已打得圓相了也何不並圓相抹卻予
思此語與三師臨別正好喫棒之語相符於是專看
吹毛用了急須磨及青州布衫句至忘寢食比至陰
夕忽然徹悟戊申正月二十六夜戍時有白氣從西
南起上貫天適聽雪師來縣予作白毫光偈示之有
不信大家舉首看何人不見白毫光之句聽師欣喜
印可明春雪師以源流見囑予思從上居士授法於
人者少則亦何可輕受法於人且予半生多從先儒
語錄中著力年春印心於曇華益與吾道相發明茲
不過欲作一脫灑書生但知此事便休耳因謝以偈
云家師自有尼山在呼唯明明只此傳以見意云是
月終三山和尚抵縣一見即喜曰居士不局於一橛
禪矣遂問予如何是萬法歸一予卓然立又問一歸
何處予展兩手又問青州布衫聻予將旁僧劈面一

掌云我從來疑著此語問如何是親切句予曰學人
是沈二如何是轉身句予曰茶碗好盛粥如何是異
類句予曰盞子落地碟子破如何是末後句予曰咄
咄咄鳥語風聲無不足一日招師齋沙彌冷眼以疾
辭余問彌云馬祖日面月面作麼生彌便掌余云汝
這掌作麼生彌喚旁僧字云玉眉予便別打旁僧師
大笑又一日同冷眼侍師閒立次適見貓逐雞雞飛
入草予曰俊哉師隨取一片磚置地問予曰是甚麼
予便作雞鳴聲予顧冷眼云雞在這裡貓在甚麼處
眼便作捉雞勢師笑云這話猶未圓在于進前曰還
許學人圓得否師云許予便將磚一腳踢去師乃印
可遂舉五家宗旨勘余余一一默證因欲授余以源
流予思風塵俗吏此生作了事俗漢足矣遂固辭因
舉聽師所付因緣遂還前偈具白於師師亦弗強既
而自惟予投機實在於師且師不憚千里跋涉為法
求人予又安敢不原所悟以負師慈德哉乃敬受之
師留新一月始旋曇華予送至中途師切囑曰見道
非難實證為難居士珍重保任可也予拜別歸治一
味落落閒閒更無些子礙膺之物雖出政蒞民之間
喜便笑怒便嗔案牘有露柱拱手呈來閒人被庭石
吆呼趁去色色信其本來只成無心道人而新邑遂
巳大治(云云)。

上鐵壁老和尚五家宗旨歌曰五家
宗旨如五指散為大悲千手臂一一手具五嶽形一
一嶽中生萬卉一一卉萌千百枝是吾五指難思議
高人握來一掌中五指還如一指同諦觀此指指亦
無方是吾宗正脈通粗禪棄之成鹵莽口耳泥之成
誕誑二俱可憐孰拯之只今惟有鐵和尚雙徑源流
賴此傳眼如日月明百川日月眼萬古懸歌以似之
告法筵。

敏樹和尚開法慈雲公夙欽其名德特往
見之公問智不到處切忌道著道著則頭角生如何

云恭賀恭賀公云弟子頭角生也敏云一任行雲
布雨殿中點燈次公謂眾僧曰前半間不得道明後
半間不得道暗速道速道眾無對共白於敏敏云一
箭射更關公問格物即不問如何是物格敏云頂門
須具眼別有好商量敏隨問公云公試道看公云欲
窮千里目更上一層樓敏微笑敏問公云格物是物
格是公云六六元來三十六敏將飯喂貓次公陡問
南泉斬貓和尚因甚喂貓敏云雲月雖同溪山各異
公曰能殺能活。

嘗語諸方曰新寧縣前有箇石獅
子有時喚月嘶風有時東輥西操但不得將他動著
動著即被他一口咬殺。

問如何是新寧境公曰無
底籃盛山菌子沒絃琴操萬年松如何是境中人公
曰退食每餐無米飯見賓恰會不來人問日用如何
著力公曰牽象藕絲元不斷浙溪逆溯上瞿塘問如
何得勘破一切公曰莫將絲繫風。

公治新五年戶
增數倍邑無穿窬道不拾遺己酉正月奉例裁併於
梁山新民因挽公不得乃畢送公至萬縣已距新七
程矣公遂賦歸偈四首五載誰為副此機青山留我
伴寒暉幸沾封典恩何渥得遂趨庭志不違拄杖著
靴穿水去蒲團裝月帶涼歸年來人事如彈指贏得
心空好拂衣勤民出政知誰力了了隨緣不借中戒
石吼庭吞皜月蒲鞭拍掌笑春風神珠輝處頭頭露
寶劍揮來面面通會得威音消息迥山流水住耳看
松水到渠成祗善為遊行掉臂任吾之焚香坐久我
忘我退食公餘誰是誰畢竟暖風吹到冷從教綠髮
變成絲來來去去非來去道破人情有子規鞭起須
彌駕起船就中著便下東川野橋流出鐘聲遠古渡
撐開月影圓逐浪隨波今日句呈橈舞棹未生前折
腰且自隨緣去落落閒閒不記年時西瞿和尚在萬
公呈前偈瞿答偈云過量人來法法通如水波上湧

千重水枯川竭長流處依舊青山綠水中公又答云
箇中無法亦無通何處如波湧幾重倒嶽傾湫波浪
闊何曾一滴滯胸中平日留心山水間山山水水得
人閒自從吸盡西江後山是水兮水是山。

太守朱葵石茂時性悟居士禾之秀水人宰輔文恪
公之後也以貴胄膺天眷歷宦有年垂老致仕游心
放鶴洲日延名宿問道親炙雪嶠信費隱容甚久康
熙己酉高峰南下公謁於天寧峰示以柏樹子話力
參至忘寢食一日有省呈解於峰曰別處妥一件只
是一件這裡會得一處妥處處妥又云看得本來面
目分明原無貴無賤無貧無富無喜無怒無死無生
峰曰只此數語居士可謂見到說到矣但時時保任
念念操存直做到大休歇底田地得大自在得大受
用施為運轉出沒卷舒任性而流無可不可連這保
任操存四字一並忘卻更有甚麼參差錯謬關礙生
死而不一了百當公禮拜而退從此工夫日密親朋
來往不及塵世一語沈公赤肩是其道中友也峰還
蜀公會眾拜送舟中呈冊索偈峰書數千言付之時
年已八十有二矣。

文學李青眉性端居士墊江人父與高峰髫年同肄
業公以世誼謁峰於崇聖值峰為眾入室公滿心伎
癢乃移橙子於旁禮拜乞示話頭峰問居士移者何
物公曰橙子峰曰好箇話頭於是行住坐臥只箇橙
子放不下適慶忠老人至公禮見坐談永夜炳燭歸
寮忠謂公曰居士遇燭滅時話頭亦可行路公於此
有省衡山炳禪師聞公穎悟一日過崇聖問公曰話
頭聻公豎一指山曰既是橙子因甚又上指頭去公
曰無水不行船山顧峰微笑侍峰遷五雲受印後作
偈達山曰五葉橫江已太孤嵩山九載復何圖誰知
滿地含冤恨為問胡公念也無我亦曾經付囑來隨

渠同看荻花開兒童便作風塵色故把雙峰腦後栽
何期賺入浯江下江上乘風跨駿馬崇聖場頭快著
鞭師並吾師冷笑也橙子拈來作話頭臨機豎指沒
來由師因詢我指頭意我道船借水中流吾師十載
拈黃葉我作兒啼不肯歇拾得黃金一笑休從教出
篋飛成蝶其奈吾師狼毒何佯顛唱作釣魚歌五雲
院裡輕相囑教我乘槎泛碧波因憶當年師二老何
須舌上生青草推敲橙子一聯詩直至而今無可道
偶入曹溪理舊遊西風拂面又新秋芒鞋吹到福城
裡重禮猊臺玩樂丘山自青兮水自綠師顏如金語
如玉追隨略領早暮間一聽高山流水曲。

次韻送
童真禪師南行傷哉象末世祖道鮮弘人誰是主中
主多為賓裡賓知君存大義令我羡能仁但得南遊
去重敷上苑春。

文學張雙承性愨居士忠州人業儒尚道學族近高
峰朝夕叩見峰數加鉗錘公志愈堅一日呈解於峰
聲未絕峰遽問曰如何是佛答曰草蒲團。

舉僧問
高峰六道眾生還具佛性也無峰云嗄拈曰塞滿虛
空克遍法界本自尋常阿誰無分雖然如是還知高
峰老漢答處麼科頭箕踞長松下白眼看他世上人
復頌曰眾生六道幾何般換面改頭總亦然六月日
頭到處熱三冬霜雪普天寒。

舉僧問高峰如何是
為人一句峰便打僧云恁麼則辜負某甲也峰云山
僧今日失利拈曰為憐三歲子不惜兩莖眉檢點將
來可恨阿僧當面蹉過復頌曰為人一句猶如屎屁
驀頭打也全無遮避承恩容易報恩難千古萬古空
相憶。


別菴禪師同門錄卷下終