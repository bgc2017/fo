











「大佛頂如來密因修證了義諸菩薩萬行首楞嚴經卷第十」


辨魔分之二

「阿難。彼善男子。修三摩提。想陰盡者。是人平常夢想銷滅。寤寐恒一。覺明虗
靜。猶如晴空。無復麤重。前塵影事。觀諸世間大地山河。如鏡鑒明。來無所黏。
過無蹤跡。虗受照應。了罔陳習。唯一精真。生滅根元。從此披露。見諸十方十
二眾生。畢殫其類。雖未通其各命由緒。見同生基。猶如野馬。熠熠清擾。為浮
根塵究竟樞穴。此則名為行陰區宇。若此清擾熠熠元性。性入元澄。一澄元
習。如波瀾(大波)滅。化為澄水。名行陰盡。是人則能超眾生濁。觀其所由。幽隱妄想。
以為其本。」

【〔疏〕夜之夢寐即晝之想像想陰盡則覺寐為一塵影既滅故山河如鏡無
所分別即虗應而巳陳習謂宿習想緣生滅根元行陰體也十方眾生同
此生基熠熠怳惚狀也想滅則此心為澄空行現故遊塵清擾於其間識
為立命由緒其性元澄行破還元則流習頓滅故為澄水因心所計亦有
十魔然行想二魔即見思為體行中諸見有六十二即六十二見釋曰六
十二見古德未詳其義遂令百世同迷而經論雖有其名未出其體惟長
阿含所說與此經合但義類多含而詮別不一經中之義皆依世界劫量
起計故自四徧常至四矯論總十六見為本劫本見從十六我見至五涅

槃總四十四見為末劫末見故長阿含以二無因論居本末之間共六十
二此經論次第所以各依本起也。】

「阿難。當知是得正知奢摩他中。諸善男子。凝明正心。十類天魔不得其便。方
得精研窮生類本。於本類中生元露者。觀彼幽清圓擾動元。於圓元中起計
度者。是人墜入二無因論一者是人見本無因。何以故。是人既得生機全破。
乘于眼根八百功德見八萬劫所有眾生。業流灣環死此生彼秪見眾生輪
迴其處。八萬劫外。冥無所觀。便作是解。此等世間。十方眾生。八萬劫來。無因
自有。由此計度亡正徧知。墮落外道。惑菩提性。二者是人見末無因。何以故。
是人於生。既見其根知人生人。悟鳥生鳥。烏從來黑。鵠從來白。人天本竪。畜
生本橫。白非洗成。黑非染造。從八萬劫無復改移。今盡此形。亦復如是。而我
本來不見菩提。云何更有成菩提事。當知今日。一切物象。皆本無因。由此計
度亡正徧知。墮落外道。惑菩提性。是則名為第一外道立無因論。」

【〔一圓元計度〕為二無因論謂周徧計度本元之因而以乘眼根功德見過
去八萬劫者此以方涉世之數而依本劫本見起計故八萬劫外冥無所
觀遂計本來無因業流灣環者即人還生人鳥還生鳥也二者見末無因
與上義同但觀未來自體依末劫末見起計釋曰阿含以二無因論居四
矯論之後在十六我見之前又約自觀宿命起計謂第一無因者有從無
想中來自憶前事本無所有第二無因者以世智觀察作如是計釋曰諸

見皆有定心世智二相以依根本後得二境故。】

「阿難。是三摩中。諸善男子。凝明正心。魔不得便。窮生類本。觀彼幽清常擾動
元於圓常中。起計度者。是人墜入四徧常論。一者是人窮心境性。二處無因。
修習能知二萬劫中。十方眾生所有生滅。咸皆循環。不曾散失。計以為常。二
者是人。窮四大元。四性常住。修習能知四萬劫中。十方眾生。所有生滅咸皆
體恒。不曾散失。計以為常。三者是人。窮盡六根末那執受。心意識中。本元由
處。性常恒故。修習能知。八萬劫中。一切眾生。循環不失。本來常住。窮不失性。
計以為常。四者是人。既盡想元。生理更無。流止運轉。生滅想心。今巳永滅。理
中自然成不生滅。因心所度。計以為常。由此計常亡正徧知。墮落外道。惑菩
提性。是則名為第二外道立圓常論。」

【〔二圓常計度〕為四徧常論此徧常論為四者一觀心境二觀四大三觀八
識四觀陰理總計為常名四徧常又阿含四徧常論約觀劫量起計一能
憶二十成敗劫二能憶四十成敗劫三能憶八十成敗劫四以自智觀察
世間並計彼我皆常名四徧常。】

「又三摩中。諸善男子。堅凝正心。魔不得便。窮生類本。觀彼幽清常擾動元。於
自他中。起計度者。是人墜入四顛倒見。一分無常。一分常論。一者是人觀妙
明心。徧十方界。湛然以為究竟神我。從是則計我徧十方。凝明不動。一切眾
生。於我心中。自生自死。則我心性。名之為常。彼生滅者。真無常性。二者是人。

不觀其心。徧觀十方。恒沙國土。見劫壞處。名為究竟無常種性。劫不壞處。名
究竟常。三者是人。別觀我心。精細微密。猶如微塵。流轉十方。性無移改。能令
此身。即生即滅。其不壞性。名我性常。一切死生。從我流出。名無常性。四者是
人。知想陰盡。見行陰流。行陰常流。計為常性。色受想等。今巳滅盡。名為無常。
由此計度。一分無常。一分常故。墮落外道。惑菩提性。是則名為第三外道一
分常論。」

【〔三自他計度〕為顛倒論有四一者所觀以湛寂之理為常生滅之性無常
二者別觀恒沙國土謂三禪以下為三災所壞名無常性四禪以上三災
不及名究竟常三者觀心精細流轉即細相生滅四者以陰行流性為常
色受想為無常又阿含顛倒論約觀天人起計一以梵天為常眾生無常
二以戲樂命終者為無常餘者為常三以失意變滅者為無常四以自智
觀世間計常無常名四顛倒論。】

「又三摩中。諸善男子。堅凝正心。魔不得便。窮生類本。觀彼幽清常擾動元。於
分位中生計度者。是人墜入四有邊論。一者是人心計生元。流用不息。計過
未者。名為有邊。計相續心。名為無邊。二者是人觀八萬劫。則見眾生。八萬劫
前。寂無聞見。無聞見處。名為無邊。有眾生處。名為有邊。三者是人計我徧知。
得無邊性。彼一切人。現我知中。我曾不知彼之知性。名彼不得無邊之心。但
有邊性。四者是人窮行陰空。以其所見。心路籌度。一切眾生。一身之中。計其

咸皆半生半滅。明其世界。一切所有。一半有邊。一半無邊。由此計度。有邊無
邊。墮落外道。惑菩提性。是則名為第四外道立有邊論。」

【〔四分位計度〕為有邊論有四者一以觀過未有分位為有邊相續無分位
名無邊二觀無聞見處其境叵測名無邊有聞見處其境可了名有邊三
者觀我徧知之性其知無涯名無邊彼所觀者其境有極為無邊四者於
密移中觀造化性故計一身半生半滅即以生為有邊滅為無邊又阿含
四有邊者約觀世界起計其初二三以四方上下為有邊無邊第四以自
智觀世間計有邊無邊。】

「又三摩中。諸善男子。堅凝正心。魔不得便。窮生類本。觀彼幽清常擾動元。於
知見中。生計度者。是人墜入四種顛倒。不死矯亂。徧計虗論。

一者是人。觀變
化元。見遷流處。名之為變。見相續處。名之為恒。見所見處名之為生。不見見
處。名之為滅。相續之因。性不斷處。名之為增。正相續中。中所離處。名之為減。
各各生處名之為有。互互亡處。名之為無。以理都觀。用心別見。有求法人。來
問其義。答言。我今亦生亦滅。亦有亦無。亦增亦減。於一切時。皆亂其語。令彼
前人。遺失章句。二者是人。諦觀其心。互互無處。因無得證。有人來問。唯答一
字。但言其無。除無之餘。無所言說。三者是人。諦觀其心。各各有處。因有得證。
有人來問。唯答一字。但言其是。除是之餘。無所言說。四者是人。有無俱見。其
境枝故。其心亦亂。有人來問。答言亦有。即是亦無。亦無之中。不是亦有。一切

矯亂。無容窮詰。

由此計度。矯亂虗無。墮落外道。惑菩提性。是則名為第五外
道四顛倒性。不死矯亂徧計虗論。」

【〔五知見計度〕為四種矯論此由分別境相立知見名字第一約解總觀八
境故知見多端報答不定二三約證偏觀一境故唯見一義第四於有無
雙觀報答矯亂此四知見第一圓知二三徧詖第四折中又阿含四種矯
論約觀因果起計異問異答一者善惡之報異問異答二者他世有無異
問異答三何者善惡異問異答四以愚冥闇鈍異問異答巳上十六見每
論前三皆以定意三昧現證後一以捷疾相智觀察即從真立俗之義。】

「又三摩中。諸善男子。堅凝正心。魔不得便。窮生類本。觀彼幽清常擾動元於
無盡流。生計度者。是人墜入死後有相。發心顛倒。或自固身。云色是我。或見
我圓。含徧國土。云我有色。或彼前緣。隨我迴復。云色屬我。或復我依。行中相
續。云我在色。皆計度言。死後有相如是循環。有十六相。從此或計畢竟煩惱。
畢竟菩提。兩性並驅。各不相觸。由此計度。死後有故。墮落外道。惑菩提性。是
則名為第六外道立五陰中。死後有相心顛倒論。」

【〔六無盡計度〕有十六相者經標四計兼出其因一者謂由計色是我故自
固其身二者由見我性徧含故計我有色三者由見前緣隨我故計色屬
我四者由見諸行相續故計我在色并受想行三亦如是計為十六見寶
積經論云我者謂主宰性我所者謂五陰性又阿含十六我見約觀來世

生處有想起計即末劫末見一者謂我終後生有色有想二者生無色有
想三者生亦有色亦無色有想四者生非有色非無色有想五者生有邊
有想六者生無邊有想七者生亦有邊亦無邊有想八者生非有邊非無
邊有想九者生有樂有想十者生有苦有想十一者生亦有樂亦有苦有
想十二者生非有樂非有苦有想十三者生唯有一想十四者生有若干
想十五者生有少想十六者生有無量想。】

「又三摩中諸善男子堅凝正心。魔不得便。窮生類本。觀彼幽清常擾動元。於
先除滅色受想中。生計度者。是人墜入死後無相。發心顛倒。見其色滅。形無
所因。觀其想滅。心無所繫。知其受滅。無復連綴。陰性銷散。縱有生理。而無受
想。與草木同。此質現前。猶不可得。死後云何更有諸相。因之勘校。死後相無。
如是循環。有八無相。從此或計涅槃因果一切皆空。徒有名字究竟斷滅。由
此計度。死後無故。墮落外道。惑菩提性。是則名為第七外道立五陰中。死後
無相心顛倒論。」

【〔七前滅計度〕有八相者。
〔溫陵曰〕陰性消散謂色受想滅也生理即行陰此
以四陰現在因亡未來果滅因果合論故成八相。
〔疏〕阿含云或有沙門婆
羅門於末劫末見生無想論謂我終後生有色無想有生無色無想有生
亦有色亦無色無想有生非有色非無色無想有生有邊無想有生無邊
無想有生亦有邊亦無邊無想有生非有邊非無邊無想是為八見。】


「又三摩中諸善男子。堅凝正心。魔不得便窮生類本觀彼幽清常擾動元。於
行存中。兼受想滅。雙計有無。自體相破。是人墜入死後俱非。起顛倒論。色受
想中。見有非有行遷流內觀無不無。如是循環窮盡陰界。八俱非相隨得一
緣。皆言死後。有相無相。又計諸行性遷訛故。心發通悟有無俱非虗實失措。
由此計度。死後俱非。後際昏瞢。無可道故。墮落外道。惑菩提性。是則名為第
八外道。立五陰中。死後俱非心顛倒論。」

【〔八存滅計度〕有八相者謂前三巳滅故色受想中見有非有後一猶存故
行遷流內觀無不無前後雙觀有無俱非故成八相即非有色受想行非
無色受想行也阿含八俱非論者謂有沙門婆羅門於末劫末見生非想
非非想論謂我此終後生有色非有想非無想有生無色非有想非無想
有生亦有色亦無色非有想非無想有生非有色非無色非有想非無想
有生有邊非有想非無想有生無邊非有想非無想有生亦有邊亦無邊
非有想非無想有生非有邊非無邊非有想非無想是為八見。】

「又三摩中。諸善男子。堅凝正心。魔不得便。窮生類本。觀彼幽清常擾動元。於
後後無。生計度者。是人墜入七斷滅論。或計身滅或欲盡滅或苦盡滅。或極
樂滅。或極捨滅。如是循環。窮盡七際現前銷滅滅巳無復。由此計度。死後斷
滅。墮落外道。惑菩提性。是則名為第九外道。立五陰中。死後斷滅心顛倒論。」

【〔九後無計度〕為七斷滅論者阿含云或有沙門婆羅門於末劫末見起斷

滅論總有七見或計我身從因緣生必歸磨滅或計我於欲天斷滅或計
我於色天斷滅或計我於無色界空處斷滅或計我於識處斷滅或計我
於不用斷滅即無所有處或計我於有想無想處斷滅是為七見。】

「又三摩中。諸善男子。堅凝正心。魔不得便。窮生類本。觀彼幽清常擾動元。於
後後有。生計度者。是人墜入五涅槃論。或以欲界為正轉依。觀見圓明。生愛
慕故或以初禪。性無憂故。或以二禪。心無苦故。或以三禪。極悅隨故。或以四
禪。苦樂二亡。不受輪迴。生滅性故。迷有漏天。作無為解。五處安隱為勝淨依。
如是循環五處究竟。由此計度五現涅槃。墮落外道。惑菩提性。是則名為第
十外道。立五陰中。五現涅槃。心顛倒論。阿難。如是十種禪那狂解。皆是行陰
用心交互。故現斯悟。眾生頑迷。不自忖量。逢此現前。以迷為解。自言登聖。大
妄語成。墮無間獄。汝等必須將如來語。於我滅後。傳示末法。徧令眾生覺了
斯義。無令心魔。自起深孽。保持覆護。銷息邪見教其身心開覺真義。於無上
道。不遭枝岐。勿令心祈得少為足。作大覺王。清淨標指。」

【〔十後有計度〕為五涅槃論者以行盡還元故取五種果唯欲界具根塵識
故觀見圓明而生愛樂阿含云於現在法生泥洹論盡入五見中謂有說
我於現在五欲自恣是現在泥洹或以初禪為現在泥洹或以二禪為現
在泥洹或以三禪為現在泥洹或以四禪為現在泥洹是為五見又云若
沙門婆羅門於末劫末見皆入此四十四見中或有於本劫本見盡八十

六見中或有於本劫本見末劫末見盡入六十二見中唯有如來知此見
處如是執如是持其所知亦復過是雖知不著是為如來微妙大法光明
釋曰此六十二見世尊亦如是知如是見但不執著耳蓋外道以知見立
知故成見網如來以知見無見故成菩提所以結云墮落外道惑菩提性
又總論諸見所起者大毗婆沙云梵網經說六十二見以身見為本依等
起說故師子吼經說種種異見皆依有無約推求說故釋曰法華云若有
若無等依止此諸見具足六十二即推求義也又若統論諸見所起不出
五利使此即唯識之說故涅槃經云身邊邪見戒取見取是五見主六十
二見。

識陰十魔】

「阿難。彼善男子。修三摩提。行陰盡者。諸世間性。幽清擾動。同分生機。倐然隳
裂。沉細綱紐。補特伽羅。酬業深脉。感應懸絕。於涅槃天。將大明悟。如鷄後鳴。
瞻顧東方。巳有精色。六根虗靜。無復馳逸。內外湛明。入無所入。深達十方十
二種類。受命元由。觀由執元。諸類不召。於十方界。巳獲其同。精色不沉。發現
幽秘。此則名為識陰區宇。若於群召巳獲同中銷磨六門。合開成就。見聞通
鄰。互用清淨十方世界。及與身心。如吠瑠璃。內外明徹。名識陰盡。是人則能
超越命濁。觀其所由。罔象虗無。顛倒妄想。以為其本。」

【〔溫陵〕通敘行滅識現也行為世間遷流之體性擾動生機之綱紐眾生酬

業之深脉故行陰盡者生機綱紐倐然隳裂酬業深脉感應懸絕而涅槃
性天將大明悟矣。
〔疏〕識為受命之元行窮識現故深達命元六根虗盡無
復馳逸即生機不擾也行陰遷流不出根境之法由感應懸絕故內外湛
明諸類不召故入無所入十方世界巳獲其同即越異生之性也由消磨
六門故合開成就由見聞通隣故六塵不隔而諸根互用矣然識為還元
之地故諸乘於此妄立因依而取果證總成十魔。】

「阿難。當知是善男子。窮諸行空。於識還元。巳滅生滅。而於寂滅。情妙未圓能
令巳身根隔合開。亦與十方諸類通覺。覺知通㳷。能入圓元。若於所歸。立真
常因。生勝解者。是人則墮因所因執娑毗迦羅所歸冥諦。成其伴侶。迷佛菩
提。亡失知見。是名第一立所得心。成所歸果。違遠圓通。背涅槃城。生外道種。」

【〔一因所因執〕
〔溫陵〕識由行流故行空則還元然即以此為真所歸地而立
為真因故墮因所因執。
〔疏〕密嚴經云阿賴耶識是諸聖人現法樂住三昧
之境人天等趣諸佛國土悉以為因常與諸乘而作種性即此義也。】

「阿難。又善男子。窮諸行空。巳滅生滅。而於寂滅。精玅未圓。若於所歸。覽為自
體。盡虗空界十二類內。所有眾生。皆我身中一類流出。生勝解者。是人則墮
能非能執。摩醯首羅現無邊身。成其伴侶。迷佛菩提。亡失知見。是名第二立
能為心。成能事果。違遠圓通。背涅槃城。生大慢天。我徧圓種。」

【〔二能非能執〕執識元為自體而謂一切眾生自此流出遂執我能生彼而

實不能也。】

「又善男子。窮諸行空。巳滅生滅。而於寂滅。精妙未圓。若於所歸。有所歸依。自
疑身心。從彼流出。十方虗空。咸其生起。即於都起所宣流地。作真常身。無生
滅解。在生滅中。早記常住。既惑不生。亦迷生滅。安住沈迷。生勝解者。是人則
墮常非常執。計自在天。成其伴侶。迷佛菩提。亡失知見。是名第三立因依心。
成妄計果違遠圓通背涅槃城生倒圓種。」

【〔三常非常執〕以識元為所歸依故疑彼能生我及一切法遂計生起流出
之地為真常之體此在生滅中妄計常住既惑真不生性又迷現生滅法
也故密嚴云外所執勝性微塵自在時等悉是清淨阿賴耶識。】

「又善男子。窮諸行空。巳滅生滅。而於寂滅。精妙未圓。若於所知。知徧圓故。因
知立解。十方草木。皆稱有情與人無異。草木為人。人死還成十方草樹。無擇
徧知。生勝解者。是人則墮知無知執。婆吒。霰尼。執一切覺。成其伴侶。迷佛菩
提。亡失知見。是名第四計圓知心。成虗謬果。違遠圓通。背涅槃城。生倒知種。」

【〔四知無知執〕所知即識元也謂識有知而一切法由知變起因計知體圓
徧諸法遂謂無情有知無所揀擇。】

「又善男子。窮諸行空。巳滅生滅。而於寂滅。精明未圓。若於圓融。根互用中。巳
得隨順便於圓化一切發生。求火光明。樂水清淨愛風周流觀塵成就各各
崇事。以此羣塵發作本因。立常住解。是人則墮生無生執。諸迦葉波并婆羅

門。勤心役身。事火崇水。求出生死。成其伴侶。迷佛菩提。亡失知見。是名第五
計著崇事。迷心從物。立妄求因。求妄冀果。違遠圓通。背涅槃城。生顛化種。」

【〔五生無生執〕
〔疏〕由於根互用中得圓融性於是計一切法皆能生化故崇
火事水愛風觀塵為圓化之因異生勝果。】

「又善男子。窮諸行空。巳滅生滅。而於寂滅。精妙未圓。若於圓明。計明中虗。非
滅羣化。以永滅依。為所歸依。生勝解者。是人則墮歸無歸執。無想天中。諸舜
若多成其伴侶。迷佛菩提。亡失知見是名第六圓虗無心成空亡果。違遠圓
通背涅槃城生斷滅種。」

【〔六歸無歸執〕
〔溫陵〕觀理不諦誤墮虗妄故於圓明性中計皆虗無於是絕
滅羣化歸於永滅因以空為歸。】

「又善男子。窮諸行空。巳滅生滅。而於寂滅。精明未圓。若於圓常。固身常住。同
於精圓。長不傾逝。生勝解者。是人則墮貪非貪執。諸阿斯陀。求長命者。成其
伴侶。迷佛菩提。亡失知見。是名第七執著命元。立固妄因。趣長勞果。違遠圓
通背涅槃城生妄延種。」

【〔七貪非貪執〕識精元明湛不搖處名之為常今見其常乃執色身同於精
元身本無常實不可貪空長勞耳。】

「又善男子。窮諸行空。巳滅生滅。而於寂滅。精妙未圓觀命互通。却留塵勞。恐
其銷盡。便於此際。坐蓮華宮。廣化七珍。多增寶媛。恣縱其心生勝解者。是人

則墮真無真執。吒枳迦羅。成其伴侶。迷佛菩提。亡失知見。是名第八發邪思
因。立熾塵果。違遠圓通。背涅槃城。生天魔種。」

【〔八真非真執〕以識陰為命元互通三際識陰若盡我命亦盡故化諸欲境
以留塵勞不令消盡自以為真。】

「又善男子。窮諸行空。巳滅生滅。而於寂滅。精妙未圓。於命明中。分別精麤。疏
決真偽。因果相酬。唯求感應。背清淨道。所謂見苦斷集。證滅修道居滅巳休。
更不前進。生勝解者。是人則墮定性聲聞。諸無聞僧。增上慢者。成其伴侶。迷
佛菩提。亡失知見。是名第九圓精應心。成趣寂果。違遠圓通背涅槃城。生纏
空種。」

【〔九定性聲聞〕
〔疏〕依識明理曰命明謂生滅由識精粗由業依四諦法分別
決擇以苦集為粗偽滅道為精真專修道因求感滅果居滅即休即不前
進名定性聲聞日明經云畏苦厭身志存泥洹墮阿羅漢。】

「又善男子。窮諸行空。巳滅生滅。而於寂滅。精妙未圓。若於圓融清淨覺明。發
研深妙。即立涅槃。而不前進生勝解者。是人則墮定性辟支。諸緣獨倫。不迴
心者。成其伴侶。迷佛菩提。亡失知見。是名第十圓覺㳷心成湛明果。違遠圓
通。背涅槃城。生覺圓明。不化圓種。」

【〔十定性辟支〕妙圓真體惑習俱盡名清淨覺明於寂妙中極其本真發研
深妙以此為果名定性辟支故日明經云著佛身相不達善權中道而止

墮緣覺道然此識陰總統八識而八識者是諸乘根本故於此中通敘聲
聞辟支諸修證法故密嚴云佛及諸菩薩悉是賴即名佛及辟支聲聞見
理無怯人所觀皆此識。】

「阿難。如是十種禪那。中途成狂。因依迷惑。於未足中。生滿足證。皆是識陰用
心交互。故生斯位。眾生頑迷。不自忖量。逢此現前。各以所愛。先習迷心。而自
休息。將為畢竟所歸寧地。自言滿足。無上菩提。大妄語成。外道邪魔。所感業
終。墮無間獄。聲聞緣覺。不成增進。汝等存心。秉如來道。將此法門。於我滅後。
傳示末世。普令眾生覺了斯義。無令見魔。自作沈孽。保綏哀救銷息邪緣。令
其身心入佛知見。從始成就。不遭岐路。如是法門。先過去世。恒沙劫中。微塵
如來。乘此心開。得無上道。識陰若盡。則汝現前諸根互用。從互用中。能入菩
薩金剛乾慧。圓明精心。於中發化。如淨瑠璃。內含寶月。如是乃超十信。十住。
十行。十迴向。四加行心。菩薩所行。金剛十地。等覺圓明。入(直入無漸次)於如來妙莊嚴海。
圓滿菩提。歸無所得。此是過去先佛世尊。奢摩他中。毗婆舍那。覺明分析。微
細魔事。魔境現前。汝能諳識。心垢洗除。不落邪見陰魔銷滅。天魔摧碎。大力
鬼神。褫魄逃逝。魑魅魍魎。無復出生。直至菩提。無諸少乏。下劣增進。於大涅
槃。心不迷悶。若諸末世。愚鈍眾生。未識禪那。不知說法。樂修三昧。汝恐同邪。
一心勸令持我佛頂陀羅尼呪。若未能誦。寫於禪堂。或帶身上。一切諸魔所
不能動。汝當恭欽十方如來。究竟修進。最後垂範。」


【阿難下總結前經金剛乾慧等者結修證也此禪那所修不歷諸位故超
信等直入妙莊嚴海成就普賢行也。】

八結經分

「阿難即從座起。聞佛示誨。頂禮欽奉。憶持無失。於大眾中。重復白佛。如佛所
言五陰相中。五種虗妄。為本想心。我等平常。未蒙如來微細開示。又此五陰。
為併銷除。為次第盡。如是五重。詣何為界。惟願如來發宣大慈。為此大眾清
明心目。以為末世。一切眾生。作將來眼。

佛告阿難。精真妙明。本覺圓淨。非留
死生及諸塵垢。乃至虗空皆因妄想之所生起斯元本覺妙明真精。妄以發
生諸器世間。如演若多迷頭認影。妄元無因於妄想中。立因緣性。迷因緣者。
稱為自然。彼虗空性猶實幻生。因緣自然皆是眾生妄心計度阿難。知妄所
起。說妄因緣。若妄元無。說妄因緣元無所有。何況不知推自然者。是故如來
與汝發明五陰本因。同是妄想。」

【〔疏〕真精妙明下復明遣妄即禪那之餘以雙擯因緣自然令情空理寂結
一經之大致盖終而不泯則歸塗扶疎所以指五妄根本泯其歸寄阿難
下言五陰虗妄為本想心此問生起因緣又此五陰為併消除為次第盡
此問還滅因緣佛告下破因緣自然之情釋曰按經論釋因緣義略有多
種顯宗論云因謂能生緣能長養由因攝助因方能生生巳相續緣力長
養或因惟一緣乃眾多又因不共共者是緣如眼如色又作自事名因作

他事名緣又因能引起緣以任持又近名因遠名緣因者能生緣者能辨
又正有義名因能助顯發義名緣因親緣疎故因緣中觀疎數廣又自然
者或名自性或名自相或名自體或名自法或名自覺等。】

「汝體先因父母想生。汝心非想。則不能來想中傳命。如我先言。心想醋味。口
中涎生。心想登高。足心酸起。懸崕不有。醋物未來。汝體必非虗妄通倫。口水
何如因談醋出。是故當知汝現色身。名為堅固第一妄想。

即此所說。臨高想
心。能令汝形真受酸澀。由因受生。能動色體。汝今現前。順益違損。二現驅馳。
名為虗明第二妄想。

由汝念慮。使汝色身。身非念倫。汝身何因。隨念所使。種
種取像。心生形取與念相應。寤即想心。寐為諸夢。則汝想念。搖動妄情。名為
融通第三妄想。化理不住。運運密移。甲長髮生氣銷容皺。日夜相代曾無覺
悟。阿難。此若非汝。云何體遷。如必是真。汝何無覺。則汝諸行。念念不停。名為
幽隱第四妄想。

又汝精明。湛不搖處。名恒常者。於身不出見聞覺知。若實精
真。不容習妄。何因汝等。曾於昔年。覩一奇物。經歷年歲。憶忘俱無。於後忽然。
覆覩前異。記憶宛然曾不遺失。則此精了。湛不搖中。念念受熏。有何籌算。阿
難。當知此湛非真。如急流水。望如恬靜。流急不見。非是無流。若非想元。寧受
想習。非汝六根互用開合。此之妄想無時得滅。故汝現在見聞覺知。中串習
幾。則湛了內罔象虗無第五顛倒微細精想。」

【一堅固妄想為受身因緣。
〔溫陵〕想為虗妄影像欲愛深脉遺體自想愛中

流出陰心乘想愛冥求酢梅等說以驗體因妄結故與妄理相應也二虗
明妄想為違順因緣臨高空想而酸澀真發違順皆妄而損益現馳融通
妄想為形取因緣念慮者虗情色身者實質虗實不倫而能相使者由想
融之也幽隱妄想為體遷因緣密移非汝云何體遷若即汝體自應有覺
精微妄想為串習因緣。
〔吳興〕見聞為精明動用為常體以識無所存徧在
諸根諸根對境用在無記未起善惡之先皆精明之體佛恐眾生計此為
常故以習妄為破。
〔疏〕精明者識性澄湛之體也住精明則澄空滯寂廢建
化之門即識陰未破所謂坐竿頭之人也故佛說為非真令破陰顯智免
纏空之見入起行之門。】

「阿難。是五受陰。五妄想成。汝今欲知因界淺深。唯色與空。是色邊際。唯觸及
離。是受邊際。唯記與忘。是想邊際。唯滅與生。是行邊際。湛入合湛。歸識邊際
此五陰元。重疊生起。生因識有。滅從色除。理則頓悟。乘悟併銷。事非頓除因
次第盡。我巳示汝。劫波巾結。何所不明再此詢問。汝應將此妄想根元。心得
開通。傳示將來末法之中。諸修行者。令識虗妄。深厭自生知有涅槃。不戀三
界。」

【五受陰亦名五取陰然有簡別俱舍云是有取說名陰有但陰非取謂無
漏有為釋曰唯識云佛果報身有為無漏以非惑業所生故俱舍云此中
以惑為取陰從取生故名取陰如草糠火或陰屬取名取陰如王臣湛入

合湛者上湛六識湛精下湛八識湛體六湛精明元八識所分今既入合
妙湛兩湛相冥是其邊際。】

「阿難。若復有人。徧滿十方。所有虗空。盈滿七寶持以奉上。微塵諸佛。承事供
養。心無虗度。於意云何。是人以此施佛因緣。得福多。不。阿難答言。虗空無盡。
珍寶無邊。昔有眾生。施佛七錢。捨身。猶獲轉輪王位。況復現前虗空既窮。佛
土充徧。皆施珍寶。窮劫思議。尚不能及。是福。云何更有邊際。

佛告阿難。諸佛
如來語無虗妄。若復有人。身具四重。十波羅夷瞬息。即經此方。他方阿鼻地
獄。乃至窮盡十方無間。靡不經歷。能以一念。將此法門。於末劫中。開示未學。
是人罪障應念銷滅。變其所受地獄苦因。成安樂國。得福。超越前之施人。百
倍千倍。千萬億倍。如是乃至算數譬喻所不能及。

阿難。若有眾生。能誦此經。
能持此呪。如我廣說窮劫不盡。依我教言。如教行道。直成菩提。無復魔業。佛
說此經巳。比丘。比丘尼。優婆塞。優婆夷。一切世間天人阿修羅。及諸他方菩
薩二乘聖仙童子。并初發心。大力鬼神。皆大歡喜。作禮而去。」

【若復下校量福勝盈寶奉施不如將此法門開示末劫此名流通之益也
俱舍云分別種種法門皆為弘持若正說者佛正教法便住世間所以者
何。
〔頌曰〕大師世眼久巳閉堪為證者多散滅不見真理無制人由鄙尋思
亂聖教釋曰堪為證者謂佛正教法由多散滅故不能引證如惟則師引
天台釋悉檀云悉徧也檀施也而天台亦無所據乃取思大之說而思大

之說亦非引證之言此皆文獻可徵而不徵之咎也又如清涼以五蘊約
三世釋六十二見由不引教乃以尋思為斷遂有彼失故茲著疏釋例皆
引聖言而為證量。】

【鎮澄讚曰　楞嚴海會。阿難因緣。摩登伽女意牽纏。光攝世尊前。顯性拔還。
唱誦利人天。

真鑑偈曰　稽首本師說法主。異口同音諸世尊。佛頂顯密首楞嚴。即非十
界如來藏。圓通本尊觀自在。各入圓明眾聖賢。三尊威力默加持。秘旨微言
令開發。註釋不違於本意。始終語脉得融通。契機契理契佛心。於佛智海同
消滴。倘獲管窺符聖意。流通緣具速傳持。見聞現未結良因。同證聞熏不思
議。

傳如截流曰　如是法門。先過去世界。恒沙劫中。微塵如來。乘此心開。得無
上道。識陰若盡。則汝現前諸根互用。從互用中。能入菩薩金剛乾慧。圓明精
心。於中發化。如淨琉璃。內含寶月。如是乃超十信十住十行十迴向四加行
心菩薩所行金剛十地。等覺圓明。入於如來玅莊嚴海。圓滿菩提。歸無所得。
知菩提尚不可得。何況他物。能達斯旨。羣魔自息矣。言從互用能入菩薩金
剛乾慧。此通指金剛之智。不獨指信前為乾慧。故言如是乃超十信等位。又
言菩薩所行金剛十地。細研超及行字。知乾慧通徹諸位甚明。前云經文錯
綜者。以此。魔境之後。重請修斷五陰諸相。答文其要云。理須頓悟。乘悟併銷。

事非頓除因次第盡。故佛責言。我巳示汝劫波羅巾。何所不明。再此詢問。汝
應將此妄想根元心得開通者。明自利也。傳示將來末法之中。令識虗妄者。
明利他也。深厭自生知有涅槃不戀三界者。明功用也。正宗止此。下惟廣明
勝益。結勸弘持。為流通分耳。是經始緣阿難不了佛身非色。聲亦非聲。致登
伽婬躬幻呪之所轉。佛乃因其發心徵其心。因其見相辯其見。以至四科七
大至於盡經。重請五陰盡相曾未外此。是故能了頂光化佛。色聲本幻。如是
則摩登在夢受轉者。其誰耶。噫。大佛頂之為教也亦至矣。當於現量。一體形
教。以及文言可也。又悟象忘言。今截流意也。】


皇明天啟元年秋九月重陽日告竣


音釋

殫

(音丹)。
緒

(音序)。
熠

(羊入切)。
樞

(昌朱切)。
灣

(烏關切)。
孽

(魚列切)。
綴

(陟衛切)。
秉

(音丙)。

媛

(于願切)。
霰

(蘇見切)。
褫

(勑爾切)。
串

(古患切)。

No. 288-E
 題楞嚴疏解後

佛弟子極聰明者莫如阿難。大凡聰明之人極是誤事。何以故。惟聰明生意
見。意見一生便不忍捨割。𨓏𨓏溺于愛河慾海者皆極聰明之人。阿難惟聰
明之極不忍捨割。直至迦葉時方得度為第二祖。然必待迦葉力擯不與話
言。又待大眾星散視之如仇。故阿難慌忙無措。及至無可。奈何之極。然後捨
却從前見解。方乃印可迦葉傳法為第二祖。設使阿難猶有一毫聰明可倚。
何以悟此妄身其微如塵其幻如漚。其不溺于愛河慾海者幾希。故佛說楞
嚴。無非為阿難聰明難捨開方便門種種曉諭直使還其本來面目。真于愛
河慾海中接引援拔也。陸象山有言。此理與溺于利欲之人即易入。與溺于
意見之人言難入。人謂象山之學近禪。豈謂是歟。不知學無禪儒。妄自分別。
此有宋諸儒不唯意見用事。亦多利慾昏心。試參楞嚴必不妄生分別打破
異同。
古閩樂純思白父撰