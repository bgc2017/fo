













No. 1227
大威力烏樞瑟摩明王經卷上

大唐北天竺國三藏阿質達霰譯

敬禮一切佛復次諸菩薩。爾時會中無量俱
胝明仙之所圍遶。摩醯首羅天王大部多主。
從座而起頭面著地。前禮金剛手菩薩摩訶
薩足。作是言菩薩唯願演說大威力者。不
空無礙教令諸。無比力勇健者。金剛菩薩
所愛樂者。諸天阿修羅梵王帝釋所歸仰者。
夜叉羅剎毘多拏布單那所怖畏者。降怨敵
者。辦諸事者。曼荼羅法所祕密者。時彼眾會
同讚摩醯首羅言。善哉善哉作意善哉善哉

大部多主。為我等類決定勸請。

爾時金剛手菩薩。逶迤抽擲金剛杵已。便下
金剛莊嚴蓮華之座。顧彼眾會。即入怖畏金
剛大忿怒遍喜三摩地。然後無量百千俱胝
所為報障有。皆大振懾悉見其身。為烏樞
瑟摩所押伏。命將欲盡。如遇劫燒其意迷悶。
俱發聲言唯願哀憐施之無畏。

爾時金剛手菩薩摩訶薩。從三摩地安詳而
起。告徒眾言。大威德者大光明者大忿怒者
如汝所言。如是薄伽梵大威德者大忿怒
者大光明者。

爾時薄伽梵金剛手菩薩摩訶薩。如師子顧
作此瞻視唱如是言。大部多主我今說烏樞
瑟摩祕密曼荼羅法。若暫聞者一切事業皆
悉成就。不有非時夭橫。但諸惡事皆不及身。
毘那夜迦伺不得便。一切眾生之所愛敬。一
切怨敵常皆遠離。一切密言皆得成驗。諸金
剛法任運當成。一切不祥即得解脫。一切吉
慶常當加護。若持此明滿十千遍。即同登壇
具足灌頂。如遇明師之所傳授。次復當陳烏
樞瑟摩曼荼羅相。先應具受三歸八戒。發菩
提心慈慧悲愍。其立壇地應當擇處。若於
山間或在莊居。或於曠野或在寒林。或在淨
室或河岸側。或獨樹下或閑宅祠宇。如法治
地建曼荼羅。三肘四肘或復八肘亦十六肘。
若降伏法三肘三角。作若寂災法四肘或八
肘。若增益法及為國王十六肘作。用黑月八
日。或黑月十四日。以心密言加持清水用灑
其地。又以紫檀摩一圓壇。布以祥草上散赤

迦囉尼囉花。以塗香眾花散於壇上。加持佉
馱囉橛一百八遍。釘入大壇四角及中成結
地界。乃作根本遍擲印誦密言七遍。取紫檀
遍塗地。以五色線拼為界道。四角四門運
以黃赤綠黑。乃於壇心畫佛。佛左傍畫金剛
手菩薩。持杵。有諸使者及金剛鉤明蛇。捧
杵瞻仰菩薩。次右烏樞瑟摩明王。持青難
拏(唐言棒)以夜叉及阿修羅眾。并訶利帝母及
其愛子等為侍從。皆瞻仰明王。於東北角大
自在天王執三股叉。并妃。東方天帝釋執金
剛杵。東南隅火天執了戾棒。南方閻羅王執
那拏。西南方寧帝執劍。西方水天執赤索。
西北方風天執緋幡。北方毘沙門執伽那。三
面畫毘舍蛇眾。東門內畫三股叉守護。以新
瓶皆滿盛淨水及寶物五穀等。以綵色纏項。
取一口瓶置佛前。安紫檀杵於口上。餘瓶皆
以赤花或菓木枝塞口。四角四門各置一瓶。
佛前置兩段衣服充供養。金剛聖眾乃至天
等亦用衣服。每尊皆置飲食香花。壇外道梵行界道(壇外正方遺灰)其瓶先加持一千八遍乃
置之。請諸尊依法。引弟子誦金剛三昧耶密
言。纔令弟子耳聞。散花所至彼尊有緣如法
灌頂。若登此壇即同入一切曼荼羅訖。一切
天魔毘那夜迦皆悉順伏。命終生阿拏迦嚩
典宮(毘沙門天王宮)。

復次重說無上祕密曼茶羅。以黑月八日或
十四日。可稱讚地而建立之。四肘四門布以
五色。或塼灰末於中畫佛。次右觀自在菩
薩。次右馬頭明王大忿怒形。佛左金剛手菩

薩。次左大威力烏樞瑟麼明王大忿怒形。
佛前摩麼雞金剛部母。四角置一瓶佛前一
瓶。以不截綵覆之名勝瓶。外壇東北隅。大自
在天王執三股叉并妃。於餘隅畫半杵或杵
印。以香花飲食供養。如法引弟子灌頂。所用
物充以心密言加持。

復次契相。根本遍擲印。先正立極力引左足
頓地。向左亞身。右手握大指成拳。申臂令豎。
左手為拳約著心。舒頭指如針。眉間嚬蹙目
當專注。此遍擲印乃能怖畏諸障難者。阿修
羅門所有關鍵亦能摧破。

大忿怒印。並雙手。中名小指等互以面相著。
其大指捻其三指甲。便相握成拳。舒頭指合
如針。此契能作一切事業。縛撲請召辟除卒
忤。又令遠離能殺枯瘁護身。

普焰印。手背相著指頭垂下。名下合掌。乃深
交諸指。二小指如針大開掌。二大指互捻頭
指甲側。此契能成一切事業。

杵印雙手內相叉為拳。舒左中及頭指。右中
頭指亦然。二中指相合。微屈頭指各近中指
傍。大指相並押無名側。

打車捧印右手握大指成拳。

剪刀印結次前印。舒頭中指如剪刀股。徐動
之。

大牆院印結前棒印。極開二頭指。

頂印結次前大牆院。屈右頭入掌如餘指。

頭印如大牆院屈左頭指入之。

甲印准牆院。屈二頭指相拄如環。此印有大
威力能作一切事業。


復次畫像法。用㲲徑方兩肘。依口酬價。乃
以牛糞摩壇。豎緤於內。以赤花飲食供養。
因食食良工圖如來像。坐師子座手作說
法相(以左手大指頭指頭相捻。並舒中名小三指右手亦然。及以左手仰掌。橫約著心。以右手腕著左手
名小指等頭。以掌向外散其三指也)。

如來左畫金剛手菩薩。右手執杵左作問法
相(並其五指微屈之如仰𨫼形。引手向前掌向如來也)。

次左畫大威力烏芻瑟麼明王。大忿怒形。目
赤色通身靘黑色。舉體焰起而有四臂。右上
手執劍。次下羂索。左上打車棒。下三股叉。
器仗上並焰起。如來右金剛部母麼麼雞。多
髮美貌通身靘色。䠒合掌恭敬白佛。部母
右行者。䠒兩手執香爐供養。其緤勿經
打污。無毛髮者。勿用臭色及有命之色。其畫
匠每日受三歸八戒。長齋具大善心新衣清
潔(行者亦爾勿離其傍。速成為上。後有畫像亦准此也)。

復次於此像前。面東誦根本密言。乞食禁語
兀如枯木。當印制底。如是相續滿六十萬。遂
即登山建立前祕密曼茶羅。持劍作大壇。
用阿伽嚧(沈香也)充柴。欝金華和白檀香燒之
晝夜。成持明仙之首得一切悉地。有大威力
壽齊日月。命終生阿拏迦囉典宮。

若置訶哩多攞(雌黃)或安善那(眼藥)或麼曩始攞
(雄黃)或捧。准前作火壇。功力同劍。若乞食於
一月內無間念誦。取白月十五日畢。其日。
布像敷阿說他葉(廣府有之)於像前加持三金(金銀赤銅)娜
拏七遍。置上加持持之。焰起劫壽有大威
力。一切阿修羅一切夜叉羅剎鬼神諸天皆
大順伏。若三金娜拏一月內加持之日滿。准

前加持焰起持之。劫壽身等大威力明王。

若人以三金杵。代娜拏焰起。身同金剛手
菩薩。若以三金輪代杵焰起。身如日輝成明
仙中輪王。

若又絕食三日。黑月八日布羊躑躅葉。葛塔葉是。於像前補沙鐵鉤長八指。於葉上右手
而加持。焰起執之洞視土地。位同帝釋遊戲
三十三天。天龍鬼神欽伏。

若絕食一日。黑月八日或十四日。布阿說他
樹七葉。於像前置雄黃於上加持。焰起塗之
持明仙。烟隱。暖熱善行。

若於山頂誦十萬遍。天大威力烏芻瑟麼明
王現。甚可怖畏執心勿懼。云須何作白言。薄
伽梵成就一切事。但乞一願持明仙。或降阿
脩羅或召諸天皆悉隨意。

若於吉祥門首布像。誦三十萬遍訖。阿脩羅
女自出迎之。可將五百人同入。彼輩作障身
便乾枯。

復次畫像法。取兩肘緤彩畫大威力烏芻
瑟麼明王。身赤色怒形狗牙露出。密目(如狸眼即
是)髮黃色上衝。左持杵右娜拏。行者食不食淨與否。像前誦三十萬遍所作皆辦。

若於吉祥門首。面北布像。行者面南。苦練
薪作火壇。進毒藥末芥子己血。滿一千八修
羅女子身如火燒。獻長生及點化藥。不受藥
者。諸女携手同入其宮。先有明者我當王彼。
不畏娜羅延業。輪壽多劫。尊貴快樂身有
光明。種種神變命終生天。

若於吉祥門首布像。作火壇燒緤華子。一千

八滿三日。乃結根本遍擲印。彼門即開無障
而入。

若有龍水岸布像。作火壇燒鹽滿一千八。龍
出受命隨意驅使。

若先絕食三日。置像審銘柴(唐言苟𣏌)作火壇。
芥子油和芥子燒滿一千八。能召一切人天。

若以鹽成悉底哩置像。作火壇片片割進火
中。日三時令盡滿七日。稱名百由旬內至。

若以諸天空祠廟中布像。阿說他薪作火壇。
苦練葉和芥子油。進其中一千八遍日三時。
經七日即有天神來現。云作何事隨意驅使。
若先絕食三日。以黑月八日或十四日。於
大自在天王前石陵伽南。以右手掩上加持。
須臾有大聲者。三天王現受驅使。不現彼身
乾枯。若准前先三日絕食。黑月八日或十四
日。布像作火壇。進羊躑躅花一千八遍。又執
其花加持一遍。擲打夜叉女膝。即相敬。

若要長生藥眼藥金銀寶玉等。悉皆從命。若
以佉馱羅木作三股叉。絕食三日以日月蝕
時。寒林中布像。以香花飲食廣以供養。右手
持叉加持之。叉焰起止。後於夜分豎叉於地。
七寶堂宇現是人前。天女繽紛充滿其處。云
欲何所作。歌舞音樂種種驅使。將曉去叉如
故。若取一屍無𤻷痕者。洗浴之置大河側。
首東仰臥。日正午四面各令一丈夫執刀而
立。行者屍心上坐。取雄黃內屍口中加持之。
藥若變熱。一切貴敬。煙隱。光昇空。

若絕食三日。黑月八日或十四日。布像廣陳
供養。以阿樞迦木合。盛素嚕(二合)但(引)戰曩

藥(此是藥名帶赤黑色。重比金出天竺。末塗目中仰視日能奪其光。見日中有者為真耳)置像前
加持之。熱貴敬。煙生遁形。焰起持明仙。身光
如日圓滿可愛壽七千歲。

若絕食三日。黑月十四日。寒林中取無𤻷痕
屍。以香湯洗浴之。以頭向東臥著。香花供養。
行者裸形被髮。屍心上坐。取白淨髑髏。滿盛
白色芥子。置屍口上加持之。芥子盡隱。執髑
髏騰隱自在。為一切騰空隱者之首。

復次不擇淨穢食與不食。先誦三十萬遍。又
以應肘量緤(一肘或二肘或三肘或四五等肘後言應肘量准此)畫大威力
烏芻瑟麼明王。作大怒形。左持杵。右娜拏。左
視。龍為瓔珞(龍作蛇形)明王左畫大寒林及行者。
於明王右畫山座。以赤花飲食供養。黑月八
日於制帝布像。廣設供養。作大壇。以烏曇
波羅充薪。進赤色未開花。滿一千八其日
三時。即成驗。能作一切事法人天貴敬。

若眼藥法。取尾避多迦木(毘梨勒木)合子。盛素嚕
(二合)但(引)戰曩。月蝕置像前加持之。得熱煙焰
生三種驗功力同前。若取犬舌以三金鍱裹。
月蝕時加持。煙生口含藏形。

若口含嚩極(菖蒲根也)持密言。取三種成驗。熱得
一切總持不忘。煙生藏形。焰起作持明仙。若
於山頂誦九十萬遍。為持明王。

若乞食禁語誦四十萬遍。絕食一日。黑月十
四日於制帝前布像。廣設此供養。并作火壇
進安悉香丸一千八。其日三時作小持明王。
若食乞食安悉香伴紫鑛汁進火中滿十
萬遍。見用。

若取麼戶保怛哩迦(唐云天門冬根)進火中一千八遍。

迦那至。

若水中立至臍誦十萬遍。一切伏藏盡現。能
開枷鎖止業輪。起死人勝冤敵。

若月蝕牛糞作壇布像。以赤銅椀盛赤㸶牛
蘇置中加持。執食之總持不忘。煙生長生。
焰起藏形。

若以烏曇跛囉薪作火壇。芥子黃芥子麼沙
(天竺云毒藥)以血和之。進火中一千八伏藏自現。
結根本遍擲印。又執佉羅木杵向前降之。寶
物涌出。

若絕食於恒河側誦三十萬。阿脩羅門開。若
稱吽字降山山碎。禁諸江海能令枯竭。

若絕食於寒林中誦四十萬遍。梵羅剎及諸
鬼神作美貌而現受命。若驅使遲違稱吽字
打地一下。彼當殞絕。稱莎嚩賀再生。大自
在天王廟中。絕食誦十萬遍。大自在天王現
以香華供養問訊。從天王乞其一切道術如
意成驗。若於大自在天王妃前。絕食誦十萬
遍妃現。隨心乞願。不現彼死或乾枯。

若依前法誦密言。欲令梵天夜摩兜率及天
帝釋等一切天王現。並得如意。

若取一屍稱吽字。以足加屍首。令聲足齊下。
屍當起大叫。持劍斷其首成黃金。不者屍叫。
告之有捨覩嚕某甲持始羅來如意。

若以補沙鐵作劍。月蝕時加持。焰起持之身
同大自在天王。

若補沙鐵作斧。月蝕時加持。焰起持之為毘
舍者王。

若補沙鐵作刀子。月蝕加持。焰起持之為明

仙王。功用最勝壽命尤多。

若以蟻墳土塐成形。行者以足加心上。作
壇。白芥子毒藥及血置於左手中。以右手捻
燒。經七日日一千八。王貴敬族亦爾。

若食乞食誦四十萬遍。一制帝前布像供養。
以密栗嚩薪作火壇。并取其果進一萬顆。為
持明王。天龍順伏。

若加持華或菓七遍贈人貴敬。

若一日不食。黑月八日布像。阿說他薪作火
壇。進黑油麻一千八。王臣貴敬。

若三日絕食。進酥蜜酪白芥子於火中。一日
三時二千八滿七日。為持明王。

若燒酥滿一千八。經三日王貴敬。

若取舍多華(唐云迴香花)酪蜜酥相和。進火中
一千八。滿七日即得金錢一百　若燒粳米
乳粥一千八。日三滿月。五穀盈溢用之不
竭。

若紫檀末加酥。內華於中。進火一百八遍。
日三滿七日迦那至。

若從黑月一日起布像。遏迦薪作火壇。烏麻
油和酥。迦瞻摩樹華。一內一燒一千八。滿
七日得金錢八文。

若乳和蜜相和以青蓮葉。一內一燒滿三
十萬。伏藏盡現。

若召人。大寒林中布像。香華供養。紫檀末
成彼形。佉馱囉木作火壇。男從右女從左足
起。一割一燒令盡。百由旬外一月而至。若大
寒林中布像。紫檀摩壇。水和王蹤下土一把。
塐成形。從右足割進火中令盡。敬重。


若寒林中布像。香華飲食供養。進虞麼娑於
火中。滿一千八貴敬。

若進阿底目迦多華於火中十萬遍貴敬。

若大寒林中。尾避多迦木作火壇。進麼訶麼
娑晝夜。一切毘舍遮眾梵羅剎等敬重。若捨
覩嚕。今梵羅剎為病。

若悉馱薪作火壇。初生犢子糞和紫檀末。作
丸進之日三時。時一千八。滿二十七日得牛
千頭。若截白檀香內杉木脂。進火中日三時。
時一千八。滿二十一日得大莊五所。

若截杉木進摩咄囉火中一千八。滿七日得
金錢一千文。

若食[麩-夫+少]及水。布像供養坐吉祥草。十五日念
誦勿間。絕食三日。黑月十四日布像供養
以白芥子油然燈。乃截黑阿迦嚧(唐云沈香)進鉢
囉奢薪火中一千八。像形動或目動或作吽
聲。若形動為持明輪王。若名香和牛酥。進火
中一千八。得群羊。牛不走失疫病　若酥蜜
相和。又內炒稻穀華於中。進遏迦火中滿十
萬。五穀盈溢。

若取紅蓮葉進河中流入海者。滿六箇月。次
絕食三日。白月八日布像供養。烏麻油和名
香。截紫檀木杪進火中晝夜。大吉祥天現。
以白檀閼伽供養。天云須何願。白言持明輪
王。天從行者口入無礙。即得如意無有天龍
鬼神為怨敵者。

若酥蜜酪相和。一內名華。進遏迦火中一
千八。妻妾貞潔。

若黑月八日酥蜜相和。內炒稻華於中。進火

中一千八。日三時滿七日得千戶大莊。

若供養像。黃芥子和欝金。進嚩吒薪火中。一
日三時時一千八。滿七日國王貴敬。

若供養像。阿底目迦多薪作火壇。進其華於
中滿十萬。大臣貴敬。

若供養像。進夜合華於火中一千八。妃貴
敬。

若取眾名香蜜和。作迦那形。充七日割進火
中。日一千八貴敬。

若海鹽和芥子油。燒日三時時一千八。經一
月族姓人貴敬。

若寒林中坐髑髏上。寒林薪作火壇。進血於
中晝夜。茶吉現。以血充閼伽供養之。云有
何事。隨意乞大願天神貴仰。

若大寒林中。黑月十四日取裸形屍。肉進火
中。從日入至夜半。梵羅剎作忿怒形而為奉
教。後日得衣兩事金錢一百文。若取寒林華
鬘。進火中一千八首陀貴敬。

若以蠟作毘舍遮形。割進火中。毘舍遮眾現
為奉教。後日得衣服。

若截阿樞迦(無憂也)抄愔愚多油。進火中經一
月為持明王。

若進薰陸香於阿樞迦火中。日三時時一千
八。經一月得大莊。

若以飲食華供養像。以其華一誦一散像前。
滿一百萬遍。為持明王。

若取摩勒迦華飲食供養。散其華十萬見用。

若常持念此密言者無眾諸衰難。

若酥烏麻油。一日三時時一千八。進火中滿

七日得大莊。

若加持佉馱羅木橛一百八釘。入怨人家內
彼善心相向。

若龍華鬚進佉馱火中。日一千八經一月迦
那至。

若酥蜜相和。一內迴香華。進阿波末哩迦
(唐言牛膝)火中。滿十萬家內七寶自涌。

若酥蜜酪和阿波末迦子。進屈嚩迦薪火中。
滿十萬王貴敬。

若黑月一日。阿樞迦樹下。庾體迦木敷華。
一內酥蜜酪中進火中。滿十萬得金錢一千
文。

若制底前布像供養。進俱羅吒迦華於佉馱
羅火中。滿七日大威力烏芻瑟麼現滿願。

若進阿杜華於佉馱囉炭火中一千八。七日
伏藏現。

若進阿伽悉地華於苦練火中一千八。經七
日得金錢一文。

若以內摩勒地華酥蜜酪中。進瞻蔔迦火中。
經一年共誦一十萬。得金錢十萬文。

若以泥塐嚩囉呬。紫檀供養持密言盡夜。彼
當長喘與行者黃金千斤。

若流入海河立。其水至骻用阿迦羅充燒香。
以名華一熏進水中滿十萬。為大持明王人
天歸命。若截阿說他樹枝。一內酥蜜酪中。
燒之十萬遍為小持明王。

若油麻酥蜜酪相和。進火中滿十萬見用。若
截松木進火中十萬遍見用。若酥蜜相和。截
蜜栗嚩樹根。一內一進火中滿十萬大富。


若黑月八日供養像華。和欝金華。進火中一
日三時。時一千八滿七日大富。

若有龍水邊。白月五日布像。供養龍腦香龍
華鬚。和進火中滿十萬。其龍貴敬得寶珠十
萬顆。

若黑月八日大自在天王廟中。一內阿底目
迦多華於酥蜜酪中。進火中日三時時一
千八。滿七日得大莊五所。若進訥嚩草(骨路也)
若進火中。滿十萬長壽。

若進屈野迦欲敷華於審銘火中滿十萬王女
敬重。

若粳米和烏油麻柤。進脂俱吒火中一千
八饒奴婢。
大威力烏樞瑟摩明王經卷上

