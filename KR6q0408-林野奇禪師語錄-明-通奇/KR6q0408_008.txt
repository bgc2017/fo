










林野奇禪師語錄卷第八
住檇李秀水龍淵寺嗣法門人行覺等編

詩偈

示慈水董寄塵


「　偶憶當年無盡老一見東林便契好若非兜率痛針錐安能脫卻鶻臭襖近來緇素參玄人孜孜悉向途中討縱然贏得舌頭滑究竟何嘗有分曉山僧如此苦叮嚀務要英賢大了了倘能直下肯承當便是吾門鎮家寶」



酬念尼王海憲(并序)

來偈甚嘉但云大知識前不欲絲毫相讓雖見
為道真切其奈熟習未忘正所謂以所知心測
度如來圓覺境界如取螢火燒須彌山終不能
著特步原韻以博一笑。


「　從來個事絕疏親領略還須過量人識鎖未開徒有辯情關脫落豈妨顰但拋學解空諸蘊便契元初不二因可惜瞑眸拍未惺當天猶問雪山辰」



寄上洋肖泉高邑侯


「　幽鳥飛來息殿墀悄然向日竟忘饑不因拽杖沿廊翫焉識蒼梅吐玉時為報檀那鳴法鼓欣拈麈尾示緇兒這回猛唱無聲曲咸謂名公亞子期」



寄懷岸生陶太史


「　往歲攜笻到越城樓頭喜鵲也曾鳴笠瓢有意依崖壑翰館無心顧客情不問投林何處僻惟思晤面罄丹誠從前痛弊紛紜起尚待維摩慰我寧」



答獻吉沈文學


「　輕帆短棹逐春臨喜慰緇衣燕翠林未問芒鞋何處遠先施華翰致情深墨香尚惺塵中目禪寂應明物外心如到坐忘諸念息還須更用頂門針」



步空林遠兄韻(并序)


先師去世十週法社雖未衰落較昔遠矣惟兄
道誼頗切步韻酬之。


「　析櫁聞來巳十秋每思象季不勝愁代申歷祖援沉手等與群生豁兩眸素志尚懷恩擬報緇門安得淚無流先師靈骨如星日何用追尋枉荷鍬」



留雪獅子


「　從空產下一獰獅張口仰天欲噉誰利爪未申狐兔伏冷眸纔展鳥猿怌因憐素質通霄臥始識無心向外馳來日寒威如愈勝還留於此踞丹墀」



送謐書記住蓮華峰


「　當年有個祥菴主曾主蓮華最上峰喜子而今仍踐跡將來卓立振吾宗」



壬午秋招二隱謐書記


「　當年送子住蓮華今日招來也不差腳下且無絲線絆他年吾道可承家」



丙戌秋勉自閒覺書記


「　年來法道甚澆漓珍重吾徒善護持直待風雲雷電合始堪為我直提撕」



與白兆新書記


「　曹溪一脈絕支離紹續還他越格兒此際汝能肩任去逢人須用逆風吹」



與奯石周西堂


「　年來徵詰了無私聽子深雲穩處棲異日倘能恢我道但將無孔笛橫吹」



與雲父遍侍者


「　終日憨憨近斗牛了無餘慮掛心頭等閒父子一團聚不風流處也風流」



與道安靜都監


「　濟地家風汝巳曉入林瓦鼎宜支早將來如遇問禪賓好拈白棒當頭掃」




與破夢辨西堂


「　正法瞎驢巳滅卻而今何更說傳持秪有現成一著子倒用橫拈任汝施」



與雪菴如西堂


「　從上巳來白拈賊相承未有不越格子今既入其隊中好唱胡笳十八拍」



與芥子彌書記


「　邇來法道不堪聞荷任還須特達人異日風雲如湊合為我扶起破沙盆」



與印月琳菴主


「　曩時有個末山尼曾道本無男女相觀汝機用不下渠好與後人作榜樣」



示程純甫


「　曾到君家坐許時不將臭口話支離而今太白重相見依舊橫分八字眉」



示章靜觀


「　等閒啜茗醒雙眸何必寅昏向紙求但得胸中取捨盡不難騎鶴上楊州」



送慧初禪人居山


「　痛憶而今末法時深雲掛缽甚相宜但能一念萬年去莫問當年馬簸箕」



別嘉禾闇齋黃公埽菴譚公曾城汪公諸護法


「　兩載村居意始舒綸竿未許謾垂瀦而今舞棹浙東去太白潭深有巨魚」



留別棲真眾禪德


「　麟濱古寺綠陰深老幼緇兒可適情無奈江東春信迫難教客夢頓然成」



偶宿乾元


「　欲識乾元初闢人細看墨跡卻凝神前賢未盡當年詠病衲何妨續舊賓」




示看一關主


「　聞說終朝誦法華須知門外有三車而今不必生驚怖遍界無非長者家」



示賓化上座


「　等閒識得自家底日用施為無不宜此際既逢華誕日何妨禮佛著緇衣」



瑞初侍者母難日乞偈書示


「　往歲萱慈此日憂一聲㘞地始無愁而今為報劬勞切圓頂方袍出眾流」



示直指禪德募佛龕


「　危坐虛堂久默然也須檀信力莊嚴此時若不欣然施竊恐將來少福田」



示省如禪人募齋僧


「　普賢妙行遍河沙日用頭頭渾不差汝今有志期其行彼此同歸不二家」



勉即香徒養母


「　諸緣放下侍萱慈莫管人間歲月移但得晨昏無倦念勝他人贈百齡詩」



示樵野養母


「　搆得數椽傍水邊不將形影被人牽等閒一味無私樂相對萱慈巳熟言」



復益城姚中丞(諱宗文附來偈四首)

他人盡喜花開獨我喜看花落遣去萬紫千紅依
舊春風草閣。

看得五臟玲瓏此際方成回向為問面壁老僧眼
光可在壁上。

認錯生死路頭說出去來閒話惹得一世人忙終
日求籤打卦。

竹林謾作秋聲牛背莫吹短笛待我聽徹西風說
與西風端的。



「　一念未生巳前何嘗見花開落以其觸境情生誤認春風草閣」




「　此事本來現成安得更用回向欲識達磨老子眼光不獨壁上」




「　要識生死路頭居常莫說閒話但能息慮忘緣不用求籤打卦」




「　如得任性浮沉牧子何妨吹笛莫待聽徹西風西風早巳端的」



武塘輓君謨周孝廉


「　昔年曾共詠梅詞誰料幽香伴冷泥今日重來階下立難將淚眼視空枝」



示福嵩禪人書華嚴經(并序)

福嵩禪人於閒暇娛戲毘盧性海書此華嚴大
教蓋令大地有情發明事事無礙之大旨作未
來之饒益豈心思言議可涯量哉偈曰。


「　法界勝樂援毫揮紙普賢大士全彰妙體一點一畫昭著分明釋迦老子不隔一塵若禮若誦意莫定動但恁麼去人天供重」



示念佛僧


「　覿體彌陀何須尋覓未作意前花開蓮實」



贊

觀音像(君謨周孝廉請)


「　倚石危坐惟其自肯默對淨瓶眉目俱惺口中雖不吐名言尚許弱楊落疏影」



送子觀音像(王亦含居士請)


「　大士之責有感即赴娑婆界裏乃其熟處但能瞻敬日無疲自然克紹有佳兒」



又(默雲行耀請)


「　群情多仰護為合此方機妙耳三真實尋聲慣恰時」



又(密脩禪人請)



「　跏趺默危坐妙耳自圓通應赴曾無間隨觀露舊容」



泛海觀音像(司空高寓公諱承埏請)


「　無緣慈力隨機赴感從古至今未嘗疏懶此時若不泛蓮舟誰使魚龍開正眼」



達磨像(曉初智侍者請)


「　者員穿耳客獨坐甚威猛引此東土兒類彼西胡種曉初禪子可認渠將來省得眼[(序-予+林)/目]瞇」



三教聖人像(居士朱象輝請)


「　燕坐幽齋不若樹下默播淳風助無為化」



三大士泛海像(念祖高文學諱佑釲請)


「　此三大士曾無定跡雖泛蓮舟未嘗固必以其為度諸沉迷故向煙波宣秘密」



密雲老和尚像(給諫蔣楚珍諱鳴玉請)


「　這個白髮老子吾曾遭伊鈍置至今痛恨難忘所以素無迴避然雖面面相覿要且弗容籌議只得信意瞻依方乃不求而示卻請蔣公挂之高齋一任時人呼名喚字」



又(循直禪人請)


「　者位尊慈乃我本師開雙碧眼別無所知等閒問著個中事劈面攔腮痛下錐」



又(圓融禪人請)


「　吾師之面素未嘗藏於四威儀弗涉閒忙若欲不分寒暑供也須旦暮幾懷香」



又(無倚禪人請)


「　極欲誦師卻非言表未動舌前巳話墮了既難可贊亦難可貌聊且命筆打個之遶墨花點點撲頭顱不知香味噴多少」



又(體真禪德請)


「　橫拈楖栗杖主持本分宗掃除玄解路振起禹門風邇來四海說禪者盡出吾師爐韝中」




又(能銓禪人請)


「　掃其玄解去其偏淺捨先師外孰開正眼而今雖見續不亂竊恐將來翻舊臉」



自像(自閒覺首座請)


「　者漢素性脫灑應接那涉機思無論貴賤問著一味白棒提持年來老大甚疲極且喜擔任有親兒」



又(破顏祖首座請)


「　者漢久近尊宿未嘗容說道理所以向來接人一味棒頭直指弗論貴賤智愚從教冤入骨髓切囑破顏莫效伊效伊日後怨無巳」



又(商尊玄維那請)


「　者川巴老棒頭甚辣勘辨方來無不痛劄非是逞俊如斯切恐兒孫不拔」



又(純樸汶監寺請)


「　通玄汶監寺曾喫吾痛棒以痛恨難忘描寫這形狀請歸供在蓮峰頂一任青紅華爛放」



又(普應禪人請)


「　者禿子無定體有時嗔有時喜其喜也詞氣溫和其嗔也卒風暴雨個樣沒繩僧供養他怎底普公寫此乞吾題信手揮來話不虛」



又(尼月朗請)


「　者川子素樸直凡定動忘得失邇來拈杖打人頭直欲時人盡豁眸」



聞巳上座小像


「　孤松之下默坐甚安非不欲伴志不容攀擬把石幢高卓豎那許聲韻落人間」



六如禪德小像


「　如意既然在握不妨信步經行倘若撞著露柱還須照顧面門」



溈山養拙上座像(慈恒禪人請)



「　久聞者漢曾近先師其後嗣法五兄之兒操守甚真實妙悟許誰知雖則法任遺其傳道行何嘗減一絲」



程宏先請題母影


「　治家素有法節操若冰霜孝子及賢孫劬勞永不忘既爾憶其慈自是懷其養女中之丈夫千古之標榜」



黃魯山像


「　魯山居士喜自燕處雖持白拂未嘗浪語試問六旬巳前且道是誰伴侶」



曾城汪進士像


「　瘦竹不滿數枝且喜根壓危石雖然不在深雲君子可以燕息倘時輩見賢思齊好與道吾這裏多少安適」



錢聖月侍密老和尚步趨圖


「　老人雖見不語其聲巳播四方騷客執杖隨後想曾抖擻詩腸如有借問渠何適但道偶然散步翫滄桑」



王亦含居士長君南伯文學遺像


「　孝子由來不蹔違何須分外想容儀但將情念輕拋卻晨夕殷勤侍有期」



佛事

通玄掛板

舉起板云此乃從上佛祖之權衡亦乃今時衲僧之
巴鼻功超曠劫德播今時拈來禪室光新用處群情
聳耳不整而整不齊而齊不嚴而嚴不令而令擊開
解脫門顯示正法眼且道正法眼作麼生顯遂懸板
云兵隨印轉將逐符行。

棲真掛新鑄雲板

師以杖指板云頑銅鈍銕釵釧瓶盤烈燄鼎中融為
一汁好手鑄成一片自當舉用乘時今逢結夏良辰
高懸雲廚之外禪悅法喜悉賴均資四聖六凡亦假
饒益復指板云劫石有消日洪音無盡時。


掛鐘板

師舉板云此二上座樸素端莊迥超眾表輝騰今古
光庇群情以此表帥叢林無眾不齊以此播揚祖道
無機不被以此降伏諸魔無魔不遠以此蠲除戲論
無不雍肅且道即今舉用一句如何顯示遂掛板云
任是三頭六臂漢也須聳聽令行時。

又

兩手捧板云從上佛祖號令人天全憑這木上座任
是出格英靈到來也只得結舌有分何故遂掛板云
澤廣藏山理能伏豹。

天童先師密老和尚小祥拈香云去年此日先師獨
行今年此日兒孫痛甚非謂訓誨難忘惟念鼻孔端
正且道以何為驗遂插香云以此為驗便展拜。

先老和尚九週忌辰師至真前高聲召眾云先師面
目今不異昔若欲見其端倪觸目未嘗隱匿乃上香
云汝等還見麼遂展拜。

奠寶華朝宗和尚

寶華法兄昔曾鄮峰聚首其後各有前程雖則形跡
文疏就中未嘗間隔與其同條生卻不同條死彼此
不隔處不妨對眾舉遂奠茶召眾云見麼此際茶行
三奠須知非是偶爾嗚呼哀哉伏惟尚饗。

為心一師兄掩龕

師兄師兄昔日來無有伴今朝去亦無侶來去既獲
自繇在處莫分彼此須知藏身處沒蹤跡沒蹤跡處
莫藏身乃拊龕云這裡從來無障礙全體收歸不二
門遂掩卻。

為與南指南二禪人入塔

以兩手托骨舉左手云這是與南勝舉右手云這是
指南高披緇乃有先後歸根總在一朝且喜同登不
二門此回切莫外追尋遂置靈骨云不須他處覓即

此是蓮娠。

示一門禪人掩骨

大家寄住在閻浮曠劫昇沉生死流白骨填溝無主
認骷髏遍地有誰收草枯幾度秋風恨鬼哭三更夜
雨愁普願指歸同一處福田莫把外人求。

為淑之禪師火

舉炬云淑之兄淑之兄生平氣宇塞寰中開堂兩處
獨演濟宗今朝忽唱還鄉曲十方世界現全容且道
如何是現全容底道理攛下火炬復以手拭目作哭
勢云蒼天蒼天。

為純一禪人火

舉炬云純一純一名須稱實果若稱實無事不畢雖
然本自現成恐汝諦信未及攛下炬云吾今助汝把
火任汝縱橫自適。

為化城禪人火

以火炬指壇云寶所化城化城寶所左之右之無可
不可撒手便行全身裸裸恐汝未能擔當攛火炬云
吾今助汝把火。

為一安禪人火

舉炬云一安須安宜應自適正恁麼時莫留朕跡汝
若未能脫灑更與通個消息攛下炬云信腳便行休
擬議大千沙界任縱橫。

為慈航禪人火

舉炬云慈航今日解纜切莫前思後算直須順水張
帆管取長安覿面慈航上座還會麼若然會得橈棹
不施平坦坦如或未會攛下炬云火光觸處難迴避
滿航渾載絕煙霞。

為遵道禪人火

舉炬云吾今為汝舉火無異於汝調漆信手便用初
無朕跡恐汝臨行忘卻更與指個端的攛下炬云本

業不須他處覓無痕赤手任施為。

為中也書記火

舉火炬云中也上座見麼這是昔年汝契悟底到此
時節切勿生疑吾今既與作證據在處家山任所之
攛下炬云但於個裡無拘滯再來荷任不為遲。

為本如上座火

少室不傳之旨今日分明顯示遂舉起炬云如向這
裡薦得一切總無忌諱且道因甚如此攛下炬云天
涯非客旅在處是家鄉。

為滿緒典座火

以杖擊龕云滿典座惺惺著從前拈鏟把杓悉是神
通妙作今既全身放下不妨隨處快樂吾今助汝把
火乃攛炬云任往天台南嶽。

為妙圓上座火

以炬指龕云妙圓上座生平行履真實昔曾通玄喫
棒去秋復來棲真雖然未呈見解知其巳獲平貼參
禪既爾有驗老僧當與證明今朝更助汝把火乃攛
炬云普天匝地任縱橫。

為無念塔主火

舉起炬云無念塔主生平正直紀眾南山了無順逆
一旦撒手長行可謂名稱其實吾今為汝作證明遂
攛炬云足底優曇處處春。

剃度徒梅竹菴瑞初祥幫刻






林野奇禪師語錄卷第八終


天童林野奇和尚行狀
明賜進士出身文林郎翰林院編修前左春坊庶
子兼侍讀學士掌院事纂修國史經筵日講冊封
魯藩正使正治卿中奉大夫禮部右侍郎曹勳拜
撰

師諱通奇號林野四川重慶府合州人父蔡母余生
於皇明萬曆乙未十二月廿六日幼時深靜沉默不
多言笑眾皆異之遇葷不食有日者一見輒驚謂此
寧馨兒他時當振祖佛家風母聞遂不議婚至十歲
送本里金鍾寺道然師薙染習諸典籍宛如夙諳見
有凝神燕坐齋居淵穆者必喜敬之蜀中風氣崇尚
有為師每厭薄雖居梓里惟以參訪為懷至十九南
遊歷講肆十四載南中數大老欲以大座相歸師略
不顧丁卯歲息肩當湖德藏遇毛俞諸公請演楞嚴
嘆為希有遂留掩關閱藏義雖無疑實有一種放不
下處如負他人宿債不半載忽染痢垂危覺生死無
嘗瞬息異世何暇窮年紙墨便欲破關參尋知識奈
毛俞諸公苦留遂止身雖羈縻渴想猶馳偶閱密雲
悟和尚語錄看至參禪偈曰一念未生前試看底模
樣頓覺疑情猛發寢食俱忘將從前所知所解一應
拋卻詩文註疏盡投之火如周金剛親到龍潭時也
至庚午春聞悟過當湖遣護關者求開示悟云教他
關中莫妄想師愈覺疑情熾盛全無所知如木人相
似一日散步失足墮樓若夢初覺會得一念未生前
面目隨口說偈曰一念未生前六戶絕消息瞥爾揚
雙眉大似眼無力遂破關走姑蘇見悟於清涼菴中
便問學人絕跡而來特為親近和尚悟云莫妄想師
云未審還有堂頭也無悟云看腳下師云不因漁父
引怎得見波濤悟云休錯會師便禮拜自此心意泰
然對境逢緣如江河之行地辛未春悟赴育王請師

入室問云還認得學人麼悟云不認得師云也知和
尚認某甲不得悟云不識羞師喝悟拈棒師禮拜悟
便休是時法席雖盛悟實雅器於師一日茶筵悟舉
洞山勘泰首座話索眾下語俱不契將撤果師於稠
人中高聲云食到口邊被人奪卻悟大悅允喫茶解
制上堂悟舉世尊初生機緣拽杖下座一時打散師
於此全身脫落深徹棒喝之旨自此機用軼格牙爪
猛利莫之敢攖悟應天童請師入室悟問云你從甚
處來師拂袖便行悟便棒師云蒼天蒼天爾時天童
初興開疆闢土諸務煩劇師雖道體恂恂悟誡勿過
勞卒不以懦軟成習欣執搬運之役一日挑瓜悟問
云你揀大的挑耶師云信手拈來悟便休又一日將
破碗入庫取油悟問云為甚打破常住碗師云不是
某甲打破悟云因甚在你手裡師云城門失火殃及
池魚悟云賠了碗去師展手便行冬期立師為維那
於堂中調燮群眾整肅紀綱往來衲子有林古佛之
稱一日悟入堂見數僧不出坡訶云為甚不出坡師
云俱是告假的悟云如死去閻羅老子鐵面無情將
汝打入鑊湯爐炭裡牛頭馬面不容告假又作麼生
師云心不負人面無慚色乙亥冬結制悟欲命師為
元座或有議者以師色力欠強師正色而言曰這個
不是管三軍遂堅辭不就一日悟上堂師問云今日
四海衲僧雲集各各壁立千仞還許他諸人悟麼悟
云你還夢見麼進云悟尚不存夢個甚麼悟打云即
今是迷是悟師云學人不在迷悟裡悟云且道在甚
麼處師便禮拜悟乃休金壇王內翰喬梓入山一睹
師容若有宿契即恭請掩關師固辭悟勉云佛種從
緣勿過卻也爰題像送別云咄哉這禿有眼如盲有
口若啞手拈條棒問著便打不知落處問取林野遂
受請掩關於東禪寺忽聞悟有溈山之行即破關復

入天童未幾悟因事出山師隨至嘉禾寓黃闇齋觀
察素園中受付囑焉時巳卯秋九月也其年春黃夫
人夢見庭前丹桂二株參天盛開其兩公子俱赴秋
闈擬係此兆豈意選佛昭茲媺瑞遠近皆為仰止顧
瑞屏宗伯同寧紹兩郡當道縉紳再三敦請悟和尚
復返天童冬期立師為西堂爾時天童氣象聿新規
制咸備龍象駢闐鍜鍊之責悉皆屬之於師庚辰六
月辭悟住靜於餘杭之廣化寺杖履風高門庭孤峻
學者登堂莫敢攀躋壬午秋聞悟訃音奔赴通玄眾
推結席枚卜龕前及師者三義不容卻乃居方丈孫
司馬碩膚諸檀護堅請開法風雨晦明歷諸艱閱五
載其付授者二隱謐自閑覺大衢壁博融本慧日昇
破顏祖大用志佛古聞法澍長雲將清商尊玄漢日
杲牧菴則一十三人所有機緣俱在全錄平素書問
訶禁弢藏天台惟陳木叔司馬為所雅重乙酉春有
詩贈嶺外遊雲來又去忘年拙衲定荒嶺之句丙戌
秋陳以絕命詩十二章手書告別師又有才敏忠良
世少儔赤心報國只君謀之語以誌悲感通玄峰頂
高峻衲子奔趨殊為艱苦師往往托病以謝往來力
追高峰行履無如聲聞四表龍象聿臻法堂寮舍尚
有未了之局難以多聚是以拽杖出山丁亥冬至嘉
禾黃觀察闇齋高水部寓公汪進士曾城諸縉紳檀
護請住東塔寺安期旋為錢閣學塞菴公暨諸緇白
請住棲真古剎次年春湖州當道士紳請師開戒於
護生禪院巳丑冬寧紹台三郡當道諸紳於棲真寺
請師住天童此時得法者空生慈佛海雲破夢義乳
峰溧白兆新奯石周悅可明了悟能捃拾學雲峨喜
默雲耀無礙轍了源昭法壇海含章益雲父遍即香
觀月瓢度十有八人庚寅五月初三日入天童雲龍
風虎百廢俱興緇素依皈真如怙恃臨別棲真四眾

號泣若失所天比住天童連年荒亂米價騰貴人懷
憂恐師每入堂安慰且屢謂客司云萬勿阻撓方來
此間若不容納更向何方行乞五六千指處之裕如
當師初入之年公門如許藤葛師一味以恬退自居
其生端者各知慚愧至如賦役之累法門所憂師與
念尼王海憲不壞世間相而譚實相則立自運之戶
師於東谷諸影堂罔分臨濟與洞上悉見鼎新之績
道法衰晚人多趨炎即款客亦尚奢華師入山便復
悟和尚舊式久而勿諼冬夏布衣草履見有衲子輕
裘緩帶則曰非吾類也淡泊之操始終無間師初恙
時眾不以為意師便對侍司云病來便作死承當我
之報緣將盡凡事所當決者勿復怠緩忽一日師謂
眾云古之住持有病遷居延壽堂理當然也老僧猶
且端坐丈室何以表率後昆遂設榻於新菴杜絕酬
應有參叩者直掌粗拳鉗錘倍辣雪竇和尚問病而
至必欲師歸方丈師從容而返築塔無基堪輿擬以
新菴定穴師聞之斷不許可印山乃以玲瓏一穴舉
侶師肯之病中機緣不能悉載一日自閑覺首座見
師病危問云古人臨末稍頭遺下一言半句作將來
眼和尚即今有何垂示師云動著禍生覺云官不容
針私通車馬師云要你多口覺云不為分外師驀面
一拳覺禮拜一日師顧道安云得個正命時安云一
切尋常師展臂云得與麼瘦安云管他作麼師云隨
他去也安云何處不稱尊師點首時壬辰三月廿九
日也日輪當午出冶從天台回師瞪目視之問云汝
來也冶禮拜師云是恁麼時候冶云承蒙記莂求和
尚更名師云行果圓成遂安祥而逝室中先後付授
衣拂得法者梵欽中印山先道安靜破夢辯雪菴如
芥子彌止休淨三默權物外遠獨朗日自安悉肯諾
滿松濤敏出冶果雲高慧慧聞定友雲陰純樸汶印

月淋十九人焉按師僧臘四十有一壽五十有八全
身塔於太白玲瓏岩新菴之左師之生平懿德令儀
無所容其贊嘆以高弟二隱謐公與余最稱道契憶
二十年前師與余同年周孝廉君謨知微善追仰清
微緬懷亡友所謂千里一堂百年一日也乃為略述
天童一脈授受之大概如此以俟後之作者攷鏡全
容。














天童林野奇禪師塔銘
吳興道場山萬壽禪寺住持比丘道忞撰文

李白之送友入蜀也則曰山從人面起雲傍馬頭生
其早發夔城也則曰朝辭白帝彩雲間千里江陵一
日還盍蜀地山川險阻自古記之矣惟山峻水湍故
其人類性剛而果決堅忍耐苦勞以之向道則勇往
易於入作殆亦風土使然不然或蹋殺天下人之馬
駒間世而一出焉斯有之何以緇雄代作半起蠶叢
之國無論法眼雲門從金剛大士劈華嶽以分流即
臨濟兒孫光明烜赫統系相承以來十傳則有東山

演十一傳則有昭覺勤十五傳則有臥龍先十六傳
則有徑山範二十四傳則有海舟慈沿流至先師悟
和尚閱世且三十矣復有今林野禪師豈五丁鑿道
天固為法社開象龍之路與師名通奇林野其字也
合州人本姓蔡氏生而澄靜不類孺子不喜肉食時
年十歲父母度其志向非塵網中人因命依金鐘寺
叔父道然為童行十七歲剃落性樂禪寂然讀誦至
年十九恥州縣僧庸碌不足尚即慨然動他山之念
繇是出峽南遊猒飫江南講肆十有餘載業息肩當
湖方期掩室千朝翻閱如來一代時教俄患痢瀕死
乃知經綸之學非究竟法也時先師悟和尚正王化
金粟渴欲就參為緇素留不果往適有傳粟示眾參
禪偈師聞之懷疑不巳極力冥搜茫無所入會粟過
當湖則加額曰天賜我也亟遣僧請益粟曰教伊關
中莫妄想益溟涬莫測所謂心智為竭殆如土木偶
人者經歲時忽一日失足墜樓恍然而覺遂成偈曰
一念未生前六戶絕消息瞥爾揚雙眉大似眼無力
聞粟在吳門即日破關走金閶不以寒暄起居玉帛
見粟直奪角衝關左屬橐鞬右執鞭弭與粟相周旋
粟固奇之逮明年粟赴鄮山師亦隨往偶檀越入山
設茶粟舉洞山與泰首座喫果子因緣命眾下語諦
當方許安排師時在眾即曰食到口邊被伊奪郤粟
為首肯叢林以此知名又粟因佛誕示眾世尊纔出
母胎便解指天指地你等諸人猶向山僧擬討甚碗
抴拄杖下座一時打散師於此全身脫落透頂透底
無復纖機留礙凡侍粟十年逢場對壘兵交刃接每
每倒捋虎鬚未或當仁少讓既受囑累猶居天童座
下踰年始應禹航廣化之命至壬午秋悟和尚示寂
師奔赴通玄眾議住持枚卜同門三卜而得師名不
容推遜乃繼席焉提策方來直據本有雲薶雪擁五

見冰霜群峰讓其高寒禪侶慕其慈嫗雖極枯澹寂
寥學者恒轂湊如歸以出隊嘉禾為闇齋黃觀察寓
公高水部曾城汪進士堅留勉住東塔未幾移主棲
真既而天童席虛明州當道士紳公議歸師復遷居
太白前後蒞眾十年夙興夜寐寅畏小心雖在安常
處順之中每懷臨深履薄之懼然屈申以道持正不
阿苟道在必申不以利害權勢稍為貶損方師初赴
天童山門以夙釁搆訟在郡郡司李欲一瞻顏色左
右亦謂乘間得以相浼師堅志不往及司李耑人請
齋為一赴然竟席未嘗片詞干訟事其持正皆此類
所以四坐名坊非有子夏之先一出輿情共舉視彼
巧力而謀與夫詭遇而獲者顧不可風範一世也邪
師應機接物出語渾樸不為趙昌之華葉公之龍徒
事藻繪以炫燿見聞至其一二見狀中者則所謂想
酢生液雖未澆腸沃胃要且使人慶快住二年感微
疾眾請辭世偈師瞋目曰要去便去害甚熱大時有
出冶上座求更名師援筆書行果二字乃曰行果圓
成遂擿筆端坐而逝世壽五十八僧臘四十一塔󰢍
全身於寺前新菴之左予蓋有語封其戶矣其門人
二隱謐自閑覺佛古聞來乞予銘其塔予媿不文無
以行達然辱在同門知師最悉念非予恐師行業久
而遂湮抑後有景行之賢將無繇攷鏡而仰止夫師
則予責也乃論次其大端序而銘之銘曰。


「　達磨一宗丕顯曹溪南嶽衍長曰讖於西馬駒是育血染霜蹄[跳-兆+降]𨇯一蹋四海平夷臨濟振興光賁五燈有嚴孫子碩大無朋世更太白六五親承雲蒸霞蔚鳳翥龍騰十二人中師其後出藞苴川僧性實難匹撒手危樓翻身楖栗機警用圓風雨暴疾起坐通玄眾山為低騰空漢迥華頂雲迷蘭滋芳甸蕙紉春畦聲馳湖海著意攀躋櫂歌東塔灣弄棲真幔天布網








後跋

先師林和尚自出蜀棄講歸禪根性猛利於道直入
不遊紆徑凡參叩機緣俱載行實至於受請倡緣自
崇禎壬午秋天童密師翁示寂於台之通玄寺既虛
席四眾堅請繼席焉一據方丈屆丙戍凡五臘結制
大設洪爐峰頂雖高寒而衲子參尋不斷如縷至丁
亥冬受嘉禾東塔請越明年戊子春受棲真請巳丑
冬受湖州度生請庚寅夏赴天童景德請迨壬辰春
三月廿九日示微恙而逝然五剎記室所錄上堂法
語機緣謐今編次總有八卷約五萬餘言字字剿絕
命根句句掀翻窠臼從無一字繫縛於人直使當下
頓入至於入之一字猶是敲門瓦子是知先師十載
從無一字所說行謐到這裏不存一字法脈懸絲欲
存一字罪犯彌天且道畢竟如何始得恰好去只得
向纖毫不敢動著處付梓流傳庶千百世具眼高流
一見與先師覿面始不負吾師一片熱腸耳。

順治戊戍佛歡日龍淵行謐謹跋