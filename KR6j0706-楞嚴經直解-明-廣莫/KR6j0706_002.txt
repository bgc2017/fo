











大佛頂如來密因修證了義諸菩薩萬行首楞嚴經
直解卷第二
明古杭雲棲寺後學沙門　廣莫　直解
桐溪優婆塞　顏學易　校

「爾時阿難及諸大眾(至)與不生滅二發明性。」

【這一節經集者結述阿難等意地所念及所願也
爾時下述阿難等聞法得益示誨有二意若遠指
通前首卷巳來發明心見之義俱稱示誨若近指
即前聞佛客塵二義及總責等辭為示誨也以聞
根境動不動義得解心見之縛由縛解故身心安
泰也念無始下述阿難等意地所念此念是意家
悔念謂悔無始來失真循妄故失却本心一句即
承前遺失真性意來因佛總責得悟故緣塵分別
影事者緣塵分別即是前文分別根境動不動義
皆是意地虗受六塵緣影即以分別為事耳以失

不生滅之真性而逐諸生滅為自巳心故稱妄認
今日字應上無始字看謂從無始沉迷以至今日
始得開悟設喻以明自慶之意謂如失乳嬰兒饑
虗欲絕忽遇慈母即得飽滿充實失乳饑虗欲絕
喻上無始沉迷幾喪慧命遇慈母得飽滿充實喻
上今日因聞示誨而得開悟滋益道品故合掌下
述阿難等意地所願也合掌禮佛者阿難作此念
時以自慶故傾誠接足意中因復願言願今如來
顯出我等何者是身心虗妄何者是身心真實虗
妄處顯是生滅真實處顯是不生滅也二發明性
者詳玩此發明二字要從理上發顯義看葢謂真
性理中自有不生不滅所發顯性即下一為無量
無量為一小中現大大中現小等是也又妄明理
中所發顯性如下晦昧為空空晦暗中結暗為色
色雜妄想想相為身等是也有人作發明二性看
則此發明二字是言說發明文法疎淺矣須知顯
出二字是發明意一氣讀下豈有兩箇發明意思
無此等文法識者辨之又此節是集家語非阿難
之辭。】

「時波斯匿王起立白佛(至)諸有漏者咸皆願聞。」

【這一節經匿王因聞念念生滅等語知有不生滅
性始悟昔非而請今是也我昔下先敘昔非勑即
是教未承誨勑者謂未皈佛時先逢外道所說皆
以斷滅名為涅槃即昔非也迦旃延毗羅胝子二

外道名外道有六師今文所出是六中第三第五
名也迦旃延具云迦羅鳩䭾迦旃延迦羅鳩䭾是
名譯云牛領迦旃延是姓譯云剪髮西竺風俗先
名後姓故合云牛領剪髮葢是拔髮熏鼻苦行外
道之類故名此也其計諸法亦有相亦無相即六
中第六師也毗羅胝子具云刪闍夜毗羅胝刪闍
夜是名譯云正勝毗羅胝是母名譯云不作兼母
名而名巳也其計謂道不須求備經生死劫數苦
盡自然得道即六中第三師也今文但出二名佛
答文中又引末伽黎則知匿王所敘兼舉六師說
咸言死後斷滅者詳咸字意通指六師故稱為咸
俱屬斷見故以斷滅名涅槃也譯語見前竺乾凡
稱得道不揀邪正俱名涅槃然外道所修實無得
涅槃者彼各妄計為涅槃耳匿王自敘先逢六師
所說如此今雖值佛心尚狐疑值遇也以其未盡
外見未達佛心故猶狐疑狐是獸名狐性多疑人
有疑類之如狐故稱狐疑云何下正請今義昔既
非今必是也匿王問謂雖聞不生滅之說云何發
揮得證其實耶兼指大眾諸有漏者為請簡諸無
漏者不在請數匿王意知證無漏者巳得不生滅
性故諸有漏者尚在生死未證不生滅性故兼彼
請。】

「佛告大王汝身現在(至)我今此身終從變滅。」

【這一節經世尊將酬匿王不生滅性而先以生滅

之身反問也佛意令自決擇即於生滅而知不生
滅易能悟故夫血肉之身如炷燒心安能久住金
剛常住不朽指法身說金剛是喻世間最堅利之
寶以堅故久久故不遷名常住也喻法身常住不
朽壞故今世尊即指肉身問壞不壞者令自決擇
易悟常身故也世尊下匿王答以此身必壞。】

「佛言大王汝未曾滅(至)決知此身當從滅盡。」

【這一節經世尊躡前肉身必壞之語以明滅之由
漸也佛問語可知世尊下匿王答也初二句承佛
問語我觀下答明生滅所以念念新新者謂人之
現前所起之念時刻不停念念與新新對顯新對
舊說念初起為新念將滅為舊謂前念巳舊引起
後念成新後復為前新巳成舊後念促前念令滅
前念引後念令生念念仍舊念念由新如波浪疊
疊前後不踰無有間斷念之生滅令身遷謝如巳
然之火漸漸成灰銷殞不息終成滅盡肉身亦然
無可留者殞者形謝也。】

「佛言如是大王汝今生齡(至)如何見比充盛之時。」

【這一節經佛按老少為問而匿王據少壯老三時
為答也初如是二字是印證上文念念新新之義
為實然故生齡即是生年佛召王問云汝年在頹
齡顏貌與童子時比為何如耶此問老少二時世
尊下匿王答也孩孺者童幼通稱嬰兒七情未動
名孩孺者稚也總指少時故孩孺連稱膚是皮膚

腠是腠理潤與澤一意答謂童子之時膚腠滋潤
澤滑血肉柔嫩指少時之相如此年至下二句答
壯時長是長大成是成立答謂壯時形軀長大血
氣充實堪能成立眾務故云長成指壯時之相如
此而今下六句答老時頺齡者頺是傾頺日在桑
榆形年漸傾老時總稱名頹齡也迫是逼迫謂氣
衰脉促無寬舒之態曰迫又禮記云五十始衰八
十九十曰耄匿王年巳六十有二與衰耄之時甚
迫也形色言枯悴精神言昏昧葢枯悴約血氣說
枯是枯竭悴是憔悴謂血氣枯竭則形色憔悴也
精是精粹神是神明謂以精粹神明俱泯故曰昏
昧又枯粹對上潤澤看以知老壯之態不同如此
血氣衰則髮白腠理疎則面皺皆老之狀也逮將
不久者逮及也將近也謂其形之近死不久也末
句總結問意見比見字指佛分上說葢佛以王老
少相比故云如何見比如云見憐見棄意同。】

「佛言大王汝之形容(至)故知我身終從變滅。」

【這一節經佛問匿王形遷之漸何如意令自陳而
易悟也形不頓朽者不頓即漸意只此漸朽之問
匿王答有五重一約十年二約年變三約月化四
約日遷五約剎那念念皆漸朽之答也王言下匿
王答也初四句先謙而總答變化密移者總含下
五重漸意變化即遷謝意密移者謂念念遷移隱
而難見故稱為密我誠不覺是謙辭寒暑指一歲

之始終寒來則暑往此約寬相而說謂年復一年
日復一日遷流不住漸至於老此字指老時也何
以下徵釋上文遷流漸至之意先從狹至寬論初
約十年謂二十歲時雖稱年少而其顏貌巳老於
十歲之時此以二十對十歲時校老少也又以三
十校二十乃至六十過二匿王其時年巳六十二
歲故言止此約十年遞互相校於六十時校五十
之年衰可知矣世尊我見下結前十年之論也若
復下次從寬至狹論初承前十年之寬漸狹至於
念念之狹為極十二年為一紀此指十年二十年
說也次狹至年變又次月化又次日遷漸義可知
也沉思下最後明念念密移之相沉思即深思也
諦觀者謂以潛心諦實觀察其變也剎那是梵語
俱舍論云時之極少名為剎那剎那對念念看剎
那剎那約時而言念念約心而言葢剎那剎邪即
念念意也又按仁王經云一念中有九十剎那一
剎那歷九百生滅則剎那校一念一念為麤緬惟
我身密移如此不停終從變滅也。】

「佛告大王汝見變化(至)我今示汝不生滅性。」

【這一節經世尊順其變化明不生滅以酬其問也
佛告下問答可知佛言下許為決示不生滅性。】

「大王汝年幾時見恒河水(至)爾時即知是恒河水。」

【這一節經世尊將擇觀河之見示為不生滅性故
問此也耆婆譯云命又云長壽謂携子謁之求長

壽也命即壽故餘文可解。】

「佛言大王如汝所說(至)年六十二亦無有異。」

【這一節經世尊欲明觀河見性不滅及以所見之
水驗能見之性也以其觀河的映色之性湛然不
遷然又須知見性暫在妄中論不遷非真不遷者
如第二月故經文一往從麤至妙自淺及深漸引
入微故次第如是。】

「佛言汝今自傷髮白面皺(至)王言不也世尊。」

【這一節經世尊正引皺變之語而徵不變之見有
童耄否也王言下王悟見性不變故答不也不也
者言無童耆也以其能見之性三歲至老無異由
可變境會不變心令悟之速也。】

「佛言大王汝面雖皺(至)踊躍歡喜得未曾有。」

【這一節經世尊承上決擇不皺之見不受生滅王
因聞此而釋前疑也面是幻軀故皺而變見性隣
真無質故不皺而非變也稱見精者即是第八識
精流於眼根名為見精即映色之性是也皺者下
正與決擇謂有形可皺者必變若無質可皺則非
變也遷變者自然受滅無質可變者元無生滅既
無生滅云何受汝生死於中者指色身中也既有
不死者存云何引彼外道末伽黎等都言此身死
後全滅耶末伽黎具云末伽黎拘賒黎末伽黎是
名譯云不見道拘賖黎無翻是母名以母名而名
巳也其計苦樂不由行得苦本然苦樂本然樂執

為自然即六中第二師也前匿王問中不出此名
今佛答中影出故知匿王通指六師而言但文略
耳王聞下明匿王釋前斷滅之疑今聞不生滅性
以為色身雖滅而不受生滅之見性猶存則捨此
生而趨彼生復計相續常矣與諸眾者指有漏眾
說前問中兼有漏之眾請故以初悟常心故得未
曾有也前此卷初文阿難意願世尊顯出身心真
妄虗實及二發明性不意佛與匿王問答所擇見
性不滅正適其願而阿難從傍聞之與巳所言見
性不動無別云何世尊抑此揚彼責以念念生滅
等耶因疑之故有下文之問。】

「阿難即從座起禮佛合掌(至)願興慈悲洗我塵垢。」

【這一節經阿難聞示匿王見性不滅疑與巳同故
發此問也世尊下正是疑問前文單明見性不變
今又加出一聞字是知前雖單明見性不動不滅
見性如此餘根皆然影顯其中故加聞字餘仍略
也洗我塵垢者約喻說塵則浮而易袪喻見惑也
垢則膩而難洗喻思惑也洗喻世尊慈音如水能
洗眾生心垢故喻如洗然阿難所以疑者由前首
卷末云手開合頭搖動而見不動世尊責云念念
生滅遺失真性顛倒行事及示匿王見性不滅則
與阿難所說見性不動一般云何世尊非此是彼
阿難疑由此起故興此問意謂世尊責之過當殊
不知佛示匿王見性不滅正欲生阿難之疑以酬

其二發之願指示顛倒所在須知佛示匿王見性
不變與阿難所認處不同阿難迷故謂同耳何者
佛所示者正是見精明元湛然之性阿難所說似
同認處逈別葢誤認緣塵分別之見為不動故是
故佛責其誤由此也佛所示者如第二月阿難認
處如水中影又佛所示者是第八識中見分阿難
認處是第六識中影事生滅不生滅於此可見矣
或問第二月亦應生滅何云不滅答曰第八識為
生死涅槃之因楞伽云藏識海常住以常住故云
不滅也以其流注不斷故稱不滅前第六識念念
滅故校此為麤以麤細論滅不滅前不云乎依妄
中論耳學者於此請細心體會可得若徒取耳入
口出不唯欺誑他人抑亦欺誑自心。】

「即時如來垂金色臂(至)而我不知誰正誰倒。」

【這一節經佛承阿難疑問茲將釋其疑之所由故
示垂手以辨正倒也前文阿難誤認緣塵之見為
不動性葢由顛倒而起故以動為不動也即如以
倒為正以正為倒故示垂手驗之令其自悟耳母
陀羅譯云印佛手舉措翻覆上下偃仰如蓮華開
如授受狀如拱如獻皆能伏魔制外無非是印故
稱印手問答可知。】

「佛告阿難若世間人(至)汝等之身號性顛倒。」

【這一節經世尊前示垂手之正阿難計以為倒故
重審世見責其倒之倍也佛告下佛承上垂手意

問問答可知佛即下責其倒見佛承上答語因竪
臂責云此竪臂上指即是顛倒何云為正若此首
尾相換名為正者則世間人皆稱倒見首尾相換
者肘是臂之首指為臂之尾竪臂上指則首在下
尾在上是為首尾相換得非倒乎前垂手之正反
以為倒今竪臂之倒復計為正故稱倒見一倍瞻
視者倍與背通謂反背瞻視即倒見義則知下以
正倒相校也汝身指阿難身該世人說以世人身
校如來法身比類發明則佛身為正汝等身為倒
也清淨是中道義中是正故偏則為染中故無染
無染即是清淨然彼伹中亦未離染必由圓中然
後無染也正徧知者長水疏云離倒名正窮盡法
界名徧二乘無此號以未離倒故性顛倒者性是
根本義謂根本顛倒故前以正為倒今以倒為正
則倒而復倒即謂所迷中倍人也。】

「隨汝諦觀汝身佛身稱顛倒者名字何處號為顛倒。」

【這一節經世尊直究顛倒本因自何而起也何處
即本因義隨汝下佛令諦實觀察佛身何因而正
汝身何因而倒對正顯倒故約佛身對說也須知
顛倒名字從何處起此實究其因也夫正因倒立
無倒則正亦無名如來正徧知乃離正倒之自正
也前文阿難願顯身心真妄虗實生滅不生滅性
自匿王至此可明矣夫。】

「于時阿難與諸大眾(至)不知身心顛倒所在。」


【這一節經阿難聞究顛倒本因未解其處故瞪目
而未答也瞪直視貌瞢目不明也以心昏沉思目
不開明故不瞬睛不動也上文佛問何處號為顛
倒今阿難執心未破問處茫然是故瞪瞢默疑而
未報也。】

「佛興慈悲哀愍阿難(至)寶明妙性認悟中迷。」

【這一節經世尊憐彼未悟直明顛倒所在而翻示
前迷也海潮音者約喻為言海潮起伏不失其時
喻如來法音鑒機應物隨時適化不待請也我常
下示所迷法色心二字是總諸緣下是別謂開則
說十八界合則秪是色心二法色是色法百法論
云有十一種謂五根五塵及法處所攝色也心是
心法論云有八謂八識諸緣者緣即能緣指前七
轉識說此單約心王下句方明心所故用及字稱
心所使者為心王之所使令故云心所使也即論
云五十一心所是也諸所緣者指六塵說塵為所
緣故所緣字對上諸能緣看汝身下又敵體指明
現前所依處說汝身指色等諸根說汝心指王所
諸心說此以身心二字收攝上三句色心等法承
上明此皆是妙心中所現之物也妙明二字直顯
寂照二義妙是寂明是照寂照不二故連稱妙明
詳見第四解中真精者無妄曰真不雜曰精下妙
心之妙又通攝上妙明等義言此妙心本無一毫
私欲之雜故連稱曰妙曰真曰精等也然只一心

字為之實法上妙明等者皆顯此心之德耳云何
下正責其誤認緣塵而遺失此本圓妙心即此名
為顛倒所在本妙等者重歎此心之德歎之又歎
者以明此心具無盡德故長水疏云體徧故圓無
昧故明是法可重故名為寶元來自爾非適今也
故名為本言語道斷心行處滅故名為妙又言心
言性者即體而用故曰心即用而體故曰性雖心
性兩名秖一法耳悟中迷者此正翻示首卷末之
迷也由前向客塵義上悟得客塵是動主空不動
故指身境為動見性不動是其悟也又錯認緣塵
分別之見為不動以動為不動故是其迷也故云
認悟中迷從古諸解未見確指竟不研經文源頭
來處胡塗便了每看至此未甞不掩卷大息願諸
後昆當細玩之自有入處又文中物字即明首卷
末認物為巳之物謂其誤認妙心中所現物為巳
遺失妙心非倒而何。】

「晦昧為空空晦暗中(至)如來說為可憐愍者。」

【這一節經世尊承上示明顛倒法相緣起本因以
責其迷也晦昧即根本無明又即起信論所云不
覺義以不覺故而有其相不覺即晦昧也由迷本
明明轉為晦故名晦昧葢無明為能變頑空為所
變由無明變起頑空故云晦昧為空也或問若說
現前之空由無明變者未有無明時現前復是何
物答曰未有無明則渾然大覺真空既有無明無

明乃昏鈍之義故變大覺真空轉為昏鈍頑虗理
固如此復何疑哉又所變之空與能變晦昧能所
交結結是凝結凝結成色色即世界也由內心堅
執外感凝結以成世界之色世界以地水火風四
大為體又以四大之色雜於妄想妄想所成之相
即為眾生之身葢眾生之身由父母及巳三想所
成父母精血屬四大故聚緣下四句以明妄心始
成之相緣是外緣即六塵之緣聚集於內令心搖
動則趣外奔逸奔逸者謂眼奔色耳奔聲等放逸
其心而不能內攝故稱奔逸遂將此根塵識三昏
擾擾相以為心性則真心遠矣一迷此為心則決
定惑此心在於色身之內而不知內之色身外洎
山河虗空大地咸是妙明真心中物此正責其迷
也譬如下引喻明彼迷真逐妄棄大認小之意謂
如澄湛清淨百千箇大海一海之大無限矣況百
千海則大之又大以喻人人本具的妙心有如此
之大反棄之唯認一浮漚體一漚正喻昏擾之心
然此昏擾之心在妙明心中如百千海中一漚則
小之又小棄海認漚是一迷矣而又執漚為海謂
為全潮窮盡瀛渤則迷之又迷非顛倒而何故云
迷中倍人也全潮是全海之潮瀛渤是海之異名
如我下重引垂手之例責其顛倒也初佛垂手阿
難以正為倒是一倒矣而又竪臂上指則又以倒
為正是則倒之又倒以例迷中倍人故重舉此如

此顛倒如來說為可憐愍者此卷初文阿難願云
顯出現前生滅與不生滅二發明性今文正顯生
滅心所發明性也。】

「阿難承佛悲救深誨(至)拔我疑根歸無上道。」

【這一節經阿難蒙示始悟妙心而復計能緣為本
故請與決也悲救深誨者阿難意謂感佛拔顛倒
之沉迷謂之悲救示正徧之圓心謂之深誨悲昔
之迷慶今之悟有感於心故垂泣也叉手白佛是
重請之儀我雖下阿難謂雖悟妙心圓滿常住實
未能親證我但悟得世尊現所說法我則現以緣
心𠃔信瞻仰離此領悟信從瞻仰傾誠之外別無
有心擬此即是而徒然獲悟此心可否之疑未釋
未敢認為本元心地言心地者地是喻地能含藏
發育我心亦然法喻合顯故稱心地其餘圓滿常
住等義如前解願佛下正請決擇謂與宣示圓融
音旨拔其疑之根本令得歸乎無上道也然惟阿
難在首卷破能推時巳明非心之旨何故於此猶
擬緣心為本耶良以惺惺可別寂寂難知所以離
此緣心之外渺漠無朕故於此猶疑之耳。】

「佛告阿難汝等尚以(至)無所了故汝亦如是。」

【這一節經佛與決除緣心引喻勉其識月而亡指
也佛告下正與決除謂聞法思義會義明心若以
緣心聽法則法亦成緣能成未空不得實義楞伽
經云依義不依語依智不依識今依緣心則是識

非智故云非得法性法性者謂所聞法之性法之
性者即第一義性也如人下引喻以明人喻如來
手指喻所說法月喻法性示人喻示聽眾喻文三
轉以顯指月俱迷故云不識明之與暗然彼月性
本明標指本暗二性不了俱亡實故若配喻合法
應云佛以法音指心示人彼人因法當應觀心若
復緣佛法音以為自心此人豈唯亡失自心亦亡
佛法何以故以法音緣相為自心故豈唯亡法亦
復不識妙明及與緣相何以故以緣相為妙明性
緣相妙明無所了故末句汝亦如是即法合語下
文正以法合。】

「若以分別我說法音(至)各有所還云何為主。」

【這一節經佛為推破六塵無緣心可見合上指月
喻也初句牒阿難計語此心下正以能緣所緣推
破謂依法音分別若以此分別為心者此心則應
離所分別法音別有能分別性許為汝心故重引
喻以明此心無體行客喻分別心旅亭喻聲等六
塵而掌亭人以喻離音有性之說此是以主的不
去明客必去若果是主則為真心也故云此亦如
是此句法合此字指分別法音者說合上客字謂
汝分別法音的果實是汝真心則無所去也云何
下責其無體謂云何離我說法音聲則無汝的能
分別性又豈但依聲分別心即今分別如來容貌
若離如來容貌色相亦無汝能分別性矣如是乃

至者謂於六塵不能盡述今超却香味觸三分別
而言分別都無則絕了外塵現行分別而內守幽
閒非色非空的光景言非色非空者無體故非色
有相故非空拘舍離即前末伽黎下半名也等者
等於六師俱於非色非空光景昧為冥諦冥諦者
冥是暗冥諦是諦實彼執非色非空光景渾沌莫
辨故立冥諦之名彼諸外道依此非色非空立二
十五諦初為冥諦後為神我詳見華嚴鈔及諸經
論離諸下明佛正義謂此幽閒非色非空境界是
內之法塵緣影若離此法塵緣影亦無能分別性
前於五塵動中推無分別此於內之法緣靜中推
無分別於此動靜之間畢竟無汝能分別性則汝
心性各有所還云何為主還者謂諸動靜分別各
歸前塵本所因處則為寄宿旅亭之客云何為得
不去之真主哉此還之語正起下文八還辨見之
文。】

「阿難言若我心性各有所還(至)今當示汝無所還地。」

【這一節經阿難因聞分別有還故問妙心云何無
還佛且示以見精無還也阿難下承上有還因問
無還文顯可知佛告下答世尊不直示以妙心無
還且指見精不還者大抵世尊引物入如來藏從
麤至妙自淺及深故先示第二月漸近真月此是
世尊善權方便也良以妙心渺漠不易直示故以
見精淺近者示其不還若悟見精不還則妙心不

遠而復矣又前阿難於匿王見性不滅之疑未釋
今示見精不還正酬前義以明前文不滅之所以
也今不還即前不滅由不還故不滅也妙明元心
如前解見精明元者見精即眼家映色之性精是
湛然之氣明淨無滓故稱見精明元者即精體明
淨元本也此是第八識見分分而為六在眼曰見
精在耳曰聽精等雖分為六而不離湛然本體故
六處皆號明元也然此見精雖非妙精明心亦去
此心不遠見精之精與妙精之精不同見精可壞
妙精不可壞是常住心體精微之用故然此見精
今雖稱為不還向後會入真心則此見精亦亡矣
故下文云見見之時見非是見只此二句巳破見
精今猶淺示故云不還如第二月者正明非真夫
第二月是揑目所成揑目雖妄去真月不遠以喻
見精去真心不遠如前文云觀河之見三藏至六
十時宛然無異無異即不還矣非是月影者是水
中影有生滅去來相故有水則現離水則亡是生
滅法此喻緣塵分別之見也緣塵則有離塵則無
即前所云寄宿旅亭之客暫住即去故如月影今
此見精湛然映色非可還者隣乎真體故非水影
汝應下誡聽以示無還地字即本因處也。】

「阿難此大講堂洞開東方(至)澄霽歛氣又觀清淨。」

【這一節經世尊欲示無還而先明可還之相也洞
開東方下示明因也洞是空洞謂戶牖東開則空

洞無障日輪升天明從東入使知明因日有也中
夜下示暗因也黑月凡十六日巳後光漸減時俱
名黑月以十五日前名白月故戶牖示通墻宇示
塞壅即塞故分別下二句分別屬意識緣是法塵
以分別心起則有法塵現百論以此名法處所攝
色也餘七相皆約外塵說唯此約分別說意明八
相皆由分別起故故置此句於八相之中也頑虗
示空鬱𡋯是風霾昏濁之氣此示昏相也紆猶障
也澄霽下二句天無雲翳為澄睛明開朗為霽氛
是山川嵐氣謂歛氛故澄霽此示淨相也此八種
明暗等相正示可還能見八相之見精當欲誰還
下文辨者是也。】

「阿難汝咸看此諸變化相(至)一切所有不出斯類。」

【這一節經世尊仍以八相各還本因也初總敘還
因次云何下徵釋各因別還所屬也別還中還明
有標有釋變化者無而忽有曰變有而還無曰化
以此諸相生滅不常故稱變化初句總指八相下
句先還明因何以下釋還明所以下暗等皆略俱
標還相不釋所以以明例故則諸下總結可還凡
世所有不出此八相故。】

「汝見八種見精明性(至)是故如來名可憐愍。」

【這一節經世尊直指能見無還以警阿難之自迷
也汝見下正指無還何以下徵釋無還所以謂此
能見之性若還於明暗時明滅則見與明俱滅無

能見暗今暗猶可見則知明滅而見不滅無還可
知矣餘七例此則知外緣自別見無所殊諸可還
下結會妙心警其自迷也謂可還者是客汝不還
者即汝真主此句是反辭謂若非是汝更為誰耶
以此觀之則知汝心本妙明淨汝自迷之悶者心
不開也喪者失也謂失本明而受輪轉由迷真性
故於生死海中常被漂溺雖不說出海字以漂溺
字上見矣末二句結明佛慈。】

「阿難言我雖識此見性無還云何得知是我真性。」

【這一節經阿難承示以知見性無還又於會真之
義未明故發此問也良由阿難雖知見性無還猶
疑見性散在萬物無見而非物無物而非見萬物
既多見性亦普安知此見是我真性耶是故下文
世尊重重約物對破然今真性之問緊承上文汝
心本妙明淨句來由前世尊結會見性即汝妙心
故阿難於此結會處未明推阿難意謂見性在外
妙心在內內外超然云何得會我之真性故下佛
答云若汝見時是汝非我見性周徧非汝而誰云
何自疑汝之真性性汝不真取我求實引下釋此
疑自破矣。】

「佛告阿難吾今問汝(至)眾生洞視不過分寸。」

【這一節經佛答上文會真之問還從見上發揮妄
見盡處真心自會也故今詳明五重見量意明見
量雖有遠近見性無殊皆可即物而決擇之阿難

未得無漏者謂但證初果見惑雖斷思惑未除故
云未得無漏未得無漏則見性有障自見不遠承
佛通力加之見及初禪初禪是色界之首二阿那
律譯云無貧因緣見阿含賢愚等經巳得半頭天
眼故見量勝前閻浮提見前解準維摩經那律答
嚴淨梵王謂我見三千大千世界如觀掌果今指
閻浮說譯者訛也菴摩羅譯云難分別是果名桃
柰難別故餘文可解。】

「阿難且吾與汝觀四天王(至)誰是我體誰為物象。」

【這一節經世尊承前會真之問乃為即物推見分
別自他也四天所住宮殿者金光明疏云須彌山
自海入空高十六萬八千由旬四天王居上半山
之半四面一面一王東黃金埵王名持國南瑠璃
埵王名增長西白銀埵王名廣目北水晶埵王名
多聞各所宮殿依所住處中間徧覧等者自祇園
望須彌南埵相去中間水是大海陸是平陸山谷
等處空則所望自近及遠之頑虗也行字通水陸
空三處行指鳥獸人神魚龍等類是也昏是山川
樹木雲霧風霾等明是日月星辰等如是種種昏
明形象總屬前塵見量所囑為其所留礙者佛謂
汝應於此萬象之中分別自他吾今下佛又代其
分別謂吾今將汝見性擇於所見萬物之中誰是
我體者我體意指能見之性為我真體即自也物
象為他對物說我我字要看得活為妙。】


「阿難極汝見緣從日月宮(至)此精妙明誠汝見性。」

【這一節經世尊承上正擇自他以明見必我真也
見源者謂見之源頭約喻說如水之源也見從眼
處發極其源本以至盡乎見量說名為極中間所
見從日月宮者起世經云日天宮殿縱橫正等五
十一由旬上下亦爾月天宮殿縱橫正等四十九
由旬上下亦爾大約空中兩丸圓光本是宮殿良
由宮殿光明四出遠望如丸日月二天子所居法
爾空行循環不息遶須彌平轉以須彌山高障為
書夜也佛謂此所見者總是物象非汝體七金山
者謂須彌踞中繞須彌有金剛山七重一重一大
海相去不知其幾千萬里故云七金山也種種光
者山有山光水有水色日月星辰雲霞變幻皆發
光怪故云種種此皆是物非汝見體乃至飛騰潛
伏巨細人畜亦是物而非我也阿難下正為決之
上是擇擇於物中也今是決決乎見性也謂若近
若遠物象萬差同汝見精清淨所囑無障曰清淨
此則物象有差見性無殊即此精純妙明之體誠
汝見性何疑不真此精妙明即指見性說也。】

「若見是物則汝亦可(至)自然非物如何非汝。」

【這一節經世尊釋彼即物之疑以明見非物而是
我也前文阿難問意疑見散在萬物見與物不可
辨故何者由見辨物離物無見然則見與物豈易
辯乎既不可離而為二是故疑物即我見性耶前

問語雖不詳明意實含此玩味自有得也是故佛
指萬物與決耳若見是物一句此節辯語多依此
句發起辯破是物謂見若是物則有形段可見然
則亦可見吾之見文中有五箇吾字皆佛自稱若
同見者見字且作看字解則易明佛說吾與汝同
看一物汝則因知吾見在一物上以此名為見吾
若吾不看時見既是物雖不看物亦應可見汝何
不見吾不看之處汝或云能見吾不看之處則吾
不看之相猶未離物這未離物的不看自然非彼
真不看之相汝果不見吾不看之地則知見非是
物明矣何以故無形段可見故無形則非物非物
則是汝云何而言非汝非汝者意是阿難疑辭即
前問中說云何得知是我真性此句似疑非我之
意故佛責之文中地字處字一般看古人以五重
結歸其義似晦故不用。】

「又則汝今見物之時(至)性汝不真取我求實。」

【這一節經世尊承上見是物義重辯必非物而結
歸真性以圓前問也此又一辯佛謂見若是物則
見與萬物對歒皆有體質汝見物時汝既見物物
亦見汝則有情無情見體紛雜汝與我指有情說
諸世間指器界說即無情也情與無情互見交絡
不成安立矣阿難下結明見功歸巳云何下指見
即真責其自疑而反求實於人耶。】

「阿難白佛言世尊若此見性(至)願垂弘慈為我敷演。」


【這一節經阿難躡前見性周徧而重計其數量大
小卷舒斷續之迹為問也勝藏者謂彼宮殿殊勝
莊嚴含藏眾妙也居日月宮者居是對義謂四天
宮殿與日月宮相對也娑婆譯云堪忍謂堪能忍
受眾苦故伽藍譯云眾園謂僧眾棲遲之園也此
阿難疑謂若此見性必是我有不屬餘人現今我
與如來遠觀四天宮殿對日月宮則此見周徧娑
婆國矣此娑婆國伹約四洲一界言之此指見性
遠且大也若我不觀遠而退歸精舍秪見伽藍則
見又近而小矣又若清吾心於戶堂之中舉目但
瞻屋簷廊廡而巳則見小之又小矣阿難據此見
之遠近大小舒縮之迹以起疑端世尊下正陳疑
問文可解我今下是結問之辭良由阿難執見在
外故疑如此。】

「佛告阿難一切世間(至)更除虗空方相所在。」

【這一節經佛釋前疑喻明大小隨塵而見非舒縮
也佛告下正釋前疑譬如下喻明見非舒縮方圓
隨器空豈方圓而定不定不可從據則第一義性
頗近之矣方圓器喻遠近事業空無方圓喻見非
舒縮定不定遠不遠如喻所明汝言下結答不知
斯義之問意明無在無不在必無定所故責云何
為在阿難若復下入字義通悟入證人謂若欲悟
入無方圓之地伹除器方空體無方此一句但指
方說而略圓意潤文者以四字成句故略圓字意

影見也不應下二句可知夫虗空無方圓相合見
性無遠近遠近大小事屬前塵而見性如空何有
舒縮定不定相亦如喻說。】

「若如汝問入室之時(至)徧能含受十方國土。」

【這一節經世尊正釋舒縮之疑直斥迷巳之咎也
若汝下舉所問語謂汝問入室能縮見小又若仰
觀日時豈復挽見齊於日面既不可挽而為遠亦
何有縮以為小汝更疑墻宇能夾見斷又若穿為
小竇墻內之見從孔竇而出寧為接續之迹既無
續迹安有斷緣夫見性無體非舒非縮奚以凡情
數量而格致哉是義不然下正破凡疑也不然者
謂舒縮之言非正論故迷巳為物者巳字指人之
巳心說由人迷故執巳之心別為一物相似既執
為物則有形量有形量便為遠近大小所礙矣由
是失却本妙元心為物所轉是故於根境之中觀
大觀小為舒為縮一切眾生迷巳之咎為若此也
若能下明悟者之功謂若我能轉物則同如來謂
如上大小舒縮等物隨我心轉則同如來如來對
上眾生說又謂我心能轉物則心同佛心心與物
兩融之矣則能身心圓明物我俱化言不動道場
者謂不離當處而遍周法界也於一毛端下二句
明一多無礙小大相容之意一毛端最微最小而
能含受十方國土則至大至多之事由我轉故不
離我當念悲夫悟迷體別生佛用殊在轉不轉之

一間耳。】

「阿難白佛言世尊若此見精(至)惟垂大慈開發未悟。」

【這一節經阿難猶執見性在外對內身心而起彼
我之疑也前文阿難據見遠近大小為疑今文又
據內外彼我為疑疑端各別學者應知阿難下正
疑見在外物與內身心對辯可解若實下謂外邊
的見若實我心故能令我得見然則外見是我內
身非我如此內外彼我觀之何殊如來先所難言
物能見我此又據佛語而轉難之末二句可解。】

「佛告阿難今汝所言(至)但可有形無不指着。」

【這一節經世尊將酬外見之問且詰其有形可指
也佛告下先總斥執外非理若實下別駁有形可
指林是叢樹渠是溝渠恒河見前解餘文可知。】

「若必其見現在汝前(至)同彼諸物分明無惑。」

【這一節經世尊承上所列可指物中令擇見性也
若必下牒前問意汝應下令指見性確實言現證
無疑也阿難下辯非是見初指空辯見者空是所
緣見是能緣若所緣空成了能緣見更指何者為
空耶若說虗空不可易所為能則空非見矣次指
色辨見者物是所緣見是能緣若物成見更指何
者為物耶若說物象不可易所為能則物非見矣
萬象雖殊不出色空二相故但以色空對辨也汝
可下正令自擇披是披檢剝是剖剝精明妙淨者
不雜曰精湛了曰明無染曰淨空有不測曰妙謂

此見性具此四美元者是本佛謂汝可於此萬象
之中子細披剝分折此見明白指示與彼物象分
明無疑則可。】

「阿難言我今於此重閣講堂(至)佛言如是如是。」

【這一節經阿難奉旨即於物中推無是見而却答
之也阿難下謂舉手縱目周徧推尋有皆是物元
不是見世尊下引勝況劣以明萬象之中必無析
見之理如佛所說一句即承上文佛令析見之言
謂如佛令我即於物中析見呈示我無此能也即
彼菩薩亦不能於萬象中析出精見況我有學聲
聞者哉有漏者漏未盡故初學者方證初果故稱
聲聞者小乘聞四證法聲而證果故今文依是辯
見故云無是見者下乃依非辯見故云無非見者
是非二門俱不可辯妙在斯乎佛言下證其答語
稱理。】

「佛復告阿難如汝所言(至)此諸物中何者非見。」

【這一節經世尊承上是見而復詰非見也佛復告
下述上阿難却答之語則汝下即據其却答無是
見義復詰諸物之中更何者非見耶文顯可知詳
夫見之與物不一不異不即不離是非莫得其偶
即見與物妙義難思當體即真無非無是由是下
經佛答文殊謂此見及緣元是菩提妙淨明體妙
淨體中本無是非二義故。】

「阿難言我實徧見(至)佛言如是如是。」


【這一節經阿難奉旨又於物中推無非見而却答
之也阿難下總答問意謂於物中推之又皆是見
無非見者何以下徵釋不知非見所以樹屬色相
亦對空辯與前是見意同阿難疑云若樹非見云
何得見於樹然則樹即是見非非見矣又若樹即
見復云何名樹然則樹非即見以即非二義推之
俱不可者則色中辯見無定矣又若空非見者云
何得見於空然則空非非見矣又若空即見者復
云何名空然則空非即見矣以即非二義推之俱
不可者則空中辯見無定矣我又下結答謂我又
思惟此色空萬象之中子細發明無有一非為非
見者則又屬是見矣今文非見對上是見辯之則
為是非之非又私以即對非則成即非之非故知
非通二義說玩文可了夫物果是耶物果非耶其
或雙是耶其或雙非耶是非之途樊然誵亂是以
如來不由是非而照之以真則無適而非真矣佛
言下印其不可以非見得也。】

「於是大眾非無學者(至)一時惶悚失其所守。」

【這一節經眾聞是非二義不悟所歸悚然驚疑而
失其守也非無學即是有學前三果人及諸凡夫
是也終指非義始指是義惶悚慚懼貌失其守者
謂舊日之見難逃是非二義今頓為掃除故守無
依新心未悟一時大眾皆慚懼而若有所失也。】

「如來知其魂慮變慴(至)汝諦思惟無忝哀慕。」


【這一節經佛憐大眾驚疑不悟而警慰其心告以
如所如說也魂慮變慴者人初生時即有陽氣依
附曰魂慮是思慮今阿難等聞佛破義驚疑失守
魂不歸舍思慮慞惶變是變動慴心動貌無上法
王者佛自稱也謂佛善解世出世法證真實際無
上可上為諸法之王故稱無上法王也言不虗妄
故稱真實此句是總下二句是別釋實義如所如
說者上如字是如理之智下所如字是所緣真如
智為能緣理為所緣稱如所說故云如所如說也
直心為人故不誑知見真實故不妄末伽黎見前
解四種不死矯亂者不死言其意活而不決也矯
是強義亂是繁雜然其或言有或言無或言亦有
無或言非有無不定詶答故云不死矯亂四種者
其類非一各於有無四句隨執計度故有四種詳
出第十行陰文中無忝言不負也如來見眾驚疑
因生憐愍善言慰之如文可解。】

「是時文殊師利法王子(至)精見色空是非是義。」

【這一節經文殊愍眾驚疑而代其請今先敘眾意
也阿難當機由智淺而理深無能重問前疑是故
文殊代其請也然茲是非理窟非智不明今文殊
表根本智證真必由此智故代請而與決之然究
文殊請辭逈與小機不同小機向是非中研之不
巳文殊只以兩言直究其根而世尊答亦逈異謂
此見及緣元是菩提則是非二義泮然而盡故曰

非智不明也莊生亦云是亦一無窮非亦一無窮
而欲得其道樞則莫若以明意近於此。】

「世尊若此前緣色空等象(至)於其中間無是非是。」

【這一節經文殊代請深究其根將出是非之閾也
世尊下述前是非之辯而今下出大眾驚疑所以
謂他們不知是非所歸的意思故有驚怖誠非往
昔善根輕尠不信佛言也疇往也尠與鮮同惟願
下正是代請之辭謂諸物象及見精二者元是何
物於其二者之間無是與非耶此即直究根源之
問也前諸小機曾無此問竊惟文殊問意由前第
二根本辯見以來但以能緣見精所緣色空對辯
曾未顯說是真妙心至此文殊始究其源世尊纔
和盤托出答謂元是菩提妙淨明體方點著前文
第二根本義也自下由阿難餘疑未斷故復廣破
四性決擇圓體之次第無相濫也大哉世尊引物
入如來藏善巧敷陳如一鈎新月漸至圓滿寡智
者不可得而讚仰然今學者執漚為海傳枝自足
反笑九萬里圖南者不亦誤乎。】

「佛告文殊及諸大眾(至)云何於中有是非是。」

【這一節經佛詶上問亦直指直源也上文殊問不
支離今世尊答亦捷徑佛及菩薩自住三摩地者
此三摩提即大佛頂首楞嚴三昧稱自住者謂佛
菩薩無時不在定中起居動止不離此定故稱自
住所謂那伽常在定無有不定時也見是根見緣

是塵所想相是識於此定中根塵識三如空中華
本何曾有空喻定體華喻根塵識謂空本無華病
者妄執即此華性元是虗空故云此見及緣元是
菩提妙淨明體此句遠指第二根本名句耳。】

「文殊吾今問汝(至)是文殊者為無文殊。」

【這一節經世尊引例明上菩提妙心於中無是非
之相也佛告文殊者即以文殊為例謂如汝文殊
只有一箇更有是文殊者為無汝真文殊耶意謂
若有一是則有一非以無是故非亦叵得為無文
殊一句下文答中甚明更有下文殊字是衍文。】

「如是世尊我真文殊(至)於中實無是非二相。」

【這一節經文殊答以真文殊中無是非二相也如
是二字是領諾之語初二句是總答何以下釋無
是所以然我下答為無文殊意文顯可解。】

「佛言此見妙明與諸空塵(至)中間自無是月非月。」

【這一節經世尊法合文殊例重以真月明無二也
佛言下正合上例故云亦復如是此見妙明者妙
明二字即稱見性之用不必引妙心說空塵句中
影顯色義見是能緣色空是所緣然略所想相亦
影顯根塵中故提諸字會此諸妄本是菩提真體
由諸眾生迷故背覺合塵妄為根塵等耳本是下
妙明字正顯妙心與上妙明可離可合看纔稱善
解前文單提見說今文又加聞字影顯六根皆妄
唯一真心無別有法也如第二月下重以喻明謂

如第二月本是揑目所成全體是妄何更論其是
月非月世尊又召文殊而告之曰但一月真本無
是月非月然雖二月本妄不離乎真離真無妄全
妄即真又勿以斷見觀之真心亦復如是。】

「是以汝今觀見與塵(至)故能令汝出指非指。」

【這一節經世尊總結答意以明迷悟所觀之異也
是以下結迷者之觀謂汝等若依根塵識內外中
間種種差別而發明者名為妄想於妄想中難逃
是非溺之而不能出也由是下結悟者之觀由是
二字對上是以二字看各分標提迷悟分岐在這
四字上看謂若由此精真妙心而發明者則無法
而非真體何有是非為哉故能令汝出指非指指
非指即是非是因上文有是非是語故變文法指
非指如莊子齊物論中說彼亦是非義耳葢此經
是房公筆受故多用五經諸子字跡雖用彼字義
實不同識者鑒之前阿難願云顯出生滅不生滅
二發明性今文由是下正顯不生滅所發明性也。】

「阿難白佛言世尊誠如法王(至)徧滿十方有何差別。」

【這一節經阿難因聞覺性徧滿之義而發此難校
邪正也誠如下覺緣緣字當作元字或譯場誤耳
然即以緣字解亦是無緣之緣此即承上文為問
也阿難躡此義為難謂與外道神我徧界之說如
何分別梵志是外道通稱娑毗迦羅及冥諦見前
解投灰等者是苦行外道即拔髮熏鼻臥刺之類

諸外道輩計有真我遍十方界如唯識瑜伽等論
說而諸外道不知有第八識即以第八識執為神
我阿難引彼校同異也。】

「世尊亦曾於楞伽山(至)獲真實心妙覺明性。」

【這一節經阿難承上神我復引佛言與校自然為
問也楞伽是山名在南天竺海中梵語楞伽譯云
不可往高五百由旬下瞰大海傍無門戶非得神
通不可往故世尊昔在此山為大慧等說楞伽經
廣破外道其第二經初大慧問佛說有如來藏遍
滿十方與彼外道所說神我徧十方界有何差別
佛答如來藏不同外道所計之我云云今經指覺
性彼經指如來藏名異體同也又彼經破外計自
然為涅槃佛云我說因緣非彼外道自然境界我
是如來自稱此以因緣破自然也因緣者謂內性
為因外助為緣自然者楞伽云外計諸法從自然
生孔雀文彩棘針銛利等是誰能作無能作者故
稱自然我今下阿難擬此覺性體屬自然非生滅
顛倒法故似非如來所說因緣則與外道所計自
然同矣末四句可解。】

「佛告阿難我今如是(至)自須甄明有自然體。」

【這一節經世尊責彼未悟復計自然因重與破折
也中觀論云諸法不自生亦不從他生不共不無
因是故說無生今阿難引出因緣自然則具攝四
性矣佛告下將破其難先責其未悟而復計自然

佛謂前文重重以真實告汝汝何未悟又惑為自
然耶阿難下令其自須甄別果有實體方許汝計
苟無其實則妄自窮矣今先陳破意下列破境良
以覺性遍一切法故約境破也。】

「汝且觀此妙明見中(至)以空為自以塞為自。」

【這一節經世尊將破自性先標四境以推自性不
實也然而色空諸法千差大略不出此四象故此
總列下別破。】

「阿難若明為自應不見暗(至)見性斷滅云何見明。」

【這一節經世尊承上循境別破以明見性非自然
體也阿難下先約明破文可解如是下略破塞境
一章超至破暗故云乃至三約暗破諸暗等者謂
暗相非一各屬前塵如雲霧晦冥山川石壁俱可
為障障即是暗故加諸等字餘可解然其破塞之
言反空即是故略之。】

「阿難言必此妙見性非自然(至)是義云何合因緣性。」

【這一節經阿難因聞破自之音即轉計為因緣性
也因緣義者謂正性為因助性為緣若無緣助則
因不能生義屬共性如種子為正性水土人工為
外助緣助其因則有芽生無他則自性不生故稱
為共今阿難聞佛破自然計窮復計因緣雖轉計
此其心未解因緣何義諮詢下正問因緣謂云何
得合因緣性耶。】

「佛言汝言因緣吾復問汝(至)因空有見因塞有見。」


【這一節經世尊隨計轉破而先破因義亦列四境
如前也因見的見字約所見境說下見性字是能
見根此見下總列四境今文緣他生我發我正因
則屬緣因義也以明等屬他見屬自故。】

「阿難若因明有應不見暗(至)因空因塞同於明暗。」

【這一節經世尊承上循境別破以明見性非因生
也文可解如是下略空塞二境破同明暗故。】

「復次阿難此見又復(至)緣空有見緣塞有見。」

【這一節經世尊承上次破緣義亦列四境如前也
佛以因緣分破者何也葢因有生我義緣則不能
生但助我以生故曰因親緣踈故分二門破也承
上因義次復破緣故加復次字。】

「阿難若緣空有應不見塞(至)緣明緣暗同於空塞。」

【這一節經世尊承上循境別破以明見性非緣有
也文可解如是下略明暗二破與空塞破同故前
文破因則詳明暗而略空塞今文破緣則詳空塞
而略明暗文互見也會意融之。】

「當知如是精覺妙明(至)離一切相即一切法。」

【這一節經世尊承前迭破諸計徧拂群情而直示
真體也如是二字即指下句精覺妙明精覺即指
見精說以見性遠離諸過即是真覺故不言見而
言覺也精字影見精意非因下二句承上遣因緣
二計非不下二句迭遣自然不自然無非不非一
句總遣上因緣自然四非又無非不非者無字貫

下半句不非謂無非無不非也無不非者上四非
是單遣非因非緣等今又重遣非不因緣非不自
然故云無不非也無是非是者遣前是非二義無
字亦貫下半句謂無是無非是也人情既盡聖智
斯顯即此離過之見就是妙明真覺然而妙明真
覺徧一切處無在無不在但離一切相即一切法
皆是覺體然則根塵識三陰界入等無法而非真
所謂陰入界等本如來藏妙真如性也。】

「汝今云何於中措心(至)虗空云何隨汝執捉。」

【這一節經佛示離過法中誠難措心而責諸戲論
徒施也汝今下於中者指離過法中也措是安措
心是阿難求道之心謂妙覺明體遠離諸過如大
火聚四面觸之俱為焦爛汝今云何於中指心能
以世間因緣自然諸戲論法而得分別諸戲論名
相者指前是非因緣自然等皆為世間戲論名相
故諸世間者指諸外道天魔鬼神龍仙等皆有論
故戲論者如小兒戲無實義故如以下約喻以明
戲論徒施也謂虗空無形撮摩不着假使撮摩秪
益自勞無形之相云何隨汝執捉妙明真覺難容
擬議亦復然耳。】

「阿難白佛言世尊必妙覺性(至)因心因眼是義云何。」

【這一節經阿難躡上諸非之義重引佛言證今非
義而為難也必妙下躡上非義云何下引昔證今
所謂下列四緣相此四緣者是發見之緣闕此四

緣見不起故因空者眼是離中取境現前空廓見
得顯故因明者謂現前雖空若無日月燈明見無
用故因心者心是作意唯識名分別緣分別即作
意也謂雖得空明我不作意眼如盲故若無作意
則玄黃朱紫交陳乎前無辯也因眼者謂雖有空
明作意若無眼見從何顯眼為見之門戶無門則
見不顯故必具四緣見乃得起闕一不可是義云
何句正是離辭謂世尊昔假因緣今乃頓棄不亦
今昔自語相違耶請示廢立之義云何。】

「佛言阿難我說世間諸因緣相非第一義。」

【這一節經佛示因緣廢立麤妙各有由也今文因
緣即和合義如前見性要藉四緣得成見故以眾
緣和合名因緣也世間諸有為法以和合而有非
出世第一義也第一義中真空絕點妙有全収昔
由俗諦故立今歸第一義諦故廢麤妙迢然不可
以昔麤而難今妙也佛意本乎此耳。】

「阿難吾復問汝諸世間人(至)三種光明則不能見。」

【這一節經世尊承上將破四緣先審實見不見義
也初阿難下是佛問語說我的我字指世人說次
阿難下答辭見不見義文中可解。】

「阿難若無明時名不見者(至)二俱名見云何不見。」

【這一節經世尊詳辯見不見義以明見性之常也
文有三意初阿難下破不見義次阿難下牒暗比
明俱名不見三若復下反辯不見轉名為見初無

明名不見者是牒阿難不見義語應不下是佛破
辭佛謂汝道無明便名不見應不見暗此見暗之
見亦名為見云何說不見耶次在暗不見明名不
見等者是牒暗今在下是比明佛謂汝在暗時不
見明便名不見今在明時不見暗相亦名不見然
則二俱不見云何汝說見明便稱見耶三反上不
見俱名為見陵是侵陵奪是遷謝謂彼明暗自相
陵奪非汝見性於彼明暗中暫有暫無然則見暗
見明二俱名見云何汝稱不見耶初段顯明暗有
遷謝見性非有無次段雙奪故見名不見第三段
雙與故不見名見。】

「是故阿難汝今當知(至)見塞之時見非是塞。」

【這一節經世尊通收前經辯見以來文義茲以能
所裂開直破見精結歸奢摩他義也文中明暗空
塞四相是所緣塵四見字是能緣根塵雖四相見
唯一體今云見非明等則能緣根與所緣塵裂開
矣茲先遣塵下復遣根文義顯然可解又下結文
遠則通收辯見全義近則結前因緣自然及四緣
和合相也入文可見然前文殊章中雖標此見及
緣元是菩提真體真義巳顯由阿難群疑未盡故
又次第蠲除耳又前文云此見雖非妙淨明心如
第二月一向秪辯得箇見精尚未破遣今下文破
之則第二月今始亡矣經文次第血脉源流自非
靜心虗巳熟究深研則罔窺堂奧往往見有執燕

石為良璧者多矣。】

「四義成就汝復應知(至)無得疲怠妙菩提路。」

【這一節經世尊承上結破能見返源深入䇿所不
逮令勤勝進也四義成就一句承上能所既裂起
下破能之文也故云見見之時見非是見這是遣
能見語前云根非是塵今云見非是見只消一句
第二月巳破之矣見見二字者上見是真見按後
別業例文中云覺所覺眚覺非眚中此實見見則
知今上見字即彼覺字覺是真覺也下見字即前
能見見非是見者正是遣能上見是真下見是見
精非字是遣義謂真見非是能緣見精也見猶下
二句謂上真見猶離見之名迹離亦是遣義則彼
能見不可及矣云何下結責前諸妄計因緣自然
可知和合者即四緣和合相也猶略是非等義謂
真見如此云何彼諸妄計可能及也汝等下䇿進
勝行謂汝聲聞志趣狹劣知識不廣不能通達離
過絕非的清淨實相此清淨實相即第一義諦第
一義諦即常住真心妙覺明體今文應結奢摩他
義何言實相實相屬禪那矣葢三一圓融故於奢
摩亦顯實相良由即一而三應稱奢摩今是即三
而一故指實相佛深誨之云當善思惟善思惟者
即稱實相圓融深究聞斯行之名善思也無得於
此自生疲怠妙菩提路者正指奢摩等為無上菩
提之路一三三一圓融無礙不可思議故稱為妙

即下經五十五位是路一一位中皆依此三觀修
故上文示奢摩他破妄顯真正義巳竟下文復由
阿難未悟見見非見等義故為發明奢摩中微密
觀照以明同別二妄罄盡見見義中深隱餘情耳。】

「阿難白佛言世尊如佛世尊(至)悲淚頂禮承受聖旨。」

【這一節經阿難因聞見見深入校前迷甚故重請
示也此文問有三意二為正問一為旁問初敘因
緣自然及和不和義心猶未開未開者未盡解也
此為旁意詳阿難雖敘未開請不屬此下文佛答
正問之後即酬和不和義知今敘意誠所欲聞然
其喫緊實在見見覺心義內故以後二意為正問
也下世尊答文先正後旁次第可見今阿難問謂
見見非見重增迷悶者良由辯見以來但為決擇
見精未破見體義猶淺也所謂如第二月今云見
見非見者不唯離塵而見根亦破見根是所破真
見為能破而能破的真見猶遣其名迹不亦校前
為深之又深耶阿難之迷悶故當增劇也下文所
謂微密觀照良在此耳又此見見非見之語阿難
以前兩句并為一句說前云見見之時見非是見
文法開合之巧無愈此經上是阿難所敘迷情下
伏願去是正請覺體下句大慧字對上弘慈看弘
慈是佛的道體大慧是佛的照用葢大慧是摩訶
般若權實二智之體實智照理權智鑑機如人雙
目故稱大慧目也今阿難請施權實二智之目鑑

我機宜照彼真理契理契機開示覺心也下三句
可知。】

「爾時世尊憐愍阿難(至)諸有漏者獲菩提果。」

【這一節經世尊將酬見見覺心之請且先斥多聞
後示教益也爾時下是集者之言告阿難下方是佛
語初文將欲敷演大陀羅尼者梵語陀羅尼譯云
總持古解謂總一切法持無量義然此總持義屬
三摩故與三摩提相連標示也此文大意由前結
歸奢摩正義巳竟茲將起演三摩是故集者標顯
其名也然此又由阿難於奢摩中深義未明重有
所請佛且為示同別二妄及和不和相以圓前義
下自汝猶未明去始起三摩經文起伏次序綿遠
解者昧之各封巳見標列多岐致使本經大途條
理紊亂荊菁縈蔽良由智者過之愚者不及嗟呼
妙嚴之閾誠未易入也次告阿難下文有二意初
斥多聞強記之強當作平聲記謂記持所聞不倦
不忘名為強記然亦世有多聞而少記持亦有記
持而乏多聞今尊者二美兼具故稱多聞第一今
佛斥強記但益多聞以多聞自屬有漏故於無漏
道定未能深入也微密觀照者是奢摩中精微隱
密理行名為觀照觀即是照此在止中說觀照非
三摩中義故云奢摩中微密觀照也阿難一向在
外根塵上究猶淺今見見非見等義乃是入理深
談故未能了佛因指責多聞之病然後授與道定

之藥為次示教益也汝今下誡聽承受現未同益
也。】

「阿難一切眾生輪迴世間(至)當處發生當業輪轉。」

【這一節經佛示止中密照以答見見覺心之問自
二倒始也一切眾生指六道說世間亦是六道依
報由二倒見妄者指眼家根境二妄此二妄由顛
倒分別心起由此二妄起惑造業感報善則升惡
則降理之必然無移易也當處下二句示惑業苦
相當處者確指當念處若此當念發生是善則造
善業輪轉善道若當念發生是惡則造惡業輪轉
惡道善是人天修羅惡是地獄鬼畜以明惑業苦
三隨人當念顛倒分別二妄中起上句處字屬惑
下句業字屬業輪轉屬苦苦是報苦或問上文解
中云入理深談故稱微密觀照今文所明元只在
根塵上辯豈是入理深談耶答曰請觀同別二例
文中所明覺元非眚等語是何等境界幸尋思之
然又三觀妙理亦只在十八界上發明何言根境
為淺淺深由人耳。】

「云何二見一者眾生別業妄見二者眾生同分妄見。」

【這一節經世尊承前標語以列其名也云何一句
徵名一者下正列列名中別業同分二種見妄解
者不下數十家未見有一徹者且這別業同分四
字是何等義理意在何處何謂別業何謂同分孤
山以真智真理配合法喻約理似密會文則踈則

與阿難所問世尊所答全不相于溫陵天如皆以
假設之喻一一穿解而忘設喻之由愚按今經本
義細究文相則知別業破見根也同分破見境也
別業者別是各別業是業用謂見根各具業用亦
別彼彼見根各各私其業用自他不可倩代故云
別業下別業例文初云例汝以目觀見山河國土
等皆是無始見病所成又云覺見即眚覺緣非眚
此實見見豈非破見根而答見見非見之問乎同
分者謂見根雖別各不相知而所觀境無非前塵
色空等象此境乃是眾生共業故云同分故下同
文例文初云例閻浮提三千洲兼四大海等同是
見聞覺知虗妄病緣病緣即見境也又云圓滿菩
提不生滅性清淨本心本覺常住豈非破見境而
答覺心明淨之間乎須知二妄文義進退綺互學
者請屏去是古非今之心息心靜坐始將前後事
理一一體會而其文義自然貫徹不由執魚目為
明珠矣。】

「云何名為別業妄見(至)見圓影者名為何等。」

【這一節經世尊徵釋別業名義此先設喻而巧示
其法也云何下徵名義阿難下舉喻釋釋中又有
二意初舉喻次於意下燈見對辯以顯見病為影
初中說目有赤眚者赤眚是病目中赤翳因目病
眚夜見燈明別有圓影五色重疊然知燈本無影
因眚而有此是喻也以法合之應云目眚喻見根

燈影喻見境五色重疊喻五陰迭生意取無眚之
目喻真智無影之燈喻真理然知燈本無影由眚
為影譬真理無相由妄根而成妄境目本無眚由
病為眚譬真智無緣由妄能而為妄所次中佛以
燈影詰阿難謂汝意云何燈上圓光為是燈色為
是見色此標燈見兩意對辯佛又召阿難辯此圓
影之色非燈非見言其妄也謂此圓影若是燈上
本有之色則不眚人何不同見而唯眚者之觀此
辯非燈色也又此圓影若是見上本有之色則見
巳成色而彼眚人外見圓影又名何等此辯非見
色也。】

「復次阿難若此圓影(至)於是中有非燈非見。」

【這一節經世尊承上是義繼破離義二義俱非則
影與眚皆妄也上文是燈是見的是字作即字看
即與離對上既破即今乃破離復次下正破離也
是次下總結離即俱非初文謂若此圓影離燈別
有則應傍觀屏帳等物有圓影出若此諸物果無
圓影則非離燈別有矣又若此圓影離見別有則
應聞嗅甞觸皆能攬取圓影何待眼矚云何眚人
目見圓影則非離見別有矣然斯離即俱非者則
知圓影本妄結中云色實在燈者色指燈的光色
不指圓影謂此光色實本在燈而燈光中本無圓
影由見病故見燈有影若知影與見二俱是眚能
見根境之眚者非病目人也然彼好眼非病之人

巳知圓影是眚所成則影非實有終不復言是燈
是見尚不可況於此中又有非燈非見之說耶。】

「如第二月非體非影(至)何況分別非燈非見。」

【這一節經世尊以喻明喻類通圓影眚所成故是
非莫究也文中有二意如第二下以二月類圓影
此亦下以圓影合二月故云此亦如是初意中云
第二月者非真月體又非目影何以故下徵釋非
體非影的所以謂第二月者揑目所成故諸有智
者不應說道此揑根本是月形非月形離見非見
也又是形下二句若對上是燈是見非燈非見之
句今何故又別用一離字良由上文以離是為對
牒破圓影此中亦以是字作兩意對離屬即對非
屬是牒破二月文略而意巧影帶其文故別用離
字若配前文者謂此揑根元離月別有則合傍觀
草樹山川有二月出離見別有應非眼矚云何揑
目見有二月細玩此文義自可見又此是非離即
應足四句其義全顯謂是形是見非形非見此則
是非義顯矣又謂是形是見離形離見此則離即
義顯矣詳出於此意令學者知有所自。】

「云何名為同分妄見(至)至于三十四十五十。」

【這一節經世尊將破同妄先設喻明指境在外也
此閻下為取小洲兩國作喻故統舉三千也閻浮
提譯語見前北洲四外除大海水中間平陸有三
千洲涌稱閻浮平陸是陸地水中可居曰洲三千

洲者正中大洲為主其餘海外小洲為眷屬洲然
則瑠球日本三韓林邑越裳師子波斯等國皆閻
浮眷屬洲也正中大洲即此是巳五天竺據洲之
中東極為我震旦西極為波斯南極南天竺境北
極雪山香山贍部林等則此塞外五單于諸胡之
地在此洲東北境內也仁王般若經云此閻浮洲
有十六大國五百中國十萬小國今經謂大國凡
三千三百彼此舉數雖不同皆指此為主洲耳其
餘小洲在諸海中周遭環遶故云此為正中也諸
海指東西南北四海說彼小洲中或一洲有三兩
百國者或一百或二百國者又或秪有十國者或
二十國者三四五十國者此明三千洲大小之不
同也佛舉多洲說者意在單取兩國小洲顯彼不
祥惡緣故耳。】

「阿難若復此中有一小洲(至)本所不見亦復不聞。」

【這一節經世尊引諸不祥以況見境唯心外相不
實故有見不見也此中指三千洲中極小之洲秪
有兩國這兩國間唯一國人同感惡緣則此當土
眾生覩諸不祥境界此句總稱不祥下別明惡相
祥是吉義不祥是不吉故言惡也別明中二日者
如此方後周時宋太祖陳橋兵變時見日下復有
一日黑光摩盪久之遂有黃袍加身之事是其類
也兩月者即月食時如有黑月覆障之狀大約惡
相千差難以定論也暈適珮玦者暈謂妖氣環遶

日月俗稱月囤近是也適如字音式是往義今時
讀作的非也按杜預曰日行遲月行疾月適及於
日而與之會交會而日月同道則食月或在日道
表或在日道裏則不食今文適字是彼月適之適
珮者吳興解云珮應作背引孟康漢書注云背形
如背字玦形如玉玦上四相皆日月之妖氣也愚
按今經珮玦連稱意謂氣如環珮玉玦之狀不必
訓背亦通彗孛飛流者彗杜預曰彗妖星光芒偏
指如彗者也孛者星之氣孛孛然出者謂之孛氣
如帚者謂之彗孟康曰絕迹而去曰飛光迹相連
曰流上四相皆星之妖氣也負耳虹蜺者負吳興
解謂通占曰氣如半暈著日上為負負倚也五行
志作抱孟康曰抱氣向日也耳宜作珥聲之誤也
珠在耳曰珥孟康曰珥形點黑也愚按經意負耳
疑是一相或氣傍日月如耳環狀名為負耳虹蜺
詩謂蝃蝀注云日與雨氣交倐然成質似有血氣
之類乃陰陽之氣不當交而交天地之淫氣也又
曰雙出色鮮盛者為雄曰虹暗者為雌曰蜺種種
下結上當土見而彼國無所見聞此指小洲兩國
一見一不見也此一見一不見亦有旨存焉見者
況世間眾生不見者況出世二乘故約兩國說也
長水孤山諸師指生佛淨穢兩土說愚謂諸佛淨
土非如凡夫之有非如二乘之空故法華云非如
三界見於三界如者空義又云非如非異諸佛逈

出淨穢有無之上故不可指佛淨土說也因指凡
小解兩國見不見義似妥當且兩國俱稱眾生佛
豈眾生乎。】

「阿難吾今為汝以此二事進退合明。」

【這一節經世尊承前同別二事進退合明同別二
法也上文所明本是假設同別二喻以喻稱事者
隨情施設故說為事非真理故進退者猶言舉置
也今且順進退稱之良由言不頓彰如前先別次
同今乃退同進別合明別業之法下經例汝下是
法合文也別業明矣復退別進同合明同文之法
下經例閻浮下是法合文也故云以此二事進退
合明。】

「阿難如彼眾生別業妄見(至)然見眚者終無見咎。」

【這一節經承前退同進別重舉別喻合明別法也
阿難下佛述前喻似現前境者似不真有也燈實
無影由目眚成故眚即見勞者出眚的本因因見
勞故乃成眚也見勞則云見病勞即病故前文又
云影見俱眚謂能見所見皆眚也今文略而不言
然見下二句謂有智好眼之人覺了是眚則不說
是影非影是見非見離之與即俱無辯矣不墮其
妄故云終無見咎見眚之見即見見之見言真見
也。】

「例汝今日以目觀見(至)本覺明心覺緣非眚。」

【這一節經佛以別法合上別喻以明妄見非實也

謂汝今日以目觀彼山河及人畜等境俱是見病
所成病者即前所謂顛倒分別是也此諸外境合
圓影見病合上目眚見與下二句見是見根見緣
是所見之緣即山河等也此根此境似有前相實
非有也似現前境一句如唯識論云諸識生時變
似我法此我法相而由分別似外境現彼云分別
即是今經見病似字與今經同雖似外現實本唯
識也此句合前眚即見勞非色所造元我下正破
見根而見境亦兼破矣何者境由根生根既破外
境亦隨破故覺明即真覺也謂以覺明真見照彼
所緣是眚這句破塵又以覺明覺此能緣之見亦
是眚這句破根根塵既破本覺明心雖覺前緣而
非眚也合上然見眚者終無見咎。】

「覺所覺眚覺非眚中(至)性非眚者故不名見。」

【這一節經承上本覺義以明真覺非眚而結答所
問也覺所覺下二句上覺即承上本覺字說所覺
即根塵之眚也謂本覺之覺雖覺根塵而覺體非
墮根塵眚中如前經云是猶離見名迹俱遣故非
墮也此實見見一句是結答所問謂不墮眚中之
覺即是見見之見此見云何復以見聞覺知之見
而名之耶覺聞知見四字指六根說六根中說覺
是覺觸之覺與上句覺不同餘可解是故下結明
見妄之咎我是如來自稱汝指阿難世間望下十
類眾生則此世間是十類之依報亦有十種之異

也我之與汝及十生之類俱是阿難根境法相似
外境見即是見眚然非見見眚之人也者字指有
智人說彼見下釋上非見的見字謂彼見者乃是
真精之見不雜不妄元非是眚教不名見以上答
明別業喻竟又別業例文中當於以目觀見四字
中斫之及目眚二字上著力則破見根之義明矣
又此上答見見非見一問竟。】

「阿難如彼眾生同分妄見(至)俱是無始見妄所生。」

【這一節經承上此復退別進同還舉同喻合明同
法也阿難下佛述前喻例彼下或問同分喻中何
故有此例耶答曰以境例根同一妄故彼五色圓
影目眚所成在眼而非外物此不祥境界瘴惡所
起在境而非內身雖根境同別之異俱是無始見
妄所生故在此例昔吳興引例誤指亂真而言進
退合明義見於此殊非經意具正眼者幸校焉今
文初二句以同例別次二句以別例同彼見下二
句明圓影由眚所成此眾下四句明諸不祥由見
業障惡所感末句總結以明根境俱是見妄所生
瘴字詳義該用業障之障今誤用瘴字會義可知。】

「例閻浮提三千洲中(至)和合妄生和合妄死。」

【這一節經佛以同法合上同喻以明見境非實也
例閻浮至虗妄病緣是直示外境為見病之緣謂
閻浮大海乃至國土之依及眾生之正同是覺明
真體上所現根境病緣虗妄病三字屬見聞等緣

字指閻浮外境說然覺明真體上安有六根之病
良由眾生不覺轉真成妄妄即是病這病應通指
麤細無明說若知妄體即真如波即水是故文中
直約妄法合也和合下二句謂心與色法和合則
生雖生匪實故云妄生若心與空法和合則死雖
死匪實故云妄死和合生死依色空處顯故以生
死俱稱和合若不然者應云因緣聚會名生因緣
別離名死須知和合即因緣義故約色空和合明
生死意會意可解。】

「若能遠離諸和合緣(至)清淨本心本覺常住。」

【這一節經世尊誡遣和合因緣而復本常心也和
合對生死看和合說緣生死說因文互見也此承
上文和合生死誡令滅彼因緣則得不生滅性故
謂和合不和合緣滅則生死因滅矣和合屬色法
不和是空以色空為生死之緣因是六根緣是六
塵也若根塵和合因緣滅則能圓滿菩提不生滅
性生死妄心既滅則清淨本心復矣生滅滅故即
獲本覺常住之體此結答覺心明淨之問也又此
同分例文中當以閻浮提下研之在見聞覺知病
緣一句上着力則破見境之義明也。】

「阿難汝雖先悟本覺妙明(至)非和合生及不和合。」

【這一節經世尊繼詶傍問以明見性非和不和而
生也上文雖兼和不和意而破因緣正意在詶覺
心明淨今文確詶傍問之義也前阿難以三意為

問二正一傍二正問佛以同別二妄詶之矣一傍
問者初阿難敘問意云諸和不和心猶末開以心
未開故是為旁問佛酬正問巳竟今還酬其旁意
也汝雖下世尊述其先悟而猶下正述其未開之
疑覺元即指見精明元前巳會見入覺故稱覺元
非和合生句中非生二字通下句意謂非和合生
非不和合生此總標下別釋。】

「阿難吾今復以前塵問汝(至)為與通和為與塞和。」

【這一節經世尊承上非和不和先斥其疑後列四
境以辯也凡言和合者必以根境相合為論故約
四境破也吾今下世尊將問先斥其疑則汝下總
列四境初中證菩提心者指上證覺元說譯者變
文作菩提心有濫佛果菩提讀者須會意可也和
合分破者以和合二字義不同故如水土均而為
和如函葢並而為合義相不同故分破也如前因
緣分破意同又玩證菩提心證字是對證意非證
道之證。】

「若明和者且汝觀明(至)及諸群塞亦復如是。」

【這一節經承上總列四境此別釋破義也若明下
先釋明和夫明不自明由見而明故云觀明明現
觀是見故然則見與明似有和義見無體質從何
處雜雜即是和見無體明有相二性可辯一有一
無如何可雜未聞色與空可雜也今見與明亦然
義不可雜故云雜何形像若非下約非即破謂明

若非見云何得見明耶此破非義又明若即見明
既是見則不為見明反成見見云何又稱見明此
破即義云何字是責辭非即二俱不可妙在茲乎
必見下約半滿義破和是半義謂一半見一半明
方許可和今見必圓滿則不可和如半桶水半桶
泥和義得成若滿桶水則泥不可加如何可和故
云見必圓滿何處和明下句明圓滿反上說也次
見必下謂見性有覺明相無情彼此殊異雜則見
性與明俱失本名見失見名明失明字是故和明
非義也彼暗下以暗等三義例明而破故略也。】

「復次阿難又汝今者(至)及諸群塞亦復如是。」

【這一節經承前破和茲復破合辯見非合生也初
總列四境次別釋破義別釋中先破明合謂見若
與明合者暗時無明見應隨滅則不與暗合若不
合暗云何復見暗耶又若見暗不與暗合則與明
合時例非見明反上暗義說故謂雖見暗必不與
合則與明合時例應非見上暗中謂雖見不合今
明中謂雖合不見迴例同也既不下二句徵釋合
明不見非義謂既不見明云何稱與明合曉了是
明非暗耶彼暗下例明破同故略也。】

「阿難白佛言世尊如我思惟(至)及心念慮非和合耶。」

【這一節經阿難因聞破和破合非義又轉計非和
合也覺元是根緣塵是塵念慮是識通指六處三
法說云此三六非和合耶前文但以根塵對破今

又加識言者可見前文處處應通三科破但文略
不顯明經之士當會義通之。】

「佛言汝今又言覺非和合(至)為非通和為非塞和。」

【這一節經佛破非和而先列四境也初牒計意為
非下次列四境。】

「若非明和則見與明(至)及諸群塞亦復如是。」

【這一節經承上別釋破義以明見性非非和也論
邊畔者良以不和則各據疆場故論畔也汝且下
佛令審實見與明體從何處為畔在見在明必有
畔故阿難下正破畔義謂明邊際中若必無見則
明與見逈隔而不相及見且不知明處畔云何成
然則非非和矣彼暗下例明破同故略也。】

「又妙見精非和合者(至)及諸群塞亦復如是。」

【這一節經承前破非和茲破非合以明見性非非
合也又妙下初牒計意為非下次列四境若非下
先破非明合謂見若不與明合則見性與明相乖
角矣乖角是違反義如耳下二句引例違反之相
謂如耳伹能取聲而不攬色故與明違反不相觸
也今見與明若不合者亦如是故又若不合見且
不知明的所在云何甄明合非合的道理甄是明
辯義彼暗下例明破同故略也以上佛酬旁問巳
竟而奢摩中微密觀照義亦明矣下文遠承前標
大陀羅尼三摩提義以起下經四科之文發明初
問三摩義也上由阿難於奢摩中密照未明重為

酬竟由此隔絕前標今始演義學者當曉文義起
伏不迷其源可爾。】

「阿難汝猶未明一切浮塵(至)迷悟生死了無所得。」

【這一節經世尊承前標題以起三摩融四科妄相
即一真性也此是四科總標下文別釋汝猶未明
等者世尊一向破妄顯真發明奢摩之理則妄有
可破宛似妄在真外未能融而為一今乃融彼妄
相即是真性真性之外無妄可除是為三摩之義
也浮塵幻相即指下文四科以不實如幻起滅不
停故如浮塵雖幻相不實全體即真起即不起滅
即不滅如空華無體起滅即空四科起滅亦復然
耳故云當處出生隨處滅盡當處者約當念處說
謂當念生隨當念滅也良由迷而不覺瞥起一念
念體本空起即不起一念如是下文四科起滅同
一念也然此二句是四科大旨妙義總在此中不
可忽也故謂幻妄稱相其性真為妙覺明體又如
水波相似眾生迷真成妄即如全水成波若能悟
妄是真即如全波成水波與水無二法故真外無
妄全妄是真真與妄非二法故以上直明四科本
真如是下標四科名因緣下示四科相謂由五陰
和合徒有妄生五陰離散徒有妄滅殊不下明上
生滅即不生滅生即來滅即去生滅去來本空當
其去來空相本是如來藏體如來藏是總稱顯果
體也常住妙明應上生滅義說生滅即不生滅然

則生滅即常住矣生滅是麤是昏即不生滅故即
麤是妙即昏是明矣不動周圓應上去來義說周
是中義對邊說中對偏說圓謂去即不去來即不
來即去來是不動故去來是邊是偏即不動故即
邊是中即偏是圓矣葢常住妙明不動周圓約性
德說妙明真性約性體說性真下承上義逆顯上
義是順顯故此逆順說者詳明真性中元無諸妄
故也。】

「阿難云何五陰本如來藏(至)唯一晴虗逈無所有。」

【這一節經世尊將明色陰妄緣且先顯真體無相
約喻以況也云何下總徵五陰會真阿難下別釋
色陰妄相釋中又先示真理以明色陰妄成也大
率世尊說法四辯無礙若直明陰相則凡情難解
體空是故藉事況理約喻類法以明真空無朕而
其陰相由人妄搆耳譬如下舉喻喻中約目觀空
說者意明色陰有相目所對故清淨目者指無眚
之目以無眚故云清淨也晴明空者無翳華故故
云睛明目無眚故觀空無華根境俱淨無諸形色
故云唯一晴虗逈無所有逈是高遠義淨目孤山
圓師況本具真智晴空況本具真理唯一晴虗況
本具真理唯一晴虗況理智一如逈無所有況絕
九界妄色也。】

「其人無故不動目睛(至)色陰當知亦復如是。」

【這一節經佛示色陰妄相承上喻以明也其人指

上文譬如有人之人以約喻上說故上文明其人
未瞪目時目本無勞空元無華能觀所觀俱淨今
則其人無故瞪目直視瞪久生勞則目無因而勞
空無因而華無故即無因義以目勞故見空有華
而華相狂亂起滅上下即此名為非相也要知空
本無華由自勞故亂華發生智眼觀之全華即空
起即不起色陰虗妄亦然故云即陰本如來藏也
色陰下是法合語人喻眾生無故瞪目發勞喻無
因瞥起忘念空見狂華喻於真性別見色陰狂亂
非相喻色陰生滅流轉也言陰者法界次第云陰
取覆陰義以覆陰真性故亦約喻說如天為雲翳
所覆失其蒼蒼正色故稱陰也此但示色陰妄相
如此下文始陳破法。】

「阿難是諸狂華非從空來(至)如阿難體不容阿難。」

【這一節經承前喻說以明華非二處出也阿難下
先總列如是下次別破破中先破空來來是出意
謂此狂華若從空裏出來還從空裏入去既有出
入即不名空空本凝然安有出入有出入故即非
虗空空若非空則為實法了矣若是實法則不容
華相起滅又引例以明不容起滅之意例如阿難
體是實法豈更容一阿難出入哉今空容華相起
滅由其體虗故爾體虗則無出入無出入則知華
不從空來明矣。】

「若目出者既從目出(至)本非因緣非自然性。」


【這一節經承上次破華非目出以結色陰之妄也
初句牒前列語既從下正破目出謂既從目中出
入則受眼家氣分當應有見此華若有見者出去
能華空旋歸當見眼此華歸時若不見眼則華非
有見矣又此華雖目出元是無見若無見者出去
能翳空旋歸當翳眼此華歸時若不翳眼則知狂
華不從目出明矣又見下重立破法以明華非目
出謂見華在空之時則華從目中出去了目中應
當無翳然則應說清明眼見華空云何又云翳眼
見華空耶若見晴空則華歸目中空因無華故稱
晴空然則應說翳眼見晴空云何又稱清明眼見
晴空耶如此宛轉詳辯狂華不從目出也末句晴
空號清明眼責指喻文初語是故下結顯色陰虗
妄如狂華義同若知色陰本妄何復計為因緣及
自然性則汝所計二性俱非然而妄性既窮當體
即是妙真如性也前標文顯真今結文遣妄標與
結文互顯故下皆倣此經文尚簡學者當會意乃
得。】

「阿難譬如有人手足宴安(至)忽如妄生性無違順。」

【這一節經世尊將明受陰妄相亦先顯真體無違
順也無違順即是無受以明受陰由妄成故今受
陰亦藉喻明先顯無受真體言宴安調適者正明
無諸幻觸受由觸顯無觸則無受故百骸指周身
說調是調和適是適悅謂舉體宴安四大和悅忽

如妄生適悅之極似不知有身故無違順可受也
受相有三一順二違三不違不順今云無違順則
三受俱無也。】

「其人無故以二手掌(至)受陰當知亦復如是。」

【這一節經佛示受陰妄相承前喻以明也其人指
前宴安之人其人未摩掌時諸觸本無今無因妄
合妄觸而妄受徒領於心即名為受此雖約喻半
與法通受陰下是法合語其人喻眾生無故二手
空摩喻受與觸合空喻真性相摩喻妄領納澀喻
違滑喻順冷熱亦然此中略不違不順受此不違
不順又名平平受詳見諸經論中此示受相之妄
如此下文始陳破法。】

「阿難是諸幻觸不從空來(至)不應虗空選擇來觸。」

【這一節經承前喻說以明觸無從生也阿難下總
列如是下別破破中先破空來幻觸即指澀滑冷
熱能發受性故名為觸本無妄有故稱為幻觸有
違順等性故云諸觸文可解末二句謂空有選擇
即成有心空本無情故云不應擇觸夫掌有觸身
無觸空豈不徧乎信知觸非空來也。】

「若從掌出應非待合(至)本非因緣非自然性。」

【這一節經承前喻說次明觸非掌出并結其妄也
謂諸幻觸從掌出者二掌自有觸性何待合時方
顯這一句總破不從掌出明矣下又約離合破文
可解是故下結顯受陰虗妄與喻義同因緣二性

如前解又此受陰文中竟不明受但破觸者葢觸
為能發受為所發能既為破受可知矣故約觸破。】

「阿難譬如有人談說酢梅(至)想陰當知亦復如是。」

【這一節經世尊約現前事例明想陰不實而意含
虗實融通也前文色受二陰之初先明真體然後
各顯當陰妄相從想後三陰皆闕明真一章但直
示妄相而巳此必有旨存焉竊意擬之大率前二
陰麤故明真頗易略以片言真體即顯後三陰細
故當陰動相微隱明真則辭繁故且置而未言由
是直明當陰動相令人易解耳今文說梅思崖是
虗想懸崖不有酢梅未來能使口水足酸是實事
虗能動實正顯融通妄想要知此身亦想所成是
故隨想所轉或問安知此身是想成耶答曰第十
經云初緣父母欲想相成加以巳陰來投於想中
傳命三想合成此身故知是想所成也酢是酸義
因下文有酸字故變酸為酢蹋是履踐義懸崖是
危險之崖如懸故名懸崖世尊舉此二事例明一
切妄想虗實通論如此想陰下合例此說梅思崖
二事但是引例然非譬喻不必作喻看末二句正
是例語。】

「阿難如是酢說不從梅生(至)本非因緣非自然性。」

【這一節經承前事例以明想陰不從二處生并結
其妄也阿難下總列如是下別破破中先破梅生
文可解若從口下次破口入謂酢梅之說若從口

入則口應自聞何須待耳若獨許耳聞此水何不
耳中流出宛轉虗妄信非實也想蹋下舉標文第
二事今以思崖與酢說相類故略其文真際解補
足曰與說相類應云如是思蹋非懸崖來非足心
入若從崖來崖合自想何待人思若從足入足合
自思何待心想若獨心思何故足心覺有酸澀是
故下結顯想陰虗妄例如酢說因緣自然如前解。】

「阿難譬如暴流波浪相續(至)行陰當知亦復如是。」

【這一節經世尊設喻以明行陰遷流與瀑相類也
文中先喻後法喻中暴逆也波浪前後不斷名為
相續後不參前前不却後故云不相踰越踰即越
義疊字成文故連稱也行陰下是法合語行字本
呼平聲學者傳習既久皆續作去聲又染北音別
呼為硬俱非正訓葢行行也取念念遷流新新不
住之意不住即行義暴流喻行相波浪相續喻念
念相續前後不踰喻妄念起滅亦不踰越此中法
喻最親可解。】

「阿難如是流性不因空生(至)亦非水性非離空水。」

【這一節經承上流喻總列四破以明流性無體也
此總列下別破。】

「如是阿難若因空生(至)本非因緣非自然性。」

【這一節經承上總列今別破四意結明行陰妄相
無從也文中四破初約空破文可解若因下次約
水破若謂流因水有則此流性應非是水何以故

水性澄定流性遷動定動不侔故非是水若非水
者應別有所有流相今當現在云何離水無流若
即下三約即破謂流若即水則澄清時流相何在
應非水之定體即是流相水體若非是流信知流
性不因水有若離下四約空水合破謂此流性離
空水之外別無有流何以故萬物皆在空內空本
無外豈空外別有流耶離水無流故云水外無流
以四意推流流不可得然此四意中唯空水二處
為實下二處秪在空水上以離即論是故下結顯
行陰虗妄與喻義同因緣自然如前解。】

「阿難譬如有人取頻伽瓶(至)識陰當知亦復如是。」

【這一節經世尊設喻以明識陰生死與擎空遠餉
相類也文中先喻後法譬如下設喻頻伽是鳥名
譯語見前瓶形類此鳥故瓶身有兩孔如此方瓶
有大小口其人塞瓶兩口瓶中盛滿虗空擎此瓶
空千里遠行用餉他國餉者以食饋人名餉今以
空餉與他國之人也識陰下法合法合文略補其
合意應云人喻妄業瓶中之空喻識陰約第八識
說唯識論明此賴耶識為生死因故瓶喻中陰身
中陰能持識擇父母而投胎故中陰之身形如七
歲小兒此處死陰既謝彼處行陰未生在死生之
間有此中陰此中陰身肉眼不能見唯天眼見今
頻伽瓶正喻此身古以現前色身如瓶細玩經意
謂擎空遠行以餉他國此身能擎空遠行否今身

巳死安能擎空遠餉法句經云識居形內猶雀藏
瓶中瓶破雀飛瓶既破矣何能貯空遠餉法句所
云瓶正喻色身今經之瓶喻中陰身無疑也塞其
兩孔喻迷生死二門人之生也乘迷而來人之死
也亦隨迷而去塞即迷故千里遠行喻中陰持識
遠擇有緣千里萬里此國他國無方不至故云千
里遠行業牽識走如人擎瓶而去用餉他國喻識
投後世之身他國汎喻六道也瓶空喻識者以識
體本空故也識拘陰中如瓶中之空法喻㳷合故
云亦復如是。】

「阿難如是虗空非彼方來(至)本非因緣非自然性。」

【這一節經承上喻說以明空無去來結顯識陰之
妄也阿難下總列如是下別破破中先破彼來謂
彼方擎瓶貯空來者則彼方既貯空來於彼瓶的
所在應少虗空若本瓶地不少空者則知空非彼
來也貯者猶盛也若此下次破此入謂瓶從彼來
空從此入既可入則可出開孔倒瓶應見空出若
無空出則知無空入也是故下結顯識陰虗妄亦
非去來與喻義同因緣自然如前解以上三摩義
中五陰會歸如來藏性巳竟。】

大佛頂如來密因修證了義諸菩薩萬行首楞嚴經
直解卷第二

