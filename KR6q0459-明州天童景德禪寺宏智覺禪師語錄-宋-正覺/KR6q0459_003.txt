










明州天童景德禪寺宏智覺禪師語錄卷三
武林苕溪鳳山後學淨啟重編

頌古

「世尊一日陞座文殊白槌云諦觀法王法法王法
如是世尊便下座。」

【一段真風見也麼綿綿化母理機梭織成古錦含春
象無奈東君漏泄何。】

「阿難問迦葉云世尊傳金襴外別傳何物迦葉召
阿難難應諾葉曰倒卻門前剎竿著。」

【影略門前倒剎竿個中消息授傳難玲瓏侍者能相
委盤走明珠珠走盤。】

「達磨面壁二祖斷臂。」

【千鄉萬里尋知己一語臨機不契梁面壁九年居少
室覓心千古累神光。】

「牛頭懶融禪師未見四祖百鳥銜花見四祖後花
鳥不來。」

【花鳥不來空過春牛頭山上懶融人自心淨故元無
作放下許多閑苦辛。】

「馬祖南泉玩月。」

【經入藏禪歸海稽首皈依合掌頂戴王老師超物外
二十年前恁麼來而今去盡閑光彩。】

「藥山久不陞座。」

【癡兒刻意止啼錢良駟追風顧影鞭雲掃長空巢月
鶴寒清入骨不成眠。】

「長髭曠禪師參石頭頭問甚處來師云嶺南來曰
大庾嶺頭一尊功德成就也未髭云成就久矣秖
欠點眼在曰莫要點眼麼髭云便請頭乃垂一足
髭便禮拜頭曰汝見什麼道理便禮拜髭云據某
甲所見如紅爐上一點雪。」

【嶺頭功德眼倦足等閒垂紅爐一點雪直下廓亡依。】


「龐公參石頭問云不與萬法為似者是甚麼人頭
以手掩其口豁然有省後參馬祖復問馬云待汝
吸盡西江水再向汝道士於言下頓領玄旨。」

【吸盡西江向汝道馬師家風不草草截流一棹破煙
寒天水同秋清渺渺。】

「溈山示眾云老僧百年後向山下作一頭水牯牛
左脅書五字曰溈山僧某甲此時喚作溈山僧又
是水牯牛喚作水牯牛又是溈山僧喚作甚麼即
得。」

【溈山水牯牛禪人聚頭咬可憐負舂人喚作嶺南獠。】

「溈山見劉鐵磨。」

【百戰功成老太平優游誰肯共爭衡玉鞭金馬閒終
日明月清風富一生。】

「溈山因僧問如何是露地白牛山曰叱叱僧云噉
餧何物山曰喫喫。」

【露地白牛起問端隨緣叱叱齒牙寒不知飲啄是何
物喫喫直教滄海乾。】

「張拙問長沙岑禪師曰百千諸佛但見其名未審
居何國土沙曰黃鶴樓崔顥題詩後秀才還曾題
也未曰未曾沙曰得閒題取一篇。」

【黃鶴樓前共語時白蘋紅蓼對江湄衷腸已訴無人
會惟有清風明月知。】

「趙州因僧辭州曰甚處去曰諸方學佛法去州豎
起拂子曰有佛處不得住無佛處急走過三千里
外逢人不得錯舉曰與麼則不去也州曰摘楊花
摘楊花。」

【青山不異白玉無瑕茫茫流水擾擾黃花有佛處纖
毫不立無佛處萬別千差長安路上未歸客尋溪猶
自摘楊花。】

「僧問趙州至道無難惟嫌揀擇是時人窠窟否州

曰曾有人問老僧直得五年分疏不下。」

【五年分疏不下一句元無縫罅只知推過商量誰信
分明酬價玲瓏底相知莽鹵的相訝寧可與曉事人
相罵不可共不曉事人說話。】

「趙州因侍者報大王來也州曰萬福大王者曰未
到在州曰又道來也。」

【侍者來言報大王趙州曾揖下禪床憐兒不覺傍觀
醜爭奈全身在帝鄉。】

「臨濟因定上座問如何是佛法大意濟下禪床擒
住打一掌便托開定佇立傍僧云定上座何不禮
拜纔拜禮忽然大悟。」

【不墮前後獨超古今喚回千歲夢飛出九皋禽直下
一槌光迸散斬新彈子出爐金。】

「僧問睦州高揖釋迦不拜彌勒時如何州曰昨日
有人問趁出了也曰和尚恐某甲不實那州曰拄
杖不在苕帚柄聊與三十。」

【凜凜將軍令已行八荒四海要澄清提來劍氣沖牛
斗洗蕩氛埃見太平。】

「僧問大隨一切眾生皮褁骨者箇眾生為甚骨褁
皮師拈艸履覆龜背上僧無語。」

【學道須教正眼開莫將狂解意中猜脫鞋龜上人難
會遂使攜囊特地來。】

「洞山首謁南泉值馬祖忌修齋次泉曰未審馬祖
還來應供否眾無對山出云待有伴即來泉曰此
子雖後生卻堪雕琢山曰莫壓良為賤。」

【白雲之賓青山伴位裏借功看互換無底合盤轉手
擎穿心碗子通身飯。】

「洞山寒暑。」

【裏頭看勿寒暑直下滄溟瀝得乾我道巨鼇能俯首
笑君沙際弄釣竿。】


「洞山因僧在延壽堂不安要見山山至僧所便問
和尚何不救取人家男女山曰你是什麼人家男
女曰某甲闡提人家男女山良久僧曰四山相逼
時如何山曰老僧亦在人家屋簷下過曰回互不
回互山曰不回互曰教某甲向什麼處去山曰粟
畬裏去僧噓一聲曰珍重便脫山以拄杖扣頭三
下曰只解與麼去不解與麼來。」

【只解恁麼去沙禽夜宿滄洲樹不解恁麼來石筍穿
開古路苔莫道鯤鯨無羽翼今日親從鳥道回。】

「洞山參興平便禮拜興曰莫禮老朽山曰禮不老
朽者興曰渠不受禮師曰渠不曾禮。」

【渠非老朽不禮不受威音世前毗盧頂後把定壺中
白日長觸著匣內青蛇吼良醫叮囑病人服藥不如
忌口。】

「神山把針次洞山問曰作甚麼神曰把針曰把針
事作麼生神曰針針相似曰二十年同行作者個
語話豈有與麼工夫神曰長老又作麼生曰如大
地火發的道理。」

【大地火發間不容髮南海崑崙天寒不襪祖祖相傳
一頭搕𢶍。】

「僧問青平如何是大乘平曰井索曰如何是小乘
平曰錢貫又問如何是有漏平曰笊籬曰如何是
無漏平曰木杓曰覿面相呈時如何曰分付與典
座。」

【笊籬木杓錢貫井索見成家風受用廓落生涯放得
信緣看佛法更于何處著不用安禪只麼從自然心
地常安樂。】

「唐莊宗問興化曰朕取中原獲得一寶未曾有人
酬價化曰請陛下寶看帝以兩手舒襆頭腳化曰
君王之寶誰敢酬價。」


【君王底事語知音天下傾誠葵藿心拈出中原無價
寶不同趙璧與燕金又云中原之寶呈興化一段光
明難定價帝業堪為萬世師金輪景御四天下。】

「雲蓋問石霜無人接得渠無人識得渠。」

【無人接得渠遺逼馬相如果來橋上也記得柱頭書
無人識得渠棋局醉樵夫回頭柯斧爛大海亦成枯。】

「法眼開堂次子方上座自長慶來眼舉先長慶稜
和尚偈問曰作麼生萬象之中獨露身子方舉拂
子眼曰恁麼會又爭得曰和尚尊意如何眼曰喚
甚作萬象曰古人不撥萬象眼曰萬象之中獨露
身說甚麼撥不撥子方豁然悟解。」

【離念見佛破塵出經現成家法誰立門庭日逐舟行
江練靜春隨草上燒痕青撥不撥聽叮嚀三徑就荒
歸便得舊年松菊尚芳馨。】

「僧問智門祚如何是佛智云踏破草鞋赤腳走曰
如何是佛向上事曰拄杖頭上挑日月。」

【智門真得祖家風放出雲門廣長舌大智如愚大巧
如拙用盡工夫參不徹莫于平地上增堆休向虛空
裏釘橛。】

「雪峰住庵。」

【雪老大開方便路低頭卻入庵中去者僧有眼恰如
盲卻被嵒頭行一步者僧好休不肯休依然依路去
悠悠元來不會雪峰意卻被嵒頭甕篢頭。】

「南泉在山上刈茅次有僧問南泉路向什麼處去
泉拈起鎌子曰我者鎌子是三十文錢買曰我不
問者個南泉路向什麼去泉曰我用得最快。」

【我者鎌子用得快當時三十文錢買南泉門下路岐
通寄語行人著精彩。】

「梁武帝問達磨大師如何是聖諦第一義磨云廓
然無聖帝云對朕者誰磨云不識帝不契渡江至

魏。」

【廓然無聖來機逕庭得非犯鼻而揮斤失不回頭而
墮甑寥寥冷坐少林默默全提正令秋清月轉霜輪
河淡斗垂夜柄繩繩衣缽付兒孫從此人天成藥病。】

「東印土國王請二十七祖般若多羅齋王問云何
不看經祖云貧道入息不居陰界出息不涉眾緣
常轉如是經百千萬億卷。」

【雲犀玩月燦含暉木馬遊春駿不羈眉底一雙寒碧
眼看經那到透牛皮明白心超曠劫英雄力破重圍
玅圓樞口轉靈機寒山忘卻來時路拾得相將攜手
歸。】

「世尊與眾行手指地云此處宜建梵剎帝釋將一
莖草插于地上云建梵剎已竟世尊微笑。」

【百草頭上無邊春信手拈來用得親丈六金身功德
聚等閒攜手入紅塵塵中能作主化外自來賓觸處
生涯隨分足未嫌伎倆不如人。】

「僧問青源如何是佛法大意源云廬陵米作麼生
價。」

【太平治業無象野老家風至淳只管村歌社舞那知
舜德堯仁。】

「僧問馬祖離四句絕百非請師直指西來意祖云
我今日勞倦不能為汝說問取智藏去僧問藏藏
云何不問和尚僧云和尚教來問藏云我今日頭
痛不能為汝說問取海兄去僧問海海云我到者
裏不會僧舉似馬祖祖云藏頭白海頭黑。」

【藥之作病鑑乎前聖病之作醫必也其誰白頭黑頭
兮克家之子有句無句兮截流之機堂堂坐斷舌頭
路應笑毗耶老古錐。】

「百丈上堂常有一老人聽法大眾散去一日不去
丈問立者何人老云某甲於過去迦葉佛時曾住

此山有學人問大修行底人還落因果也無對他
道不落因果墮野狐身五百生今請和尚代一轉
語丈云不昧因果老人言下大悟。」

【一尺水一丈波五百生前不奈何不落不昧商量也
依前撞入葛藤窩阿呵呵會也麼若是你洒洒落落
不妨我哆哆和和神歌社舞自成曲拍手其間唱哩
囉。】

「南泉一日兩堂爭貓泉提起貓云道得即不斬眾
無對泉斬貓為兩段南泉舉問趙州州脫鞋戴出
泉云子在救得貓兒。」

【兩堂雲水盡分拏王老師能驗正邪利刀斬斷俱忘
像千古令人愛作家此道未喪知音可嘉鑿山透海
兮唯遵大禹鍊石補天兮獨賢女媧趙州老有生涯
草鞋頭戴較些些異中來也還明鑑只個真金不混
沙。】

「臺山路上有一婆子凡有僧問臺山路向什麼處
去婆云驀直去僧纔行婆云好個阿師又恁麼去
僧舉似趙州州云待與勘過州云臺山路向什麼
處去婆云驀直去州便行婆云好個阿師又恁麼
去州上堂我與汝勘破婆子了也。」

【年老成精不謬傳趙州古佛嗣南泉刳龜喪命因圖
象良駟追風累纏牽勘破了老婆禪說向人前不直
錢。】

「雲門大師云光不透脫有兩般病一切處不明面
前有物是一透得一切法空隱隱地似有個物相
似亦是光不透脫又法身亦有兩般病得到法身
為法執不忘已見猶存墮在法身邊是一直饒透
得放過即不可子細點檢將來有甚氣息亦是病。」

【森羅萬象許崢嶸透脫無方礙眼睛掃彼門庭誰有
力隱人胸次自成情船橫野渡涵秋碧棹入蘆花照

雪明串錦老漁懷舊市飄飄一葉浪頭行。】

「地藏問修山主甚處來修云南方來藏云南方近
日佛法如何修云商量浩浩地藏云爭如我者裏
種田博飯喫修云爭奈三界何藏云你喚什麼作
三界。」

【宗說般般盡強為流傳耳口便支離種田博飯家常
事不是飽參人不知參飽明知無所求子房終不貴
封侯忘機歸去同魚鳥濯足滄浪煙水秋。】

「臨濟將示滅囑三聖云吾遷化後不得滅卻吾正
法眼藏聖云爭敢滅卻和尚正法眼藏濟云忽有
人問汝作麼生對聖便喝濟云誰知吾正法眼藏
向者瞎驢邊滅卻。」

【信衣半夜付盧能攪攪黃梅七百僧心心相印祖祖
傳燈夷平海岳變化鯤鯨只個名言難比擬大都手
段解翻騰。】

「廓侍者問德山從上諸聖向什麼處去山云作麼
作麼廓云敕點飛龍跛鱉出頭來山便休去來
日山浴出同過茶山撫廓背一下廓云者老漢今
日方始瞥地山又休去。」

【覿面來時作者知可中石火電光遲輸機謀主有深
意欺敵兵家無遠思發必中更瞞誰腦後見腮兮人
難觸犯眉底著眼兮渠得便宜。】

「溈山問仰山甚處來仰云田中來山云田中多少
人仰插下鍬又手而立山云南山大有人刈茆仰
拈鍬便行。」

【老覺情多念子孫而今慚愧起家門是須記取南山
語鏤骨銘肌共報恩。】

「麻谷持錫到章敬遶床三匝振錫一下卓然而立
敬云是是師著語云錯谷又到南泉遶床三匝振
錫一下卓然而立泉云不是不是師著語云錯谷

云章敬道是和尚為甚道不是泉云章敬是是汝
不是此是風力所轉終成敗壞。」

【是與不是好看裷䙡似抑似揚難兄難弟縱也彼既
臨時奪也我何特地金錫一振太孤摽繩床三匝閑
遊戲叢林擾擾是非生想像髑髏前見鬼。】

「法眼問修山主毫釐有差天地懸隔汝作麼生會
修云毫釐有差天地懸隔眼云恁麼又爭得修云
某只如此和尚如何眼云毫釐有差天地懸隔修
便禮拜。」

【秤頭蠅坐便欹傾萬世權衡照不平斤兩錙銖見端
的終歸輸我定盤星。】

「僧問趙州狗子還有佛性也無州云有僧云既有
為甚撞入者皮袋州云為他知而故犯又僧問狗
子還有佛性也無州云無僧云一切眾生皆有佛
性狗子因甚卻無州云為伊有業識在。」

【狗子佛性有狗子佛性無直鉤元釣負命魚逐氣尋
香雲水客嘈嘈雜雜作分疏平展演大鋪舒莫怪儂
家不慎初指點瑕疵還奪壁秦王不識藺相如。】

「地藏問法眼上座何往眼云迤邐行腳藏云行腳
事作麼生眼云不知藏云不知最親切眼乃豁然
大悟。」

【而今參飽似當時脫盡廉纖到不如任短任長休剪
綴隨高隨下自平持家門豐儉臨時用田地優游信
步移三十年前行腳事分明辜負一雙眉。】

「雲巖掃地道吾云太區區生巖云須知有不區區
者吾云恁麼則有第二月巖提起掃帚云者箇是
第幾月吾便休去玄沙云正是第二月雲門云奴
見婢慇懃。」

【借來聊爾了門頭得用隨宜即便休象骨嵒前弄蛇
手兒時做處老知羞。】


「巖頭到德山跨門便問是凡是聖山便喝頭禮拜
洞山聞云若不是奯公大難承當頭云洞山老漢
不識好惡我當時一手抬一手搦。」

【挫來機總權柄事有必行之威國有不犯之令賓尚
奉而主驕君忌諫而臣佞底意巖頭問德山一抬一
搦看心行。】

「魯祖凡見僧來便面壁南泉聞云我尋常向他道
空劫已前承當佛未出世時會取尚不得一個半
個他恁麼驢年去。」

【淡中有味妙超情謂綿綿若存兮象先兀兀如愚兮
道貴玉琢文以喪淳珠在淵而自媚十分爽氣兮清
摩暑秋一片閑雲兮遠分天水。】

「雪峰示眾云南山有條鱉鼻蛇汝等諸人切須好
看長慶云今日堂中大有人喪身失命僧舉似玄
沙沙云須是稜兄始得然雖如是我即不與麼僧
云和尚作麼生沙云用南山作麼雲門以拄杖攛
向雪峰面前作怕勢。」

【玄沙太剛長慶少勇南山鱉鼻死無用風雲際會頭
角生果見韶陽下手弄下手弄激電光中看變動在
我也能呼能遣在彼也有擒有縱底事如今付阿誰
冷口傷人不知痛。】

「鹽官一日喚侍者與我過犀牛扇子來者云扇子
破也官云扇子既破還我犀牛兒來者無對資福
畫一圓相於中書一牛字。」

【扇子破索犀牛棬攣中字有來由誰知桂轂千年魄
妙作通明一點秋。】

「仰山指雪獅子云還有過此色者麼雲門云當時
便與推倒雪竇云只解推倒不解扶起。」

【一倒一起雪庭獅子慎於犯而懷仁勇於為而見義
清光照眼似迷家明白轉身還墮位衲僧家了無寄

同死同生何彼何此暖信破梅兮春到寒枝涼飆脫
葉兮秋澄潦水。】

「法眼一手指簾二僧同去捲簾眼云一得一失。」

【松直棘曲鶴長鳧短羲皇世人俱忘治亂其安也潛
龍在淵其逸也翔鳥脫絆無何祖禰西來裏許得失
相半蓬隨風而轉空船截流而到岸個中伶俐衲僧
看取清涼手段。】

「僧問護國鶴立枯松時如何國云地下底一場懡
㦬僧云滴水滴凍時如何國云日出時一場懡㦬
僧云會昌沙汰護法善神向甚麼處去國云三門
頭兩個一場懡㦬。」

【壯士稜稜鬢未秋男兒不憤不封侯翻思清白傳家
客洗耳溪邊不飲牛。】

「風穴郢州衙內上堂云祖師心印狀似鐵牛之機
去即印住住即印破只如不去不住印即是不印
即是盧陂長老出問某有鐵牛之機請師不搭印
穴云慣釣鯨鯢沉巨浸卻嗟蛙步𩥇泥沙陂佇思
穴喝云長老何不進語陂擬議穴打一拂子云還
記得話頭麼陂擬開口穴又打牧主云佛法與王
法一般穴云見個甚麼主云當斷不斷反招其亂
穴下座。」

【鐵牛之機印住印破透出毘盧頂上行卻來化佛舌
頭坐風穴當衡盧陂負墮棒頭喝下電光石火歷歷
分明珠在盤眨起眉毛還蹉過。】

「僧問大隨劫火洞然大千俱壞未審者個壞不壞
隨云壞僧云恁麼則隨他去隨云隨他去僧問龍
濟劫火洞然大千俱壞未審者個壞不壞濟云不
壞僧云為什麼不壞濟云為同大千。」

【壞不壞隨他去也大千界句裏了無鉤鎖機腳頭多
被葛藤礙會不會分明底事丁寧戒知心拈出勿商

量輸我當行相買賣。】

「雲門垂語云古佛與露柱杖交是第幾機自代云
南山起雲北山下雨。」

【一道神光初不覆藏超見緣也是而無是出情量也
當而無當巖花之粉兮蜂房成蜜野草之滋兮麝臍
作香隨類三尺一丈六明明觸處露堂堂。】

「仰山問僧甚處人僧云幽州人山云汝還思彼中
麼僧云常思山云能思是心所思是境彼中山河
大地樓臺殿閣人畜等物反思底心還有許多般
麼僧云某甲到者裏總不見有山云信位即是人
位未是僧云莫別有指示否山云別有別無即不
中據汝見處只得一玄得坐披衣向後自看。」

【無外而容無礙而沖門墻岸岸關鎖重重酒常酣而
臥客飯雖飽而頹農突出虛空兮風搏妙翅踏翻滄
海兮雷送遊龍。】

「三聖問雪峰透網金鱗未審以何為食峰云待汝
出網來即向汝道聖云一千五百人善知識話頭
也不識峰云老僧住持事繁。」

【浪級初昇雲雷相送騰躍稜稜看大用燒尾分明度
禹門華鱗未肯淹虀瓮老成人不驚眾慣臨大敵初
無恐泛泛端如五兩輕堆堆何啻千鈞重高名四海
復誰同介立八風吹不動。】

「洛浦參夾山山云雞棲鳳巢非其同類浦云自遠
趨風乞師一接山云目前無闍黎此間無老僧浦
便喝山云住住且莫草草匆匆須知雲月是同溪
山各異截斷天下人舌頭即不無爭教無舌人解
語浦無對山便打。」

【搖頭擺尾赤稍鱗徹底無依解轉身截斷舌頭饒有
術拽回鼻孔妙通神夜明簾外兮風月如晝枯木嵒
前兮花卉長春無舌人無舌人正令全提一句親獨

步寰中明了了任從天下樂忻忻。】

「馬祖不安院主問和尚近日尊侯如何祖云日面
佛月面佛。」

【日面月面星流電卷鏡對象而無私珠在盤而自轉
君不見鉗鎚前百鍊之金刀尺下一機之絹。】

「溈山問仰山忽有一人問一切眾生但有業茫茫
無本可據子作麼生驗仰云若有僧來即召云某
甲僧回首乃云是什麼待伊擬議向他道非唯業
識茫茫亦乃無本可據山云善哉善哉。」

【一喚回頭識我否依稀蘿月又成鉤千金之子纔流
落漠漠窮途有許愁。】

「臨濟示眾云有一無位真人常在面門出入初心
未證據者看僧問如何是無位真人濟下禪床擒
住僧擬議濟托開云無位真人是什麼乾屎橛。」

【迷悟相返妙傳而簡春折百花兮一吹力回九牛兮
一挽無奈泥沙撥不開分明塞斷甘泉眼忽然突出
四橫流復云險。】

「雲門問乾峰請師答話峰云到老僧也未門云恁
麼則某甲在遲峰云恁麼那恁麼那門云將謂候
白更有候黑。」

【弦筈相銜網珠相對發百中而箭箭不虛攝眾景而
光光無礙得言句之總持住遊戲之三昧妙其間也
宛轉偏圓必如是也縱橫自在。】

「洛浦臨終示眾云今有一事問你諸人者箇若是
即頭上安頭若道不是斬頭覓活首座云青山常
舉足白日不挑燈浦云是什麼時節作者個說話
彥從云去此二途請師不問浦云未在更道從云
某甲道不盡浦云我不管你道盡道不盡從云某
甲無侍者祇對和尚浦休去至晚喚從上座今日
祇對甚有來由合體得先師道目前無法意在目

前他不是目前法非耳目所到且道那句是賓那
句是主若揀得出分付缽袋子從云不會浦喝云
苦哉苦哉僧云和尚尊意如何浦云慈舟不棹清
波上劍峽徒勞放木鵝。」

【餌雲鉤月釣清津年老心孤未得鱗一曲離騷歸去
後汨羅江上獨醒人。】

「僧問忠國師如何是本身盧舍那忠云與我過淨
瓶來僧將淨瓶到忠云卻安舊處僧復問如何是
本身盧舍那忠云古佛過去久矣。」

【鳥之行空魚之在水江湖相忘雲天得志擬心一絲
對面千里知恩報恩人間幾幾。】

「羅山問巖頭起滅不停時如何頭咄云是誰起滅。」

【斫斷老葛藤打破狐窩窟豹披霧而變文龍乘雷雨
換骨咄起滅紛紛是何物。】

「僧問興陽剖和尚娑竭出海乾坤震覿面相呈事
如何陽云妙翅鳥王當宇宙個中誰是出頭人僧
云忽遇出頭時又作麼生陽云似鶻提鳩君不信
御樓前驗始知真僧云恁麼則叉手當胸退身三
步陽云須彌座下烏龜子莫待重教點額回。」

【絲綸降號令分寰中天子塞外將軍不待雷驚出蟄
那知風遏雲行機底連綿兮自有金針玉線印前恢
廓兮元無鳥篆蟲文。】

「圓覺經云居一切時不起妄念於諸妄心亦不息
滅住妄想境不加了知於無了知不辨真實。」

【巍巍堂堂磊磊落落鬧處刺頭穩處下腳腳下線斷
我自由鼻端泥盡君休斲莫動著千年故紙中合藥。】

「德山上堂云及盡去也直得三世諸佛口挂壁上
猶有一人呵呵大笑若識此人參學事畢。」

【收把斷襟喉風磨雲拭水冷天秋錦鱗莫謂無滋味
釣盡滄浪月一鉤。】


「僧問趙州如何是祖師西來意州云庭前柏樹子。」

【岸眉橫雪河目含秋海口鼓浪航舌駕流撥亂之手
太平之籌老趙州老趙州攪攪叢林卒未休徒費工
夫也造車合轍本無伎倆也塞壑填溝。】

「維摩詰問文殊師利何等是菩薩入不二法門殊
云如我意者於一切法無言無說無示無識離諸
問答是為入不二法門於是文殊問維摩我等各
自說已仁者當說何等是菩薩入不二法門維摩
默然。」

【曼殊問疾老毘耶不二門開看作家玟表粹中誰賞
鑑忘前失後莫咨嗟區區投璞兮楚庭臏士燦燦報
珠兮隋城斷蛇休點破絕疵瑕俗氣渾無卻較些。】

「洞山供養雲巖真舉前邈真話僧問雲巖只者是
意旨如何山云我當時幾錯會先師意僧云未審
雲巖還知有也無山云若不知有爭解恁麼道若
知有爭肯恁麼道。」

【爭解恁麼道五更雞唱家林曉爭肯恁麼道千年鶴
宿雲松老寶鑑澄明驗正偏玉機轉側看兼到門風
大振兮規步綿綿父子變通兮聲光浩浩。】

「南泉示眾云三世諸佛不知有黧奴白牯卻知有。」

【跛跛挈挈㲯㲯毿毿百不可取一無所堪默默自知
心地穩騰騰誰謂肚皮憨普周沙界渾成飯鼻孔纍
垂信飽參。】

「進山主問修山主云明知生是不生之法為什麼
被生死之所流轉修云筍畢竟成竹如今作篾使
還得麼進云汝向後自悟去在修云某只如此上
座如何進云者個是監院房那個是典座房修禮
拜。」

【豁落忘依高閑不羈家邦平貼到人稀些些力量分
階級蕩蕩身心絕是非是非絕介立大方無軌轍。】


「翠巖示眾云一夏已來為兄弟說話看翠巖眉毛
在麼保福云作賊人心虛長慶云生也雲門云關。」

【作賊心過人膽歷歷縱橫對機感保福雲門也垂鼻
欺唇翠巖長慶也修眉過眼杜禪和有何限剛道意
句一齊鏟埋沒自己也飲氣吞聲帶累先宗也面墻
擔板。】

「仰山問中邑如何是佛性義邑云我與你說個譬
喻如室有六窗中安一獮猴外有人喚狌狌獼猴
即應如是六窗俱喚俱應仰云只如獼猴睡時又
作麼生邑下禪床把手云狌狌我與你相見了也。」

【凍眠雪屋歲摧頹窈窕蘿門夜不開寒稿園林看變
態春風吹起律筒灰。】

「僧問曹山靈衣不挂時如何山云曹山今日孝滿
僧云孝滿後如何山云曹山好顛酒。」

【清白門庭絕四鄰長年關掃不容塵光明轉處傾殘
月爻象分時卻建寅新孝滿便逢春醉步狂歌任墮
巾散髮夷猶誰管係太平無事酒顛人。】

「僧問法眼承教有言從無住本立一切法如何是
無住本眼云形興未質名起未名。」

【沒蹤跡斷消息白雲無根清風何色散乾蓋而非心
持坤輿而有力洞千古之淵源造萬象之模則剎塵
道會也處處普賢樓閣門開也頭頭彌勒。】

「瑞巖問巖頭如何是本常理頭云動也巖云動時
如何頭云不見本常理巖佇思頭云肯即未脫根
塵不肯永沉生死。」

【圓珠不穴大璞不琢道人所貴無稜角拈卻肯路根
塵空脫體無依活卓卓。】

「首山示眾云第一句薦得與佛祖為師第二句薦
得與人天為師第三句薦得自救不了僧云和尚
是第幾句薦得山云月落三更穿市過。」


【佛祖髑髏穿一串宮漏沉沉密傳箭人天機要發千
鈞雲陣輝輝急飛電個中人看轉變遇賤則貴貴則
賤得珠罔象兮至道綿綿游刃亡羊兮赤心片片。】

「僧問仰山和尚還識字否山云隨分僧乃右旋一
匝云是什麼字山於地上書一十字僧左旋一匝
云是什麼字山改十字為卍字僧畫一圓相以兩
手托如修羅掌日月勢云是什麼字山畫一圓相
圍卻卍字僧作樓至勢山云如是如是善自護持。」

【道環之虛靡盈空印之字未形妙運天輪地軸密羅
武緯文經放開捏聚獨立周行機發玄樞兮青天激
電眼含紫光兮白日見星。】

「僧問雲門如何是超佛越祖之談門云餬餅。」

【餬餅云超佛祖談句中無味若為參衲僧一日如知
飽方見雲門面不慚。】

「長沙令僧問會和尚未見南泉時如何會良久僧
云見後如何會云不可別有僧回舉似長沙沙云
百尺竿頭坐底人雖然得入未為真百尺竿頭須
進步十方沙界是全身僧云百尺竿頭如何進步
沙云朗州山澧州水僧云不會沙云四海五湖王
化裏。」

【玉人夢破一聲雞轉盻生涯色色齊有信風雷催出
蟄無言桃李自成蹊及時節力耕犁誰怕春疇沒脛
泥。】

「龍牙問翠微如何是祖師西來意微云與我過禪
板來牙取禪板與微微接得便打牙云打即任打
要且無祖師西來意又問臨濟如何是祖師西來
意濟云與我過蒲團來牙取蒲團與濟濟接得蒲
團便打牙云打即任打要且無祖師西來意。」

【蒲團禪板對龍牙何事當機不作家未意成褫明目
下恐將流落在天涯虛空那挂劍星漢卻浮槎不萌

草解藏香象無底藍能著活蛇今日江湖何障礙通
方津渡有船車。】

「玄沙到蒲田縣百戲迎之次日問小塘長老昨日
許多喧鬧向甚麼處去小塘提起袈裟角沙云料
掉沒交涉。」

【夜壑藏舟澄源著棹龍魚未知水為命折箸不妨聊
一攪玄沙師小塘老函蓋箭鋒探竿影草潛縮也老
龜巢蓮游戲也華鱗弄藻。】

「雲門云聞聲悟道見色明心觀音菩薩將錢來買
餬餅放下卻是饅頭。」

【出門躍馬掃攙搶萬國煙塵自肅清十二處忘閑影
響三千界放淨光明。】

「溈山問道吾甚處來吾云看病來山云有幾人病
吾云有病者有不病者山云不病者莫是智頭陀
麼吾云病與不病總不干他事速道山云道得也
與他沒交涉。」

【妙藥何曾過口神醫莫能捉手若存也渠本非無至
虛也渠本非有不滅而生不亡而壽全超威音之前
獨步劫空之後成平也天蓋地擎運轉也烏飛兔走。】

「俱胝和尚凡有所問只豎一指。」

【俱胝老子指頭禪三十年來用不殘信有道人方外
術了無俗物眼前看所得甚簡施設彌寬大千剎海
飲毫端鱗龍無限落誰手珍重任公把釣竿師復豎
起一指云看。】

「肅宗帝問忠國師百年後所須何物師云與老僧
作個無縫塔帝曰請師塔樣師良久會麼帝曰不
會師云吾有付法弟子耽源卻諳此事請詔問之
師遷化後帝詔耽源問此意如何源云湘之南潭
之北中有黃金充一國無影樹下合同船琉璃殿
上無知識。」


【孤迥迥圓陀陀眼力盡處高峨峨月落潭空夜色重
雲收山瘦秋容多八卦位正五行氣和身先在裏見
來麼南陽父子兮恰似知有西竺佛祖兮無如奈何。】

「臨濟問黃檗如何是佛法的的大意檗便打如是
三度乃辭檗見大愚愚問甚麼處來濟云黃檗來
愚云黃檗有何言句濟云某三問佛法的的大意
三度喫棒不知有過無過愚云黃檗恁麼老婆心
切為你得徹困在更來問有過無過濟於言下大
悟。」

【九苞之雛千里之駒真風度籥靈機發樞劈面來時
飛電急迷雲破處太陽孤捋虎鬚見也無個是雄雄
大丈夫。】

「楞嚴經云吾不見時何不見吾不見之處若見不
見自然非彼不見之相若不見吾不見之地自然
非物云何非汝。」

【滄海瀝乾太虛充滿衲僧鼻孔長古佛舌頭短珠絲
度九曲玉機纔一轉直下相逢誰識渠始信斯人不
合伴。】

「洞山价禪師解夏上堂云初秋夏末兄弟或東或
西直須向萬里無寸草處去良久云秖如萬里無
寸草處又作麼生顧視左右云欲知此事直須枯
木上生花方與他合石霜云出門便是草明安云
直得不出門亦是草漫漫。」

【草漫漫門裏門外君自看荊棘林中下腳易夜明簾
外轉身難看看幾何般且隨老木同寒瘠將逐春風
入燒瘢。】

「仰山夢往彌勒所居第二座尊者白云今日當第
二座說法山起白椎云摩訶衍法離四句絕百非
謹白。」

【夢中擁衲參耆舊列聖森森坐其右當仁不讓楗椎

鳴說法無畏獅子吼心意如海膽量如斗鮫目淚流
蚌腸珠剖譫語誰知泄我機龐眉應笑揚家醜離四
句絕百非馬師父子病休醫。】

「陸亙大夫語南泉云肇法師道天地同根萬物一
體也甚奇怪泉指花云大夫時人見此一株花如
夢相似。」

【照徹離微造化根紛紛出沒見其門游神劫外問何
有著眼身前知妙存虎嘯蕭蕭嵒吹作龍吟冉冉洞
雲昏南泉點破時人夢要識堂堂補處尊。】

「雲門垂語云乾坤之內宇宙之間中有一寶秘在
形山拈燈籠來佛殿裏將三門來燈籠上。」

【收卷餘懷厭事華歸來何處是生涯爛柯樵子疑無
路挂樹壺公妙有家夜水金波浮桂影秋風雪陣擁
蘆花寒魚著底不吞餌興盡清歌卻轉槎。】

「魯祖問南泉摩尼珠人不識如來藏裏親收得如
何是藏泉云王老師與汝往來者是祖云不往來
者泉云亦是藏祖云如何是珠泉召云師祖祖應
喏泉云去汝不會我語。」

【別是非明得喪應之心指諸掌往來不往來只者俱
是藏輪王賞之有功黃帝得之罔象轉樞機能伎倆
明眼衲僧莫鹵莽。】

「洞山不安僧問和尚病還有不病者麼山云有僧
云不病者還看和尚否山云老僧看他有分僧云
和尚看他是如何山云則不見有病。」

【卸卻臭皮袋拈轉赤肉團當頭鼻孔正直下髑髏乾
老醫不見從來癖少子相看向近難野水瘦時秋潦
退白雲斷處舊山寒須勦絕莫瞞盰轉盡無功伊就
位孤標不與汝同盤。】

「臨濟問院主甚處來主云州中糶黃米來濟云糶
得盡麼主云糶得盡濟以拄杖一畫云還糶得者

箇麼主方喝濟便打次典座至濟舉前話座云院
主不會和尚意濟云你又作麼生座便禮拜濟亦
打。」

【臨濟全機格調高棒頭有眼辨秋毫掃除狐兔家風
峻變化魚龍電火燒活人劍殺人刀倚天照雪利吹
毛一等令行滋味別十分痛處是誰遭。】

「石霜遷化眾請堂中首座接續住持九峰不肯乃
云待某問過若會先師意如先師侍奉問首座云
先師道休去歇去一念萬年去寒灰枯木去古廟
香爐去一條白練去且道明什麼邊事座云明一
色邊事峰云恁麼則未會先師意在座云你不肯
我那裝香來座乃燒香云我若不會先師意香煙
起處脫去不得言訖便坐脫峰乃撫背云坐脫立
亡則不無先師意未會在。」

【石霜一宗親傳九峰香煙脫去正脈難通月巢鶴作
千年夢雪屋人迷一色功坐斷十方猶點額密移一
步看飛龍。】

「僧問瑯琊覺和尚清淨本然云何忽生山河大地
覺云清淨本然云何忽生山河大地僧有省。」

【是有不有翻手覆手瑯琊山裏人不落瞿曇後。】

「僧問雲門殺父殺母向佛前懺悔殺佛殺祖向甚
麼懺悔門云露。」

【露超宗越祖人言渠爇返魂香我道伊撾塗毒鼓。】

「雲門缽裏飯桶裏水。」

【缽裏飯桶裏水開口見膽求知已擬思便落二三機
對面忽成千萬里韶陽師較些子斷金之義兮誰與
相共匪石之心兮獨能如此。】

「僧問雲門不起一念還有過也無門云須彌山。」

【不起一念須彌山韶陽法施意非慳肯來兩手相分
付擬去千尋不可攀滄海闊白雲閒莫將毫髮著其

間假雞聲韻難瞞我未肯模糊放過關。】

「趙州狗子佛性。」

【趙州道有趙州道無狗子佛性天下分疏面赤不如
語直心真必定言粗七百甲子老禪伯驢糞逢人換
眼珠。】

「五位正偏。」

【正中偏霽碧星河冷浸天夜半木童敲月戶暗中驚
破玉人眠。

偏中正海雲依約神僊頂婦人鬢髮白垂絲羞對秦
臺寒照影。

正中來月夜長鯨蛻甲開大背摩天振雲翼翔遊鳥
道類難該。

兼中至覿面不須相忌諱風化無傷的意玄光中有
路天然異。

兼中到斗柄橫斜天未曉鶴夢初醒露葉寒舊巢飛
出雲松倒。】

「四借頌。」

【借功明位。

蘋末風休夜未央水天虛碧共秋光月船不犯東西
岸須信篙人用意良。

借位明功。

六戶虛通路不迷太陽影裏不當機縱橫妙展無私
化捨情行從鳥道歸。

借借不借借。

識盡甘辛百草頭鼻無繩索得優游不知有去成知
有始信南泉喚作牛。

全超不借借。

霜重風嚴景寂寥玉關金鎖手慵敲寒松盡夜無虛
籟老鶴移棲空月巢。】

「四賓主頌。」


【主看賓。

御樓吹角玉街明金馬將軍出禁城閫外化權良有
準不傷風物致昇平。

賓看主。

不戀經商利萬金曉來古路問家音分明報得尊人
健爭奈難平喜懼心。

主看主。

不動金輪萬德全宸臺含月未排班當頭諱字寰中
禁誰敢依稀犯聖顏。

賓看賓。

平生心事結眉頭滿目風埃鬢已秋大抵出門無伎
倆奈何今日路窮愁。】

「內三種蘆花(著語云不拘兩岸淺中淺獨處一林高更高)。」

【一種蘆花　一色到頭純素白二邊不許落青黃。

二種蘆花　不與閑花為比並獨超野艸自尊高。

三種蘆花　青山綠水常為伴清風明月夜為鄰。

蘆花一色遍汀洲豈落青黃煙水秋兩岸不隨風擺
動二邊那肯逐波流。】

「外三種蘆花(著語云隨處皆明白狂風吹動飄)。」

【白馬蘆花　轉身景物元無異回首家山總一般(用)。

明月蘆花　出處溪山各異歸來雲月同途(有照)。

雪壓蘆花　動轉平常坦坦橫斜本分如如。

施為動轉自超群不與尋常有比倫月下風前但明
白任從搖動拂埃塵。】





天童宏智覺禪師語錄卷三


