











銷釋金剛科儀會要註解卷第七
姚秦三藏法師　鳩摩羅什　　譯
隆興府百福院　宗鏡禪師　　述
曹洞正宗嗣祖沙門　覺連　重集

「淨心行善。休教點污。此法離凡愚。是法平等。萬法皆
如。」

【此科昭明太子。判此一段經文。為淨心行善分第
二十三盖以無我人等四相。修一切善法。即得菩
提。故以為名也。休教點污者既無四相點污。名為
淨心。所修之行自然清淨。方得菩提也。此法離凡
愚者。以明此經。是離凡夫小乘愚法聲聞之教。以
此聲聞。雖無我執之情。愚於法執之病。故教離也。
是法平等者。此科是法平等。無有高下是名菩提。
以此真理。在聖不增故曰無高。在凡不減。故曰無
下。所以平等也。萬法皆如者。既云。凡聖平等。高下
不分。一切萬法。皆如如理。故云。萬法皆如也。】

「青山綠水。與我何殊。金生麗水。蟾光滿太虗。」

【此是科家。發明前來。萬法皆如之義。故指青山綠

水是無情法。於我自性本來不殊。所以云。情與無
情共一體。處處皆同真法界。昔僧問慧濟和尚曰。
如何是祖師西來意。濟云。青山綠水。僧曰。未來時
還有意也無。濟云。高底高。低底低。頌曰。迷悟親疎
總不干絲毫動處便多端。烏鴉綠綠原非染。白牯
馴馴豈用看得理任從骸骨碎。窮源須到骷髏乾。
青山綠水無窮意。多少禪流被境瞞。金生麗水者。
在益州永昌郡。其水出金也。蟾有傳云。蟾蜍似蝦
䗫。而祇三足也。張衡云。羿妻請西王母不死藥。竊
之奔月中為蟾蜍。壽八千歲。頭上有角。頷下有硃。
丹書八字。科家借此二事。以顯情與無情。雖是一
體。不可瞞預混濫。喻如麗水一星金。流沙混不得。
又譬此理。不混分明。如蟾光月色。塞滿太虗。無有
留礙。任運而轉。古德云。夜半金烏昇碧漢。天明玉
兔上青峰欲窮一點靈明處。力在隨緣不住中。】


「　淨心平等行
　無下亦無高
　善法非善法
　何須口叨叨」



【前二句。牒經之義也。心無四相故名淨心。是法平
等無有高下。修一切善法。即得阿耨菩提。故云平
等行。無下亦無高也。後二句。既離四相而修。故名
善法也。復遣執著。故曰。即非善法也。法既無法。說
亦無說。故云。何須口叨叨矣。】

「○淨心行善分第二十三。

【經】復次須菩提是法平等(至)即非善法是名善法。」


【註曰。此節經文。名淨心行善分也。佛於此重復。次
第招告須菩提言是法平等無有高下。是名阿耨
菩提者。意云。明此法身菩提。在六道意內。亦不曾
減下。在諸佛心中。亦不曾增高是名平等無上菩
提也。以無我。無人。無眾生無壽者。佛意云。所以名
為菩提者。以真性中本來平等。故無我人四相。是
名菩提也。修一切善法者。若離四相而修善法。於
一切事無染無著於一切境不動不搖。於一切法
無取無捨。於一切時當行方便。隨順眾生普令歡
喜。皆悟菩提真性。此即名為修一切善法。即得阿。
耨菩提也。佛又呼須菩提云。所言善法者。牒上修
一切善法。即俗諦也。如來說即非善法者。佛欲遣
去執著善法之跡。即真諦也。是名善法者。以真俗
無礙即菩提無漏之法。乃中道也。此答前今問義。
菩提無得。今以正助修善。乃成正覺答之。正謂離
四相成正覺。即正因佛性也。助謂修善法成正覺
即緣因佛性也。達妄即真亦名助道也。傅大士頌
曰。水陸同真際。飛行體一如法中何彼此。理上豈
親踈。自他分別遣。高下執情除。了斯平等性。咸共
入無餘。】

「法無高下。故諸佛心內眾生。時時成道。相離我人。故
眾生心內諸佛。念念證真。所以道。念佛不礙參禪。參
禪不礙念佛。至於念而無念。參而不參。洞明本地風
光。了達唯心淨土。溪山雖異。雲月皆同。那裏不是平

等之法。要知縱橫無礙處麼。」

【法無高下者牒經之義也。下文解釋。以諸佛所證
菩提之心。凡聖平等。無有高下。悉皆具足。所以九
法界眾生。總在諸佛心內所含以眾生所具之心。
與諸佛所證菩提。本來無別。諸佛成道。即眾生成道。
以眾生不曾在諸佛心外。故時時成道。此乃心佛
眾生。同一體也。相離我人者。亦牒經義。以眾生既
離我人四相。即得阿耨菩提。所以下文解釋。眾生
所證之心。即是諸佛所證法界真心。此心四聖六
凡。均秉同賦。故諸佛總在眾生。所證心內所含。以
眾生心諸佛心。本來無別。諸佛證真即眾生證真。
以諸佛不在眾生所證心外。故云念念證真。此乃
眾生所證之心。與諸佛之心同一體也。清涼曰。諸
佛心內眾生。新新作佛眾生心內諸佛念念證真也。
所以道。念佛不礙參禪者。以念佛法門。開十六種
觀門而修。即思惟修。要在行人。收視返聽專注一
境觀佛相好不得雜想。方契唯心淨土。自性彌陀
也。參禪者。梵語禪那。此云靜慮。以此心寧靜能除
思慮。亦思惟修。要令行人。單提一念屏却諸緣。外
不見山河。內不執五蘊。十方世界獨顯一真心也。
以此念佛參禪。名雖有殊。校其用心。皆是一也。故
云。念佛不礙參禪。參禪不礙念佛。優曇頌曰。參禪
念佛本來同。看破分明總是空。功到自然全體現。
春來依舊百花紅。至於念而無念參而不參者。呈

前參禪念佛。只要除妄妄盡即真。雖終日念佛。此
真何曾有念。雖終日參禪。此理何曾有參。以此真
心。離於參念也。古德云。念佛先須念自心。自心無
念絕追尋。若言有佛有心念。笑倒南無觀世音。洞
明本地風光者呈前不念不參之義。若是參禪。洞
明本地風光。得見本來面目。即是參而不參之効
驗所謂。渡河須用筏。到岸不須船也。若是念佛。了
達唯心淨土得見自性彌陀。即是念而無念之効
驗。可謂自家一箇彌陀佛。見了何須用念頭也。溪
山雖異者。以溪水。有湖海江河淮濟之異。山有五
嶽泰嶺之別。雖山水各異雲月。皆同。伹有水處悉
皆現月。但有山處無不起雲。所以道有水曾含月。
無山不帶雲。以此溪山。喻如參禪念佛。名雖有異。
雲月喻如念佛參禪。見理皆同也。那裏不是平等
之法者。乃科家總結上文。參禪念佛不相妨礙之
義。既是雲月皆同處處普現此理。凡聖平等。有情
無情。法法皆具故云。那裏不是平等之法。古人道。
教演三乘佛所宣。禪分五派祖師傳。教明性海歸
真理。禪唱宗風達本源。會得禪宗須合教。但明教
旨自通禪。禪教兩般都拈却。萬里無雲一樣天要
知縱橫不礙處者。是科家徵問。要人著眼。知道參
禪念佛。見理不礙。性於諸法平等下文伸答顯露
也。】


「　處處綠楊堪繫馬
　家家有路透長安」




【此二句。答上文不礙之義。分明指出隨流得妙。如
處處綠楊堪可繫馬。家家有路皆透長安。此喻一
切諸法。普彰此理。古德云。月到梧桐上。風來楊柳
邊夜深人復靜。此境與誰言。可謂。頭頭顯現。物物
全彰東西南北。豈用思量。所以道處處菩提路。門
門古佛家。】


「　山華似錦水如藍
　莫問前三與後三
　心境廓然忘彼此
　大千沙界總色含」



【前二句。引宗。喻如是法平等。無有高下。此言法身
真理如山花似錦。湛水如藍。皆是顯揚此道。可謂。
山河豈木揚真諦風月樓臺演妙音也。莫問前三
與後三者。科家分明指示。既是諸法顯理。何必更
問前三後三之義。昔無著禪師。遊五臺至中臺之
下。荒僻野處。文殊化一古寺。接他歇息。文殊便問。
近離甚處著云。南方。殊曰。南方佛法。如何住持。著
云。末法比丘。少奉戒律。殊曰。有多少眾。著云。或三
百。或五百。無著却問。文殊此間佛法。如何住持。文
殊曰。凡聖同居龍蛇混雜。著云。有多少眾。殊曰。前
三三後三三。無著不契。却坐喫茶。文殊舉起。玻璃
盞子曰南方還有這箇否。著云無。殊曰。尋常將什
麼喫茶著無語至天明辭去。文殊令均提童子。送
出門首。無著問童子云適來汝師道。前三三後三
三。是多少數。童子召云。大德。著應諾。童子云。是多
少數。著罔措又問此是何寺。童子。指金剛窟後面

著回首視。化寺童子。悉隱不見。唯存空谷。所以雪
竇頌曰。千峰盤屈色如藍。誰謂文殊是對談堪笑
清涼多少眾。前三三與後三三。科家意謂既是山
花似錦一草一木。無非文殊。無著又問。前三三後
三三是多少。盖不明凡聖同居龍蛇混雜之道。故
云。莫問前三三與後三三。此責無著。錯過文殊也。
後二句。顯此法身。無有高下之義心境廓然者。若
了此心平等。心無凡聖之執。境無高下之見。所以
忘彼忘此。事理圓融能所俱泯方知心色太虗。量
周沙界。故云大千沙界總包含。】


「　口裏叨叨念彌陀
　心頭人我似干戈
　其心若不從頭改
　磕破骷髏當得麼」



【前二句。科家意謂。如今目前之人。雖是喫齋念佛。
其實人我之心未除。雖終日念佛。不明念佛之性。
然有念佛之名。而無念道之實。外相雖善。內心實
惡故云。心頭人我似干戈。佛告獅子吼菩薩云。念
佛參禪。有身寂靜。心不寂靜者。或有比丘靜處坐
禪遠離四眾。心常積習貪嗔癡。是名身寂靜。心不
寂靜也。心寂靜身不寂靜者。或有比丘。親近四眾
國王大臣。而常斷絕貪嗔癡。是名心寂靜。身不寂
靜也。身心寂靜者。即諸佛菩薩也。身心俱不寂靜
者。即一切凡夫也。雖然口裏念佛。其心之內人我
干戈而不息也。後二句。科家誡勉學人。雖是念佛。
須要斷妄明真。其心若不從頭改惡遷善。掃除人

我。縱然磕破骷髏。禮佛念佛。終不得見性。亦有我
人之心也。】


「　世上愚人無智慧
　唯知愛欲及貪財
　何如一筆都鉤斷
　好念彌陀歸去來」



【始初二句。言眾生愚迷無有智慧。唯知愛欲貪財。
心上不生智曰愚。意內不發慧。曰癡。情染五欲。曰
愛。執著財寶。曰貪。故云。唯知愛欲及貪財也。末後
二句。科家誡勉離貪。若是念佛行人。而看不破財
欲二事。現世皆為枷鎻纏縛。過去必入三途受苦。
故教將此惡業因緣。一筆鉤斷。專心念佛。願生淨
土歸去來也。】

「福智無比。二法周圓。塵沙結良緣。功行累刼。果滿因
圓。」

【此科昭明太子。判此一段經文。名為福智無比分
第二十四。盖以三千世界七寶布施為福。不及持
經四句之福。此福無比。以持經顯般若之智成就
佛果。斯智無比故立名也。二法周圓者。以福智二
法周圓。成兩足尊。此名自利也。塵沙結良緣者既
是二法周圓自利。得成佛果。然後分身百億。入於
塵沙世界。教化眾生廣結良緣。此名利他也。功行
累劫者。呈前福智既巳周圓。而又自他俱利。則知
功行同佛三祇劫盡果滿因圓。即同佛之用也。】

「智燭普照。一月當天。圓明朗朗。無心鑒大千。」

【智燭普照者。既具福智二法。即同佛用教化眾生。

如智燭之明。能除黑暗。似月當天。高低普照。此是
平等之義。即平等性智也。一月者。能除諸暗為世
光明。即成所作智也。圓明者。明之又明。故名圓明。
即妙觀察智也。無心鑒大千者。此是佛果巳證三
身四智。無功用地。以無心利物。即大圓鏡智也。】


「　般若真空性
　福慧兩雙修
　四句無為法
　持念片時周」



【前二句。牒經之義。般若者。即智也。性。即理也。以如
理智能斷煩惱。得證法身。即慧也其餘五度行檀。
即福也。若復有人。以七寶布施為福。能持此經為
慧。若人福慧雙修。受持四句無為之法。直下明了
自性。即得成佛故云。持念片時周。以總持般若一
念。即具足三身也。】

「○福智無比分第二十四。

【經】須菩提若三千大千(至)乃至筭數譬喻所不能及。」

【註曰。此節經文。名福智無比分。因須菩提。前來聞
佛所說。修一切善法。即得阿耨菩提。故起疑云。今
佛所說善法。是無記性。豈得菩提耶。佛恐有疑。故
乃斷之云。若復有人。以三千大千世界中。諸須彌
山。皆七寶聚。以用布施。校之持說四句之福。勝前
七寶布施。百千萬億分所不能及。故其福無比也。
又諸佛所說法。雖屬名句文身。似無記性而以四
句般若之智了名句文身。皆悉體空即無漏善法
非無記性。成菩提因。其福德勝此智無比也慈民

偈曰。雖言無記法。而說是彼因。是故一法寶。勝無
量真寶此說之義非唯是菩提因。亦由前來諸義
勝故所以四句倍勝也。又以七寶布施。所得功德
皆為住相。不出有為終須退墮。不如受持般若四
句之偈。所得功德無有住相。得證無為成就佛果
故勝前功德百千萬億。乃至不可以筭數譬喻所
及也。傅大士頌曰。施寶如沙數。唯成有漏因。不如
無我觀了妄乃名真。欲證無生忍。要假離貪嗔。人
法知無我。逍遙出六塵。】

「福等三千。施須彌之七寶。經持四句。耀智海之明珠。
能令識浪澄清。頓使義天開朗。弘慈普濟。廣利無邊。
夜半正明。還在何處。」

【福等三千者牒經之義。經云。若人以三千大千世
界諸須彌山七寶之聚布施。所得之福。故云。福等
三千也。經持四句者。亦牒經義。經云。若人以此般
若乃至四句受持。為他人說。勝前之福。如耀海之
明珠。以般若大智猶如大海。廣無不容。深無不納。
世出世法無不包羅。又如明珠十方俱照。般若之
光。亦復如是。一切諸法無不照明。故云。受持四句
功德勝也。能令識浪澄清者。呈前受持般若四句
功驗。喻如明珠能清濁水也。若是行人。以般若智
現前。能令八識心海。波浪澄清。頓使第一義天。普
現開朗。映徹。所以云。浩浩三藏不可窮。淵深七浪
境為風。此言第八識為海。前七識為浪。被無始以

來習氣境風。鼓動心海。故有波浪。今此般若神珠。
投人心海。變濁為清了妄即真。方成智海。亦名薩
婆若海。此第八識。至八地菩薩。方捨此識。始得澄
清。所以轉八識。成四智。可謂。大圓無垢同時發。普
照十方塵剎中。復以般若智珠。照諸法空。第一義
天。朗然開現也。弘慈普濟者。前是自利。此是利他。
復以弘慈運四無量心。酬四弘誓願。普濟眾生。故
云。廣利無邊也。夜半正明者。玄中銘云。夜半者。子
時也。彼時黑白未分。借為正位。正明者。即子時。正
午月明。表正不坐正。夜裏虗明。借為偏也。科家意
謂。夜半正明。還在何處者。欲顯入𢌅垂手。曲為今
時。下文伸答露也。】


「　三身四智體中圓
　八解六通心地印」



【此二句。是答上文之辭。三身者。即法。報。化。三身也。
四智者。即成所作智。妙觀察智平等性智。大圓鏡
智也。體中圓者。以法相宗中所說。轉八識為四智。
束四智為三身。轉前五識為成所作智。轉第六識
心王。為妙觀察智。轉第七識為平等性智。轉第八
識。為大圓鏡智也。束四智為三身者。以成所作智。
為報身。以妙觀察。平等性二智。為化身。以大圓鏡
智。為法身。此三身。雖有三名。體中無異。故云。體中
圓。即一體之中。圓具三身四智。如摩尼寶有圓滿
相。有光明用。隨方現色相也。八解者。即八解脫也。
六通者即六神通也。雖有八解六通。不离一心顯

現。皆從法界真心。一體印出也。】


「　寶聚山王筭莫窮
　還如仰箭射虗空
　洞明四句超三際
　絕勝僧祇萬倍功」



【前二句。牒經義以須彌山王。七寶布施。得福雖是
無窮。未离三界。故住相布施生天福。猶如仰箭射
虗空。勢力盡。箭還墜。招得來生不如意。以天福盡
還入三途也。後二句。以持經四句。洞明般若。一念
頓超。過去未來。現在三際。又勝過三大阿僧祇刼。
修證萬倍之功也。所以道。一念頓超空刼外。元來
不許老胡知。】


「　一毛頭上為拈花
　笑倒傍邊老作家
　要問相逢端的意
　摩尼達哩吽癹吒」



【前二句。是科家手眼。把住說話。昔古德示眾云。世
尊於靈山會上。拈金色優波羅花示眾。唯迦葉破
顏微笑。老僧於一毛頭上。拈出一朵。金色優波羅
華汝等諸人還見得麼。故云。一毛頭上為拈華也。
笑倒傍邊老作家者。科家意謂。似你這等示眾。喚
作承機接嚮。倣效成風。爭柰知音者哂。故云笑倒
傍邊老作家也。後二句。科家拈轉話頭。別行一路。
我不向世尊拈花處作活計。你要問賓主相逢端
的之理。我只將一箇寶樓閣真言答之。摩尼達哩
吽癹吒。豈不是相逢處。所顯端的之意宗門所說。
不貴語親只圖眼正。所以拈來無不是。用處莫生
疑也。佛言。我於無量俱胝百千劫。雖行苦行。不得

菩提。纔聞此陀羅尼。故加行相應。便成正覺決定
無疑。善住陀羅尼經云。若人聞此呪受持。乃至聞
名。或手觸之。或身佩之。或眼見。或書寫於紙帛壁
上者。五逆四重謗佛毀法。乃至屠膾。盲聾貧窮。魔
外邪見惡心。悉皆殄滅若聞名字受持者。定證無
上菩提。世間國王大臣。等皆悉歡喜供養。見世具
眾功德。離世眾苦。毒藥刀杖。水火惡獸。不能為害。
無諸惡病。睡安覺安。臨命終時。心不散亂。諸佛現
前隨意往生。諸佛國土。每於晨朝。念百八遍。若至
十萬遍。見十方一切如來。二十萬遍。見一切佛土。
一百萬遍。見一切佛。灌頂成就菩提此乃教中。所
說之義也。】


「　我憶彌陀如父母
　彌陀觀我似嬰孩
　心心念念常無間
　父子相隨歸去來」



【大勢至菩薩云。我憶往昔恒沙劫中。有佛名無量
光。十二如來相繼一劫。最後佛名超日月光。彼佛
教我念佛三昧。十方如來。憐念眾生如母憶子。若
子迯逝雖憶何為。子若憶母如母憶時。母子歷生
不相違遠。若眾生心憶佛念佛。現前當來必定見
佛去佛不遠。不假方便自得心開。我本因地。以念
佛心。入無生忍。古德云。佛憶眾生勝母親。眾生憶
佛合天真。子無迯逝歸來也。兩個分明是一人也。
心心念念常無間者。優曇曰。若復有人決欲往生
專持一念歷歷明明。祇此一念是我本師。祇此一

念即是化佛。祇此一念是破地獄之猛將。祇此一
念是斬羣邪之寶劒。祇此一念是開黑暗之明燈。
祇此一念是渡苦海之大船祇此一念是出生死
之良方。祇此一念是超三界之徑路祇此一念是
本性之彌陀。祇此一念是唯心之淨土。安樂也如
此念。病苦也如此念。生也如是念。死也如是念。故
云心心念念常無間斷父子相隨同歸淨土。盖以
彌陀如父。眾生似子。若父子同體。決定往生也。】

「化無所化。機分小大。空生莫疑猜。四生六道。去住還
來。」

【梁昭明。判此一段經文。為化無所化分第二十五。
以佛無能度之心。亦不見有可度之機。如經云實
無眾生如來度者。故立此名。為化無所化也。機分
小大者。以心有二執。即名小乘。如經云。凡夫之人。
以為有我。即我執也。以心無二執。即名大乘。如經
云。如來說有我者。即是真我。故云。機分小大也。空
生莫疑猜者。此科佛招須菩提。汝等勿謂如來作
是念我。當度眾生。須菩提。莫作是念。實無眾生如
來度者。此言於真法界中。平等無二。凡聖一如。無
能度所度。故云。空生莫疑猜也。四生六道去住還
來者。以因有我故起惑造業所以。妄分四生六道
眾生。假名五陰實法。去來不住。輪迴不息。如車碾
道。似蟻循環者也。】

「回光返照。面目明白。疑心頓歇。江霞遍九垓。」


【此文呈前之義。前云。四生六道。雖有去來之動作。
皆不離法界真心。行人若能一念。回光返照。不逐
相見。不隨境轉。心無能所。所以得見本來面目。即
真我也。又以疑心頓絕。能所兩忘。一道神光普天
匝地。十方法界唯心所現。故云。紅霞遍九垓也。】


「　大乘深奧理
　解悟有多般
　實我實無我
　仔細好生觀」



【初句。言一真法界凡聖平等。四聖六凡。均稟同賦。
故云。深奧也。次句。言凡聖雖是平等。爭奈解悟。而
有多種不同。六凡迷之不解。故流轉六道。二乘悟
之。執著偏空。菩薩深悟中道。執著中道。巳上之人。
同悟一箇真空實相。各見所解階級不等。如三獸
渡河。深淺各異。故云。解悟有多般也。後二句。言實
我者。即如來真我也。實無我者。即凡夫妄我也。仔
細好生觀者。乃是科家叮嚀之意。要人於二我之
中。仔細參詳觀看。不可錯過也。】

「○化無所化分第二十五。

【經】須菩提於意云何(至)如來說則非凡夫是名凡夫。」

【註曰。此分名化無所化。佛恐須菩提起疑。聞佛前
云。是法平等無有高下。云何如來却度眾生。此是
錯解故佛止云。汝等勿謂如來作是念。我當度眾
生。實無有眾生如來度者。慈氏偈云。平等真法界
佛不度眾生。以名共彼陰。不離於法界。論釋曰。名
即眾生假名。陰即五陰實法也。此假名實法皆即

法界。故云。不離於法界。既即法界凡聖一如。豈有
眾生可度。故云。佛不度眾生。以一切眾生。本來是
佛。所以心佛及眾生。是三無差別。故也。若有眾生
如來度者。如來則有我人眾生壽者。意云。如來若
謂。我為能度之佛。眾生為所度之機。此則著於四
相也。反顯如來。心無能所永離四相。非度而度度
而非度也。佛又云。如來說有我者。即佛之真我也。
則非有我者。以佛無有妄我也。而凡夫之人。以為
有我者。以凡夫之我。是我執也。佛復云。凡夫者。如
來說則非凡夫。論釋云。非凡夫者。即非生也。謂。即
不生聖人之法也。魏釋經云。即毛道凡夫也。謂行
人之心不定。猶如輕毛。隨風東西。故名毛道。無著
云。小兒凡夫也。以癡。如小兒故也。天台智者頌。曰。
眾生修因果。果熟自然圓。法船自然渡。何必要人
牽。恰似捕魚者得魚忘却筌。若道如來度。從來度
幾船。】

「無我無人。眾生自成正覺。不生不滅。如來說非凡夫。
雖然箇事分明。爭柰當機蹉過。」

【此明如來。心無我人四相。即無能度也。以眾生自
成正覺本來是佛。即無所度也。不生不滅者。言此
理亘古常存。本不生滅。故如來說非凡夫。即不生
聖法。故言其即心是佛。本來具足。故云。非凡夫也。
雖然箇事分明者。科家意謂。雖然上文。說的此箇
道理。真妄分明。聖凡平等。皆具一真法界。爭奈眾

生。迷真逐妄。背覺合塵。於日用動靜之中。當機錯
過。猶如持珠乞丐。懷寶迷邦也。】

「昔有僧問翠巖云。還丹一粒。點鐵成金。至理一言。轉
凡成聖。學人上來。請師一點。師云。不點。僧云。為什麼
不點。師云。恐汝落凡聖。且道不落凡聖底人。具什麼
眼。」

【此僧問處。乃借事顯理。謂之倘不發問先家履踐
無期得入。所以借道門之義而問也。昔真人謂道
光曰。金丹者。乃先天真一之氣。非後天渣滓也。此
之一氣。恍惚杳冥。視之不見。聽之不聞。摶之不得
謂之一氣。盖最初仙家。用九還七返之工夫。煉就
金丹之大藥。此謂之內丹。若人服得一粒。即抽胎
換骨。飛身輕舉。白晝昇天。可為仙也。借此以喻禪
門佛祖。所說至理之言。微妙心體行人於言下會
得。即能轉凡為聖。立地成佛如瓶中養鵝。一呼便
出。壁上高僧。一呼便應皆是至理一言。轉凡成聖
之樣子也。此僧又問。學人上來請師一點。乞望指
教開示。可謂。自無安身處。未免告他人。師云。不點
者。此是不答而答。分明指示。無言之道。不容開口
也。僧云。為什麼不點者。此僧當頭錯過。不領其旨。
所以。夜來丹鳳冲霄漢。失曉樵人逐鴈羣。師云。恐
汝落凡聖者。此是落草之談。重重指示也。且道不
落凡聖底人。具什麼眼者。乃科家發明上義。審問
行人。於斯著眼。下文伸答是也。】



「　直饒聖解凡情盡
　開眼依前在夢中」



【此二句。答上之辭。要行人超出凡聖。別作生涯。意
云。直饒聖解凡情俱盡。依舊夢中作夢。大槩要人。
不許住著凡聖。復將不住之心。亦須掃除。方得脫
灑自在。可謂。迷悟到頭俱莫戀。眼中金屑亦難留。】


「　到岸從來不用船
　坦然大道透長安
　了知元不因他悟
　面目分明總一般」



【此四句。頌上經義實無有眾生如來度者。以眾生
本來具足。天真之理。踞涅槃岸。入不死鄉。豈假如
來度之。故云。到岸從來不用船也。次句。以大道。坦
然無修無證。人人有分箇箇圓成。故云。大道透長
安。可謂。處處長安道。門門古佛家。三句。眾生既具
此道。了知元來。不因佛出。而悟此理也。結句。以佛
於眾生。本來一體。故云。面目分明總一般。所以道。
心。佛。及眾生。是三無差別。】


「　前三三與後三三
　擬議思量總不堪
　饒汝識情俱絕斷
　三生九劫更重參」



【初句。前三三後三三者。上文巳載。昔無著文。入五
臺山。華嚴寺金剛窟遇一老翁。牽牛而行。邀文入
寺。翁喚均提童子應聲而出迎翁。縱牛引文陞堂。
文見堂宇。皆耀金色翁乃踞床。指繡墩命無著坐。
翁問曰。近離甚處。文曰南方來。曰南方佛法。如何
住持。文曰。末法比丘。少奉戒律。曰多少眾。文曰。或
三百。或五百。文却問此間佛法如何住持。曰龍蛇

混雜。凡聖同居文曰。多少眾。曰前三三。後三三。翁
喚童子。致茶并酥酪。文納其味。心意豁然。翁拈起
玻璃盞問。南方還有這箇麼。文曰。無。曰將甚麼喫
茶。文無對見日色晚遂問翁言。投一宿得否。翁曰。
汝有執心在。不得宿。文曰。某甲無執心。翁曰。汝曾
受戒否。文曰。受戒久矣。曰汝無執心。何用受戒。文
辭退。翁令童子相送。文問童子。前三三後三三。是
多少。子召。大德。文應。子曰。是多少。文。復問此為何
處。曰金剛窟般若寺也。文。悽然悟彼叟。即文殊也。
不可再見。即稽首童子。願乞一言為別。子云。面上
無嗔是供養。口裏無嗔吐妙香。心裏無嗔是真寶。
無垢無染是真常。童子言訖。與寺俱隱。但見五色
雲中。文殊乘金色獅子。雲中往來。忽然白雲從東
來。覆之不見也。明昭頌曰。廓周沙界勝伽藍。滿目
文殊是對談。言下不知開佛眼。回頭只見翠山巖。
科家引此問答。發明此中。不落凡聖之義昔文殊
道。前三三後三三。與無著。分明指出。當人分上。一
箇道理要人不落心思言議。直下會得。但涉思量
擬度。於理即不堪也。縱汝離心意識。情量俱絕。於
聲前領旨。句外明宗。亦不許認著更須三生九劫
再參。始得相應也。】


「　白髮雙親齒漸衰
　勤供甘旨莫遲迴
　試學昔日能仁氏
　奉事尊堂歸去來」



【前二句。乃科家勸人奉孝行容老年之相。其間所

用。老年之飲食衣服。為子者。或在家出家。則勤供
甘美之食。出外則即迴早轉。所以論語云。父母在
堂不可遠遊。遊必有方。欲至某處。不可過了時限。
若過限迴來則遲。恐致父母生憂。故菩薩勸孝偈
曰。堂上有佛二尊。懊惱時人不識。不用金彩莊成。
非是檀香雕刻。祇看現世爹娘。便是釋迦彌勒若
能供養得他。何用別作功德。不因父母所生。且道
你身何得。母娘十月懷胎。多少辛勤勞役。及其坐
草之時。性命懸絲危厄。須臾子母相見。慙愧冤家
解釋。不論是男是女。明珠寶珍怜惜。何期長大成
人。全無孝義禮節。問著瞋目努睛應對如同抵敵
父母彈指嗟吁。惆悵雙雙淚滴。君還如此為人。休
問前程消息。我見不孝之人。虗空雷公霹靂。折罰
現世貧窮。伶俜不度朝夕。勸君省定晨昏竭力和
顏悅色。若要鳳髓龍肝。須得為他求覓。有無欵曲
披陳。不可言前阻逆。在世甘旨無虧。死後不須追
憶。君能如此用心。天地神明佑翼。若不富起有家。
定須高官顯職。後二句。指示行人。效佛行孝。故乃
試學昔日能仁者。昔佛因地中。在於雪山為鸚鵡
鳥父母皆盲常取好果。先奉父母。時有一田主。初
種穀時。而發願言。所種之穀。要與一切眾生共噉。
鸚鵡子。巳知田主先有施心。故常取之。以供父母。
餘諸眾鳥。椾穗滿地。主見如斯瞋心生惱。設羅捕
之。鸚鵡被網。語主言。主先發好心。故敢未取。今何

見捕。主曰。取穀為誰鳥曰。有盲父母。以穀奉之。主
聞憐曰。自今巳後。常於此取。畜生尚爾。孝養父母。
豈況人耶。佛言。鳥者。我身是也。主者。舍利弗是也。
父母梵王。摩耶是也。由曠劫以來。孝養父母。故今
成佛。知恩報恩。得大涅槃。非但人道中。報父母之
恩。於禽獸內。亦報其恩也。末句。奉事尊堂者。乃科
家勉勵後人。如佛奉事尊堂。亦得成佛。故云。歸去
來也。】

「法身非相。不在心懷。絕中間。與內外。聲色見我。未出
輪胎。」

【昭明太子。判此一段經文。為法身非相分第二十
六。以佛說。若以色見我。以音聲求我。是人行邪道。
不能見如來。即不能見法身如來。故立此名法身
非相也。不在心懷者。此科須菩提。白佛言。如我解
佛所說義。不應以三十二相觀如來。悟此法身。不
屬眼見耳聞亦乃心不可思。言不可議。故云。不在
心懷也。絕中間與內外者。既悟法身。絕其中間六
識。而內六根。外六塵。亦皆體空。故云。絕中間與內
外。所以論引偈云。惟見色聞聲。是人不知佛。以真
如法界。非是識境故也。聲色見我。未出輪胎者。若
以音聲色相見佛此相即是應身。不是法身。無為
之理。未免輪迴生死。以有相有為者。是輪迴生死
之脴胎。故云。未出輪胎也。】

「若離聲色。難見如來。徒勞遠覓。文殊在五臺。」


【此是科家手眼。顯出巳見。恐人離聲色處認著若
離音聲色相。難見如來法身。要人即聲色。就是法
身。所以相好。亦從法身中流出。若見相好。即見法
身如來。長水曰。此一分。約假成真。故以不離相好。
而見法身也。徒勞遠覓者。此顯文殊大智。即聞聲
見色者是。不必遠覓五臺。日用之中何曾離却。昔
無著問善財曰。我欲見文殊。何者即是。財曰。汝纔
發一念清淨心。即是著曰。我發一念心清淨。為甚
麼不見文殊。財曰。汝一念心清淨。就是文殊。何須
更覓文殊。故云。徒勞遠覓也。】


「　有相即無相
　無相亦非真
　兩處俱不立
　一體是方親」



【前二句。以須菩提領佛問義。即答云。如是如是。以
三十二相。觀如來法身。意云。若見相好。即見法身。
故云。有相即無相也。次句。無相亦非真者。以須菩
提。次答佛問。如我解佛所說義。不應以三十二相。
觀如來法身。悟法身非相可見。故云。無相亦非真
也。後二句。以真法界中。有相及無相。二法俱不可
立。唯如如之體方是親切處。故云。一體是方親。可
謂二邊俱不立。中道坦然平。】

「○法身非相分第二十六。

【經】須菩提於意云何(至)是人行邪道不能見如來。」

【註曰。此分之義。以須菩提。聞前第十七疑中云。法
身不應以色身諸相見之。佛恐有疑故發此問云。

可以三十二相觀如來不。佛意謂。三十二相者。即
應身也。觀如來者。即法身如來也。此明佛之問義。
可於應身相好中。觀見如來法身否。以此而問也。
須菩提。領解問義。故答云。如是如是。以三十二相
觀如來。意云。見三十二相即見法身。故云。如是如
是。可謂。法身徧在一切處。一切眾生及國土也。佛
恐須菩提。於應身中取著。而不達法體虗玄。故復
以輪王。即如來遣疑。以輪王。與佛相好皆同。然以
王相。因福而生。煩惱未斷。佛相從法身所現。無明
永除。故凡聖不同。心體各異也。須菩提。深解法體。
於是白佛云。如我解佛所說義。不應以三十二相
觀如來。意云。不可以相觀法身。悟法身非相見也。
爾時世尊。見須菩提深契法體。故說偈證之。若以
色見我者。色即三十二相。我即法身真我。汝不可
以眼。見我之法身。何以故。法身無色相。故不可以
色見也以音聲求我者。即佛說法之音。故佛法身。
不可以耳聞也。聲色者。即識心所緣之塵境。若以
聲色。見聞我之法身者。是人行邪道。不能見如來。
以如來法身者。非色非聲無形無狀。不可以智知。
不可以識識。在凡不減。在聖不增。看時不見。悟時
全彰。傅大士頌曰。涅槃含四德。唯我契真常。齊名
八自在。獨我最靈長。非聲非色相。心識豈能量。看
時不可見悟理即形彰。】

「妙相莊嚴。聖王相即如來相。法身周徧。如來身異聖

王身。若向這裏。見得徹去。鷺倚雪巢。兔棲月殿。其或
未然。」

【此文。牒經義。略釋如來報應之身。即三十二種妙
相。萬德莊嚴也。轉輪聖王。外貌端嚴。亦具三十二
相。所以即如來相。與佛則同也。若論佛之法身。周
徧十方世界而不離此座。身徧塵剎。佛身充滿於
法界普現一切眾生前。所以異於聖王。然以輪王。
不明佛性。未出生死。但享[示*頁]福。有時而盡。故長水
云。佛相從法身所現。王相以福因而出。凡聖雲泥。
相同體異也。若向這裏見得徹去者。此是科家審
問行人。若向如來身。與聖王身。或同或異。見得明
白。通徹而去。如鷺倚雪巢。兔棲月殿。即遠觀似同。
近覩則異。以鷺雪兔殿則同。動靜而有差別。喻輪
王。與佛相好雖同。而輪王。與佛體用各異。可謂。雪
裏鷺鷥飛起見。柳中鸚鵡語方知。其或未然者。科
家意謂。果能於如來。聖王處。分辨不出。未能見徹。
故云。其或未然也。】


「　石火巳揮天外去
　癡人猶看月邊星」



【此二句。是科家。答上未然之義。迷理逐事。認妄為
真。無擇法眼。其實點他。不能分辨。輪王與佛。色相
雖同。其佛法身妙用。與輪王實異。故喻石火巳揮
天外去。而癡人不知。猶看月邊星是火。此罰錯認
聖王相。為如來相。故云。癡人猶看月邊星。可謂。三
汲浪高魚化龍。癡人猶戽夜塘水。】



「　公案現成重審問
　愛情翻欵錯承當
　不應聲色行邪道
　結罪無因見法王」



【此頌。牒上經義。略釋前二句。公案者普應國師云。
所謂公案者。乃喻乎公府案牘。法之所在。而王道
之亂治焉實係公府也。言公者。即聖賢一轍。天下
同途之至理也。案者。乃記聖賢為理之正文也。所
以有天下者。未甞無公府。有公府者。未甞無案牘
書文。盖欲取以為法。而斷天下之不正也。公案行。
則理法用。理法用。則天下正。天下正。則王道治矣。
夫。佛之教法。祖之機緣。亦目之曰公案。盖非一人
之臆見。乃會諸聖靈源。契合妙旨。三世十方百千
開士。同稟之至理也。故謂之公案。今言現成公案
者。即經文佛告須菩提。於意云何。可以三十二相
觀如來不。須菩提言。如是如是。以三十二相觀如
來。此之答者。即相好中觀如來法身。所謂之現成
公案也。重審問者佛言須菩提。若以三十二相觀
如來者轉輪聖王則是如來。此謂之重審問也。愛
情翻欵錯承當者。初須菩提愛情執著。應身相好
即是法身。而被如來以輪王喻之而難問。是須菩
提翻其前欵。自謂錯解承當相好以為法身。而却
云。不以三十二相觀如來。盖自招呈錯認故云。愛
情翻欵錯承當也。後二句。不應聲色行邪道者。即
經文佛說偈言若以色見我。以音聲求我。是人行
邪道。不能見如來。結罪無因見法王者。科家意謂。

若以色相音聲。見佛法身者。即是邪見行於邪道。
招結煩惱罪業之因。無由見佛法身。故云。結罪無
因見法王也。】


「　九年面壁自知非
　不若抽身隻履歸
　莫道少林消息斷
　白雲依舊擁柴扉」



【前二句。明達磨九年面壁。顯示無言之道。獨露真
常之旨。尚自知非。不若抽身西歸為妙。正如須菩
提。翻欵自招錯認相好。以為法身一般。故云。不若
抽身隻履歸也。後二句。莫道少林消息斷者。科家
誡勉行人。莫道達磨隻履西歸。此土少林斷絕消
息。無有斯道。但看白雲靉靆。淥水彎環。獨掩柴扉。
達磨宴坐。何曾去也。若論這箇消息。自古至今。山
河大地。情與無情。皆無間斷。微妙之理。故天寧楷
禪師頌曰。一法元無萬法空。箇中那許悟圓通。將
謂少林消息斷。桃花依舊笑春風。】


「　三界忙忙何日省
　六塵擾擾幾時休
　西方一路超生死
　齊念彌陀到地頭」



【前二句。歎此娑婆。有三界六道。一切眾生。於斯往
來不息。輪迴生死。何日省悟。復被六塵色香味觸
之法煩擾。造罪無邊何時休息。所以道。朝也忙來
暮也忙。心猿意馬甚顛狂。六門深鎻牢拴閑。烈焰
光中便得凉。後二句。讚美西方世界。乃出三界六
道。輪迴生死之大路。故云。西方一路超生死也。汝
諸人但肯齊心。念此一聲阿彌陀佛。皆得到於地

頭。同生西方淨土蓮胎化生也。】

「無斷無滅。自古長存。不滅更不生。山河成壞。這箇安
寧。」

【昭明太子。判此一段經文。為無斷無滅分第二十
七。盖佛說。發阿耨多羅三藐三菩提心者。於法不
說斷滅相。佛意不以相好觀如來者。但令行人離
取著之相。不同小乘斷滅之見。非謂諸佛菩薩。不
從相好福德而成。欲以應身而修福德。故云無斷。
欲以智慧而證真身。故云。無滅。故立名為無斷無
滅也。自古長存者。既是此理。無有斷滅。可謂自古
長存也。不滅更不生者。上明如來所證菩提。不從
福德而致。是則菩薩所修福德。欲成菩提之因。亦
不能克果耳。佛意為斷此疑告曰。莫作是念。如來
不以具足相。而得菩提。具足相。耶福德相也。盖大
乘所修福德之因。所得福德之果。但離取著之心。
大乘方便經云。佛言一實。境界者。謂眾生心體。從
本巳來不生不滅乃至諸佛心。菩薩心。二乘心。凡
夫心。皆不生不滅真如相故。是名常作心。故云。不
滅更不生也。下文引喻證之。山河成壞者。此顯不
滅不生之理。世界有成住壞空。此菩提真心。本無
生無滅。無成無壞。故云。這箇安寧。法華經云。眾生
見劫盡。大火所燒時。我此土安隱。天人常充滿。又
云。常在靈鷲山。及餘諸住處。溫陵曰。安隱者。即實
報莊嚴土。亦云法性土也。靈山者。即已靈也。非形

非器。故劫火莫能燒。亘古亘今。常住不滅。於斯明
得。而穢土即淨土也。】

「無來無去。耀古騰今。人人本具。鍮石不換金。」

【此義。呈前不生不滅之理。非但無有成壞。亦無過
去未來現在。三世之易雖無三世之易。亦不曾離
却三世。故云。耀古騰今也。所以大方等大集經云。
於一法不生二相。是名不來不去不住。以不住故。
乃至無有作者。無有愛者。故云。無來無去也。人人
本具者。結上不生不滅之理。雖人人本具此道。在
當人分上。與佛無二。若不以相好而修福德。則所
發菩提心。即成斷滅。此似鍮石也。若用相好而修
福德。伹不取著。即是真智。喻如真金。若執本具。不
修相好福德。終不得證。如來法身。故云。鍮石不換
金也。】


「　不生亦不滅
　無斷亦無常
　常樂并我淨
　非不好商量」



【此四句。顯無生無滅之理也。前二句。科家意謂生
滅斷常。亦名四相生滅屬凡夫見。斷常屬外道見。
四皆本空。即離四相也。華嚴疏云。生之無生真性
湛然。無生之生業果宛然。是知。若即念存有念。即
是常見。離生求無生。即是斷見。皆是不達實相。無
生無滅之理。若證了無生。則無生無不生也。豈定
執有生無生之二見乎。若悟此無生之理。四相皆
除也。後二句。常樂并我淨者。既離上來四相。正好

商量涅槃四德。所謂。凡夫迷自法。身徧計五蘊。是
常是樂是我是淨。故佛令眾生。修無常苦空無我
不淨以破之。而眾生依佛修無常苦空等。以證二
乘尚迷真常真樂真我真淨故佛破其所執云。常
計無常。樂計無苦。我計無我。淨計不淨。故又破其
二乘。四倒之見而復示云。常是法身義。樂是涅槃
義我是佛義淨是法義。然諸佛世尊。實有無量無
邊之德。唯此四德。盡皆該之也。】

「○無斷無滅分第二十七。

【經】須菩提汝若作是念(至)於法不說斷滅相。」

【註曰。此分名無斷無滅之義也。以須菩提。聞佛前
來不以三十二相。觀如來法身。恐有此疑。所以就
疑問之云。汝若作是念。如來不以具足相故。得阿
耨多羅三藐三菩提者。此敘須菩提之疑念云。不
以具足相得菩提。正是所毀之相也。佛又招告須
菩提。莫作是念。如來不以具足相故。得菩提者。誡
其勿疑。重牒所毀之相也佛復謂。須菩提云。汝若
作是念。發阿耨菩提心者。說諸法斷滅。汝意謂。既
不以具足相。而修福德。則所發菩提之心。即成斷
滅之過。故佛仍言莫作是念。此是重重誡勉。勿疑
也。佛又云。何以故者。佛自徵問上義。以何意故。莫
作是念。下文出其所以云。發阿耨菩提心者於法
不說斷滅相盖大乘菩薩。所修福德之因。所得福
德之果。皆用具足相。而修福德。以證佛果。但不取

著相好故。即真智慧也。有智慧故。即是真身。有福
德故。即是應身。所以於法。不說斷滅相也。智者禪
師頌曰。相相非有相。具足相無憑。法法生妙法。空
空體不同。斷滅不斷滅。知覺悟深宗。若無人我念。
方知是至公。】

「相非具而本具。常自莊嚴。法雖傳而不傳。何曾斷滅。
昔世尊。於靈山會上。人天眾前云。吾有清淨法眼。涅
槃妙心。付囑飲光。廣令傳化。且道當時傳箇甚麼。」

【初一節。謂相非具者。因前云。相好非法身。故須菩
提一向執著。不以具足相得菩提。故云。相非具足。
此即斷滅之謂也。而本具者。如來用具足相。而修
福德。但不取著相好。即真智慧方證菩提。故不屬
斷滅也。華嚴經云。雖知諸佛法身。本性無身。而以
相好莊嚴其身也。而本具者。智慧真身也。莊嚴者。
福德應身也。論云。具足福德莊嚴者。應身也。智慧
莊嚴者。真身也。法雖傳而不傳者。以佛佛授受。祖
祖相傳。然於實際理中。本無一法所傳。其理雖無
所傳。然以性分之中。聖凡均稟。皆悉具足。故云。何
曾斷滅也。下文伸出。無傳之義。昔世尊。於靈山會
上等者。此明佛在靈山。末後拈花之事。文出梵天
王請問決疑經。此中多說帝王之事。隱而不載。因
梵天王獻金色優波羅華。世尊拈起示眾。人天罔
知。唯有迦葉。破顏微笑。深悟此理。出於言外。故佛
付囑曰。吾有清淨法眼。涅槃妙心。實相無相。微妙

正法。今付飲光。汝善護持。廣令傳化者。科家引此。
證明上來法無斷滅。亘古長存。無有所傳也。且道
當時傳箇甚麼者。乃是徵問前義。佛與迦葉。有何
所傳。向下伸答是也。】


「　青蓮目顧人天眾
　金色頭陀獨破顏」



【此二句。答上之義也。顯示不傳而傳。豈有斷滅。所
以拈花微笑之處。默識心通。何曾斷滅也。】


「　一燈能續百千燈
　心印光通法令行
　千聖不傳吹不滅
　聯輝列焰轉分明」



【始初一句。以喻明教外別傳之旨。猶如一燈續百
千燈。燈燈相續。然之不盡也。次句。心印光通者。正
顯教外別傳之道。以西天四七。東土二三。至五派
巳來。佛祖相承。以心印心。代代相傳。徧十方國。流
布無窮。此法門名無盡燈。若一菩薩開導百千眾
生。令發菩提之心。於菩薩道亦不滅盡。隨所說法。
而自增益一切善法。是名無盡燈。謂之法令能行
也。昔黃龍南。親行此令。十方諸佛無敢違者。歷代
祖師。一切聖賢。無敢越者。無量法門。一切妙義。天
下老和尚舌頭。始終一印。無敢異者。異則且置。印
在甚麼處。非僧非俗。無偏無黨。兵隨印轉。將逐符
行。所謂世尊拈花。迦葉微笑。達磨面壁。二祖安心。
見花靈雲。疑情盡淨。擊竹香嚴。頓忘所知。盤山。肉
案頭豁悟。彌勒。魚市裏接人。誠所謂。顛沛造次必
於是。經行坐臥在其中。既有如是奇特。更有如是

光輝。既有如是廣大。亦有如是周徧。汝等諸人。因
甚却有迷悟。還知麼。幸無偏照處。剛有不明時。後
二句。呈前之義。顯此道千聖不傳。諸祖不說。喻如
一燈然百千燈。其光無盡。故云。吹不滅。以無傳之
傳。至今不盡。所以聯芳列焰。轉更分明。可謂。自從
少室聯芳後。五葉花開直至今。】


「　一點靈光塞太虗
　也非禪教也非儒
　打成一片誰人會
　具眼還他大丈夫」



【起句。明一點靈光。塞滿太虗。輝天鑑地。大安曰。汝
等諸人。各各自有無價大寶。一點靈光。從眼門放
光。照見山河大地。耳門放光。領釆一切音聲。如是
六門。晝夜常放光明。亦名放光三昧。汝等不少。各
自珍重。故云塞太虗。次句。也非禪教也非儒者。明
斯一點靈光。三教無別。同稟一心。傅大士曰。道冠
儒履釋袈裟。合會三家作一家。識得箇中消息意。
優曇元是白蓮華。可謂多生悟覺非千衲。一點靈
明不在燈。後二句。雖具靈光打成一片。不分三教。
能有幾人會得。須是具眼高流。行得之者。方到不
分之地。古德云。也要看經也讀書。尊僧尊道亦尊
儒。徽宗敬道心偏向。武帝欽僧性見殊。秦始坑儒
儒豈滅。昌黎謗佛佛何除。
大明治世仁慈
主。三教同歸總一如。故云。具眼還他大丈夫也。】


「　天樂簫韶花雨飛
　他方遊歷聖初回

　如雲海眾相迎接
　目擊金容歸去來」



【前二句。顯示西方境致。天樂常嚮。天花常雨。彌陀
經云。彼佛國土常作天樂。黃金為地。晝夜六時。雨
天曼陀羅華也。他方遊歷者。以彼國菩薩。欲以上
妙之物。供養十方無央數佛。於一剎那頃。徧禮十
方諸佛聖賢。自然在於佛前供養。而供養畢。回來
還似初時。故云初回也。經云。其土眾生。常以清旦。
各以衣裓。盛眾妙花。供養他方十萬億佛。即於食
時還到本國。飯食經行也。後二句。言此土念佛之
人。發三種心。修三種行。臨命終時。正念直往。彌陀
觀音勢至。無數化佛。百千聲聞。無量諸天。清淨海
眾。如雲而至。迎接行人。坐金剛臺。如彈指頃。往生
彼國。得生上品。親見彌陀授記作佛。故云。目擊金
容歸去來。】

銷釋金剛科儀會要註解卷第七
