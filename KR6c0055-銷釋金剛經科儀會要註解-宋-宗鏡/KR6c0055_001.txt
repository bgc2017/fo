











No. 467-A
 銷釋金剛科儀會要註解序

夫以法身為道。廣周沙界。細入微塵。非空非有。無內
無外。悟之則為四聖。迷之則為六凡。是以
釋迦覩長庚而見諦。向鹿野苑室羅筏城祇園等處。
將以斯道而覺有情。所以初談小教。次演空宗。八部
般若。次第宣說。今此經者。即大般若部分所攝。始自
善現伸請。終以大覺答問。以住斷降伏。共斷二十七
疑。漸除二執。頓入一乘也。爰有宋宗鏡禪師者。乃應
真之一數也。悲深智闊。學海汪洋。道徹離微。辭雄理
備。撮玄機於掌握。發妙義於言前。語中玉轉。珠向句
裏。釋天鑑地。得游戲之三昧。具無礙之辯才。鎔百煉
之堅金。琢三陳之美玉。故將梁昭明所判三十二分
金剛經。依文衍義。剖析精微。乃立科儀。發明經趣。總
有七種規模。一提綱。二要旨。三長行。四結類。五頌經
文。六警世。七結歸淨土。或愽採經論。直註本經。或廣
引他宗。申明旨趣。掃除知解。剪斷葛藤。為人天之正
轍。作苦海之舟航者也。自宋迄今。四海盛行。見聞讀
誦者廣。幽冥獲益者多。若病者遇善見之醫王。似貧
者得如意之真寶。今此會要註解。廼因無盡燈公瞻
禮普陀。路過蘇州。而處士許公敬愚等迎請。出本師
大寧所解科儀註頌。意欲刊板流通。而燈公止曰。不

可。此科儀京都善果達法師。先有集註。文辭廣愽。卷
巳十軸。後學罔窺涯涘。次普恩桂法師。繼踵前註。集
為說記二卷。悉以刊刻。雖然。文理幽深。間有宗趣事
跡。揀討未備也。公欲金湯內教。須請智者校正重集。
始可流行。由是特令澹齋張公。持帛千里而來。請予
重集。予以。此經乃大乘教。被菩薩機。宗鏡乃聖位不
測之人。方堪科註。我輩凡情淺識。豈敢當任斯事。柰
以既為佛子。當報佛恩。若不度法度生。辜負先聖遺
廕。所以會取諸家捷要之註。安於科儀本文之下。貴
圖經義通曉。非敢胸臆強為。祇是述成而巳。復命隱
士吳公期號賓山。薰毫繕錄。工巳周完。而寶坻縣紀
陀信士孟准等。助財壽梓。以伸大寧先師遺志。用廣
其傳。永圖不朽之意也。願見聞披覽者。昇慧日於中
天。破昏衢於暗室。九有悉蒙津濟。三途咸獲菩提。以
此功勛。祝一君之壽域。報四重之恩庥。仰佛日以增
輝。庶法輪而常轉矣。

旹
大明嘉靖三十年龍集辛亥四月
佛誕之辰少室山嗣祖沙門覺連沐手焚香拜序


銷釋金剛科儀會要註解十卷總目錄


  
  * 第一卷
  
  * 銷釋金剛科儀卷(起)生於退屈(止)
  * 第二卷
  
  * 野狐尚聽百丈法(起)但念彌陀(止)
  * 第三卷
  
  * 法會因由分第一(起)體露堂堂(止)
  * 第四卷
  
  * 依法出生分第八(起)大道分明(止)
  * 第五卷
  
  * 離相寂滅第十四(起)一聲還續(止)
  * 第六卷
  
  * 一體同觀第十八(起)也則不如(止)
  * 第七卷
  
  * 淨心行善二十三(起)目擊金容(止)
  * 第八卷
  
  * 不受不貪二十八(起)涅槃如夢(止)
  * 第九卷
  
  * 梁武帝請傅大士(起)願今回向(止)
  * 第十卷
  
  * 總上九卷原文銷釋金剛科儀卷


經科會要註解十卷大全總目錄(終)

銷釋金剛科儀會要註解卷第一
姚秦三藏法師　鳩摩羅什　　譯
隆興府百福院　宗鏡禪師　　述
曹洞正宗嗣祖沙門　覺連　重集

【銷釋金剛者。以喻釋喻名題也。金剛乃經題之喻。
銷釋乃科題之喻。金剛。喻般若之堅利。能破煩惱。
銷釋。喻科文之解判。能分事理。銷者煎銷也。釋者
解釋也。如金在鑛。須假紅爐鉗鎚鍛煉。鑛去金存。
方為真寶。使用自在。一切眾生。本有佛性。亦復如
是。金喻眾生佛性。鑛喻無明煩惱。眾生佛性。隱在
五蘊身中。被煩惱鑛重重封蔀。愚鈍眾生。不覺不
知。本有真性。甘處貧窮。虗受輪轉。是故。佛祖出世。
假設言教修證。權立地位階級。以智慧為爐。以三
昧為火。以斷妄為鎚。碎五蘊山。破煩惱鑛。顯真金
性。煉成法身至寶。普濟貧窮眾生。各獲性寶。得大
受用。是故我佛最初成道。歎云。奇哉奇哉。一切眾
生。皆具如來智慧德相。但以妄相執著而不證得。
我當教以正道令其永離妄想執著。自於身中得

見如來廣大智慧。與佛無異也。科儀者。科者斷也。
禾得斗而知其數。經得科而義自明。儀者法也。佛
說此經。為一切眾生。斷妄明真之法。今科家。將此
經中。文義事理。復取三教聖人語言。合為一體。科
判以成篇章。故立科儀以為題名。大意欲令眾生。
知本有性。在日用間。但能見聞不昧。虗徹靈通。六
根門頭。放光動地也。會要註解者。會取諸家捷要
之註。安於每段經科之下。謂之註解。貴使文義易
曉。豈敢胸臆自作。但集述前古之成文。撮為卷帙。
用圖不朽之意也。卷者。言舒卷有規也。看則展舒。
不看則卷收。故云卷也。第者次第也。一者首也。為
眾卷之首也。】

「盖聞。漢朝感夢。白馬西來。摩騰彰漢。化之初時。」

【此敘教法初來之義也。盖聞者。乃發文之端也。亦
謙詞耳。言其不能詳細而知。祇是一盖麤聞而述
也。漢。即國號也。然有西東二漢之別。今言漢者。即
東漢孝明顯宗皇帝。乃光武第四子。朝。即朝廷也。
是天子所居殿庭。而人臣朝覲之處也。感夢者。敘
教法初來之時。帝為能感。佛為所感。感應道交。結
而成夢也。白馬西來者。即永平七年。帝寢南宮。夢
金人丈六。項佩圓光。胸題萬字。飛行殿庭。去來無
礙。指其帝曰。立教。旦集羣臣。令占所夢。時有通人
傅毅奏曰。臣按周書異記云。周昭王二十四年歲
次甲寅。四月八日子時分。有五色祥光。貫太微宮

中。然後徧於四方。作青紅色。爾時山川宮殿普皆
震動。江河泉井泛漲流溢。時王問臣所以。有太史
蘇由對曰。此是西方。有大聖人生焉。巳後千年。教
法流於此土。王令鐫石。立在南郊。天祠之前。以年
記之。至今一千七十餘年。陛下所夢者將必是乎。
帝信以為然。即遣定遠將軍秦景。中郎將蔡愔。愽
士王遵等。一十八人。使往西域。訪求佛道。至天竺
臨境。大月支國。遇摩騰竺法蘭二梵僧。併優填王
第四。以白㲲𦘕釋迦像一軸。四十二章經。十住斷
結經。佛本生經。法海藏經。佛本行經。共六十萬言。
䭾於白馬。相伴東還。八年乙丑。蔡愔等。達於洛陽。
摩騰入闕。献經像。帝大悅。館於鴻臚寺。法蘭。復兼
行化。而後至。十年丁卯。勑於洛陽城西。立白馬寺
以居之。以白馬䭾經。遂名白馬寺。此土三寶自此
為始也。下結云。摩騰彰漢。化之初時。彰者明也。化
者教也。今以佛之音聲。為教化之體也。此言化之
初時。即是教化初來之時也。】

「羅什。感秦宗之代典。明明佛日。照破昏衢。朗朗慧燈。
至今不滅。教之興也。其在斯焉。」

【此明般若。初興之始也。梵語羅什。此云童壽。雖童
稚之年。而有耆宿之德。故云童壽。感秦宗之代典
者。秦即前秦國號。宗者主也。亦崇敬之義也。代。即
時代也。典即墳典也。又秦有四秦。此正當前秦符
堅主。建元十三年正月。太史奏曰。有德星現於外

國野分。當有大智德人。入輔中國。爾時襄陽趙王
國中。時人稱道安法師。為一聖人。習鑿齒。半聖人
也。符堅。以十萬兵。攻襄陽遂得二人。謂左右曰。吾
以十萬雄師。祇得一箇半聖人耳。左右問誰。曰。安
一人。習半人也。安聞之。因言進曰。丘慈有羅什法
師。善解大小宗乘。愽通三藏。堅默識之。建元十八
年。遣呂光率兵十萬。四伐丘慈。謂光曰。朕聞西域。
有鳩摩羅什。深解法相。善曉陰陽。朕甚思之。賢哲
者。國之大寶。若克丘慈。速迎還國。光軍未至。什謂
丘慈王白純曰。有敵兵從東方來。勿抗其鋒。光兵
至。純遂交戰。光破丘慈。殺純。立純弟白鎮為王。光
與什東迴。至涼州聞堅。巳被姚萇所害。光僣號關
外。年稱大安。在位一十八年而卒。光之子紹。及纂
併卒。光之姪呂隆為王。姚萇卒。子姚興立。弘始三
年三月。有連理樹生於朝庭前。道遙園中葱變為
茞香草。五月遣隴西公碩德。舉兵西伐。呂隆軍大
敗。九月隆。上表歸降。方得迎什入關。十二月二十
日至長安。待以國師之禮。選諸方有才智沙門八
百。中有四聖十哲。同譯經三百八十卷。此經弘始
五年。於長安草堂寺譯出華言。故云。羅什感秦宗
之代典。明明佛日等者。此二句雙歎上文。讚美此
經。如日之明以照晝。如燈之明以照夜。昏衢者。喻
五陰煩惱之執情。障隱本有之佛日。遮蔽本有之
慧燈。所以沉淪七趣。似長夜昏衢。不知不覺也。至

今不滅者。自佛說此般若大教。從漢秦兩代傳來。
至于大宋理宗淳祐間。大興流布。故云。至今不滅
也。教之興也者。總結釋迦佛。一代教法。興崇流通
也。其在斯焉者。乃為指法之辭。斯者此也。教之大
興。在此漢秦兩代之時。故云。其在斯焉者也。】

「末法之代。至于今日。某甲。恭白十方賢聖。現坐道場。」

【此歎慶歸祈之辭也。歎則生逢末運。慶則欽遇斯
經。歸投祈禱希欲冥加也。佛一代時教。有正像末
三運之別。正法一千年。像法一千年。末法一萬年。
此言末法者。正當後五百歲佛滅後二千五百年
時。乃是科主歎而自慶。意云。正當末法惡世之中。
今日得逢斯典。猶浮木盲龜之值。針鋒纖芥之投。
不為輕忽小事也。雖自知自解。又恐來者難能。故
制科文解釋。欲使學者。覩科文而明經旨。如暗逢
燈也。將欲為文。亦恐凡情淺解。至理難臻。故祈三
寶冥加密助。故曰。恭白十方也。某甲。科主自稱也。
恭者敬也。白者陳也。此即三業虔誠也。十方賢聖。
即橫論。現坐道場。即竪論。道場者。即十方三世。賢
聖成道說法之場也。】

「本師釋迦牟尼佛。文殊普賢二大菩薩。」

【即歸此土三寶也。盖。佛為佛寶。菩薩為僧寶。法寶
含在其間。本師者。科主懇切之稱。亦名本師。本體
模範也。體効佛之遺範。故云本師。梵語釋迦牟尼。
此云。能仁寂默。乃圓應之號也。梵語文殊。此云妙

德。亦名妙吉祥也。普賢者。德無不徧曰普。祐上利
下曰賢。菩薩者。略梵語。具云菩提薩埵。此云覺有
情也。有生皆有情。菩薩有情中之覺耳。佛有覺性。
而無情也。菩薩亦未免有情。故云。上求佛果。下化
眾生。即自利利他之號也。】

「滿空聖眾。一切神祇。有天眼者。天眼遙觀。有天耳者。
天耳遙聞。他心宿住。聖心玄鑒。慈愍故。慈愍故。大慈
愍故。」

【此總祈一切聖眾。運五通而鑒照。起四量以冥加。
天眼等者。即五通也。聖心即神境通。玄鑑喻也。慈
能與樂。悲能拔苦。喜能慶悅。捨能平等。盖慈內。含
四無量心也。三稱者。誠之切也。不言漏盡通者。此
乃神聖眾也。唯佛具六通。如上。皆具五通也。】

「信禮常住三寶。」

【信者重也誠也。禮者體也。信而無禮。心必不實。禮
而無信。意必不誠。二者具足。可為誠實之禮也。常
住者。簡別之義。不同前來十方此土三寶。此即自
性常住。清淨法身。佛寶也。此性有覺照義。法寶也。
此性有和合義。僧寶也。寶者。貴重之義。即實相一
體常住三寶也。】

「歸命十方一切佛。歸命十方一切法。歸命十方一切
僧。法輪常轉度眾生。」

【此是重重祈禱。不盡讚揚也。歸投請命。希求加護。
故云歸命。又命者為一身之總也。今言歸命者。總

含三業。恭敬尊重讚歎之禮也。十方一切。總該橫
竪。佛者略梵語。具云佛陀。此云覺也。即自覺覺他。
覺行圓滿也。法者軌持義。即軌持自性。令物生解
也。僧者略梵語。具云僧伽。此云眾和合。兼舉云。和
合僧也。法輪度眾生者。乃科主祈希三寶。不泯四
弘。恒居三界。利濟有情。同證無為。共成正覺。故云
度眾生也。】

「夫金剛般若。能開解脫之門。玉偈波羅。善入菩提之
路。」

【此一卷金剛般若經。是開解脫之門。入菩提之路。
門有出入義。路有往來義。喻此經為入理門戶之
道路也。解脫。即斷果。菩提。即智果。皆二轉依號也。
玉偈波羅者。即讚美之義。讚美此經。能詮之文。如
眾德之王。難見難聞。難逢難遇。故云。善入菩提之
路矣。】

「行行而非空非有。句句而無去無來。」

【總美此經能詮之文。行行句句。非空非有。無去無
來。其中所詮之義。不同前來初教所說。心無境有。
境無心有之謂。此經。純談妙有實相真空。顯揚般
若根本真智。又非空。不同無因。非有。不同邪因。無
去。不屬過去。無來。不屬未來。故不落有無二邊。去
來三際。真可謂。斥相泯心。談空之教也。】

「金剛經。說三十二分。分分而功德難量。須菩提。聞四
句妙偈。偈偈而殊因莫測。」


【此這一卷金剛經。原為佛說。後昭明太子。科為三
十二分。故云分分也。功德難量者。修進曰功。見性
曰德。若有行人。依此修進。即得見性成佛。故云難
量也。梵語。須菩提。此云善吉。亦名空生也。聞四句
者。自第八分中。佛告須菩提。若人以滿三千大千
世界七寶。以用布施。得福雖多。不如有人。以此四
句偈。為他人說。其福勝彼巳下。共有七處說偈。故
云偈偈也。以此推之。乃字字句句。有殊勝之功德。
不測之因果。故云殊因莫測也。四句者。古今論四
句偈不一。各執已見。初無定論。今但依銅碑記云。
天親菩薩。昇兜率宮。請益彌勒。如何是四句偈。彌
勒答云。無我相。無人相。無眾生相。無壽者相是也。】

「書寫讀誦。當生華藏之天。為人演說。定達涅槃之路。」

【著簡曰書。傳本曰寫。對本曰讀。背本曰誦。若有人。
依此經。如法修行。當生華藏世界海極樂淨土中。
盖華藏天為總舉。文之巧也。此華藏世界。無邊妙
華香水海中。有不可說佛剎微塵數大蓮華。一一
華開。有微塵數香水海。每一海中。有一蓮華寶光
明剎種。一一種。有二十重。每重。二十佛剎微塵數
世界圍繞。故云華藏也。天者。自然也。清淨也。意云。
願書寫讀誦聽聞者。決定至於涅槃。故曰定達也。】

「般若乃菩提佛母。信心。即功德道源。長養聖胎。出生
妙法。」

【梵語般若。唐言智慧。內則指於本覺真心。外則指

於斯經妙旨。下顯機云。信心即功德道源。雖有內
智外教。要在於信。信則菩提果成。教法流通。故云
信為道源功德母長養一切諸善根也。依此教修。
長養成聖之胚胎。出生無上之妙法也。】

「大抵。看經通義。問道窮源。啟淨信心。具擇法眼。分句。
讀貫通之理。明問。酬辯論之文。心心無間理全彰。念
念不忘文自現。」

【上一節文。言教之功能。此一節文。言機之作用。雖
然此經。能長養聖胎。出生妙法。大端主意。還要看
經之人。通達經中。所詮義理。如或義理不明者。應
須愽問先知。指示其道。窮究其源。此聞慧也。然後
啟清淨之信心。淨心者。即經中信心清淨即生實
相之心。此思慧也。亦要行人具擇法眼。擇法眼者。
即正智之眼也。擇即揀擇。此勉行人。須用智眼。揀
去人我無明身邊等見。擇取中道無為真如之理。
分句逗者。義盡為句。義不盡為讀。文為能詮。理為
所詮。看經行人。須要一一分別。句讀短長。義理通
貫。方得名為具眼之人。然後可為造進行履也。明
問酬者。即請問酬答也。今此經自第二分中問。云
何應住等。直至經終。共有二十七處問酬辯論之
文。行人應須一一分明。方得長養聖胎出生妙法
也。科家慈心太煞。指示叮嚀。故云心心無間理全
彰念念不忘文自現。念念者。與前心心義同。當換
其文。義即一也。無間者。不忘也。亦但變其文耳。即

一念專注其心。不容漏泄走作也。如此則。其文自
現。其理自彰。正是以聖教為明鏡。照見自心。以自
心為慧燈。燭經幽旨也。】

「或問酧深妙。而句義玄微。詳究元因。而略陳數段。庶
一問一答。其文明若日星。重辯重徵。其義曉如白黑。」

【或者。不定之辭。或佛問。須菩提答。或須菩提問。佛
答。此經總有二十七疑。二十九問。其間所問所答
者。句法淵深。義理微妙。使初機淺解者。罔知其涯
涘。因此經文難曉。故致科文。釋而通之也。故述功
云。詳究元因。詳細也。究考也。元本也。即是細詳考
究。其根本元因諸家之解釋。撮略直指。採集述陳。
以成數段科文也。庶者使也。使經中一問一答重
辯重徵。其文其義者。其為指法之義。指經得科。而
義如日星晝夜白黑兩分也。文。即能詮之文。義。即
所詮之理也。】

「義隨文。而文隨義。左右逢源。」

【義者。經義也。文者。科文也。華嚴經云。一即多。而多
即一。文隨於義。義隨文。左右者。如身之左右二肘。
不離本身。】

「珠走盤而盤走珠。縱橫無礙。」

【珠者寶也。物類相感志云。閬苑浦出珠。置盤中自
轉也。珠喻經義。盤喻科文。縱橫無礙。亦即左右逢
源。意云。此之文理玄妙。冀行人翫味留心。倘然一
言之下。心地開通。便可謂拳中舊寶。不假披沙。倒

駕無底空船。逆遊涅槃法海。庶不負佛祖之慈心
也。】

「信解受持者。洞明真性。」

【科家至此願云。此法流通之處。若有行人。信敬曉
解明白。領納於心。持之不捨。即得洞明自已真性
也。】

「見聞隨喜者。咸悟菩提。」

【目覩曰見。達耳曰聞。隨即隨順。喜即歡喜。所謂此
法流通之處。若是行人。見聞隨喜稱善讚美者。咸
悟菩提。前一節。洞明真性為因。此一節。咸悟菩提
為果也。】

「流通天上人間。普遍微塵剎海。」

【上一句。從遠至近。從色界頂天。至閻浮提地。人間
天上。悉皆流通此法也。下一句。從狹至廣。無處不
到曰普。無處不周曰遍。微塵者。隙塵也。剎海者。浮
幢佛剎也。在於香水海中。漂浮而住。故云剎海。明
此大法。從微塵至剎海。悉皆周遍矣。】

「太虗無際。法施何窮。」

【太虗。即空之異名也。以此為喻。虗空無邊。法施無
邊。科主意云。此法處處流通。無有窮盡。此之法施
一句一偈。入於八識田中。永為金剛種子。萬劫不
壞。直至成佛。故無窮也。】

「以斯般若功勛。總報四恩三有。」

【以斯般若。即指此經。願今科文。解釋般若。功德利

益。用報四恩三有。四恩者。天地盖載。日月照臨。皇
王水土。父母生身也。三有者。欲有。色有。無色有也。
以三界因果不忘。未離於有。故云三有。前節。法施
既無窮。以此報恩亦無窮。故云總報也。】

「觀夫。空如來藏。碎祖師關。獨露真常。無非般若。」

【觀夫者。發語之辭也。如來藏有三。以配三諦三身
也。空如來藏。即真諦法身也。不空如來藏。即俗諦
報身也。空不空如來藏。即中道諦化身也。關者。門
之橫木為關也。宗。以一千七百則因緣。為祖師關。
故云欲透諸祖重關。只須一一拶波。今云。空如來
藏者。直顯直諦法身。聖凡兩忘。真俗俱泯。故云空
如來藏也。獨露真常者。科家慈心太切。分明指示。
此明真理之外。了無片事可得。故云無非般若也。】

「三心不動。六喻全彰。七寶校功。四句倍勝。」

【上伸般若之功能。此伸施財之所以。三心者。經云。
過去心。未來心。現在心。皆不可得。故云三心不動。
六喻者。夢幻泡影露電也。彰者明也。七寶者。金。銀。
瑠璃。硨磲。碼碯。珊瑚。琥珀也。校者比也。經云。以七
寶滿三千大千世界。布施功德。比況此經。見聞受
持。四句之功德。百千萬億。不及其一。故云四句倍
勝也。】

「若乃循行數墨。轉益見知。宗眼不明。非為究竟。」

【上來歎教。雖有如是之功。要在行人用意。若乃者。
指看經之人。若不句句消歸自已。言言冥合真心。

一向只管循行數墨。只是轉增多見多知。背却般
若功能。障塞真常妙用。楞嚴經云。知見立知。即無
明本。知見無見。斯即涅槃。宗眼者。宗即心宗。眼即
智眼。心為一身之主宰。萬法之根源。心不妙悟。多
聞無益。華嚴經云。如人數他寶。自無半錢分。於法
不修行。多聞亦如是。此勉行人。若不如說而修。洞
見真諦者。皆是非為究竟也。】

「嗚呼。」

【此是科家。警歎之辭。緊要行人珍重。下乃法喻分
明。令人著眼也。】

「微宣奧旨。石火電光。密顯真機。銀山鐵壁。」

【微宣奧旨者。敘陳此經。乃是微妙之法。深奧之旨。
第一之說。要令行人。急須著眼。故喻石中之火。電
內之光。此理。眨眼參差千萬里。低頭思慮萬重關。
密顯真機者。此經。凡有二十九處。言菩提心。總是
一箇真心。故云密顯真機。即真心之機。靈妙莫測。
人難履踐。喻如銀山鐵壁。挨拶不入。拈弄不得。如
蚊子上鐵牛相似。難以咬嚼也。】

「瞥生異見。滯在中途。進步無門。退身迷路。」

【此乃重重指示。微細提携。要人發起真知真見。若
是行人。瞥生一念異見之情。便於般若真智相違。
情存於境。墮在中途未得到家。故云進步無門。退
身迷路。可謂無端起知見。著相求菩提。情存一念
悟。寧越昔時迷。此理。但起纖毫聖凡之見。即是途

路之說者也。】

「聊通一線。俯為初機。良馬見鞭。追風千里矣。」

【此乃科家。自伸已功。亦是謙辭。我今致此科文。只
是於行人聊通一線。俯為初機。豈敢達於上士也。
良馬見鞭者。引喻比之。若是上智。未舉先知。不言
而會。豈用剩殘之說。古云。若是金毛獅子子。三千
里外見誵訛。不用開口動舌也。】

「彌陀如來。」

【上云。俯為初機。此言。初機所以。科家。先舉能攝之
佛。次警所攝之機。梵語彌陀。此云無量壽。乃樂邦
之主也。以彼佛。光明無量。照十方國。無所障礙。故
曰阿彌陀。其佛壽命無量無數。故名無量壽也。】

「竊以。幻身不久。浮世非堅。不久。則形軀變異。非堅。則
火宅無安。」

【竊以者。偷竊之義。不敢正言。亦是謙辭也。幻身者。
無而忽有曰幻。眾法積聚曰身。最初原無此身。只
因三緣假合而有。成必有壞。有必歸無。故云不久。
浮世非堅者。喻此色身。如水上泡。速起速滅。故云
非堅。不久變異者。言此身形。不久變異也。生則童
顏少壯。衰老病死。故云變異也。非堅無安者。以喻
三界為一火宅。眾生業報。皆處其中。天有五衰。人
有八苦。如眾火所逼。有何安樂。故云無安。經云。三
界無安。猶如火宅。科家。要人識幻身不久。知法身
長久。火宅無安。淨土長安也。】


「由是。輪迴六趣幾時休。遷轉四生何日盡。若不念佛
求出離。畢竟無由得解脫。」

【由是者。結前起後之辭。由前云因有幻身。封執為
我。便有我所。起十使煩惱六十二見。八十一品惑
障。由此我故。而生六根。所染六塵。造無邊罪。隨業
受報。六趣輪迴。喻如車輪。上下遷轉。無有窮盡。故
云何日盡。幾時休也。六趣者。即六道是也。四生者。
即胎卵濕化是也。以六趣四生為眾生所住之境
界。所遊之道路。出入往來無有休息也。若不念佛
者。科家。與行人。指條出路。唯有念佛一門。方得離
六道。出四生。所以云。若不念佛求出離。畢竟無由
得解脫也。】

「豈不忙然省悟。火急脩持。」

【此乃科家勉人。急早修持。如救頭然也。既是西方
一路。念佛法門。為離六趣。超出四生。捷徑要路。何
不速疾省悟。聞早修持。故喻云。如火燒頭。速救猶
遲。故云火急也。修持者。要人修進持念六時精勤。
一心不亂。觀想彌陀。專持聖號。臨命終時。決定往
生極樂世界。見佛聞法。受上品記。故云修持。石屋
詩云。世事紛紛無了期。自家活計猛提撕。落湯螃
蠏人人見。撲火飛蛾個個知。病到始知身是苦。死
來唯有業相隨。浮光幻影須臾事。火急修行早是
遲。】

「盡報為期。誓生安養。高超三界證真空。逈出四流無

苦趣。」

【此是科家。勉人進修。要在從始發心。至生淨土。為
一期之限耳。故云盡此一箇報身。為一個修淨土
期限。故云盡報為期也。誓生安養者。誓即發願也。
安養者。淨土也。如云。願以此功德。乃至盡此一報
身。同生極樂國。故云誓生安養也。高超三界者。言
此念佛法門。是橫出三界。不同二乘。斷九地惑證
四果理。歷五十五位階級。乃是竪出三界也。惑最
難斷。果最難證。不如念佛法門。不用斷惑。不歷地
位階級。不須證果。帶業往生。故云高超三界也。證
真空者。言此念佛法門。不但只是超出三界。又能
證入真空實相之理。故云證真空也。逈出四流者。
即欲流。有流。無明流見流。故云四流。喻如長江之
水。古今不斷長流也。無苦趣者。既是念佛法門。超
出三界。遠離四流。得生極樂世界。無有三惡道苦。
故云無苦趣也。】

「釋迦如來。」

【前一節。舉能攝之彌陀。此一節。舉能折之釋迦。二
佛。化生利物。各專其門。酧昔本願。各居其土。教化
眾生也。】

「詳夫。百年光景全在剎那。四大幻身豈能長久。」

【詳夫者。是發語之端也。百年者。自人壽八萬四千
歲時。為增劫之終。又為減劫之始。一百歲減一年。
減至人壽一百歲時。有釋迦佛出興於世。度脫眾

生也。此言百年光景。即三萬六千日之光景。即一
百個四時八節。之時景也。剎那者。佛言。如壯力士。
持劒斬一綟絲。一時速斷之頃。有六十四之剎那
也。盖百年光景。而被於剎那不住。念念不停。消磨
盡矣。故云全在剎那。四大幻身者。此身。以地水火
風四大而成。幻化而有。最初受胎之際。識心投入
赤白二滴。如磁石吸鐵相似。三緣和會。方成此身。
生老病死。終歸散滅。故云豈能長久。此一段文。從
詳夫百年。下至青山低處止。乃是如如居士。勸發
菩提心之文。總有三大科。其一。顯六道輪迴之苦
楚。其二。明三教聖賢之因緣。其三。廣示異轍同歸
大道也。】

「每日塵勞汩汩。終朝業識茫茫。不知一性之圓明。徒
逞六根之貪欲。」

【此明眾生。染緣之因也。每日者。從朝至暮也。塵即
六塵。勞即勞擾。業即六塵之業識。牽引此心。汩沒
塵境。眼被色牽。耳隨聲轉等。故喻流水之汩沒。業
海之茫茫。故結云。只因不識一性之圓明。所以徒
逞六根之貪欲。不知元是一精明。分為六和合。經
云塵為賊媒自劫家寶是也。貪欲者。吸引無盡曰
貪。五塵所好為欲也。】

「功名盖世。無非大夢一場。富貴驚人。難免無常二字。」

【前一節。歎時不常。此一節。歎身不久。警其不識圓
明之性。徒逞貪欲之為。乃是教勉除貪。喻如黃糧

大夢也。無常者。死之異名也。】

「爭人爭我。到底成空。誇會誇能。畢竟非實。」

【爭人者。爭兢彼此。分別高低。如楚覇王鴻溝為界。
自刎烏江。到頭得失皆空。徹底悉歸敗壞。可謂試
看漢陵併楚廟。一般瀟洒月明中也。誇會者。矜誇
手段。見識超人。華陀刮骨之妙。韓侯埋伏之機。臨
終有苦難逃。命盡無方可避。故云畢竟非實也。】

「風火散時無老少。溪山磨盡幾英雄。」

【此警生死不在老少也。風火者。地水火風也。散時
者。即命盡之時也。暖氣歸火。動轉歸風。潤濕歸水。
骨肉歸土。不定老少而為常準。故云。莫待老來方
學道。孤墳多是少年人也。溪山磨盡英雄者。如漢
有三傑。英名盖世。唐有十室。雄烈絕倫。而今空有
虗名。到底同歸下土。故云日月無根天不老。英雄
盡被消磨了也。】

「綠𩯭未幾。而白髮早侵。賀者纔臨。而弔者隨至。」

【綠𩯭未幾者。少小則朱顏綠𩯭。老耄則鶴髮雞皮。
故云。暗送冷霜侵綠𩯭。輕垂衰邁老形骸也。賀吊
者。昨日誇官慶賀。今朝命盡黃泉。古德云。畫虎雖
成未點班。百年夫婦一朝難歡情未動悲情動。賀
者纔臨弔者還。玉燭堂前空寂寂。紅羅帳裡淚潺
潺。從來未見夫郎面。枉惹虗名滿世間。故云。賀者
纔臨。而吊者隨至也。】

「一包膿血。長年苦戀恩情。七尺髑髏。恣意慳貪財寶。」


【此一節。破貪色之迷。令修五不淨觀。古云。皮包骨
肉併膿血。強作嬌嬈誑惑人。千古英雄皆坐此。百
年同化一坑塵。慳貪財寶者。乃破貪財之執也。淨
土詩云。皮包血肉骨纏筋。顛倒凡夫認作身。到此
始知非是我。從前金玉付他人。故云。七尺髑髏。恣
意慳貪財寶也。】

「出息難期入息。今朝不保來朝。愛河出沒幾時休。火
宅憂煎何日了。」

【此歎人命無常。如風中燭。一息不來即後世。誰人
保得此身堅。雪峰云。一盞孤燈照夜臺。上床脫了
襪和鞋。三魂七魄夢中去。未委明朝來不來。愛河
出沒者。指前財色貪愛喻如一河。一切痴迷眾生
盡沒其中。為生死本相續常劫。無有出期。故云幾
時休也。火宅者。三界譬為一宅。其中眾生而常止
住。天上五衰之火逼。人間八苦之火迫。因愛生貪。
貪而復嗔。嗔而結業。故喻如火逼迫憂煎也。非一
朝一夕。經歷塵點劫數。受苦無窮。故云何日了也。】

「不願出離業網。只言未有功夫。閻羅王忽地來追。崔
相公豈容展限。」

【不願出離者。此明眾生以苦為樂。甘住其中不願
出離也。如網籠罩。不能出離。縱有良師善友勸修
出世之因。只言事業未辦。不得閑暇工夫也。梵語
閻羅。唐言諍息。以罪人所造善惡因果。注於簿中
年月日時。分明不容折詞諍論。故云諍息。忽地來

追者。以世人。陽限壽命屬於陰司。命盡之時。閻君
發帖拘喚。故云來追。崔相公者。人曹官也。掌冥司
生死之簿。未注生先注死。故云。豈容展限也。即東
漢時人。姓崔名瑗字子玉。後出任遷伋縣令。時人
歌曰。天降聖明君。賜我仁慈父。後胡廣薦瑗遷濟
北為相。次後命終。為泰山府君。掌冥司之事也。有
云符到便行。不容住滯之謂也。】

「回首家親都不見。到頭業報自家當。」

【此明人死。孤魂獨逝也。回首者。轉頭也。不見者。死
生別路也。既是生死路別。家親豈能得見。慈親孝
子。無復相隨。到頭業報者。平生每日為妻為子。所
造惡業。唯是自家承當。妻子不能相代。古云。縱使
妻兒相惜。無計留君。假饒骨肉滿前。有誰替汝。所
以自家當也。】

「鬼王獄卒。一任欺凌。劒樹刀山。更無推抵。」

【鬼王乃陰府閻羅十王。獄卒即牛頭馬面等卒也。
一任欺凌者。阿含經云。牛頭見受苦眾生。惟恐不
毒。或問獄卒。眾生受苦。甚可悲愍。何以無慈。獄卒
答云。如此罪惡。諸受苦者。在世不尊君王。不孝父
母。謗佛謗法。謗諸賢聖。罵辱六親。輕慢師長。造十
惡業。故受此苦。罪畢脫免之時。故我恒加勸諭。此
地獄中劇苦無量。非可忍耐。汝今得出。更莫造罪。
今日幸脫。俄頃復還。令我筋力疲厭。從劫至劫與
其相對。以是義故。我於罪人。無片慈心。故加楚毒。

劒樹者。經云。有十八釰林地獄。一一地獄。縱廣五
百由旬。滿中釰樹。一一釰樹。高四十由旬。枝葉刀
釰。令諸罪人上。刀山者。經云。別有十八刀山地獄。
一一刀山。高五百由旬。盡以刀。刃向上各高三尺。
有大羅叉。驅諸罪人。皆登此山。割截脚足。苦不可
忍。以前世時。於山野中安施鎗剌。傷害眾生。故招
斯罪也。】

「或攝沃焦石下。或在鐵圍山間。」

【經云。阿鼻地獄。上衝大海沃焦山下。大海水滴。如
車軸許。成大鐵尖。滿阿鼻城。在此地下。八十萬里。
有石名沃焦石。廣八萬四千由旬。厚二萬里。下有
一百三十六座地獄。有八大地獄為主。一斬活等。
或在銕圍者。大銕圍山遶大千界。高至三禪天。中
銕圍山遶中千世界。高等二禪天。小銕圍山遶小
千世界。量等初禪天。盡在其中。十六寒地獄。十六
熱地獄。併在其中者也。】

「受鑊易。則萬死千生。遭剉磕。則一刀兩段。」

【阿含經云。十六熱地獄中。第六名銅鑊地獄。大五
百由旬。獄卒努目捉罪人足。倒投鑊中。隨湯上下。
身爛骨現。苦不可當。求死不得。求生無方。從此鑊
出復入彼鑊。無有休止。巧風吹活。又入鑊中。苦不
可言。遭剉磕下。教化地獄經云。有合山地獄合石
地獄。山石合來。磕剉其身。骨肉粉碎。佛言前生斬
害眾生。為兩段者。經云。阿鼻地獄中。七重釰林。復

有飛刀從空而來。斫斷身體。肢節頭首段段而壞。
乃生前殺生之報也。】

「饑吞熱鐵。渴飲鎔銅。」

【前云。十六地獄中。第四饑餓地獄。獄卒縛諸罪人。
仰臥地上。以杓盛於洋銅熱汁。灌入罪人口中。從
咽至腹洞徹下過。無不焦爛。苦不可當。死而復活。
還又灌之。晝夜三時。有大銅鑊。入閻王宮。王見怖
畏有大獄卒。以鈎擗大王口。以杓盛洋銅汁。灌入
王口。無不焦爛。事之了畢。還與婇女。受諸娛樂。彼
諸大臣亦復如是也。】

「十二時甘受苦辛。五百劫不見頭影。」

【此明地獄時長也。十二時者。以人間一千六百年。
為他化自在天一晝夜。他化自在天一千六百年。
為阿鼻地獄中一晝夜。阿鼻地獄中十二時。則人
間六十小劫。墮此獄中經五百劫。方得出頭。故云
五百劫不見頭影也。】

「受足罪業。復入輪迴。」

【此明地獄罪業受畢。復入六道輪迴也。罪者。謂五
逆十惡。兼謗方等經之罪。墮阿鼻獄中。經八萬四
千大劫。罪畢復入寒氷獄中。八千歲目無所見。百
千狐狼而共掣食。命終之後。又入畜生道。五千萬
歲。罪畢復生人中。盲聾瘖瘂貧窮下賤。經五百身
還入三途。不言餓鬼者。上饑吞熱銕等是也。】

「頓失舊時人身。換却這迴皮袋。」


【此一節。呈前復入輪迴之義也。雖得人身。而不修
十善慈悲喜捨。從此復造罪業。又入三塗。所謂頓
失舊時人身。換却這迴皮袋。向下行容失人身換
皮袋所以也。】

「披毛戴角。銜鐵負鞍。以肉供人。用命還債。」

【此節。呈前既失人身。復為異類也。披毛戴角者。即
牛馬等。用力酧還也。以肉供人者。即雞猪等。以命
還債也。唐時。汾州孝義縣民。姓路伯達。永徽年中。
負欠同縣人錢。一千文諱而不還。遂共錢主於佛
前盟誓。我若昧公錢財。願我身死與公家作牛。錢
主其心乃止。路伯達死之二年錢主家牸牛生一
牛犢。額上生白毛。為路伯達三字。其子姪。將錢五
千求贖。主不肯𠃔。乃施與隰城縣。啟福寺僧真如。
助造佛圖也。凡有人見此事。無不發心止惡遷善
也。】

「生被刀砧之苦。活遭湯火之灾。」

【此明以肉供人之事。唐時。晉江縣尉張縱。好啖鱠
魚。偶死至冥府。王曰。我追張從。汝何故將張縱來。
宜放迴還。吏曰。此人好食鱠。罰他為魚七日。王乃
然之。其吏引至河邊。推縱入水。化成小鯉魚。七日
長二尺餘。忽有漁翁布網得之。置水倉中。有晉江
王縣丞。使人求魚。漁翁以小鯉與之。夫人嫌小。更
來索之。遂將大魚奉之。夫人對鏡梳粧。袒褊一膊。
囑付庖人作鱠。以待張縱友人御史李蕚。庖人持

刀削鱗巳。未及剪頭。縱之本身遂活。乃詣王縣丞
宅。握蕚手曰。食鱠飽耶。具如上說。陰府罪罰為魚
七日之事。彼此驚歎。此言殺生者。現世受刀砧之
報也。活遭湯火之災者。唐時。內侍徐可範。甞取活
鱉。鑿去其甲。以熱油注而食之。又用肥驢縻絆室
內。盆盛五味汁於前。四面迫之以烈火。待其渴飲
五味汁盡。宰而喫之。後忽得疾。見羣獸鳥雀啄食
其肉。痛苦萬狀。覺冷忽思床下布火。及熱油醋灌
身。又以網罩。不久發熱。身生瘡疱。疼入骨中。臨死
為一束黑骨。此亦殺生之報應。故云活遭湯火之
災也。】

「互積冤𠎝遞相食噉。」

【此謂呈前二事。遞相殺害食噉也。冤𠎝有二。一者
人中冤𠎝。經云。一切眾生從無始來。冤對無量。或
於父母師長六親妻子兄弟姊妹等。起諸冤結。更
相嫌恨是也。二者畜生中冤𠎝。經云。一切眾生從
無始來。三毒十惡。好殺禽獸斷牛羊等。或殺害眾
生噉食其肉。或發撤陂池壅塞溝渠。惱害水性。恣
意殺害。遞相食噉。冤對無量也。】

「那時追悔。學道無因。」

【那時追悔者。以前世惡冤對相纏也。墮落三途。隨
類受報。都不自由。被業所牽。追悔不及。欲學妙道。
無因而得也。宋時。丞相王安石。字介甫。熈寧間。行
青苗法不善。無益於人。其子王雱。為崇政殿說書。

陰為父佐務。其青苗新法必行。雱忽而卒。公亦罷
相。晏閑中如一夢寐。見一鬼使領雱荷銕枷號泣
公前。謂獲譴罪。由行青苗法不善。公問使者乞解
脫。使曰。建寺齋僧可免。由是捨宅為寺。額曰保寧
寺。齋僧追薦冥福。此文出言行錄矣。】

「何如直下承當。莫待今生蹉過。」

【此是總結前文。警勉要人省悟也。前巳既知在三
途中無因學道。何如今日直下承當。古云。此時若
蹉過。萬載卒難逢。動靜元非物。不墮有無中。傅大
士云。夜夜抱佛眠。朝朝還共起。起坐鎮相隨。語默
同居止。纖毫不相離。如身影相似。欲知佛去處。只
這語言是也。】

「釋迦文佛。捨皇宮而直往雪山。」

【此下之文。明直下承當。所以也。梵語釋迦。唐言能
文。亦云能儒。謂此娑婆世界。以文字語言而為佛
事聞其法者皆得開悟。故云文佛也。三祇果滿萬
行功圓。上辭兜率下降王宮。與母摩耶右脇誕生。
具三十二相八十種好。於是不樂王位志欲出家
成無上道廣度眾生。始遊四門遇老病死。及見僧
人心生厭離。太子年方十九。淨居天人統領天眾
衛護出宮。四王捧馬足。及車匿騰空踰城而去。行
三由旬至䟦陀山林。以室劒自割鬚髮。淨居化作
獵師身披袈裟。太子將七寶衣貿之而著。修九次
第定知定非真棄之。復入雪山。六年苦行。覩長庚

星悟道。正當此土周昭王四十九年已卯歲十二
月初八日子時分也。可謂。棄金輪之寶位。捨九五
之皇宮。不貪榮樂雪山苦行。容鵲巢於頂上。掛蛛
網於眉間。不離草座成等正覺。乃是我佛出家教
化眾生之樣子也。】

「居士龐公。將家財而悉沉滄海。」

【唐時。有襄州衡陽縣。居士龐公名蘊字道玄。家豪
富貴積財滿室。世本儒業少悟塵勞志求真諦恤
念孤貧。時有二商往借資財。取財付訖。無力荷行。
公以脚力送之。至於樹下歇息嘆曰。有慈悲心不
知記往借人。今可昧之。言罷驢作人言。吾往昔借
公財物而昧。今來為驢還債商聞大驚。即將財帛
送還公所。公曰何忽而迴。商曰公豈知其意。吾欲
昧之。具述驢言因由所以送還。吾恐後世亦然。公
於夜間。至馬廐所。默聽畜等。互相酬還言論多少。
公回坐歎曰。吾本濟人而不知返累如此。吾所集
者禍也。吾以棄之福也。寧可清貧度日不圖濁富
虗名。即將家財運集滿船送至漢陽江中。沉而墜
之。其女靈昭編笟籬其子龐大哥種田園而度之
時光也。】

「真武不統王位。惟務修行。」

【玄帝啟云。乃淨樂。國王之太子。即奎婁二星分野
之下上應羣龍。梵度天也。王后名善勝夢吞太陽
而孕。十有四月降誕王宮。於開皇元年建甲辰歲

戊辰月甲寅日庚午時。於母左脇降生。瑞氣覆國。
天華散。異香芬身寶光。充滿國。皆變金色降誕之
後。面滿月。目鳳睛。耳秋荷。眉分八字唇若丹朱。七
歲愽通書史。十五辭父出家。志心念道。恒常誓言。
不統王位。惟務修行。父王不𠃔。密潛深山。偶遇紫
元真君。授與無極玅道。君曰汝擇山峰。冲霄紫氣
之上。方乃居也太子越海東遊。途逢一童授劒曰。
此方黑蛇毬角斷魔雄劒。長七尺二寸。闊四寸八
分。受巳東行。至均州之南。名曰武當。乃隱居也。王
思太子領兵五百追至武當入山渡水。九次方見
太子。周圍㵎水泛漲不能行之。五百人足忽然難
舉。遞相謂言。太子願力使之然也同聲言曰迴國。
願從太子在此學道。言巳如故。唯王泣而獨迴也。
太子居山。有靈鴉報曉。黑虎衛岩。烏鴉喙赤。順之
者昌黑虎驅奸。逆之者殃。修之未契。思欲下山。至
澗邊見老母而磨銕杵。太子問曰。磨杵何也。老母
答曰。為作針耳。子曰。不亦難乎。母曰。功到自成。有
何難哉。太子省其意也。麓仙題曰。碎礪功多粗者
精聖師邀謁上天京。我心匪石堅於石。小器成而
大道成。遂迴途中。折梅奇柳誓曰。我若道成開花
結果。言畢至岩端坐。感動美人時來顧看。一日言
曰。吾乃羣仙特來試之。言巳飛去。向所折者變為
楖木。梅實桃核杏形。名曰楖梅。其味酸甘。能愈百
病。玉溪真人曰。高真學道隱山時。親折梅枝寄柳

枝。行滿功成應舉日。花開子結試先知。仙翁護境
百邪遠。聖果標名萬世垂。服餌延齡除固疾。志誠
拜事福相隨。由是功行巳滿。果然花開子結太子
見七十二峰。中一峰聳紫霄下。庚子年丙戌月。丙
寅日。清旦天華自落祥雲四合。四方各三百里。頭
頂紫氣。披松羅服。五府龍君接上九霄。朝參玉闕。
惟務修行者惟者獨也。務者專也。斷習曰修。行則
無住。故云不統王位。惟務修行也哉。】

「呂公既作神仙。尚勤參請。」

【唐時。呂公者。姓呂名岩字洞賓。別號純陽子。文名
呂岩。真人。京川河陽蒲板人也。生於唐玄宗天寶
年間。世為顯官。累舉進士不第乃休。因遊華山遇
鍾離權。乃晉之郎官。避亂學養命術。將度純陽首
以財試。一日鍾呂偕行。鍾拾一石以藥塗之即成
黃金。授與之曰前途路費。呂問此仍壞否。鍾曰若
頻經火。或五百年壞矣。呂擲之曰。他日誤人去在。
鍾後以色試之。命呂入山採藥。化一小廬美婦歡
迎之曰。夫故久矣。今遇君子願不見棄。婦欲執手
而近。呂以手托開云。母人革囊穢於我矣。言訖婦
女不見。即鍾離也。於是授金丹之術。及天仙劒法。
遂得遊行自在。詩曰。朝遊南嶽暮蒼梧。袖裡青蛇
膽氣麤。三入岳陽人不識。朗吟飛過洞庭湖始謁
龍牙和尚。呂問曰。佛法大意云何。牙與偈曰。何事
朝愁與暮愁。少年不學老還羞。明珠不是驪龍惜

自是時人不解求。因過鄂州黃龍山。見紫氣盤旋
有異人所止遂入值機禪師上堂。師知有異人潛
迹座下。即厲聲曰。眾有竊法者。呂毅然問曰。一粒
粟中藏世界半升鐺內煑山川。且道意旨如何。師
曰守屍鬼。呂曰爭柰囊中有長生不死藥。師曰饒
經八萬劫。終是落空亡。呂不憤而去。至夜飛劒脇
之。師前巳知以法衣蒙頭。坐於方丈。劒遶數匝。師
用手指之。劒即墮地。呂以謝罪。師因詰曰。半升鐺
內即不問。如何是一粒粟中藏世界。呂於言下有
省。乃述偈曰。毀破葫囊折斷琴。此生不向汞中尋。
今朝悟得黃龍法。始覺從前枉用心。文出仙苑遺
事也。】

「蘇學士常親佛印。」

【蘇學士者。姓蘇名軾。字子瞻。號東坡先生。因謫黃
州曰。築坡而居。號東坡也。常親佛印者。佛印即南
康郡。雲居山。了元佛印字覺老。饒州浮梁林氏子。
世本儒業幻歲出家寶積寺。禮沙門日用為師。試
法華經受具遊廬山。謁開先暹禪師。得法之後年
二十八。先住江州承天。後居廬山歸宗與黃州對
岸。於師酧酢章句。及住金山寺東坡遷杭州太守。
復往來問道。值佛印入室。印云這裏無端明坐處。
坡云。借和尚四大為座。印云。老僧有一問。若答得
與汝四大為座若答不得即輸腰間玉帶。披即解
帶置案上云。請和尚問。印云。四大本空五陰非有。

端明向甚麼處坐。坡無語。印召侍者。留下玉帶永
鎮山門印以衲裙酬之。坡賦二絕云。病骨難堪玉
帶圍鈍根仍落箭鋒機。會當乞食歌姬院。換得雲
山舊衲衣。又云。此帶閱人如傳舍。流傳到我亦悠
哉。錦袍錯落渾相稱。乞與佯狂老萬回。】

「韓文公。終禮大顛。」

【韓文公者。姓韓名愈字退之。謚文公。為刑部侍郎
也。因唐憲宗元和己亥十四年正月。帝遣中使杜
英奇。持香華往鳳翔府法雲寺。護國真身塔所。請
釋迦文佛指骨入內帝御安福門迎拜。留禁中供
養三日。五色光現百僚稱賀歷送諸寺釋部威儀
太常。長安。萬年。音樂旌幡皷吹偉盛殊特刑部侍
郎韓愈。上表陳諫。引古言今。稱帝壽國祚之不延
永。帝大怒。以表示宰輔。將抵以死。裴度。崔羣。為解
曰。愈言訐牾。罪之誠宜。然。非內懷至忠。安能及此。
願少寬假。以來諫諍。帝曰。愈言我奉佛太過。猶可
容之。至謂東漢奉佛巳後。天子咸天促。言何乖剌
耶愈人臣狂妄敢爾。於是戚里。諸王舊臣。皆為愈
哀請。遂貶潮州刺史。愈。到郡之初。以表哀謝勸帝
裒封泰山。久而無報。鬱鬱不樂。聞郡有大顛禪師。
道德名重。以書招之。三招而大顛至。顛之言論超
勝。留數十日。或入定數日方起。愈甚敬焉。師辭去。
愈祀神海上。及登靈山。造師之廬問曰弟子軍州
事繁。省要處乞師一句。師良久不顧。公罔措。時三

平為侍者。乃敲禪床一下。師云作麼。平云。先以定
動。後以智拔。公乃拜三平而謝曰。和尚門風高峻
愈於侍者處得箇入路。自此以大顛為師也。終禮
大顛者。始則毀佛。終乃禮之。後遷袁州刺史。復造
顛廬施衣二襲。而請別曰。愈也。將去師矣。幸聞一
言卒以相諭。顛曰。吾聞易信人者。必其守易改。易
譽人者。必其謗易發。子聞吾言而易信之矣。庸知
復聞他說。不復以我為非哉。遂不告之愈。知其不
可有聞。乃去至袁州。孟簡尚書。知愈與大顛遊。以
書抵愈嘉其信嚮愈答簡書。稱大顛頗聰明識道
理實能外形骸以理自勝。不為事物侵亂。雖不盡
解其語要。且自胸中無滯礙。因與之往還也文出
韓子集。】

「裴公。奪笏於石霜。」

【裴公者。姓裴名休字公美。河東濟源縣人也。潭州
石霜山慶諸禪師。乃新塗陳氏之子。出家後。到溈
山作米頭發明大事。次住石霜山。裴公來參。師拈
過裴公笏問公曰。在天子手中為圭。在公手裡為
笏。在老僧手內喚作甚麼。休無對。師曰。乃留下笏。
在寺作山門中景致也。】

「房相。問法於國一。」

【房相。問法於國一者。訛也。原是崔趙公問。弟子今
欲出家得否。師曰。出家乃大丈夫事。非將相之所
能為公有省也。師諱道欽。蘇州崑山朱氏子。始初

業儒。年二十八。遇潤州鶴林素禪師。勉剃落乃戒
之曰。汝乘流而行。逢徑即止遂往南邁玄宗天寶
三載。抵臨安東北一山。問樵者曰。此徑山也乃駐
錫焉。其山有龍淵。而龍王現身為人。献其地與師。
乃成伽藍。至代宗大曆三年詔至𨷂下帝親瞻禮
帝謂忠國師曰。朕欲賜欽師一名。國師欣然奉詔。
乃賜號國一禪師後辭歸徑山。至是十二月示疾。
說法而逝帝。賜謚大覺禪師也。】

「妙善不招駙馬成佛無疑。」

【昔宣律師。居終南靈感寺行道。感天人給侍。師問
天曰。吾聞觀音大士。於娑婆大有因緣。顯化何地
最勝。天曰。菩薩示現無方。而肉身降跡香山為勝。
師曰。香山今在何處。天曰。嵩岳之南二百餘里三
山並列。中為香山。即菩薩之地。山之東北。乃過去
有王。名妙莊嚴主。夫人名寶德。王無太子惟有三
女。長妙顏。次妙音。小妙善。三女之中二女巳配唯
第三女進止容儀。超然拔俗常服垢衣。不華飾。日
止一食。不茹葷辛。齋戒修行。無有退志。王謂妙善
曰。汝今出幼當招駙馬。妙善曰。愛河浪闊苦海淵
深。豈貪一世之榮。而沉多劫之苦志求出家。修行
學道王怒。擯後花園絕其飲食令母苦勸而招駙
馬。妙善曰。虗空有盡我願無窮。王聞大怒。詔白雀
寺尼。僧惠真。領去寺內。種菜。設計勸勉回宮。妙善
曰。豈不聞障人出家萬劫受芒。汝等敢違佛門利

益。甘受三塗業報。尼曰。我奉王命非干我事。妙善
不𠃔。堅欲出家。尼奏王。王大怒令軍圍寺。盡斬尼
眾火焚僧房。公主被龍神。攝在香山之下。毫髮無
損。結菴而居草衣木食人莫知之。巳經三載時王。
因是毀寺殺僧罪業故。感迦摩羅疾寢息不安。醫
治不瘥。榜詔四方人治之。時有異僧曰。吾有神方
可療王疾。王曰。汝有何藥。僧曰。用無嗔人手眼合
藥服之即瘥。王曰。此藥難得。僧曰不難。今王國內。
西南有香山絕頂。有一仙人修道行滿。此人無嗔。
求之必與。王令侍臣持香入山。拜仙人曰。君王有
疾敢勞僊人。求其手眼以救王命當令發心。僊人
聞巳。刀剜其兩目。斷其雙手。付與侍臣。爾時大地
悉皆震動侍臣迴國。令僧合。藥。王乃服而病愈。其
王嚴駕至香山。拜謝瞻禮。王見僊人無有手眼。身
不完具。王及夫人左右窺視。深生哀念。僊人形相
頗類我女。僊人曰我即妙善是也。兒奉手眼上報
父恩。王聞之抱持大哭。王曰朕乃無道。使令我女
受大苦痛。僊人曰。吾非苦痛我捨肉眼得金剛眼。
捨凡夫手得金色臂。誓願不虗必得是果。於是天
地震動僊人乃現千手千眼。大悲觀世音菩薩。身
相端嚴光明晃耀。巍巍堂堂如星中月。王於夫人
合國人等。皆發善心歸向三寶。菩薩遂入三昧。端
然入滅矣。】

「六祖相遇客人。聽經頓悟。」


【六祖大師者。二字惠能也。父姓盧。母李氏。誕生之
時。於貞觀十二年戊戌。二月八日子時毫光騰空
異香滿室。黎明有二僧造謁。謂師之父云夜光生
兒專。為安名。可上惠下能也。其父曰。何名惠能答
曰。惠者以法惠施眾生。能者能作佛事。言畢而去
進之不見也。師不飲乳。夜遇神人灌以甘露。祖本
貫范陽郡。後流遷於嶺南。新州為百姓。其父早亡
老母孤遺。移來南海艱辛貧乏。於市賣柴度日。時
有一客買柴。使令送至客店收去。能得錢却出門。
傍有一客誦金剛經。能聞經云。應無所住。而生其
心。心即開悟。後參五祖黃梅傳道。出世曹溪。故號
為六祖也。】

「禪道若無況味。聖賢何肯歸依。」

【況者比類之義。又深也。以禪道比類將來若無淵
深之味而古今之聖賢。何肯信向歸依者也。】

「華林。感二虎隨身。」

【潭州。華林善覺禪師。常持錫杖夜出林麓。七步一
振錫。一稱觀音名號觀察使裴休。訪問之曰。師還
有侍者否。師云有兩箇。祇是不可見客。裴曰。在甚
麼處。師喚大空小空。時二虎。自庵後而出裴覩之。
而驚怖。師語二虎云。有客且去。二虎哮吼而迴裴
問師曰。作何行業。感得如此師乃良久。會麼裴曰。
不會。師云。山僧常念觀世音菩薩。】

「投子。有三鴉報曉。」


【舒州投子義青禪師。李氏子。而七齡詣妙相寺出
家。初習百法論。後入洛中聽華嚴五載。次講至諸
林菩薩偈曰。知一切法即心自性。忽有省曰。法離
文字寧可講乎。後參浮山圓鑑先夢得俊鷹畜。之。
既覺而青至。以為吉兆。至一日問。外道問佛。不問
有言不問無言。世尊良久。汝如何會。青擬語。山以
手掩青口。於是開悟拜起。山曰。汝妙悟玄微耶。答。
設有妙悟也須吐却。迷為登聖之梯杭。悟是墮凡
之坑阱。初祖曰亦不除愚而就智。亦不拋迷而從
悟。山以太陽皮履布裰付之。初開山慈濟先有記
曰。吾塔若紅是吾再來也。其後邦人而修師塔。忽
作瑪瑙色。未幾青領院事。投子山素無水。住後一
日㵎自泉生。郡守賀云。名再來泉也。其有三鴉。每
至五更報曉。人皆稱讚是師道德所。感禪者日增
道望日遠。異苗蕃茂。果符前讖者也。】

「李長者解經。而天厨送食。」

【李長者。諱通玄。乃唐朝宗枝也。太原東北人。身長
七尺餘形貌紫色眉長過目。鬚𩯭如𦘕髮紺而旋
螺。唇紅而齒密衣大布縫掖之制。戴樺皮冠腰不
束帶。足不躡履。冬無皴皹之患。夏無垢膩之侵博
達古今洞精儒釋。開元七年春。賷新華嚴經。曳笻
自定襄至并部孟縣之西南。同穎鄉大賢村。高山
奴家。止於偏房中造疏。演暢華嚴。不出戶庭。幾于
三載。高與隣里怪而不測每日食棗。十枚。栢葉餅

一個。餘無所須。後移南谷馬家古佛堂側。立一小
土屋。間處宴息棗。餅亦然。又賷其論併經。往韓氏
庄路逢一虎玄撫其背。以所負經論搭虎脊背。䭾
往上龕中去。虎弭耳前行。其處無水。拔老松去可
百尺餘。忽成池水深丈餘。呼為長者泉。室無脂燭。
每夜秉翰。於口兩角出白色光尺餘。俄有二女韶
顏皆雅。每日饋食一奩。于土龕前玄食巳撤器而
去凡經五年。論成四十卷。連經總八十卷。次決疑
論四卷。於開元十八。

三月十八入滅光照太虗。斑鹿白鶴悲于塔邊也。】

「須菩提打坐。而帝釋散華。」

【須菩提。在岩中宴坐。諸天雨華讚歎尊者。尊者問
曰。空中雨華乃是何人。云何讚歎。天曰。我是梵天
敬重尊者善說般若。者云我於般若。未說一字。汝
云何讚歎。天曰。尊者無說我亦無聞。是真般若。尊
者一日說法之次。帝釋雨華。尊者乃問。此華從天
得耶從地得耶。從人得耶。帝曰弗也者云。從何而
得。帝乃舉手。尊者云。如是如是。】

「達磨。執履西歸。」

【達磨者。乃南天竺。香至國王第三之子。姓剎帝利。
本名菩提多羅也。因二十七祖。般若多羅。至其國
受父王供養得所施珠。試其所言。祖謂之曰。汝於
諸法巳得通量夫達磨者。通大之義也宜名菩提
達磨。磨問祖曰。我既得法。當往何國而作佛事。祖

曰汝雖得法未可遠遊。且止南天竺國。待吾滅後
六十七載當往震旦設大法藥獲菩提者不可勝
數。直指上根。慎勿速行衰於日下。又汝到時南方
勿住。彼處唯好有為功德不見佛理。汝縱到彼。不
可久留。磨於是恭。稟其教服勤左右垂四十年。待
祖順世。演化本國。爾後念震旦緣熟。行化時至。來
辭於姪。王為具大舟汎海東行。三周寒暑達于南
海。時當此國。梁普通元年九月二十一日也。有廣
州刺史蕭昂。迎禮。表聞武帝。問答不契。航葦渡江。
至少林面壁九年。後得神光立雪斷臂。傳授衣法
磨知化緣事畢。欲返西天。於是入滅熊耳。當梁大
通二年十五日也。建塔於定林寺。魏遂以其喪。告
梁武帝。贈寶帛以祭禮供養後三載。魏使宋雲者
奉使西域迴。遇祖于葱嶺。手擕隻履翩翩獨逝雲
問祖何往。答曰西天去。雲至洛陽具說前事。門人
起壙隻履存焉。時魏孝莊帝。詔取遺履。供養於少
林寺。梁武帝聞祖化跡。親為製碑。至唐代宗。謚號
圓覺大師。塔曰空觀。】

「普化。搖鈴騰去。」

【鎮州普化和尚。不知何處人。受秘傳心。於盤山寶
積禪師也。唐咸通元年。將示滅乃入市謂人曰。乞
我一箇直裰。或與皮襖。或與布衫。皆不受。振鐸而
去。臨濟。令人送一棺。師歎曰。臨濟小廝兒饒舌。便
受之。遂辭眾曰。普化明日。東門外迴也。郡人。相牽

出城外。師。應聲曰。今日不合青鳥。乃曰。明日南門
外遷化。人亦送之。又曰。明日。向西門外方吉。人送
漸稀。出巳還返。人意稍怠第四日自擎棺出北門
外。振鐸入棺而逝。郡人奔走出城。揭棺視之了無
踪跡。唯聞空中。鐸聲漸遠莫測其由。頌曰。三界為
旅亭。四生為徑路。生來似著衫。死去如脫袴。不歡
亦不哭。無新亦無故。不拘造化成。一切由吾作。】

「羅漢。來參於仰山和尚。」

【仰山者。乃羅漢。稱為小釋迦再來也。得法於溈山
祐禪師。號溈仰宗有九一六種圓相以為宗旨。後
有一梵僧來參仰曰。問云。還識字否。山曰隨分。僧
乃右旋一匝云。是甚麼字。山於地上。書箇十字。僧
又左旋一匝云。是甚麼字。山乃改十字。作卍字。僧
畫一圓相以兩手托如修羅掌日月勢云。是甚麼
字。山書圓相圍却卍字。僧作婁至勢。山曰如是如
是。汝善護持僧禮拜畢。出門騰空而去。時有一道
者。請問仰山云。五日前問和尚還識字的僧。是何
處人山曰汝曾見否。道者云。正見出門騰空而去。
山曰此是西天羅漢。故來探吾宗旨也。】

「嶽帝。受戒於思大禪師。」

【思大者。燈錄校證。無有嶽帝受戒。於思大禪師之
文。本是嵩嶽元𡋣禪師。生伊闕李氏。幼歲出家。於
高宗永淳年間。受具戒於閒居寺。習毗尼。謁安國
師。頓悟玄旨。遂結廬于嵩嶽之龐塢。是年一日有

異人。即嵩嶽之神。峩冠袴褶而至。從者太多偉甚。
稱謁大師。師覩其非常。乃諭之曰。善來仁者何為
而至。彼曰。師寧識我耶。師曰吾觀生佛。等吾一目。
豈分別耶。彼曰。我此嶽神也能生死於人。師安得
一目我哉師曰吾本不生。汝焉能死。吾視身與空
等。視吾與汝等。汝能壞空與汝乎。苟能壞空及汝。
吾則不生不滅也。汝尚不能如是。又焉能生死耶。
嶽神稽首曰。我亦聦明正直於餘神。詎知師有廣
大之智辯。願受正戒令我度世。師曰汝既乞戒。即
既戒也。所以者何。戒外無戒。又何戒哉。神曰。此理
也。我聞茫昧特求師戒。我為門下弟子。師即設座
秉爐正几曰。付汝五戒。若能奉持。即應曰能。不能
曰否神曰。謹受其教。師曰。汝能不婬乎。神曰。我亦
娶也。師曰。非謂此也言無羅欲也。神曰能。師曰。汝
能不盜乎。神曰何乏我矣。焉有盜取哉。師曰。非謂
此也。言饗而福淫。不供而禍善也。神曰能。師曰。汝
能不殺乎。神曰。實司其柄。焉能不殺。師曰。非謂此
也。言有濫誤疑混也。神曰能。師曰。汝能不妄乎。神
曰。我正直。焉有妄乎。師曰非謂此也。言先後不合
天心也。神曰能。師曰。汝能不飲酒乎。神曰。吾受祭。
奠。焉能不飲師曰。非謂此也言不得亂性也。神曰
能。師曰。如上是佛五戒也。神即作禮辭去。師乃門
送而且觀之。見儀衛逶迤。如王者之壯。嵐靄烟霞。
幢幡環珮。淩空而隱沒矣。】


「徑山。至今猶是龍王打供。」

【杭州徑山道欽禪師。蘇州崑山朱氏子。初服儒教
也。其年二十八。遇素師。師謂曰觀子神氣溫粹。真
法寶也。求為弟子落髮素曰。汝乘流而行遇徑即
止。師遂南行抵臨安。見東北一山。問樵者。此是何
山。樵者曰。徑山也。乃駐錫焉。西遇危峰之北。石岩
敷座。有一老翁致敬曰。願捨此居為師駐錫之所。
師同南進。上至五峰之間。有一大湫謂師曰。吾若
去時此湫當漲留一穴水幸勿填之。我時常來言
訖而隱。於是雲霧晦冥。風雨大作。連夜不息。及曉
雨霽湫水盡涸。漲沙遂平。唯留一湫尚存。謂之龍
井。師居之常有異人。而來献供巳而隱之。每日如
此。盛知皆是龍王。令人送供者哉。】

「雪峰往昔能使木人開山。」

【福建雪峰義存禪師。泉州南安豐氏子。師生而惡
葷茹。襁褓間聞鐘梵之聲。見旛華必動容欣喜。十
二出家十七落髮。師事慶玄律師。初參德山玄鑑
禪師。問曰。從上宗乘中事學人還有分也無。山打
一棒曰。道甚麼。師舉似岩頭曰。我當時如桶底脫
相似。頭喝曰。豈不聞從門入者不是家珍。師曰。他
後如何即是他時。一一從自已胸中流出。始是盖
天盖地。師大悟曰。始是鰲山成道也。木人者即木
毬也。師凡喚僧必以木毬輥去。彼僧自來。若乞檀
施附字於毬上毬徑至檀越家。一一送施而來。智

門祚頌。雪峰輥毬孰辨機一千五百幾人知。眨起
眉毛千萬里。須是吾門獅子兒。】

「此皆巳驗之因由。切莫自生於退屈。」

【所謂結前之義。比前來十餘之聖賢。皆是以經効
驗有如是之因。感如是之果也。切莫退屈者。退者
却去也。屈者抝折也。乃科家勸勉行人。吝可自生
退却屈抝也。古德云。彼既丈夫我亦爾。不應自輕
自謾。而退屈者也。】

銷釋金剛科儀會要註解卷第一
