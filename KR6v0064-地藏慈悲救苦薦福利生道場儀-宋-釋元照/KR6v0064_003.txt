











地藏慈悲救苦薦福利生道場儀提綱
餘杭沙門元照集


(打下三陣　舉梵)


「　歸命敬禮，
　菩薩地藏王。
　忉利天宮，
　世尊稱讚歎。
　最初發願，
　獅子奮迅王；
　歷劫度生，
　誓願無邊量。
　苦趣流行，
　手執金錫杖；
　鐵圍山中，
　示現沙門相。
　統領十王，
　業鏡當空亮；
　顯大神通，
　寶珠光燦爛。」



壇前教誡　(佛龕)

(舉)人天同聽梵音聲　(四聲)

梵音聲菩薩摩訶莎　(四聲)


「　梵音初震一聲雷，
　無限人天眼豁開。
　怪得香風拂庭戶，
　龍天圍繞世尊來。」



詞句輕清，初傳於鷲嶺；梵音雅唱，得自於漁山。阿
難陀首唱於竺乾，陳思王終和於華夏。古今同韻，凡
聖交參。斯可以契聖達凡，斯可以利生接物。爰將法
句，演唱梵音，面位仁師，云何清舉？作梵

上來作梵功德，先伸仰答。上壇紺相，八位能仁。
五眼六通，辟支羅漢。天地蓋載，日月照臨。國王水土

之深恩，父母劬勞之厚德。四恩普報，三有均資。法界
含情，同圓種智。

(普念)摩訶般若波羅蜜

南無《大聖地藏本願經》　(和)冥陽海會佛菩薩

壇前教誡　(和)《大聖地藏本願經》


「　地藏法會妙難量，
　龍象交參聽舉揚。
　曠劫沉迷俱攝化，
　有何地獄與天堂？」



比丘(某)，稽首和南，敬白清淨大眾：今此地藏菩薩救
苦薦福利生道場，幾晝宵中，兩案陞猊，壇前教誡。今乃
道場初闡，法席弘開，敷演教科，奉行法事，先伸教誡，然
後加持。掌壇法師，一一布露。(入儀至)敬白如是

(舉)常精進菩薩摩訶薩

吟偈


「　地藏法會作津梁，
　理道場融事道場。
　八總相門明日月，
　一方寸地瑩冰霜。
　威儀濟濟臨壇𡒌，
　模範恢恢正紀綱。
　教誡倘能遵聖訓，
　紛紛花雨散天香。」



南無地藏王菩薩

道場法則儀當演　(和)《大聖地藏本願經》

輕慢欺功報應彰，日中影裏怎生藏？儀文備舉分明

事，佇聽猊頭為舉揚。會中側耳，師為分張。(儀至)讚聖者
德

(舉)常不輕菩薩


「　地藏威神詎可量？
　兩為聖女救慈堂。
　盡形素仰蓮花目，
　端坐常稱自在王。
　一旦佛慈俱感應，
　二生孝行愈增光。
　乃知因地勤修證，
　金口當年善讚揚。」



表揚咒水儀當演　(和)《大聖地藏本願經》

仰啟靈山大覺尊，金口教演振乾坤。眉間萬億天龍
鬼，大震雷音轉法輪。洪儀軌範，師為分明。(儀至)聊伸讚
歎

(舉)南無無垢淨光佛


「　地藏法會啟壇場，
　密咒柴油水米香。
　安息飛煙雲霧捲，
　蘭膏發焰慧燈光。
　緇流濟濟皆精潔，
　賢聖巍巍盡讚揚。
　法雨滿空甘露灑，
　道場何處不清涼？」



欲宣地藏因緣，會集人天龍象。柴油香米，故憑
秘密加持；法水齋饈，須仗真言咒讚。

(加持大明神咒經　加持咒柴陀羅尼)

(誦大悲咒　咒油陀羅尼　阿閦咒
　聰明咒　咒水香米陀羅尼)

(誦大明神咒經　六部神咒　諸部因緣　梵語心經
　（至）聞經佛子罪消滅　念請水文隨意　各處灑淨畢)


壇場內外悉清淨

歌讚

一鉢寒泉，蠲除熱惱，功勳莫可量。注想曹溪水，別
來幾度春光？凝然湛寂，灌清淨醍醐甘露漿。霏法雨，
楊枝灑處，遍滿壇場。

普願霑濡，使含識俱蒙出苦鄉；餓殍焦面，了悟自
性真常。我今法會，仗秘密伽陀咒讚揚。周沙界，無人
無我，盡獲清淨。

南無清淨慧菩薩　(稱念)　南無清淨慧菩薩　(迴向)

陀羅尼功德皆圓滿　(四聲)

迴向無上佛菩提　(四聲)

恭聞佛心無礙，伽陀開甘露之門；咒力所加，寶剎屋宅化
琉璃之色。入意伏願諸佛菩薩，以慈悲力，滿一切心。鑒
懇禱於周旋，回威光於頃刻。金鈴一振，薝葡之香徐來；
寶號重宣，樓閣之雲大布。化此穢土，速成淨邦。器用
受七寶之珍，服食等六珠之妙。一聞密語，俱發善心。
業火熾者，盡獲清涼；障垢重者，俱蒙蕩滌。遷趨人天之
勝果，頓超圓覺之上乘。宜乎檀信之所求，圓滿道場之
勝事。又勞清眾，結增善緣，念十方三世一切諸佛、諸尊
菩薩摩訶薩。

摩訶般若波羅蜜

教誡畢


登壇告白　(佛龕)

地藏海會佛菩薩　(四聲)

開壇門部陀羅尼　(四聲)

比丘(某)，稽首和南，敬白清淨大眾：今此地藏菩薩慈
悲救苦薦福利生道場本願功德經法，義理無窮，功德難
量。今欲禮請控告，大眾先須三業清淨，五體端嚴，意口
堅持，爾心不二。入五節在儀　(法不孤起（至）燒香供養)

讚歎三寶　(宣疏　警策)

禮請聖賢　(標聖位)

上來皈依三寶已竟，今當入壇禮請。自有儀文，一
一布露。上來有是誠意，控告聖賢。是聖是凡，悉知悉
見；天上天下，無不莊嚴；世出世間，普皆饒益。

比丘(某)，謹與修齋(某)，恭炷信香，稽首和南，一心仰告
遍法界主清淨法身毗盧遮那佛、圓滿報身盧捨那佛、千
百億化身釋迦牟尼佛、當來下生彌勒尊佛、西方教主阿
彌陀佛、十方無邊世界不可說不可說一切諸佛、過去有
佛、獅子奮迅具足萬行如來、覺華定自在王如來、一切智
成就如來、清淨蓮花目如來、無相如來、無邊身如來、寶
相如來、波頭摩勝如來、獅子吼如來、拘留孫如來、毗婆
屍如來、寶勝如來、寶相如來、袈裟幢如來、大通山王
如來、恒河沙佛如來、淨月佛如來、山王佛如來、智勝佛
如來、淨明王佛如來、智成就佛如來、無上佛如來、妙身

佛如來、滿月佛如來、月面佛如來、十方海會一切諸佛如
來，惟願萬億花台離淨土，百千寶蓋覆虛空，光降道場，
證盟修奉。願此信香，普同供養。

謹爇信香，稽首和南，一心仰告大慈大悲文殊師利
法王子菩薩摩訶薩、普賢王菩薩、觀世音菩薩、攝佞佛人
得大勢至菩薩、彌勒菩薩、無邊身菩薩、虛空藏菩薩、大
慈大悲冥陽救苦地藏王菩薩、化身光目女解脫菩薩摩訶
莎、百千萬億無量世界所有地獄處分身地藏王菩薩、如
來聖母摩耶夫人、[企-止+音]中啟問定自在王菩薩、普廣菩薩、化
身無毒財首菩薩、設食供養大孝光目女人、救親離苦婆
羅聖女、地藏啟問大辦長者、久證無生化度十方現身長
者、堅牢地神、緣覺、聲聞、阿羅漢眾，惟願身垂瓔珞，頂
戴寶冠，光降道場，主盟修奉。願此信香，(和)普同供養。

稽首和南，一心仰請釋迦提婆因陀羅大天帝、大千
界主摩醯首羅天帝、中千界主大梵天王、小千界主釋提
桓因天帝、二十八天諸天上帝、三官天子、四方天王、三
元三品三官大帝、五方五老天君、十一活曜真君、二十八
宿星君、十二宮分尊神、流年災福星斗、合家所屬本命星
君、遍天列像斗杓玄衡，惟願聖慈臨幸花壇，主盟修奉。
願此信香，(和)普同供養。

稽首和南，一心仰告四方天王，須焰摩天、兜率陀
天、化樂天、他化自在天天帝，梵眾天、梵輔天、大梵天天
帝，少光天、無量光天、光音天天帝，少淨天、無量淨天、
遍淨天天帝，福生天、福愛天、廣果天天帝，無想天、無煩
天、無熱天天帝，善見天、善現天、色究竟天、摩醯首羅天

天帝，乃至非想非非想處天天帝，一切天眾、龍眾、鬼神
等眾，惟願聖慈臨幸花壇，主盟修奉。願此信香，(和)普
同供養。

稽首和南，歸命禮請東嶽天齊仁聖帝、四岳四天聖
帝、嶽府嘉慶一切仙眷、北陰酆都大帝、酆都六洞魔王、
酆都無鞅聖眾，復有他方國土及娑婆世界海神、江神、河
神、樹神、山神、地神、川澤神、苗稼神、晝神、夜神、空神、
飲食神、草木神、威靈等，惟願聖慈降格花壇，主盟修奉。
願此信香，(和)普同供養。

稽首和南，一心奉請水府扶桑大帝、大川四瀆源王、
九江四海龍王、溪源潭洞真宰、五湖水帝、十二溪真、蓬
萊三島、浪苑仙鄉、水府界中一切部眾，惟願聖慈降格花
壇，主盟修奉。願此信香，(和)普同供養。

稽首和南，一心奉請地府秦廣都曹大王、初江龜錄
大王、宋帝明曹大王、仵官元琳大王、閻羅明賢大王、變
成鶴庭大王、泰山寶畦大王、平政圭元大王、都市紫炁大
王、轉輪配生大王、生祿判官、趙判官、王判官、夏侯判
官、崔判官，眾掌預修院、受生院、功德司官，二十四案、
七十四司、六院尚書、曹僚等眾，惟願聖慈降幸花壇，證
盟修奉。願此信香，(和)普同供養。

稽首和南，一心奉請忉利天宮閻羅天子所統他方國
土及娑婆世界諸大鬼王、惡目鬼王、啖血鬼王、啖精氣鬼
王、啖胎卵鬼王、行病鬼王、攝毒鬼王、慈心鬼王、福利鬼

王、大愛敬鬼王、無毒鬼王、多惡鬼王、大諍鬼王、白虎鬼
王、血虎鬼王、赤虎鬼王、散殃鬼王、飛身鬼王、電光鬼
王、狼牙鬼王、千眼鬼王、啖獸鬼王、負石鬼王、主耗鬼
王、主禍鬼王、主食鬼王、主財鬼王、主畜鬼王、主禽鬼
王、主獸鬼王、主魅鬼王、主產鬼王、主命鬼王、主疾鬼
王、主險鬼王、三目鬼王、四目鬼王、五目鬼王、祁利失
王、大祁利失王、祁利叉王、大祁利叉王、阿那吒王、大阿
那吒王、牛頤獄卒、馬面夜叉、鳥嘴魚腮、黃幡豹尾、追押
二魂使者、黃衣業道神君、奈河渡江使者、橋樑主執之
神、陰府界中一切部眾，恭望聖慈臨幸花壇，主盟修奉。
願此信香，(和)普同供養。

稽首和南，一心奉請陽元宮廟祀典百神、行年太歲、
至德尊神、當境城隍、土主、裡社之神、病司現化氣候神
王、土府至尊、九壘高皇大帝、土司二千食祿官君、家堂
香火福神、太陽司命灶君、住宅土地龍神、十二支干禁
忌、當處土地、裡域都官、三界功曹使者、四直等神、主道
場神、金剛龍梵、法會所請無量之神，恭望聖慈臨幸花
壇，證盟修奉。願此信香，(和)普同供養。

再炷信香，一心召請當齋亡者(某)，洎門中先近老少
姻親眷屬等魂，留赴道場，領霑功德。

再爇信香，一心攝召鐵圍山間，起教大士、面燃鬼
王，所統領者三十六部薛荔多徒，承佛神力，留赴寒林，
領霑濟度。

惟願慈悲常攝受　(入儀（至）迴向)

道場功德儀當演


大聖地藏王菩薩

佛以三身圓滿，十號周全，出則大振乾坤，無等無
雙；入則澄湛虛空，無言無說。現神通，攪長河為酥酪；
淨方便，變大地作黃金。毛吞巨海，芥納須彌。人間天
上總歸依，此界他方咸敬仰。一段洪文，請師宣揚。

(入儀至)皆共成佛道

(加持天府（至）閻羅王眾真言)

惟願慈悲常攝受　(迴向)

初時入壇　(佛龕)

仰告海會佛菩薩　(四聲)

大眾志誠心，同誦歎佛偈：


「　佛面猶如淨滿月，
　亦如千日放光明。
　圓光普照於大千，
　喜捨慈悲皆具足。」



敘禮請儀當宣演　(和)大聖地藏王菩薩

比丘(某)，稽首和南，敬白清淨大眾：今此初伸禮請，
經法功德，義理難窮，可以消災度厄，可以請福延齡，可
以拔罪解冤，可以生天作佛。言言見諦，句句全彰。發
願云：眾生度盡，方證菩提；地獄未空，誓不成佛。聞此
大願，豈不偉哉？所有儀文，法師布露。(入儀至)普皆饒益

歸依地藏王菩薩

比丘(某)，稽首和南，百拜禮請。(列聖位，依前禮請至儀內。
警策畢。　迴向)

第一時陞座　(佛龕)

(加持字母陀羅尼)

初登寶座，會集人天。四十二字母真言，加持念誦。

歌讚


秘密伽陀，如雲似海，難思難議。最要無他事，世尊
金口親宣示。四十二字母，法海詳細。有頓教，華嚴廣
大，一一明宗旨。

自善財童子親參禮，曾為舉揚奧義。法界之中，罪
垢多除。陀羅尼藏無邊際，濫觸爰從慈氏。信至道，人
間天上，渴仰生歡喜。

皈依地藏王菩薩

道場儀序當宣演　大聖地藏王菩薩


「　黃面瞿曇大法王，
　音聲寶鐸帶天香。
　欲崇善果資冥福，
　四品經題仔細詳。」



比丘(某)，稽首和南，敬白清淨大眾：今此法會，兩案
陞猊，初陳敷誦。道場法則，豎立壇儀。望聖意以昭彰，
整凡心而懈怠。此齋之設，非小補哉！種種祈福禳災，
一一消冤拔苦。若存若歿宜可設，是葷是酒戒之哉。隨
喜見聞，薰成種智。仁師講序，大眾樂聞。　入儀


「　三覺圓明大導師，
　歷經沙劫指迷津。
　眾生度盡方成佛，
　地獄空時現化身。
　一顆明珠為海藏，
　六環金錫振天輪。
　願垂金手提含識，
　普使同為解脫人。」



南無地藏王菩薩

(加持結跏趺座真言)


《忉利天宮神通品》經宣演

大聖地藏王菩薩

婆羅門女，地藏分身。知母氏造惡之深，告覺華自
在王佛，感夢遊於地獄，無毒稽首來迎。悅帝利以生天，
脫幽沉而離苦。功因孝行，敢不歸依？大眾同音，誠心
朗誦。

(入第一品經)

吟偈


「　菩薩弘誓妙難窮，
　十地增修道轉濃。
　長者子身求佛像，
　婆羅門女獲靈通。
　覺華示相因思孝，
　慈母生天賴善功。
　總是菩薩名地藏，
　化身南北與西東。」



南無地藏王菩薩

《分身集會品》經宣演　(和)大聖地藏王菩薩

分身集會，所有地獄之中；誓願弘深，不處天宮之
內。化諸剛強罪苦，咸令調伏其心。依教遺言，遵佛形
像。冀諸大眾，朗誦真經。

(入第二品經)

吟偈


「　如來慈念憫娑婆，
　惡習剛強造業多。
　生死妄緣皆是爾，
　涅槃真實豈由他？
　瞿曇設教觀仁者，
　地藏分身化愛河。

　示現百千諸國土，
　悉令調伏禮彌陀。」



(加持獻花寶座真言　（至）禮拜聖賢真言)

歌讚

誓願弘深，獅子奮迅，具足萬行莊嚴；眾生度盡，方
成正果，說法度人天。覺華自在王佛，婆羅聖女救
親，孝行因緣。大慈仁者，悲憐苦海，分身化現三千。

《觀眾生業緣品》經宣演　(和)大聖地藏王菩薩

佛母摩耶，請問眾生業報；能仁聖者，為分各獄因
緣。或行不孝而不敬三寶，或行殺盜淫而恣凶萬狀。
千千罪障，劫劫難逃。生前惡業有珠分，死後定沉無間
獄。灰河火鑊，鐵狗銅蛇。萬種辛酸，一言靡盡。仰憑
大眾，同誦真經。

(入第三品經)

吟偈


「　聖母恭詢善惡因，
　能仁一一為諮陳。
　鐵城萬里名無間，
　地獄千扃各有神。
　任爾羌胡並貊狄，
　何分富貴與孤貧？
　生前若不知慚愧，
　難免其中受苦辛。」



《閻浮眾生業感品》經宣演　(和)大聖地藏王菩薩

兩國相鄰，念人民而沉業海；二王同誓，隨願力以作
舟航。一發無上正真心，果因成就；一願眾生皆度盡，方

證菩提。光目興孝道之心，羅漢指歸依之路。女生信
敬，母獲人天。一段靈文，同音念誦。

(入第四品經)

吟偈


「　兩國相鄰各一方，
　同興願力化豪強。
　思親渴仰蓮花目，
　啟問先因自在王。
　光目女身行孝道，
　如來金口演靈章。
　若能行此菩薩行，
　萬億龍天共讚揚。」



(加持佛慈護真言　（至）四果阿羅漢真言)

歌讚

聖母摩耶悲憐六道，慇勤請問來因；慈尊開導人
間善惡，地獄果報分明。二國王悲心發願，光目女孝行
思親。冀諸仁者，無人無我，同音朗誦真經。

南無地藏王菩薩

(迴向　奏樂　下壇)

第二時入壇　(佛龕)

仰告諸佛諸菩薩　(四聲)

大眾志誠心，同誦歎佛偈：


「　佛身晃耀等金山，
　清淨殊特無倫匹。
　亦如妙高功德海，
　故我稽首佛山王。」



敘禮請儀當宣演　大聖地藏王菩薩

今當第二時中，入壇禮請，自有儀文。掌壇法師，一

一布露。(入儀至)聞斯五品

歸依地藏王菩薩

比丘(某)等,稽首和南,百拜禮請。(列聖位，依前仿禮請)

惟願慈悲常攝受　(入儀內　警策畢)

(迴向　下壇)

第二時陞座

加持字母陀羅尼　(二聲)

重登寶座，會集人天。楞嚴字母，作法供養。

歌讚

秘密伽陀，如雲似海，難思難議。最要無他事，世尊
金口親宣示。四十二字母，法海詳細。有頓教，華嚴廣
大，一一明宗旨。

自善財童子親參禮，曾為舉揚奧義。法界之中，罪
垢多除。陀羅尼藏無邊際，濫觸爰從慈氏。信至道，人
間天上，渴仰生歡喜。

本末因緣儀當演　大聖地藏王菩薩


「　大覺能仁法報身，
　梵音初震海潮音。
　見前在會諸仁者，
　端嚴重宣地藏經。」



比丘(某)，稽首和南，敬白清淨大眾：今此地藏菩薩慈
悲救苦薦福利生道場本願功德經法，第二時中，敷揚妙
義，重轉法輪。五品真經，一乘解脫。有何奇異，未可聞
乎？

(儀至)皈依正等覺


頌偈


「　心融悲智願難量，
　歷劫弘慈救苦殃。
　不向泥洹登正覺，
　永居苦海作津梁。
　風揚金錫停酸韻，
　月映明珠破暗關。
　度盡眾生方成佛，
　歸依惟願拯存亡。」



《地獄名號品》經宣演　(和)大聖地藏王菩薩

地獄重重，極者八寒八熱；羅叉隊隊，森然非鬼非
人。向善者姓註青篇，判生天道；造惡者名標黑籍，押入
鐵圍。夜叉暗裏食人心，獄卒台邊焚火鑊。凜然偉矣，
良可悲哉！本願靈章，同音朗誦。

(誦第五品經)


「　造業眾生不可窮，
　故分地獄與天宮。
　刀山劍樹三千仞，
　鐵壁銅蛇幾萬重。
　善惡兩途難隱諱，
　無常二字不相容。
　仰憑地藏分身力，
　金錫明珠處處同。」



《如來讚歎品》經宣演　(和)大聖地藏王菩薩

金口重宣，讚地藏威神之力；玉毫遍照，告天龍人鬼
之聞。善哉！普廣發慈悲；偉矣！如來開利益。一聞妙
語，十惡冰消。貝葉琅[王*(凵@(口*了*又))]，如法誦念。

(入第六品經)


「　大士陰功莫可量，
　如來金口為宣揚。

　生天但念慈尊號，
　愈病惟稱本願章。
　或鑄金銀銅鐵像，
　須焚戒定慧心香。
　見聞一一皆隨喜，
　普願眾生化吉祥。」



(加持發菩提心真言　（至）大悲心真言)

歌讚

貝葉琅[王*(凵@(口*了*又))]，普賢啟問。地獄名號多端，鐵圍山內，寒
冰，雪窟，牛耕，拔舌，蛆鐫。地藏王菩薩弘願，琰魔羅遍
界周流。一稱名號，延齡益筭，先亡祖禰生天。(舉佛)

《利益存亡品》經宣演　(和)大聖地藏王菩薩

地藏能仁，悲念常憂於苦海；大辯長者，傾心啟問於
蓮台。豁開生七之良因，遍說百千之業罪。勸修善果，
廣佈福田。如是精勤，存亡利益。仰惟大眾，同運潮音。

(入第七品經)


「　大地眾生造業多，
　是非人我動干戈。
　迴心向善歸真正，
　禮拜投誠絕黨阿。
　果報三途須辯論，
　存亡兩字莫差訛。
　若能言下開明了，
　掀倒須彌直甚麼？」



《閻羅王眾讚歎品》經宣演　(和)大聖地藏王菩薩

閻羅天子，統惡毒多毒之鬼；瞿曇老子，說今世後
世之因。眾生業障無邊，纔出輪迴而又入。百歲榮枯有

限，未遑樂極以悲來。一生如石火電光，萬事若朝霞曉
露。頓然醒悟，火急修持。本願真經，朗然誦念。

(入第八品經)


「　閻羅天子大威雄，
　判赦惟憑業鏡中。
　惡至遍身生猛火，
　福來滿面扇慈風。
　雖云聖者威而猛，
　其奈眾生去復逢。
　故統諸天來啟問，
　云何地獄不能空？」



(加持生難遭想真言　（至）滅惡趣真言)

歌讚

大鐵圍山，閻羅天子，部領萬億神君。惡毒多毒，
主命主疾，狼牙千眼飛身。啟告如來：地藏發慈悲，護念
弘深。一稱名號，仰承佛力，咸來稽首能仁。(舉佛)

《稱佛名號品》經宣演　(和)大聖地藏王菩薩

過去如來名號，難見難聞；當來稱讚功勳，無邊無
量。一歷耳根者，得生六欲；何況持誦者，定滅千災。繪
塑莊嚴，金銀刻鑄。旦夕香花克備，更須禮拜慇勤。見
生利益難量，過去津梁罔極。稱佛名號，果報如斯。
諦聽端嚴，誦經如法。

(入第九品經)

吟偈



「　能仁悲願數如麻，
　百億分身現寶霞。
　拔苦口稱洪名號，
　度生身掛紫袈裟。
　天垂寶網重重蓋，
　地湧金蓮朵朵花。
　念彼一聲名號者，
　自然獲福等恒沙。」



(加持發正覺真言　（至）六道離苦解脫真言)

歌讚

梵語伽陀，靈文貝葉，行行寶藏龍宮；端心持誦，一
聲名號，自然功德無窮。百億分身示現，十方世界欽崇。
慈悲主門開利益，真果法王雄。

南無地藏王菩薩　(迴向)

地藏慈悲拔苦薦福利生道場提綱二時畢


第三時入壇　(鎖佛龕)

仰告諸佛諸菩薩　(四聲)

大眾志誠心，同誦歎佛偈：


「　佛德無邊如大海，
　無限妙寶集其中。
　智慧德水鎮常盈，
　百千勝定咸充滿。」



禮請儀文當宣演　大聖地藏王菩薩

比丘(某)等，敬白清淨大眾：今此第三時中，欲伸禮
請，自有儀文，法師布露。(儀至)當生擁護

歸依地藏王菩薩

比丘(某)，謹與修齋(某)，恭炷信香，稽首和南，一心奉

請，遍法界中。(標聖位，依前禮請)

惟願慈悲常攝受(入儀內　宣疏　納疏　回壇)

凡情上達大圓鏡　(四聲)

(加持諸佛出定真言　（至）聖賢降真言)

入警策大眾

(加持獻花寶座真言　聖賢降真言　歌讚　迴向)

第三時陞座

加持字母陀羅尼　(二聲)

重登寶座，會集人天。三寶字母，加持念誦。

歌讚

秘密伽陀，如雲似海，難思難議。最要無他事，世尊
金口親宣示。四十二字母，法海詳細。有頓教，華嚴廣
大，一一明宗旨。

自善財童子親參禮，曾為舉揚妙義。法界之中，罪
垢多除。陀羅尼藏無邊際，濫觴爰從慈氏。信至道，人
間天上，渴仰生歡喜。(舉佛)

道場次序儀宣演


「　稽首釋迦大慈父，
　地藏海會眾聖賢。
　今當敷座了真經，
　望聖慈悲密加護。」



比丘(某)，稽首和南，敬白清淨大眾：今此地藏菩薩慈
悲救苦薦福利生道場本願功德經法，第三時中，敷揚妙
義，轉誦雄文。掌壇法師，一一布露。(儀至)謹為敷揚


吟偈


「　幽冥菩薩妙難倫，
　應現真容處處分。
　六道四生聞妙法，
　三途十類沐慈恩。
　寶珠照徹天堂路，
　金錫敲開地獄門。
　是日有情蒙接引，
　蓮花台上禮慈尊。」



《較量佈施功德緣品》經宣演　(和)大聖地藏王菩薩

業道眾生，有千生受福而一身受福；輪迴六道，或富
者何如而貧者何如？地藏王啟大悲心，釋迦佛講宣奧
旨。若是國王長者，應當一視同仁；如逢瘖啞貧窮，務在
等與布施。如此百千萬劫，幸得七寶豐盈。心口堅持，
功德無量。鐘聲振玉，經法宣演。

(入第十品經)

吟偈


「　眾生福業有精粗，
　富貴貧窮及寡孤。
　帝王大臣諸長者，
　癃殘瘖啞眾傭夫。
　都緣夙積分輕重，
　致使今生別有無。
　伏請現前伸較量，
　分明果報不同途。」



《地神護法品》經宣演　大聖地藏王菩薩

草木珍沙，大地總關於聖主；稻麻竹葦，坤維皆稟於
堅牢。利濟無窮，神通莫測。所有山川土地，乃至水火
風災，若稱地藏之洪名，必降神威而擁護。一音首唱，十
種功圓。五體端莊，誦經如法。

(入第十一品經)


吟偈


「　地神聖主號堅牢，
　道德神通智種高。
　衛護坤維功赫赫，
　歸依佛教意昭昭。
　稻麻竹葦兼金石，
　火盜兵非與水漂。
　萬卉豐隆災害息，
　時時常把戒香燒。」



(加持解冤結真言　（至）破地獄真言)

歌讚

富貴孤貧，盲愚瘖啞，皆因宿業精粗。能仁啟問，瞿
曇聖主，分明一一詳敷。或為國王長者，或為下賤傭夫。
冀諸仁者，依經較量，善惡不同途。(舉佛)

《見聞利益品》經宣演　大聖地藏王菩薩

佛說地藏功能，見聞利益普告，天龍讚歎，異口同
音。觀音興問敬之心，我佛發慈悲之念。或當墮諸惡
道，或有重病縈身，或家多凶異，而或少失雙親，或身
入溝[叔/石]音督，而或風漂河海。般般毒事，種種災殃。或稱
地藏洪名，或禮菩薩形像，自然諸災化散，萬事如心。一
品真經，端嚴念誦。

(入第十二品經)

吟偈


「　如來金口告觀音，
　讚彼慈尊願力深。
　身值諸災遭枉橫，
　或行險道涉山林。
　水災惡風並百病，
　幼亡兄弟及雙親。
　災消所作皆如意，
　須誦能仁本願經。」




《囑累人天品》經宣演　(和)大聖地藏王菩薩

世尊立教，無非利益眾生；地藏興慈，盡出仁人本
願。顯是涅槃之理，方垂囑累之因。未來世中，常當擁
護。化諸惡識，速悟正真。五體端嚴，誠心朗誦。

(入十三品經)

吟偈


「　慈尊願力妙難量，
　大地分身現寶光。
　四七果中親受囑，
　三千界內總昭彰。
　天宮啟問虛空藏，
　佛口惟稱地藏王。
　大闡威神恣本願，
　提攜品彙駕慈航。」



(加持勝幡引路真言　（至）往生淨土真言)

歌讚

佛語叮嚀，重重讚歎慈尊。地藏威神，忉利天上，親
蒙付囑，皆因愚昧眾生。仗我佛慈心法語，誓願度地獄
皆空。明珠金錫，琰魔羅界閻羅王，稽首欽崇。

南無地藏王菩薩

(迴向　奏樂　三時畢)

(次下座　儀內入壇懺悔)

事法供養儀當宣演　(和)大聖地藏王菩薩

地藏海會表精虔，海篆蒼雲慧炬燃。性水蘋婆呈供
養，五般奉獻法王前。事法供養，師為莊

（下殘）


