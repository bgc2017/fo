












地藏慈悲救苦薦福利生道場儀
整理者　趙文煥　侯沖

〔題解〕

《地藏慈悲救苦薦福利生道場儀》，中國佛教典籍。宋釋元
照集。四卷。明清雲南阿吒力僧常用科儀。

本科儀主要以唐實叉難陀譯《地藏菩薩本願經》為依據而編
集。包括儀文兩卷，提綱、密教各一卷。舉辦法會時不僅儀文、
提綱、密教交叉使用，而且還要依行儀的過程逐品唱誦《地藏菩
薩本願經》。在現存科儀中較有代表性。是研究佛教科儀的重
要資料。

本科儀不見中外佛書著錄，也未為歷代大藏經所收。

整理本以雲南省佛教協會趙文煥藏清康熙三十七年抄本為
底本，以雲南省玉溪市延光居士藏《地藏慈悲救苦薦福利生道場
綱要》（甲本）及《薦福利生慈悲救苦地藏尊經密教卷上》（乙本）
為校本。


〔錄文〕

地藏慈悲救苦薦福利生
道場儀文上


壇前教誡　(鎖佛龕)

(舉)人天同聽梵音聲　(四聲)

梵音聲菩薩摩訶薩　(四聲)


(唱)提綱


「　云何於此經，
　究竟到彼岸。
　願佛開微密，
　廣為眾生說。」



(普念)摩訶般若波羅蜜

壇前教誡


「　稽首難思真法界，
　地藏海會眾聖賢。
　我今教誡演洪儀，
　望聖慈悲密加護。」



教誡儀文，分為三段：

第一、教誡模範；第二、道場法則；第三、表揚咒水。

且初教誡模範者。切以如來出現，必為大事因緣；
教法流通，斯有古規模範。所以說法，乃六種成就；今茲
設供，則一切莊嚴。眾等當生恭敬之心，無起分別之念。
想像佛心平等，折伏我慢貢高。策勤三業，玉潔冰
清；感格八位，日臨月照。斷貪瞋癡之苦本，修戒定慧之
善因。永絕是非，休分人我。遠離睡眠懈怠，制御掉舉
昏沉。則能捨妄歸真，自可超凡入聖。果能如是，何莫
由斯？檀那既同夤協恭此會，必博施濟眾。顯案宣揚，
先究其義而讀其文；密教加持，必專其心而致其意。提
綱者，撮其機要；唱詠者，和以梵音。咒水者，倍倍誦於
總持；排壇者，事事成其利益。法樂接奏，歌詠讚揚，務
在精專，毋令放逸。燃燈點燭，燒香獻花，以至操持
齋饌，須要精專。供養聖凡，所當嚴潔。當念聖賢徘徊
法席，鬼神逼塞虛空。苦趣仰望於良因，凡聖豈容於苟

簡？欺罔自招大禍，勉旃宜策新勳。其有狂妄無端之
流，疑惑不信之者，神靈洞鑒，罪責難逃，豈皏空言？敬
白如是。

常精進菩薩摩訶薩


「　地藏法會作津梁，
　理道場融事道場。
　八總相門明日月，
　一方寸地瑩冰霜。
　威儀濟濟臨壇𡒌，
　模範恢恢正紀綱。
　教誡倘能遵聖訓，
　紛紛花雨散天香。」



大聖地藏王菩薩

道場法則儀當演　(先唱題)

恭聞大覺瞿曇老子，昔在忉利天宮，顯大神通，為母
說法，放百千光明雲相，出無量微妙之音。會十方萬億
神天，集海嶽山川龍鬼。出廣長舌，震大雷音。演地藏
之威神，讚菩薩之孝行。分為變化，累劫因緣。廣說數
千餘言，分為一十三品。所謂忉利天宮神通品、分
身集會品、觀眾生業緣品、閻浮眾生業感品、地獄
名號品、如來讚歎品、利益存亡品、閻羅王眾讚歎品、稱
佛名號品、較量佈施功德緣品、地神護法品、見聞利益
品、囑累人天品。如是一十三品，因緣不可思議，功德難
量，稱揚無盡。欲傳大義，須借洪音。八句偈章，讚聖者
德。


(舉)常不輕菩薩


「　地藏威神詎可量？
　兩為聖女救慈堂。
　盡形素仰蓮花目，
　端坐常稱自在王。
　一旦佛慈俱感應，
　二生孝行愈增光。
　乃知因地勤修證，
　金口當年善讚揚。」



表揚咒水儀當演　(唱題)

伏聞諸佛從真如海，起大悲心；眾生入塵勞門，由煩
惱障。所以現身現土，莫不利物利人。顯教則有十二分
經，總持乃是一切密語。持誦之者，觀想之流。或見或
聞，或信或受。則乃背塵合覺，如黃丹點鐵以成金；決然
入聖超凡，若片幡遇風而至海。今茲勝會，普及有緣。
四生六道，感應而來；十地三賢，混融無礙。法事所務，
咒水為先。憑仗伽陀，即成甘露。滅瞋心之業火，潤功
德之叢林。灑道場則濁穢頓除，霑會眾則塵勞解脫。變
飲食為法喜禪悅，化黑暗作智慧光明。然後悟法水之真
空，證菩提之妙果。是乃平等法會，所謂廣大勝緣。
普與含情，同歸華藏。加持密咒，一一宣揚。先詠偈章，
聊伸讚歎。


「　地藏勝會啟壇場，
　密咒柴油水米香。
　安息飛煙雲霧捲，
　蘭膏發焰慧燈光。
　緇流濟濟皆精潔，
　賢聖巍巍盡讚揚。
　法雨滿空甘露灑，
　道場何處不清涼？」




南無無垢淨光佛

(六部神咒　諸部因緣　梵語心經)

歌讚

一鉢寒泉，蠲除熱惱，功瞕莫可量。注想曹溪水，別
來幾度春光？凝然湛寂，灌清淨醍醐甘露漿。霏法雨，
楊枝灑處，遍滿壇場。

普願霑濡，使含識俱蒙出離苦鄉。餓殍焦面，了悟
自性真常。我今法會，仗密語伽陀咒讚揚。周沙界，
無人無我，盡獲清涼。

南無清淨慧菩薩　(迴向　奏樂　止)

(登壇告白)

地藏海會佛菩薩　(四聲)

開壇門部陀羅尼　(四聲)

法不孤起，仗境方生；法隨法行，法幢建立。法幢既
立，必有因緣。今此道場，寧無由致？先當入壇，清淨三
業。今當焚香、灑淨、淨壇、結界、散花，以為佛事，清淨
三業。三業論文，請為宣演。

伏聞業同三世，從身口意之所生；罪起一心，自貪瞋
癡之所造。壇場既備，法席洪開。憑密語以懺雪愆尤，
仗佛慈而消除過咎。所謂道：洗淨從前煩惱垢，不妨百
煉見真金。淨三業偈，謹為舉揚。


「　身口意業本來同，
　一念迷真失本宗。

　喝散障雲無點翳，
　一輪杲日照常空。」



南無除蓋障菩薩　(和)摩訶薩

(加持淨三業真言)

三業六根悉清淨

焚香論文儀

伏聞真法性海，飄飄燃戒定之香；古佛道場，渺渺吐
氤氳之氣。耶輸難中焚一炷，靈山會上遍垂祥。欲求解
脫之真香，必假深壇作佛事。所謂道：莫學畢陵池畔過，
河神捉要尋贓。焚香有偈，今為舉揚。


「　五分法身真妙香，
　人人具足露堂堂。
　無根樹下親拈起，
　供養無上大法王。」



南無香供養菩薩　(和)摩訶薩

(加持焚香真言)

香雲童子大菩薩

灑淨論文儀

伏聞水不洗水，妙契法身；塵不染塵，返資自己。蠲
除器界，蕩滌壇場。灑枯木而再逢春，潔穢邦而成淨土。
所謂道：內外中間無濁穢，聖凡幽顯總清涼。灑淨有偈，
今為舉揚。


「　八功德水自天真，
　善洗眾生業垢塵。
　流入毗盧華藏界，
　個中無處不超倫。」



南無清淨慧菩薩　(和)摩訶薩


(加持灑淨真言)

壇場內外悉清淨

淨壇論文儀

伏聞善財樓閣，到頭已覺於城東；慈氏園林，觸目遍
聞於華藏。結成器界，立個道場。無去無來，不生不滅。
所謂道：竹影掃階塵有動，水流急處月無痕。淨壇有偈，
今為舉揚。


「　聚沙成塔亙青天，
　舉止分明在目前。
　法界道場今蕩滌，
　自然湧出一枝蓮。」



南無淨壇場菩薩　(和)摩訶莎

(加持淨壇真言)

雪山童子大菩薩

結界論文儀

伏聞鐵關不閉，誰知內外分明？金壁將圍，自然寶
界清淨。直要葛籐截斷，還他水洩不通。左右方圓，捲
舒在我。所謂道：東西南北門相對，無限金錘擊不開。
結界有偈，今為舉揚。


「　荊棘林中業火生，
　經由大地恁縱橫。
　金剛結出摩訶力，
　直向如來行處行。」



南無金剛界菩薩　(和)摩訶薩

(加持結界真言)

結大界菩薩

此處散花，入振鈴持咒繞香壇。入句起時常行之
散花真言。如不散花結界，依散花論文念去。(入散花果行

道。)

散花之設，古有常規。咒師七行點淨，檀越捧爐後
隨。知會舉起散花，大眾繞壇行道。　(接花文)

散花論文儀

伏聞萬行因花，成就菩提之妙果；一生授記，已明般
若之證因。五葉遍人間，一花開世界。所謂道：老胡座
上親拈處，迦葉微微笑點頭。散花有偈，今為舉揚。


「　一花五葉祖師傳，
　淺白深紅有萬般。
　宴座巖前無說處，
　紛紛墜落紫雲端。」



南無花供養菩薩　(和摩訶薩)

(加持散花真言)

燒香供養

恭聞戒香焚而眾惡自息，定香焚而妄境不生。慧香
永斷於無明，解脫頓超於結縛。光明顯現，知見寂然。
氤氳周遍娑婆，靉靆普薰法界。嚴持身口意，供養佛法
僧。誓度諸有情，皆共成佛道。


「　戒香定香與慧香，
　解脫知見法身香。
　願此香嚴亦如是，
　還作自他五分香。」



香供養菩薩　(和)摩訶薩

讚歎三寶

夫三寶者，三寶有度生之願，歷劫何窮？眾生有事
佛之心，長時無間。倘一念之專注，必六通而鑒觀。我
今歸命，建立道場。望聖慈悲，加持覆護。

眾等志誠心，同誦歎佛偈：



「　真如實際佛陀耶，
　常寂光中即是家。
　萬古獨尊千鷲嶺，
　至今便請下龍華。」



皈依常住佛陀耶

眾等志誠心，同誦讚法偈：


「　真空法寶眾經王，
　金口宣揚字字香。
　海藏龍宮收不盡，
　人間天上廣宣揚。」



皈依常住達麼耶

眾等志誠心，同誦歎僧偈：


「　聲聞僧寶眾中尊，
　傳佛心宗挈後昆。
　水月胸襟塵不染，
　冰霜戒行道長存。」



皈依常住僧伽耶

(加持三寶出定真言)

大聖地藏王菩薩

歎佛宣疏　(傳疏)

恭聞紫金嚴相，白玉神光。登十地以居尊，越五天
而最勝。因修六度，果滿三祇。證無漏無學之身，演難
窮難盡之教。頂旋螺髻，巍巍湧出浮雲；綠柳眉間，彎彎
而壯秋月。眼觀三界，耳聽四生。朱唇動處而可滅千
災，教眼開時而能增百福。鼻相垂利，嗅物者儘是馨香；
舌似紅蓮，苦澀者皆為甘露。圓光頂相，如日乍出青山；
足躡千輪，舉步紅蓮襯足。三界盡皈依，四生咸敬仰。

威神莫測，變化無方。今乃入壇告請，所有設齋疏文，謹
當宣讀。(宣疏畢)

(奏疏化納　回壇)

(舉)凡情上達大圓鏡　(二聲)

佛法無私，普應圓明之境；乾坤有像，難逃照鑒之
功。靈光耀而大千明，法雨灑而四生潤。懇誠於意，應
感在茲。一念既專，毫釐靡間。天上天下，無不莊嚴；世
出世間，普皆迴向。

(加持啟告諸佛真言（至）普禮聖眾真言)

(舉)警策大眾

欲伸敷座，先當警策大眾。各各志誠，如法應和。


「　道場清淨眾，
　各各當志心。
　志心勤皈依，
　志心勤禮拜，
　大聖大慈悲，
　法報化身佛。
　遍滿頓漸法，
　清淨和合僧。
　大乘悲智人，
　歷位阿羅漢。
　惟願聖慈悲，
　不違本誓願。
　十方諸賢聖，
　開受我等請。
　圓滿所薦嚴，
　我等當皈依。
　應生難遭想，
　勿起放逸心。
　向諸聖像前，
　一心頭面禮。
　濟度諸苦趣，
　同證涅槃山。
　今日已往去，
　永不復退轉。」


(三說)

信禮諸佛諸菩薩


(加持獻花寶座真言　聖賢降真言)

歌讚

已滅瞿曇，未生彌勒，像季法弱魔強。迷頭認影，終
日祇顛狂。鬥爭人我堅固，毀正法，違背爺娘。花報現，
三災八難，苦海絕津梁。

遵我師規鑒在，利生接物，火急回光。世尊指
教，元照為提綱。世出世間行孝，思罔極，正好承當。
斯法會，難遭難遇，信手炷心香。

皈依地藏王菩薩

大聖地藏王菩薩

禮請聖賢

上來歸三寶已竟，今當入壇禮請。自有儀文，一一
布露。

上來有是誠意，控告聖賢。是聖是凡，悉知悉見。
天上天下，無不莊嚴；世出世間，普皆饒益。

比丘(某)，謹與修齋(某)，恭炷信香，稽首和南，皈命禮
請。(標聖位在提綱內)

道場功德儀當演　(唱題)

伏聞人生死海，同歸流浪之中；佛功德天，廣度沉冥
之下。能濟法界虛空界，莫如大乘最上乘。肅座唸經，
冥司聽誦而合掌；開藏取卷，閻羅聞說而讚言。文昌不
過一丞，法王止云七篇。當知果報不可思議，何況有人

如是佈施。手卷累二千軸，口誦積四萬篇。未嘗得聞是
經，甚為希有。我今實言告汝，於意云何？汝等從來，地
水火風，本如夢幻泡影，一覺黃梁之夢，百年大槐之宮。
牽絲刻木作老翁，捏目生花成妄境。水中有相，大漚滅，
小漚生。燈外無形，昔有行，今子止。草頭露，不須臾
頃；巖下電，一剎那間。所謂道：六如盡空諸有，若人深
解所說義，於法當作如是觀。今為信士(某)等，(或預修念此，
或薦亡念此，隨齋事行。)

預修

愍浮生之幻化，念塵世之非堅。思惟現生受用之
因，必前世所修之善果。欲佈當來之福，須憑今日之修。
是以延命緇流，修崇善果。伏願今日今世，壽福德以彌
隆；他日他時，亨陰功而永久。

薦亡

敬為正薦當齋亡者(某)魂拘主宰，魄散幽途。欲伸薦
悼以生方，須假經功而脫化。敬設地藏之法會，轉持本
願之真經。仗此功勳，少伸孝志。

總尾

今則壇儀整肅，科范宣行。恭望地藏海會諸佛、菩
薩、八部、天神、諸龍鬼等，不違本願，憐憫有情，光降法
筵，主盟修奉。惟願無邊煩惱斷，無上法門學，誓度諸有
情，皆共成佛道。

(加持天府真言　（至）閻羅王眾真言)

(迴向)

(舉)迴向無上佛菩提　(四聲)

佛真法身，猶若虛空；應物現形，如水中月。非雲非

雨，含潤四生；非燭非燈，照明六趣。

上來開壇作法，讚禮功德，無限良因，仰讚上壇八位
大心賢聖，利樂下凡六道勝劣有情。普奉三界天仙、十
方神趣，上憑佛力，乞法資益(亡人某)早悟本心，齊成佛道。
再勞大眾，念十方三世一切諸佛、諸尊菩薩摩訶莎。

摩訶般若波羅蜜　(止)

(奏樂　下壇)

初時入壇　(佛龕)

仰告海會佛菩薩

大眾志誠心，同誦歎佛偈：


「　佛面猶如淨滿月，
　亦如千日放光明。
　圓光普照於大千，
　喜捨慈悲皆具足。」



敘禮請儀　(唱題)

切以忉利天宮，集無量諸天龍鬼；獅子座上，數微塵
億劫因緣。長者子，因奮迅佛莊嚴，遂發無邊誓願；
婆羅女，禮覺華王之寶號，方覺母氏生天。分身現諸地
獄，而誓拔三途；化體歷遍天宮，而勤修累劫。觀眾生之
業重，說報應向佛母摩耶；感六通之閻浮，問輪迴於瞿曇
聖主。經標四品，俱憫三途。今此修崇，普皆饒益。

比丘(某)，稽首和南。(標聖位在提綱內)

(舉)惟願慈悲常攝受

今當第一時中，將敷寶座，誦演菩薩本願真經。惟
願慈悲，加被我等，摧伏魔障，大振雷音。字字承明，言

言見諦。普使聞者，俱獲上乘。慈愍故，悲愍故，大慈愍
故。

皈依地藏王菩薩

(歎佛宣疏　傳初時疏)

多陀阿伽度。阿羅訶。三藐三菩陀。六通克備，萬
法周圓。無去無來，不生不滅。或名無上士，或稱天
人師。具足十號尊，是為三界主。面如滿月，目若青蓮，
髮紺螺紋，齒齊珂雪。唇艷蘋婆之果，眉灣初長之楊。
丈六金身化世間，千輻輪相隨趺舉。人非人瞻仰，色無
色歸依。宴座而諸天異口讚揚，說法而大地六種震動。
巍巍德相，歎莫能窮。禮請疏章，謹當宣讀。(宣疏　納疏
　如常　回壇)

(舉)凡情上達大圓鏡　(四聲)

(加持諸佛出定真言　至普禮聖眾真言)

警策大眾儀當宣演　(和)大聖地藏王菩薩

將欲敷座，先當警策大眾。各各志誠，如法應和。


「　道場清淨眾，
　各各當志心。
　志心勤皈依，
　志心勤禮拜，
　大聖大慈悲，
　法報化身佛。
　遍滿頓漸法，
　清淨和合僧。
　大乘悲智人，
　歷位阿羅漢。
　惟願聖慈悲，
　不違本誓願。
　十方諸賢聖，
　開受我等請。
　圓滿所薦嚴，
　我等當歸依。

　應生難遭想，
　勿起放逸心。
　向諸聖像前，
　一心頭面禮。
　濟度諸苦趣，
　同證涅槃山。
　今日已往去，
　永不復退轉。
　今日已往去。」


(重念　三說)

信禮諸佛諸菩薩

(加持獻花寶座真言（至）聖賢降真言)

歌讚

已滅瞿曇，未生彌勒，像季法弱魔強。迷頭認影，終
日祇顛狂。鬥爭人我堅固，毀正法，違背爺娘。花報現，
三災八難，苦海作津梁。

遵我師規鑒在，利生接物，火急回光。世尊指教，圓
照為提剛。世出世間孝行，思罔極，正好承當。斯法會，
難遭難遇，信手炷心香。

南無地藏王菩薩　(止　迴向)

第一時陞座

(佛龕　加持字母真言)

歌讚

秘密伽陀，如雲似海，難思難議。最要無他事，世尊
金口親宣示。四十二字母，法海詳細。有頓教，華嚴廣
大，一一明宗旨。

自善財童子親參禮，曾為舉揚奧義。法界之中，罪
垢多除。陀羅尼藏無邊際，濫觸爰從慈氏。信至道，人
間天上，渴仰生歡喜。

皈依地藏王菩薩

道場儀序當宣演　(唱題)


諸佛眾生一性也，地獄天堂一心也。達一性，則諸佛
眾生淨染之法本空；明一心，則地獄天堂苦樂之趣何有？柰
乎蠢爾有徒，曩從無始，迷真逐妄，皆覺合塵。習三緣而生
三因，徇音□六情而趨六道。生死苦海，茫茫而罔離；涅槃彼
岸，窈窈音杳而奚登？故諸佛也，於眾生如慈父之憐子。眾
生也，於諸佛猶癡兒之捨親。若斯類者，其可哀歟？故我釋
迦世尊，乘大智力，與大悲憫，以法界身，遍塵沙剎，廣開超
擢之戶，普引沉溺之倫。所以四十九年，三百餘會，法雲靉
靆而彌布八荒，教雨滂沱而散灑六合。蓋欲拯拔一切有情，
離生死苦海，登涅槃彼岸也。若人苟能依教奉行，如法
修肄，達自本性，明自本心，了生死不從外來，證涅槃豈由他
得，乃知三界萬法，量同虛空，烏可得而思議也哉！

《地藏菩薩本願經》者，往昔世尊在於忉利，為母說法，
雲音靈瑞之煥章，天神龍鬼之嘉會。文殊致疑，乃慇勤之啟
問；地藏法行，遂備悉而敷陳。其文似淺也，欲初學之易入；
其義實深也，匪大智而莫探。於是虛空藏聞說讚揚於當日，
阿難陀結集垂裕於後人。身毒界中，翻譯來此；真丹國內，
流通至今。故此發心書寫，注意刊行，用廣宣傳，期多讀誦。
於親於冤，三世同霑利樂；若存若歿，一時舉悟真常。輒伸
序文，庶幾勸發云耳。

(舉)大聖地藏王菩薩


「　三覺圓明大導師，
　歷經沙劫指迷津。
　眾生度盡方成佛，
　地獄空時現化身。

　一顆明珠為海藏，
　六環金錫振天輪。
　願垂金手提含識，
　普使同為解脫人。」



(加持結跏趺座真言)

《忉利天宮神通品》經宣演　(唱題　諷經)

吟偈


「　菩薩弘誓妙難窮，
　十地增修道轉濃。
　長者子身求佛像，
　婆羅門女獲神通。
　覺華示相因思孝，
　慈母生天賴善功。
　總是菩薩名地藏，
　化身南北與西東。」



《分身集會品》經宣演　(唱題　誦經)

吟偈


「　如來慈念憫娑婆，
　惡習剛強造業多。
　生死妄緣皆是爾，
　涅槃真實豈由他？
　瞿曇設教觀仁者，
　地藏分身化愛河。
　示現百千諸國土，
　悉令調伏禮彌陀。」



(加持獻花座真言　（至）禮拜聖賢咒)

歌讚

誓願弘深，獅子奮迅，具足萬行莊嚴。眾生度盡，方
成正果，說法度人天。覺華自在王佛，婆羅聖女救
親，孝行因緣。大慈仁者，悲憐苦海，分身化現三千。


《觀眾生業緣品》經宣演　(唱題　誦經)

吟偈


「　聖母恭詢善惡因，
　能仁一一為諮陳。
　鐵城萬里名無間，
　地獄千扃各有神。
　任爾羌胡並貊狄，
　何分富貴與孤貧？
　生前若不知慚愧，
　難免其中受苦辛。」



《閻浮眾生業感品》經宣演　(唱題　諷經)

吟偈


「　兩國相鄰各一方，
　同興願力化豪強。
　思親渴仰蓮花目，
　啟問先因自在王。
　光目女身行孝道，
　如來金口演靈章。
　若能行此菩薩行，
　萬億龍天共讚揚。」



(加持佛慈護真言　（至）四果阿羅漢真言)

歌讚

聖母摩耶悲憐六道，慇勤請問來因。慈尊開導人
間善惡，地獄果報分明。二國王悲心發願，光目女孝行思
親。冀諸仁者，無人無我，同音朗誦真經。

南無本尊地藏王菩薩

(迴向　奏樂　下座)
地藏慈悲救苦薦福利生道場儀文上終


