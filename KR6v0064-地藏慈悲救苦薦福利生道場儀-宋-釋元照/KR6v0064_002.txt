











地藏慈悲救苦薦福利生道場儀文下


第二時入壇

仰告諸佛諸菩薩　(四聲)

大眾志誠心，同誦歎佛偈：


「　佛身光耀等金山，
　清淨殊特無倫匹。
　亦如妙高功德海，
　故我稽首佛山王。」



敘禮請儀當宣演　(唱題)

切以地藏菩薩，乃權示於河沙；眾生度盡，方證果於
菩提。振六環之金錫，以破阿鼻；持一顆之明珠，照開無
間。是以普賢王故來啟問，大仁者敬敘因由。地獄名號
之不同，斬挫分身之不一，實難枚舉。略而言之，大小鐵
圍山間，輕重刀鋒火鑊，八寒八熱，萬死萬生，劍樹刀山，
鐵床銅柱，千千獄具，種種難窮。地藏萬億分身，化度十
方罪類。普賢傾心而讚歎，世尊金口以稱揚。若人旦夕
欽崇，普使存亡獲利。是經功德，不可思議。一歷耳根，
同成善果。大辦問生存之福，鬼神發菩提之心。生前作
福而十倍全收，歿後修因而七分獲一。是知功德事，必
假預修因。閻羅天子，統鬼王詣忉利天宮；釋迦如來，度
眾生出阿鼻地獄。一聲佛號，可滅千災。三業處恭，聞
斯五品。

比丘(某)等，謹與修齋會主(某)，恭炷信香，稽首和南，一
心奉請。(標聖位在提綱內)


(舉)惟願慈悲常攝受。

今當第二時中，重趺寶座，再宣菩薩本願真經中卷
五品因緣。伏冀慈悲，俯垂加庇。令我音聲，散周沙界，
普使聞者，俱獲上乘。慈愍故，悲愍故，大慈愍故。

(納疏如常　皈壇)

凡情上達大圓鏡　(四聲)

(加持諸佛出現真言　（至）普禮聖眾真言)

警策大眾

大聖地藏王菩薩

欲伸敷座，先當警策大眾。各各志誠，如法應和。


「　道場清淨眾，
　各各當志心。
　志心勤歸依，
　志心勤禮拜，
　大聖大慈悲，
　法報化身佛。
　遍滿頓漸法，
　清淨和合僧。
　大乘悲智人，
　歷位阿羅漢。
　惟願聖慈悲，
　不違本誓願。
　十方諸賢聖，
　開受我等請。
　圓滿所薦嚴，
　我等當歸依。
　應生難遭想，
　勿起放逸心。
　向諸聖像前，
　一心頭面禮。
　濟度諸苦趣，
　同證涅槃山。
　今日已往去，
　永不復退轉。
　今日已往去，
　永不復退轉。」


(重念一次)


信禮諸佛諸菩薩

(加持獻花寶座真言　聖賢降真言)

歌讚

已滅瞿曇，未生彌勒，像季法弱魔強。迷頭認影，終
日祇顛狂。鬥爭人我堅固，毀正法，違背爺娘。花報現，
三災八難，苦海絕津梁。

遵我師規鑒在，利生接物，火急回光。世尊指
教，元照為提綱。世出世間行孝，思罔極，正好承當。
斯法會，難遭難遇，信手炷心香。

大聖地藏王菩薩　(下壇)

第二時陞座　(佛龕)

(加持字母陀羅尼)

歌讚

秘密伽陀，如雲似海，難思難議。最要無他事，世尊
金口親宣示。四十二字母，法海詳細。有頓教，華嚴廣
大，一一明宗旨。

自善財童子親參禮，曾為舉揚奧義。法界之中，罪
垢多除。陀羅尼藏無邊際，濫觸爰從慈氏。信至道，人
間天上，渴仰生歡喜。

大聖地藏王菩薩

本末因緣儀當演　(唱題)

蓋聞覺天廣大，普令萬像森羅；智海淵深，融設群生

品類。今修法事，開闡慈門。嗟六趣之沉淪，逐諸緣之
輪轉。諸天身耽於歡樂，修羅尚熾於恚瞋。傍生懷獝𤞉
之悲，地獄囷煎熬之苦。飢渴熱惱，鬼趣心酸。惟人生
雖秉於彝倫，柰浮世莫逃於大慧。死生老病，夢幻風燈。
壽夭不齊，鵬鴳起莊生之樂；光陰何速？隙駒形魏豹之
悲。由古迄今，有誰能免？自非覺天垂愍，仰告妙法流
恩。若為拯溺於慈航，孰能燭幽於慧炬？是故先聖，設
三乘隨機之教，本尊救苦之仁，顯談地藏之因，開指菩提
之路，俾回光於一念，咸脫鞅於重泉。切觀阿含之文，且
說泥梨之趣。惟地獄主，號閻羅王，居南贍部洲，於金剛
山內，王宮縱廣六十由旬。昔為毗沙國王，威神自在，遂
與維陀爭戰。兵力不如，大臣具十八之名，徒從有百萬
之眾，一時發願，眾志胥同。果符盟立之詞，俱作幽冥之
主。獄稱無間，五般嚴憲以難聞；鏡號業輪，一點何私而
莫隱。劍樹刀山之芨業，鑊湯爐炭以崩騰。寸念或差，
歷劫永墮。蓋亦巧權於方便，是為逆化之慈悲。名遮止
而戒勖罪人，俾知苦而旋歸善道。故昔本尊大士，慈愍
粟深，出寂定於無垢界中，降真像於焰魔宮內，與閻羅王
別床而坐。開妙音之智海，對示微言；為受苦之眾生，憐
憫救拔；至出獄之期緩，典案或差。慈風扇溫厚之詞，烈
日回清涼之色。凡拘沉魂之魄，與夫拷掠之私，歸稱菩
薩之洪名，永離波吒之惡趣。是時演難議之妙範，憑大
覺之慈尊。仰祈陰君，開赦溟漠。伏願玉毫照處，冰河
敷𦴻蓞之蒼；寶鐸搖時，劍嶺從菩提之果。盡化西方安
養國，咸居內院率陀天。稽首大圓明，歸依正等覺。



「　心融悲智願難量，
　歷劫弘慈救苦殃。
　不向泥洹登正覺，
　永居苦海作津梁。
　風揚金錫停酸韻，
　月映明珠破暗關。
　度盡眾生方成佛，
　歸依惟願拯存亡。」



《地藏名號品》經宣演　(唱題　誦經)

吟偈


「　造業眾生不可窮，
　故分地獄與天宮。
　刀山劍樹三千仞，
　鐵壁銅蛇幾萬重。
　善惡兩途難隱諱，
　無常二字不相容。
　仰憑地藏分身力，
　金錫明珠處處同。」



《如來讚歎品》經宣演　(唱題　諷經)

吟偈


「　大士陰功莫可量，
　如來金口為宣揚。
　生天但念慈尊號，
　愈病惟稱本願章。
　或鑄金銀銅鐵像，
　須焚戒定慧心香。
　見聞一一皆隨喜，
　普願眾生化吉祥。」



(加持發菩提心真言　（至）大悲心真言)

歌讚

貝葉琅[王*(凵@(口*了*又))]，普賢啟問。地獄名號多端，鐵圍山內，寒
冰，雪窟，牛耕，拔舌，蛆鐫。地藏王菩薩弘願，琰魔羅遍

界周巡。一稱名號，延齡益筭，先亡祖禰生天。

《利益存亡品》經宣演　(唱題　誦經)

吟偈


「　大地眾生造業多，
　是非人我動干戈。
　回心向善歸真正，
　禮拜投誠絕黨阿。
　果報三途須辯論，
　存亡兩字莫差訛。
　若能言下開明了，
　掀倒須彌直甚麼？」



《閻羅王眾讚歎品》經宣演　(唱題　諷經)

吟偈


「　閻羅天子大威雄，
　判赦惟憑業鏡中。
　惡至遍身生猛火，
　福來滿面扇慈風。
　雖云聖者威而猛，
　其奈眾生去復逢。
　故統諸天來啟問，
　云何地獄不能空？」



(加持生難遭想真言　（至）滅惡趣真言)

歌讚

大鐵圍山，閻羅天子，部領萬億神君。惡毒多毒，
主命主疾，狼牙千眼飛身。啟告如來：地藏發慈悲，護念
弘深。一稱名號，仰承佛力，咸來稽首能仁。

《稱佛名號品》經宣演　(唱題　誦經)


吟偈


「　能仁悲願數如麻，
　百億分身現寶霞。
　拔苦口稱洪名號，
　度生身掛紫袈裟。
　天垂寶網重重蓋，
　地湧金蓮朵朵花。
　念彼一聲名號者，
　自然獲福等恒沙。」



(加持發正覺真言　（至）六道離苦解脫真言)

歌讚

梵語伽陀，靈文貝葉，行行寶藏龍宮。端心持誦，一
聲名號，自然功德無窮。百億分身示現，十方世界欽崇。
慈悲主，門開利益，真果法王雄。

南無本尊地藏王菩薩　(迴向　奏樂　下壇)


地藏道場二時經偈儀文畢


第三時入壇　(佛龕)

仰告諸佛諸菩薩　(四聲)

大眾志誠心，同誦歎佛偈：


「　佛德無邊如大海，
　無限妙寶集其中。
　智慧德水鎮常盈，
　百千勝定咸充滿。」



禮請儀文當宣演　大聖地藏王菩薩

恭聞如來行願，門門利益於群生；菩薩陰功，念念悲
憐於六道。地藏觀福業之不等，即生較量之心；慈尊說

布施之重輕，故發修因之報。堅牢地主，宣十種利益之
功；忉利天宮，現百千光明毫相。十方諸佛，讚歎而異口
同音；百億眾生，見聞者生天利益。觀音大士，重重啟問
神功；釋迦如來，一一廣宣威力。如斯悲願，不可思議。
囑累人天，當生擁護。

(舉)皈依地藏王菩薩

比丘(某)等，謹與修齋會主(某)，恭炷信香，稽首和南，一
心奉請。(標聖位在提綱內)

(舉)惟願慈悲常攝受

今乃第三時中，將敷猊座，誦演菩薩本願尊經。惟
願開重重之方便，放種種之毫光。大啟慈心，加庇我等。
音聲朗徹，普遍娑婆。普使見聞，俱蒙利益。慈愍故，悲
愍故，大慈愍故。

(舉)南無地藏王菩薩　(納疏　回壇)

凡情上達大圓鏡　(四聲)

(加持諸佛出定真言　聖賢降真言)

警策大眾儀當演　大聖地藏王菩薩

欲伸敷座，先當警策大眾。各各至誠，如法應和。


「　道場清淨眾，
　各各當志心。
　志心勤歸依，
　志心勤禮拜，
　大聖大慈悲，
　法報化身佛。
　遍滿頓漸法，
　清淨和合僧。
　大乘悲智人，
　歷位阿羅漢。
　惟願聖慈悲，
　不違本誓願。
　十方諸賢聖，
　開受我等請。
　圓滿所薦嚴，
　我等當皈依。

　應生難遭想，
　勿起放逸心。
　向諸聖像前，
　一心頭面禮。
　濟度諸苦趣，
　同證涅槃山。
　今日已往去，
　永不復退轉。」



信禮諸佛諸菩薩

(加持獻花寶座真言　（至）聖賢降真言)

歌讚

已滅瞿曇，未生彌勒，像季法弱魔強。迷頭認影，終
日祇顛狂。鬥爭人我堅固，毀正法，違背爺娘。花報現，
三災八難，苦海絕津梁。

遵我師規鑒在，利生接物，火急回光。世尊指教，元
照為提綱。世出世間孝行，思罔極，正好承當。斯法
會，難遭難遇，信手炷心香。

(迴向)

第三時陞座　(佛龕)

(三寶字母真言)

歌讚

秘密伽陀，如雲似海，難思難議。最要無他事，世尊
金口親宣示。四十二字母，法海詳細。有頓教，華嚴廣
大，一一明宗旨。

自善財童子親參禮，曾為舉揚奧義。法界之中，罪
垢多除。陀羅尼藏無邊際，濫觸爰從慈氏。信至道，人
間天上，渴仰生歡喜。


道場次序儀宣演　(和)大聖地藏王菩薩

切以月含素魄，乃照昏衢；燈炬長明，方通暗室。自
他有耀，豈假外求？五智十身，盡在心田之上；六通三
昧，不離性地之中。體露真常，非關修證。若離煩惱，即
現菩提。覺有異於後先，教遂分於頓漸。不立像法，曷
臻無相之玄？非假言詮，難契忘言之妙。所以多寶佛
土，用瓔珞以莊嚴；震旦國中，以音聲為佛事。雖別宗流
之旨，咸歸解脫之門。入聖超凡，同心異事。恭惟十輪
大教主、六道救苦師、本尊願王、冥陽地藏菩薩，夙承佛
記，慈視眾生，廣願力以無邊，化多身於六道。曾於婆羅
門女，往見無毒鬼王，泣淚求哀，問母生處。因聞業力深
重，墮在無間獄中，以聖母供養覺華定自在王如來，母得
解脫。又嘗於光目女母，因殺害生靈，後乃墮在三途。
女為母故，志心稱念清淨蓮花目如來。夜夢佛身，金色
晃耀，告言：汝母當得往生西方。以是因緣，發大誓願：
盡未來際不可計劫，所以三途六道，罪苦眾生，誓願救
拔。若在地獄，若在餓鬼，若在畜生，如是等人，廣設方
便，盡成佛道。然後我等，方成正覺。佛言：地藏菩薩於
閻浮提有大因緣，如文殊、普賢、觀音、彌勒，化現百千
身，度脫諸眾生。而期願力，尚有彼時，是地藏菩薩，語
諸菩薩眾，發廣大願力，救脫於六道恒河沙等眾。是故
眾生，應當讚歎。佛言：未來現在，諸世界中，六道群生，
臨殞命時，得聞地藏菩薩之名，一歷耳根，永離惡趣。況

將寶飾，塑繪尊容，不退初心，彌加敬禮。是人眷屬，造
惡業緣，墮在三途，承此妙力，即生天上。何況夙植德
本，早種善根，如火增膏，愈明愈熾。佛說地藏慈雲廣
佈，慧日遐舒，所以掌露明珠，將破除於[罩-卓+米]暗；坐垂一足，
蓋誓接於群迷。若能稱硈之心，必獲感通之護。今當歸
命，謹為敷揚。


「　幽冥菩薩妙難倫，
　應現真容處處分。
　六道四生聞妙法，
　三途十類沐慈恩。
　寶珠照徹天堂路，
　金錫敲開地獄門。
　是日有情蒙接引，
　蓮花台上禮慈尊。」



《較量佈施功德緣品》經宣演　(唱題　誦經)

吟偈


「　眾生福業有精粗，
　富貴貧窮及寡孤。
　帝王大臣諸長者，
　癃殘瘖啞眾傭夫。
　都緣夙積分輕重，
　致使今生別有無。
　伏請現前伸較量，
　分明果報不同途。」



《地神護法品》經宣演　(唱題　誦經)

吟偈


「　地神聖主號堅牢，
　道德神通智種高。
　衛護坤維功赫赫，
　歸依佛教意昭昭。
　稻麻竹葦兼金石，
　火盜兵非與水漂。
　萬卉豐隆災害息，
　時時常把戒香燒。」



(加持解結真言　（至）破地獄真言)

歌讚


富貴孤貧，盲愚瘖啞，皆因宿業精粗。能仁啟問，瞿
曇聖主，分明一一詳敷。或為國王長者，或為下賤傭夫。
冀諸仁者，依經較量，善惡不同途。

《見聞利益品》經宣演　(唱題　諷經)

吟偈


「　如來金口告觀音，
　讚彼慈尊願力深。
　身值諸災遭枉橫，
　或行險道涉山林。
　水災惡風並百病，
　幼亡兄弟及雙親。
　災消所作皆如意，
　須誦能仁本願經。」



《囑累人天品》經宣演　(唱題　誦經)

吟偈


「　慈尊願力妙難量，
　大地分身現寶光。
　四七果中親受囑，
　三千界內總昭彰。
　天宮啟問虛空藏，
　佛口惟稱地藏王。
　大闡威神恣本願，
　提攜品彙駕慈航。」



(加持勝幡引路真言　（至）往生淨土真言)

歌讚

佛語叮嚀，重重讚歎慈尊。地藏威神，忉利天上，親
蒙付囑，皆因愚昧眾生。仗我佛慈心法語，誓願度地獄
皆空。明珠金錫，琰魔羅界閻羅王，稽首欽崇。

南無地藏王菩薩　(迴向　奏樂)

胡跪懺悔　(佛龕　舉)


救苦地藏王菩薩

志心頂禮，冥陽教主、救苦導師、地藏王菩薩

志心懺悔


「　眾等自從無量劫，
　沉迷妄想背真如。
　四生九類斷輪迴，
　六道三途頻出沒。
　祇愛耽情恣世樂，
　不知樂是苦因緣。
　諸根罪障百千般，
　咸對慈尊求懺悔。」



諸根罪過願消滅

志心頂禮，冥陽教主、救苦導師、地藏王菩薩


「　眾生自從無量劫，
　損他物命至今生。
　不知他苦怨千般，
　祇要自餐珍百味。
　冤家業緣難赦宥，
　鑊湯爐炭定經過。
　今朝瀝懇告能仁，
　求懺從前殺生罪。」



殺生害命罪消滅

志心頂禮，冥陽教主、救苦導師、地藏王菩薩


「　眾等自從無量劫，
　不知取捨是深冤。
　奪他財寶盜牛羊，
　吞謀田園侵界至。
　縱恣偷心行暗昧，
　豈知天眼見分明。
　償冤還債幾時休？
　願懺偷盜造業緣。」



偷盜罪業願消滅

志心頂禮，冥陽教主、救苦導師、地藏王菩薩


「　眾等身為愛染業，
　耽荒邪境造諸愆。
　自忙家計盜貪淫，
　命盡幽關招眾苦。
　或臥鐵床燋頂背，
　或把銅柱樂肝腸。
　今朝發露告醫王，
　求悔無邊染欲罪。」




染欲罪過願消滅

志心頂禮，冥陽教主、救苦導師、地藏王菩薩


「　眾等自從無量劫，
　七支忘念息難除。
　欺心便起虎狼心，
　謀物頻裝羅綺語。
　巧詞言希相鬥亂，
　機曾禮義結冤讎。
　當來受報見熔銅，
　今懺消除綺語罪。」



綺語罪根願消滅

志心頂禮，冥陽教主、救苦導師、地藏王菩薩


「　眾等自從無量劫，
　兩頭扇惑結冤讎。
　教他骨肉兩分離，
　使彼親人不相見。
　地獄門中招拔舌，
　泥犁苦趣受牛耕。
　今將口業瀝披誠，
　求懺從前口業罪。」



兩舌罪垢願消滅

志心頂禮，冥陽教主、救苦導師、地藏王菩薩


「　眾等自從無量劫，
　不修善信起無明。
　恐嗟風雨發狂詞，
　悖逆宗親揚穢語。
　有時槍刀傷體痛，
　猶如波浪起災殃。
　鐵圍湯火報難逃，
　今禮慈尊求懺悔。」



悖逆罪業願消滅

志心頂禮，冥陽教主、救苦導師、地藏王菩薩


「　無始慳貪業緣重，
　不修因果作前程。
　朝朝擾擾辦生涯，
　日日忙忙營業計。
　祇道百年長在世，
　那知一夕便沉淪。
　今此法會幸難逢，
　懺悔慳貪諸罪過。」



慳貪罪過願消滅


志心頂禮，冥陽教主、救苦導師、地藏王菩薩


「　無始不曾修善果，
　心常燥怒若燋燃。
　或瞋父母怨親人，
　或害賢良輕善友。
　但起憎慊生嫉妒，
　不能和忍學菩提。
　存亡善惡既無邊，
　願向法筵伸懺悔。」



瞋恚罪業願消滅

志心頂禮，冥陽教主、救苦導師、地藏王菩薩


「　無始愚癡沒智慧，
　不修佛法是良緣。
　合塵背覺毀真詮，
　嫉善習惡作非事。
　愛網重重迷去路，
　真乘寂寂失歸宗。
　皆因邪見恣貪癡，
　今仗慈尊求懺悔。」



愚癡罪過願消滅

志心頂禮，冥陽教主、救苦導師、地藏王菩薩


「　眾等心居無妄境，
　心猿意馬起區分。
　既然十習積為因，
　寧免六交同受報。
　劫劫不曾逢善會，
　生生惟是到幽冥。
　願從今日改前非，
　一切罪冤皆懺悔。」



三業六根罪消滅

志心頂禮，冥陽教主、救苦導師、地藏王菩薩


「　聞說鐵圍深邃處，
　無邊地獄在其中。
　火樑火柱火莊嚴，
　鐵銅鐵城鐵器械。
　爰現皆由心造作，
　凌遲儘是惡眾生。
　今朝投禮告能仁，
　願懺陰天無間獄。」




無間獄中罪消滅

志心頂禮，冥陽教主、救苦導師、地藏王菩薩


「　聞說荒郊並曠野，
　無邊鬼類聚其中。
　頭如華嶽醜形骸，
　喉似針鋒火相狀。
　隨逐業風多受苦，
　皆因慳吝噁心招。
　今朝眾等禮慈尊，
　懺悔願消餓鬼罪。」



餓鬼罪障願消滅

志心頂禮，冥陽教主、救苦導師、地藏王菩薩


「　聞說循環報應類，
　皆因殺害枉烹炮。
　祇食畜肉快心腸，
　畜死成人還相報。
　強奪他財誇伎倆，
　不還彼債逞嘍囉。
　因緣會遇定酬償，
　懺悔願消無間苦。」



畜生道中罪消滅

志心頂禮，冥陽教主、救苦導師、地藏王菩薩


「　誰說業花皆結果？
　陰陽運度報難逃。
　隨生欲誨造無明，
　現世身田因有患。
　邪氣非災時蹇滯，
　形枯體重日沉痾。
　從茲發露禮醫王，
　懺悔願消疾苦罪。」



夙疾罪根願消滅

志心頂禮，冥陽教主、救苦導師、地藏王菩薩


「　聞說冤家並債主，
　隨形逐影永相侵。
　業通三世既三防，
　事屬一家還一改。
　怨氣如山山可裂，
　瞋心似海海須枯。

　今時迴向證菩提，
　懺悔願消冤債苦。」



冤債罪根願消滅

志心頂禮，冥陽教主、救苦導師、地藏王菩薩


「　父母恩重難可報，
　須知父母產生身。
　懷耽十月體如山，
　乳哺三年身臭穢。
　歲去年來漸長大，
　心強語狂不依遵。
　一朝婚嫁得團圓，
　父母便看如外客。」



五逆不孝罪消滅

志心頂禮，冥陽教主、救苦導師、地藏王菩薩


「　父母生身難以報，
　劬勞恩義幾千般。
　心甜口苦自如然，
　四大六情慵似醉。
　事養營生無暫歇，
　旦思暮念不曾閒。
　我今剖露禮慈尊，
　仰答二親鞠育苦。」



鞠育罪根願消滅

志心頂禮，冥陽教主、救苦導師、地藏王菩薩


「　母欲產時生㽱痛，
　至於轉動命須臾。
　幸然母子各平安，
　血露滿房奚可視？
　觸污地神並水府，
　更加殺害造諸僭。
　虔誠瀝懇告慈尊，
　報答爺娘臨產苦。」



臨產罪過願消滅

志心頂禮，冥陽教主、救苦導師、地藏王菩薩


「　生下孩兒既洗盡，
　六親眷屬始開顏。
　撫憐顧視掌中珠，
　襁褓扶持懷內寶。
　抱挾三年並乳哺，
　回乾就濕要兒安。
　今時瀝懇禮能仁，
　報答雙親懷抱苦。」




乳哺罪根願消除

志心頂禮，冥陽教主、救苦導師、地藏王菩薩


「　眾等自從無量劫，
　於諸法界遍經過。
　多逢惡友習非犍，
　罕遇良朋為善事。
　傲物凌人行暴虐，
　欺賢罔聖毀忠良。
　願蒙諸聖力提攜，
　莫入涅槃常救護。」



勸請已，歸命禮地藏王菩薩。

志心隨喜


「　眾等今朝深慶幸，
　得獲勝會結良緣。
　耳聆玉偈滌昏朦，
　面對金容生敬仰。
　上報四恩皆獲利，
　下資七祖盡超昇。
　一真妙性儻圓明，
　還入塵勞相度脫。」



隨喜已，歸命禮地藏王菩薩。

志心發願


「　願謝閻浮生極樂，
　長辭八苦出三途。
　六親無逐境緣生，
　萬彙無從心識造。
　三世業緣俱蕩滌，
　一乘妙法早圓明。
　普願法界眾含生，
　齊證菩提無上道。」



發願已，歸命禮三寶。

眾等聽說，地藏十王重懺偈：


「　眾等奔馳無暫歇，
　光陰迅速若雲飛。
　貪名逐利沒休時，
　白髮紅顏相易變。
　堪歎世人如聚泡，
　深嗟世事若浮漚。

　當時努力早修行，
　願脫輪迴生正覺。
　教唆詞訟廣開張，
　刑勢加臨深屈抑。
　狼戾虎狠忘德義，
　機關蛇鼠妒賢人。
　障人禮誦與修行，
　退彼道心無所益。
　犯戒破齋觸供養，
　毀僧謗佛壞伽藍。
　謬傳邪語濫宗乘，
　僻撰玄言安己典。
　楚撻善人非毀譽，
　欺凌尊長起憎慊。
　經營買賣逞豪強，
　斛秤點瞞圖小利。
　畋獵毛禽並走獸，
　罟罾蝦蟆及遊魚。
　火燒山谷亦無餘，
　藥毒澗溪白殆盡。
　女嫁男婚成罪爨，
　傷胎損子積愆冤。
　養蠶煮繭剪綾羅，
　醞釀酒漿拋米穀。
　洗濯衣裳害蚤虱，
　赤身露體觸神明。
　熱湯潑地殺混蟲，
　不顧行途踏螻蟻。
　踐毀經書污字像，
　刻侵樹木作蔥癡。
　損他利己討便宜，
　口是心非相反倒。
　祇向眼前爭氣勢，
　那知死後有波吒。
　四蛇三毒貪瞋癡，
　九結十纏常障染。
　慚愧今朝方覺悟，
　慇勤向道自修持。
　從前無限罪根源，
　一切志心皆懺悔。」



懺悔已，歸命禮三寶。

志心迴向


「　遍法界中群品類，
　輪迴苦趣自飄沉。

　願承讚禮一毫功，
　迥脫河沙諸業障。
　世世常蒙佛所化，
　心心密契法流通。
　願迴此善等虛空，
　同與含生登彼岸。
　眾等久漂生死海，
　菩提路遠杳難尋。
　不能自覺出邪途，
　爭解利他歸正道。
　五眼六通無棄背，
　三乘九地苦為登。
　菩提妙華遍莊嚴，
　隨所住處常安樂。」



事法供養儀當演

大聖地藏王菩薩

比丘(某)等，敬白清淨合會大眾：上來三時仰告，多種
宣揚，能事云周，勝緣已畢。悟心見性，三生之彼我相
忘；解脫除冤，六類之自他無礙。香花羅列，漸漸凋疏；
燈燭熒煌，[采-木+有][采-木+有]披靡。將陳末法之供，豈怠最初之心？
純陀之供獻翹勤，香積之敷陳廣大。重將密語，以罄丹
衷。梵唄揄揚，丹舒虔斂。伏願一炷氤氳，十方普遍。
不異雪山牛首，願如象藏龍宮。更陳萬行之因花，永絕
十身之果德。銀碗焰焰，光輝大夜之昏衢；仙果芬芳，永
茂深根之固蒂。更以銀河之水，無殊性海之泉。蘋藻交
差，廣陳供養。鉢羅和中，人人飽足；曼拏羅上，處處圓
成。功德無邊，因緣浩大。伏願諸佛菩薩，上天下地，一
切靈神，不以鮮微，願垂攝受，以盡凡情之勤典，承諸佛
道之圓明。世出世間，功德圓滿。


「　妙供敷陳理事兼，
　沉檀鼻觀悟香嚴。
　銀釭祖焰神光續，
　金色優曇古佛拈。
　性水碧波澄海印，
　蘋婆丹果味甘甜。

　殷勤奉獻牟尼座，
　沙界均蒙法雨露。」



(加持五供養真言　宣課疏如常)

禮別聖賢

上來幾晝良霄，(一二三)期勝善，已沐完周。伏願諸佛
菩薩，海會聖賢，以垂降格之慈，必賜休祥之慶。六類盡
承消滅，一心爭不清涼？戀慕之深，劫石消而難捨；矜憐
之甚，滄海竭而奚休？真身雖絕於去來，凡意未忘於阻
隔。聊伸禮別，以盡傾虔。更祈在會僧俗真流，勿生懈
怠之心，休縱欄珊之意。此乃收因結果，末後慇勤。通
霄已荷於恭虔，少刻無令於闕誤。眾等各各志誠，起立
禮辭眾聖。當禮別時，(和)禮別聖賢。

誠心禮別，上來所請，此法會中，法身毗盧遮那佛、
報身盧捨那佛、化身釋迦牟尼佛，願我等所求如意，(和)禮
別聖賢。

誠心禮別，上來所請，此法會中，導師無量壽佛、藥
師琉璃光王佛、無垢淨光佛、熾盛光王佛、十方三世一切
諸佛，願我等所求如意，(和)禮別聖賢。

誠心禮別，上來所請，此法會中，文殊師利菩薩、普
賢王菩薩、大悲觀世音菩薩、大勢至菩薩、救苦地藏王菩
薩、解冤結菩薩、彌勒菩薩、光目女菩薩、虛空藏菩薩、金
剛藏菩薩、天上人間諸大阿羅漢眾，願我等所求如意，(和)
禮別聖賢

誠心禮別，上來所請，此法會中，浩浩天京上聖、冥
冥地府王官、滔滔水國龍君、烈烈陽間真宰，總三界若幽
若顯，盡四府乃聖乃凡，道場該羅，無邊至化，願我等所
求如意，(和)禮別聖賢。



「　晝夜精勤廣建修，
　收因結果欲云休。
　聖人豈離方洲部？
　凡輩徒嗟鳳馬牛。
　既沐光臨深有賴，
　更祈再會詎無由？
　誰知一月千江水，
　無去無來處處周。」



(加持心月圓滿咒　奉送聖賢咒)

(散金剛界咒　發遣鬼神咒)

(作三不捨　門外化錢)

地藏慈悲救苦薦福利生道場儀文下終


