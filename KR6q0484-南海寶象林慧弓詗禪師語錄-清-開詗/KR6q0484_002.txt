










南海寶象林慧弓詗禪師源流拈頌卷二
書記傳一錄

初祖菩提達磨大師因慧可問諸佛法印可得聞乎
祖曰諸佛法印匪從人得可曰我心未寧乞師安心
祖曰將心來與汝安可曰覓心了不可得祖曰與汝
安心竟。

拈云象林若作初祖見問諸佛法印可得聞乎即
以手掩其口不唯令伊當下剿截亦免使後來兒
孫各各向覓心了不可得處躲根作活。

頌云覓心無處安心竟平地波層千尺疑萬古碧
潭空界月再三撈摝始應知。

初祖曰吾本來茲土傳法救迷情一花開五葉結果
自然成。

拈云初祖為法求人破費路行過水筋力竭盡一
坐九年工夫始得者朵花開香流千古但折合將
來不無虛生捏目自救不了在雖然且道是傳什
麼法咦切忌錯會。

頌云共歎一花五葉撿來也大無端笑渠無限男
女特地遭他熱瞞。

二祖神光慧可大師將衣法付三祖巳遂即往鄴都
隨宜說法韜光混跡變易儀相或入諸酒肆或過於
屠門或習街談或隨廝役人問之曰師是道人何故
如是祖曰我自調心何關汝事。

拈云入廛混跡自是老大風流秪箇調心未必親
口何故大師曾道覓心了不可得既了不可得又
調箇甚麼代云老僧近來衰耄。

頌云老賣調心法橫身臥市叢無人知此意孤負
少林風。

三祖司空僧燦大師信心銘末云言語道斷非去來
今。


拈云既言語道斷且道此信心銘是言語非言語
大師銘於去日某甲聞在今時展轉流布惠及將
來是去來今非去來今敢請大師下一轉語。

頌云死蛇橫路莫當頭日炙風吹毒轉稠千載有
人輕觸著禍無旋踵喪良儔。

四祖黃梅道信大師唐太宗嚮師道德欲瞻風彩詔
赴京祖上表遜謝前後三返竟以疾辭第四度命使
曰如果不起即取首來使至山諭旨祖乃引頸就刃
神色儼然使異之回以狀聞帝彌加欽慕就賜珍繪
以遂其志。

拈云初祖被武帝一詔即來四祖受太宗三徵不
起二君王尊崇大法千古希奇二祖師真切為人
一時徹困故即來便是和皮及髓拋露不起非把
婆心法眼包藏咦身為國主雖宿具靈根而墮在
尊貴未免爭了些子不然則二君王一囊囊盡後
來衲僧家又討甚麼巴鼻。

頌云三徵不起破頭雲此意分明答聖君珍繪賜
來彰信重卻今千古恨傳聞。

五祖黃梅弘忍大師既付衣法盧行者自後不復上
堂大眾疑怪致問祖曰吾道行矣何更詢之復問衣
法誰得耶祖曰能者得于是眾議盧行者名能尋訪
既失潛知彼得即共奔逐。

拈云一隊逐塊頭漢死向衣缽姓名邊猜覓若非
行者眉橫鼻直黃梅一路平沉雖然如是祖師也
有吃棒處何故吾道行矣非白晝寐語乎。

頌云佛性既非北衣缽豈南來報語捕風漢大庾
空嶺嵬。

曹溪六祖惠能大師有蜀僧名方辯來謁曰善捏塑
祖正色曰試塑看辯不領旨乃塑祖真可高七尺曲
盡其妙祖觀之曰汝善塑性不善佛性酬以衣物辯

禮謝而去。

拈云方公一捏捏成祖師七尺神彩且道祖師法
身還在裏許麼若在則法身多出一箇若不在爭
奈目擊無疑倘當時道父母未生前面目試塑將
來不唯令方公推倒無位真人亦使後來人要依
樣胡盧不得。

頌云南宗六祖善酬機塑是有形卻與衣佛性空
來無一物縱云傳法亦成非。

吉州青原山靜居寺行思禪師一日問石頭曰有人
道嶺南有消息頭曰有人不道嶺南有消息師曰若
恁麼大藏小藏從何而來頭曰盡從者裏去師然之。

拈云一人道嶺南有消息一人不道嶺南有消息
恁麼淆訛難以端的且道者箇消息青原父子還
隱顯得麼咄我是青原下兒孫。

頌云嶺南消息無巴鼻切忌從頭問起來遷老幸
然急掩卻免教漏洩賺人猜。

南岳石頭希遷和尚問新到僧從甚麼處來曰江西
來師曰見馬大師否曰見師乃指一橛柴曰馬師何
似者箇僧無對。

拈云石頭和尚向絕凡聖情量邊推出馬大師爭
奈者僧不識詗上座莫能代語麼不因慈悲指示
幾乎當面錯過。

頌云月在蘆花見不難停眸路又隔雲端石頭柴
橛分明剖劍掛眉間徹膽寒。

澧州藥山惟儼禪師問雲巖作甚麼巖曰擔屎師曰
那箇聻巖曰在師曰汝來去為誰巖曰替他東西師
曰何不教並行巖曰和尚莫謗他師曰不合恁麼道
巖曰如何道師曰還曾擔麼。

拈云藥山就擔屎處撥轉雲巖可謂作家尊宿親
切為人咦若作佛法商量未免污了唇齒。


頌云擔屎徹困帶累唇齒叨叨一上終還是你。

潭州雲岩曇晟禪師因藥山問聞汝解弄師子是否
師曰是山曰弄得幾出師曰弄得六出山曰我亦弄
得師曰和尚弄得幾出山曰我秪弄得一出師曰一
即六六即一師後到溈山溈問承聞長老在藥山弄
師子是否師曰是溈曰長弄有置時師曰要弄即弄
要置即置溈曰置時師子在什麼處師曰置也置也。

拈云藥山道我秪弄得一出可謂少處減多處添
擒縱自在雲岩真師子子解道一即六六即一踞
步天然後來遇箇水牯牛不識利害管探置時在
什麼處於時不念初犯攔胸踏倒卻問你水牯牛
性命在甚麼處。

頌云以六為游戲以一為嚬呻試問乾坤裏誰是
出頭人。

瑞州洞山悟本良价禪師因僧問寒暑到來如何迴
避師曰何不向無寒暑處去曰如何是無寒暑處師
曰寒時寒殺闍黎熱時熱殺闍黎。

拈云寒熱相煎畢竟如何了得寒時熱相無處覓
熱時寒相不可尋寒熱熱寒不相到秪應識取熱
寒心。

頌云冤家不到無仇處驀地相逢正是伊若使了
無恩怨念直饒把臂臥天涯。

洪州雲居道膺禪師師問洞山如何是祖師西來意
山曰闍黎他後有把茅蓋頭忽有人問如何秪對師
曰道膺罪過。

拈云盡天下古今把箇西來意俱作奇特商量究
竟商量不出惟有洞山父子秪就問答邊互換賓
主善順機宜便覺逗漏不少且道有甚著眼處你
不妨伶利。

頌云若是西來祖意不妨問著難答如今慚愧雲

居罪過為渠先納。

洪州鳳棲山同安丕禪師僧問如何是同安一隻箭
師曰腦後看曰腦後事如何師曰過也。

拈云同安翻撚一箭直接那畔知音者僧死摸腦
後真成佳期空負秪如老漢道過也且道過在阿
那邊急著眼。

頌云電爍同安一箭兒驀釘腦後豈容窺當時若
便喪身去猶賀天山奏凱歸。

洪州同安志禪師先同安臨寂上堂曰多子塔前宗
子秀五老峰前事若何如是三舉莫有對者末後師
出曰夜明簾外排班立萬里歌謠道太平安曰須是
者驢漢始得。

拈云若論五老峰前事向丕老未上堂時薦取尚
未為俊捷乃三舉後道得函蓋恰巧不免費幾雍
容雖然貿珠須是參詳價豈與販鹽小課同。

頌云三翻宣密旨一語定乾坤欲識昇平事壞歌
不頌恩。

鼎州梁山緣觀禪師上堂真園頭出問家賊難防時
如何師曰識得不為冤曰識得後如何師曰貶向無
生國裏曰莫是他安身立命處麼師曰死水不藏龍
曰如何是活水龍師曰興波不作浪曰忽遇傾湫倒
岳時如何師下座把住曰闍黎莫教濕了老僧袈裟
角。

拈云真公做賊做成龍堪誇探珠得巧法觀老捉
賊費拏龍手可笑割雞用牛刀當時道家賊難防
時如何但云識得汝也看伊又如何作得禍來雖
然若非七縱七擒後孟獲爭能絕歹心。

頌云難防小醜是家家不必驚疑但識他降得孽
龍成好手爭如惡水濕袈裟。

郢州大陽山警玄禪師上堂夜半烏雞抱鵠卵天明

起來生老鸛鶴毛鷹嘴鷺鶿身卻共烏鴉為侶伴高
入煙霄低飛柳岸向晚歸來仔細看依稀恰似雲中
雁。

拈云大陽竭盡智巧名言秪描畫得箇混不得類
不齊底怪鳥可惜費了許多文彩況不合夜半天
明有者般箇異族飛鳴出現急應請關南道吾禳
卻不然禍兆破家門。

頌云萬法無依體自圓聖凡情盡幾瀟然雞烏鵠
白分明是纔涉形容落者邊。

舒州投子義青禪師上堂默沉陰界語落深坑擬著
則天地懸殊棄之則千生萬劫洪波浩渺白浪淊天
鎮海明珠在誰收掌良久卓柱杖曰百雜碎。

拈云不許語默棄擬可謂截斷眾流疏通一派雖
然如此秪是燦爛明珠久沉淊天浪底看來未易
探尋莫道卓拄杖處便是罔象靈蹤麼且喜沒交
涉畢竟如何何不早著眼。

頌云明珠鎮海幾經秋一道光吞百億洲今日吾
師親指出杖頭卓處莫凝眸。

東京天寧芙蓉道楷禪師上堂良久曰青山常運步
石女夜生兒便下座。

拈云芙蓉老師如此舉唱直把萬里一條銕拗作
兩尋將來懇打大象不知驚走法身斯事且置秪
如青山常運步大地無寸土向什麼處著足其石
女兒是何嘴臉伶利者試為道看。

頌云青山一息移千步不到槃成那一邊更有一
般堪怪笑石兒拋出鼻無全。

鄧州丹霞子淳禪師上堂乾坤之內宇宙之間中有
一寶秘在形山肇法師恁麼道秪解指蹤話跡且不
能拈示于人丹霞今日劈開宇宙打破形山為你諸
人拈出具眼者辨取以拄杖卓一下曰還見麼鷺鶿

立雪非同色明月蘆花不似他。

拈云一人道宇宙形山一人道蘆花雪月恁麼指
注何異群盲摸象詗上座莫能全顆拈呈麼夜半
正明天曉不露。

頌云打破形山出寶兒丹霞卓杖切須知分明月
在蘆花上看到蘆花月巳非。

真州長蘆真歇清了禪師上堂處處覓不得秪有一
處不覓自得且道是那一處良久云賊身巳露。

拈云老漢無端著賊既言賊身巳露贓在那裏眼
裏耳裏掣電裏報鐘裏搔癢裏屎急裏莫便是良
久裏咦秪為慈悲開線路不知曾幾陷平人。

頌云檀郎喚小玉無為空抑逼深夜倒銀床枕子
順摸得。

明州天童宗玨禪師上堂劫前運步世外橫身妙契
不可以意到真證不可以言傳直得虛靜歛氛白雲
向寒巖而斷靈光破暗明月隨夜船而來正恁麼時
作麼生履踐偏正不曾離本位縱橫那涉語因緣。

拈云天童將弄驪珠好手提持曹洞宗風逆放順
收橫拋豎接不露當陽影寧墜悄然機喝彩任傍
觀釘椿慚正視雖然得稱盡美撿點猶有未甘何
故縱橫那涉語因緣須是木人道始得。

頌云大行不舉步真到無所歸石女喚回三界夢
木人坐斷六門機。

明州雪竇智鑒禪師上堂世尊有密語迦葉不覆藏
一夜落花雨滿城流水香。

拈云世尊幸無密語設有大地群生盡疑眼能啗
醋足菴一期上堂亦是倒上剎竿。

頌云語即不密豈況重宣真成狼藉華雨濺濺。

明州天童如淨禪師上堂陸修靜陶淵明文殊普賢
作圓相曰咦一款具呈且道憑誰批判若是孔夫子

吾無隱乎爾。

拈云詗上座今日要與天童翻案救取四人裂破
圓相曰鑒如得其情且道憑誰作證若是李老聃
吾游心于物之初。

頌云一機之絹三經五緯仔細觀來成何華綺。

襄州鹿門覺禪師示眾盡大地是學人一卷經盡乾
坤是學人一隻眼以者隻眼讀如是經千萬億劫常
無間斷。

拈云鹿門恁麼開示真箇舌覆大千且問此經共
有何許字句乾坤是眼又把者經安在那邊須煩
慈悲指出無致鈍根學人看讀不易。

頌云大地是經翻不起乾坤是眼捏難埋不知覺
老何心行平白推人落險崖。

青州普照一辯禪師因大明寶問離四句絕百非請
師直指西來意師曰昨日有人恁麼問被打出去也
明曰今日又如何師曰你得恁麼不識痛癢明禮拜
師曰可惜許棒折也明直得汗下。

拈云棒折汗下知有大明白生吃枉離句絕非諒
得青州難酬祖意如今且置有躡前蹤借問時詗
上座又如何秪對寧甘截舌不毀先猷。

頌云覿面相呈絕討論西來的意似深冤笑無唧
溜大明老卻向青州覓棒痕。

磁州大明寶禪師示眾若論此事如人作針線幸然
針針相似忽有人來不覺失針秪見線者邊尋也不
見那邊尋也不見卻自曰近處尚不見遠處那裏得
來多時尋不得心煩不好昏悶打睡拽衣就枕時驀
然一劄㘞原來在者裏。

拈云老漢恁麼說禪不怕禍生好急拽向三十二
代祖師案前痛與三十二棒何故不合巧將譬喻
漏洩真機賺令後來人一箇箇爭向㘞原來在這

裏承虛接響。

頌云一樹寒梅立兩階雪晴開得十分隹笑渠老
宿輸慳計卻放春香透出崖。

太原王山體禪師示眾既有尊貴之位須明尊貴底
人須知尊貴底人不處尊貴之位方明尊貴不落階
級。

拈云金針妙密玉線巧縫提持尊貴一路好手固
羨王山還免得遭人撿點也無以有驚異。

頌云王老提持洞上宗珠迴玉轉燦重重要知舜
日昇平事歌遍南薰不宰功。

磁州大明雪巖滿禪師因僧問高郵定和尚透網金
鱗以何為食定曰乾屎橛僧無語師代曰謝供養。

拈云敢問老漢於者橛上曾咬著也未代云虧你
恁麼慇懃孝敬。

頌云尋常供養味滋長苦過黃連辣過薑塞斷舌
頭休口入可曾解向鼻根嘗。

燕京報恩萬松行秀禪師示眾動則埋身千尺不動
則當處生苗直須兩頭撒開中間放下更買草鞋行
腳始得。

拈云萬松恁麼舉揚何曾離得草裏且問老漢撒
開處是何光景放下時又作麼消息須是實供始
得不然與我草鞋來也學行腳去。

頌云推人落井遭甚麼瘟急如律令太上老君。

中都萬壽雪庭福裕禪師僧問如何是祖師西來意
師曰待乳峰點頭即向汝道。

拈云我他日見萬壽要代這僧進語賴乳峰不點
頭若點頭和尚慚愧無地。

頌云乳峰㟮出插天寒十路無門攀仰難何處迅
雷驅驟雨殘雲一片掛秋瘢。

嵩山靈隱文泰禪師上堂塵劫來事秪在於今河沙

妙德總在心源試教伊覿面相呈便不解當風拈出
且道過在甚麼處良久卓拄杖云秪為分明極翻令
所得遲。

拈云我要問靈隱喚阿那箇作心源便須當面拈
出不然任伊拄杖子連卓幾下尚未分明在。

頌云海印高懸萬象呈重重交互太光生當前認
著還迷倒說甚玄微與暗明。

西京還源寶應遇禪師一日聞靈隱泰上堂舉切忌
從他覓迢迢與我疏當下大悟。

拈云寶應聞舉話便悟悟即不無也是從他覓得
底未是家珍如何是不從他覓得聻切忌與我疏。

頌云蕩子伶俜事可傷幾年隨著馬驢行抬頭忽
聽宸樓鐸始覺全身在帝鄉。

鄧州香嚴淳拙文才禪師上堂滿盤打算了秪有者
一著最便宜敢問諸人且道是那一著卓拄杖云切
忌卜度。

拈云淳拙恁麼打九歸便輸了河渚上算沙童子
且道過在什麼處前說者一著後說那一著恁麼
打算不定三生六十劫猶卜度未親在代曰老僧
住持事繁。

頌云秪有者著子滿盤算不出稽首羨吾師便宜
先落一。

南陽萬安松庭子巖禪師上堂我不學諸方說禪浩
浩地魔魅人家男女僧問達磨面壁時如何師曰者
便是浩浩底禍胎也曰如何得剿絕去師曰倒縒芒
繩縛鬼子須是其人。

拈云初祖面壁禍胎固然且莫驚著今鬼子在人
眼中鼻裡出入作怪師芒繩在什麼處快拈出來。

頌云芒繩倒縒我不如師見怪不怪師不如我咄
大海從魚躍長天任鳥飛。


西京少室凝然了改禪師上堂莫向言中取則直須
句外明宗擲拄杖下座。

拈云少室向平易裏橫身接物可謂不吝慈悲秪
是承當處大難詗上座不免拔劍相助且道拄杖
擲下時是句外是言中若辨別得出拄杖子任橫
擔去。

頌云活人真有劍死水不藏龍特地為君薦休教
眼著聾。

西京少室俱空契斌禪師僧問如何是成劫以後底
事師曰龍馬負圖。

拈云俱空所答的有本據但未曉龍馬真形曾親
見也麼聖人心事付全圖伏羲好手描不出。

頌云一畫當先三點居前是為龍馬之文章師拈
之以談後天。

西京定國無方可從禪師示眾向上宗乘本無言說
當人一著非假外來直須向自胸襟迸出偏不附物
正不立玄不涉程途方得到家穩坐不然你還知九
峰不肯首座麼百丈五百生墮在狐窩麼金鎞刮膜
擬則成乖有志此宗大須審細珍重。

拈云九峰不肯首座定國信其具眼誰知更數世
下有箇不肖遠孫亦不肯定國何故不合把無言
說宗乘善巧叨叨詗上座恁麼判斷又還尚有不
肯者麼咄擬則成乖。

頌云不涉程途須到家死蛇觸著禍難賒欲知此
著真端的月在梅梢不見華。

西京嵩山月舟文載禪師示眾達磨西來以一乘法
直指單傳令人見性成佛至我少室如九鼎繫以單
絲言之魄墮汝諸人趁色力康健打辦箇事急須努
力莫閒過日大眾且喚什麼作一乘法聻良久云切
忌喚甕作鐘。


拈云祖師確有一乘法直指人見性成佛則未出
南天竺國界早應打落當門牙齒月舟不知甚麼
心行欲潦倒古今爭奈遞傳下有箇獦獠種不受
渠瞞何故不曾喚甕作鐘。

頌云一乘全非西祖意訛傳訛巳遍支那不知月
老何心行猶把甕鐘來奈何。

燕京宗鏡大章宗書禪師聞月舟法眼精明參請入
室潛淘密踐者八載初開法興德嘉靖丁巳少室疏
請再四師乃歎曰先師化後三十年宗風逮弱前輩
有言禪林下衰弘法者多假我偷安不急急撐拄之
其崩潰可須也某雖慚付囑其如付囑何遂欣然主
之。

拈云具拴風釘雲掀山揭海手段始能擔荷大法
宗鏡力振頹綱克家固然秪如宗風逮弱向阿那
邊撐拄若撐拄得著佛祖也須齊拜後塵。

頌云為人特地始偷安撐弱宗風賴者竿王令化
行寰宇靜夜深明月照簾寒。

建昌廩山蘊空常忠禪師因壽昌經公與人論金剛
勝義甚快師笑曰宗眼不明非為究竟昌便問如何
是宗眼師振衣而起忽一日告眾曰我有件要了底
大事汝等須知眾茫然師豎起拳曰會麼眾無對師
乃揮案一下曰吽吽為汝了去遂趨寂。

拈云廩山平生說法秪是貴取直截更無簇錦攢
華所謂芳叢不艷為得之矣獨是末後猶有一未
了底公案不肖遠孫今日不免當眾為渠了卻吽
吽癹吒。

頌云底事分明不易知豎拳揮案透情披當時豈
謂無人薦吽字要令千古輝。

建昌壽昌無明慧經禪師年登古稀尚混勞侶耕鑿
不息方丈脩然惟作具而巳嘗有偈曰冒雨衝風去

披星帶月歸不知身有苦唯恐行門虧益國王嚮師
道德歎曰去聖時遙幸遺此老於是屢加褒敬臨終
盥浴訖索筆大書曰今日分明指示擲筆端坐面化。

拈云此老命帶勞星一生作務無停以隴畝為坐
具以牯牛為伴侶以耘植為三昧以犁鋤為妙機
下窮赤日工夫出盡通身白汗恨未曾撞著箇無
忌諱漢若詗上座即攔塗把住問渠父祖一片田
地也著得犁無直得此老無下鍬處雖然如是秪
其衝風冒雨戴月披星又堪作一幅天然古畫無
怪乎國王稱仰但惜那國王不合向犁鋤邊牛背
上見此老故未得伊風流灑脫耳且如何是伊風
流灑脫處聻今日分明指示。

頌云耕鑿為緣絕無巧拙拽杷歸來披星戴月。

信州博山無異元來禪師一日如廁睹人上樹即大
悟亟趨見壽昌昌曰子近日事作麼生師曰有箇活
路秪是不許人知昌曰既是活路為什麼不許人知
師曰不知不知。

拈云博山道不知不知不知箇甚麼詗上座不妨
點出為甚麼不許人知若許人知一場好笑。

頌云悟迷秪在一抬頭上樹明明見本由開口欲
談辭巳喪活門無路擬何投。

瀛山雪關道闍禪師博山問堂中首座人天眼目如
何是人天眼目師曰頂門上山曰還假照鑒也無師
曰君不見山曰不虛參見作家來師掩耳而出。

拈云師翁頂眼雖明猶欠點在當時見道還假照
鑒也無即應快便出去若待證明起來未免重煩
掩耳。

頌云頂門伊眼膜千層一點瞞他也不能覿面相
呈忘照觸青山原自絕常青。

端州鼎湖山在犙弘贊禪師一日侍瀛山和尚次山

曰先師有垂語三則汝還委悉麼師曰請和尚舉山
曰不萌之草為甚能藏香象師曰者畜生欲隱彌露
山曰古澗寒泉水作何色師曰五眼識不得山曰徹
底無依向什麼處安身立命師曰鋤卻虛空帶活埋
山曰放汝三十棒師便珍重而出。

拈曰師翁趁火煆金可謂連鎚鍊就老漢因徵納
寶不惜和橐傾將雖是詔奉尋常亦乃唱酬不偶
今日開詗亦有三轉語不萌之草為甚能藏香象
答曰空手把金鉤古澗寒泉水作何色答曰不共
秋天曉徹底無依向甚麼處安身立命答曰針鋒
頂上好加尖將此三轉語供養二代師翁大和尚。

頌云目前端的不辭道恐作寒泉一色看堪笑無
依徹底漢倒騎香象踏塵寰。

一花五葉歌

君不見祖師西來意神州先有大乘氣航將衣缽破
洪濤覓箇知音相委寄梁廷天子好明眸覿面依然
還不識知非時暫藏秘九年面壁何疲瘁大有忘軀
為法人雪中斷獻一肱臂既印心勤囑累勿使吾宗
輕得墜覓罪中間內外無與安心竟同一鼻小沙彌
卻伶利能明縛脫皆由自緣熟來時針芥投種花生
處殊因地善攝持常不寐般若齊稱賊引避行將法
授小兒曹祥雲兆出橫枝嗣求佛人槽廠去春教米
白待篩治三更得旨卻南行庾嶺追尋徒步費且韜
光懷會次權行守網利生事一旦風幡逗上機信衣
爭請聊相示君不見一花五葉果圓成莫向那邊著
眼覷咦。


