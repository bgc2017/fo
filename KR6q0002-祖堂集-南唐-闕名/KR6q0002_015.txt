










祖堂集卷第十五江西下卷第二曹溪第三代法孫
175 西堂
:PROPERTIES:
:PERSID: ZTJ_175
:JUAN: 015
:END:


西堂和尚，嗣馬祖，在虎州。師諱智藏。有一秀才問曰：「有天堂、地獄不？」
師云：「有。」
又問曰：「有佛、法、僧寶不？」
師云：「有。」
秀才云：「但問處盡言有，和尚與摩道，莫是錯不？」
師云：「秀才曾見什摩老宿？」
秀才云：「曾見徑山和尚。」
師云：「徑山向秀才作摩生說？」
云：「說一切總無。」
師云：「秀才唯獨一身，還別有眷屬不？」

對曰：「某甲有山妻，兼有兩顆血屬。」
師云：「徑山和尚還有妻不？」
對曰：「他徑山和尚真素道人，純一無雜。」
師呵云：「徑山和尚內外嚴護，理行相稱，道一切悉無即得。公具足三界凡夫，抱妻養兒，何種不作，是地獄柤滓，因什摩道一切悉無？若似徑山，聽公道無。」秀才禮而懺謝焉。
馬祖遣師送書到國師處，在路逢見天使，天使遂留，齋次，

因驢啼，天使喚頭，師乃舉頭，天使便指驢示師，師卻指天使，天使無對。又到國師處，國師問：「汝師說什摩法？」師從東邊過西邊立。
國師云：「只者个，為當別更有不？」師又過東邊立。
國師云：「這个是馬師底，仁者作摩生？」
師云：「早个呈似和尚了也。」
師曾燒一僧。有一日現身覓命，師云：「汝還死也無？」
對云：「死也。」

師云：「汝既死，覓命者誰？」其僧遂不見。
自外未睹行錄，不知終始。謚宣教禪師元和正真之塔。
176 鵝湖
:PROPERTIES:
:PERSID: ZTJ_176
:JUAN: 015
:END:


鵝湖和尚，嗣馬大師，在信州。師諱大義，衢州須江縣人也，姓徐。依年具戒，禪律俱通。禮大寂於江西，一扣秘　，廓然玄悟契心。于洪州應緣次，上都孝文皇帝詔入內，諮請問道。德宗朝麟德殿，大筵論義。有人問：「心有也，曠劫而滯凡夫；心

無也，剎那而登妙覺。」
師答曰：「此乃梁武帝言。然心有者，是滯有，有既有矣，安可解脫？心無也，何人而登妙覺？」
師以群英十號等有為，已迷者終不復悟；等無為，已悟者終不卻迷。於是群英執伏，僉曰：「玄無以比。」
師問諸碩德曰：「行止偃息，畢竟以何為道？」
有人云：「知者是道。」
師云：「不可以識識，不可以智知，安得知者是道乎？」

有人云：「無分別是道。」
師云：「善能分別諸法相，於第一義而不動，安得無分別是道乎？」
有人云：「四禪八定是道。」
師云：「佛身無為，不墮眾數，安得四禪八定是道耶？」
大師之旨，一切法是一切法，非于無性無像而有得有喪，豈可以一方定趣決為道耶？所以不定之辯，遣不定之執，趣無方之道矣。師頌曰：
直下識玄旨，羅紋結角是。

　不識玄旨人，
　徒勞逐所示。



鳥，守空池，魚從腳下過，總不知。
有經論供奉大德，對順宗皇帝前問：「如何是四諦？」
師指聖人云：「當今是一諦，三諦何在？」大德無對。
供奉又問：「欲界無禪，禪居色界，此土憑何立禪？」
師答曰：「法師只知有欲界無禪，不知有禪界無欲。」
供奉云：「禪界無欲，如何是禪？」師以手空中點一下，供奉無對。

皇帝云：「只這一點，法師尚勿奈何。」
師元和十三年戊戌歲正月二日遷化，報齡七十四，謚慧覺大師見性之塔。國相韋厚制碑文。
177 伏牛
:PROPERTIES:
:PERSID: ZTJ_177
:JUAN: 015
:END:


伏牛和尚，嗣馬大師，在北京。師諱自在。未睹實錄，莫究化緣終始。師放少師行腳時，頌曰：
放汝南行入大津，碧潭深處養金鱗。
等閑莫與凡魚伴，直透龍門便出身。
小師答曰：
魚龍未變忐常存，變了還教海氣渾。

　兩眼不曾窺小水，
　一心專擬透龍門。



千迴下網終難繫，万度垂釣誓不天。

待我一朝鱗甲備，解將雲雨灑乾坤。

小師便是第二伏牛也。
師有三个不歸頌曰：

　割愛辭親異俗迷，
　如雲似鶴更高飛。

五湖四海隨緣去，到處為家一不歸。
苦節勞形守法威，幸逢知識決玄微。

　慧燈初照昏衢朗，
　唯報自親二不歸。

峭壁幽嵒往復希，片雲孤月每相依。
經行宴坐閑無事，樂道逍遙三不歸。
178 盤山
:PROPERTIES:
:PERSID: ZTJ_178
:JUAN: 015
:END:


盤山和尚，嗣馬大師，在北京。師諱寶積，未詳姓氏。師有時示眾云：「心若無事，万法不生；境絕玄機，纖塵何立？道本無體，因道而得名；道本無名，因名而得號。若言即心即佛，今時未入玄微；若言非心非佛，猶是指蹤之極。則向上一路，千聖不傳，學者勞形，如猿捉影。大道無中，復誰前後？長空絕際，何用量之？空既如斯，道豈言哉？心月孤

圓，光吞万像，光非照境，境亦非存，光境俱亡，復是何物？」
「
禪德！譬如擲劍揮空，莫論及之不及，斯乃空輪無跡，劍刃非虧。若能如是，心心無知，全心即佛，全佛即人，人佛無異，始為道矣。禪德！可學中道，似地擎山，不知山之高峻；如石含玉，不知玉之無瑕。若能如是，是名出家。故導師云：『法本無相，三際亦復然。無為無事人，猶是金難。』所以古人道：『靈源獨耀，道本無生，大智非明，真空絕跡。真如凡聖，皆是夢言；佛及涅槃，並為增語。』禪德！切須自看，無人替代。三界無法，何處求心？四大本空，佛依何住？旋機不動，寂爾無根。覿面相呈，更無餘事。珍重！」
強大師拈問福先：「向上一路古人宗，學者徒勞捉影功。
若道不傳早傳了，不傳之路請師通。」
福先答曰：「盤岫高提向

上宗，興來諸聖舌無功。吾師既問不傳事，問當何愁不為通？」

問：「牛頭未見四祖時如何？」
師云：「有量之事，龍鬼可尋。」
進曰：「見四祖後如何？」
師云：「脫量之機，龍鬼難尋。」
進曰：「見後為什摩百鳥不來？」
師答曰：「絲在能歌舞，線斷一時休。」
師臨遷化時，謂眾云：「還有人邈得吾真摩？若有人邈得吾真，呈似老僧看。」眾皆將寫真呈似和尚，師盡打。
時有一少師普化出來云：「某甲邈得師真。」
師云：「呈似老僧看。」普化倒行而出。
師云：「我不可著汝這般底，向後去別處打風顛去也。」
師平生住持，軌范嚴整異常，海內聞名，謚凝寂大師真際之塔。
179 麻谷
:PROPERTIES:
:PERSID: ZTJ_179
:JUAN: 015
:END:


麻谷和尚，嗣馬大師，在莆州。師諱寶徹，未詳姓氏。師與丹霞遊山，見水中魚，師以手指丹霞，丹霞云：「天然！」

師至明日卻問：「昨日意作摩生？」丹霞

便作臥勢。
師曰：「蒼天！蒼天！」
師行腳時到三角，三角和尚上堂云：「此事眨上眉毛，早已
差過也。」
師便問：「承和尚有言：『此事眨上眉毛，早已差過。』如何是此事？」
三角云：「差過也。」師便擔倒繩床，三角和尚便打之。
問：「十二分教某甲不疑。」師便起去。
問：「如何是佛法大意？」師良久。
其僧卻舉似石霜：「此意如何？」
石霜云：「主人慇懃，滯累闍梨拖泥涉水。」
180 鹽官
:PROPERTIES:
:PERSID: ZTJ_180
:JUAN: 015
:END:


鹽官和尚，嗣馬大師，在蘇州。師諱齊安，未詳姓氏。有法空禪師到，問師經中諸義，師答了，師云：「禪師到來，貧道總未得作主人。」
禪師云：「請和尚作主人。」

師云：「日已將晚，且歸本位安置，明日卻來。」
師明朝令沙彌屈法空禪師，禪師應時來，師呵沙彌云：「這沙彌不了事，教屈法空禪師來，何故屈得守堂人來？」
僧參師，師云：「汝是阿誰？」
對曰：「

法忻。」
師云：「我不識汝。」
問：「如何是本身盧舍那佛？」
師云：「與我將取那个銅瓶來。」僧取瓶來。
師云：「卻送本處安置。」
僧便送本處已，再來問：「如何是本身盧舍那佛？」
師云：「古佛也，過去久矣。」
大中皇帝龍之日，曾禮為師，甚有對答言論，具彰《別錄》。謚悟空禪師棲真之塔，真塔浩瀚非常，北有汾州，南有鹽官矣！
181 五洩
:PROPERTIES:
:PERSID: ZTJ_181
:JUAN: 015
:END:



五洩和尚，嗣馬祖，在越州。師諱靈嘿，姓宣，常州人也。師未出家時，入京選官，去到洪州開元寺，禮拜大師，大師問：「秀才什摩處去？」
云：「入京選官去。」
大師云：「秀才太遠在。」
對云：「和尚此間還有選場也無？」
大師云：「目前嫌什摩？」
秀才云：「還許選官也無？」
大師云：「非但秀才，佛亦不著。」因此欲得投大師出家。
大師云：「與你剃頭即得，若是大事因

緣即不得。」從此攝受，後具戒。
有一日，大師領大眾出西下遊行次，忽然野鴨子飛過去，大師問：「身邊什摩物？」
政上座云：「野鴨子。」
大師云：「什摩處去？」
對云：「飛過去。」大師把政上座耳拽，上座作忍痛聲。

大師云：「猶在這裏，何曾飛過？」政上座豁然大悟。
因此師無好氣，便向大師說：「某甲拋卻這个業次，投大師出家，今日並無个動情，適來政上座有如是次第，乞大師慈悲指示。」
大師云：「若是出家師，則老僧；若是發明師，則別人。是你驢年在我這裏也不得。」
師云：「若與摩，則乞和尚指示个宗師。」
大師云：「此去七百里有一禪師，呼為南嶽石頭，汝若到彼中，必有來由。」
師便辭，到p?石頭，云：「若一言相契則住，若不相契則發去。」
著鞋履，執座具，上法堂禮拜，一切了，侍立，石頭云：「什摩

處來？」
師不在意，對云：「江西來。」
石頭云：「受業在什摩處？」
師不祗對，便拂袖而出，纔過門時，石頭便咄，師一腳在外，一腳在內，轉頭看，石頭便側掌云：「從生至死，只這个漢，更轉頭惱作什摩？」師然大悟，在和尚面前給侍數載，呼為五洩和尚也。
後
有人舉似洞山，洞山云：「登時若不是五洩，大難得承當。
雖然如此，猶涉途在。」
自後長慶云：「嶮！」
淨修禪師拈問僧：「只如長慶與摩道，意作摩生？」僧無對。
自代云：「恐他認處錯。」
有人拈問漳南：「古人道：『從生至死只這个漢是。』和尚如何？」
漳南云：「地獄柤滓只有人作了也。」
僧云：「深領和尚尊旨，古人因什摩與摩道？」
漳南云：「只為這般漢。」
僧云：「與摩則忘前失後去。」
漳南云：「頭上不禿，肚裏無毒。」

僧云：「貪看天上月，忘卻室中燈。」漳南便失聲。


僧問：「何物大於天地？」
師云：「無人識得伊。」
僧云：「還可彫啄也無？」
師云：「你試下手看。」
越州觀察使差人問師：「依禪住持？依律住持？」
師以偈答曰：
寂寂不持律，滔滔不坐禪，

　儼茶三兩垸，
　意在钁頭邊。

觀察使差人送百柄钁頭，師纔見送來，把棒趁出，卻云：「我有一柄钁頭，平生用不盡，誰要你送來？」
專使卻來具說前事，觀察使遙申禮拜問：「此个門中始終事如何？」
師云：「你道目前成來多少時？」
僧云：「不會。」

師云：「我此間無你適來問底。」
僧云：「豈無和尚接人處？」
師云：「待你求則接。」
僧云：「請和尚接。」
師云：「你欠少什摩？」
師元和十三年化緣周畢，澡浴焚香，端坐繩床，大集僧眾，慇懃叮囑，囑累開喻門徒云：「妙色真常，本生滅；法身圓寂，寧有去來？千聖同源，万靈一轍。吾今示滅，不假

興哀，無強勞形，須存正念。儻遵此命，真報我恩；若固違言，非吾弟子。」

有人問：「什摩處去？」
師云：「無處去。」
僧云：「某甲何以不見？」
師云：「非眼所睹。」
洞山聞舉，云：「作家。」

師正坐疊掌收光，一剎那間便歸圓寂，亨齡七十二，僧三十一。沙門志問撰碑文矣。
182 大梅
:PROPERTIES:
:PERSID: ZTJ_182
:JUAN: 015
:END:


大梅和尚，嗣馬大師，在明州。師諱法常，襄陽人也。荊州玉泉寺受業，纔具尸羅，學通眾典，講大小本經論，多聞雖益，辯注虛張，覺爽情神，遊方訪道。聞江西馬大師誨學，師乃直造法筵，因一日問：「如何是佛？」
馬師云：「即汝心是。」
師進云：「如何保任？」
師云：「汝善護持。」
又問：「如何是法？」
師云：「亦汝
心是。」
又問：「如何是祖意？」
馬師云：「即汝心是。」
師進云：「祖無意耶？」
馬師云：「汝但識取汝心，無法不備。」師於言下頓領玄旨，遂杖錫而望雲山。因至大
後因鹽官和尚出世，有僧尋柱杖迷山，見其一人草衣結髮，居小皮舍。見僧先言不審，而言語謇澀，僧窮其由，師云：「見馬大師。」
僧問：「居此多少年也？」
師云：「亦不知多少年，只見西山青了又黃，青了又黃，如是可計三十餘度。」
僧問：「師於馬祖處得何意旨？」
師云：「即心是佛。」
其僧問出山路，師指隨流而去。其僧歸到鹽官處，具陳上事，鹽官云：「吾憶在江西時，曾見一僧問馬大師佛法祖意，馬大師皆言即汝心是，自三十餘年更不知其僧所在，莫是此人不？」遂令數人教依舊路，斫山尋覓，如見，云：「馬師近日道非心非佛。」
其數人依鹽官教問，師云：「任你非心非佛，我只管即心即佛。」
鹽官聞而嘆曰：「西山梅子熟

也，汝曹可往彼隨意採摘去。」如是不足二三年間，眾上數百，凡應機接物，對答如流。

因夾山與定山去大梅山，路上行次，定山云：「生死中無佛，則非生死。」
夾山不肯，自云：「生死中有佛，則不迷生死。」
二人相不肯，去到大梅山，夾山自問：「此二人道，阿那个最親？」
師云：「一親一疏。」
夾山云：「阿那个是親？」
師見苦問，乃云：「且去，明日來。」
夾山明日來，問：「昨日未蒙和尚垂慈，未審阿那个是親？」
師云：「問者不親，親者不問。」
有人問鹽官：「如何是西來意？」
官云：「西來無意。」
僧舉似師，師云：「不可一个棺裏著兩个死屍。」
師臨順世時，鼯鼠叫，師告眾曰：「即此物，非他物，汝等諸人善護持，吾今逝矣。」師言已掩室，來辰化矣，括州刺史江勣撰
碑文。
183 永泰
:PROPERTIES:
:PERSID: ZTJ_183
:JUAN: 015
:END:



永泰和尚，嗣馬大師。師諱靈瑞，姓黃，衡陽人也。

年十一，出家於南嶽，年十八，為沙彌，問津於大寂，嘿領心要。年二十四，進具於雙峰寺，卻歸大寂法會。
貞元一年丙寅歲，遊青州，州牧張胤請止龍興寺。元和中，青州人大飢，人多殍仆，師脅不至席，視人如傷，乃率富屋俾行檀度，繇是淨名、給孤競垂乘下。師左臂有肉環，臥常右脅，占者曰：「寔人天師也。」後尚書薛平侍以為師。凡二十三年大化青社，故號青州和尚焉。
及遊襄陽，廉使牛元翼禮重，曰：「人中師子王也。」請止感通寺。又至荊渚，僕射王請住永泰寺，布金闡道，大展化度。
大和三年戊子歲六月三日順世，春秋六十九，茶毗，得舍利五千餘粒，塔于郭東。劉軻制碑文，謚道鏡禪師寶真之塔。
184 東寺
:PROPERTIES:
:PERSID: ZTJ_184
:JUAN: 015
:END:



東寺和尚，嗣馬大師，在潭州。師諱如會，韶州始
承相崔公胤高其風韻，躬問師曰：「師以何得？」
師曰：「見性為得。」
公云：「師見性不？」
師曰：「見性。」
師當時方病眼，相公譏曰：「既言見性，其眼奈何？」
師云：「見性非眼，眼病何害？」
相公喜而禮拜，更與師到佛殿，見雀兒在佛頭上放糞，相公問：「者个雀兒還有佛性也無？」
師云：「有。」
相公云：「既有，為什摩向佛頭上屙？」

師云：「他若無，因什摩

不向鷂子頭上屙？」相公從此禮拜為師。
自後長慶聞，云：「嶮！」
師問南泉：「近離什摩處？」
對曰：「近離江西。」
師云：「還將得馬大師真來不？」
對云：「將得來。」
師云：「將來則呈似老僧看。」
對云：「只這个是。」
師云：「背後底？」南泉登時休。
後長慶云：「和尚太似不知。」
保福代云：「洎不到和尚此間。」
師問仰山：「離什摩處？」
對曰：「離廣南。」
師曰：「見說廣南有鎮海明珠，還是也無？」

對曰：「是也。」
師云：「此珠作摩生？」
對曰：「白
月則隱，黑月則現。」
師云：「還將得此珠來也無？」
對云：「將得來。」
師云：「若將來，則呈似老僧看。」
對云：「昨日到p?溈山，溈山和尚就某甲索此珠，直得無言可對。」
師一跳，撫背云：「真師子兒！真師子兒！」又云：「慙愧！慙愧！老僧不如溈山，汝便是溈山弟子也。」
仰山受戒後，再到相見，纔入法堂，師便云：「已相見了也，

不用更上來。」
對云：「與摩相見，莫不當摩？」師便入法堂卻門。
仰山後舉似溈山，溈山云：「子是什摩心行？」
師長慶癸卯歲終，春秋八十，時井泉涸，異香馥郁，塔于城南。故廉使李公翱盡毀近城塔，唯留師塔，筆書曰：「獨留此塔，以別賢愚。」劉軻撰碑文矣。
185 鄧隱峰
:PROPERTIES:
:PERSID: ZTJ_185
:JUAN: 015
:END:



鄧隱峰和尚，嗣馬大師，建州邵武縣人也。因南泉示眾曰：「銅瓶是境，瓶中有水，我要水，不得動境，將水來。」師便將瓶到南泉前，寫出水。
師因行至五臺山金剛窟前，倒立而逝，眾妨聖窟，擬易處茶毗，竟莫能動。先有親妹出家為尼在彼，及諳其兄行跡，遂近前呵云：「師兄平生為人不依法律，死後亦不能侚於世情。」以手推倒，眾獲闍維，塔于北臺之頂。
平生在世，唯留一偈，曰：


獨絃琴子為君彈，松柏長青不怕寒。
金相和性自別，任向君前試取看。
186 歸宗
:PROPERTIES:
:PERSID: ZTJ_186
:JUAN: 015
:END:


歸宗和尚，嗣馬大師，在江州廬山。師諱智常，未詳姓氏。師久與南泉同道，神彩奇異，時人猜之，合有一人之分，師遂以藥熏其眼令赤，時人號為赤眼歸宗和尚焉。白舍人為江州刺史，頗甚殷敬。舍人參師，師泥壁次，師首云：「君子儒？小人儒？」
白舍人云：「君子儒。」
師以泥敲泥板，侍郎以泥挑挑泥送與師，師便接了云：「莫是俊機白侍郎以不？」
對云：「不敢。」
師云：「只有送泥之分。」
有李万卷，白侍郎相引禮謁大師，李万卷問師：「教中有言：『須彌納芥子，芥子納須彌。』須彌納芥子，時人不疑。芥子納須彌，莫成妄語不？」
師卻問：「於國家何藝出身？」
抗聲對云：「和尚豈不知弟子万卷

出身？」
師云：「公因何誑？」
公云：「云何誑？」
師云：「公四大身若子長大，万卷何處安著？」李公言下禮謝而事師焉。
万卷讚曰：
出廓送錢嫌不要，手提笠向廬山。

　
昔日曾聞青霄鶴，
　更有青霄鶴不如。

師偈曰：
歸宗事理絕，日輪正當午。

　自在如師子，
　不與物依怙。


獨步四山頂，優遊三大路。

　吹噓飛禽墮，
　嚬呻眾獸怖。

機竪箭易及，影沒手難覆。

　施張如工伎，
　剪截成尺度。

巧鏤万盤名，歸宗還似土。

　語密音聲絕，
　理妙言難措。

棄箇耳還聾，取箇眼還瞽。

　一鏃破三，
　分明箭後路。

可怜个丈夫，先天為心祖。
師有時拈起帽子問：「會摩？」

對曰：「不會。」
師曰：「莫怪老僧頭風不下帽子。」
問：「如何是諸佛玄旨？」
師云：「無人能會。」
僧云：「向者如何？」
師云：「有向則乖。」
僧云：「無向者如何？」
師云：「誰求玄旨？」其僧于時無語。
師云：「去！無子用功處。」
僧云：「

豈無方便門令學人得入？」
師曰：「有。」
僧云：「如何是方便門？」
師云：「觀音妙智力，能救世間苦。」
僧云：「如何是觀音妙智力，能救世間苦？」

師敲鼎蓋三下，卻問：「子還聞摩？」
云：「聞。」
「我為什摩不聞？」僧無對，師打之。
李万卷問：「大藏教明得个什摩邊事？」
師竪起拳，卻問：「汝還會摩？」
李公對云：「不會。」
師云：「者李公，拳頭也不識！」
李公云：「某甲不會，請和尚指示。」
師云：「遇人則途中授與，不遇人則世諦流布。」
師為眾曰：「吾今合說禪，諸子總近前來。」大眾盡近前。
師云：「汝聽觀音行，善應諸方所。弘誓深如海，歷劫不思議。侍多千億佛，發大清淨願。」
師又問：「阿那个是觀音行？」師卻彈指一下，問：「諸人還聞摩？」
眾皆云：「聞。」
師云：「者一隊漢向這裏覓什摩？」趁出了，呵呵大笑。

師入園中，見一株菜，盡圓相裹卻，

謂眾曰：「輒不得損著者个。」眾僧更不敢動著。
師于時卻來，見菜株猶在，便把杖趁打呵云：「者一隊漢，無一个有智慧！」
師問僧：「從什摩處來？」
對云：「某處來。」
師云：「還將得那个來不？」
對云：「將得來。」
師云：「在什摩處？」僧以手從頂上擎出呈似師，師舉手拋向後，僧無對。
師云：「者野狐兒。」
師草次，有一座主來相看，忽見一條，師便钁斷，座主云：「久嚮歸宗，元來只是行沙門。」
後有人舉問長慶：「歸宗钁，意作摩生？」
長慶云：「錯。」
明真舉似庵土，庵主云：「把將性命來。」明真不肯。
石門代云：「專甲在庵中只是劈柴種菜。」
時有江州東林寺長講《維摩經》并《肇論》座主神建問：「如何是觸目菩提？」師乃蹺起一腳示他。
座主云：「莫無禮。」
師云：「不無禮。三个現在，座主一任揀取。」
座主不會，遂

置狀於江州，陳論刺史李万卷，李公判云：「伏以三乘至教，一藏嚴持，所載文詞，唯窮佛性，事能幽現，理實通玄，統三教之根源，作群迷之依仰。既有辭親棄俗，被褐講經，經有明文，疏無不盡。自是智辯不到，謬判三身；體解不圓，濫轉八識。將智辯智，狂用功夫；將文執文，豈非大錯？況師乃深窮《肇論》，洞達《維摩》。肇有青青翠竹盡是真如，欝欝黃花無非般若；大士有菩提是障，能障諸願。
此之兩教既非謬詞，且師辯菩提之路尚未分明，欝欝黃花爭能見性？如斯之見，何用講經高座宣揚，欺他中下？何不自玄究竟？擅騁愚聰，抱垢問禪，發言不諦，尊
宿垂念，觸目相呈，理既共通，何不自會？只如三个，何異法身？師鑒了能略無般若，何不頓惺，便見無生？假相菩提，空

有名字，信有法身，只共一源，改換形儀，凡心自亂。真心了了，無字無名；見性惺惺，何言何說？」
「如師只問菩提之處，將言對敵，埋沒達摩來蹤；若領寂嘿為宗，維摩一生受屈。師豈不見肇有四不遷之義，生有六不空之談，乃知觸目之義，不幹智慧；不遷之理，永在恒沙。體似瑠璃，色如啐啄，隨其大小、好醜何安？即色即空，將何言對？奇哉！空門弟子不會色空，卻置狀詞，投公斷理。只如儒教尚有不出戶而知一切事，不窺而知天下明。知之為知，知之不知為知，俱歸智也。辯智之義，尚以如斯，學佛之人，何迷佛性？見師之貌，舉意昂藏，將為業蘊無生，道弘大覺，及乎動用，全是凡情，詞狀但有誹謗之言，出口全乖，聲聞之行，再三奉勸；旦自思惟，知識不屈於學徒，

真如豈隨於言句？真見無像，其像分明；實聽無聲，其聲不絕。洞達如之，莫非一切。
師之不肯，再把狀來，忽以公窮，必無好事。聊申一判，略表玄猷，不出詞鋒，安能辯正？但執此判，將歸寺中，集眾聲鍾，詮諦真實。汝若不信，再將狀來，若也定實，便自禮佛一百拜，仍更具威儀，往彼禮問知識，造罪懺悔，眾罪如霜露，慧日忽頓消前罪去。」
報慈拈問僧：「作摩生道則得不屈得古人？」
僧對云：「這个僧將狀出去。」
報慈云：「據个什摩道理？」
對云：「若是別人，大家喫。」
187 汾州
:PROPERTIES:
:PERSID: ZTJ_187
:JUAN: 015
:END:


汾州和尚，嗣馬大師。師諱無業，姓杜，商州上洛人也。初，母李氏忽聞空中有言曰：「寄住得不？」已而方娠。誕生之夕，異光滿室。及至成童，不為兒戲，行必直視，坐則跏趺，商之緇徒，見皆歎曰：「此

無上法器也！速令出家，紹隆三寶。」
九歲啓父母，依商州開元寺志本禪師，禪師授以《金剛》、《法華》、《維摩》、《涅槃》等經，一覽無遺。年十二剃落，具戒於襄州幽律師，稟《四分律疏》，一夏肆習，便能敷演。長講《花嚴》、《涅槃》等經，時謂生肇不泯，琳遠再興。

後聞洪州馬大師禪門上首，特往瞻禮，師身逾六尺，屹若立山。馬大師一見，異之曰：「魏魏佛堂，其中無佛。」
師禮而問曰：「三乘至教，粗亦研窮，常聞禪門即心是佛，實未能了，伏願指示。」
馬大師曰：「即汝所不了心即是，更無別物。不了時即是迷，了時即是悟；迷即是眾生，悟即是佛。道不離眾生，別更有佛也？亦如手作拳，拳作手也。」
師言下豁然大悟，涕淚悲泣白馬大師言：「本將謂佛道長遠，懃苦曠劫方始得成。今日始知法身實

相本自具足，一切万法從心化生，但有名字，無有實者。」
馬大師云：「如是！如是！一切心性，不生不滅；一切諸法，本自空寂。是故經云：『諸法從本來，常自寂滅相。』又云：『畢竟空寂舍。』又云：『諸法空為坐。』此則諸佛如來住無所住處。若如是知，即是住空寂舍，坐法空座，舉足下足不離道，言下
便了，更無漸次，所謂不動足而登涅槃山。」
大師直造寶所，不棲化城，於元和皇帝御宇三年，兩度詔請，師辭病不赴。至穆宗即位，重降旨，使曰：「此度聖恩，不並常時。」

師笑云：「貧道有何德，累煩聖主？行則行矣，道途恐殊。」乃作行次，剃髮沐浴。至中夜，告徒弟等云：「女等見聞覺知之性，與虛空同壽，猶如金剛不可破壞。一切諸法，如影如響，無有實者。是故經云：『唯此一事實，餘二則非真。』」

言已，跏趺奄然而化。長慶三年癸丑歲十二月二十一日茶毗，塔于城西，謚大達禪師澄源之塔。汾州刺史楊撰碑文。
188 大同
:PROPERTIES:
:PERSID: ZTJ_188
:JUAN: 015
:END:


大同和尚，嗣馬大師。師諱廣澄，未睹行錄，不決化緣終始。問：「如何是玄？」
師云：「返去。」
「如何是玄中又玄？」
師云：「不返去。」
189 金牛和尚
:PROPERTIES:
:PERSID: ZTJ_189
:JUAN: 015
:END:


金牛和尚，嗣馬大師。
師尋常自作飯供養眾僧，將飯來堂前了，乃撫掌作舞，大笑云：「菩薩子！喫飯來。」
後
有僧舉問長慶：「古人撫掌大笑，意作摩生？」
長慶云：「太似因齋慶讚。」
僧問洞山：「撫掌大笑是奴兒婢子不？」
洞山云：「是。」
僧云：「向上事請師直指。」
洞山云：「總未曾見你問在。」
僧云：「只今現問。」
洞山云：「咄！這奴兒婢子！」
190 龜洋
:PROPERTIES:
:PERSID: ZTJ_190
:JUAN: 015
:END:


龜洋和尚，嗣馬大師。師諱無了，俗姓沈，莆田縣

續有一僧，近從鍾陵至，舉馬大師意旨，師曰：「吾得馬大師之旨。」臨遷化時垂訓，有偈曰：
八十年來辯東西，如今不要白頭公。

　非長非短非大小，
　還與諸人性相同。

來無去兼無住，了卻本來自性空。
偈畢，儼然而寂，塔于正堂。後二十載，塔下有水淹浸，乃發看，見師全身水中而浮。閩王聞之，將輦取於府庭供養，擬造塔安，士庶瞻敬，師放氣，闔府皆聞。閩王乃焚香啟告：「如若卻復故山，乞收氣。」師乃放香氣，闔廓皆瞻禮，當時厚宣什物，仍安存現在本塔。
191 陳
:PROPERTIES:
:PERSID: ZTJ_191
:JUAN: 015
:END:




陳禪師(同住)。師諱慧忠，仙遊縣人也，俗姓陳。九歲，詣龜洋庵出家剃度。後便遊方，遇庵和尚問：「離自何方？」

師云：「六眸峰。」
庵：「還具六通不？」
師云：「患非重瞳。」便復故山。
遇會昌沙汰，避而幾乎五六年，後宣宗中興，師曰：「古之有言：『上昇道士不受籙，成佛沙彌不具戒。』」遂午而不粒，不宇而禪，終此山。
門人葬于沈禪師之東隅二百步，士庶皆云：「龜洋二真，至今香燈不絕，祈禱靈應不少。」亦是黃先輩製碑文。
192 黑磵和尚
:PROPERTIES:
:PERSID: ZTJ_192
:JUAN: 015
:END:


黑和尚，嗣馬大師，在洛東。問：「如何是密室？」
師云：「截耳臥街。」
「如何是密室中人？」師以手搥胸。
193 閉魔巖和尚
:PROPERTIES:
:PERSID: ZTJ_193
:JUAN: 015
:END:


閉魔巖和尚，嗣馬大師。
師常提杈子，每見僧參，驀項便杈云：「那个魔魅教你出家？那个魔魅教你受戒？那个魔魅教你行腳？道得亦杈下死，道

不得亦杈下死。速道！速道！」其無對，師便打趁出。
194 龐居士
:PROPERTIES:
:PERSID: ZTJ_194
:JUAN: 015
:END:


龐居士，嗣馬大師。居士生自衡陽，因問馬大師：「不與万法為侶者是什摩人？」
馬師云：「待居士一口吸盡西江水，我則為你說。」
居士便大悟，便去庫頭借筆硯，造偈曰：

　十方同一會，
　各各學無為。

此是選佛處，心空及第歸。
而乃駐泊參承，一二載間遂不變儒形，心遊像外，曠情而行符真趣，渾跡而卓越人間，寔玄學之儒流，乃在家之菩薩。初住襄陽東巖，後居郭西小舍，唯將一女扶侍，製造竹漉籬，每令女市貨，以遣日給。
平生樂道偈頌可近三百餘首，廣行於世，皆以言符至理，句闡玄猷，為儒彥之珠
金，乃緇流之篋寶。略陳一二，餘不盡書。偈曰：

　
心如境亦如，
　無實亦無虛。

有亦不管，無亦不居。

　不是賢聖，
　了事凡夫。

又偈曰：


看經須解義，解義始修行。

　若依了義教，
　即入涅槃城。

如其不解義，多見不如盲。

　緣文廣占地，
　心牛不肯耕。

田田皆是草，稻從何處生？
又偈曰：
易復易，即此五蘊有真智。
十方世界一乘同，無相法身豈有二？
若捨煩惱覓菩提，不知何方有佛地。

又偈曰：
無貪勝布施，無癡勝坐禪。

　無嗔勝持戒，
　無念勝求緣。

晝現凡夫事，夜來安樂眠。

　寒時向火坐，
　火寔本無煙。

不怕黑暗女，不求功德天。

　任運生方便，
　皆同般若舡。

若能如是學，功德實無邊。
又偈曰：

　世人嫌龐老，
　龐老不嫌他。

開門待知識，知識不來過。

　一丸療万病，
　不假藥方多。

又偈曰：
心若如，神自虛，不服藥，病自除。

病既除，自見蓮華如意珠。

　無勞事，
　
莫驅驅。

智者觀財色，

了知如幻虛。

　衣食支身命，
　相勸學如如。

時至移庵去，無物可盈餘。
又偈曰：

　貪嗔不肯捨，
　徒勞讀釋言。

看方不服藥，病從何處除？

　取空空是色，
　取色色無常。

色空非我有，端坐見家鄉。
又偈曰：
人有一卷經，無相復無名。

　無人解轉讀，
　有我不能聽。

如能轉讀得，入理契無生。

　
非論菩薩道，
　佛亦不要成。

居士臨遷化時，令女備湯水沐浴，著衣于床，端然趺坐，付囑女已，告曰：「你看日午則報來。」
女依言看已，報云：「日當已午，而日蝕陽精。」
居士云：「豈有任摩事？」遂起來自看，其女尋則據床端然而化。
父見之，云：「俊哉！吾說之在前，行之在後。」因此居士隔七日而終矣。
祖堂集卷第十五
