








祖堂集卷第十七江西下卷第四曹溪第四代法孫
201 大慈
:PROPERTIES:
:PERSID: ZTJ_201
:JUAN: 017
:END:


大慈和尚，嗣百丈，在撫州。師諱寰中。有僧辭，師問：「什摩處去？」
對云：「江西去。」
師云：「將取老僧去，得摩？」
對云：「非但和尚，更有過於和尚者，不能得將去。」
後有人舉似洞山，洞山云：「但道得。」
師上堂云：「說取一丈，不如行取一尺；說取一尺，不如行取一寸。說取那行處，行取那說處。」
有人舉似洞山，洞山便歡喜云：「大慈和尚為物情切。」
僧便問：「彼中則如此，此間還有也無？」
洞山云：「有。」

僧云：「若與摩，則便請。」
洞山云：「行取那說不得處，說取那行不得處。」
洞山又云：「離此二途作摩生？」
僧對云：「離此二途，請師不問。」
洞山云：「海上功秀又作摩生？」
對云：「石人唱歌，幻人撫掌。」
有人舉似雲居，雲居云：「行時無說路，說時無行路，不說不行，合行什摩路？」


有人舉似樂浦，樂浦云：「行說俱到，本事無；行說俱不到，本事在。」又云：「大慈和尚則古佛，洞山和尚則細。」
師又聞舉，云：「作家。」
師行腳時，三人同行，逢見女人收稻次，問：「退山路何處去？」
女人云：「驀底去。」
師云：「前頭水深，過得摩？」

女云：「不濕腳。」
師云：「上岸稻得與摩好？下岸稻得與摩勿次第？」
女云：「下岸稻總被螃蟹喫卻。」
師云：「太香生！」
女云：「無氣息。」
師云：「住在什摩處？」
女云：「只在這裏。」
三人到屋裏，其女見來，點一瓶
茶排批了，云：「請上座用神通喫。」三人不敢傾茶。
女云：「看老婆呈神通去也。」拈起盞子便瀉行荼。
自外未睹行錄，不決化緣終始。性空禪師定慧之塔。
202 福州西院
:PROPERTIES:
:PERSID: ZTJ_202
:JUAN: 017
:END:


福州西院和尚，嗣百丈。師諱大安，福州福唐縣人也。未睹行狀，不知姓族。自少於黃蘗寺出家，

乃至為僧，本擬聽習，因在洪州招提偶聞行腳僧舉百丈一二句玄機，似少省覺，從爾便造百丈。既睹盛筵，深稱志慕，禮問百丈曰：「學人欲求識佛，如何是佛？」
百丈云：「太似騎牛覓牛。」
師云：「識得後如何？」
百丈云：「如人騎牛至家。」
師云：「未審始終如何保任，則得相應去？」
百丈云：「譬如牧牛之人執鞭視之，不令犯人苗稼。」
師從茲領旨，頓息万緣。性好辛勤，少親言論，更不尋經討論，放曠任情，夜則山野頭，晝則倍加執役。後隨祐禪師同創溈山，則十數年間，僧眾猶小，師乃頭頭耕耨，處處勞形，日夜忘疲，未嘗輒暇。溈山
見而語曰：「安！汝少勞役。」
師云：「待和尚覯五百眾，安則休也。」
不久之間，僧眾果至五百，師乃勞心頓擺，或坐房廊，凝如株杌，或入靈洞，月十不歸，如癡

似狂，三十餘祀。夜在第二、第三座間，有同流私睹其身，燄爾通光，眾人僉曰：「定光佛矣。」

問：「黃巢軍來，和尚向什摩處迴避？」
師云：「五蘊山中。」
僧云：「忽被捉著時作摩生？」
師云：「惱亂將軍，惱亂將軍。」
問：「此陰已謝，彼陰未生時，其中事如何？」
師曰：「此陰未謝時，阿那个是大德？」
對云：「不會。」
師云：「此陰未謝尚不會，問與摩時事作什摩？」
有俗官問：「佛在什摩處？」
師云：「不離心地。」
又問：「雙峰上人有何所得？」
師云：「法無所得，設有所得，得於本得。」
問：「大用現前，不存軌則時如何？」
師云：「用得便用。」其僧裸形遶師三匝。

師云：「向上何不道取？」
僧纔擬開口，師打之云：「這野狐情！」
羅漢和尚拈問僧：「當此之時，作摩生免得被他喝出？」
僧對云：「便抽身出去。」
羅漢云：「落脊棒又作摩生？」
僧卻迴頭：「今日賴遇

某甲。」
羅漢云：「識得闍梨骨也。」
問：「一切施為盡是法身用，如何是法身？」
師云：「一切施為盡是法身用。」
問：「離卻五蘊，如何是本來身？」
師云：「地、水、火、風、受、想、行、識，這个是五蘊。」
有僧到大溈，師指面前狗子云：「明明个，明明个。」
僧便問師：「既是明明个，為什摩刺頭在裏許？」
師云：「有什摩罪過？」

有人舉似雪峰，雪峰云：「溈山是古佛也！」
師又時上堂云：「汝諸人來就安覓什摩？若欲得作佛，汝自是佛，擔卻一个佛傍家走，渴鹿趁陽燄相似，何時得相應去？阿你欲得作佛，汝但無如許多顛倒、攀緣、妄想、惡覺、垢欲不淨眾生之心，則汝便是初心正覺佛，更去何處別討？所以安在溈山
三十年來，喫p?溈山，痾p?溈山屎，不學溈山禪，只是長看一頭水牯牛。落路入草，便牽出；侵犯人

苗稼，則鞭打。調來伏去，可憐生受人言語，如今一時變作个露地白牛，常在面前，終日露迥迥地，趁亦不肯去。汝道什摩語話？汝諸人各自身中有無價大寶，從眼門放光，照山河大地；耳門放光，領覽一切善惡音響；六門晝夜常放光明，亦名放光三昧。汝自有，何不識取？影在四大身中，內外扶持，不教傾側。兩腳若子大，擔得二碩從獨木橋上過，亦不教伊倒地，且是什摩物？汝若覓毫髮則不可見，故志公云：『內外追尋覓總無，境上施為渾大有。』」
有人拈問石門：「古人有言：『安在溈山三十年來，喫溈山，痾溈山屎，不學溈山禪，只是長看一頭水牯牛。落路入草，便牽出；侵犯人苗稼，則鞭打。調來伏去，可憐生受人言語，如今一時變作露地白牛，常在面前，終日

露迥迥地，趁亦不肯去。』只如今古人與摩道，意作摩生？」
石門云：「昔日話虎尚乃驚，如今見虎也不怕。」
僧云：「古人分上則與摩，學人分上如何？」
石門云：「取我與食，驢年得味摩？」
師垂化閩城二十載。至中和三年癸卯歲十月二十一日順化，謚圓智大師正真之塔。
203 處微和尚
:PROPERTIES:
:PERSID: ZTJ_203
:JUAN: 017
:END:


處微和尚，嗣西堂。師問仰山：「汝名什摩？」
對曰：「慧寂。」
師曰：「阿那个是慧？阿那个是寂？」
對云：「只在目前。」
師曰：「你猶有前後在。」

對曰：「前後則且置，和尚還曾見未？」
師曰：「喫茶去。」
問：「三乘十二分教體理得妙，是祖師意？為復不是祖師意？」
師云：「三乘十二分教體理得妙，何處更有祖師意？雖然與摩，須向六句外鑒；若也鑒不得，隨聲色轉也。」
僧云：「作摩生是六句？」
師曰：「語底、嘿底、不嘿底、不語底、總

是、總不是。」
204 元寂
:PROPERTIES:
:PERSID: ZTJ_204
:JUAN: 017
:END:


雪岳陳田寺元寂禪師，嗣西堂，在溟州。師諱道義，俗姓王氏，北漢郡人。未妊之前，其父見白虹入室，又母夢中見僧同床而寢，覺聞香氣芬馥，父母愕然，共相謂曰：「據斯嘉瑞，必得聖子。」
經於半月，知有身，因在胎三十九月方始產生，分免之旦，忽有異僧杖錫到門曰：「今日所產兒胎，可置臨河之岪。」言畢，忽然不見，遂從僧言，將胎埋之。大鹿來守，終年不去，經歷人見，不起害心。因瑞出家，法號明寂。

以建中五年歲次甲子，隨使韓粲，號金讓恭，過海入唐，直往
臺山，而感文殊，空聞聖鍾之響，山見神鳥之翔，遂届廣府寶壇寺，始受具戒。
後到曹溪，欲禮祖師之堂，門扇忽然自開，瞻禮三遍而出，門閉如故。次詣江西洪
205 桐裏
:PROPERTIES:
:PERSID: ZTJ_205
:JUAN: 017
:END:


東國桐裏和尚，嗣西堂。師諱慧徹，謚號寂忍禪師照輪清淨之塔。
206 實相
:PROPERTIES:
:PERSID: ZTJ_206
:JUAN: 017
:END:


東國實相和尚，嗣西堂。師諱洪直，謚號證覺大師凝寂之塔。
207 慧目山
:PROPERTIES:
:PERSID: ZTJ_207
:JUAN: 017
:END:


東國慧目山和尚，嗣章敬。師諱玄昱，俗姓金氏，東溟冠族，父諱廉均，官至兵部侍郎。妣朴氏，胎孕之際，夢得殊常。以貞元三年五月五日誕生，纔有童心，便知佛事，每汲水以供魚，常聚沙而為塔。年至壯齒，志願出家，既持浮海之囊，遂落掩

泥之髮。元和三年，遂受具戒。長慶四年，入於大唐，至太原府，歷居二寺，頗志已成，隨本國王子金義宗奉詔東歸。

以開成二年九月十二日，達於本國武州會津，南岳實相安之。敏哀大王、神武大王、文聖大王、憲安大王，並執師資之敬，不徵臣伏之儀，每入王宮，必命敷座講法。自開成末，結茆於慧目山埵。景文大王命居高達寺，奇香妙藥聞闕必供，暑寒裘待時而授。
九年秋，解夏之始，忽告門人曰：「我今歲內，法緣當盡，你等宜設無遮大會，以報百巖傳授之恩，終吾志也。」
十一月十四日中夜，忽爾山谷震動，鳥獸悲鳴，寺鍾擊而不響三日。十五日未曙，遽命侍者撞無常鍾，脅席而終，亨年八十二，僧臘六十耳。
208 公畿和尚
:PROPERTIES:
:PERSID: ZTJ_208
:JUAN: 017
:END:


公畿和尚，嗣章敬，在河中府。有人問：「如何是禪？

如何是道？」
師云：「有名非大道，是非俱不禪。欲知此中意，黃葉止啼錢。」
209 關南
:PROPERTIES:
:PERSID: ZTJ_209
:JUAN: 017
:END:


南
和尚，嗣鹽官，在襄陽。師諱道常，有樂道歌曰：
三界兮如燄，六道兮如幻，聖賢出世兮同電。
國土猶如水上泡，無常生滅頻遷變。
唯有摩訶大般若，堅如金剛是可羨，
軟似兜羅大等空，極小纖塵不可見。
擁之令聚而不聚，撥之令散而不散，

　側耳欲聞而不聞，
　瞪目觀之不能見。

歌復歌，盤石上笑呵呵；
自從頓獲此明珠，帝釋輪王都不要。
不是山僧獨施為，自古先賢作此調。
不坐禪，不修道，任運逍遙只摩好。
但知万法不干懷，無始何曾有生老？
210 通曉
:PROPERTIES:
:PERSID: ZTJ_210
:JUAN: 017
:END:


溟州山故通曉大師，嗣鹽官，法諱梵日，鳩林冠族金氏。祖諱述元，官至溟州都督，廉平察俗，

寬猛臨人，清風尚在於民謠，餘列備於傳乎。其母支氏，累葉豪門，世稱婦範，及其懷娠之際，夢徵捧日之祥，爰以元和五年庚寅正月十辰，在胎十三月而誕生，螺髻殊姿，頂珠異相。
年至一五，誓願出家，諮于父母，二親共相謂曰：「宿緣善
果，不可奪志，汝須先度，吾未度也。」於是落采辭親，尋山入道。
年至二十，到於京師受具足戒，淨行圓備，精勤更勵，為緇流之龜鏡，作法侶之楷模。洎乎大和年中，私發誓願，往遊中華，遂投入朝王子金公義琮，披露所懷，公以重善志，許以同行，假其舟，達于唐國。既諧宿願，便發巡遊，遍尋知識，參彼鹽官濟安大師。大師問曰：「什摩處來？」
答曰：「東國來。」
大師進曰：「水路來？陸路來？」
對
云：「不踏兩路來。」
「既不踏兩路，闍梨爭得到這裏？」


對曰：「日月東西，有什摩障？」
大師曰：「實是東方菩薩。」
梵日問曰：「如何即成佛？」
大師答曰：「道不用修，但莫污染，莫作佛見、菩薩見，平常心是道。」梵日言下大悟。
殷懃六年後，師到藥山，藥山問：「近離什摩處？」
師對曰：「近離江西。」
藥山曰：「作什摩來？」
師對曰：「尋和尚來。」
藥山曰：「此間無路，門梨作摩生尋？」
師對曰：「和尚更進一步即得，學人亦不見和尚。」
藥山曰：「大奇！大奇！外來青風凍殺人。」

欲恣遊方，遠投帝里，值會昌四年沙汰僧流，毀坼佛宇，東奔西走，竄身無所。感河伯之引道，遇山神之送迎，遂隱高山，獨居禪定，拾墜菓以充齋，掬流泉而止渴，形容枯槁，氣力疲羸，未敢出行，直踰半載，忽夢異人云：「今可行矣。」於是強謀前行，力未可丈。須臾，山獸口銜餅食放於座側，慮其

故與，收而焉。
後以誓向韶州禮祖師塔，不遙千里，得詣曹溪，香雲忽起，盤旋於塔廟之前，靈鶴倏來，嘹唳於樓臺之上，寺眾愕然，共相謂曰：「如此瑞祥，實未曾有，應是禪師來儀之兆也。」
于是思歸故里，弘宣佛法，卻以會昌六年丁卯八月，還涉鯨浪，返于林，亭亭戒月，光流玄兔之城；皎皎意珠，照徹青丘之境。
暨大中五年正月，於白達山宴坐，溟州都督金公仍請住山寺，一坐林中，四十餘載，列松為行道之廊，平石作安禪之座。有問：「如何是祖師意旨？」
答曰：「六代不曾失。」

又問：「如何是納僧所務？」
答曰：「莫踏佛級，切忌隨他悟。」
鹹通十二年三月，景文大王廣明元年、憲康大王光啟三年、定康大王，三王並皆特迂御禮，遙申欽仰，擬封國師，各差中使迎赴

京師，大師久蘊堅貞，礭乎不赴矣。忽於文德二年己酉四月末，召門人曰：「吾將他往，今須永訣，汝等莫以世情淺意，亂動悲傷，但自修心，不墜宗旨也。」即以五月一日，右脅累足示滅于山寺上房，春秋八十，僧夏六十，謚號通曉大師，塔名延徽之塔。
211 普化和尚
:PROPERTIES:
:PERSID: ZTJ_211
:JUAN: 017
:END:


普化和尚，嗣盤山，在鎮州。未睹行錄，不決化緣始終。師在市裏遇見馬步使，便相撲勢，馬步使便打五棒，師云：「似則似，是則不是。」
師尋常暮宿塚間，朝遊城市，把鈴云：「明頭來也打，暗頭來也打。」
林際和尚聞此消息，教侍者探師，侍者來，問師：「不明不暗時事作摩生？」
師曰：「明日大悲院有齋。」
侍者歸來，舉似林際，便
歡喜云：「作摩生得見他？」

非久之間，普化自上來p?林際，林際便歡喜，排

批食，對坐喫，師凡是下底物總喫卻，林際云：「普化喫食似一頭驢！」師便下座，兩手托地，便造驢聲，林際無語。
師云：「林際廝兒祇具一隻眼。」
後有人舉似長慶，長慶代林際進語云：「也且從，更作摩生？」
又代普化云：「被長老申此一問，直得酩酩酊酊。」
林際又問：「大悲菩薩分身千百億，便請現。」
師便擲地卓子，便作舞勢云：「吽！吽！」便去。
又林際上堂，師侍立次，有一僧在面前立，師驀推倒林際前，林際便把杖子打三下，師云：「林際廝兒祇具一隻眼。」
又林際與師看聖僧次，林際云：「是凡是聖？」
師云：「是聖。」
林際便喝：「咄！」師便撫掌大笑。

師得一日手擎函板遶郭辭人云：「我遷化去。」眾人雲集相隨東門而出。云：「今日不好。」二日南門，二日西門，人眾漸小不信。第四日，北門而出，更

無一人隨之，自甓甃門而卒矣。
212 麻谷
:PROPERTIES:
:PERSID: ZTJ_212
:JUAN: 017
:END:


嵩嚴山聖住寺故兩朝國師，嗣麻谷，法號無染，慶州人也。俗姓金氏，以武烈大王為八代之祖。大父名周川，品在真骨，位居韓粲，高、曾皆為相為將。父名範清，族品降於真骨一等，鄉
談得難。母華氏，夢感循臂天人垂授藕花，因此有娠。又時夢中胡道人授十戒為胎教，過而誕焉。以十二歲落染於雪岳五色石寺，有法性禪師嘗扣《楞伽》門于其中夏，大師事師數年。長慶之初入唐，到佛爽寺，問道如滿，印可於江西之印。而應對有色曰：「吾閱人多矣，罕有如是東國人，他日中國失禪之時，將問之東夷焉。」
又到麻谷寶徹和尚處，服勤執役，無看所擇，人所難者必能易之，眾人目曰：「禪門之中異德高行。」
徹公曰：「

我師馬和尚訣我曰：『若得東人可目擊者，畎渠道中，俾慧水丕胃于海隅，為德非淺。』師言在耳，吾喜汝來，今印焉，俾寂禪俟于東土，往欽哉。」
已
得心珠於麻谷，會昌六年，歸本國。大中元年，始就居於嵩嚴山聖住寺，僧徒千眾，名震十方，於是大師吐珠於嵩嚴寺內，授印於祖師根中。繇是兩朝聖主，天冠傾於地邊；一國臣寮，頭面禮於足下。
大師禪定之餘暇，應求之機緣，有人問曰：「無舌土中，無師無弟，何故從西天二十八代至于唐代六祖，傳燈相照，至今不絕耶？」
答曰：「皆是世上流布故，不是正傳。」
問曰：「一祖師中具二土耶？」
答曰：「然也！是故仰山云：『兩口一無舌，即是吾宗旨。』」
問曰：「一祖師中見二土如何？」
答曰：「正傳禪根，不求法故，師亦不餉，是為無舌土也。應

實求法之人，用假名言之說，是名有舌土矣。」
然
則文考康王以為事師，然後定康大王即位，皆承前規奉迎。然而年當九十，不能上闕，國師以文德元年暢月二十七日示滅，謚號大朗慧大師白月葆光之塔。
213 天龍和尚
:PROPERTIES:
:PERSID: ZTJ_213
:JUAN: 017
:END:


天龍和尚，嗣大梅。未睹行錄，不決化緣始終。
214 正原和尚
:PROPERTIES:
:PERSID: ZTJ_214
:JUAN: 017
:END:


正原和尚，嗣五洩，同住龜山，姓蔡，宣州南陵縣人也。貞元十五年，落髮於當州藉山，元和丁酉歲，建州乾元寺受具。師靈苗間出，道器混成，桂芳少以呈香，松柏新而見節。始從稚子，不狎朋遊，尋會稽之藂林，契五洩之密印。
師有偈曰：
滄溟幾度變桑田，唯有虛空獨湛然。
已到岸人休戀筏，未曾度者任須舡。
又云：
尋師認得本心源，兩岸俱玄一不全。

是佛何須更求佛，只因從此

便忘言。
又云：
忍仙林下坐禪時，曾被歌王截四支。
況我聖明無此事，只令休道亦何悲？
又云：
心本絕塵何用洗，身中無病豈求醫。
欲知是佛非身處，明鏡高懸未照時。
師亨齡七十八，為僧五十四夏。謚性空大師惠觀之塔。後至天祐二年龍集乙醜八月，閩王重建塔，凡是國家祈禱，靈應生
民，迄至于今。香燈續焰，天龍仰衛，士庶傾瞻，號龜山二真身。至梁開平四年庚午歲，省邢製碑文矣。
215 芙蓉
:PROPERTIES:
:PERSID: ZTJ_215
:JUAN: 017
:END:


芙蓉和尚，嗣歸宗，在福州。師諱靈訓，福州候官縣人也，姓危。初參見歸宗，
問：「如何是佛？」
宗云：「向你道，你還信不？」
對曰：「和尚若道，那敢不信？」
宗云：「信即是佛，即汝便是。」
師云：「如何保任？」
宗云：「一翳在目，空花亂墮。」
師領受玄旨，便創芙蓉，住持嚴

整，海內聞名。入滅之後，謚弘照大師圓相之塔。
216 岑和尚
:PROPERTIES:
:PERSID: ZTJ_216
:JUAN: 017
:END:


岑和尚，嗣南泉，在湖南。未睹實錄，不決化緣始終。
問：「如何是諸佛師？」
師云：「不可拗直作曲。」
問：「如何是向上一路？」
師云：「一里二里。」

僧云：「請師道。」
師云：「三里四里。」
問：「如何是學人心？」
師云：「盡十方世界是汝心。」
僧云：「與摩則學人無著身處。」
師云：「是汝著身處。」
僧云：「如何是學人著身處？」
師云：「大海水深又更深。」
僧云：「學人不會。」
師云：「魚龍出沒任昇沈。」
問：「古人有言：『動是法王苗，寂是法王根。』如何是法王根？」
師指露柱云：「何不問取大士？」
僧云：「如何是法王苗？」
師云：「道什摩？道什摩？」

問：「學人不據地時如何？」
師云：「向什摩處安身立命？」
僧云：「學人卻據地時如何？」
師云：「拽出死屍。」
問：「如何是本來地？」
師云：「一步兩步。」
僧云：「本來地是地？不是地？」
師

云：「三步四步。」
會和尚云：「未有諸聖已前作摩生？」
師云：「魯祖開堂亦與師僧東話西話。」
三聖和尚問：「請和尚說向上。」
師云：「闍梨眼瞎耳聾作什摩？」
問：「如何是玄旨？」
師云：「虛空道得。」

僧云：「虛空常道，還有斷時也無？」
師云：「徒勞念靜。」
問：「請和尚道。」
師云：「不可重道。」
問：「如何是沙門眼？」
師云：「長長出不得。」又云：「成佛成祖出不得，六道輪亦出不得，汝道出什摩不得？」
僧便問：「未審出什摩不得？」
師云：「晝見日，夜見星。」
僧云：「學人不會。」
師云：「?妙高山色青又青。」
問：「如何是異類？」
師云：「尺短寸長，寸長尺短。」
問：「上上人相見時如何？」

師云：「如死人手。」
「如何是上上人行李處？」
師云：「如死人眼。」
問：「如何是無情說法？」
師指東邊露柱云：「這个師僧說得。」
僧云：「什摩人得聞？」
師指西邊露柱云：「這个師僧得聞。」


僧云：「師還聞摩？」
師云：「我若聞，則教誰舉？」
師示眾云：「富貴則易，貧窮則難。」又云：「今時禪師祇識得天子，終不識未作天子已前。」
師勸學偈曰：
万丈竿頭未得休，堂堂有路少人遊。
禪師欲達南泉去，滿目青山万万秋。

問：「如何是平常心？」
師云：「要眠則眠，要坐則坐。」
僧云：「學人不會。」
師云：「熱則取涼，寒則向火。」
問：「有人問和尚，和尚則隨問答話。總無人問時，和尚如何？」
師云：「困則睡，健則起。」
僧云：「教學人向什摩處領會？」
師云：「夏天赤骨身，冬天須得被。」
問：「南泉遷化向什摩處去？」
師云：「東家作驢，西家作馬。」
僧云：「學人不會。」
師云：「要騎則騎，要下則下。」
師誡斫松竹人偈曰：
千年竹，万年松，枝枝葉葉盡皆同。

為報四方參學者，動手無非觸祖翁。
師投機偈曰：
處處真，處處真，塵塵盡

是本來人。

　真實說時聲不現，
　正體堂堂沒卻身。

問：「如何是西來祖教？」師良久，學人不敢進語。
師令侍者去會和尚處問：「和尚見南泉後如何？」會和尚良久。
侍者進云：「未見南泉已前事如何？」
會和尚云：「不可別更有也。」
侍者卻歸，舉似師，師當時有偈曰：

　百尺竿頭不動人，
　雖然得入未為真。

百尺竿頭須進步，十方世界是全身。
三聖和尚問：「承師有言：『百尺竿頭須進步。』百尺竿頭則不問，百尺竿頭如何進步？」
師云：「朗州山，禮州水。」
進
曰：「更請和尚道。」
師云：「四海五湖王化裏。」
「亡僧遷化向什摩處去？」
師云：「歷劫無言真性命，解語能行卻死人。」
三聖和尚令秀上座問師：「南泉遷化向什摩處去也？」
師云：
「石頭作沙彌時參見六祖。」
上座云：「不問石頭作沙彌時參見六祖，南泉遷俱

向什摩處去也？」
師云：「教伊尋思云。」
上座云：「雖有千尺之松，且無抽條石。」師嘿然。
上座禮拜起云：「謝師答話。」師又嘿然。

上座卻歸，舉似二?聖，三聖云：「若實如此，勝林際七步。雖然如此，待我更驗看。」
至明日，三聖問訊曰：「昨日答那个師僧一轉因緣，為只是光前絕後，古今罕聞。」師又不語。
師因事頌曰：

　自覺開佛堂，
　慧放五道光。

無人不佛佛，不悟意中藏。
師問僧：「從什摩處來？」
對云：「從p?洞山來。」
師云：「何不教洞山自來？」
對云：「只與摩。」
師云：「彼自無瘡，勿以傷之。」
有人問：「如何是第二月？」
師云：「正是第二月。」又云：「恰是。」

師乃頌曰：
也大奇！也大奇！一月之中兩月疑。
見與見緣無自性，常寂誰是復誰非？
又須彌納芥子頌曰：
須彌本非有，芥子元來空。
將空納非有，何處不相容？
皓
師曰：「大德是何言敷？」
云：「是無耶？」
云：「是何言歟？」
云：「與摩則幻意是不有不無耶？」
師曰：「大德是何言歟？」

大德進曰：「如某甲三明盡不契聖意，未審和尚如何明教中幻意？」
師曰：「大德信一切法不思議不？」
大德云：「佛之誠言，那敢不信？」
師云：「大德言信，二信之中是阿那个信？」
大德云：「如甲所信，二信之中名為
緣信。」
師云：「依何教文得生緣信？」
大德云：「《花嚴經》云：『菩薩摩訶薩無障無智慧，信一切世間境界是如來境界。』又曰：『諸佛世尊悉知世間法性無差別，決定無二。』又曰：『佛法世間法，若見真實，一切無差別。』」
師曰：「所起緣信，所引教文，甚有來處，老僧與大德明教中幻意。偈曰：『若人見幻本來真，是即名為見佛人。圓通法界無生滅，無滅無生是佛身。』」
問：「蚯蚓

斬兩段，兩頭俱動，佛性在阿个頭？」
師答曰：「動與不動是何境界？」
大德云：「言不典，非智者之所談。只如和尚言：『動與不動是何境界？』出自何經？」

師答曰：「灼然言不典，非智者之所談。大德！豈不見道《首楞嚴經》云：『當知十方無邊不動虛空，并動搖地、水、火、風，均名六大，性真圓融，皆如來藏，本無生滅。』」師有偈曰：
最甚深，最甚深，法界人身便是心。

　迷者迷心為眾色，
　悟時剎海是真心。

身界二塵無實性，分明達此號知音。
有大德問：「虛空為定有耶？虛空為定無耶？」
師答曰：「言有亦得，言無亦得。虛空有時，但有假有；虛空無時，但無假無。」
大德再問：「只如和尚所說，有何教文？」
師答曰：「大德！豈不聞《首楞嚴經》云：『十方虛空生汝心內，猶如片雲點大清裏。』豈不是虛空生時，但

有假有？『汝等一人發真歸源，此十方虛空悉皆消殞。』豈不是虛空滅時，但滅假滅？老僧所以道：『有時假有，無時假無。』」

問：「天下善知識為證大涅槃不？」
師云：「為問因中三德？為問果上三德？」
大德云：「為問果上三德。」
師云：「若問果上三德，天下善知識未證大涅槃。」
又問：「何故未證大涅槃？」
師云：
「功未齊於諸佛，所以未證大涅槃。」
又問：「既功未齊於諸佛，何故名為善知識？」
師答曰：「明見佛性，名為善知識。」
皓月云：「若與摩，則功齊何道，名為證大涅槃？」
以偈曰：

　摩訶般若照，
　解脫甚深香。

法身寂滅體，三一理圓常。
欲識功齊處，此名常寂光。
皓月再問：「果上涅槃已蒙和尚指示，如何是本來涅槃？」

師答曰：「大德是。」
問：「和尚承嗣何人？」
師云：「我無人承嗣。」
云：「師還參學不？」
師云：「我自參。」
「師

意如何？」
師偈曰：

　虛空問万像，
　万像答虛空。

何人得親問？木叉了角童。
問：「如何是教？」
師云：「五千四十八卷。」
「如何是教意？」
師曰：「祖意即是。」
問：「如何是祖師意？」

師云：「教意即是。」
學云：「與摩即教意與祖意無二去也。」
師云：「十方佛土中，唯有一乘法，無二亦無三。」大德便禮拜。
師偈曰：
祖心即教意，教意即祖意。

　欲識祖師意，
　祖師傳佛心。

祖意與教意，一性一真心。
問：「第八識及七、六識等，畢竟無體，云何得言轉第八識為大圓鏡？」
師答曰：「豈不聞：轉名不轉體。」
師偈曰：

　七生依一滅，
　一滅持七生。

一滅滅亦滅，七六永無生。
第九真常識，非後亦非先。

　
非後非先義，
　常住永無遷。


問：「古人有言：『了即業障本來空，未了應須償宿債。』師子尊者與二祖大師為甚摩卻償債？」
師云：「大德不識本來空。」


皓月云：「如何是本來空？」
師云：「業障是。」
「如何是業障？」
師云：「本來空是。」皓月禮謝。
師偈曰：
假有元非有，假滅亦非無。

　涅槃償債義，
　一性更無殊。

問：「本心何故不離生滅心？生滅心何故不當本來心？」
師以偈答曰：
妙空妙用不思議，無滅無生無所依。

　本覺性真為智父，
　父生智子妙難思。

智智
不覺元來妙，達見無觀即本如。
父子本來二相，即今即本更時。
問：「如何是羅尼？」
師云：「大德無問，老僧答。」
又問：「是何人誦得？」
師指禪床左臂云：「這个師僧誦得。」
又問：「何人得聞？」
師指禪床右臂云：「這个師僧得聞。」
大德云：「某甲為什摩不聞？」
云：「豈不聞：真誦響，真聽無聞。」
大德云：「與摩則音聲不入法界性耶？」
師云：「大德豈不聞道：離色求觀非正見，離聲求聞是邪聞。」
又問：「如

何是不離色是正見，不離聲是真聞？」
師云：「大德！聽老僧相助。」明以頌曰：

滿眼本非色，滿耳本非聲。

　文殊常觸目，
　觀音塞耳根。

會三元一體，達四本同真。

　堂堂法界性，
　無佛亦無人。

問：「善財童子為什摩無量劫遊普賢身中世界不遍？」
師云：「從無量劫來還遊得遍摩？」
又問：「如何是普賢身？」
云：「含元殿裏更覓長安。」
問：「如何是文殊？」
師云：「壁瓦礫即是。」
問：「如何是觀音？」
師云：「音聲語言即是。」
問：「如何是普賢？」
云：「眾生心即是。」

問：「如何是佛？」
師云：「眾生色身是佛。」
問：「恒沙諸佛體皆同，何故說有種種名號？」
師云：「眼根返源，名為文殊；耳根返源，名為觀音；意識返源，名為普賢。文殊是佛妙觀察智，觀音是佛無緣大悲，普賢是佛無為妙行，三聖是佛之妙用，佛是三聖之真體。用有恒

沙假名，體總名為一博伽梵。」
又問：「四聖為定是四耶？」
師云：「燈分千室，元是一光；潮應万波，本來一水。迷人差別，智者同真，是故先德云：『非唯我今獨達了，恒沙諸佛體皆同。』」
問：「教中有言：『十劫坐道場，不得成佛道。』未審此意如何？」
師云：「佛是果，菩薩是因。釋迦如來于果地談大通智勝佛因中事，大通智勝佛雖十劫在菩提樹下金剛座上結跏趺坐，猶是菩薩，未成佛故，為彼時眾生壽命長故，根未熟故，過十劫已，眾生根始熟。大凡菩薩須待眾生根熟，如雞伺啐，啐啄同時，眾生根熟便成佛菩提，故言過十劫已，證得無上菩提，所以經曰：『佛知時未至，受請嘿然坐。』」
有人
問：「如何是觸目菩提？」
師答曰：「一切法常住。」
「如何是一切法常住？」
師曰：「觸目菩提。」
問：「如何轉得山

河大地歸於自己去？」
師答曰：「我卻憂轉自己歸山河大地去。」學人禮謝。
師偈曰：
誰問山河轉？山河轉向誰？

　圓通無兩畔，
　法性本無歸。

問：「如何是色本殊質像？」
師曰：「盡十方世界是什摩？」
進曰：「如何是聲元異樂苦？」
師答曰：「將來！將來！」

問：「教中有言：『己不異空，空不異色。』未審教意如何？」
師以偈答曰：

　礙處無壁，
　通處勿虛空。

若能如是解，心色本來同。
自外具載別錄。謚號招賢大師。
217 白馬
:PROPERTIES:
:PERSID: ZTJ_217
:JUAN: 017
:END:


白馬和尚，嗣南泉，在江陵。師諱曇照，未睹實錄。
問曰：「如何是學人自己？」師以杖當面指學人。
長慶和尚舉此因緣，以手指面前云：「古人只與摩。」又竪起指云：「何似與摩？」
順德大師云：「蝦跳不出鬥。」
慶不肯，自代云：「是什摩心行？」
218 下堂和尚
:PROPERTIES:
:PERSID: ZTJ_218
:JUAN: 017
:END:


下堂和尚，嗣南泉，在襄州。有俗官問：「蚯蚓斷，兩

頭總動，佛性在阿那个頭？」師展開
兩手而示。
洞山和尚云：「即今問底在阿那个頭？」
219 雙峰
:PROPERTIES:
:PERSID: ZTJ_219
:JUAN: 017
:END:


雙峰和尚，嗣南泉。師諱道允，姓朴，漢州鵂巖人也。累葉豪族，祖考仕宦，郡譜詳之。母高氏，夜夢異光，熒煌滿室，愕然睡覺，有若懷身，父母謂曰：「所夢非常，如得兒子，盍為僧乎？」
寄胎十有六月，載誕。爾後日將月就，鶴貌鸞姿，舉措殊儕，風規異格。竹馬之年，摘花供佛；羊車之歲，累塔娛情。玄關之趣昭然，真境之機卓爾。
年當十八，懇露二親，捨俗為僧，適於鬼神寺聽於《華嚴》教、禪，師竊謂曰：「圓頓之筌，豈如心印之妙用乎？」遂被毳挈瓶，栖雲枕水。
洎于長慶五年，投入朝使，告其宿志，許以同行。既登彼岸，獲覲於南泉普願大師，伸師資之禮，目擊道存。大師歎曰：「吾宗

法印歸東國矣！」

以會昌七祀夏初之月，旋届青丘，便居楓岳。求投者，風馳霧集；慕來者，星逝波奔。於是景文大王聞名歸奉，恩渥日崇。鹹通九載四月十八日，忽訣門人曰：「生也有涯，吾須遠邁，汝等安栖雲谷，永耀法燈。」語畢，怡然遷化，報年七十有一，僧臘四十四霜。五色之光，從師口出，蓬勃而散漫于天。伏以今上，褒法侶，恩霈禪林，仍賜謚澈鑒禪師澄昭之塔矣。
祖堂集卷第十七
