











高峯大師語錄卷下


拈古

世尊纔生下。乃一手指天。一手指地。周行七步。目顧
四方。云天上天下。惟吾獨尊。雲門云。我當時若見。一
棒打殺與狗子喫。貴圖天下太平。

師云。世尊大似靈龜曳尾。自取喪身之兆。雲門雖
則全提正令。也是為他閑事長無明。當時但於地
上劃一圓相。就圓相中書箇丁字。復展兩手示之。

管取冰消瓦解。

世尊一日陞座。默然而坐。阿難白椎云。請世尊說法。
世尊云。會中有二比丘犯律行。我故不說法。阿難以
他心通觀二比丘。遂乃遣出。世尊還復默然。阿難又
白。適來為二比丘犯律。是二比丘巳遣出。世尊何不
說法。世尊云。吾誓不為二乘聲聞人說法。便下座。

師云。世尊能挽千鈞之弩。銀山鐵壁。箭箭皆通。阿
難雖有隱身之術。殊不覺髑髏後中箭。還有躲得
過底麼。

世尊有異學問諸法是常耶。世尊不對。又問諸法是
無常耶。亦不對。異學曰。世尊具一切智。何不對我。世
尊云。汝之所問。皆為戲論。

師云。異學有言若啞。世尊無語如雷。遮裏見得分
明。正是增益戲論。何故。諦聽諦聽。

世尊因自恣日。文殊三處過夏。迦葉欲白槌擯出。纔
拈槌。乃見百千萬億文殊。迦葉盡其神力。槌不能舉。
世尊遂問迦葉。汝擬擯那箇文殊。迦葉無對。

師云。文殊知底迦葉不知。迦葉知底文殊不知。彼
彼不知且置。百千萬億文殊。那箇是真底。

世尊昔在靈山會上。拈花示眾。是時眾皆默然。惟迦
葉尊者。破顏微笑。世尊云。吾有正法眼藏。涅槃妙心。
實相無相。微妙法門。不立文字。教外別傳。付囑摩訶
迦葉。

師云。世尊扶頭。迦葉扶尾。直至如今。擡舉不起。莫

有共著力者麼。以兩手作扶勢云。也只兀底。

世尊於涅槃會上。以手摩胸。告眾云。汝等善觀吾紫
磨金色之身。瞻仰取足。勿令後悔。若謂吾滅度。非吾
弟子。若謂吾不滅度。亦非吾弟子。時百萬億眾。悉皆
契悟。

師云。黃面瞿曇。四十九年。顛之倒之。橫說豎說。貴
圖末後殷勤。殊不知賺他百萬億眾生。令墮在鐵
圍山下。無由解脫。

馬大師因僧問。離四句。絕百非。請師直指西來意。師
云。我今日勞倦。不能為你說。問取智藏去。僧乃問藏。
藏云。何不問和尚。曰和尚教來問。藏云。我今日頭痛。
不能為你說。去問取海兄。僧遂問海。海云。我到遮裏
却不會。僧回舉似師。師云。藏頭白。海頭黑。

師云。馬師父子一門。非特佛口蛇心。亦善六韜三
略。遮僧若無諸葛孔明之作。管取喪身失命。

僧問馬祖如何是佛。祖云。即心是佛。

師云。眾中商量。皆謂心本是佛。佛外無心。故云即
心是佛。苦哉苦哉。若作遮般見解。明後日喫鐵棒
有分在。既然如是。合作麼生。石壓筍斜出。崖懸花
倒生。

百丈和尚。凡參次。有一老人常隨眾聽法。一日眾退。
惟老人不退。丈問汝何人也。老人云諾。某甲非人也。
於過去迦葉佛時。曾住此山。因學人問大修行底人
還落因果也無。對云。不落因果。五百生墮野狐身。今

請和尚代一轉語。貴脫野狐身。遂問大修行底人。還
落因果也無。丈云。不昧因果。老人於言下大悟。作禮
云。某甲巳脫野狐身。住在山後。敢告和尚乞依亡僧
事例。丈令維那白槌告眾。食後送亡僧。大眾言議。一
眾皆安。涅槃堂又無病人。何故如是。食後丈自領眾
至山後巖下。以杖挑出一死野狐。乃依法火葬。

師云。大眾。前云不落。後云不昧。還有得失也無。若
無。因甚有墮有脫。若有。試舉出來分明道看。有麼
有麼。總是一隊野狐精。莫怪山僧壓良為賤。

忠國師因西天大耳三藏到京。云得他心通。肅宗帝
命國師試驗。三藏纔見忠。乃禮拜立於右。忠問汝得
他心通耶。藏曰。不敢。忠云。汝道老僧即今在甚處。藏
曰。和尚是一國之師。何得去西川看競渡船。忠良久
再問。汝道老僧即今在甚處。藏曰。和尚是一國之師。
何得向天津橋上看弄胡孫。忠第三問。藏良久罔知
去處。忠叱云。遮野狐精。他心通在甚麼處。三藏無對。

師云。大小國師。平生伎倆。總被遮胡僧勘破。雖然。
賴遇聖君證明。

南泉住庵時。一僧到。泉乃云。某甲上山作務。請齋時
作飯自喫了。却送一分來。其僧齋辦自喫了。却將家
事一時打破。仍就牀臥。泉伺久不來。遂歸見僧臥。泉
亦去一邊臥。僧便起去。泉住後云。我往前住庵時。有
箇靈利道者來。直至如今不見。

師云。南泉雖則步步踏實。未免隨人起倒。遮僧縱

解飽食高眠。決定不知飯是米做。高峰恁麼告報。
設有一字妄虗。永墮拔舌地獄。

趙州因僧遊臺山。凡問一婆云。臺山路向甚處去。婆
云。驀直去。僧纔行三五步。婆云。好箇師僧。又與麼去。
後有舉似趙州。州云。待我去勘過遮婆子。明日便去。
亦如是問。婆亦如是對。州歸謂眾曰。臺山婆子。我為
勘破了也。

師云。遮箇公案。若據諸方判斷。趙州勘破婆子。若
據高峰點檢將來。正是婆子勘破趙州。畢竟以何
為驗。以手指云。驀直去。

僧問趙州。狗子還有佛性也無。州云無。

師云。大小趙州。拈出一粒巴豆子。攪惱衲僧腸肚。
設有吞吐得者。亦不免喪身失命。何故。急急如律
令。

僧問趙州。萬法歸一。一歸何處。州云。我在青州作一
領布衫重七斤。

師云。趙州一段緜密工夫。風吹不入。雨打不濕。惜
乎不解相體裁衣。翻成鈍置。高峰則不然。忽有人
問萬法歸一。一歸何處。只向他道。我二十年前。曾
向遮裏打失一隻眼睛。至今指鹿為馬。大眾。且道
與古人相去多少。

甘贄行者開接待。凡有問行者接待不易。者云。譬如
餧驢餧馬。瑯琊云。快把飯來。五祖和尚云。願行者長
似今日。


師云。瑯琊和尚。美則美矣。只是做造愴忙。不堪供
養。五祖和尚。不鑑來風。一鑊淡虀羮。可惜著了許
多鹽醋。譬如餧驢餧馬。只向他道。殘羮餿飯。不勞
拈出。大眾。且道與古人是同是別。定當得出。日消
萬兩黃金。不然。喫水也須防噎。

陸亘大夫問南泉。弟子家中有片石。亦曾坐。亦曾臥。
如今欲䥴作佛得麼。泉云。得得。大夫云。莫不得麼。泉
云。不得不得。

師云。南泉恁麼祗對。正所謂聖人無常心。以百姓
心為心也。

大夫嘗問南泉曰。弟子家中。於一瓶內。養得一鵝兒。
今來長大。欲出此鵝。且不得打破瓶。亦不得損却鵝。
未審和尚有何方便。泉召云。大夫。大夫應諾。泉云。出
也。

師云。南泉潦倒。手眼不親。縱饒出得。也是死貨。高
峰只向他道。大夫還曾示人麼。纔擬祗對。便與亂
棒打出。非特為遮漢脫却鶻臭布衫。要使天下衲
僧箇箇解粘去縛。慶快平生。

木平問洛浦。一漚未發時如何。浦云。移舟諳水脈。舉
棹別波瀾。平不契。又問盤龍。龍云。移舟不別水。舉棹
即迷源。平於此有悟。後雲峰悅和尚云。若於洛浦言
下悟去。猶較些子。後來不合向盤龍死水裏浸殺。

師云。若不是悅公。洎合被他瞞却。然雖如是。且道
盤龍誵訛在甚處。移舟不別水。舉棹即迷源。


石鞏和尚。凡見僧。以弓架箭示之。一日三平至。鞏云。
看箭。三平乃撥開胸云。此是殺人箭。活人箭又作麼
生。鞏乃扣弓絃三下。平便作禮。鞏云。三十年架一張
弓。兩隻箭。只射得半箇聖人。遂拗折弓箭。

師云。石鞏張弓。傍若無人。三平承箭。弄巧成拙。然
雖如是。半箇聖人又作麼生。落花片片隨流水。流
水無心戀落花。

雪峰在德山作飯頭。一日飯遲。方曬飯巾次。乃見德
山自托鉢至法堂前。峰遂問。遮老漢。鐘未鳴。鼓未響。
托鉢向甚處去。山便回方丈。峰舉似巖頭。頭云。大小
德山。不會末後句。山聞。令侍者喚巖頭去問。汝不肯
老僧那。巖遂密啟其意。山乃休去。至明日陞堂。果與
尋常不同。巖至僧堂前。撫掌大笑云。且喜得老漢會
末後句。他後天下人不柰伊何。雖然如是。也只得三
年。

師云。佛祖機緣。古今公案。其中誵訛。無出於此。或
謂巖頭智過於師。故有密啟其意。殊不知犯彌天
之咎。萬劫遭殃。且道利害在甚麼處。撫掌大笑云。
侍者分明記取。三十年後。有人證明。

雪峰示眾云。南山有一條鱉鼻蛇。汝等諸人切須好
看。時長慶出云。今日堂中大有人喪身失命。雲門以
拄杖攛向峰前作怕勢。後僧舉似玄沙。沙云。須是稜
兄始得。然雖如是。我則不然。僧云。和尚作麼生。沙云。
用南山作麼。


師云。雪峰和尚。雖慣作竊。爭柰諸子不善參隨。未
免一場敗露。至今千載之下。惡聲猶在。

僧問夾山。如何是夾山境。山云。猿抱子歸青嶂裏。鳥
銜花落碧巖前。後法眼道。老僧二十年只作境話會。

師云。大眾還會麼。直饒向遮裏會得。見法眼則易。
見夾山則難。

僧問投子。如何是十身調御。子下繩牀立。又有問凡
聖相去多少。子亦下繩牀立。

師云。一轉語天懸地殊。一轉語言端語的。具眼底
試辨看。

聲明三藏。善別音聲。劉大王請玄沙驗之。沙乃將銅
火筯敲鐵火爐。問云。是甚麼聲。藏云。銅鐵聲。沙云。大
王莫受外國人瞞。

師云。大小玄沙。能所未忘。當時賴遇是劉大王。若
撞著箇本分衲僧。管取一場漏逗。

玄沙坐次。見面前地上一點白。指問侍者云。見麼。者
云。見。如是三問。如是三對。沙云。你也見。我也見。因甚
麼道不會。

師云。大眾。見即見。會即會。無復疑矣。且道遮一點
白。決定是箇甚麼。

仙天和尚。因一僧參。擬作禮次。天云。野狐兒。見甚麼
了便禮拜。僧云。老禿奴。見甚麼了即便與麼問。天云。
苦哉苦哉。仙天今日忘前失後。僧云。要且得時。終不
補失。天云。爭不如此。僧云。誰甘。天呵呵笑云。遠之遠

矣。僧以目四顧便出。

師云。一問一答。有賓有主。盡謂二俱作家。若據高
峰點檢將來。遮僧猶自可。仙天笑殺人。

和安通禪師。因仰山作沙彌時。常喚寂子。與我拈牀
子來。仰持至。通云。送舊處著。復問寂子。牀那邊是甚
麼。曰無物。遮邊聻。曰無物。通又召寂子。子應諾。通云。
去。

師云。潦倒和安。用心不臧。仰山命蹇。為魅所著。山
僧恁麼道。也是逆風秉炬。

僧問佛日𢏺禪師。如何是毗盧印。弼云。草鞋踏雪。僧
云。學人不會。弼云。步步成跡。

師云。佛日和尚。雖則不負來機。高提祖印。殊不知
古篆難明。致令遮僧。遇如不遇。若是高峰則不然。
忽有人問如何是毗盧印。但言文不加點。又云學
人不會。伹云要會作麼。且道與佛日是同是別。

僧問高安澄禪師。舊歲巳去。新歲到來。還有不受歲
者麼。澄云。作麼生。僧云。恁麼則不受歲也。澄云。城上
巳吹新歲角。窗前猶點舊年燈。僧云。如何是舊年燈。
澄云。臘月三十日。

師云。大小高安。被遮僧隨後一逐。如鼠入牛角相
似。直至如今。轉身不得。莫有救得底麼。且待來年。

雪竇和尚示眾云。客從遠方來。遺我徑寸璧。中有四
箇字。字字無人識。佛鑑師翁拈云。客從遠方來。遺我
徑寸璧。中有四箇字。不必重拈出。


師云。二大老一人說易。一人說難。未免見有偏枯。
高峰則不然。客從遠方來。遺我徑寸璧。中有四箇
字。字字無平仄。

頌古

世尊在靈山會上。拈一枝花。瞬青蓮目。普視大眾。
時百萬人天。惟迦葉破顏微笑。世尊云。吾有正法
眼藏。涅槃妙心。實相無相。微妙法門。付囑摩訶迦
葉。

靈山拈出一枝花。百萬都來是作家。惟有飲光猶未
瞥。那堪眼裏又添沙。

世尊昔因文殊至諸佛集處。值諸佛各還本處。惟
有一女人近彼佛坐。入於三昧。文殊乃白佛。云何
此人得近佛坐。而我不得。佛告文殊。汝但覺此女。
令從三昧起。汝自問之。文殊遶女人三帀。鳴指一
下。乃托至梵天。盡其神力。而不能出。世尊云。假使
百千文殊。亦出此女人定不得。下方過四十二恒
河沙國土。有罔明菩薩。能出此女人定。須臾罔明
大士。從地涌出。作禮世尊。勅罔明出。罔明却至女
子前鳴指一下。女子於是從定而出。

兩兩成羣罪莫窮。謾將鼠伎逞英雄。當時若作今時
世。縱使瞿曇也不中。

達磨大師。一日命門人曰。時將至矣。汝等盍各言
所得乎。時有道副對曰。如我所見。不執文字。不離
文字。而為道用。祖曰。汝得吾皮。又尼總持曰。我今

所解。如慶喜見阿閦佛國。一見更不再見。祖曰。汝
得吾肉。又道育曰。四大本空。五蘊非有。而我見處。
無一法何當情。祖曰。汝得吾骨。最後慧可大師出
禮拜。依位而立。祖曰。汝得吾髓。乃傳衣付偈。

死欵都來一口供。情窮理極卒難容。若將皮髓論高
下。爭見花開五葉紅。

僧問六祖。黃梅意旨甚麼人得。祖云。會佛法人得。
僧云。和尚還得麼。祖云。我不得。僧云。為甚麼不得。
祖云。我不會佛法。

祖師不會禪。夫子不識字。棒打石人頭。嚗嚗論實事。

僧問馬大師。離四句。絕百非。請師直指西來意。師
云。我今日勞倦。不能為汝說。去問取智藏。僧問藏。
藏云。我今日頭疼。不能為汝說。去問取海兄。僧問
海。海云。我到遮裏却不會。僧回舉似師。師云。藏頭
白。海頭黑。

攢花簇錦絕纖塵。一度拈來一度新。啼得血流無用
處。不如緘口過殘春。

馬大師云。即心是佛。又云。非心非佛。

殺人猶可恕。再犯豈能容。貶向無生國。千聖不知蹤。

藥山久不陞堂。院主白云。大眾久思和尚示誨。山
云。打鐘著。時眾方集。藥山便下座歸方丈。院主復
白云。和尚許為眾說法。為甚一言不施。山云。經有
經師。論有論師。爭怪得老僧。

眉毛罅裏積山嶽。鼻孔中藏師子兒。南北東西無限

意。此心能有幾人知。

溈山云。老僧百年後。向山下作一頭水牯牛。左肋
書五字。云溈山僧某甲。此時若喚作溈山僧。又是
水牯牛。喚作水牯牛。又云溈山僧某甲。且道喚作
甚麼。

綠樹陰濃夏日長。樓臺倒影入池塘。水晶簾動微風
起。滿架薔薇一院香。

甘贄行者。因巖頭在家過夏。一日把針次。甘贄前
立。頭乃以針作劄勢。甘遂歸著衣擬出禮謝。妻乃
問翁作甚麼。甘云。不得說。妻云。有甚事也要大家
知。甘舉前話。妻云。從此三十年後。須知一度喫水
一度噎殺人。女子聞。乃云。還知盡大地人性命。被
奯上座針頭上劄將去也無。

幸然無事鼓風濤。激起洪波萬丈高。直得渾家都浸
殺。至今平地浪滔滔。

趙州勘婆子。

自小丹青晝不成。年來始覺藝方精。等閑擲筆成龍
去。喚却時人眼裏睛。

趙州三佛。

泥佛不度水。毗嵐風忽起。大地黑漫漫。衲僧爭敢視。
金佛不度爐。鐵裹夜明珠。一槌俱粉碎。清光何處無。
木佛不度火。掣開金殿鎖。內外絕遮欄。時人猶懡㦬。

趙州無字。

趙州狗子佛性無。十分春色播江湖。幾多摘葉尋枝

客。空使洛陽花滿途。

趙州一日在佛殿上。見文遠侍者禮佛。以拄杖打
遠一下。遠云。禮佛也是好事。州云。好事不如無。

禮佛修行不較多。何須特地起干戈。直饒打得回頭
後。兔子何曾離得窠。

萬法歸一一歸何處。

四面洪波萬丈深。上天無路地無門。箇中有理應難
訴。不是愁人也斷魂。

嚴陽尊者問趙州。一物不將來時如何。州云。放下
著。陽云。一物不將來。放下箇甚麼。州云。看你放不
下。陽當下大悟。

吞而復吐冷烟浮。月落寒山猶未休。重把絲綸輕一
掣。豈知元只在鈎頭。

尼問趙州密密意。州以腕上掐一掐。尼云。和尚猶
有遮箇在。州云。你猶有遮箇在。

猛虎深藏淺草窠。幾回明月入烟蘿。頂門縱有金剛
眼。未免當頭蹉過他。

臨濟示眾云。赤肉團上。有一無位真人。常在面門
出入。

颯颯秋風滿院涼。芬芳籬菊半經霜。可憐不遇攀花
手。狼籍枝頭多少香。

僧問興化。四方八面來時如何。化云。打中間底。僧
便禮拜。化云。我昨日赴箇村齋。中途遇卒風暴雨。
却向古廟裏躲得過。


飢火炎炎燒斷腸。親逢王膳不能嘗。可憐併逐溪流
去。百億滄溟透底香。

肅宗皇帝問忠國師云。百年後所須何物。忠云。與
老僧造箇無縫塔。帝云。就師請塔樣。忠良久云。會
麼。帝云。不會。忠云。吾有付法弟子耽源。却諳此事。
請問之。後詔問源。源乃有頌云。湘之南。潭之北。中
有黃金充一國。無影樹下合同船。瑠璃殿上無知
識。

國師塔樣最尖新。覿面拈來不露文。却被耽源添一
線。至今描邈亂紛紛。

陸亘大夫問南泉。弟子家中有一片石。也曾坐。也
曾臥。擬鑴作佛得麼。泉云。得得。亘云。莫不得麼。泉
云。不得不得。

楊柳溪邊垂綠線。黃鶯枝上聲聲囀。幾多貪玩不知
春。空使落花千萬片。

靈雲見桃花悟道。

三十年來在夢中。生涯喪盡絕行蹤。自慚一見桃花
後。依舊漫天鼓黑風。

玄沙云。諦當甚諦當。敢保老兄未徹在。

落花臺上重鋪錦。瑪瑙堦前布赤沙。情義盡從貧處
斷。世人偏向有錢家。

夾山和尚示眾云。我二十年住此山。未嘗舉著宗
門中事。一日有僧問。承和尚有言。二十年住此山。
未曾舉著宗門中事。是否。山云。是。僧便掀倒禪牀。

山休去。至明日普請掘一坑。令侍者請昨日問話
僧來。山云。老僧二十年來。只說無義語。今請上座
打殺老僧。埋向坑中。便請便請。上座若不打殺老
僧。上座自著打殺。埋此坑中始得。其僧歸堂。裝束
潛去。

紅輪杲杲正當空。昨日今朝事不同。盡謂古今都坐
斷。誰知賊過後張弓。

百丈云。汝等為我開田。吾為汝說大義。僧開田了。
白云。開田巳竟。請和尚說大義。百丈行數步而立。
展開兩手。

滯貨多年要脫身。巧粧綺語說諸人。及乎拈出當場
賣。索價遼天誰敢親。

雲門垂語云。乾坤之內。宇宙之間。中有一寶。祕在
形山。拈燈籠南佛殿裏。將三門來燈籠上。

弓絃走馬驀相逢。覿面全提未見功。拈出輪王三寸
鐵。直教血濺梵天紅。

僧問慈明。如何是古佛家風。明云。銀蟾初出海。何
處不分明。

銀蟾出海照無私。處處分明是阿誰。見面不須重問
訊。從教日炙與風吹。

僧問慈明。如何是不動尊。明云。提不起。

不動尊。提不起。茫茫宇宙誰能委。秋江清夜月澄輝。
鷺鷥飛入蘆花裏。

李駙馬問慈明。我聞西河有金毛師子。是不。明云。

駙馬甚處得遮消息。李喝一喝。明云。野犴鳴。李又
喝。明云。師子吼。

逆風吹又順風吹。鐵眼銅睛爭敢窺。萬古碧潭空界
月。再三撈摝始應知。

黃龍三關。

佛手驢脚與生緣。鬼面人頭有許般。雲散碧天孤月
朗。澄潭徹底影團團。

五祖演和尚。一日持錫遶廊云。莫有屬牛人問命
麼。眾皆無語。自云。孫臏今日開鋪。更無一人垂顧。
可憐三尺龍鬚。喚作尋常破布。

無端平地起干戈。爭似屬牛人更多。滿面慚惶無著
處。低頭依舊入烟蘿。

五祖演和尚。謝監收上堂。人之性命。第一須是○。
欲得成此○。先須防於○。若是真○人。○○。

一二三四五六圈。心肝粉碎髑髏穿。若將方木投圓
竅。醜姥爭教得少年。

補遺

若要真正決志明心。先將平日胸中所受一切善惡
之物。盡底屏去。毫末不存。終朝兀兀如癡。與昔嬰孩
無異。然後乃可蒲團靜坐。正念堅凝。精窮向上之玄
機。研味西來之密旨。切切拳拳。兢兢業業。直教絲毫
無間。動靜無虧。漸至深密幽遠。微細微細極微細處。
譬如有人。遠行他方。漸漸回途。巳至家舍。又如鼠入
牛角。看看走至尖尖盡底。又如捉賊討贓。拷至情理

俱盡。不動不退。無去無來。一念不生。前後際斷。卓卓
巍巍。孤孤迥迥。如坐萬仞崖頭。又若停百尺竿上。一
念纔乖。喪身失命。將至功成九仞。切須保任全提。忽
於經行坐臥處。不覺㘞地一聲。猶如死在漫天荊棘
林中。討得一條出身活路相似。豈不快哉。若是汩沒
塵勞。不求昇進。譬如水上之浮木。其性實下。暫得身
輕。不堪浸潤。又如庭中之花。雖則色香俱美。一朝色
萎香滅。無復可愛。又如農夫之種田。雖有其苗。而功
力不至。終不成實。便如貧窮乞兒。得少為足。久久萌
芽再發。荊棘復生。被物之所轉。終歸沈溺。無上清淨
涅槃。無由獲覩。豈不枉費前功。虗消信施。若是有志
丈夫。正好向遮裏晦迹韜光。潛行密用。或三十年二
十年。以至一生。終無他念。踏得實實落落。穩穩當當。
直教纖塵不立。寸草不生。往來無礙。去住自由。報緣
遷謝之日。管取推門落臼。若則恁麼紙裹茅纏。龍頭
蛇尾。非特使門風有玷。亦乃退後學初心。如上所述
管見。莫不皆是藜藿之類飽人。不堪供養。以俟絕陳
之流。終有一指之味。往往學道之士。忘却出家本志。
一向隨邪逐惡。不求正悟。妄將佛祖機緣。古人公案。
從頭穿鑿。遞相傳授。密密珍藏。以為極則。便乃不守
毗尼。撥無因果。人我愈見崢嶸。三毒倍加熾盛。如斯
之輩。不免墮於魔外。永作他家眷屬。若有未遭邪謬。
不負初心。當念無常迅速。痛思苦海沈淪。趁二時粥
飯見成。百般受用便當。便好乘時直入。莫待臨嫁醫

癭。此乃從上佛祖之心印。無礙解脫之妙門。設使機
緣不偶。工力未充。切須捨命忘形。勤行苦行。至死𢬵
生。一心不退。復有葛藤未盡。不免重說偈言。此心清
淨本無瑕。只為貪求被物遮。突出眼睛全體露。山河
大地是空花。

參禪若要剋日成功。如墮千尺井底相似。從朝至暮。
從暮至朝。千思想。萬思想。單單則是箇求出之心。究
竟決無二念。誠能如是施功。或三日。或五日。或七日。
若不徹去。西峰今日犯大妄語。永墮拔舌犂耕。

若論此事。如登一座高山相似。三面平夷。頃刻可上。
極是省力。極是利便。若曰回光返照。點檢將來。耳朵
依前兩片皮。牙齒依舊一具骨。有甚交涉。有甚用處。
若是拏雲攫霧底漢子。決定不墮遮野狐窟中。埋沒
自已靈光。辜負出家本志。直向那一面懸崖峭壁無
棲泊處。立超佛越祖心。辦久久無變志。不問上與不
上。得與不得。今日也𢬵命跳。明日也𢬵命跳。跳來跳
去。跳到人法俱忘。心識路絕。驀然踏翻大地。撞破虗
空。元來山即自已。自已即山。山與自已。猶是冤家。若
要究竟衲僧向上巴鼻。直須和座颺在他方世界始
得。

若論此事。的的用功。正如獄中當死罪人。忽遇獄子
醉酒睡著。敲枷打鎖。連夜奔逃。於路雖多毒龍猛虎。
一往直前。了無所畏。何故。則為一箇切字。用功之際。
果能有此初心。管取百發百中。即今莫有中底麼。以

拂子擊禪牀一下云。毫𨤲有差。天地懸隔。

若論剋期取證。如人擔雪填井。不憚寒暑。不分晝夜。
橫也擔。豎也擔。是也擔。非也擔。擔來擔去。縱使經年
越歲。以至萬劫千生。於其中間信得及。踏得穩。把得
定。作得主。曾無一念厭離心。曾無一念懈怠心。曾無
一念狐疑心。曾無一念求滿心。果能有恁麼時節。果
能具恁麼氣槩。到遮裏。管取人法雙忘。心識俱泯。形
如槁木朽株。志若嬰兒赤子。驀然擔子卒地斷。嚗地
折。永嘉道。大千沙界海中漚。一切聖賢如電拂。好與
三十痛棒。

若論此事。不假長劫熏修。積功累德。亦不問賢愚利
鈍。久習初機。只貴孟八郎漢。不顧危亡得喪。發大憤
志。起大疑情。如善財童子。參勝熟婆羅門。大火聚中。
投身而入。正恁麼時。人法俱忘。心機泯絕。左之右之。
𡎺著磕著。不是洞山麻三斤。定是雲門乾矢橛。若還
[毯-炎+畏][毯-炎+畏]𣯧𣯧。魍魍魎魎。莫道親見高峰。直饒向老胡肚
皮裏打一遭。依前乾沒一星事。

偈頌

頌趙州無字示陳太尉

澄潭千載毒龍蟠。倒嶽傾湫誰解看。直下一刀成兩
段。虗空粉碎髑髏乾。

示如法禪人

識得根源認得伊。全身猶墮在塵圍。縱然和座都掀
倒。尚有烟霞遶翠微。


直造懸崖上上關。白雲影裏轉身難。箇中若使能通
變。奪食驅耕總是閒。

如如不動法中王。舉足無非是道場。不到水窮雲盡
處。爭知覿面是檀郎。

示如夢禪人行脚

閒處休居靜莫住。轉入轉深轉幽固。縱至深深盡底
時。更須知有那一步。昔日曹溪親到來。今時往往多
差互。若非喪盡目前機。倒嶽傾湫無覓處。

山中四威儀供佛鑑師翁韻

山中行。步高身儘輕。擬飛去。惟恐世人驚。

山中住。黯淡雲無數。誓相期。共守無生路。

山中坐。靜看空花墮。問何為。待結團欒果。

山中臥。月落猿啼過。正堪眠。石定從教破。

雲庵

或淡或濃拖雨去。半舒半捲逆風來。為憐途路無棲
泊。却把柴扉永夜開。

示徒

學道如初莫變心。千魔萬難愈惺惺。直須敲出虗空
髓。拔却金剛腦後釘。

學道之心似鏡明。纖塵纔染便忘形。廓然照出娘生
面。一簇青烟鎖翠屏。

學道如撑逆水舟。篙篙著力莫隨流。忽然失脚翻身
去。踏斷寒江月一鈎。

又示徒


工夫果的有真疑。動靜寒暄總不知。枕子驀然開口
笑。鉢盂𨁝跳上須彌。

示湻謙首座持鉢

千家萬家。總是維摩丈室。十斛百斛。無非達磨眼睛。
若向遮裏會得。何勞向外經營。其或未然。咄酒肆淫
坊休放過。龍宮虎穴要親臨。

示徒三戒

開口動舌。無益於人。戒之莫言。

舉心動念。無益於人。戒之莫起。

舉足動步。無益於人。戒之莫行。

辭世

來不入死關。去不出死關。鐵蛇鑽入海。撞倒須彌山。

小佛事

若瓊上座火

舉炬云。向遮裏薦得。拈一莖草。即是瓊樓玉殿。不然。
瓊樓玉殿。即是一莖草。擲下火云。剔起眉毛火裏看。

志足淨人火

生不足。死有餘。灰飛烟滅露全軀。便恁麼。有何拘。六
月炎炎火一爐。

志藏淨人煅骨

一大藏教。全體是火。若有嶺南靈骨。便好赤身擔荷。
雖然。更入紅爐重煅過。

二正煅座煆骨(一人齒不壞)

正上座。兩不成雙。一不成隻。牙齒分明是具骨。萬煆

爐中色正輝。泥牛觸碎蒼龍窟。

志光居士火(吳士)

以火打圓相云。姑蘇水。天目山。總是維摩不二關。烈
𦦨光中回首處。依稀髣髴似人間。

廣捨上座煅骨

取不得。捨不得。正恁麼時。如何委悉。咄。剔起眉毛火
裏看。分明一具黃金骨。

明山都管火

以火打圓相云。遮裏見得。便見山即山。水即水。大洋
海底火星飛。天目峰頭波浪起。不然。擲下火云。家家
門前火把子。

志明道人火

只遮一著子。今古無傳授。惟有明道人。始終能保守。
守。鐵牛火裏翻筋斗。

得意化主入塔

得意忘言。逆行順化。常在途中。不離家舍。彈指一下。
塔戶開了也。徧界髑髏無處藏。遮裏全身俱放下。

法曇上座火

汝名瞿曇。佛名法曇。分明舉似。疑則別參。擲火云。大
洋海裏火燒龕。

讚佛祖

觀音大士

大海波心。磐陀石上。真觀淨觀。是相非相。如月在天。
無水不現。水月俱捐。如何瞻仰。咄。切忌妄想。


達磨祖師(二)

開旗展陣入梁邦。未覩天顏早巳降。縱有神通難轉
欵。翩翩一葦渡長江。

三空請讚

未離西乾。惡聲巳布。面壁九年。一場敗露。咦。不知賺
却多少兒孫。直至如今釘樁搖櫓。

自讚

師子院明初院主請

鼻無兩竅。眼露雙睛。十分無面目。一味得人憎。將正
續三世之業。等閒籍沒。向白雲千峰之上。特地掀騰。
坐斷死關。幸自惡聲難掩。那更被伊描邈。轉見可憐
生。呵呵呵。三十年後。寧無人路見不平。

大覺禪師祖雍長老請

中大仰毒。奮師子威。平生負重病。舉世無良醫。向蓮
峰插一莖草。為少室發千鈞機。舌頭無骨。額下生眉。
喚作開山即錯。不喚作開山猶非。從教後代亂針錐。

西隱接待師立山主請(地名西馬塍)

烏豆眼睛生鐵面。直向孤峰頂上。將無米飯塞斷天
下衲子咽喉。固是家常。因甚更教人參箇一歸何處。
吽。憶著江南三月天。馬塍西畔春無數。

雙髻禪庵請

恣無明。逞人我。誹釋迦。罵達磨。雖是赤心。返成話墮。
六年坐鋪賣不行。至今被人喚作滯貨。

禪人請讚(二)


遮箇村僧。只好聞名。尾巴纔露。天下人憎。

不識巖頭密啟處。剛言悟得仰山禪。遮場敗露難遮
葢。留與兒孫萬世傳。卷下(終)
No. 1400-B
 行狀

師姓徐。諱原妙。蘇之吳江人。受業秀之密印。雪巖欽
禪師的嗣。生宋戊戌三月二十三日申時。受具癸丑。
寶祐乙卯行脚。辛酉得悟。丙寅隱龍鬚。苦行九載。甲
戌遷雙髻。大元己卯上西峰。辛巳入張公洞。扁死關。
不越戶。十五年。學徒參請無虗日。僧俗授戒幾數萬
人。開山師子大覺。元貞乙未臘月朔。焚香說偈告眾
坐亡。春秋五十八。臘四十三。度徒弟幾百人。以是月
二十一日庚申。全龕塔於死關之內。從治命也。

孝小師明初嗣法比丘　祖雍　識。
No. 1400-C
 行狀

師諱原妙。號高峰。吳江人。俗姓徐。母周氏。夢僧乘舟
投宿而孕。宋嘉熈戊戌三月二十三日申時生。纔離
襁褓。喜趺坐。遇僧入門。輒愛戀欲從之游。十五歲。懇

請父母出家。投嘉禾密印寺法住為師。十六薙髮。十
七受具。十八習天台教。二十更衣入淨慈。立三年死
限學禪。一日父兄尋訪。巍然不顧。二十二請益斷橋
倫。令參生從何來死從何去話。於是脇不至席。口體
俱忘。或如廁。惟中單而出。或發函。忘扃鐍而去。時同
參僧顯慨然曰。吾已事弗克辦。曷若輔之有成。朝夕
護持惟謹。時雪巖欽寓北磵塔。欣然懷香往扣之。方
問訊。即打出閉却門。一再往。始得親近。令看無字。自
此參扣無虗日。欽忽問阿誰與你拖箇死屍來。聲未
絕即打。如是者不知其幾。師扣愈䖍。值欽赴處之南
明。師即上雙徑。參堂半月。偶夢中忽憶斷橋室中所
舉萬法歸一一歸何處話。疑情頓發。三晝夜。目不交
睫。一日少林忌。隨眾詣三塔諷經次。擡頭忽覩五祖
演和尚真讚云。百年三萬六千朝。返覆元來是遮漢。
驀然打破拖死屍之疑。其年二十四矣。解夏詣南明。
欽一見便問。阿誰與你拖箇死屍到遮裏。師便喝。欽
拈棒。師把住云。今日打某甲不得。欽曰。為甚麼打不
得。師拂袖便出。翌日欽問。萬法歸一。一歸何處。師云。
狗䑛熱油鐺。欽曰。你那裏學遮虗頭來。師云。正要和
尚疑著。欽休去。自是機鋒不讓。次年江心度夏。迤𨓦
由國清過雪竇。見西江謀希叟曇。寓旦過。曇問曰。那
裏來。師拋下蒲團。曇曰。狗子佛性你作麼生會。師云。
拋出大家看。曇自送歸堂。暨欽挂牌於道場。開法於
天寧。師皆隨侍服勞。屢將有所委任。辭色毅然。終不

可強。一日欽問。日間浩浩時。還作得主麼。師云。作得
主。又問睡夢中作得主麼。師云。作得主。又問正睡著
時。無夢無想。無見無聞。主在甚麼處。師無語。欽囑曰。
從今日去。也不要汝學佛學法。也不要汝窮古窮今。
但只飢來喫飯。困來打眠。纔眠覺來。却抖擻精神。我
遮一覺。主人公畢竟在甚麼處安身立命。丙寅冬。遂
奮志入臨安龍鬚。自誓曰。𢬵一生做箇癡獃漢。決要
遮一著子明白。越五載。因同宿友推枕墮地作聲。廓
然大徹。自謂如泗州見大聖。遠客還故鄉。元來只是
舊時人。不改舊時行履處。在龍鬚九年。縛柴為龕。風
穿日炙。冬夏一衲。不扇不爐。日搗松和糜。延息而巳。
嘗積雪沒龕。旬餘路梗絕烟火。咸謂死矣。及霽可入。
師正宴坐那伽。甲戌遷武康雙髻峰。蓋和庵主攀緣
又上一稜層之意也。及至學徒雲集。然庵小難容。乃
拔其尤者居之。丙子春。學徒避兵四去。師獨掩關。危
坐自若。及按堵啟戶視師。則又疇昔雪中之那伽也。
於是戶履彌夥。應接不暇。乃有楖𣗖橫肩不顧人直
入千峰萬峰去之語。己卯春。腰包宵遁。直造天目。西
峰之肩。有師子巖。拔地千仞。崖石林立。師樂之有終
焉之意。弟子法昇等追尋繼至。為葺茅葢頭。未幾。慕
羶之蟻後集。師乃造巖西石洞。營小室如舟。從以丈。
衡半之。榜以死關。上溜下淖。風雨飄搖。絕給侍。屏服
用。不澡身。不薙髮。截甕為鐺。併日一食。晏如也。洞非
梯莫登。撤梯斷緣。雖弟子罕得瞻視。乃有三關語以

驗學者。云。大徹底人。本脫生死。因甚命根不斷。佛祖
公案。只是一箇道理。因甚有明與不明。大修行人。當
遵佛行。因甚不守毗尼。倘下語不契。遂閉門弗接。自
非具大根負大志。鮮不望崖而退。雪巖方住大仰。凡
三喚。師堅臥不起。遂有竹篦麈拂。及綠水青山同一
受記語來授師。懷中瓣香。始於人天前拈出。道風所
屆。日益遠。遂有他方異域。越重海踰萬山而來者矣。
鶴沙瞿提舉歸敬有年。辛卯春。得登山一瞻師顏。恍
如宿契。惠然施巨莊贍海眾。師曰。多易必多難。吾力
弗克勝。堅拒之。施心彌篤。乃命僧議以此田歲入。別
於西峰建一禪剎。請於官而後營之。師欲不從。不可
得也。爰得勝地。名蓮花峰。岡脈形勢。天造地設。得請
以大覺禪寺為額。請祖雍權管寺事。田四稔。所營亦
既什三。師有厭世之心矣。師患胄疾巳數年。然起居
飲食。待人接物。皆未嘗廢。乙未十一月二十六日。祖
雍偕明初來省師。師竟以末後事付囑。遂取兩真軸。
口占二讚。乃書之。十二月初一日黎明。辭眾云。西峰
三十年妄談般若。罪犯彌天。末後有一句子。不敢累
及平人。自領去也。大眾。還有知落處者麼。良久云。毫
釐有差。天地懸隔。眾皆哀慟不巳。至辰巳間。說偈曰。
來不入死關。去不出死關。鐵蛇鑽入海。撞倒須彌山。
泊然而寂。啟龕七日。端然如生。緇素奔哭者填咽。越
二十一日庚申。塔全身於死關。遵遺命也。壽五十八。
臘四十三。弟子僅百人。受毗尼及請益者數萬人。示

寂後。遠邇之人。恨不得承顏領誨。於塔前慟哭。然頂
煉臂者。猶憧憧不絕。師平日以慈悲為人自任。其在
龍鬚也。有僧若瓊。焚祠牒從師。忽染病。師告之曰。病
中絕緣。正好做工夫。汝臭皮袋。皆委之於我。但和病
捱去。決不相賺。且往供給而啟發之。因其思醋。為遠
乞以歸。得酒焉。復易之。往返四十里以濟其一啜。病
亟索浴。俯見湯影即有省。喜笑如脫沈痾。信宿。書曰。
三十六年顛倒。今日一場好笑。娘生鼻孔豁開。放出
無毛鐵鷂。師問如何是娘生鼻孔。瓊豎起筆。師曰。又
喚甚麼作無毛鐵鷂。瓊擲筆而逝。或有問子所紀詳
一而遺眾。何也。喬祖曰。被亡而晦。恐逸故書。師自雙
峰而至死關。風勵學者。入室不以時。每見一期將終。
上堂誨示諄諄。甚至繼以悲泣。平居誨人。世出世法。
皆懇懇切至。輭語咄咄和易。如坐春風中。使人醉心
悅服。咸自謂得師意。及至室中握三尺黑蚖。鞭笞四
海龍象。則絲毫無少容借。來者如登萬仞山。而躋冰
崖雪磴。進無所依。退無所據。莫不凜然失其所執。設
有不顧性命。強爭鋒者。師必據其案欵。盡底搜詰。破
石驗璞。刮骨見髓。勘其深淺真偽。定其是非與奪。卸
僧伽黎。痛決烏藤。以明正其賞罰。嘗語學者曰。今人
負一知半解。所以不能了徹此事者。病在甚處。只為
坐在不疑之地。自謂千七百則公案。不消一喝。坐却
曲彔牀子。及乎被參徒下一喝。則不能辯其邪正。往
往一句來。一句去。如小兒相撲。伎倆相角。蓋是從前

得處莽鹵故也。直須參到大徹之地。親見親證。明得
差別智。方能勘辨得人。方能殺活得人。此是喫折脚
鐺中飯底工夫。做到未易以口舌爭勝負也。假如兩
人從門外來。未見其面。同時下一喝。且道那一箇有
眼。那一箇無眼。那一箇深。那一箇淺。還辨得出麼。師
之機用。不可湊泊。下語少所許可。其門戶險絕如此。
復念今時學者。不能以戒自律。縱有妙語。亦難取信
於人。乃有毗尼方便之設焉。師寓南竺日。嘗誤踏一
筍。取而食之。其後賣衣告償。析薪擘果見蟲。復全而
置之。濾水囊。終身不廢。師之細行。涅南山之竹莫能
殫。姑舉是數端。以識其梗槩。使後之欲見師而不可
得者。覽斯文。亦足以景仰遺風於萬一云耳。良渚信
土全從進。得師所翦髮。盛以香奩。朝夕供禮。一旦光
明徧室。視奩中。舍利纍纍如貫珠。師隱山前後三十
年。為已為人。惟其一出於真實。故天下之人。若僧若
俗。若智若愚。上而公卿士夫。下及走卒兒童。識與不
識。知與不知。皆合手加額曰。高峰古佛。天下大善知
識也。喬祖自師至西峰。即往參覲。歲或十餘往。往必
留旬浹。承教詔警䇿者至矣。示本分鉗鎚外。時以孔
孟老莊微言要旨。立難問而啟迪之。益見師隨機設
化之方也。師未嘗握管。今語錄中有一二偈讚。十數
頌古。皆雙峰時所作。為弟子竊記者。乃若示徒之語。
一句一字。皆前所謂踐履真實中流出。假言以顯道
而巳。師貌清古。體修律。常俛首而坐。非問道不答。聞

說人過。則首愈低。久病癯甚。坡翁省夫禪師病。有云
瑟瑟寒風露骨。耽耽老虎垂頭。殆為師傳神也。十數
年間。兩處成道場。而未嘗過目少干懷焉。喬祖從師
游最久。交諸耆舊最多。故知師之出處言行最詳。師
之徒弟明初。以掇集之事見囑。不敢以才譾辭。敬焚
香滌慮。拜手以述。將求銘於大手筆云。謹狀。
No. 1400-D
 塔銘前朝請大夫眉山家　之巽撰

夫子之道。不憤悱則不啟發。瞿曇之道。不勇猛則不
精進。道固未易知也。古之釋子。山棲林巢。草衣木食。
死灰牆壁。其身心而不悔者。為一大事耳。後之真能
為大事者。千萬人一人。高峰是巳。師名原妙。吳江徐
氏子。母夢癯僧而娩。幼嗜趺坐。稍長。從嘉禾密印寺
老宿法住出家。習天台教。不契。入淨慈立死限學禪。
脇不席。食不味。見斷橋倫。令參生從何來。死從何去。
見雪巖欽。令參狗子無佛性。且問誰拖汝死屍來。應
聲即棒。嘗疑萬法歸一。一歸何處。見雙徑五祖真讚。
疑始泮。從欽南明。欽申前問。師喝。欽拈杖。師把住云。
今日打某甲不得。拂袖徑出。翌旦欽又問萬法歸一
話。師云。狗䑛熱油鐺。自此當機不遜。尋過雪竇。見西
江謀希叟曇。復從欽霅之道場。欽時居立僧。與偕赴
天寧。欲浼以事。掩耳不顧。欽嘗問日間浩浩作得主

麼。師云。作得主。夢中何如。云作得主。正睡著時無夢
想見聞。主在甚處。師無語。欽囑云。從今不責汝學佛
學法。只飢飯困眠。纔覺抖擻精神。看此際主人翁竟
何在。師益警省。咸湻丙寅冬。入龍鬚山。臥薪飯松。風
鏖日摶。誓欲一著子明白。越五載。中夜推枕墮地有
聲。廓然大悟。會積雪路絕數日。人謂師巳矣。雪霽。宴
坐如初。甲戌遷武康雙髻峰。德祐丙子春。大兵至。師
絕食兼旬。危坐不動。事定。戶屨紛至。己卯春。避入西
天目之師子嚴。即石洞營小室丈許。榜曰死關。悉屏
給侍服用。破甕為鐺。併日一食。洞梯山以升。弟子罕
面。共築師子院以居。有三關語示眾云。大徹底人。本
脫生死。因甚命根不斷。佛祖公案。只是一箇道理。因
甚有明與不明。大修行人。當遵佛行。因甚不守毗尼。
弗契即拒戶不納。會欽寄竹篦拂子法語。瓣香拈出。
道價日隆。遠方異域問道踵接。運副鶴沙瞿君霆發。
敬慕師。一見機契。即捨田莊為供。師辭不受。君捨心
益堅。俾其徒以田別建一剎食。卜蓮華。距巖可十里。
請於官。扁大覺禪寺。以祖雍攝寺事。乙未子月二十
七日。師忽書二真軸。以後事囑明初祖雍。臘朔上堂
云。西峰三十年妄談般若。罪犯彌天。末後一句。不敢
累及平人。自領去也。大眾。還有知落處者麼。良久云。
毫釐有差。天地懸隔。別書偈云。來不入死關。去不出
死關。鐵蛇鑽入海。撞倒須彌山。泊然而逝。庚申奉遺
命全歸死關。師嘉熈戊戌三月二十三日生。壽五十

八。臘四十三。弟子百人。受戒請益者萬數。遠近奔赴。
燃香臂頂。慟哭填咽。師清明枯淡。篤志求道。頓悟之
後。屏居窮山。跬步不出。內心無喘。外息諸緣。欣然自
得。為人至慈。勤懇誨人。善語和易。或繼以泣。及至室
中行祖令。鞭䇿龍象。盡情勘覈。絲粟無貸。嘗戒學者。
今人負一知半解。不能了徹。參徒一詰。茫然莫辨邪
正。句來句去。如手搏兒。蓋得處鹵莽故也。直須大徹。
親見親證。明得差別智。方解勘辨殺活。機用嶮峻。不
可湊泊。如此。尤矜細行。崇戒律。雖創兩剎。目未嘗覩。
師行解真實。名震江湖。識與不識。皆手額讚歎曰。古
佛善知識也。余弱冠。從無準翁游。師準孫也。創院立
莊。兩囑以記。心降久矣。諸徒持事狀求銘。烏得辭。銘
曰。


「　高峰屹立
　祖孫一律
　妙年求道
　力久真積
　空山夜澄
　撲地枕聲
　玄關劃開
　宇宙斬新
　萬法歸一
　一歸何處
　熱油一句
　大地起舞
　西峰死扄
　餘三十齡
　雲包雪笠
　朋來於門
　一絲不挂
　萬仞如壁
　近不可泊
　遠不可即
　斷衲子命
　了佛祖心
　手抉重雲
　霽月千林
　鐵蛇入海
　虗空百碎
　我作銘詩
　無在不在」




音釋

愒(丘蓋切音慨貪也)　怏(倚兩切鴦上聲情不滿足也)　慤(無約切音却行見中外曰慤)
　憧(昌中切音充行不絕貌)　掐(苦洽切嵌入聲爪刺)　轄(胡八切閑入聲車軸頭鐵)　迤邐

(音駝里行貌又連接也)　姥(莫補切音母老母也)　譾(子淺切音翦淺也)　霅(悉合切音靸谿
名)　塍(音成田中畦埒也)　扃(涓熒切音駉外閉之關也)　鐍(居月切音決環有舌者)　鏖
(於刀切奧平聲鏖戰盡死殺人曰鏖)　屨(居御切音踞革履)　癯(求於切音渠瘦也)　瘳(丑鳩
切音抽病瘉也)　睫(即涉切音接目旁毛也)　殫(都艱切音單盡也竭也)　跬(苦猥切窺上聲
半步也)