











益州嵩山野竹禪師後錄序

世祖朝今天童山曉皙公禪師說法長安之隆安
皇帝萬機之暇常以步輦幸其寺至則握手上殿就坐
論道幾如賓朋維時扈從之臣以為榮曉公則澹如
也夫世之人得富翁一諾即起色十倍況
人主寵沃如寮友其衷不動有如曉公者乎若非蕭然
名利之外萬慮都盡亦何能臻此哉余時掌院事無
事必過從過則曉公必埽一室坐余其右燒香瀹茗
發五嶽之高論揚袂掀眉倒千江之雄辨於是乎法
門細大古今得失歷歷可見乃今知馬師以還東山
父子而後至臥龍仰山及金陵翼善海舟慈公凡八
世皆鍾岷秀吐詞為經真大有為宗工宿衲故上而
朝廷內而當軸外而群宰輻輳問道莫不虛而往實而
歸至或策駿爭鑣而惟恐其不獲一聞緒論者總之
得盡性真理超然遠詣確乎不拔絕不可馴至乎塵
網者也張子謂儒門澹泊收拾不住皆歸釋氏至此
益信一日曉公惠益州嵩山野竹慧公禪師語錄一
部凡十四卷讀之言詞峭俊多發為名理詩頌清新
盡黜去瑕垢或置之恕中南堂間不能辨誰恕誰南
或置之昭覺玅喜間亦不能辨孰覺孰喜其果得天
童悟報恩賢之家法長松璧公之血骨為輓近世一
翹楚也邪且見桑梓巴渝與曉公同邑又曉公猶子
前謂皆鍾岷秀吐詞為經大有為之宗工宿衲儒門
收拾不住今又見於此也無何曉公抗疏南還余作
詩送別十年來不得再晤一吐所欲使人遠想故人
夢寐不置兼想見竹師亦如想見曉公者久矣今秋
竹師門人集後錄又八卷不辭萬里走力就正曉公
於天童而曉公聞余念己亦念竹師乃馳一函為介
并以後錄寄余且曰思欲見其人而不得孰若讀其
人之集如見其人焉倘不吝一言弁於其人之集之

首使其人亦一見公之言而讀之如見公焉此非所
謂兩思而兩得見絕非旦莫之遇而有離合悲歡之
間也哉余讀竟喜曰較前錄則潤而色老而蒼益知
竹師所詣近日知解宗師斷斷不可及也余因是曉
公之言歷序與曉公往還之久暨得竹師前後集讀
之之意乃筆以弁竹師後集若作序竹師大意則吾
豈敢。

康熙十一年壬子孟冬
光祿大夫禮部尚書加一級侍
經筵庚戌會試正主考前兵刑二部尚書都察院兩掌
院事左都御史乙未甲辰庚戌充文武
殿試讀卷官戶刑二部左右侍郎翰林院提督四驛館
太常寺少卿吏禮兵科都右給事中同甲戌進士出
身淮南龔鼎孳撰


















序

余家在梓之遂寧涪江一水由梓趨渝至溫則東矣
若泛溫溯梓或云阻長自梓達溫輕舟順流頃刻可
至即五百里之山川雲樹室廬相去猶莽蒼也顧余
幼在江寧長居　帝里親朋耆舊久闊星霜風景故
園徒瞻明月而其閒或有高賢蘊璞潛德幽光在所
疏缺者復何限乎一日偶過垣中渝州雙山劉子案
頭見有嵩山野竹禪師語錄詢之方知嵩山為益之
名藍而野竹禪師為吾長壽之名產實蘇之雙塔磚
鏡璧公之世適也闡道德之深微醒人心之本有縹
緗數帙等於貝文不幾為吾鄉江山生色邪其語錄
乃因人說法靈變莫測而錄中閒載七言五言小詩
及絕句細讀之不過借彼宮商揮吾理奧豈必如唐
人之琢工月露雕刻形聲哉要之名理既到而形聲
月露之詞未常不在其中昔惠琳兼內外之學惠休
賦碧雲之篇遠公蓮社東安議林既具原本自標緒
餘方之於斯真稱伯仲矣居山谷者聞足音而喜違
故鄉者讀鄉人之集如晤故鄉之景彷彿涪水之濱
雲樹室廬山川人物歷歷在目差慰遠思而況乎其
寓言玅義使人渙然以悟邪因筆寄贈即以為序可
也。

康熙己酉孟秋
賜進士及第內秘書院侍讀學士加一級安南正使
賜一品服李仙根題


















序

嵩山者昆明之精藍也野竹禪師慧公者渝之長壽
人也生有異質智趣不凡幼即皈心紺園未常就里
塾學既潛心釋典精進苦勤始而護珠終而捨筏融
徹四諦貫綜六經謦欬希微揮毫珠玉豈非攬英秀
於江山秉實學於神哲者哉早歲歷永昌郡紳士瞻
仰嗣復振錫嵩山弘開誘掖由此觀之宗門之中亦
具有經濟乎先是嵩為會城名勝歲久頹廢前輩大
師如天童悟浮石賢磚鏡璧即師之世次然道燈雖
傳法力未遍師至有所感孚所以當事群公聿來護
法未五年一旦改觀飛甍藻耀密宇幽清璚露風甘
金雲日麗化城既闢而入其中者無不生巳度想余
戊申冬以調補來滇越壬子春育之張公瑋師之鄉
人以嵩山後錄相示披閱之餘如晤師旨矣師常言
箇事人人本具說箇甚麼則無端而後錄豈師之心
哉又言只因人薶沒家珍妄自馳求所以種種譬喻
無數方便使人晤明心地則後錄又烏可巳邪竊自
思之自馬石至臨濟曹洞支派雖分心印是一則師
之精警此一大事即坐為禪不坐亦為禪言說講究
為禪不言說講究亦為禪何適而不可余雖未識師

因張公而得後錄因後錄而得師聞聲愛慕寧在班
荊傾盍閒乎爰敘其事以弁後集庶使嵩山一片席
不媿慈蔭大千。

賜進士出身文林郎原知河南新安縣事丁酉本省
同考莆田俞遜思園題
















序

昔菩提達磨親承跨水逢羊讖記見赤縣神州有大
乘氣象遂踰海西來化行震旦而此土中人獲聞無
生玅諦共登上乘者千二百年矣其在今日惟三吳
兩浙剎竿相望說法如雲不幸而生遐陬僻澨有畢
世不聞佛法者則有緣無緣奚翅霄壤隔矣雖然性
猶水也禪猶舟也高原大陸水性恆存而大施般若
之航力鼓先登之楫必待其人後行耳野竹大師者
生緣巴蜀倡道梁益為磚鏡璧老人嫡骨種草報恩
浮和尚真孫也當其幼遭兵燹骨月凋殘便得覷破

幻緣慨就芟染已具大勇猛大智慧大解脫與尋常
托跡沙門者實相徑庭逮其死心參究過谿舉首頓
悟萬法歸一落處所謂從緣薦得永無退失從此聲
為毒鼓味具鴆糞令大地眾生略霑些子罔不喪身
失命試讀其慈雲嵩山諸錄簡確淨圓了無賸義若
紫帳珍珠不輕拋撒而一往見寶其間理事洞融人
法雙顯般柴運水總是玄機顧鑒嚬呻無非玅理師
謂立賓立主絕滲漏於機先有實有權驅聖凡於喝
下斷斷非誣也茲門人復輯其雞足山新錄一編不
遠萬里介吾同門嘯堂和尚問序於余余讀之咬嚼
不破儼蚊子之上鐵牛機鋒不停恍隔窗之睹走馬
而且病點五般話商兩錯真覺目前大道八字打開
坐地長安一超直入較之從前諸錄更見惡辣因嘆
師為嘯公猶子同生巴渝咸屬悟祖法裔今嘯公令
行吳越師則建幢嵩嶺豈非地靈人傑嫩桂久久愈
昌歟夫達磨初來五度受毒際會未諧如愚若訥師
於碧雞金馬之間開法未幾緇素景從飆馳雷震神
通玅用當必有大過人者余敢不望空遙禮曰梁州
古佛出世也哉。

康熙癸丑嘉平淛鄞蟄菴道人本秀錢光繡聖月氏
沐手拜題











益州嵩山野竹禪師後錄目錄

  
  * 第一卷
  
  * 上堂
  
  * 住雲南大理府賓川州雞足山石鐘禪寺
  * 第二卷
  
  * 上堂
  
  * 住雲南大理府賓川州雞足山石鐘禪寺
  * 第三卷
  
  * 上堂
  
  * 再住雲南府嵩山禪寺
  * 第四卷
  
  * 法語(附小佛事)
  * 第五卷
  
  * 書問
  * 第六卷
  
  * 歷代祖圖真贊(附諸祖贊)
  * 第七卷
  
  * 雜偈
  * 第八卷
  
  * 雜偈(附補遺)

目錄終











益州嵩山野竹禪師後錄卷一
住雞足大覺寺嗣法門人洪希編

住雲南大理府賓川州雞足山石鐘禪寺上堂

康熙十年秋師在嵩山受諸郡護法諸山耆舊請十
一月十五日到院眾護法率諸山耆舊請開堂上堂
拈請帖云見麼只者符子可以動天地可以感鬼神
言言玄要字字珠璣倘或未信知事宣過指法座云
瓢笠隨雲到石鐘一條竹杖活如龍纔堪華首煙深
處又上摩霄天柱峰喝一喝遂陞告香云此瓣香揭
開八尺捏聚尺八供養本山祖師迦葉尊者此瓣香
河山並秀日月同明可以行四時可以育萬物端為
祝延
今上皇帝聖躬萬歲
闔國公孤藩統千秋再及文武官僚縉紳護法請主
印文諸山勤舊此瓣香十一回梁州毒燄彌天畢缽
窟前何妨再申供養前住江南蘇州府雙塔壽寧磚
鏡老和尚昇首座問遠峰瀑布拖飛練近壑松杉送
梵音如何是石鐘境師云問得自然親進云石女到
來難措足木人聞見也愁眉如何是石鐘人師云六
根非不具進云恁麼則六詔重開化日五湖又扇慈
風師云大家在者裏希西堂問昔日天龍一指只接
俱胝今朝和尚一棒接得何人師云一箇也無進云
某甲承當去也莫怪粗糙師云迦葉師兄笑未休智
後堂問迦葉未入此山早有石鐘因甚但聞其名不
聞其聲師云九重疊翠裏深藏不斷雲進云不因吾
師指此音誰得聞師云剛纔匝地又普天智便喝師
云好喝只是不知落處怡宇問華首山前寶華座請
師垂示大家聞師云好音在耳人皆仰宇豎起拳云
青帝將傳新歲令不妨舉手候陽春師云符到奉行
大旭問從上相承即不問當陽一句作麼生師云石

鐘寺裏陞堂進云初祖道場新雨露庭前柏子拂清
風師云卻有與麼事耶石幢問如何是諸佛出身處
師云山僧昨夜向松閒走一回秋水問石鐘幽韻含
千古玉振金聲事若何師云一句不妨重指示千年
松下長茯苓進云自此頭陀常在定剎竿倒處又重
新師云惱亂春風卒未休乃云遠勞諸郡削牘加之
諸山交章約山僧到山不容解包息喘即令登此座
子要山僧舉揚從上宗乘以為開示當人極則一段
受用大事山僧籌之無法可說只得將此共見共聞
的不妨舉似諸公聊作拋磚引玉去也大眾師子林
豈不四時蒼翠四觀峰豈不八面玲瓏河子孔豈不
川流不息沙址村豈不各開門戶猢猻梯豈不勘辨
往來太子洞豈不說妙談玄袈裟石豈不日炙風吹
缽盂山豈不常貯甘露更有鴉鳴鵲噪日往月來豈
不事事見成無奈總作境會真可憐生雖然萬古碧
潭空界月再三撈摝始應知。

張護法上迦葉初祖旛上堂拈起旛云只者花簇錦
攢的是我國勳張公與李夫人男祖保於迦葉佛時
般若地上種植靈苗自迦葉至釋迦老子時始得節
錯根盤枝繁葉茂滋成五色寶絲縷更假巧手結成
天鬘陀羅雲持以奉上畢缽羅窟飲光尊者不獨徼
福福至益壽壽延亦且與飲光老子行同虛空界住
同虛空界去也畢竟以何為驗挂向天柱峰飛揚龍
鳳影。

上釋迦文佛旛上堂龍驤龍形鳳翥鳳影寶雲交錯
花雨含潤只此不思議寶火雲寶珠雲寶鬘雲寶絲
雲一以先奉迦葉尊者一以今奉釋迦文佛大眾你
看者寶旛飛揚時常豎窮橫遍安住時常出微妙音
由是觀之一切莊嚴海一切功德海一切智慧海實
從我張公李夫人男祖保自心流出山僧與麼看則

有分何也不是渠儂多意氣他家曾蹋上頭關。

請兩序上堂獨掌不浪鳴兩掌鳴聒聒所以同聲相
應同氣相求的如楊岐事慈明演祖得昭覺他如昺
鐵面通烏頭賢真牧才莊主其餘折花添瓶打碓曳
磨第一座也有人第二座也有人第三座也有人石
鐘也不裝香供養也無言說議論何故聻銅頭鐵額
漢盡在我山中。

上堂自入山來巳半月匆匆人事未曾歇忽然聽得
鼓聲催兔角龜毛齊惡發築碎破沙盆擊爛乾矢橛
是甚潑天門戶石頭路滑任伊佛來祖來也只叫苦
叫屈咄。

開爐上堂僧問如何是奪人不奪境師云葉鏡湖含
月如何是奪境不奪人師云蒼山雪作雲如何是人
境兩俱奪師云上關花滿地如何是人境俱不奪師
云下關不謝梅向上一句再請垂慈師云五九盡日
又逢春問選佛場中頂天立地者落何階級師云落
七問教乘即不問西來意若何師云大理弓魚皆有
子問昨日石鐘寺今朝應宗堂中間不動句吾師為
舉揚師云莫棒打石人頭進云詩書不習還得及第
也無師云釣魚船上謝三郎問世尊拈花迦葉微笑
意旨師云適纔還記得進云為甚麼聻師云不獨觸
風化問如何是臨濟一隻眼師云終不得信進云怎
奈照天照地何師云一任夷嶽盈壑問法昌昔日開
爐行腳僧無一箇豈不寂莫師云何不問今日的進
云石鐘今日開爐衲子千有餘箇又作麼生師云只
須薦取古人的問釋迦過去彌勒未來即今的聻師
云人天眾前終不寐語乃拈杖云見麼此是二千年
來迦葉師兄未曾動著的新石鐘一時著向大爐韝
中用火煆之用水淬之不覺翻成一塊頑鐵擊又擊
不碎鋸又鋸不開正無法可設忽然河子孔蝦蟆𨁝

跳起來上告天帝天帝云不干我事下告土主祠道
士道士云不干我事猢猻梯有箇猢猻約住云老蟆
你只恁的奔走上下阿誰德汝且座上長老自有處
分師連卓杖云快活快活將謂無殺著原來也有者
箇老猻便下座。

上堂僧問法不孤起仗境方生只如二十里松行欲
盡青山涌出梵王宮此是境如何是法師云此是境
如何是法問大悲千隻眼那箇是正眼師隨聲便打
進云離卻打聻師連打問昔日兩堂下喝賓主歷然
如今兩堂未喝賓主在甚處師云兩眼對兩眼問某
甲乍入佛法不知誰是沙彌主師云汝者一拜切不
可忘卻問一子出家九族生天為甚目連母在地獄
師云他家別有通人愛問庭前柏子即不問屋後栽
松事若何師云臨濟道的乃云若論此事也不得道
無也不得道有明眼宗師無影林中高懸日月通方
作者不萌枝上暗辨春秋若是只悟自已不會目前
此人有頭無尾若是只會目前不悟自已此人有末
無本若要自已目前一一圓明須是木上座始得遂
卓杖一下云只愁歌舞盡化作彩雲飛。

報國海長老歸請上堂僧問大事未明如喪考妣時
如何師云一步不闊一步進云大事巳明如喪考妣
時如何師云一步要闊一步問雞足山中水足草足
如何受用師云都來隨分進云恁麼則箇箇飽餐去
也師云木人也解唱巴歌問蓋天蓋地之句即不問
如何是平實句師云勸君莫逐兔逐兔損禾黍問如
何是山中境師云竹疏煙補密梅瘦雪添肥進云如
何是境中人師云頭上無蓬塵足下有芒鞋進云石
鐘一段真消息及第堂前快殺人師云錦上鋪花又
一層問十方同聚會箇箇學無為如何是無為師云
誰肯拆籬補壁問石鐘結冬何處過歲師云一緉草

鞋未有底德周勤舊問石鐘未扣時如何師云兩耳
聽不出進云巳扣時如何師云兩耳識不出進云謝
和尚答話師云汝老矣幸而得聞師舉僧問雲峰悅
和尚山顛巖崖還有佛法也無悅云有僧云如何是
山顛巖崖佛法悅云猢猻倒上樹師云道則特殺只
是使者僧不能心誠悅服若是問石鐘山顛巖崖還
有佛法也無向道有如何是山顛巖崖佛法向道山
光悅鳥性潭影空人心。

衛府祖護請上堂僧問祖師門下本無一物因甚浮
山有九帶師云為他舌頭長如何是佛正法眼藏帶
師云虛空吞萬象萬象總不知如何是佛法藏帶師
云瀑布落潺湲松風拂蘿月如何是理貫帶師云日
出海門東搏桑最先照如何是事貫帶師云夜來何
處火燒出古人墳如何是理事縱橫帶師云落花春
不管流得到人間如何是屈曲垂帶師云手持千里
鈔林下道人孤如何是妙協兼帶師云鵓鳩樹上啼
意在麻畬裏如何是金鍼雙鎖帶師云深林人不知
明月來相照如何是平懷常實帶師云玉鞭雲外指
春色在江南更有一帶請師速道師便打問一切聲
是佛聲不師云莫貴耳賤目進云與麼則火爐說法
諸佛立地聽去也師云火爐說甚麼法進云㗭唎㗭
唎師作聽勢乃云磨褌擦褲來得兩月日矣者箇為
甚有會有不會石鐘寺裏安禪畢缽羅窟打坐為甚
有見有不見還知麼甜瓜徹蒂甜苦瓠連根苦。

上堂僧問離四句絕百非請師直指西來意師云未
陞座時致將一問來進云和尚恁麼猶較馬師百步
師云誰肯跛驢趁隊問牟尼珠人不識如來藏裏親
收得敢問如何是藏師云與汝往來者不是僧禮拜
師云把將珠來僧喝師云莫呈土彈子問昨日風今
日風不從別處起時如何師云石鐘寺前不得更問

著別人進云潑天白雨澍扶犁水過膝師云頭上漫
漫又作麼生進云一段風流事佳人獨自知師云少
賣弄師舉臨濟逢佛殺佛逢祖殺祖逢羅漢殺羅漢
逢父母殺父母逢眷屬殺眷屬始得解脫師云者老
漢果然有大人相真是一員作家只是未有落處所
以只是箇白拈賊為甚如此聻贓物現在以拄杖一
時打散。

月可上座請上堂僧問離婁能見秋毫如何不辨正
色師云為伊見得秋毫進云師曠能聞蟻鬥如何不
別絃絲師云為伊聞得蟻鬥進云和尚還辨還別不
師云山僧亦不辨亦不別進云乞師一頌何如師示
頌云離婁能見秋毫師曠能聞蟻鬥一椎擊破見聞
論甚麼箇屁皺僧禮拜問即心即佛時如何師云船
子下揚州進云非心非佛時如何師云天曉爭解纜
進云不是心不是佛不是物時如何師云坐卻舌頭
著進云與麼則泥牛吼處天關轉木馬嘶時地軸搖
師云切忌人前走屁乃云十二月初一林下貴所適
松閒立斯須望見蒼山雪連絡十九峰[番*支]弄湖光日
徐行蹋斷流水聲縱觀寫出飛禽跡大眾月上座自
粵東來也不問他青草愁雲雪積將軍之樹黃沙苦
霧冰堅太史之河只如鎮海明珠作何色相還能識
得者麼便下座。

上堂僧問付金襴外別傳何物師豎杖云為眾竭力
進云某甲掩耳去也師云木上座笑汝在問如何是
四觀境師云煙霞生背面問寺前一片石有時坐有
時臥時如何師云渠未常不茹進云不坐不臥時如
何師云獨立望何極問天下老和尚還有不為人說
的法麼師云有進云如何是不為人說的法師云桼
桶問世尊不說的和尚還說不師云山僧不說別有
人說進云迦葉不聞的和尚還聞不師云山僧不聞

別有人聞進云春色縱然全不露東風早巳上溪梅
師云聽事不真徒勞傳信僧喝師打三棒乃云般若
巖終日浩浩商量合談何事你諸人若是總見總聞
我也知你卒難湊泊若是未見未聞我也知你大相
孤負事不得巳吾今為汝保任此事終不虛也擊香
几云見麼聞麼者一片田地分付來多時也亦似華
首門放光處不論貧之與富貴之與賤僧之與俗男
之與女各有一面圓光自然光光相攝不隔纖毫只
是你諸人不曾理會所以見如不見聞如不聞若是
但辦肯心必不相賺復擊香几云得坐披襟向後自
看始得。

妙宜上座請上堂僧問望州亭烏石嶺相見即不問
僧堂前相見事如何師云勘過了打進云若論主學
人無位次若論賓和尚無位次是一邊語兩邊語師
云一邊不是兩邊尤非進云祗如賓主相見合談何
事師云不談別事進云原來有人師便打問如何是
真佛師云如水洗水進云如何是真法師云如空合
空進云如何是真道師云如鏡照鏡僧喝師云只饒
一喝威音外猶較山僧半月程乃云若是克證無生
頓超方便者須是胸藏六合指動大千方能打鎖敲
枷去黏解縛若是提獎嬰兒撫憐赤子從苗辨地因
語知人者堪作麼生不如大家歸寮且待來日看。

上堂僧問世尊三昧因甚迦葉不知師云汝何不問
諸方進云勘破了也師云世尊三昧聻僧便喝師云
喝任汝喝如何是世尊三昧僧舞坐具便行師顧侍
者乃云始從芳草去又逐落花回衲僧家到此十箇
有五雙花添錦上采喝盤中若是石鐘則不然八花
毬子上不必繡紅旗。

大覺寺心宇文郁大賢供眾請上堂僧問達磨對武
帝云不識由此不契乞別一轉語得合帝意去師云

千虛不如一實僧禮拜師云汝猶未活在問大地平
沉時和尚向甚處立腳師云闍黎頭一轉問得是問
如何是衲僧本分事師云殺人放火乃云赤肉團鍼
劄不入乾矢橛水洗不清賣弄蘿蔔頭滅卻正法眼
白羖狸奴也解唱也解和蝦蟆蚯螾也解唱也解和
誰能提祖印於無影林中懸慧燈於不萌枝上者裏
若是殺人不眨眼的作家戰將便請卸甲倒戈若是
兜三搭四的我則目視青霄長歌綠水去也卓杖一
下復舉大覺參臨濟濟舉拂子覺敷坐具濟擲下拂
子覺收具參堂師顧視左右云還知二老人麼分明
頌出春暖風和草木香兩人鼻孔不曾藏如今無奈
噇糟者開眼堂堂入醉鄉。

尼廣韋請上堂僧問如何是雞山頂上一株松師云
枝牚六合葉蔭十方進云恁麼則接漢蛟姿存變化
衝霄野鶴可為巢師云險似昨日問如何是半提師
云提獎嬰兒撫憐赤子進云雪裏分粉易墨中辨煤
難師云意在射鵰翻為彈雀問若能推者即是汝心
則是認賊為子修山主云若能推者不是汝心則是
認賊為子意旨師云石鐘有棒不打汝進云家賊易
剿白拈難瞞師云總跳者裏不出乃云平常應變妙
喜室中不犯鋒鋩直截酬機灌溪句下聲和響順臺
山大會齋可起叢林浴室揭榜意堪勒泉石到者裏
自然入林不動草入水不動波若也畏刀避劍倚草
附木不堪持論還諦信得及麼海嶽雲山都拋棄贏
得莊周蝶夢長。

上堂風入松號泉落石響一歷耳根百劫快暢若恁
麼會正是隨聲逐響不恁麼會又成逐物迷源畢竟
如何囌嚕囌嚕。

傳衣寺虛中太安道林三上座請上堂僧問鷲嶺拈
花即不問雞足傳衣事如何師云弄巧成拙問如何

是缽羅娘切腳師云二十棒寄與演祖二十棒自喫
問如何是法身師云雨洗淡紅桃萼漱進云如何是
法眼師云袈裟角下藏不得進云恁麼則清風高九
萬一舉過須彌師云誰是窣堵那吒掌上擎驀拈拄
杖擊香几云擊開沒盡藏放出無位人蹋殺三賢不
賸十地其餘六凡九地是甚薺粉卻在應宗堂前揚
聲大叫快活快活忽被石鐘長老拄杖驀面一摑翻
成一塊頑鐵及乎問他世尊傳金襴之外別傳箇甚
麼他卻不知復擊香几一下便下座。

佛成道日南指省谷二上座請上堂僧問應時及節
分明句請師為眾廣敷揚師云猿抱子歸青嶂裏進
云自從一睹明星後無端鈍置到今時師云百鳥銜
花竟不來問如何是戒師云珊瑚枝上月進云如何
是定師云荷葉盛玉露進云如何是慧師云一呼知
四事乃云居城郭時看擔來負去者日無休息更有
誇經紀較重輕瞞天說價就地還錢雖則一一天真
各有所適一往看來實可憐憫及入山來聞松聲澗
響者亦日無休息更有起秀麗含赤丹麋鹿為伍鳥
雀作朋雖則了了無猜共相馴伏一往看來亦未是
妙還知本分受用處麼聽取一頌十年領眾住昆明
官長往來苦送迎此日石鐘洞壑裏等閒贏得住山
名。

華首歸上堂山僧有一樁事不得不舉似大眾適纔
大眾同著山僧到迦葉殿喫高居士齋轉向華首門
眺南雄清秀西洱汪洋北勝與劍閣相暉東山並麗
水聯絡山山蟠鬱岫岫回嵐百川溢金沙大壑飛霞
聯碧落千峰回玉浪天柱摩蒼透銀河牧者唱樵者
歌聲隨巖谷雨以時雲以時景逐溪光既與諸人眼
同見耳同聞為甚背地裏卻道也有到處也有不到
處大眾不見道未達境惟心起種種分別達境惟心

矣分別即不生喝一喝下座。

上堂僧問袈裟之下還有失落人身的也無師云怎
怪得山僧師舉趙州到臨濟濟問如何是祖師西來
意州云正值老僧洗腳濟近前作聽勢州云要會便
會更啗啄作麼濟便歸方丈州云三十年行腳今日
為人錯下註腳師云二大老恁麼要且無祖師西來
意若人揀點得出到方丈通箇消息。

上堂僧問和尚登雞足入華首曾親見迦葉也未師
云者鈍漢甚處回避得來進云祗如相見時如何師
云放他一頓進云恁麼則石門不久閉也師云門裏
道將一句來僧喝師云此是門外的進云門裏的請
師速道師云兩口一無舌問如何是即心即佛師云
頭上角未生進云如何是非心非佛師云腳下毛先
出問如何是如來禪師云如是我聞進云如何是祖
師禪師云禮拜了向汝道問如何是佛師云三腳蝦
蟆跳上天乃云山僧與諸人赴牟尼菴齋了登缽盂
峰見盤松下三三兩兩論及山形水勢神怪靈奇云
塔盤山曇華箐虎踞龍蟠石厂洞聽松亭鸞翱鳳翥
傳衣寺接待寺七縱八橫辭佛臺火雷坪上九下七
正辨論閒被石鐘長老撫背一下云唯不見道纔有
是非紛然失心你者一隊漢只恁麼論說機境有甚
用處一隊漢聞山僧與麼道即便開悟而去如今恁
的舉來也是幾度金沙波浪急一番流洗一番新。

龍華寺萬行上座請上堂僧問世尊拈華迦葉得傳
心印如何是他得處師云珠拾泥裏進云曹溪風旛
印宗得請出世如何是他出處師云采喝盤中乃云
寬廓非外蝸牛角上鞦韆寂寥非內蟭螟眼裏鬧市
若是內不放出外不放入上無攀仰下絕巳躬淨臝
臝絕承當赤灑灑沒回互我也明窗下安排復舉龍
華照布衲問溥上座那一片向甚處去也溥云莫妄

想照云失卻一片也妙喜云自倒自起師云布衲無
端放尿先自失卻一片妙喜因人成事後卻拾得一
片且如目前無法者一片又作麼生論量良久云月
落後相見。

上堂舉睦州道未得箇入處須得箇入處既得箇入
處不得孤負老僧師以杖畫云陳年葛藤不如一筆
勾下又舉初三十一中九下七盞子撲落地楪子成
七片復以杖畫云陳年葛藤不如一筆勾下大眾前
一畫且止後一畫作麼生又以杖畫云者一畫也有
權也有實也有照也有用諸人如何會山僧終不把
古人言句牢籠學者塗污俊傑須是自信自悟一一
從胸襟流出方可盍天盍地委悉麼便下座。

上堂僧問如何是誕生王子師云六國不承顏如何
是朝生王子師云蒼生得噓植如何是末生王子師
云承明輸論策如何是化生王子師云邊塞絕煙塵
如何是內生王子師云萬邦仰聖聰乃以拄杖畫一
畫云住山翁樂無窮奇奇怪怪玲瓏石丫丫叉叉古
樹松不假安禪巳純毒龍談實相論真空復畫一畫
云古木無人徑深山何處鐘。

華嚴寺玄印上座請上堂僧問如何是入門句師云
且開裝鏡當軒立如何是門裏句師云垂簾晏坐卻
忘疲如何是當門句師云樓頭畫眉自分曉如何是
出門句師云蹋斷青山不計程如何是門外句師云
林下何曾見一人問二僧同去捲簾為甚一得一失
師云拳頭巴掌論疏親乃云福城東際事東際水和
煙要見摩頂處隔在海南邊石鐘與麼不惟善財趨
向不及直使老大德雲縮手腳有分其餘主天神主
地神主山神主海神主林神主樹神又敢動著一絲
毫耶獨有文殊猶較些子以目瞚普賢普賢撫掌呵
呵大笑無厭足王見得卻借石鐘拄杖出氣云無相

如來入此殿是故此中最吉祥二大士搖手云你賣
甚麼措大拋下拄杖云一齊穿卻鼻孔。

南安烏龍寺慧實上座請上堂僧問明頭來明頭打
暗頭來暗頭打時如何師云只恐不是玉進云四方
八面來旋風打虛空來連架打時如何師云是玉也
大奇進云有意氣時添意氣不風流處轉風流師云
泥裏不得著土塊問如何是山裏禪師云林深多虎
跡巖嶮挂龍姿如何是城裏禪師云往來朱紫貴問
答各耆年如何是村裏禪師云鋤雲猶未了木耙又
上肩乃云南安烏龍寺相去隔鄉里夜來到此間相
逢各彈指擬議則千差笑領則一矣既不離箇裏不
即箇裏又說甚麼此是吾宗旨。

上堂僧問若立一塵家國興盛如何是一塵師云生
也進云一塵既承指十處一時收師云未必得恁麼
快問學人一向無消息請師指示師云何不早問問
選佛場即不問如何是石鐘真境師云風來耳畔日
照高臺進云莫落聲色也無師云伶利衲僧向後自
看乃云嘉平廿二大好取譬百卉蟠牙寒梅唾蔕無
情尚自若斯衲僧得不伶利未舉巳前胡不瞥地既
舉而後渣也無漉甚麼屎屁。

上堂僧問乾坤之內宇宙之間中有一寶祕在形山
是甚麼寶師云兩手托不起進云和尚莫瞞人好師
云闍黎不得無過問如何是學人著力句師云切不
可付在來日進云如何是轉身句師云飯食經行繞
數遭進云如何是親切句師云伸腳還在縮腳裏乃
云不向佛求不向法求不向僧求三文大光錢買箇
腰支柔面不洗髻不油知他是凡是聖終日在樓頭
手中把箇破木杓更嫌何處不風流。

法心上座請上堂僧問德山侍龍潭潭然紙燭遞與
山山擬接時如何師云要接有甚麼難進云恁麼則

電光中垂手石火裏遇人去也師云未然紙燭道將
來進云三更日正紅師云他夢猶可事汝夢更愁人
問大顛擯首座過在何處師便打云向後自看進云
大冶精金應無變色師云早是變了師舉慈明示眾
云一切賢聖皆以無為法而有差別前是案山後是
主山且道無為法在甚麼處良久云向下文長付在
來日應菴云天童也著一隻眼一切賢聖皆以無為
法而有差別西瞿耶尼東弗於逮南贍部洲北鬱單
越到處去來不如在此師云石鐘雖是他腳下子孫
終不借婆裙子拜婆年何也不見道待兔守株終非
神智遂舉拂子云一切賢聖皆以無為法而有差別
洱水回瀾蒼山積雪天柱崔嵬羅川曲折其餘一山
一水一宮一闕爇甚麼沉檀著甚麼矢橛煮普耳茶
喫了正好瞌睡。

印文上座請上堂僧問隔牆見角便知是牛此人如
何師云筠袁虔吉頭上插筆乃云曹溪浪上魚躍鳶
飛熊耳山前猿啼鳥笑爭如者裏師旋象馭虎驟龍
驤洵可樂也無奈雲門又道箇臘月二十五甜瓜徹
蔕甜苦瓠連根苦金剛𥅄眼睛鐵蛇鑽入土三腳驢
瞌睡虎祕魔叉馬師斧雪峰毬禾山鼓既是同肝共
腑又何必頻拈白棒打青天更將鐵鋸三臺舞。

南指法輪良因三上座請上堂僧問寒暑裏還有佛
法也無師云無進云為甚麼無師云寒即寒熱即熱
進云寒暑中和尚如何回避師云冰簟鋪暖閣乃云
東山水上行白浪滔滔西河火裏坐紅光燄燄惟一
堅密身一切塵中見擊石火閃蛇電倒騎鐵牛入覺
場無端拂著空王面。

悉檀寺院主仙陀請上堂僧問古澗寒泉時如何師
云浸殺的不是進云飲者如何師云噎殺的不是進
云某甲放身去也師云甚麼年間得出僧乃喝師打

七棒乃云收足蒲團一月循循如法安居仙陀卻有
妙智釣起山頭白魚且如秦地不收漢地不管底如
何安頓得他下千峰披蓑側立五老引水澆蔬。

上堂舉僧問香林如何是衲衣下事林云臘月火燒
山師云恁麼會刺瞎眼睛不恁麼會築著腳跟正恁
麼時如何驀豎杖云將謂春歸無覓處不知轉入此
中來。


