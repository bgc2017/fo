










益州嵩山野竹禪師後錄卷五
潭州門人宗廣編

書問

復江川令張公耕煙居士

梁城近年來往往得江川人到省會稱道江川公之
清政和平前此未聞有如此良父母也而且頌聲盈
衢中外不絕不識江川公何修得此美譽如此之隆
也雖未識面常竊慕久矣月日有呂某者來自吳門
得一書乃平江江村和尚所寄啟讀之方知江川公
從先師翁法窟中來真一代揚李也江村有字寄公
署巳托之從聞禪師不意從聞往臨安所以不及齎
投非敢疏慢自取罪戾也又接旦平居士一書轉增
慚媿今又讀所示並佳什字字公美言言天覺可書
座右以砭鄙吝真良劑也慧往來梁益間十四年於
茲矣絕無一人可語者一旦獲聞所未聞豈非頭上
公所賜邪嵩山荒剎得公之來泉石生光自此始也
此又非我先師翁冥庇何能臻此慧常揣之俱乘願
力而來不然誰肯忘位貌下交於山野之夫也所以
江川黎元獲福南徼草木感化德冠六詔仁及百蠻
使森羅頓然起色者此也慧雖識淺學疏非悅老之
明敏然何懼不能答一百問頭也儗即晉謁奈土木
之工未竣聊肅荒函代訊起居稍得餘閒方謀接色
笑臨楮不勝神溯。

復雞山石鐘慧融主人

自到昆海便有曳杖雞足彈指出定裏頭陀把手論
拈花意旨實非怯螳臂而不能當金根之車輪也不
意諸方削牘同人交章爭先下邀直使報命之不暇
故十四五年來蘊一座祖山在胸中至今尚未了此
一案也忽忽子規在樹石鼠出穴時當春去夏來得
接瑤章金玉作聲珍貝交錯自念下里庸才巴渝陋

質多慚過譽感激猶深奈何法社初成難以應命特
修寸楮用復高雅外具俚語別申鄙意俟秋月當天
促織驚婦或策杖而來對點蒼山接談笑向華首門
候頭陀然後次第與諸耆舊作十日談公以為何如
率復不次。

復平江法華澧伯和尚

環天下而叢席者自古稱江淛為禪藪辨才智囊代
不乏人況吾祖父發跡之地邪所以能剖佛祖行說
不到處實惟有此英哲至於今日為能深窮此學使
衲子有所矜式者又在我天童老祖與我先師翁五
十年苦心也暨二老人唱滅又得吾江村法伯和尚
復振起江左不墜先人宗社此實吾門幸甚聞吾師
自廣陵復轉雙塔再與和尚往復笑聚想拍拍是令
而二毒鼓聲邊聞而死者又不知幾人也慧獨處寡
聞之地加之僰蠻為伍侏儒接話故此言論鄙拙實
媿古人奈何及門者竊錄妄付梓氏敢當不枝詞蔓
說以嘉惠後學之譽亦可以并駕當今獅馭也邪皆
和尚過美神駿以光下乘耳慧自揣才學俱劣且遠
在炎方慮唐突法門罪在不宥倘和尚常頒清誨則
慧受賜多矣屢欲自滇黔達楚由楚入吳越買舟過
臨安登徑山拜埽後再向四明上太白密祖塔頭燒
香上供然後晉謁和尚縱觀法席一洗茅塞其如歷
年多土木之勤應接之繁所以不能完此公幹是慧
終不了之局也江川公雖未謀面然神交久矣今得
親接談笑皆和尚遙為噓植使慧有可語者又皆和
尚所賜也梁益法運其所異同與江淛細大矛盾其
間皆不能去寸而主法者更難於蜀道百倍一陰應
候萬物資成望吳雲而迢遞對榴火以裁緘媿乏一
芹伏惟原宥不備。

復鶴慶眾居士


八月朔同二三子談笑鵠齋窗下忽典客報鶴慶書
來啟函捧閱見眾居士慮我會省水患兩月兩泛雖
無鱉民之苦泣珠之恨而昜候之虐人未免啼饑號
寒尪然載道矣嵩山一坐具地賴祖宗之靈殿閣無
恙僧眾稍安獨是垝垣數處勞人遮塞而巳多煩眾
居士深慮遠懷實見師弟之誼非多生夙植不能臻
此感佩之私又非筆舌可盡也秋冬之交登雞足後
握手鶴慶可在指日間也水歸大海波濤雖靜雲到
蒼梧氣象未必閒也可與至者道公等以為何如。

與劉太史(諱茞自號火居和尚)

石壁揖別涉螳川登煉象不勝崎嶇勞人也渴想清
誨無翼能飛時對老松古澗怪石奇峰何啻在昆明
與火居和尚之夜話坐樹義坊之談楞嚴邪及抵威
楚小坐垂柳之下微諷所賜佳什又覺神清氣爽不
止百倍也太守馮公不以居方面之尊下交山野之
夫可謂今之濟川則知外護吾宗佛日永賴矣塗中
裁寄不莊其嵩山常住恃在匡扶為感。

寄省中眾護法檀越

十月七日自省城早發沿路見山山水水及煙村茅
店遠壑頹峰儼若把握清談真不異梁城時也瞬息
冬至矣朔日大雪僕夫勞頓心甚不悅及到雞足自
亦疲倦也初六日上山頂燒香竟即欲旋杖歸昆明
奈何諸郡護法與諸山知山僧意胥來勉留因此不
能脫灑矣思念不置裁此專候眾護法想福祉清和
與新禧駢集又非山野管城饒舌能悉佳況矣嵩山
常住伏惟弘護使往來衲子得飽柴水不獨黃面老
人稱讚亦使山野夢寐無驚矣至於令法久住又皆
護法多生願力歷劫聞熏所以有此一段真誠不昧
可謂現將軍身宰官身長者身居士身得度者即現
此身而為說法而為外護實均不負靈山之囑也山

野庸鄙得隨處抑揚宗旨或得一箇半箇報佛祖莫
大之恩則山野慶幸眾護法慶幸。

寄楚雄參戎李檀越

鹿城握手旅舍談心差勝昆明十分快暢此路逢劍
客呈劍之時琴遇知音好彈之候何殊毘邪離談不
二之日也兼之掌上香廚室中機辨知門下單刀直
入真破萬人敵一血性漢也非乘願力不能及此且
令魔子妖狐聞者膽碎頓顯授受之人得行此道豈
同傳遞源流寄一信拂便竊道器者同日而語也前
到雞山雪不十尺不巳過三四日始晴眺望諸勝真
如觀掌上事訖將旋緣山中禪德胥留結冬未獲載
行李東歸耳鴻便肅此草函恭候台祉不備。

寄賓川衛使君

客寓報國承枉顧直使桑門生色兼飽之以德山野
敢不銘五內邪山中勤舊無不合十稱於左右前登
絕頂兩日便回石鐘竟欲再謁苦為諸剎勉留本月
二十五日巳結禪期矣山野不揣材櫟識庸大辱風
化徒恃高明作外護不識得保全始終不也倘不忘
付屬之心使慧日長明俾迦葉老人與蒼山洱水並
耀則山野慶幸諸剎慶幸亦千古一遇也春暖風和
萬花吐蕊時旋杖侯門復聆清訓指日可待也臨池
不勝神馳。

寄何護法

挂笠賓川得枉駕報國極為希有之遇兼助信施飽
我雲水稱謝何既轉眄閒三昜既泰萬卉甲坼矣冰
雪皎而梅芳花雨潤而節至惟居士壽域同昜和並
增道祉齊物色共暉雖藉毛穎多多和和拂劫石數
芥城亦不能較量萬一也山野寧不羨哉不能躬祝
者盍緣諸山勉留石鐘不獲如意薄具鄙聯用表寸
心侍在汪度或不擿地。


答洱海眾護法

到山日雪幾丈矣暨晴明遊覽諸剎雲樓紺殿儼然
別一世界然一生看不足之境況五七日可能盡哉
不過粗得其概耳待結制石鐘後與諸禪坐論山巖
怪石雪嶂松灣與古今興廢並洗閱碑碣始知石鐘
乃天寶開元閒尉遲公至葉榆之所建也有僧賓昜
來將眾護法書展讀之荷蒙遠慰使山野汗甲彌增
矣前過貴鎮深飫天廚每欲修候以初到此山人事
未閒所以缺典實非疏慢也且山林道阻苦於郵便
僧返貴地聊肅荒函恭惟新禧與百卉競妍道祉同
三昜爭耀是慶是賀。

寄彭護法

省會別來雲山野店坐賈行商朝雨暮雪鴉樹猿藤
無不目睹耳聞及到山中與沿途不異豈不雲月同
然也聞檀越駕來賓川幾欲躬候緣石鐘結制未能
別眾出山徒抱此心耳便鴻裁候台禧待新春時花
放高枝昜回暖谷山野必策杖金牛而百夫長肯將
公署前十尺地使山野一吐別況不。

寄宗人府經歷而足許居士

初晤雲昜即如舊識別來使人懷想無巳古人謂渭
樹江雲之思此真境也其後護法鶯遷來昆明抑揚
祖道藩塹宗猷山野粗安無魔外之撓此皆護法多
生願力從果位中來不然何以能如是也客獵威楚
擬謁燕居適駕往金齒無緣會面抱歉良深到雞足
遊大覺睹滿壁滄洲並佳什俾人神清氣爽忻賞不
巳援豪奉和錄寄左右不審郢削何如時聞護法升
轉宗人還京都山野不勝慶快想倚青雲捧白日躋
蒼生於春臺自此始矣山野不獲道左奉餞遙肅素
函土物六種伏惟筦納不備。

答衛府祖護阿哥


自昆明來沿途無他喜獨是喬松古木山秀水明怡
然滿目既巳忘勞不十五六日即至賓川矣承州牧
款渥甚隆皆阿哥遠庇也及到山中儗即修候奈閒
關修阻且長實非疏慢自取過咎也忽辱佳章注意
山野不勝舞蹈水邊林下全章祖道使無文印遇性
慥漢兩手付之實外護之功阿哥真法門之金湯也。

寄會城眾護法

條風遍野瑞草將舒梅雪爭奇昜和溢目眾護法履
羲軒盛世樂聖代笙歌萬方頌昇平之大有百郡嬉
華屋之長春山野亦遙祝新禧遠瞻佳兆天人俱泰
燈月齊輝奈何主席石鐘不能解脫既無由縮地豈
獲躬親惟藉管兄托楮君寄候俟旋昆池又得把握
為快。

寄祁鎮臺

山青水綠是普賢文殊石怪峰奇是目連鶖子居士
蹋毘盧頂𩕳寧不知是邪所以逢場作戲遇理即融
舒雪嶺之相好演金沙之長舌吐玄機臨宦海豈非
風行草偃水到渠成者也昜回百谷春控千條道祉
福祉雙彰世諦真諦齊顯此又居士多處添些子矣
山野擬登轅門一候新禧奈何期會未竟不能自由
偶得鴻便問訊起居俟杖旋當謀面作三日談不備。

寄洱海眾護法

洱城聆清誨得十日歡思方外樂於此為盛矣別來
山中雨雪漫漫人事匆匆不及修候且聞大師指麗
水矣轉眄閒不覺斗柄旋寅昜和應律萬物甲坼五
花送溫眾護法福共春增道齊羲泰山野亦瞻雪山
秀靄對若水潺湲借光為遊戲之樂也無由通候懷
想益深忽得普上座之便特肅寸言伏惟慧照幸甚。

答劉粹吾並眾居士

一瞬數月真如過隙白駒回思客歲還似昨日寒暑

窘人有如是也新正又五日矣遠承華翰眷注實深
非相知不及此耳到山來寂寞冰雪中雖道人本分
然回首昆明則又霄壤矣諸山胥留勤勤懇懇既開
爐結冬是不能速返俟期竟自合歸來將遊覽細大
境致細說與二公使不遊而當臥遊也昜回律轉節
泰時康惟眾公道況新禧與物華並秀山野自不多
贅嵩山常住乞百為鎮定尚容面謝不既。

答饒玉章居士

山中無曆寒盡不知那復如此地尋聲逐臭者往來
萬千真山林城市絕不減一絲豪也承注念山野赫
蹄遠錫非玉公故人不及此也萬物回春千燈徹夜
道況清和新禧衍泰不待山野托毛楮兩公一問嘉
致也命覓杜鵑山野訪之山中近來諸剎荒蕪此物
絕種即花草之娛亦非昔所有也率復不備。

與鶴慶眾居士

雪山蒼山并峙天柱石寶爭長一一領略得可謂會
盡無情說法矣論義的論義機鋒的機鋒眾居士以
為何如承注念之勤信施遠及直作雲水伊蒲開闢
人天茅塞所以山野陞座發揮宗猷實為南服希有
事也山野雖遠在山林而人事尚亦紛雜不及常時
裁寄想亦可推諒也率復不莊。

與嵩山諸子

自離嵩山陸路中穿林入箐崎嶇不能言狀真謂庲
降賈子左擔七里矣苦輿夫之力心甚不安況鳥雀
幻怪瘴煙撲人望荒甸牧郊依水樹雲窩或登巖關
度雪嶺或望聚落入旅館此與賈客射利者何異雖
欲求三里亭五里寺安可得哉此唐宋諸老行道不
至之地也今時頗多總之今之妄稱授受之系以污
祖佛之堂者比比皆是亦難細言也古謂啞芊僧封
狐野干之屬又謂鳥鼠僧鼠竊狗偷之徒嗟嗟法久

生弊教壞人家男女信心居士聞此魔風不退息者
幾希即使釋迦再生達麼重至亦難挽回是輩矣所
以老僧抵楚雄宿苴橋問升菴舊蹟故老亦不能言
矣公去未遠即乃若斯矧先佛去世真風難挽故爾
古剎新院窅無模範令人感傷不巳爾等確守規矩
是真報佛恩不然無益可卜。

復洱海衛總戎

自晤對梁益來一紀餘矣弘護祖道眷注雲水惟護
法枉顧之勤藩塹之固前不讓邪舍後不遜楊李直
使風旛無恙真千古一遇也護法以貴客榮陞元戎
梁州鎖鑰南方干城不以山野無似之夫羽翰頻來
俾雲嶺荒院生色侈矣既翹首行旌曷勝縣切。

與蒼舌知客(遠弟姓楊名國泰)

十餘年雖專人省師頗勤終未能釋我懷抱而鬱結
五內非一日也前二月花朝巳束裝躬往藩下護法
不肯放行故又弗如所願也議專某某皆遯去使我
慚赧亦難再議人也遠監院在傍見我昏悶遂舉爾
蒼舌老成諳練誠可以行矣然遠以為萬里閒關何
以為助乃用胞弟佐往是以星夜走人上楚雄說其
弟馳郵而至會省則爾蒼舌巳先馳也今星驅尾其
後可以無憂況此人滇之崇佛而尚義者爾蒼舌自
合無虞矣。

與報國雲夢願孫

師資道合行解相應驅霹靂走閃電巳不可枚舉矣
寧非父子一堂紀綱千古哉所以能發先人未兆之
機規後學巳墜之弊惟在住持之人振宗豎綱耳昨
省來書並秉拂法語知爾為報國主人益重吾憂何
也學道難守道難而行道猶難如領眾有常暗室無
媿然後握金剛王是聖揮聖是凡揮凡宗說亦剷真
俗亦剷可謂鎔瓶盆釵釧作一金攪酥酪醍醐為一

味豈不光大吾宗梢慰斫額邪。

上蘇州三際寺磚老和尚

久違侍奉哀慕日深非敢以間關修阻裹足不前奈
嵩山院子無一能代守者遂致隔別不能一見面真
良苦也去年修啟與香金又未上達轉增寸結比時
必欲南來不料雞山敦請要慧主法石鐘再四不能
巳只得勉應而趨庭之日是又不能如心矣今春拜
讀教訓知吾師養子之緣尚不絕於慧也二月至省
會張護法歸又得瑤函不惟不切責疏慢之過返又
獎譽如此慧何修得吾師愛念不少替真和熊舐犢
之恩終身難忘也滇中光景不似從前雖住此一席
實難高枕想吾師自是深知不待入告自然推亮也。

又

八月二十六日王府差官帶家啟及銀物想已到矣
不知吾師近體安逸何如慧不得走萬里奉覲總之
院子所羇不得一時擺脫故也滇中法道慧頗不有
玷然非慧自陳其好難逃往來人口也大端來夏必
著人來梓雞足之槁並再住嵩山餘槁此非慧意實
出佛源張護法美事想吾師念慧愚惷自是印可倘
能與前所梓者不背乞吾師斥付梓人若得工完帶
數十本與滇人結般若緣不識吾師以為何如敢候
進止。

又

今年二月朔慧謝事嵩山以兜率壑長老主院事即
日裹束衣囊欲歸省覲藩下眾居士相留且堅即欲
逃來而嵩山新主人未必即擔得下深夜籌之行止
良難加之江川張護法亦來阻留故江川公有書報
吾師實欲達慧之心事也但久違函丈罪過日深知
吾師深念慧愚想亦原之矣沅江王護法浪聞遷蜀
不知果否若有機會必請吾師回川慧始放心也近

日人情太澆浮益不似前日也且杖拂盈衢惡態不
堪言良可痛也當此之時只宜煙霞洞裏風雨林中
煮沙鐺過日一切不較為愈也餘不備陳。

與文遠監院

自到雞山勞苦甚矣且又人事匆冗無一時可靜回
思嵩山如在異域即欲問歸期尚不能說起山中雨
雪彌旬寒威不能少遏幸榾拙火猶堪朝莫耳汝在
嵩山看守凡事宜小心內外大眾有不如意事汝宜
調和使之平妥不可尚性情性情一尚便有許多不
如法事此山僧深以為憂大都來歲或得謝事即議
行李便是歸期檀越如有問山僧可將此意達之座
元與序上諸人皆不及有字來由不得半晌之閒故
也即將此字共目可也餘不多囑。

與兜率不磷堅長老

山中雨雪連旬不斷苦人甚矣即沿途勞苦亦難備
敘想吾徒自是高枕兜率不勞山僧遠慮也此時法
運方轉豈意偷名竊位之夫往往壞事使大信檀越
見此不能無疑所以山僧憂之非一日也即吾徒亦
備常聞山僧之緒論久矣大端邪不勝正此輩自當
息滅昨巳見數處早成敗類是吾法門尚有幸耳兜
率既有錢穀可安大眾是吾徒行道之幸事不可以
為勞苦俟歸嵩山時又得與吾徒說家常閒事餘不
多囑。

與銅仁端居嵩石兩和尚

聞兩法兄在銅仁大震法化使長松法燈永照滇黔
矣但弟兄十餘年不一面未免渴塵生幾十斛也近
日老和尚在吳不知常有信息往來否弟不能一到
江南奉覲顏色弟惟罪是恐有日矣如兩法兄遣人
問候當代弟一字以達弟意為感前端兄錫教弟已
如命奉上不識到否如鴻便乞付數字使弟知兩法

兄近狀臨池不勝神溯。

復梅熟和尚

兄書遠至如對面談真快暢矣聞在江南又與老和
尚住四五年想一支佛法西還不使長松門庭冷落
於夜郎鄉也前得本原兄及海月兄相繼而逝弟駭
然痛黔南法運皆賴諸兄一肩擔荷今如此恐從此
寥寥耳法兄既歸可還舊觀矣弟遣人往蘇候老人
安便遣詣座下俟遲當另致賀使兄弟閒不致涼薄
耳大端長松必要法兄主持方得無恙今聞梅隱諸
兄皆不欲住持倘皆推諉不肯一肩擔當其任不在
法兄其誰為之宜思之可也臨書不盡欲言。

與平越圓覺誠明符姪禪師

有人來報吾海月和尚示寂於平越之圓覺菴使余
吞聲痛恨不巳黔州法道皆賴爾師與爾父行輩流
通今聞爾師如此豈不長松腳下巳自無振起於平
越矣余以遠在昆明不能來奠及慰吾姪一暢吾梗
塞奈嵩山無人代守是以屢舉屢止耳然吾姪天資
既高加以誠實當一切時力行只履踐到古人田地
方慰爾師於寂光土中亦是吾姪大孝也近來法門
雖盛總之濫觴甚矣想吾姪自是高明必不負爾師
所囑倘有便人乞寄一音為感。

記

遊雞山記

十年十月二十八日至賓川使君衛公館余城東上
帝閣從近雲樓望孟獲砦雖巖石錯落雲樹蓊鬱而
前古策畫雄風尚存暨尋諸葛武侯祠巳在垝垣殘
瓦古柏荒臺中矣惟若水金沙可掬蠻煙漁火相照
而巳顧橙橘則帶霜而黃俯血草則連暮而惛晚嵐
靄靄若動若止雪山峨峨似斷似續回首望前峰則
日巳在崦嵫下矣就宿報國寺中明日早發自金牛

過練洞夾道松筠而蘿薜亦可人意逮度百節橋入
拈花寺則又鼓鐘送晚矣輿馬亦自倦也主人張燈
暖湯濯足飲食畢忽六花庭墜一鶴夢沈石壁蕭蕭
佛火耿耿微諷自古關山隔從來客夜長乃與主人
分寢矣既見曙色遙映雪光起促侍僧辭主人蹋雪
就道則又凄然林木不可言狀矣至河子孔如洗心
橋而寒不可忍望沙址村近和尚莊十指如椎呵亦
不曲是日諸院耆艾候余道左略敘主賓於土主祠
初展寒溫禮也巳而輿馬復進人亦叢雜雖寒色亦
可少逭不覺巳過大士閣矣石鐘坡望瀑布若玉龍
下自銀河塵心俱盡杳杳然入扳松之境也上缽盂
山隱隱濃濃望巉巖則雲鶴爭飛松韻齊落而谿回
峰簇間石鐘巳在眉睫矣入三門登佛殿古制巍峨
使人弗敢仰視真佛華世界也都人士與戒德禪流
禮接遜讓色色可人既坐啜湯果縱談疇昔愛慕之
懷今日始得一遂所欲洵足樂也然後主人拂榻知
余倦欲睡也雖少就寢奈何玉墜銀鋪峰巒不可識
而林木亦自無顏惟樓殿羅列儼然在一銀色世界
中也是夜微有不快閱初三日早起望樓殿有旭色
來映紗窗少閒大晴矣乃喚輿夫約宿衲命侍僧整
理道具藜杖茶鐺翛然就道則喜入眉宇也而參錯
銀樹黯淡藤葩尚自冷人眸子回巒深處梵宇連甍
有金玉書皆名人墨蹟他如茅屋幽僻苔砌曲折梅
竹滿塢雪毫在定未暇悉數而記也日在禺中始到
迦葉殿登階舍采畢出眺遠近峰壑若吐若吞真令
人一時領略不及也西行半里即楊輔玄天兩洞四
壁皆有名人墨蹟袈裟石亦有題賦俯瞰胡猻梯而
手攀足蹋者自遠視之若畫軸然此最佳景也憩小
壘石上喫茶數杯方及絕頂頂上有小石城雖女堞
零落而金殿無恙至此始得遠眺名勝東南則雪山

羅川金沙若水西北則點蒼洱海玉關金齒西南則
九頂賓昜諸葛營皆歷歷可數其餘近則若峰之聳
石之墜種種靈奇幻怪一時難盡筆端遠則如玉柱
插天銀山入地西望瑤池與峨眉東望匡廬與嶽麓
絕肖一幅輿圖轉描轉奇也入文殊洞慶喜室古碑
雖存而字畫苔食過半是以廚荒僧殘僅得其概到
放光處觀舍身巖石[山/甜]壁削不敢俯視從此去太子
洞曹溪水虎跳澗不遠矣攀蘿直上華首門在是即
畢缽羅窟也縣巖萬仞飛壁千尋扣石作聲與磬無
異匊泉洗目而翳可除靈禽依人主人延坐如在閬
風顛矣時也雪風聒耳暮日沈澗急別主人歸到迦
葉殿巳黃昏也是夜宿看雪樓星月繞檐松風入榻
覺古佛世界入我奚囊也明日遂歸石鐘至初六日
啟明既沒庭旭方升飯食竟步自羅漢壁巖縣天際
泉落峰閒百尺枯樹倒挂女蘿一塢蒼藤猶凝殘雪
曲徑既幽澗松亦古入碧雲寺過幻空菴皆有姜公
思睿遺跡階砌雖荒而寂歷之狀猶使人道心生也
敢云歎息而去邪出外遠顧林杉幽密梵宮深杳則
又不復知天大也去念佛堂而犬吠雪籬鐘傳冰壑
一縱目閒又別是一世界也主人近微出接庭外須
髮雖白風儀可觀賦詩一章以志獅子林有念佛法
席耳是日風色稍暖乃促筍輿晉謁諸剎由悉檀寺
寂光寺轉傳衣寺華嚴大覺等寺或品題泉味坐數
花須或題詠亭榭揮毫石壁或與老僧相視而笑汲
澗而烹真樂亦無窮也問之耆宿則靜室百有七十
今所存者纔十一耳八大名藍唯大覺與石鐘可稱
首焉至若山中龍象或凌雲高志或懷度世英姿與
夫山形水勢人傑地靈又自有大儒君子載之典籍
舊矣奚庸再贅今所筆者不過大略以俟他日回昆
明有知巳者問山靈雅致即舉以似之以當坐遊云耳。


