











華嚴懸談會玄記卷第十七
蒼山再光寺比丘　普瑞集

「疏西秦曇牟讖者西秦即乞伏氏或云乞佛氏(姓也)據
金城苑川自號西秦當晉武帝大元十二年立號曇
牟讖亦云摩讖無讖此云法豐以道法豐盛故為名
即中印土人別傳云是伊波勒菩薩六歲出家日誦
萬言初學小乘五明諸論後因遇白頭禪師教以大
乘十旬(或云十日)交諍方悟大旨遂得樹皮涅槃經本因
專大乘讖明解呪術所向皆驗西域號為大神呪師以
北涼沮渠蒙遜玄始元年歲次壬子至姑臧賷涅槃
經前分十卷并菩薩戒止於傳舍慮失經本枕之而
臥夜乃有神牽讖墮地謂盜如是三夕乃聞空中聲
曰此是如來解脫之藏何為枕之讖慚悟乃安高處
果有盜者夜捉提舉竟不能勝明旦讖持不以為重
盜謂聖人悉來拜謝而蒙遜(北涼王名也)聞讖名厚遇請
譯遂以玄始三年歲次甲寅起譯至十年辛酉譯大
般涅槃等經二十三部然初譯涅槃品數未足更至
于闐得經中分復詣姑臧譯之後又遣使于闐尋得

後分續譯為三十三卷後以呪袪疫鬼出境遜益加
敬事至承玄二年蒙遜濟河伐乞佛暮末於抱罕(即西
秦也)以世子興國為前驅為末軍所敗擒興國焉後乞
佛失守暮末與興俱獲於赫連定定後為吐谷軍所
破興國遂為亂兵所殺遜大怒謂事佛無應即遣斥
沙門讖又格言致諫乃止時魏虜托䟦燾聞讖道術
遣使迎請但告遜曰若不遣讖即便加兵遜既事讖
未忍聽去後又遣太常高公李順策拜蒙遜為使持
節侍中都督涼州西域諸軍使太傅驃騎大將軍涼
州牧涼王加九錫之禮又命遜曰聞彼有曇牟讖法
師博通多識羅什之流祕呪神驗澄公之疋朕思欲
講道可驛送之遜與李順醼曰天子信納佞言苟見
促迫前遣遠求留曇無讖而今更來徵索此是門師
當與之俱死每不惜殘年人生一死詎覺幾時順曰
王頴誠先著遣愛子入待朝廷欽王忠續故顯加殊
禮而王以此一胡道人虧山岳之功不忍一朝之忿損
由來之美豈朝廷相待之厚竊為大王不取遜曰太
常口美如蘇秦恐情不副詞耳遜終吝讖不遣至遜
義和三年二月讖固請西行更尋涅槃後分遜忿其
欲去乃密圖害之偽以資糧發遣厚賜寶貨臨發之
日讖乃流涕謂眾曰讖業對將至眾聖不能救矣以
本有心誓義不容停比發遜果遣刺客於路害之春
秋四十九(准此則元在北涼今疏謂在西秦再詳)言立半滿教者纂玄
云依涅槃經判一代聖教不離半滿謂初直明華嚴

之滿開半次方等形半明滿次般若待半明滿次法
華捨半明滿始則從滿開半終則廢半歸滿故知一
代聖教其唯半滿言隨遠法師者即大遠也名慧遠
姓李燉煌人述持地疏五卷華嚴疏七卷涅槃疏十
卷維摩勝鬘等皆有所述又製華嚴十地記十卷夢
登須彌四顧周望唯見海水又見佛像身色紫金在
寶樹下北首而臥體有塵埃遠初見禮敬後以衣拂
周徧光淨覺知所撰文疏頗順化之益今判半滿依
彼涅槃疏云爾。」

【鈔但順通相之意者但順一代時教通途形相不
出大小故。】

「疏隋延等者高僧傳云延幽居靜志欲著涅槃疏夜
夢有人被於白服乘於白馬𩦲尾拂地而談授經旨
延手執馬𩦲與之清論覺後謂馬鳴菩薩授我義端
執𩦲知其宗旨便述成疏卷軸放光塔中舍利放光
明三日三夜合境望光皆來拜謁遂於延興寺講之
天雨四華等。」

【鈔半滿順違即此順違者謂頓即前滿漸中二乘
是半大乘是滿雖有二大乘於中不分權實故成
違也探玄記第一云遠公亦立頓漸二教與延公同。】

「疏唐初等者探玄記第一云如江南敏法師印法師
等華嚴疏中說。」

【鈔華嚴梵網等者此恐後人悞添梵網二字以下
正申難處全不言梵網故教義及廣略鈔疏亦只

言華嚴故問探玄記第一云如華嚴等梵網既在
華藏舍那佛說明亦平道答探玄記說彼師自釋
四異中此平道是舍那十身所說豈梵網經是十
身說耶又眾異云極位同說即華嚴中文殊普賢
與佛同說豈梵網經佛與菩薩同說耶而言等者
即等取修慈經金剛鬘經等言對治行法等者如
對治貪作不淨觀等評曰上刊定之意以如來藏
性真常之理名為平道以四諦緣生隨順調伏對
治行法等名為屈曲故作是難也。
▲鈔又一時頓
演下第二義答上則稱性此則頓宣既一切法門
並一時頓說平道之義尤彰問圓覺疏云本末無
遮頓演說鈔云所說末皆是即本之末未曾遮本
說本皆是即末之本未曾遮末本末俱說相即無
礙此得為平道否答雖本末相即要須泯末歸本
亦屈曲收不同華嚴若本若末皆是海印定中同
時頓演無盡無盡等。
▲鈔又說隨眾生者疏外更
進義答即指餘教隨根意以法逐機差務在益物
調生故問彼引普賢行品經文具云佛子如向所
演此但隨眾生根器所宜略說如來少分境界
本疏云指前差別因果逐根就病未盡法源故名
少分則指當經何云非此經中是隨根說答今且
約揀義故作是說故名號品云十方世界一切諸
佛知諸眾生樂欲不同隨其所應說法調伏欲分
曲平之異故問說華嚴時未有餘教何言餘處隨

機答有二義一約本末同時亦有隨根教故二約
依本起末不妨後時有隨機故。

鈔不同華嚴權實齊彰者圓必攝四豈可不具權
耶問如下云權實齊明如諸般若此亦平道不答
般若雖權實齊明而不相即故當屈曲也。
▲鈔若
同若異等者同謂一乘異謂三乘空不空等者等
常無常等問如涅槃云空者所謂生死不空者所
謂大涅槃等豈非空不空等一時頓演耶若爾亦
應云平道教答涅槃雖空不空常無常等雙明要
皆會異(無常苦空)同歸常住不同華嚴全性全相措舉
一法即同無盡。

鈔日月燈明佛等者法華序品說昔日月燈明佛
(玄讚云日有二能一導明二成熟月有二能一除熱二清涼燈有二能一破暗二傳照顯佛能導迷至覺
成器熟根除煩惱之熱得涅槃之涼永破愚痴化生傳法表此義也故立其名楞嚴搜玄抄云名日月燈
者喻三智也謂一切智道種智一切種智三智備足亦三德圓滿也)為眾說法華經
六十小劫巳便云如來於今日中夜而般涅槃等
古德解意於六十小劫最後一日晨旦說經竟中
夜便滅度故涅槃經或不說也又迦葉佛時亦爾
悉不說涅槃今此時根鈍故於法華後更說涅槃。

▲鈔究竟不破者以一乘根未熟故則法華或不
說也問法華華嚴同是一乘既唯說三乘則應不
說華嚴則華嚴亦成屈曲之教答此約機未熟故
不說法華破三華嚴稱性不妨徧說豈以約機而
難稱性耶若無稱性一乘為本約機三乘之末從

何所流故法華雖說一乘乃名破異一乘須就機
而說華嚴明真體一乘以稱性故無有國土不說
例如本末差別門中始終俱三終至涅槃亦唯三
乘豈妨華嚴常說徧說耶。
▲鈔我不見下即十地
品既常既徧故為平道法華涅槃雖是一乘亦不
言常說徧說。

鈔發心品中亦同此說者經云汝說此法時有萬
佛剎微塵數菩薩發菩提心我等諸佛悉授其記
於當來世過千不可說無邊劫同一劫中而得作
佛皆號清淨心如來(疏釋如前巳引)出現品亦云我亦與
授記於當來世經不可說佛剎微塵數劫皆得成
佛同號佛殊勝境界。
▲鈔恐有破云下名號品云
或名釋迦或名遮那似涉疑故應曲平二教其主
不異故今通云下意云若約當經二身相融若約
餘經但約化身以當經具於十身總得具別別不
具總故二主異問涅槃豈不說吾今此身即是常
身法身答縱許互融亦但約理事無礙義說曾不
說言十身無礙等問圓覺經標婆伽婆彼疏釋為
報化不分之身今何言是釋迦化身說耶答以少
從多故又以十身揀故。

鈔餘處王城舍衛者謂說餘經處王舍城祇闍崛
山舍衛國給孤獨園等未曾言是華藏中娑婆亦
但教說不直明剎體今說此經七處於自宗中有
二義故得同華藏言亦是華藏界中第十三重者

即最中央剎種二十重中第十三重也如前圖示
問既只在中豈是同耶答餘經不明娑婆在華藏
中則一向局故今明華藏之內娑婆如莊嚴城中
舉一小室同一城故問如法華說三變土由八方
嚴淨圓覺佛地等經皆居淨土中說亦非娑婆界
內豈非平道教耶答以少從多故又法華正宗分
但是娑婆木樹草座說至流通分欲容分身佛變
為淨土仍有分限亦不言華藏又圓覺等縱是淨
土但是隨機別設淨土亦不言華藏本剎故佛地
經為地上菩薩說佛地功德故在三界外受用土
中不言即華藏等故。

鈔豈非菩薩之器者反顯是菩薩之器也又況此
經初發心時便成正覺正覺尚成況不是菩薩耶
既是菩薩何所難哉問若有難云此經唯被菩薩
者何故第九會中却有聲聞此云何通答彼中列
聲聞者有二意一寄對顯法故為示如聾如盲顯
法深勝也二文殊出會所攝六千比丘等非是前
所列眾中唯菩薩故。
▲鈔其說異下謂所說一事
一義一品一會皆結通十方一切世界皆同此說
主伴具足他經所無無可涉疑難之處他又不破
故此不救。

鈔一教門儀式異等者此一中別分六義一全依
海印無出定入定故下經雖說入出皆隨機感見
以動靜唯物聖豈然乎曾無出入問淨名豈不亦

云不定不亂答彼曾不說海印玄微故問大集經
中豈不亦說海印定耶答彼雖說之德用不具賢
首品鈔云大集等三賢位中能現八相故得海印
依此經中具十義故且如九十二義若非德相為
是何耶具如前引二一時頓演一語言中演說無
邊契經海等故三放光數目一多異(一多二字屬上放光)現
相品云即於面門眾齒之間放佛剎塵數光一一
復有佛剎塵數光以為眷屬異與餘教如法華唯
放一白毫光等四集眾通局異(通局二字屬上集眾)次經云
其光普照十方各有一億佛剎塵數世界海有十
億佛剎塵數菩薩一一各有世界海微塵數菩薩
圍繞而來集會等五請有言念答有現相及言異
等字等取義有九句與餘教不具此請答故異也
六道場莊嚴勝劣異廣博嚴麗極於空界有重重
諸供養雲略列各有百萬億為量等(具如妙嚴品及現相品也)。

▲鈔二所詮理致異此下釋文之中多唯約平道
說形對屈曲之彰其異思之可了。
▲鈔三成佛遲
速異者發心品疏云起信則以若遲若速皆為方
便此宗則以楷定為權略有四類遲速自在義如
前引言或唯一念者如初發心時便成正覺等如
發心品說或無量劫亦如上引法界品等說但念
劫圓融遲速自在不定同瑜伽起信等三祇實成
及初發心住現八相應化之佛故非實成也或屈
曲中三祇是遲應化六年故速也。
▲鈔四見佛通

局異下此經之根三賢十地皆見十身無礙佛不
同餘教地前但見大小化身入地方見佗報等。
▲
鈔始成即說下問與前一時頓演何別答前說一
時且為對前後次第以時不同今雖標始成即說
乃具明十重之時也三七等如前。
▲鈔六見境寬
狹異者約所化人所見有異言地獄天子者經云
得十種清淨眼等又彼經云如以億那由他佛剎
碎為微塵一塵一剎復以爾許塵數佛剎為塵如
是微塵持以東行過爾許世界乃下一塵如是東
行盡此微塵南西北方四維上下亦復如是十方
所有世界若著微塵及不著者悉成一佛國土又
以千億佛剎塵數如上所說廣大佛剎抹為微塵
以此微塵依前譬喻一一下盡乃至集成一佛國
土復抹為塵如是次第展轉至八十反寶手若人
聞此譬喻而生信者我授彼人無上菩提記等如
是一切廣大佛剎所有微塵清淨金剛轉輪王位
菩薩業報清淨肉眼於一念中悉能明見亦見百
億廣大佛剎數佛如玻璃鏡光照十佛剎微塵數
世界疏云菩薩頓證未轉凡身清淨肉眼見如是
境肉眼尚爾餘眼玄妙不可說也如玻璃下明見
之相以無心無去來故言六千比丘則得三昧名
無礙眼故經云悉見十方無量無邊一切世界種
種差別亦見一切世界微塵等言不具三千者離
世間品鈔云凡夫肉眼見百由旬二乘肉眼同凡

夫見如大品說菩薩肉眼極遠見三千界如來肉
眼與菩薩同見境分明等。
▲鈔七因果行位等者
如前彰地位及說勝行中廣辨。
▲鈔八此經語廣
則無量乘語深則一乘一多無礙故不同無漏定
立三乘兼有漏定立五乘也。
▲鈔塵塵剎剎下隨
好品說一隨好中常放四十種光一光照億那由
他佛剎塵數世界隨諸眾生種種業行種種欲樂
皆令成就一光既爾況四十光耶一隨好尚爾況
十蓮華藏塵數之相各有多隨好耶故利益無盡
餘教雖說利益多劣於此故云勝劣異耳。
▲鈔諸
佛親護者發心品等說證法塵數諸佛親護窮未
來際不同餘教小乘雜類等護持。
▲鈔過此更有
者如親起十因異疎起十緣異所起教體異所顯
宗趣異等故云多異也。

鈔既不判等者違理可知問上遮他破今何自破
答以無過處破有過此妄破也今破有過處非妄
破也其猶病者患熱愚醫言是冷疾豈名識病智
醫授以涼藥豈非允當疏隱士劉虬等者姓劉名
虬字百龍形雖隱俗道高真侶傳云初發心菩薩
也言鹿苑者佛昔為鹿王時林中多鹿一日一鹿
以供人王之膳鹿王以身代一姙鹿人王重其至
德遂施林苑與鹿名為鹿苑佛於此處初為五比
丘說法不忘其本仍名鹿苑也言雙林者佛涅槃
時於四雙八隻林樹之間說涅槃經故云爾也。


鈔前來以引者日照高山喻以證頓義如為教本
中巳引慈龍降雨證漸義前無引文之處若約義
引即為教本中巳引故經云如摩那斯(此云慈心或云意慈)
龍王將欲降雨未便即降先起大雲彌覆虗空凝
停七日待諸眾生作務究竟何以故彼大龍王有
慈悲心不欲惱亂諸眾生故過七日巳降微細雨
普潤大地佛亦如是將降法雨未便即降先興法
雲成熟眾生令其心無驚怖待其熟巳然後普降
甘露法雨演說微妙甚深善法漸漸滿足一切智
智無上法味疏云漸降成熟喻先小後大即是漸
圓。】

「疏南中諸師者天台云南謂南朝即京江之南也以
當宋齊梁陳之間諸師以此四代皆都建康而曰南
朝故也略抄第二云齊梁晉宋之間南中諸師也。

疏六年之內者玄義云成道之年即說鴦崛摩羅經
言偏方不定者非正所談故名曰偏方者法也即偏
法也或偏者傍也正說小時傍說大法故云偏方。」

【鈔波斯匿者此云和悅末利此名為鬘有德曰夫
人夫人之女摩利室羅此云勝鬘以相好勝母故
或王讚此女妙勝華鬘故以名也娉與阿闍世王
為新婦相去千里彼初無佛法時佛初成道未久
於祇洹說法夫人見佛聞法生信王亦受化遂憶
女聰明寄書嘆云此有佛出廣嘆功德女得母書
則說偈言今聞佛音聲世所未聞有所言真實者

我今應供養仰惟佛世尊普為世間出亦應垂哀
愍必今我得見即生此念時佛於空中現普放大
光明現於無比身勝鬘及眷屬頭面接足禮等。

鈔金光明經既非第一頓教等者據天台光明玄
義云舊明此經非會三非褒貶非無相不列同聞
眾但云是時如來遊於無量甚深法性等既無常
隨等眾故非次第之教也若爾既信相疑佛壽八
十入滅豈非末後明常住耶答據真諦云此經是
法華之後涅槃之前九十日說引涅槃云佛告波
旬却後三月吾當涅槃信相聞斯知八十應滅(以真
諦但立三法輪從三十年後皆持法輪攝故法華光明至涅槃皆持法輪不同南中第五方明常住也)
據此則光明在法華之後涅槃之前退非同歸進
非常住故屬不定收也若天台判屬方等部收却
在般若之前會解以約前義為不定今詳抄意似
約後義為不定也以在有相之後無相之前而說
常住故云不定。

鈔二種如來藏者經云世尊有一種如來藏空智
世尊空如來藏若離若脫若異一切煩惱妄染本
空世尊不空如來藏過於恒沙不離不脫不異心
鏡鈔釋云一切不相離也一德之中具含萬德不
遺脫也體常無邊不改異也不思議佛法性德本
具即佛性妙理也言又歎佛三身者即勝鬘夫人
讚佛偈也如來妙色身世間無與等無比不思議
是故今敬禮(則讚化身)如來色無盡智慧亦復然(讚報身也)

一切法常住是故今歸依(讚法身也)了一切法即常住
性即見聞覺知等無非法身敬禮化身影取三身
皆敬禮歸依法身影取三身皆歸依敬禮但約投
誠措想由其暫爾故歸依言願從今身盡未來際
故二不同法苑有七義揀別不能具引。

鈔廣說法身常住者經云法身者非是行法故異
無有故是自本故猶如虗空故說為常乃至廣說
(云云)。】

「疏或分為二即是半滿者此與無讖名同彼通此局
以此唯就漸中分爾今不指前判人者天台法華玄
義云菩提流支明半滿教十二年前皆是半字十二
年後皆是滿字(彼云南北通判頓漸不定三教漸中開合不同此正漸中分半滿也)然
彼列在北地判教中今謂南中故略不指人名也。

疏武丘等者此敘全是玄義中文但彼云虎丘耳言
見有得道者問小乘見人空得道何言見有若見有
應同外道答有二義一云有相四諦但是調心方便
實不得道須見空時方得道也此言有者以法有也
二云二乘雖見人空而執實有能證能斷智所證理
所斷惑等之法故云見有也。

▲言最後雙照等者以
雙照破情計之空有不除其法故次疏云持前二故
即空有二法也法華玄義云虎丘岌公頓與不定如
前漸更為三最後雙林明一切眾生佛性等今既云
齊至法華明知法華亦常住教中收。

疏唐三藏者名玄奘姓陳氏漢大丘仲弓之後也洛

州緱氏人有兄素出家即長揵法師也以奘少㦬窮
酷偏意携守年十一誦維摩法華東都恒度為僧後
入蜀受學復別兄徧往參學嘗歎曰余周流吳蜀爰
逮趙魏未及周秦頗有講延率皆登踐巳布之言今
雖蘊胸襟未吐之詞宗解籤無地若不輕生殉命誓
往華胥何能具覿成言用通神解一覩明法了義真
文要返東華傳揚聖化於是勵志得達印度於那爛
陀寺戒賢論師處留五年學瑜伽顯揚對法諸論又
停二年於鉢代多國學正量部根本論攝正法論等
却往杖林山勝軍論師居士所學唯識決擇論意義
論成無畏論等首尾二年又先於曲女城學佛使日
冐二毗婆沙於毗耶摩那三藏所經于三月後在杖
林夜夢寺內及外林邑火燒成灰見一金人告曰却
後十年戒日王崩印度便亂當如火湯覺巳向勝軍
說之奘意方決嚴具東返(後永皆之未戒日果死世並饑荒如夢所見驗矣)
時貞觀十九年正月二十四日屆于京郊後所翻經
論七十五部計一千三百三十五卷享壽六十五歲
序云春秋寒暑時經一十七年耳目見聞處越百十
七國雖徧參學而偏宗戒賢故依彼判三時教如下
具述時在印度造會宗論三千頌會融瑜伽中論之
旨又造制惡見論一千六百頌制十八部小乘破九
十五種外道後戒日王欲為流通於曲女城集十六
國論師斷云能破一偈當截舌為謝經十八日無敢
破者故西域稱為脂那大乘天也其見重西域也如

是況歸此國王臣欽敬亦可知也今言大同者初有
次空後中然彼通判一切此局在漸中故有異也。

疏真諦三藏者梵云拘羅陀陳言親依或云波羅末
陀此云真諦並梵文之名字也本西印土優禪尼國
人以梁武太清一年屆于建業頃屬梁季崩亂不果
宣傳雖翻經論拪遑靡托逮陳武永定二年七月還
返豫章又上臨川普安諸郡雖傳經論本意未申更
觀機壤遂欲泛舶往楞伽修道道俗挽留遂停南越
與前梁舊齒重覆所翻至文帝天喜四年楊都建元
寺沙門僧宗法集僧忍等並建業標領遠浮江表親
承訪問帝欣其來意乃為翻攝大乘論首尾兩年又
舶至梁安郡欲返西國學徒追逐續留至三年九月
內發自梁安從舶西引夜風飄還廣州十二月中上
南海岸刺史歐陽穆公欲延住制旨寺請翻廣義法
門經唯識等論後穆公薨世子紇重請傳經而神幽
通量非情測甞居別所四絕水州紇往造之峻嶺濤
湧未敢凌犯帝乃鋪舒坐具在水上跏坐其內如乘
舡馬浮波達岸帝既登接對而坐具不濕或以荷[莫-大+羽]
水乘之而渡神異例多至光太二年六月厭世願生
勝壤遂入南海北山將捐身命時智愷正稱俱舍聞
知馳往道俗奔越盈川三日未肯迴請迎還止于王
園寺時宗愷諸僧欲迎還建業會楊輦顧望恐奪時
榮乃奏曰嶺表所譯眾部多明無塵唯諦言乖治術
有蔽國風不隷諸華可流荒服帝然之故南海新文

有藏陳世以泰建元年染疾正月十一日午時遷化
年七十有一明日於潮亭焚身起塔十三日僧宗等
各齎經論返匡山自帝來東夏雖出眾經而偏宗攝
論從陳武永定二年至孝宣泰建元年譯經論三十
八部餘有未譯梵本並多羅樹葉凡有二百四十夾
若依陳紙翻之則列二萬餘卷今正譯訖正是數夾
之文並在廣州制旨寺王園寺其法寶弘博可知矣。

▲言依金光明經者即真諦所譯七卷中業障滅品
文也經云頂禮一切諸佛世尊現在十方世界巳得
阿耨菩提者轉法輪照法輪持法輪雨大法雨擊大
法鼓等問上鈔云依解節金光明經今疏何不言耶
答解節二字相傳皆云別有解節金光明經然今大
藏既不收此經不可為定然別有解節經一卷亦真
諦所譯而不說三輪之事准大周目錄云解節經一
卷見解深密第四一品十紙據此則是解深密之別
名但真諦目為解節即於義節唐三藏譯為解深密
即解義之深密也准此則真諦立教不唯金光明亦
依解深密也以彼第三教指解深密經故今疏略故
唯言金光明也(深密二時如後)。」

【鈔疏文稍略彼云等者即真諦部異執記說也言
轉四諦法輪者自我之彼名轉法即軌持流演圓
通名輪又如王輪寶一圓滿義二摧壞義摧壞煩
惱如摧未伏故三鎮遏義巳伏煩惱令勢轉遠如
鎮巳伏四不定義從見至修修至無學從自至他

他信至解解至行果等又動宣言教顯揚妙理運
聖道於聲前起真智於言後圓摧障惱名轉法輪
如此是教理行果一示相轉言此身是苦業惑為
集此滅為滅能滅此為道爾時生聖慧眼由依去
來今有差別故如次名智明覺此之一智總名為
眼有三行相名智明覺依詮證滅說通三世非是
滅諦通三世也又四諦各有智明覺明十二行則
三轉各有十二行也二勸修轉云此是苦汝當知
此是集汝當斷此是滅汝當證此是道汝當修亦
生眼智明覺三作證轉此是苦我巳知此是集我
巳斷此是滅我巳證此是道我巳修亦生眼智明
覺又三轉四諦為十二行相也成實論師初轉生
聞慧次轉生思慧後轉生修慧言謂轉照法輪者
轉義如前照謂以空照破有執令捨小取大言又
於三十年後者准探玄記并下疏皆云三十八年
後說解節經今疏鈔並云三十年後未審何者為
正探玄又云真諦此說必有聖教豈可自立年數
則知光明但有三輪之名分其年數又別有所據
又今云解節即真諦目解深密經然深密自在淨
土說非鬼王法堂今作此指者應指三十年始於
鬼王法堂說餘第三時經教非解節經解節經乃
至三十八年後說也例如第二時教在智慧河邊
說然般若十六會四處說(鷲山祇薗摩尼藏殿白鷺池側)皆不在
智慧河邊亦是指七年之始耳或可解節非是深

密乃別是一經此土未至真諦依梵本判耳多聞
闕疑任情去取毗舍離此云廣嚴言具有轉照及
持者轉照如上持者雙持空有離執寄詮明空有
故若就遮過即雙照破空有之執也皆云法輪者
一法輪自性謂八聖道具輪轂輻輞故正見正思
惟如轂是根本故正語正業正命如輻由轂有故
正念正精進正定為輞攝錄餘故二法輪因謂能
生後聖道諸教聞思修等諸經論中多說佛教為
法輪故三法輪眷屬聖道助伴五蘊諸法四法輪
境聖道所緣四諦因緣三性等理五法輪果謂道
所證菩提涅槃具如普賢行願鈔請轉法輪中說。】

「疏即宋朝岌法師者前約處標揀故云武丘此約朝
代標揀故云宋朝二師各未詳上字然天台玄義云
宗愛法師頓與不定同前就漸更判四時即莊嚴曰
文師所用三時不異前更於無相後常住前指法華
會三歸一萬善悉向菩提名同歸教此敘與今疏全
同但標人有異。」

【鈔應具列之者一有相二無相三同歸四常住。】

「疏道場慧觀等者玄義敘玄定林柔此二師及道場
觀法師頓與不定同前更判漸為五時即開善光宅
所用也(云云同今疏)今云等者等取次二師也。」

【鈔上元道場寺僧者傳云宋朝京師道場寺慧觀
清何人姓崔氏弱歲出家咨稟遠師什公入關乃
之什所參扣研覈新舊經旨宋元嘉年中卒年七

十一言抑挫等者止觀云若以大破小如淨名所
斥取其不見中理與外道同非是奪其方便之意。】

「疏即前劉公等者玄義云北地師亦作五教而取提
胃波利為人天教合淨名般若為無相教餘三不異
南方據此則北師所判今云劉公者乃是荊州隱士
正在南中此則南北皆有立耳。」

【鈔上來諸師從二至五等者然上所敘諸師非皆
立不定之教如唐三藏唯分三時本不立頓與不
定故又真諦亦立頓漸(即同前隋延頓漸)然不立不定劉
虬亦無不定教然虬與諦頓漸之義所立亦別如
上巳辨然上三師皆無不定則招難尤多除此三
師餘立不定者而於所立名義之中有多難也。】

「疏初明十二年前下此中四段破文全依玄義言自
違成論者玄義云則成實論師自誣巳論也以有相
教是小乘成實論亦是小乘故云自違。」

【鈔不可不見下前即違教此則違理意云若不證
見空理何名得道以生空理是真實證故准玄義
云復次十二年前名有相教者為得道為不得道
若得道則乖成論論師云有相四諦是調心方便
實不得道須見本乃能得道既言有相那忽得道
若不得道用此教何為又若得道教同無相若不
得道教同邪說又若得道得何等道若見空得道
還同無相若不見空得道亦同九十五種非得佛
道有相之教具有二過(云云)。


鈔經文相續云者次前文云說是老死誰是老死
二皆邪見玄義云三藏經中自說二空二空豈非
無相言此即十二因緣人法空義者如雜阿含云
十二因緣從無明至老死若有人言是老死若言
誰老死皆生邪見乃至(逆推)無明亦復如是若說無
誰老死當知虗妄是名人空若說無是老死當知
虗妄是名法空乃至無明亦復如是。】

「疏言十方空為大空者智論云何等為大空東方東
方相空非常非滅故何以故性自爾故東西北方四
維上下南西北方四維上下空非常非滅何以故性
自爾故是名大空小乘法空為大空可知。」

【鈔彼釋十八空者論云不為內空彼般若波羅蜜
不為外空內外空空空大空第一義空有為空無
為空畢竟空無始空散空性空自相空諸法空不
可得空無法空有法空無法有法空故行般若波
羅蜜等。】

「疏十二年後方制廣戒者此疏主新加玄義所無。」

【鈔善護於口言等者口過易成難防故令善護舉
心則妄念攀緣應須自淨身諸惡行殺盜染等動
則多不饒益自他俱損故應檢束言大仙道者即
佛道也言此是釋迦等即四分律七佛略戒中釋
迦略戒偈也一毗婆尸佛偈云忍辱第一道佛說
為無最出家惱他人不名為沙門二尸棄佛云譬
如明眼人能避險惡道世有聰明人能遠離諸惡

毗舍浮佛偈云不謗亦不嫉當奉行於戒飲食知
止足常樂在空閑心定樂精進是名諸佛教四拘
留孫佛云譬如蜂採華不壞色與香但取其味去
比丘入聚然不違戾他事不觀作不作但觀自身
行若正若不正五拘那含牟尼佛云心莫作放逸
聖法當勤學如是無憂愁必定入涅槃六迦葉佛
云一切惡莫作當奉行諸善自淨其志意是則諸
佛教七釋迦佛如鈔言為無事僧者不因犯方說
故從是巳後方因犯廣說戒故知明有。

鈔通說般若者常說名為通說也言般若明空之
智故者又大論云從得道夜至泥洹夜常說般若
即空慧故。

鈔第二破不明常住於中四者前三皆玄義意言
初反質破者即反徵破也玄義云若不明佛性法
身常住者共般若可非佛性法身常等不共般若
云何非佛性耶(今改彼不共為實相也)。

鈔此即聖言量者玄義云大經云佛性有五種名
亦名首楞嚴亦名般若乃是佛性之異名何得言
非彼若救言經稱佛性亦名般若是三德之般若
何關無相之般若若爾涅槃第八何意云我先於
摩訶般若中說我與無我其性不二不二之性即
是實性實性之性即是佛性如此遙指明文若是
何意言非。

鈔謂二種般若即二佛性等者玄義云故得法性

實相是正因佛性般若觀照即了因佛性五度功
德資發般若即是因緣佛性此三般若與三涅槃
佛性復何異也(以三般若是天台所立故有資發般若今但用二次下廣破今疏不
引故此不錄)鈔第四縱奪破者此疏主新加也言理絕
百非者准起信論中謂一異空有四句為本本各
有四一有四者一非一亦一亦非一非一非非一
一既有四句餘三例然故成十六隨三世各十六
共成四十八斷常各具四十八成九十六并本四
句乃成百非巳上且如是配如實言者以諸經中
所有之非不但百數今言百非者總相而言也言
若但以空為般若非真般若者問圭山多指八部
般若為始教豈非唯約空說答彼約多分故通目
之非謂無餘本義也但近人不曉堅謂唯空豈一
經不具多教耶言般若非有相等者釋離四句也。

鈔餘文可知者上但釋存有一句引證經文也其
餘三句文雖不引其義可知謂既般若不壞體色
明空雖不壞有以無自性故亦非有故雙取則兩
亦互泯則雙非故云可知言則四句皆實者中論
亦有此偈青目釋云一切實者推求諸法實性皆
入第一義平等一相所謂無相一切不實者諸法
但眾緣合故有三俱四泯於四句無戲論聞佛說
即得道。

鈔有遮有表者於即中上說遮表二四句亦空亦
假名表非空非假名遮即空為第一句即假為第

二句並於一緣生色上說四句也是知下以各執
句為是設四句俱取有所得故皆成謗也無念而
知寂照居懷得旨而成四德故古人云般若如大
火聚四面不可趣如失意也般若清涼池四門皆
可入如得意也。

鈔結立正義者疏中是知二字結前餘皆立正義
也言各得之意者小乘四門唯得初有一門大乘
四門得次空一門故云各得也。

鈔阿毗曇者亦云阿毗達磨此云對法如前釋俱
舍此云藏即庫藏之總名一切有部即薩婆多部
是俱舍所宗故然俱舍題具云阿毗達磨俱舍論
言毗勒論者此云篋藏有三百二十萬言佛在世
時大迦旃延之所造也佛滅度後人壽轉減憶識
力少不能廣誦諸得道人撰為三十八萬四千言
若人入毗勒門論義無窮其中有隨相門對治門
等言車匿者法華明鈔云藏釋迦舊云車匿訛也
即僕夫也惡口者以太子性善國王使惡僕侍之
令熏習故經音義云本是守馬奴之名也出家
之後自恃王種輕諸比丘不遵僧事智論云如解
脫戒經說身口意業應如是行車匿比丘我涅槃
後如梵天法應當治(謂默擯也以梵天中治罪之法別立一壇其犯罪者令入
此壇諸天不得與語今亦如是故)若心柔軟復應為說那陀旃延
經(或云邊旃延經)離有離無乃可得道今以教中不言何
處解釋此離有離無之法故云未見論文言有云

犢子部者以梵云婆麤富羅此云犢子此部我非
即是蘊亦不離蘊而有實我(非即是蘊是非有義非不離蘊是非空義
故云亦計我非有非無也)以此部律文未至此方難以覈定故
云恐未指定。

鈔如涅槃下言如乳有酪性者應言有酥性恐是
後人傳寫之誤或等字等酥無妨經文具云善男
子譬如有人家有乳酪有人問言汝有酥耶答言
我有酪實非酥以巧方便定當得故故言有酥眾
生亦爾悉皆有心凡有心者定當作佛以是義故
我常宣說一切眾生悉有佛性言石無金性者即
現因無果性也經云譬如眾石有金有銀有銅有
鐵俱稟四大一名一實而其所出各各不同要假
眾緣眾生福德爐冶人功然後出生是故當知本
無金性不名為佛以諸功德因緣和合得見佛性
然後得佛言乳無酪性者經云善男子如其乳中
有酪性者不應復假眾緣力也如水乳雜臥至一
月終不成酪若以一滴頗求樹汁投之於中即便
成酪若本有酪何故待緣眾生佛性亦復如是假
眾緣故即便可見若待眾緣然後成者即是無性
能得無上菩提言眾生佛性猶如虗空下經云義
引修大涅槃於一切法悉無所見若言見空空是
無法為何所見我在迦維羅城告阿難言汝莫愁
哭阿難言今我眷屬悉皆死喪時琉璃王以害釋
種以五百釋種長者共與世尊造立講堂自相誓

曰沙門梵志乃至羣黎不得先佛妄陞此堂若有
違者罪在不測舍衛太子名曰琉璃自省定外氏
見堂高麗憇止于上貴姓聞之遣使罵辱催逐令
去太子懷忿敕太史記之須吾為王當誅此類於
後即位領兵伐迦維羅國殺舍夷人三億乃至佛
言彼琉璃王却後七日當入地獄王聞恐怖造舡
入海冀得自免水中火出自然燒滅等云何不愁
啼耶我與如來同生此城俱同釋種云何如來獨
不愁惱佛言汝見迦維羅城真實而我見空寂以
修空故悉無所見等又云眾生下經云即一切眾
生定有佛性是為執著若無佛性是名虗妄智者
應說眾生佛性亦有亦無(彼疏云恐不修行故云定有者則為執恐不信
有故云若定無者則為虗妄)言非有如虗空下經云善男子眾
生佛性非有非無所以者何佛性雖有非如虗空
何以故世間虗空雖以無量善巧方便不可見佛
性可見是故雖有非如虗空佛性雖無不同兔角
龜毛何以故兔角雖以無量善方便不可得生佛
性可生是故雖無不同兔角是故佛性非有非無
(彼疏中見生二義約法報二佛說)言百非斯遣者別說則百非斯
遣總論乃不出有無故總雙非以明中道。

鈔若取經論下上約大乘一經具四此下通約大
乘經論具四對前小乘故言唯識多明有門等者
以諸義互有皆就多分各但判屬一門也。】

「疏淨名云佛身無為等者玄義云佛身無為不墮諸

數金剛之體何疾何惱為度眾生現斯事耳(即阿難章文)
又辨金剛言猶是無常涅槃亦辨金剛那忽是常又
云觀身實相觀佛亦然又不思議解脫有三種真性
實慧方便即三佛性義且復塵勞之儔是如來種豈
非正因佛性不斷癡愛起諸明脫明即了因佛性脫
即緣因佛性三義宛然判是無常涅槃三種佛性何
得是常耶(今疏但略用前意也)玄義又破彼非第三時之說般
若時諸大弟子皆轉教法雖不希取咸以具知菩薩
法門何得被呵茫然不識是何言不知以何答故知
褒貶不應在般若之後非第三也(彼意以淨名在方等部中故破彼不
合在般若之後今疏主但破不明常住難其立名而巳不妨是第三時不破其次第也)玄義又
云淨名所呵事在往昔追述以亂不堪當知十二年
前巳應被呵(意云抑揚在前般若之前也今應問彼云如阿難是佛成道夜生二十出家三
十命為侍者彼宗十二年說阿含八年說方等是則說方等時阿難尚未出家那十二年前阿難亦被淨名呵
故知天台此說甚違道理今疏主不取故上抄云於所立名義中皆有難也)。

疏般若亦云等者玄義云若言般若無彈呵者大品
云二乘智慧猶如螢火菩薩一日學智慧如日照天
下又十三卷云譬如狗不從大家求食反從作務者
索當來若善男女人棄深般若而攀枝葉取聲聞辟
支佛應行經豈有彈呵更劇於此(次下更有破若不合在第二時以彼
宗立在方等後也不勞繁引)。

疏亦未明常住等者玄義云第四同歸教正是收束
萬善入於一乘不明佛性神通延壽前過恒沙後倍
上數亦不明常(上條所立之義)破云若言常住語少者如天

子一言可非敕耶文云世間相常住又云無量阿僧
祇壽命無量常住不滅伽耶城壽命及數數示現是
應佛壽命阿僧祇壽命無量者是報佛壽命常住不
滅者是法佛壽命三佛宛然常住義(上破不明常住今疏正同)又
云我不敢輕於汝等皆當作佛即正因佛性又云為
令眾生開佛知見即了因佛性又云佛種從緣起即
緣因佛性等(上破不明佛性也)。」

【鈔許其涅槃是常住義等者約時破也此疏主新
加不用天台以彼破全無理故彼文云第五時教
雙林中常住眾生佛性闡提作佛者問成論師依
二諦解義第五時教為二諦攝否若二諦攝與諸
教同後二諦猶是無常雙林二諦何獨是常若雙
林不出二諦能照別理破別惑得是常者前教所
明二諦亦然照別理破別惑那忽無常眾生佛性
闡提作佛例如此難故知明理不異前時據何為
常住耶此破全無理也以獨據成論故今以涅槃
多分正明常住故云許其等責其涅槃無有小乘
者然准圓覺鈔說小不定故涅槃時度須䟦及小
乘見等此則南中自立此義收在不定教中今疏
主以此破者恐南中本無小不定義圭山以意加
之耳以玄義與今疏只言不妨初時正說小教亦
說大乘故以為不定教也。

鈔純陀等者純陀此云妙解義工巧之子作優婆
塞栴檀者音義云此云與藥以白檀治熱病赤檀

去風腫皆能除病故名與藥後患脊痛者興起行
經說佛昔凡地作剎利姓力士與婆羅門種力士
大節會日對王相撲拆損他脊因果不亡故涅槃
時現患脊痛等拘尸者此云軟草或云香茅以多
出此草故那者具云那伽羅此云城今略云那復
言城者唐梵雙舉故此城在中天竺周千餘里。

言逆順者俱舍定品云往上名順謂從初禪入出
巳入二禪二禪出入三禪三禪出入四禪還下名
逆從四禪入出巳入三禪乃至二禪出巳入初禪
或逆或順超中二一等最後於第四禪中入火光
定化火燒身舍利者具云舍利羅此云身骨恐濫
凡夫身骨故存梵語實能生六道之福今從勝說
故云人天故知第五時亦說小乘。】

華嚴懸談會玄記卷第十七
