










華嚴懸談會玄記卷第十六
蒼山再光寺比丘　普瑞集

「疏對向者俱舍論文向前涅槃疏配釋也對觀亦論
文觀前四諦亦疏配屬問何故望涅槃名對向不名
對觀耶望四諦名對觀不名對向耶答探玄第一云
一對向謂因智趣向涅槃二對觀謂果智觀證涅槃
滅故雖因智亦有對觀然仰求進修故但名對向。

疏及相應心所等者慧亦心所則別境中一數今無
漏慧起時必與餘心所相應而起謂餘徧行五別境
五與善十一也言等者等取五蘊故鈔云總說無漏
五蘊為對法此約總說別正取淨慧五蘊即隨行爾。」

【鈔故為此通者由對涅槃果故云對向對四諦境
故云對觀此清涼意對向唯見道巳去因對向涅
槃果對觀通因果智對觀四諦境不爾因果智對
觀四諦豈非境耶言揀濫者恐能對慧既持自性
何不亦名法耶濫所對故言若據法能持自性下
此是通相之意慧是能對但名為對非所對故不
名為法為分能所即是別義如斯揀也。

鈔慧依於法慧為主故者以論藏研窮性相正為
發生無漏智慧故云慧為主故即是名中對字非
依主釋中主為法體主為法體即是今法字或可
上句出法論所以下句出慧論所由學者任意言
出其異名者此因便故來以辨異名在後段故應
是阿毗云無比達磨云法兼猶更也更成立上慧

義故。】

「疏對義同前者論但云此法對向無住涅槃能說諦
菩提分解脫門等故數者下皆是論文。」

【鈔如十地疏明者下疏云自相者色心等殊故共
相者同無常無我故又自相即俗諦共相即真諦
等。
▲鈔亦如初地中辨者瑜伽四十五云一論體
有六一言論二尚論三諍論四毀謗論五順理論
六教導論一言論者謂一切言說言音言詞是名
言論尚論者謂一切世間隨所應聞所有言論等
諍論者謂或依諸欲所起自他所攝諸欲相侵奪
等或因惡行所起自身惡行他譏毀等或依諸見
所起毀謗論者謂懷憤發者以染心振發威勢更
求擯毀所有言論順理論者謂於善法律中為諸
有情宣說正法隨順正行隨順解脫故教道論者
謂教習增上心學增上慧學增上戒學等此六論
中最後二論是真實能引義利所應修習中間二
論能引無義故應遠離初之二論應分別之第二
論處所者有六種一於王家二於執理家三大眾
中四賢哲前五於解法義沙門婆羅門前六於樂
法義者前第三論據有十即依義所依有十也其
中所成立有二一自性二差別自性謂有立為有
無立為無差別者有常無常等能成立法有八一
立宗二辨因三引論四同類五異類六現量七比
量八正教量(云云)第四論莊嚴略有五種一善自

他宗謂於彼此毗奈耶中讀誦受持思惟純熟二
言具圓滿謂凡有所說皆以其聲不以非聲聲具
五德一不鄙陋二不輕易三雄朗四相應五義善
三無畏謂在大眾中心無劣懼身無戰怖語無謇
弱四敦肅謂如有一人待時方說而不儳速五應
供謂如有一人為性調善不惱於他乃至言語柔
軟如對善友第五論墮負者有三種一捨言取意
謂詞謝對論者言我不善論汝論為善等二言屈
如立論者為對論者之所屈伏或托餘事方便而
退或引外言或現發憤或默然等三言過謂雜亂
麤獷不辨了無限量非義相應不以時不決定不
顯了不相續等第六論出離者謂立論者先應以
彼三種觀察論端方興言或不興論名論出離謂
一觀察得失二觀察時眾三觀察善巧及不善巧
觀得失者謂我立論將無自損他損具損等耶觀
時眾者有僻執耶有正見耶觀察善巧不善巧者
謂自我於論體論處等為善不善等第七論多所
作法者有三種一善自他宗二勇猛無畏三辯才
無竭由有此三能善酬答故名多所作法耳(上皆地經
鈔文)。
▲鈔立破二能者即雙釋上能立能破之所以
也所以者何故釋云由正說依止等方便故言依
止等者即前所引依止勝相等十勝相也。

鈔言迦多演尼子者亦名迦栴延子傳云佛滅後
五百年中有阿羅漢名迦栴延子母姓迦栴延從

母為名先於薩婆多部出家本是天竺人後往罽
賓國國在天竺之西北與五百羅漢及五百菩薩
共撰集薩婆多部阿毗達磨制為八迦蘭陀此云
八結亦云八犍度亦曰白節謂義類各相結屬故
云結又攝義令不散故云結義類各有分限故云
節亦稱此文為支慧論以神通願力宣告遠近若
先聞佛說阿毗達隨有多少可悉送來於是人天
龍神乃至阿迦尼師吒天有聞佛說乃至一句一
偈悉送與之迦栴延子共諸羅漢及菩薩揀擇其
義若與修多羅毗那耶不相違背即共撰錄違者
棄之所取文句隨義類相開若明慧義別安置結
中餘類悉爾八結各有五萬偈造八結竟復欲造
毗婆沙釋之馬鳴菩薩是舍衛國婆枳多士人通
八分毗迦羅論(此云字母)等及三藏文字學府先儀所
歸迦栴延子遣人往請馬鳴解八結阿羅漢菩薩等
即共辨義意若定馬鳴隨即著文經十二年造毗
婆沙方竟凡百萬偈毗婆沙此云廣解又云種種
說評曰既云集佛所說阿毗達磨故云迦多演尼
子諷誦而巳既是彼撰集故云亦是彼說。
▲鈔是
則論藏下定斷其義上小乘論或佛自說故或菩
薩說今大乘論亦是佛說即阿毗達磨經等有是
菩薩取經中義等即瑜伽唯識等若依後義以佛
經為本統菩薩末論末不離本亦佛說三藏也。】

「疏略二門等者問尅性門三藏何詮法多寡不同答

以三藏自性寬狹不等故也問何故古起信疏尅性
門各詮一學兼正門依雜集論第十一經詮三學律
詮戒定論詮慧耶答乃古疏傳寫誤耳以論唯詮慧
何有兼正義耶應以今疏為證。」

【鈔又能說三學等者三學俱詮以根本故福慧俱
詮生立素怛纜藏言能成辦等者詮戒定者立毗
奈耶藏以戒淨無缺身心安淨後不憂悔漸得定
故涅槃十一云愛見羅剎全乞浮囊如犯夷半如
僧殘三分之一如蘭手許如墮塵許如吉羅囊全
能度海戒全出生死海此即輕重等持之意以是
漸得深定心一境性名定故云心學言即無悔等
者等取眠尋伺此四即四不定法今由尸羅無此
四不定故得三摩地也言能成辦增上慧等唯詮
慧者立阿毗達磨藏謂能決判揀擇無顛倒義味
故問戒淨無悔漸次得定詮此二故立毗奈耶藏
理應依定發慧詮二故立阿毗達磨藏答戒定俱
福類詮生並調伏定慧福智殊生詮異藏收問定
慧類殊別藏攝理應定散異故非調伏以別解脫
戒是散善故答定散雖殊俱是福不能斷惑俱調
伏福智二種專擇異斷惑有差別藏攝問三藏次
第經律論云何三學次第戒定慧答三藏約本末
寬狹為次三學約難易修習為次戒易修故定稍
難故慧最難故從淺至深修行法爾又無次第隨
宜說故為利根備說三學而能成辦三學後二不

言能說影取後二亦有能說後二言成辦影取初
一亦有成辦為純根者說戒心二學而能成辦戒
心二學既戒淨得定為說慧學而能成辦慧學此
在實成辦故名尅性非但詮說而巳故論有成辦
之言成由言說故名所詮。

鈔兼各通三者經律論各證詮一多分說故兼餘
詮二少分說故則易知毗尼增三下釋律兼三也
楞嚴云毗奈耶中宣說修行三決定義所謂攝心
為戒因戒生定因定發慧三學皆云增上者以行
有萬差此三最極增上此三既立萬行自成故法
華玄義云佛法曠海此三攝盡復名三學者諸佛
本意欲令行人學戒定慧非謂欲令學於文字言
教而巳縱始實廣解名數問即皆知善於立破轉
增我相輕侮餘人故昔人云自經論學出世因解
來翻更長貪嗔猶火出水中云何可滅則甘露反
為毒藥非自咎為誰學者當審此言體三學之意
也等字等取論兼三也可知。】

「疏詮示聲等者能詮示即教所詮示即理行果四法
具矣言攝大乘同此者彼論云如是三藏下乘上乘
有差別故則成二藏一聲聞藏二菩薩藏。

疏此就二乘理果同故合之者生空理同故有餘二
種涅槃果同故瑜伽八十二說聲聞理者生空偏真
也行者次位果者有餘依無餘依二涅槃菩薩理者
二空行者六度果者無住涅槃教行別者四諦十二

因緣教行別故問既教行別何不別立藏耶答獨覺
教少於聲聞又初入法多依聲聞教又四法之中所
貴為理果是所求所得故既理果同故不別立問因
人立藏曰菩薩藏佛是果人何不別立曰如來藏答
因果雖殊四法無異不別藏欲顯行願深大偏從菩
薩立也。

疏如普超等經者普超三昧經云如此大乘中亦有
三乘則為三藏謂聲聞藏緣覺藏菩薩藏唯大乘中
得有三藏餘二乘中則無此也入大乘論中亦同此
說。

疏攝屬聲聞者下云然緣覺聲聞各有二類總相而
說聲聞觀四諦緣覺觀因緣聲聞依聲緣覺依現事
而各成二者一聲聞聲聞謂本求聲聞亦觀四諦於
最後身值佛成果二緣覺聲聞謂由昔緣覺觀十二
因緣於最後身值佛為說十二因緣教依聲悟故名
緣覺聲聞言緣覺二者一緣覺緣覺謂本求緣覺於
最後身不值佛世自藉現事因緣得道二聲聞緣覺
謂先求聲聞悟得初果未現涅槃人天反七反滿巳
值無佛世藉現事緣而得道果評曰今即四中第二
緣覺聲聞既皆聲聞教故聲聞攝探玄問云等是下
乘何故獨名聲聞藏答以緣覺亦有出無佛世無教
故聲聞不爾故偏得名藏評曰此意約緣覺不定在
佛世又多不藉世間經故偏云聲聞藏也。」

【鈔小乘經律論別者別字有本作引字誤書也准

此分之當知藏約部帙言四阿含者一增一阿含
二中阿含三長阿含四雜阿含皆言阿含者此云
教或云傳言五部律者一曇無德部(此云法蜜亦云法藏亦云
法鏡即四分律部主也)二薩婆多部(此云一切有即十誦律部主也)三迦葉
遺部(此云重空觀即解脫律主要覽云未至此土)四彌沙塞部(此云不著有觀
即五分部主也)五婆麤富那部(此云犢子要覽云即僧祇顯用記云律本未至)。

鈔即出涅槃下彼疏云長者喻佛聖意愍念名常
憐愛以大根未熟懸委當佛教化開導云將詣師
所欲令受學慮彼賖晚名懼不速成攝之從巳名
尋便將還勸學小教名教半字未授以大故言而
不教誨毗迦羅論弘決志云毗伽羅者世間文字
之根本也典藉音聲之論宣通四辯呵責世法讚
出家法言詞清雅義理深邃將是善權大士之所
為也故以此論喻方等經(然寄居傳云五天俗書總名毗何羯剌挐大數
有五同神州之五經即五明是也舊云毗伽羅論者訛也)言半字謂九部經者
於十二部中除三部故一除記別以無授記作佛
故二除自說以小無為不請友故三除方廣以小
無廣大利樂故然十二部經各有二相今約一相
說以乘中無此三相故也餘如此說言何名為藏
者彼疏云悋惜名藏根熟時為說大乘故無祕藏
何字應是可字即反顯也陀羅尼者此云總持言
五明論者一聲明釋詁訓字詮目疏別二工巧明
技術機關陰陽曆數三醫方明禁呪癎邪藥石針
艾四因明老定正邪研覈真偽五內明究暢五乘

因果妙理如西域記說。】

「疏正唯修多羅攝者此約部帙唯修多羅藏攝此經
兼詮戒慧亦通餘二藏攝約彼此義同故故探玄記
第一說或第二第三藏攝此約同教辨言若就修多
羅下約別教說或上約自他分彼此此約自經中復
分彼此以攝也言以義揀教者以三藏是教即言教
非教攝中教也而三藏名通權實上辨兼證乃約同
教故今以無盡之義揀同取別唯信第十藏攝此經
也(自他准說)探玄記云對下文十藏所攝以主伴具足顯
無盡故此約別教又綱要云若依此經十藏品中自
明信等十藏為實攝於此經(言十藏者謂信戒慚愧聞施慧念持辨十皆云
藏)問何以十藏一品却攝一部耶答說處雖在一品
約義該攝一切以皆明具足主伴等(十玄舉初後二門攝中間之入
門故疏中准知)則此經流類之經及十地等論皆十藏攝問
三藏能詮是教十藏是義如何以義而攝教耶答小
乘教義俱不融三乘義融教不融一乘教義俱融故
得攝耳意云十藏之義即能詮教或可詮到十藏義
之能詮方攝此經非詮餘義之能詮可攝此經也故
云以義揀教。

疏通相十二分教等者下疏鈔云舊名十二部恐濫部
帙改名分教各有二相一唯修多羅或二或三(如前巳引)二
祇夜此云應頌一與長行相應之頌由於長行說未
盡故雜集云不了義經應更頌釋如十住品發心住
頌即其類也二為後來應更說故如涅槃云佛昔為

諸比丘說契經竟爾時復有利根眾生為聽法故後
至佛所即便問人如來向者為說何事佛時巳知即
因本經以偈頌曰我昔為汝等不識四真諦是故久
流轉生死大苦海等三授記梵云和伽羅那亦云記
別授者與也記云錄也別者分別佛與記故一記弟
子生死因果其文非一二記菩薩當成佛事如記彌
勒云未來有王名曰禳佉當於是世而成佛道等發
心品中及出現內並有此類四伽他此云諷頌即是
孤起頌舊云偈一為易誦持故二為樂偈者故三天
偈讚皆是其類五尼陀那此云因緣一因請方說為
重法故如十地品三家五請二因事方說知本末故
如觀善財又雜集云又有因緣制立學處即因事制
戒亦第二攝六優陀那此云自說一為令知而請法
故如十地本分等二為令所化生慇重故念佛慈悲
為不請友如普賢行品等七本事梵云伊帝目多伽
一說佛往昔事如威光太子等二說弟子往事如說
諸善友因緣等八本生梵云闍陀伽謂說昔受身一
說如來如說威光數數轉身值佛等二說弟子諸善
友等然其本事但云其事除所生事本生要說受身
九方廣梵云毗佛略一廣大利樂故二正法廣陳故
此經一部全受斯稱涅槃云所謂大乘方等經典其
義廣大猶如虗空雜集開為五義云方廣者謂菩薩
藏相應言說亦名廣破一切障故亦名無比法無有
諸法能比類故一切有情利益安樂所依處故宣說

廣大甚深義故(釋曰開總菩薩藏相應言說為四并總為五也)十未曾有梵
云阿浮達磨亦云希有法一德業殊異故如初生即
行七步斯經不起而昇四天等二法體希奇故謂菩
薩不共功德經文非一十一譬喻梵云阿波陀那一
為深智說似令解真故如法華云諸有智者以譬喻
得解如出現品一一喻明二為淺識就彼類誘令信
故如為擔人說二蘊等此經所無故僧伽吒經云色
為一頭心為一頭身為重檐甚可怖畏三毒所壓不
可得勝去來常檐不能遠離(法喻各有六事喻六事者一檐頭為二三檐身
四檐中物五打檐人六去來常檐法六事者一心二色三連合色心為身四三毒五二蘊假者六六道去來不
離其所壓之言中含第五事也)雜集通說為令本義得明了故十二
論議梵云優波提舍一以理深故二義不了故並須
循環研覈或佛自說或菩薩相論如問明品等然契
經望餘總相略相則許通有別相則無(此下料揀十二互有無也
今契經二相通者可知無者以長行綴緝是餘十一所不攝故)應頌諷頌互望並無
本事本生互望亦無本事本生望於記別亦是互無
上二過去記別未來故自說因緣容得互有如因事
說不由請故除上所除餘皆互有(謂如應頌除諷頌餘皆有諷頌亦除
應頌餘皆有乃至本事除本生及記別餘皆俱有等餘義准思)問此十二分於大小
乘為局為通若皆大者何以涅槃云護大乘者受持
九部(經俱云若有比丘供身之具亦常豐足復能護持所受禁戒能師子吼演說妙法謂修多羅祇夜受
記伽佗優陀那伊帝目多伽闍陀伽毗佛略阿浮達磨以如是等九部經典為佗廣說利益眾生等)法
華第一云我此九部法隨順眾生說瑜伽等論說聲
聞無方廣故答然諸經論且約一相故作是說如實

大小皆具十二分解深密經說菩薩依十二分教修
奢摩他瑜伽云佛為聲聞具演十二分教故今疏云
通相十二分教亦分大小對下隨人各立之教故名
通相於十二中雖大小乘增減不同亦聖教自分但
是通相之義實通有十二分故然涅槃中但有九者
依三部中之小相故謂因緣中因事制戒譬喻中誘
引淺識論議中約非了義故唯有九法華小乘唯有
九者三部中大相故於記別中記當成佛自說中為
不請友方廣中廣大利樂明知且約一相然此經之
中具十二分義如上引。」

【鈔由前經藏等者三藏二藏等皆有權實此即躡
前起後也隨其自宗不同各自立教異故鈔略語
深者以海喻深廣沖深但語深也言法雲智光略
明深廣者以此深廣說之難盡故且略明法雲約
橫明廣智光約竪顯深言下經云下義引十地品
文下疏云從所受處名法雲地謂佛身雲遍覆法
界法雨亦多(釋彌漫也)唯此能受若直從所受法應名
法雨地若從能受應名法海地以此法器廣大如
海故能安者堪能安受文故受者信受故上二受
文攝者思惟攝取義故持者持取彼文義成二持
故(文持義持)雲雨說法故者次經明法雲地菩薩自以
願力起福智悲雲普霔法雨滅惑塵𦦨生善益根
故即從自受名今既雲雨說法用證上法雲也。

鈔夜摩下疏云悟說勝義甚深之法表十行建立

故云勝林赫日之言但取陽光時長難窮其際言
孟夏者禮記注云孟者長也仲者中也季者少也
此乃取意譯也梵本敵對翻後熱月即四月十六
日至五月十五日也西域一歲立為三際謂熱雨
寒從正月十六日至五月十五日為熱時從五月
十六日至九月十五日為雨時從九月十六日至
正月十五日為寒時今後熱月兼得此方孟夏後
半故合中明佛德廣博經云功德總該一切疏日
智光且從勝說以果位智強故。
▲鈔妙辯叵窮下
拂迹明玄(四辯八音具如前明)。
▲鈔全依體上等者無言真
體性不變易體全為用說法應根說無休息故非
是無言言中求體竟不可得故非在言然能說之
妙下明不可取文字所說之深下以言不及故。

鈔故經云下即十忍品前二句了體而能示言說
起用也如響徧世間者疏云一空谷二有聲此二
是緣三聲擊空谷便有響應此明所起四有而非
真此彰無性五愚小謂有谷喻如來藏聲喻緣感
以如來聲不違法性而能隨類故徧世間令聞響
之教了如響之聲通達性相無礙之法上皆深故
叵窮也。
▲鈔故下經云下妙嚴品文下疏云初句
即能照法門如一日宮千光並照隨舉一法有無
量門然有二義一約相類如一無常門有生老病
死聚散離合得失成壞三灾四相外器內身剎那
一期生滅轉變染淨隱顯皆無常門餘亦如是二

就性融不可盡也次二句普運照義一日周天則
日日無盡一門歷事則劫劫無窮方便多門終歸
一極廣者無邊大者無上末句普運光明日天子
了達前法故能說多端也。
▲鈔所感非一故者能
感所應之根既無窮盡所感能應之教亦非一故
助證云感字誤書是應字則所應非一故以上句
能說多端下句所應非一正相對故或可依字不
改是順尋常語言如云所生父母父母豈是所生
此以所目能耳今雖言眾生所感亦目眾生之能
感耳義雖可通然今以能應之教為門上句能說
多端此句能應非一所感即能應故前釋為正言
九地云下疏云問答成就以居法師位故能普應
也故肇公云般若無知對緣而照萬機頓赴而下
撓其神千難殊對而不干其慮若守分別之情何
能頓領殊難自非般若之功孰可斷疑令喜即證
所感能應之教非一也菩薩尚耳下舉劣況勝可
知。
▲鈔出現品云下亦證能應叵窮也故下但結
如來教法能深等言如來音聲者次前經云佛子
如來法輪悉入一切語言文字而無所住譬如書
字並入一切事一切語一切筭數一切世間出世
間處而無所住今但引其合文也下疏云無住故
用而常寂即無變也遍入故寂而恒用即之變也
上皆廣故叵窮也。
▲鈔是知下總收上義深廣即
前二義高而無上猶孤峯四絕喻法以四邊不可

入故可仰則但可知其高勝叵昇則莫能窮究其
極遠而無邊猶大海周天雖涉而難越度喻雖趣
入其法難盡邊涯又高遠故叵窮也。】

「疏極位所承等者承者稟受挹者酙酌。」

【鈔十地菩薩等者十地名因位極者約不開等覺
故娑竭羅此云大海於海中此為最尊獨得其名
言唯除者唯海能安受一切水故受者不濁故濁
如不信合信故不濁攝者餘水數入失本名故持
者用不可盡故如來祕藏者意取法明照雨蘊在
法界藏故所受法妙言大法明者論云性故謂三
慧所知名法自性大法明是聞思二慧攝受故照
是修慧所攝受故大法雨者論云作故謂說授眾
生如雲與地雨雨故言皆不能下能安受文故如
前巳釋。
▲鈔第五經下妙嚴品文也言佛子者下
疏云一外子謂諸凡夫未能紹繼佛家事業故二
庶子謂諸二乘不從如來大法生故三真子謂大
菩薩從大法喜正所生故即九地巳下三種佛子
皆不能測言精進力下即法界品說大願精進力
主夜神也善財見彼雖寄第八地應是極位菩薩
示居八地也有本云喜目者誤書也。

鈔應有難云者躡跡難也答意云若凡自力誠不
能測今依聖教及正理方能知故。
▲鈔故涅槃下
問前云九地不能安等今具縛何能知耶答前明
一切佛雲雨說法故不能盡知今憑教理少分比

知故不相違。
▲鈔即仰推之智下即勝鬘經意彼
經有三種人於甚深法義離自毀傷生多功德一
成就甚深法智二成就隨順法智三或有於甚深
法不自了知仰推如來所知非我境界彼疏云初
是地上菩薩證理次是三賢順法而行後是十信
高推信仰故既推佛能窮究知之今但深生淨信
比解佛教證理斯言無過矣。

鈔如龍樹下謂龍樹造智度論釋大品般若無著
造能斷金剛般若論釋金剛般若僧肇等造四聖
疏釋淨名經等言生公之立四輪者彼云始於道
樹終至泥洹凡論四種法輪一善淨法輪謂始說
一善乃至四空令出三塗之穢謂之善淨二方便
法輪謂以無漏道品得二涅槃謂之方便三真實
法輪謂破三之偽成一之美謂之真實四無餘法
輪斯則會歸之談乃說常住妙旨謂之無餘餘至
下文當知。

鈔周易等者義引繫辭證云天下同歸而殊途一
致而百慮(注云夫少則得多見惑塗雖殊其歸則同慮雖百其致不二苟為其要不在博
求一以貫之百慮而盡矣)今順疏中同歸故引前却耳。
▲鈔謂
若下舉況也爾雅云一達謂之道路(長道)二達謂岐
旁(支道旁出)三達謂之劇旁四達謂之衢(交道四出)五達謂
之康六達謂之莊七達謂之劇驂(三道交復有一岐出)八達
謂崇(四道交出)九達謂逵(四道交出復有旁通)今言此等雖異所
入王城不異也言九流者前漢藝文志說全身保

國凡有九流一儒流(祖述堯舜憲章文武宗師仲尼者也本出司徒)二道
流(絕禮樂去仁義獨任清虗者也本出史官)三陰陽流(敬順昊天曆象日月本出於羲
和之官)四法流(信任賞罰以補禮制者也本出於理官)五名流(名位不同禮亦
異數出於禮官)六墨流(推兼愛之意出清廟之官)七縱橫流(言其當制宜受命而
不受詞者也出於行人之官)八雜流(兼儒墨合名法出於議官)九農流(播百穀勸
耕桑以足衣食者也出於農稷之官)言百氏者即諸子百家雖文說
異而大道何殊。
▲鈔今疏借用下合釋言一約教
者始則四十年前教隨根異故殊途終則法華一
極故一致二約根者不揀何時而至理常一三約
體者一實體外無三權等。

鈔一音即是下佛國品文也彼經云佛以一音演
說法眾生隨類各得解言藥草喻者玄讚云去疾
神功名藥稟潤之形曰草喻行藥草稟教修生品
中詮此故云藥草喻品妙嚴品鈔引彼經釋云三
草者謂小草中草上草二木謂小樹大樹以人天
為小草經云或處人天轉輪聖王釋梵諸王是小
藥草二乘為中草經云知無漏法能得涅槃起六
神通及得三明獨處山林常行禪定得緣覺證是
中藥草菩薩為上藥草經云求世尊處我當作佛
行精進定是上藥草此通說大乘為上以大乘登
地巳上慈蔭義廣復加二樹七地巳前小樹經云
為諸佛子專心佛道常行慈悲自知作佛決定無
疑是名小樹八地巳上為大樹經云安住神通轉
不退輪度無量億百千眾生如是菩薩名為大樹

佛平等說如一味雨。

鈔如來知是一相下證成上法雨一味也一相者
無異相故無相相故般若云皆同一相所謂無相
無量義云一相無相一味者一無漏味殊勝資益
無別體故何者是一相一味之體所謂下出其體
也文有五句前四德後一一性解脫相者我德(脫二
障縛得自在故)離相樂德(離變易眾苦故)滅相淨德(性絕妄染故)常寂
滅相常德(四相不遷故)終歸於空者即四德不空藏同
歸空藏為體是一相一味也。
▲鈔原聖本意等者
原者鞠窮之義若據機緣請說即隨機勝劣亦三
乘淺深若欲鞠窮我佛出世本意唯為一佛乘故
彼經云諸佛世尊唯以一大事因緣故出現於世
等。

鈔如經說一無常下文有六義乃含多意一以生
滅代謝等者有二說會解云即小乘中意尚通人
天乘寂照則云是小乘義并立相始教二或云無
彼常故名為無常會解二釋一於依他法上無餘
性釋謂依他法上無彼徧計常無相之常無彼圓
成常有相之常故云無彼常是無常也二亦於依
他中約染分同徧計故無彼淨分同圓成之常故
云無彼常故名為無常初意即大乘初教中義後
意通實教義寂照則云於依他上無圓成常亦始
教義三釋皆通三或云不生不滅名為無常者此
具一論二經之文即有多意一論者即中邊論故

下疏云依中邊論約三性說則初後二性不生不
滅是無常義謂徧計無可生滅故圓成體常湛然
故約二性說不生不滅是無常也此有二義若依
他無性即是圓成即實教義若以即空即破相始
教義言二經者淨名經迦栴延章云諸法畢竟不
生不滅是無常義肇公釋云小乘觀法以生滅為
無常義大乘之士以不生滅為無常之義無常名
同而幽致殊絕乃至云以遣常故故言無常非謂
有無常無常常無故云畢竟不生不滅是無常義
即破相意也生公釋云無常者以事驗之終歸有
滅始無然乎始若果然則生非定矣生不定生滅
孰定哉生滅既其不定真體復何在哉推無在之
為理是諸法實義實以不生滅為義豈非無常之
所存乎此則正就生滅推之即無生滅(寂照通破相會解唯
實教)二即菴提遮經云若知諸法畢竟生滅變易無
定如幻相而能隨其所宜有所說者是為無常義
乃至云若知諸法畢竟不生不滅隨如是相而能
隨其所宜而有所說是無常義等故下疏云菴提
遮經說不生不滅是無常義生滅即是常義等鈔
云此意正顯性相交徹二義相成生滅相盡無常
即常故不生不滅是無常義隨緣不變常即無常
是生滅義也又性即相故不生不滅是無常義相
即性故生滅是常義互奪則雙非互成則雙立釋
曰今唯取性即相故即終教義也四或無法可常

者決擇記云絕待真理無彼對待可常故名無常
是故真如門隨順但具非常非無常之言念爾今
遮可常故名無常或即無法可常者約真望俗俗
諦門中無有一法可謂常者(初即頓教義次通相真俗相望)若寂
照云約徧計無法可常以理無故(亦通相約諸教說也)五或
云真如下即終教意六或聞無常下即雙非顯中
是頓教義言等者等取圓教中義下鈔云若華嚴
宗一切法趣無常無常攝法無遺義理無盡方真
無常總收諸義以為一致皆是此宗一義所收也
此則一無常言自含五教攝乎多義如何定分耶
明知下但隨人解不同法元無異無常既爾餘若
空等例然如十住疏鈔具明。
▲鈔乃有四種者即
生滅無生無量無作四種也如下天台教處說。
▲
鈔十二因緣下此通相之意不同別義唯緣覺觀
緣生故二乘不見佛性利鈍分二十地見佛性不
了了佛了了見故因果不同菩提者皆無漏智也。

鈔又如中論者即天台四教所化之根各緣三諦
之境以成三觀之解即四或字下為四教也初藏
教中緣生色法其體不無析盡方空謂呼析盡之
空方為空也十字即剩或可不剩意云但析色明
空不得即空十方虗空方可呼為即空也言賴緣
故假非施設之假者假猶藉也以彼不了法空不
知從空施設權假以利有情故弘決志云今此虗
假賴眾緣成非從空出設權利物言離斷常故者

離外道斷常二邊名中因緣生故不斷析之空故
不常然但約有為事中離斷常爾非佛性中道也
言雖三句皆空者初析法空故空二無實故空三
無邊故空初一自體名空次二空他名空尚不能
成通教即空之淺義況別圓教即假即中之深義
耶。

鈔或云因緣下第二通教機解也言體即是空者
體達緣生之法無性故即空而不得即假即中者
斥無法性妙假妙中設作下許有自義以設作假
中之解皆順入但空故言離斷常二邊者一切諸
法當體即空故非常空非斷滅故非斷既離斷常
故云中亦即空或云離斷常云中者亦即離空之
斷離假有之常故此通教即色明空即色故非斷
明空非常也言三獸渡河者優婆塞戒經云佛告
善生如恒河水三獸俱渡兔不至底浮水而過馬
或至底或不至底象則盡底即十二因緣河也聲
聞渡時猶如彼兔緣覺渡時猶如彼馬如來渡時
猶彼香象今鈔借意證此通教三乘同稟明依此
教三乘之人作是解故不遮其中解心復有淺深
成三乘故或可證此中論一偈四教機解淺深不
同然前解為正。

鈔或謂即空即假下第三別教機解也言迤邐者
展轉之義以三空三假三中而義各異故名別教
如觀一緣生色法上論三空者弘志云無住故空

真諦中空也虗設故空俗諦中空也中理無邊故
空中道諦中空也雖似一空一切空然不無次第
故屬別教言同有名字故假者以有空名假名中
名故三皆假然亦三名不同故屬別教言三種皆
中等者真諦離有無故中俗假涉有就根施設化
用不住愛見悲化之邊不住沉空不化之邊故中
言約一實下色等實性真如寂諸邊故中也。

鈔或謂即空即假即中下第四圓教機解也即空
下標雖三下釋如一緣生色等義雖有三據體一
故雖是一體不礙三故言思道斷者以詮緣無寄
即不思議空也但有名字者圓融三諦假名詮說
設圓融之言亦假設故但有名無實即是相故者
謂空有中義即是實相佛性中道之體則觸處皆
中此上總意但以下別釋但用空一名即具假中
之義悟徹空義即悟假中之實以理事等皆融通
故言餘亦如是者謂但以假為名即具空中悟假
即悟空中但用中為名即具空假悟中即悟空假
故云餘亦如是。
▲鈔是知隨聞下總結前說可知。

▲鈔法界品下即守護一切城主夜神說皆因時
法海雷音光明王佛涅槃之後法欲滅時有千部
異執千種說法等。

鈔夫子云等者論語第二篇文也注云攻者治也
善道有統故(殊途而同歸異端不同歸)彼疏云此章禁人邪學
異端諸子百家之書也言人若不學正經善道而

治乎異端之書斯則為害之深也巳可得下釋成
可知圭峯云即留支羅什一音教是此意也。

鈔今欲分教等者詮義淺深不同故教權實成異
欲使不迷耳故處處經中皆云依了義經不依不
了義經故須分其權實耳。

鈔一音但是教本等者佛一妙音是今之教本故
故佛音聲非即是教教乃在根所聞今分隨根不
同豈遮異教。
▲鈔長風是一百竅異吹者喻顯也
先順後豈以下反顯莊子云獨不聞之翏翏乎(良救
反即長風之聲)山林之畏佳(子唯反即扇動之貌)大木百圍之竅穴
似鼻似口似耳似枅(音難又音扇即屋㯭也似)圈(具院反如羊豕之闌圈也)
似臼(其九反)似洼者(於華反謂曲而擁膧)似[漲-長](音烏即[漲-長]下而不平)者(上八
舉形勢之不同下八言音聲之有異)激者(經歷反如水湍激聲也)謞者(音孝如箭鏃頭
孔聲也)叱者(昌實反咄聲也)吸(許及反如呼吸聲也)叫者(吉弔反如叫呼聲也)譹
者(音豪哭聲)宎者(於堯反深也若深谷然也)咬者(於交反哀聲也)廣如彼說
言百竅齊響者即是不分清濁高下等音名為齊
響廣鈔云便為百竅為一音響非是同時響為齊
響也即顯清濁等各異也。
▲鈔以一音一雨下應
有問言前不分教疏中雙明音雨今分教疏中何
但言一音而不言一雨耶故此答也意云前彰義
有所憑故雙引二經今以一音是法一雨是喻義
相不異也。

鈔一隨自意語等者如華嚴經二隨他意語等者
如阿含等經三隨自他意語等者如淨名經等言

不分初一者若約一實異權等三亦是分也。

鈔如前所引者謂無常四諦緣生等然此亦約一
往而言若約如無常中各隨異義并四諦等天台
分為四教豈曰不可分耶故今猶半縱之未是全
奪故也。
▲鈔若說二空此可名大下問下敘通教
云二乘同學二空又阿含云無是老死無誰老死
亦明二空彼何名小耶答通教廣慧二乘得學二
空今據愚法不明二空阿含少分明法空今從多
分但明人空又雖說法空而未明顯今就顯了唯
明人空。

鈔一善會佛意等者佛意說權乃是隨機佛意說
實乃是稱理佛意如是要善解會既佛意雖分而
不成枝流故不執異而迷同也二有開顯等者以
教中佛自說於開顯然開字有二義一於一佛乘
分別說三名之為開即是從本流末二開者開除
開發故是則說三為方便歸一真實即攝末歸本
也今約後義豈成枝流。

鈔涅槃第九等者一段鈔文義科為三。

  
  * 初引經(三)
  
  * 初標(涅槃)
  * 二釋(三)
  
  * 初標(轉中)
  * 二釋(四)
  
  * 初水(若王)
  * 二盤(若王)
  * 三器(若王)
  * 四馬(若王)
  * 三結(如是)
  * 三合(三)
  
  * 初標(是大)
  * 二釋(五)

  
  * 初約佛說無常(若佛)
  * 二約法說苦(或復)
  * 三約僧說無我(又復)
  * 四約空具四義(或復)
  * 五約佛性顯真常(或復)
  * 三結(是諸)
  * 二疏釋(三)
  
  * 初彰古釋(然彼)
  * 二今別釋(二)
  
  * 初明釋中次第(二)
  
  * 初明喻次第(今謂)
  * 後明合次第(三)
  
  * 初總明王義(三)
  
  * 初前三明三修(合中)
  * 二第四明四空(四合)
  * 三後一意妙有(而最)
  * 二別明後二(然空)
  * 三什成密意(由於)
  * 後明標中次第(又初)
  * 後顯同異(故此)
  * 三出引意(然引)

鈔先陀婆者彼疏云即是山名此山出好鹽器水
馬以處目物四種同名先陀婆也此從重至輕以
苦空無常無我為次也。
▲鈔釋中一水二鹽等者
此依王所作事業為次法中無常苦空無我為次
也總舉一名別索四物故名密語法中如一無常
名含苦等四義一解脫名含常等四德也。
▲鈔是
大乘經下合也言有四無常者彼疏云一分相門
唯一無常苦等則非二攝相門無常為主統攝諸
義悉成無常苦等亦然四權既爾四實准知今據
攝相四俱名無常如三空門以空為首故名三空
大乘菩薩如智臣也。
▲鈔為眾生說如來涅槃者
此下法喻有似不齊喻中先陀婆一事法中云佛
涅槃等四名然但約同是密語不約數齊或此四
約攝相門皆得一無常名則法喻正齊也然其次
第與前標別此約其三寶修證次第故(前三修第四證)。
▲
鈔為計樂者說於苦相者由法滅故人多造惡受

諸苦報故偏受之以明苦也破計生死為樂故說
名苦。
▲鈔我今病苦者舉佛助顯眾僧破壞虗假
義顯故就之偏明無我令修無我之觀十住鈔云
略不說空即是三修所略空義為計生死為淨故
觀為空如常多說不淨觀治計為淨今此復是別
門隨根異故又義深於不淨故而無不空之德(不如
翻不淨而有淨德也)故名權行十住鈔云空亦不淨是有為
故即心所變之空相故涅槃云淨者諸佛菩薩正
法名為善有此中應問云且如空行為淨有為不
淨若是淨者與本倒之淨實德之淨既同是淨如
何翻對若是不淨却違般若等教空是淨義故又
問實德淨與本倒淨為空為不空若空故名淨本
倒如何計空若有故名淨却違般若等教淨是空
義故答空與淨皆通二義空通淨不淨二(對本倒名淨對
實名不淨)淨通空有二(本倒實德皆通空有)但諸教臨時各取一
義不可互准為難且如空行為不淨者真理離邊
空有皆絕若言空者即著空相為不淨污真淨理
故實淨對破之餘義易知思之可了。
▲鈔所謂空
者下至不變清涼涅槃疏意但是權行中空義清
涼意具無我等四義所謂下至則名為空空屬生
死無常故次鈔云由於生死無常等中密顯常等
故為密語即非一切法中正解脫十住鈔云一切
法屬有為故正解脫既非一切法明是無為於此
中無權四行彰其四德故為密語言無二十五有

者舍利弗毗曇論偈云四州四惡趣梵王六欲天
無想與淨居四空并四禪此等計我今無二十五
有以明無我法中密顯真我故言是解脫中無有
苦者起信云覺即不動動即有苦今既不動無苦
密顯樂也言無有色聲等者色等為相相即不淨
設淨分之事妄未盡故今無相故密顯淨也十住
鈔云若有處所則非清淨淨無淨相方真淨故言
常不變易等者起盡故無常不安隱故熱惱不恒
故變易今無彼無常故常無熱惱故清涼無變易
故不變皆是常義故具權實八義。
▲鈔一切眾生
下涅槃疏意彰實常義隱權無常清涼意具常等
四德。
▲鈔是諸比丘若能如是下總結令順學為
佛真子故十住鈔云以絕常無常之淨心照常無
常之圓理苦樂等准知即定即慧而雙修依此法
生是真佛子。

鈔彼經疏下一就佛明無常二就法明苦三就僧
明無我四就解脫明空五就佛性說常此五中皆
有權實前四彰權隱實後一彰實隱權。
▲鈔今謂
下清涼釋也先明喻中次第言當其空有器之用
者語出老子三十幅章彼云當其無有車之用河
上公注云器中空虗故得有所承受下鈔云器中
不虗即無所用故器喻空馬由人策不自在故故
喻無我此上直喻無常苦空無我四義如次。
▲鈔
合中無常苦無我是三修法屬生死者意云若順

喻次第第三合器當說於空今順三修為次故立
空義却為第四也然涅槃有劣三修即無常苦無
我有勝三修即常樂我下鈔云涅槃哀歎品有三
修比丘修苦無常無我經云我不但修我無想亦
修習其餘諸想無常想無我想略不說空故云三
修然空非生死是三修法依生死法修三觀故故
云屬生死。

鈔四合空等者是正解脫中空彼無我空彼苦空
彼不淨空彼無常一向空他四義並以器之空義
喻矣言即是常者語略應云即是常樂我淨故以
連帶無常之言故但翻云即是常故又或可以常
義顯約攝相門樂我淨等皆常也。
▲鈔最後佛性
者即前云或復說言一切眾生有如來性等此中
妙有者非情謂之有涅槃云有名執著無名虗妄
當知難擬故稱妙有此對前第四但明空義故云
妙有即合前馬者馬是喻依喻體有三一由人策
不自在故我者自在既不自在故喻無我二不無
義以喻妙有前取初義今取此義三進止無滯義
後文說之以喻真我。

鈔然空中四義等者別明後二義也以釋此二義
與彼疏不同故須別明委釋也或可通重繁妨妨
云空中巳有四實與第五節豈不重耶釋意遮表
異也第四真空實德四義遮權四行第五佛性妙
有直顯四德故為異也言亦應具下亦重通妨難

云既遮表別遮中既有四德表中何但云常故此
答也意云但經文略故亦應具說我樂淨故此約
別相門答也若攝相門如上巳明或含在正解脫
中故略不說(此別作一義答遮表不分同彰八行故)何者遮中不動
故樂無相是淨無變下是常與佛性真常無異馬
又我義者即前第三義以自在故喻真我即前遮
中無二十五有無我中密顯真我也是則此正解
脫中具彰八行在境名德在心名行皆是觀行故
也是則寂而常知常無常等既不生二解朗鑒居
懷豈非妙行耶。
▲鈔由於生死下釋成密意可知。

鈔又初標中下釋初標中次第也有漏皆苦我所
咸空有為無常非實主宰故云無我從重至輕以
為次也。
▲鈔然引此文下總收前說令解達諸教
隨所言說須善得意趣何礙分耶。
▲鈔不能正修
下既解初心作佛是方便權說即不能如法正修
言高推聖境者如云此是入理聖人境界我何能
耶即不能速證果也幸有善財龍女等能正修行
速證菩提言失大利者以深為淺而復自欺故。
▲
鈔數息看心者由散心難制佛令數出息一入息
二乃至出息九入息十數了却從一至十不限番
數使出入無差數自不錯等然數時有四行相一
以一為一二以二為一三順數四逆數言以一為
一者入息為一出息為二如上所明二以二為一
者即將出入二息合為一數亦從一至十三順數

者上之二義從一數至於十四逆數者從十數至
於一如是觀時以一為數亦得以二為數亦得於
順逆次第終而復始但無三失一數減失謂於二
為一於三為二等二數增失謂於一為二於二為
三等三雜亂失謂於入為出於出為入等又順正
理師又有三失一太緩失為修觀時加行心緩因
此觀行不得成就二太急失修此觀時由加行心
懆急因此內身風大不調脉候不安而便病生三
散亂失謂修觀時心多散亂由此為緣却生煩惱
等此乃意令看守其心令不餘轉修學既久亂想
皆絕其心寂然行人不了躭以為真雖勤苦久修
只得小乘之果不得大涅槃一日之價法華云我
等從佛得涅槃一日之價意云三祇方得大涅槃
今三生六十劫拙度小果但得大涅槃一日之價
鈔云不得者顯因異果也其猶求利之人自身負
擔貨遷有無等用功雖多所獲至少蓋法淺也或
得仙方使瓦礫為寶等用功極少所獲甚多蓋法
深也。

鈔謂分析權實等者三乘是權一乘是實空即破
相有即二乘頓漸等為偏圓教可知取捨之言通
上及下若淺之深捨權取實此言捨者非謂厭棄
但知是方便不奪方便之意故此言取者非謂執
取但可依之修學故一乘三乘等取捨准知遲速
者通上權實空有偏圓小為速三生六十劫四生

一百劫但得小果故大為遲修行長劫得大果故
三乘遲一乘速龍女速成是一乘故又破相名遲
般若五百八十四云若諸菩薩起心我當精勤經
爾所劫流轉生死定當引一切智智若起此心不
能證得一切智智問心作分限有何過耶答是諸
菩薩厭怖生死速求菩提由心速故便作分限不
能圓滿自他善根由怖生死或隨二乘若作分限
設經殑伽沙數大劫不滿六度以六度皆無邊故
一切智智亦無邊故始終二教名速三祇必成佛
故又始終名速頓教一念不生即佛故速又偏教
定遲定速圓教遲速無礙義是前說如此分析方
知佛法無不包也譬如下託喻反顯也可知又若
下重釋若不分則人以邪正為一例也今正中尚
有深淺儒道豈可同佛教耶。

鈔深密解節金光明經者義如下說涅槃半滿如
向所明言又約五味之差者涅槃十四云譬如從
牛出乳從乳生酪酪出生酥生酥出熟酥熟酥出
醍醐佛亦如是從佛出十二部經從十二部經出
修多羅修多羅出方等方等出般若波羅蜜般若
波羅蜜出大涅槃然此經古德取意不同遠公以
佛即應身十二部經即小乘經修多羅即大乘相
教以方等經即大乘空教以般若即離相證實之
慧若約行辨教即般若經以大涅槃即了因所了
實性若約實辯教即涅槃經若南中諸師以乳為

有相教(即小乘合十二部經)以酪為無相教以生酥為方等
褒貶教以熟酥為同歸教以醍醐為常住教若天
台以乳為華嚴酪為阿含生酥為方等熟酥為般
若醍醐為法華涅槃(天台所用轉變不定此配五味多約此說)然上諸
說對於經文義多不順如遠公以方等為空教復
以般若為般若經般若又是何教南中諸師以熟
酥合般若之教以為法華等天台修多羅為小乘
以涅槃為法華文多不順現相品鈔清涼釋云佛
自揀此經異於小乘今牛出乳是大乘教若爾何
成五味謂十二部經辨所說教出修多羅者出生
契理合機之義由契理故顯出真理廣陳為方等
依理生智故出生般若般若以智契理成極果故
出大涅槃此意明智契理為大涅槃經正詮此即
實教義此釋多順經文之意然今文約五味之差
皆佛自分即前諸師配屬諸教無失但各是一意
耳。
▲鈔無著之扶五性者無著所造顯揚論第三
云可救者謂三乘寂滅法性不可救者謂無三乘
寂滅法性其不定性從在三乘之中若以此為極
則三時之義自立言龍樹之判四門者即智論開
空有兩亦雙非為四門及共般若不共般若等也。】

「疏後魏菩提流支者即北朝元魏時也揀於曹魏故
云後魏姓托䟦都雲中至孝文帝時遷都洛陽改姓
元氏復名元魏菩提流支此云覺希亦名道希亦名
覺愛北印度人徧通三藏妙入總持志在弘法廣流

視聽宣武永平元年歲次戊子至洛陽武帝親慰勞
住永寧寺供給七百梵僧以流支為譯匠凡譯經論
三十九部梵本萬夾筆授草本滿一間屋洞善方言
兼工雜術常坐井口操罐置空或呪井令涌酌而為
用言同時報萬者報者告也探玄記第一并教義云
留支立如來一音但隨根異而今疏云者應是流支
義亦不定互說不同今且敘一邊耳。

疏二姚秦羅什等者姚秦亦若後秦以符堅號前秦
也姓姚氏正姚興時也具云鳩摩羅什此云童壽東
印土人父以聰敏見稱龜茲王聞以女妻之而生於
什什居胎日母增慧辯七歲出家日誦千偈義旨亦
通至年九歲與外道論義辨挫其邪鋒咸皆愧伏年
十二有阿羅漢奇之謂其母曰常守護之若年三十
五不破戒者當大興佛法度無數人又習五明論四
韋陀典陰陽星筭必窮其妙後習大乘數破外道遠
近諸國咸謂神異母生什後亦即出家聰拔眾尼得
第三果什既受具母謂之曰方等深教應大闡秦都
於汝自身無利如何什曰菩提之行利物亡軀大化
必行鑪鑊無恨從此巳後廣誦大乘洞其祕奧西域
諸王請什講說必長跪座側命什踏而登之符堅建
元九年歲在丁丑太史奏云有德星現外國當有大
德智人入輔中國堅曰朕聞西有羅什襄陽有道安
將非此耶後爰遣將軍呂光率兵七萬西伐龜茲得
什同歸至涼州聞堅為姚長所害因據西涼亦請什

同留至姚興弘始三年興滅西涼得什方入長安秦
主興厚加禮之延西明閣及逍遙園別舘安置敕僧
叡等八百沙門諮受什旨興卑萬乘之心尊三寶之
教於草堂寺共三千僧手執舊經而參定之莫不精
究洞其深旨時有僧叡甚嘉什所譯經叡並參正凡
譯經論九十八部。」

【鈔則順下出現品等者經云應知如來音聲遍至
普遍無量諸音聲故(䟽云一隨類音)隨其心樂皆令歡喜
說法明了故(二隨樂欲音)隨其信解皆令歡喜心得清
涼故(三隨根解音)化不失時所應聞者無不聞故(四隨時音)
無生無滅如呼響故(五外隨緣如我無生滅)無主修集一切
業所起故(六內集緣成何有主宰)甚深難可度量故(七非一非多能
一能多故甚深也)無邪曲法界所生故(八純稱法界故)無斷絕普
入法界故(九橫入無斷故)無變易至於究竟故(十竪歸一極上即圓
音十義也)復有十喻如教迹中巳辨言六句融通者次
經云應知如來音聲非量非無量非主非無主非
示非無示疏云一莫窮其邊故非量二隨根隨時
有聞不聞故非無量三多緣集故非有主四純一
法界生故非無主五當體無生故無能示六巧顯
義理故非無示言初師善口天女等者即第四喻
合前第三隨根解音也言後師順如水一味等者
即第六眾水一味喻第八無邪曲音經云譬如眾
水同一味隨器異故水有差別水無念慮亦無分
別佛音亦爾一解脫味隨根差別言齊楚俱失者

有二說一云莊子徐無鬼篇云齊人蹢子於宋者
其命閽也不以完(疏云閽守門也齊之人棄蹢其子於宋仍命守門者形全自以
為是)不其求鈃鐘以束縛其求唐子也而未始出域
有遺類(鈃音形小鐘也唐亡失也求覔亡子而不出境域束縛鈃鐘恐其損壞貴器以為不
慈遺其氣類亦言我是)夫楚人寄而蹢閽者夜半於無人之
時而與舟人鬪未始離於岑(岸也)而足以造於怨也
(楚郢之人因子客寄近於江濱之側救蹢守門之家夜半無人之時輙入他人舟上而舟未離岑岸巳共
舟人鬪打不懷恩德更造怨辭亦云我是慧子之徒此之類也)二云即子虗上林
二賦之意初子虗賦中誇楚之雲夢高奢顯侈而
焉有先生又說齊地之大云吞若雲夢者八九於
其胷中曾不蔕芥此齊楚相誇則今云互不相許
也至上林賦初云亡是公听然而笑曰楚則失矣
齊亦未為得也(此則齊楚俱失也)且夫齊楚之事又焉足
道乎君未觀夫巨麗也獨不聞天子之上林乎(云
云)此則並奪之也二釋隨取但取其並奪之喻耳
以此二師既不通達十義無礙六句融通故並奪
之然此猶縱其各得圓音一義猶半奪也又並為
教本下望於分教圓音但是說教之本非即是教
又都奪之可知。】

華嚴懸談會玄記卷第十六

音釋

憤

(扶粉切懣也)。
謇

(居件切難乞吃也)。
儳

(仕咸切儳互不齊也)。
詁

(姑五切訓古言也)。


撓

(女巧切攪也)。
挹

(於入切酌也)。
驂

(音參)。
迤

(音以)。
邐

(音里)。
賖

(式車切不交也又遠
也)。
侮

(亡甫切侮慢也)。
龜茲

(上音丘國名也)。
鑪

(落胡切鑪冶也)。
鑊

(胡郭切鼎鑊也)。
翌

(與職切明日也)。
閽

(呼昆切守門也)。
蹢

(呈亦反投也)。
蔕

(勅戒切)。
听

(魚謹切)。
