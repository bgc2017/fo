










金剛般若經疏論纂要刊定記會編卷第六
秦三藏法師鳩摩羅什譯經
唐　圭山大師宗密　述疏
宋　長水沙門子璿　錄記
清荊谿後學沙門行策會編

【○二躡跡斷疑。

躡跡斷疑者謂躡前語跡斷彼疑情經中雖不
顯有疑辭而伏在文內故但言斷而不言起也
彌勒頌中亦同於此故偈云調伏彼事中遠離
取相心及斷種種疑亦防生成心。

●疏二初約論分文。

論云自此已下示現斷生疑心於中文分二十七
段。

示現者二意一則空生假設云為二則指示顯
現故。
●二依論科釋二十七如疏列。

○一斷求佛行施住相疑。
●疏二初隨章敘疑。

疑云為求佛果行施即是住所求佛相云何無住
又不住相為因豈感色相之果因果不類故。

為求等者指疑起處也此從不住相布施中來
為聞前不住三世空有等相方名真施遂疑云
凡所行施蓋為求佛既有所求云何無住又不
住等者此縱難也設使因成無住此亦非理故
次云因果不類故夫為因果必須相類有即俱
有空即俱空染淨皆爾既若色相是果云何以
無住為因則因空果有理恐不然今將果驗因
因合有住佛說無住是誑我耶。

●二依經斷疑四如疏列。

○斷之文四初舉疑因以問。】

「須菩提於意云何可以身相見如來不。」

【意云於汝意中還可用三十二相之身見法身

如來為不可耶此相是起疑之因故舉以問。

本秖因以相為佛故對前不住相起疑佛舉疑起
之因問答欲令除斷。

釋疑起之因也以二乘人唯取丈六相為真佛
既將此相為果故不信無住之因因果不相類
故佛今舉果以問令知果海無相自然於因不
惑無住也。

○二防相得以酬。】

「不也世尊不可以身相得見如來。」

【空生見佛舉相以問即知不得相求故答不也。

遮防疑者欲以相求令得見佛故答云不可以相
得見論云為防彼相成就得如來身。

遮防等者意恐末代眾生不達此理取相為真
故此遠遮迷見準義則正斷空生現行遮防未
來種子也遮斷之義具在懸談論云下引證問
經中云見論釋云成就豈合佛意耶答既作此
見必作此證故無違也。

○三釋體異有為。】

「何以故如來所說身相即非身相。」

【徵意云以何義故不以三十二相見法身如來
釋意云以如來所說三十二相之身相即非法
身之相故即猶是也非猶不也本文猶倒正言
不是也。

相是有為生住異滅佛體異此故非身相偈云三
相異體故者佛體異於有為三相也住異二相同
是現在故合為一若細分即四故唯識云生表此
法先非有滅表此法後是無異表此法非凝然住
表此法暫有用。

相是等者謂三十二相蓋是鏡智之上所現影
像既墮有為之數故當四相所遷況對機宜有

無不定焉可將此而為法身故言相是有為等
此釋經中如來所說身相也佛體異此等者法
身佛體異此有為故說三十二相不是法身相
也此釋即非身相偈云下引證具云分別有為
體防彼成就得三相異體故離彼是如來於中
初二句義當前段後一句當次科第三一句合
當此文故偏引證佛體下轉釋偈文即經云即
非身相住異下釋三相義以前標四相此偈唯
三者以生在過去滅屬未來住異二種同處現
在又此二相不相捨離即住而異即異而住以
同時處故合為一恐濫常住但標異也若細下
約義細分即為四也此引唯識釋相謂從無而
有名生自有而無為滅前後改變為異暫爾相
續為住然法身如來非前際生非後際滅無有
變異不可破壞故異此也。

○四印佛身無相。】

「佛告須菩提凡所有相皆是虛妄若見諸相非相則
見如來。」

【意云夫一切相皆從妄念而生是故佛相亦是
虛妄若分別不起相自無生即見非相諸相既
亡唯是覺體名見如來由是則知佛身無相。

●疏二初釋前二句二初正釋。

非但佛身無相但是一切凡聖依正有為之相盡
是虛妄以從妄念所變現故妄念本空所變何實。

非但者不獨也凡即六道眾生聖即三乘賢聖
依有淨穢正即凡聖為對依報故重牒之諸法
雖多不出此四雖舉四法該一切也此釋經中
凡所有相皆是虛妄恐人聞說身相非相將謂
唯獨佛身今言凡所以遮局見以從下釋所以
凡聖染淨勝劣雖殊皆從念生無不虛妄念無

自相不離覺性念尚無性況所現相而實有耶
以念是所依相是能依所依尚虛能依何有其
猶皮既不存毛將安附。
●二引證。

故起信云一切境界唯依妄念而有差別若離心
念即無一切境界之相。

於中順顯反顯詳而悉之。

●二釋後二句二初正釋。

若見諸相等者遮離色觀空也恐聞相是虛妄又
別求無相佛身故云相即非相便是如來不唯佛
化身相是如來所見一切相相皆無相即如來也。

遮離等者以色即是空空即是色離色求空斯
為大失故此遮矣不唯等者又恐聞相即非相
是如來將謂只約佛身相說除佛身外相非如
來故云一切相皆無也此釋經中諸字也譬如
鏡中現一人像兼現餘物不唯人像空處是鏡
餘物空處亦皆是鏡合法可知如是了者則知
見與見緣似現前境元我覺明。

●二引論釋四初引起信。

故起信云所言覺義者謂心體離念離念相者等
虛空界即是如來平等法身。

此有二意一證諸相皆無相義以相依念生覺
體尚離於念何況於相耶二證諸相無處皆如
來義離念之相名為法身法身既等虛空虛空
何曾有相無相平等攝一切相即是法身下文
云離一切相即名諸佛又云如來者即諸法如
義故云不唯等也。
●二引肇注。

肇云行合解通則為見佛。

此即明見法身佛之行相恐人聞諸相非相即
見如來便希無相之佛昭然目前若如是者何
殊彼相故云行合等智與理冥心與神會故云

行合解通者如前解了一切相非相也前是真
見此是似見故起信云法身無有彼此色相迭
相見故。
●三引本論。

偈云離彼是如來者離彼三相是法身如來也。

即前殘偈此依天親論釋。
●四引無著。

無著則於色身但離遍計不執色相即真色身故
彼論云此為顯示如來色身又此當第三欲得色
身住處。

離遍計者不執虛相為實故唯識云圓成實於
彼常遠離前性真色身者有兩意一則以虛妄
為虛妄但如其事不必取不生不滅以為真也
如以水月為水月雖似而非真矣故華嚴云於
實見真實不實見不實如是解法相是則名為
佛二謂相即無相同法身故攝末歸本名真色
身即真善妙色也故涅槃云吾今此身即是常
身法身金剛不壞之身問前則泯相此乃存相
何相違耶答前顯法身故云相即非相今明色
身故言無相即相蓋以果佛必具二身二身相
即如波與水兩論之中各顯一義言似相反意
實相符菩薩巧便妙在於此故彼下兩文皆證
顯色身義耳然此一段疑中從微至著明真應
二身總有六重一明佛相非相二明佛相非即
如來三明一切相皆非相四明一切相非相皆
如來五明唯證相應無佛可見六明無相之相
是真色身然此六重前前則淺後後轉深文不
累書理即頓現達者所見必須一時無前後耳。

○二斷因果俱深無信疑。
●疏二初隨章敘疑。

論云無住行施因深也無相見佛果深也未來惡
世必不生信空說何益。

初四句指疑起處無住等者此指正答住修降

問也無相見佛即前若見諸相非相即見如來
未來下結成疑也意云因果既皆無相即因果
俱深如我親承方能領悟末世鈍根云何信受
既不信受空說何益耶。

●二依經斷疑四如疏列。

○斷之文四初約無信以呈疑。】

「須菩提白佛言世尊頗有眾生得聞如是言說章句
生實信不。」

【問意云未來末世能有眾生聞此因果俱深章
句生真實信心不頗能也意揀汎爾之信故言
實信。

魏云頗有眾生於未來世云云今略此句者影在
後五百歲也句詮差別章者解句實信者大品云
於一切法不信是信般若。

魏云等者引魏本會文魏經有之此經闕者羅
什巧譯妙在影略耳亦可此文通約現未為問
以佛世時亦有難信此深法者如諸小乘及外
道等法華會上猶有退席聲聞況今般若至下
佛答但舉末世以況現在末世尚有佛世豈無
故今秦本不言未來等也句詮差別者以名但
詮諸法自性如言色即揀非心等言心揀非色
等然其色心各有多種而未明此何色心耶句
能分辨真心妄心形色顯色等故云句詮差別
也章解句者以句雖詮差別而未廣顯義理以
真妄形顯色心之中含多義故章能明之故云
解句章猶彰也疏文順義故先釋句大品下明
信之相謂見有色心三科等法是信一切法也
今以般若照之一切浮塵諸幻化相當處出生
隨處滅盡幻妄稱相其性真為妙覺明體是不
信一切法方名信般若矣其猶淨眼不見空華

若執空華豈信淨眼法合可知。

○二訶疑詞以顯信。】

「佛告須菩提莫作是說如來滅後後五百歲有持戒
修福者於此章句能生信心以此為實。」

【莫作是說者訶勸之辭豈謂後世一向無信如
佛滅後末法之中有戒定者能於深義實有信
心信此為實也。

後五百歲者大集云初五百歲解脫牢固第二五
百歲禪定牢固三多聞四塔寺五鬥諍皆如初二
句例本疑惡世無信故舉惡世以斷疑持戒修福
者戒定也以此為實者正解無倒無著云增上戒
等三學顯示修行少欲等功德戒出三塗定出六
欲慧出三界。

大集下明佛滅後有五五百歲前前勝後後劣
解脫者證也即三乘聖果禪定者行也即漏無
漏大小乘事理等定也多聞者解也即頓漸偏
圓空有等解此上三者前必具後後未必具前
塔寺者謂不求至道多好有為以身外資財修
世間福業等鬥諍者此明佛法之中多有諍論
且如西天大小乘宗分河飲水大乘之內性相
又殊小乘之中二十部異各皆黨己自是非他
爰及此方未免於是若相若性南宗北宗禪講
相非彼此朋黨互不相許名鬥諍也皆如例者
須有五百歲及牢固之言牢固者人多相襲決
定不捨也然此但就增勝說之非不相通如佛
滅後二百年內育王造塔豈局第四耶又菩薩
藏經云後五百歲無量善人修禪定解脫多聞
豈唯一二三耶今經云後五百歲即此時也雖
當鬥諍之代亦有戒德之人是知五種牢固但
約增勝而說本疑下即以斷疑之文照前呈疑

之處是顯空生疑於惡世無信也前引魏經以
證斯義惡世尚爾況餘世耶戒定下約三學釋
定是福體故對於定正解無倒者既有正解必
無倒惑以解因果無相道理名為實信即慧學
也無著下引證魏經云有持戒修福得智慧者
彌勒頌云說因果深義於後惡世時不空以有
實菩薩三德備三德即是三學今文但取於此
章句能生信心以此為實即是慧也若其無慧
孰能以此為實而生信耶少欲下持戒少欲修
定靜亂習慧斷惑故言等也言增上者以戒等
三學是增勝上法經中說為三決定義戒出下
辨三益相有戒者不墮地獄餓鬼畜生生四洲
六欲故戒經云欲得生天上若生人中者常當
護戒足勿令有毀損定出六欲者欲界無定故
得定者生上二界故圓覺經云棄愛樂捨還資
愛本便現有為增上善果慧出三界者三界之
本是其業惑有智慧者悉能除遣業惑既遣自
然超越故心經云觀自在菩薩行深般若波羅
蜜多時照見五蘊皆空度一切苦厄然淺慧尚
能得出三界豈況大乘甚深般若。

○三明能信之所以二初明歷事善友積集信因。】

「當知是人不於一佛二佛三四五佛而種善根已於
無量千萬佛所種諸善根聞是章句乃至一念生淨
信者。」

【反顯順明之意可知。

無著云顯示集因於多佛所明久事善友則緣勝
也種諸善根明久伏三毒則因勝也。

緣勝者雖則益我為友人皆友焉且凡不及聖
小不如大因不及果一佛雖果不及多佛既云
無量千萬故云緣勝也因勝者三毒即貪瞋癡

此明能害有情故貶云毒以生起即是不善久
伏故名善根故華嚴云我昔所造諸惡業皆由
無始貪瞋癡唯識云善謂信慚愧無貪等三根
有生長義故名根也善與不善皆由此三苟能
伏之乃名因勝因緣俱勝方起此信是知實信
誠不易得一念尚爾況乎永信及持說等耶。

○二明善友所攝成就信德二初明攝受得福顯福
德門。】

「須菩提如來悉知悉見是諸眾生得如是無量福德。」

【意云信經之人得無量福如來於彼咸悉知見
如是無量福者指信經福同前不住施福十方
虛空不可思量也。
●疏二初釋佛知見。

無著云謂於一切行住所作中知其心見其依止
故此等顯示善友所攝論云若不說見或謂如來
以比智知若不說知或謂如來以肉眼見故須二
語。

行住等即四威儀中各有所作差別故心者即
受想行識四蘊謂相應不相應思何事念何事
取捨憂喜等念皆名心也依止者即色身為四
蘊所依止故今約義標故云依止即行住坐臥
屈伸俯仰等斯則生心起念無所不知舉動施
為靡不咸見蓋佛智眼廓爾無邊依正斯在豈
不齊鑒法華云我常知眾生行道不行道心無
形相故但言知身質既彰故得云見斯人德行
既備善根夙成佛不攝受於理如何故云此等
顯示等然則佛智無偏觀生如一有感斯應其
誰謂之不然論云下或問見之與知說一則可
云何經內具言之乎故云若不說等以凡夫亦
有知見見通肉眼知兼比量由是故有不知不
見今佛知見非同此也謂於見處即知非如比

量知知處即見非同肉眼見即無事不知無事
不見經標悉言其在茲矣故彌勒頌云佛非見
果知願智力現見。
●二釋得福德。

得福德者魏云生如是福德取如是福德論云生
者能生因取者熏修自體果義無著云生者福正
起時現行取者即彼滅時攝持種子此云得者生
取二義不離於得得之一字生取俱攝。

先引經論云下釋義能生因者正修福業即信
解持說者也自體果者即熏成種子自體後感
當果也正起者作福之時當於現行彼滅者謂
現行滅謝種子方成蘊在識中用感當果此云
下正會今文以得之一字生取俱含謂生得取
得也秦譯之妙其在此矣。

○二明攝受所以顯智慧門。
●疏二初敘意。

由無二執故得攝受。

謂無我法二執分別是得攝受所以也。

●二科釋二如疏列。

○文二初正明已斷麤執。】

「何以故是諸眾生無復我相人相眾生相壽者相無
法相亦無非法相。」

【●疏二初節釋經文。

初徵信者以何義故得如來悉知悉見後釋二一
無我執執取自體為我計我展轉趣於餘趣為人
計我盛衰苦樂種種變異相續為眾生計我一報
命根不斷而住為壽者二無法執論云無法相者
能取所取一切法無亦無非法相者無我真空實
有。

徵意可知釋中我者謂執自五蘊總相為我人
者計我死已生天天死為畜等故梵語補特伽
羅此云數取趣即是人也眾生者計我眾多之

法相續生故壽者亦云壽命計我一生壽命不
斷絕故然我是總主人等為別攝別歸總故言
我執由是三中皆言計我等也然上四相雖是
經中所無不可不了耳能取等者心境俱亡也
以萬法雖多統唯心境心境各有無量差別故
云一切也真空等者雖即諸法皆空非謂一向
非相但以離執真空不斷故故云亦無非法相
也。
●二商較經旨。

然離二執正是得佛知見成就淨信之本善根福
德卻是相兼故論云有智慧便足何故復說持戒
功德為示現實相差別義故亦有持戒功德依信
心恭敬能生實相故不但說般若。

此明得佛知見之兼正也故論下引證中有徵
釋詳而示之實相差別者實相即無差別但是
能生實相方便有差別耳持戒功德即指前段
信心等者下云信心清淨則生實相彌勒頌云
彼人依信心恭敬生實相不但說者意謂能生
實相有多方便不必獨說智慧前云離執此言
般若者由是般若能除執故前約所斷此約能
斷能所雖異而意不異也。

○二因顯未除細執。

未除細執者謂二執俱生任運起者前離分別
麤執已能成就淨信得佛知見猶殘細執未除
究竟障於聖道故今顯示令其斷之。】

「何以故是諸眾生若心取相則為著我人眾生壽者
若取法相即著我人眾生壽者何以故若取非法相
即著我人眾生壽者。」

【徵意云以何義故要無法非法相釋意云由取
相故即著我人等餘文云云可以詳悉。

●疏二初釋總明二相。


若心取下總明二相總解取法非法盡名相也亦
是建立取相則我等相便生立義宗也。

總解等者經云若心取相相中意含法非法相
故云總也亦是等者以次文別明取法非法皆
著我人等相故此且是立其宗也。

●二釋別明二相。

若取法下別明二相。
●文二初正辨二相。

論云但有無明使無現行麤煩惱示無我見故無
著云但取法及非法相轉非我等想以我等想及
依止不轉。

無明使者法執俱生也是無明住地所攝故名
為使現行等者即我執分別現行前已斷者示
無我見者結成上義但取等者即前無明使是
所有者轉猶起也我想者我執分別現行也依
止者分別種子為彼現行所依止故亦可法執
分別名為依止與彼我執所依止故斯皆不起
也。
●二別解徵意。

中有徵者取法但為法相何故便著我等釋云取
非法亦著我等何況取法以後釋前也。

文意可知以後釋前者不如云以細釋麤義則
易見問二乘之人亦有法執云何不起我見耶
答以二乘人從初修行偏斷我執至無學位麤
細盡除是故雖有法執而不起我執今約大乘
學者雙斷二執分別並遣俱生兩存由是二執
任運而起也故無著云以我相中隨眠不斷故
則有我取。

○四示中道之玄門。】

「是故不應取法不應取非法以是義故如來常說汝
等比丘知我說法如筏喻者法尚應捨何況非法。」

【是故者由前取法非法皆著我等故所以勸令

不應即入中道也以是義故者由是不取法非
法故。

初正結歸中後引說以證筏喻者假言顯義不應
如言執義不執即為不取非全棄也偈云彼不住
隨順於法中證智論釋云不住者得證智捨教如
到彼岸隨順者隨順彼證智之教法如未到岸無
著云法尚應捨者實相生故何況非法者理不應
故。

結歸中者不應取法離有也不應取非法離無
也既離有無即歸中道假言顯義者謂所言非
法是顯法體離於性計若無非法之言罔知彼
義餘皆例此當知義不自顯必假於言故淨名
云無離文字說解脫也不應等者謂雖聞非法
不得如言便執空義此遮一向執言者也不執
等者謂若全棄非之於言則安解諸法空義將
知但除其病不除其法此遮一向離言者也是
則全執全棄二皆不可故華嚴疏云夫法無言
象非離言象無言象而倒惑執言象而迷真偈
云等者餘兩句云如人捨船筏法中義亦然論
云下轉釋偈文得證智等者以言詮智得智忘
言忘言即不住也如乘筏渡河至岸捨筏隨順
等者未得證智不可都忘其言未達彼岸不應
捨筏實相生者實相名法得實相智無相無得
故云應捨以實相無相故唯識云若時於所緣
智都無所得理不應者此實相法尚不可得況
離實相外一切法耶除諸法實相餘皆魔事故
故云非法不與理合故不相應以是例非故云
何況。

○三斷無相云何得說疑。
●疏二初隨章敘疑。

論云向說不可以相見佛佛非有為云何釋迦得

阿耨菩提云何說法。

初二句指疑起處此從第一中來以彼文云不
可以身相得見如來佛非有為者此指偈云分
別有為體防彼成就得三相異體故離彼是如
來故云非有為亦是按定立其理也云何下結
成疑既若佛非有為即不合有得有說因何釋
迦於菩提樹下得菩提前後諸會說法既有得
有說即墮有為云何前言不以相見作無為耶。

●二依經斷疑二如疏列。

○斷之文二初問答斷疑四初舉疑因以問。】

「須菩提於意云何如來得阿耨多羅三藐三菩提耶
如來有所說法耶。」

【意云於汝心中所謂如何謂我得菩提為不得
耶謂我說法為不說耶伊本疑此故舉問之。

佛問得不意顯不得故無著云顯示翻於正覺取
故。

佛問等者空生疑得疑說佛即順疑以問辭雖
云得意顯無得試其所答解與不解無著下引
證彼疑有取佛顯無取以無破有故云翻也說
法例之。

○二順實理以酬。】

「須菩提言如我解佛所說義無有定法名阿耨多羅
三藐三菩提亦無有定法如來可說。」

【定者實義謂無實法名菩提無實法名如來說
此一向約勝義答也。

偈云應化非真佛亦非說法者。

引偈者餘句云說法不二取無說離言相意謂
釋迦如來是其應化應化之相俗有真無是故
答中皆言無定準金光明經及攝論說佛果無
別色聲功德唯有如如及如如智獨存此是真

佛今既異此豈得言真故云應化非真等。

○三釋無定法之言。】

「何以故如來所說法皆不可取不可說非法非非法。」

【徵意云以何義故無定法可說耶釋意云欲言
其有無狀無名欲言其無聖以之靈諦理若此
欲何說哉說尚不得欲何取哉取即得也是故
上云無有定法如來可說等。

●疏二初引無著。

無著云不可取者謂正聞時不可說者謂正說時
非法者分別性故非非法者法無我理故。

正聞等者此則聞而無聞說而無說非謂全不
聞不說也如淨名云夫說法者無說無示其聽
法者無聞無得是茲義矣分別性者一切諸法
皆依妄念而有差別念尚無念法豈是法故云
非法法無我者但分別性亡即是法無我理此
理不無故云非非法也。

●二引天親二初釋文。

論云彼法非法非非法依真如義說非法者一切
法無體相故非非法者彼真如無我實相有故。

依真等者此且標立所依之本後於其上說離
有無一切等者緣生之法本無真實之體亦無
真實之相故云非也實相有者諸法既無即真
實相實相不無故云非非法也此即非卻非法
也。
●二通難。

何故唯言說不言證有言說者即成證義故若不
證者則不能說。

難意云本來疑證疑說問答悉以雙該今於釋
所以中何故但言所說而不言證耶有言下釋
也此乃以說反驗於證且川有珠而不枯山有
玉而增潤內無德本外豈能談故但言說自表

其證也又此言取即是證也。

○四釋無取說所以。】

「所以者何一切賢聖皆以無為法而有差別。」

【徵意云所以言無取無說非法非非法者何也
釋意云聖人即是無為無為即無分別若有取
說法非法等皆屬分別不名無為何為聖人故
無取說等言賢聖者賢即是聖鄰近釋也。

魏云一切聖人皆以無為法得名論意云聖人但
依真如清淨得名非別得法故無取說而有差別
者論云真如具足清淨分清淨無著云無為者無
分別義故是故菩薩有學得名如來無學得名初
無為者折伏散亂時顯了故後無為者唯第一義
者無上覺故三乘賢聖皆修證無為故通說為差
別。

魏云等者問行位通於賢聖云何唯取聖人答
若以通論即該賢位此明證果深淺故唯言聖
得名者即差別也以諸聖人皆約證無為差別
之義而立其名如證遍行真如得名歡喜地菩
薩等此則得名差別蓋一義耳論意等者謂登
地已上隨證一分真如皆斷一障二愚即是一
分清淨約於此義便立一名乃至佛地例皆如
此非別得法者無得而得即是真得菩提若言
有得即是不得當知菩提樹下都無實事故偈
云應化非真佛等故無取說者結歸經文無分
別義也具足清淨者佛也謂一切惑習悉皆斷
除蕩無纖塵純一無雜故分清淨者菩薩也分
斷諸障分證真如垢未全除故名為分故佛頂
經云餘塵尚諸學明極即如來廣如序中滿淨
覺者處說無著下約無為差別明賢聖也無分
別者即無為義無所作為故云無為無為真如

蓋是一法菩薩等者有分別故有所為故如來
等者無分別故無所作故初無為者菩薩也折
伏等者此約在觀分別不生分得相應故云顯
了後無為者如來也無復分別是真無為即第
一義也此約於佛故復云者更無過上故云無
上覺即佛也三乘下結通諸乘以二乘之人亦
分證真理故此通攝也是知三乘賢聖皆修證
無為所證雖無淺深能證有其差別猶如三獸
同渡一河能度有差所度無別故大品云欲求
聲聞乘當學般若波羅蜜欲求緣覺菩薩無上
佛乘皆言當學般若波羅蜜是故經云一切賢
聖也。

○二校量顯勝四。

問本因善吉起疑所以世尊為斷斷疑既已何
用校量答論云法雖不可取不可說而不空故
意云恐有人聞是法不可取說便欲一向毀廢
言教故此校量顯勝令其演說受持故大雲於
此開立第五不空福德疑以論文不言斷疑故
此不立也。

○初舉劣福以問。】

「須菩提於意云何若人滿三千大千世界七寶以用
布施是人所得福德寧為多不。」

【意云七寶最珍三千最大用此布施福多不多。

俱舍偈云四大洲日月蘇迷盧欲天梵世各一千
名一小千界此小千千倍說名一中千此千倍大
千皆同一成壞七寶者金銀琉璃珊瑚碼瑙赤真
珠頗梨。

俱舍等者明三千世界也四大洲者謂東勝身
洲南贍部洲西牛貨洲北俱盧洲日月者即一
四天下同一日月之所照臨蘇迷亦云須彌盧

但梵音楚夏耳此云妙高山四寶所成高八萬
由旬欲天者六欲天也謂四天王天忉利天夜
摩天兜率天化樂天他化自在天梵世者色界
初天也於中復有三天謂梵眾天梵輔天大梵
天各一千等者如上各滿一千方成一小千界
此小千等者又一千箇小千界方成一中千界
此千等者又以一千箇中千界方成大千界皆
同等者謂四禪已上三災不及故不說成之與
壞三禪已下統維三災故云同一成壞就中從
初禪已下同火災二禪已下同水災三禪已下
同風災七寶等可知。

○二釋福多以酬。】

「須菩提言甚多世尊何以故是福德即非福德性是
故如來說福德多。」

【答文可見徵云以何義故說多釋意云不約勝
義空故說多是約世諦有故說多。

無著云是福德者標牒即非者約勝義空是故者
約世俗有。

勝義空者此門是絕相無為不可言福與不福
福既不有無以言多世俗有者此門是有相有
為可以言福以有福故兼可言多。

○三判經福超過。】

「若復有人於此經中受持乃至四句偈等為他人說
其福勝彼。」

【經意可知然四句尚爾況全部耶。

●疏二初正釋經文。

偈云受持法及說不空於福德福不趣菩提二能
趣菩提。

偈釋持說因明勝之所以望後經文有似太疾
以偈文連環不可分故悉之受持及說者標二

法門不空福德者謂持說此經不同寶施空得
福德更得何物次文是也福不趣菩提者謂寶
施雖多但成世間有漏之福終不能成無上菩
提二能趣菩提者謂持說此經斷除煩惱煩惱
盡處即是菩提故。
●二別示句相。

四句者但於四句詮義究竟即成四句偈如凡所
有相皆是虛妄若見諸相非相則見如來此最妙
也然但義具四句持說即趣菩提文或增減不必
唯四義若闕者則互成謗。

詮義等者謂以一句詮一義一義為一句四義
方成一偈一異有空常無常等皆各有四句然
今經四句人說不同有說取無我無人無眾生
無壽者為四句有說取若以色見我等為四句
有說一切有為法等為四句有說但於一經之
中隨取四句經文便為四句有說始從如是終
至奉行方成四句然上諸說皆非正義如凡下
明正義斯則約有無等為四句也謂第一是有
句第二是無句第三是亦有亦無句第四是非
有非無句文義兼備故云最妙以此四義能通
實相即是四門然但下通妨先問且一二二句
皆是四言第三一句獨成六字文既增減云何
成偈故此釋也持說等者以此四義是萬法之
門若了四義即通萬法萬法既通豈有菩提而
不證哉文或等者但論其義義不在文義必周
圓文從增減義若等者謂闕之成謗具之成門
成謗者謂闕無成增益謗闕有成損減謗闕非
有非無成相違謗闕亦有亦無成戲論謗以有
則定有無則定無餘二例之故成四謗何以故
法不如是故不如法見故斯則般若波羅蜜猶
如大火聚四面不可取也具四句者謂義無所

闕故有不定有是即無之有無不定無是即有
之無餘亦例之隨於一句之中圓見四句之義
不墮增減等謗故成門也何以故法如是故如
法見故斯則般若波羅蜜猶如清涼池四面皆
得入但以人依於法法異人乖苟法義之所全
豈菩提而不證矣故言受持此經勝於施福。

○四釋超過所以二初正釋。】

「何以故須菩提一切諸佛及諸佛阿耨多羅三藐三
菩提法皆從此經出。」

【徵意云以何義故持說此經勝於寶施釋可知。

諸佛菩提法者論云名為法身於彼法身此二能
作了因一切諸佛者即報化身論云於此能為生
因。

諸佛菩提法者揀非餘乘菩提法也然餘菩提
非此不出但舉勝者而以例之此二者持說也
了因者以法身是本真之理不生不滅但以煩
惱覆之則隱智慧了之則顯持說此法妙慧自
彰觀破煩惱法身現矣生因者報化之身本來
無有萬行所致故名為生故彌勒頌云於實為
了因亦為餘生因魏經云一切諸佛菩提法皆
從此經出。

○二轉釋。】

「須菩提所謂佛法者即非佛法。」

【所言佛法者約世諦故有即非佛法者約第一
義即無。

第一義中無有佛法從經出也。

第一等者謂俗諦相中有迷悟染淨凡聖之異
故說佛法從經而出真諦之理離於迷悟染淨
凡聖之相故不可說出佛法之義也故圓覺云
一切如來圓覺妙心本無菩提及與涅槃亦無

成佛及不成佛無妄輪迴及非輪迴然則本論
異此不能煩述。】
金剛般若經疏論纂要刊定記會編第六卷(終)

校訛

  
  * 第四紙(七行引楞嚴寺流通本作言)
  * 第六紙(十八行明流通本作名)
  * 第八紙(十三行云北藏作去流通本同)
  * 第十一紙(一行黨三行黨北藏皆作儻流通本同)
  * 第十二紙(十五行意北藏作異二十行緣北藏作終流通本並同)
  * 第十四紙(五行受北藏作授流通本同)
  * 第十五紙(二行含北藏作舍流通本同)
  * 第十七紙(三行殘流通本作淺十三行含北藏作舍流通本同)
  * 第二十四紙(八行遍北藏作偏九行論北藏作論流通本並同)
  * 第二十八紙(八行具北藏作見流通本同)
  * 第三十紙(十行魏北藏作為流通本同)


