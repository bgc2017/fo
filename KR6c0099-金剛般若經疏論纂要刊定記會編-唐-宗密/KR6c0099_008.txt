










金剛般若經疏論纂要刊定記會編卷第八
秦三藏法師鳩摩羅什譯經
唐　圭山大師宗密　述疏
宋　長水沙門子璿　錄記
清荊溪後學沙門行策會編

【○八斷持說未脫苦果疑。
●疏二初隨章敘疑。

論云向說捨身苦身果報故福劣若爾依此法門
持說諸菩薩行苦行亦是苦果云何此法不成苦
果。

初三句指疑起處此從前內財校量中來謂河
沙命施全勝外財猶感苦身故名為劣若爾者
印定前說依此下結成疑也謂依此經受持解
說不憚勞苦即是菩薩行菩薩之行無所不為
剜身然燈割股救鴿一句投火半偈亡軀供佛
燒身捐形飼虎如是等行皆名苦因為行頗同
果證何異因果既等何勝劣哉云何等者意明
前捨身命即成苦果今受持經亦是苦行何故
不成苦果耶。
●二依經斷疑二如疏列。

○斷之文二初明超忍以斷疑二初明忍體。】

「須菩提忍辱波羅蜜如來說非忍辱波羅蜜。」

【意云忍辱波羅蜜者勝義諦中則無此相故云
非忍辱等斷疑意者若如汝言受持此經及菩
薩行苦行便同捨身俱成苦果者此義不然以
前捨身不達無相即成苦果持說此法菩薩苦
行達無我人知忍無忍彼岸非岸直造本源豈
成苦果故云忍辱非忍辱等。

忍到彼岸已離苦相況彼岸非岸誰苦誰忍。

忍到等者然此以超忍為體須知本末五重然
後閱此疏文則明見其理五重者一是本源之
心非動非靜二不忍謂以怨報怨三忍雖不加

報未能忘懷即未到彼岸忍四亡情絕慮寂然
不動即到彼岸忍五非動非靜即超彼岸忍為
治動心且居靜境動既非實靜豈為真若準五
門方為究竟與其第一更無二源體相常然竟
無改易今言忍辱波羅蜜即第四門非忍辱波
羅蜜即第五門離苦相者巳越第三彼岸非岸
兼超第四尚踰靜境豈有動心初後兩端正當
忍體。

○二明忍相二初引一生證極苦忍二初正明。】

「何以故須菩提如我昔為歌利王割截身體我於爾
時無我相無人相無眾生相無壽者相。」

【徵意云以何義故能行此忍釋意云以無我人
等相故也。

歌利此云極惡佛昔作仙山中修道王獵疲寢妃
共禮仙王問得四果皆答不得王怒割截天怒雨
石王懼而懺悔仙證本無瞋王乃免害論云不但
無苦而乃有樂以慈悲故。

歌利王等準涅槃經說我念往昔生南天竺富
單那城婆羅門家是時有王名迦羅富其性暴
惡憍慢自在我於爾時為眾生故在彼城外寂
然禪思爾時彼王春木華敷與其眷屬宮人綵
女出城遊觀在林樹下五欲自娛其諸綵女捨
王遊戲遂至我所我時為欲斷彼貪故而為說
法時王見我便生惡心而問我言汝今已得阿
羅漢果耶我言不得復言獲得不還果耶我言
不得復言汝既年少未得如是二果則為具有
貪欲煩惱云何恣情觀我女人我即答言大王
當知我今雖未斷貪欲結然其內心實無貪著
王言癡人世有仙人服氣食果見色尚貪況汝
盛年未斷貪欲云何見色而當不著我言大王

見色不貪實不由於服氣食果皆由繫念無常
不淨王言若有輕他而生誹謗云何得名修持
淨戒我言大王若有妒心則為誹謗我無妒心
云何言謗王言大士云何名戒我言忍名為戒
王言若忍是戒當截汝耳若能忍者知汝持戒
即截我耳時我被截容顏不變時王群臣見是
事已即諫王言如是大士不應加害王告諸臣
汝等云何知是大士諸臣答言見受苦時容顏
不變王復語言我當更試知變不變即劓其鼻
刖其手足爾時菩薩已於無量無邊世中修習
慈悲愍苦眾生時四天王心懷瞋忿雨砂礫石
王見是已心大怖畏復至我所長跪而言惟願
哀愍聽我懺悔我言大王我心無瞋亦如無貪
王言大德云何得知我即立誓我若真實無瞋
恨者令我此身平復如故發是願已身即平復
今言問得四果者蓋通相而言也論云下義如
後釋。

○二反顯。】

「何以故我於往昔節節支解時若有我相人相眾生
相壽者相應生瞋恨。」

【徵意云以何義故得知無我等相釋意云若有
我相應生瞋恨既不瞋恨則無我相如昔立誓
若實無瞋身即平復以無瞋故則知無我以無
我故方成真實忍波羅蜜支離也。

○二引多生證相續忍。】

「須菩提又念過去於五百世作忍辱仙人於爾所世
無我相無人相無眾生相無壽者相。」

【意恐人謂只是一度能為此忍故說過去已五
百生或恐人言無我能忍應可暫時若使頻為
必不能爾故說多生悉皆如是或恐人言有何

所因無我能忍故說多生忍之熟故含此三意
故有是言也。

累苦故忍熟而樂但與正定慈悲相應故偈云離
我及恚相實無有苦惱共樂有慈悲如是苦行果。

累苦故者本疑累苦難忍卻由累苦能忍斯則
翻前三意中後二意也而樂者然有四意故樂
一為忍熟故樂如役力之人久得其志也二為
正定故樂常踞大定寂滅不動故三為愍他故
樂如孩子杖父父即樂生四為自利故樂以將
此幻形易得堅質具茲四意故言樂也今文但
有前三意故偈云下引證如是苦行果者對破
疑情也謂因苦果還苦因樂果還樂故不同也
如陶金作器器還是金和土脫墼墼還是土前
徵云何此法不成苦果今此結云如是苦行故
不成苦果也。

○二勸離相以安忍。
●疏二初引論敘意。

論云若有菩薩不離我相見苦行苦欲捨菩提心
故勸離相無著云為對治不忍因緣有三種苦謂
流轉苦眾生相違苦乏受用苦。

若有等者出勸之由也謂不能安忍欲捨菩提
心由見苦故見苦是苦者由不離我相故若離
我相則不見苦自然成忍不捨菩提故今勸之
令離相也夫菩提心者謂上求下化二利不息
既若見苦為苦即不能忘身捨命出生入死是
故便捨大菩提心如舍利弗本發大心行菩薩
行至六住被乞眼睛便生瞋忿不成忍行捨大
歸小蓋由我相也三種苦者前二即次文後一
即當第十疑中心住於法行布施等是也意明
住相行施墮有漏中受用欲樂疲乏生苦也亦
可有漏有限有限故乏受用乏受用故生於苦

也然今依天親科經故不收入此段前二文理
相似故全用之。
●二分文正釋二如疏列。

○文二初總標。】

「是故須菩提菩薩應離一切相發阿耨多羅三藐三
菩提心。」

【意云以是無我相等得成忍行故彼諸菩薩應
須離相發菩提心。

若離相發心雖逢大苦即能不捨無著云離一切
相者謂離如是三苦相也。

若離等者住相既捨菩提不住即成大忍菩提
之心自然久固何捨之有也無著下可知。

○二別顯二初對治不忍流轉苦。】

「不應住色生心不應住聲香味觸法生心應生無所
住心若心有住則為非住是故佛說菩薩心不應住
色布施。」

【意云不應住於色等六境生於妄心應生無住
菩提之心若心有住色等境界則為非住菩提
也以是義故佛於正答問之中說菩薩心不應
住於色等布施菩薩之行處處皆同故引前文
以證於後也。

初正明流是集諦轉是苦諦無著云若著色等則
於流轉苦中疲乏故菩提心不生後引證引前說
無住施具含六度證此文矣。

流是下解科文此即四諦之中前二世間因果
也大雲解云集招苦果故說為流生死不停故
名為轉斯則襲習綸輪之義也著色等者著色
等即疲乏菩提心不生不著色等即不疲乏菩
提心生矣引前等者是上修行中文已如前說。

○二對治不忍相違苦。】

「須菩提菩薩為利益一切眾生應如是布施如來說

一切諸相即是非相又說一切眾生即非眾生。」

【意云菩薩行行本為利益眾生故便離相行於
布施若能離相則眾生相違時不生疲乏也況
我法二相如來說為非相耶以皆本無故須離
矣若其本有何用離之勸離之旨方茲著矣。

●疏二初引無著顯意。

無著云既為眾生行施云何於彼生瞋由不能無
眾生想故眾生相違時即生疲乏故顯示人無我
法無我。

既為等者蓋不合為而為之也如人邀客本為
供承見有所須反生凌辱於理如何由不能下
出瞋之所以也故顯下出經意也但無此二心
必相應。
●二約天親釋文。

論云諸相者眾生相也非相者無我也陰中見我
是眾生相一切眾生者五陰法也非眾生者陰空
故法無我也乏受用苦配在後段。

眾生相者以魏經云一切眾生相故陰中等者
今於陰中不見有我故云非相也五陰法者以
彼眾生皆用五陰之所成故陰空等者以無能
成之五陰故云法無我也然此人法二相本自
空無眾生不知妄執為有今所說者意令知而
離之也又此我法經文文與意反文即先法後
人意則先人後法魏經之內文句昭然故今疏
中順意釋也乏受用下可知。

○九斷能證無體非因疑。
●疏二初隨章敘疑。

論云於證果中無道云何彼於果為能作因。

初句述疑意兼指疑起處也此從前第三第七
中來以彼校量內外財施不及持經以此得菩
提故遂起疑云若然者且言說是因因即是道
以此證果理則不成何者以果是無為無為有

體因是有為有為無體無體之道不到果中云
何說此而為因耶。
●二依經斷疑二如疏列。

○斷之文二初斷疑。】

「須菩提如來是真語者實語者如語者不誑語者不
異語者。」

【意云如來之言真實無異皆如其事不誑眾生
持說必趣菩提汝等云何不信又以如來說於
真實等故名如來為真實語者由是者字皆屬
如來。
●疏二初略銷經意。

佛所有說皆如其事今說證果何疑不然。

此通說斷疑之意皆如其事者即下四語所說
之事今說等者以彼況此也意云彼既無謬此
豈不然。
●二廣釋五語。

真語者說佛身大菩提法也是真智故實語者說
小乘四諦諦是實義如語者說大乘法有真如小
乘無也不異語者說三世授記等事更無參差佛
將此四語不誑眾生是故秦譯加不誑語。

佛身即真身也以法報合論理智無二故若欲
分文別指則佛身是報大菩提法為法也是真
智者以菩提是覺覺即智故論云依此法身說
名本覺法報合說同名真身如來說此真智之
法乃名如來為真語者此則以所說名能說也
餘皆例此諦實等義已如前說如語等者小乘
雖有生空之理非實真如以是偏真未徹源故
大乘之內具顯三空空病亦空是究竟真如法
也不異者與三乘弟子授記劫數久遠名號壽
量國土等事一一不異故也佛將等者謂本來
只有四語秦什譯時加此一語欲以統收四語
發明佛意用之斷疑也應可一一舉而問之以
顯不誑之義且如佛說大菩提法為真智時為

真不真耶則對曰真當知如來是真語者斯則
不誑之義明矣他皆例此說此四事既不誑人
今說此經受持得菩提果豈成誑耶云何不信
雖此言說有為無體之因能證離言無為有體
之果故偈云果雖不住道而道能為因以諸佛
實語彼智有四種亦如淨名云文字性離即是
解脫無離文字說解脫也。

○二離執。】

「須菩提如來所得法此法無實無虛。」

【意者前雖以言遣疑又恐隨言生執聞說依言
得菩提便謂言中有菩提及聞言中無菩提便
謂畢竟無菩提不達言空而法實故作斯執今
則遣之故云如來所得等也。

無實者如言說性非有故無虛者不如言說自性
有故。

如言等者謂言說緣生本無自性言中菩提亦
同言說何以故有名無實故如言於火但有火
名名言二法皆無體性故云如言等也不如等
者不似言說也謂言說畢竟無體菩提之法即
不無也但以不在言中不無離言之法如言中
之火雖無不無離言之火由是言中雖無火不
妨因言而得火言中雖無菩提不妨因言而得
菩提以依言進修必證果故若然者則不應言
中執有離言執無達此有無方云離執故偈云
順彼實智說不實亦不虛如聞聲取證對治如
是說。

○十斷如遍有得無得疑。
●疏二初隨章敘疑。

論云若聖人以無為真如法得名彼真如一切時
處恒有何故有得者有不得。

初句指疑起處此從第三中來準彼但云無為

不言真如今所言者揀餘無為故所以揀者欲
顯所疑要成遍義餘無為法有不遍故彼真如
下立理也如華嚴云法性遍在一切處一切眾
生及國土三世悉在無有餘亦無形相而可得
斯則處及塵塵時該念念故也何故下結成疑
既遍時處即合皆得何故有得不得耶。

●二依經斷疑二如疏列。

○斷之文二初舉喻斷疑。】

「須菩提若菩薩心住於法而行布施如人入闇則無
所見若菩薩心不住法而行布施如人有目日光明
照見種種色。」

【意云若住法行施則不得真如如入闇中一無
所見若無住行施則得真如如太陽昇天何所
不矚真如雖遍得失在人義理昭然竟何所惑。

論云無智住法心不清淨故不得有智不住法心
清淨故得有目者如得對治法日光者如所治闇
盡能治現前空喻真如色喻性上萬德。

無智等者謂無般若觀照之智由無智故即執
著色等六塵及空有等一切法也以住是執著
之義故云住法心不淨者由執著故為塵所染
正智不生不證真理故云不得得即證也有智
等者反前可見對治等者以經中具有法喻疏
中配釋影略難明今要預說方會疏文謂喻中
有五一空二色三闇四日五目法中有四一真
如二性德三煩惱四智法四喻五數不齊者以
空喻真如色喻性德闇喻煩惱日目二事同喻
一智所以然者以日目二事各有一能智慧之
中具有二義日能破闇如智斷惑目能見空如
智證理既目無破闇之義日無見空之能約義
分之但有四對法喻喻中意者且如虛空無所

不遍一切色法亦滿世間百千萬人悉在其內
日光未出六合瞑然雖在空而不見空雖對色
而不見色苟或日出昏闇盡除眼目開明空色
皆見匪但空無邊際身在其中反思闇瞑之時
不曾暫出法中亦爾謂真如之理周遍十方性
上功德亦遍一切眾生無量悉在其中以智慧
未生唯是癡闇雖在真內何曾見真雖有性德
不見性德苟或智慧明發惑闇盡除真性廓周
自然明見匪但性無邊際身在性中反思迷闇
之時不曾暫離故肇公云道遠乎哉觸事而真
聖遠乎哉體之則神彌勒頌云時及處實有為
不得真如無智以住法餘者有智得對治法者
即智慧也以日目二種同喻此故謂日是能治
闇是所治所治之闇既盡能治日光現前即能
見其色等法中惑智例此言也故偈云闇如愚
無智明者如有智對法及對治得滅法如是。

○二讚經功德二。

讚德者以顯得真如為由心淨心淨由不住法
不住法緣有智有智蓋由聞經當知此經有其
勝德故須讚歎以示將來勝德之相即下十段。

○初總標。】

「須菩提當來之世若有善男子善女人能於此經受
持讀誦則為如來以佛智慧悉知是人悉見是人皆
得成就無量無邊功德。」

【經意可知所言以佛智慧知功德者意謂除佛
世尊餘無知者蓋顯功德之殊勝也。

無著云讀誦者此說受持因故為欲受故讀為欲
持故誦論云受持修行依總持法故讀誦修行依
聞慧廣故是則從他聞法內自思惟為得修行智
也故偈云修從他及內。


受持因者標也為欲下釋欲受其文故先讀欲
持其義故先誦是故受持皆由讀誦故分因果
也受持等者謂依總持法而受持修行若文若
義總能領納方曰受持此則思慧也讀誦等者
謂依聞慧廣故讀誦修行若無所聞憑何讀誦
此聞慧也論云廣多讀習亦名聞慧然皆言修
行者蓋通相說也非是三慧中修慧以修慧與
理相應唯局無漏出於讀等四法之表故不配
之但約聞思二慧共所成就故次云是則從他
聞法等故偈下引證從他即聞慧也及內即思
慧也。

○二別顯十初捨命不如二初捨命福。】

「須菩提若有善男子善女人初日分以恒河沙等身
布施中日分復以恒河沙等身布施後日分亦以恒
河沙等身布施如是無量百千萬億劫以身布施。」

【偈云以事及時大福中勝福德。

以事等者以前來已說命施此中復說者蓋時
事俱勝故時即布施之時事即布施之事前但
一度施一河沙身命時事皆小今則無量劫中
日復三度以河沙身命布施時事皆大是捨命
福中勝福德也。

○二信經福。】

「若復有人聞此經典信心不逆其福勝彼何況書寫
受持讀誦為人解說。」

【經意可知不逆者是不謗義也魏經如此。

信經劣於持說多命勝於前喻。

信經等者謂能所校量之中皆有勝劣能中一
河沙數為劣三時多劫為勝所中信經為劣持
說為勝前則以劣況勝此則以勝況劣前淺後
深天地之遠矣。


○二餘乘不測。】

「須菩提以要言之是經有不可思議不可稱量無邊
功德。」

【意云若具足讚歎終不可窮以實言之有無邊
功德等也。

偈云非餘者境界無著云不可思議者唯自覺故
不可稱量者無有等及勝故。

非餘等者非二乘菩薩能盡知也故前云以佛
智慧而悉知故又下文云當知是經義不可思
議果報亦不可思議佛尚如此餘豈能知自覺
者謂以心思口議但及名相之境此非名相故
不可思議唯證相應故也等及勝者兩意一則
無有等此勝功德故二則無有勝於此故無有
等於此故故心經云是無上咒是無等等咒及
即等義故不別標也。

○三依大心說。】

「如來為發大乘者說為發最上乘者說。」

【意云以非餘者所知故故為最上者說。

最上者一佛乘也。

一佛乘者經中初標大乘名恐濫於權教故復
揀云最上乘者今疏中出最上乘體故云一佛
乘也體當本覺故名為佛非二非三故名一乘
故魏經云為住第一大乘眾生說即當善吉所
為機發無上菩提心者。

○四具德能傳。】

「若有人能受持讀誦廣為人說如來悉知是人悉見
是人皆得成就不可量不可稱無有邊不可思議功
德如是人等則為荷擔如來阿耨多羅三藐三菩提。」

【意云若能宣說受持此則修行二利能令佛種
不斷則名荷擔菩提。


成就等者偈云滿足無上界荷擔者無著云肩負
菩提重擔故。

滿足無上界者滿足即成就義界即因義意明
不可量等功德與無上菩提為因故也荷擔等
者在肩曰擔背負曰荷今明行菩薩行即是荷
擔謂以大悲下化以大智上求以大願雙運安
於精進肩上從煩惱生死中出念念不住直至
菩提真性自他一時解脫方捨此擔法炬經中
具有此說今經云受持讀誦即自利廣為人說
即利他既若二利兼行必以大願為體由是能
令佛種不斷故名荷擔菩提也。

○五樂小不堪。】

「何以故須菩提若樂小法者著我見人見眾生見壽
者見則於此經不能聽受讀誦為人解說。」

【徵意云云何唯為大乘者說何故持說名為荷
擔菩提釋意云以樂小者著我等見不能持說
故知能持能說是最上乘荷擔菩提之者問何
者名為小法誰為樂小之人答四諦緣生名為
小法聲聞緣覺即是樂小之人滯情於中乃名
為樂彼有法執此顯三空是其非處故不能持
說故魏經云若有我人等見於此法門能受持
者無有是處當知若能持說即是樂大法者不
著我人等見也問聲聞緣覺巳達我空云何經
中而言著我答以我人等見是心心所法著之
即是法執故指緣覺聲聞也或可樂小法者即
是聲聞緣覺著我見者即是一切凡夫。

○六所在如塔。】

「須菩提在在處處若有此經一切世間天人阿修羅
所應供養當知此處則為是塔皆應恭敬作禮圍繞
以諸華香而散其處。」


【意云經顯法身依法則有報化三身既存塔廟
斯在是故此處勸應供養準纂靈記說隋朝益
州新繁縣王者村有書生姓苟未詳其名於彼
村東空中四面書之村人謂曰書者何也曰我
書金剛般若經曰何用焉曰與諸天讀之時人
見聞若存若亡彼屬霖雨流水滂沛唯此地方
丈餘間如堂閣下竟無沾溼於是牧童每就避
雨時人雖在莫知所由至武德初有西僧至神
貌頗異於此作禮村人謂曰前無殿塔為何禮
耶曰君是鄉人耶曰然僧曰君大無識此有金
剛般若經諸天真蓋其上不絕供養云何汙踐
使其然乎村人乃省苟生寫經之處自此遂甃
甓嚴闌護之不令汙踐苟至齋日每常供養瞻
禮者往往有聞天樂之聲迄今其處雨不能溼
且空書無跡尚乃如斯況紙素分明而不能爾。

○七轉罪為佛。】

「復次須菩提善男子善女人受持讀誦此經若為人
輕賤是人先世罪業應墮惡道以今世人輕賤故先
世罪業則為消滅當得阿耨多羅三藐三菩提。」

【意云如過去造極惡合來世墮三塗者苟遇此
經受持讀誦功力既著能消極惡遂以現遭輕
賤之事更不墮於惡道即是轉重業令輕受也
持經無我等相即煩惱障盡極惡消滅即業障
盡不墮即報障盡三障既滅三德必圓故云當
得菩提也。

輕賤者總包於中或打或罵故隋譯云輕賤甚輕
賤無著云此毀辱事有無量門故復云甚輕賤當
得菩提者罪滅故。

總包等者以打罵等事皆名輕賤故隋譯下引
證無著下轉釋無量者以身口意三所為之事

但不饒益皆屬輕賤也故云無量罪滅者罪障
既盡漸漸修行因圓果滿自然為佛經言當得
意顯後時非謂現世得成佛果餘轉滅等義已
於懸談五因中說竟。

○八超事多尊。
●疏二初總敘意。

論云示現速證菩提法故。

意明持說此經速證菩提之法所以超過如來
事多世尊之福故偈云福不至菩提二能至菩
提也。
●二別科釋二如疏列。

○文二初供佛多中全具福。】

「須菩提我念過去無量阿僧祗劫於然燈佛前得值
八百四千萬億那由他諸佛悉皆供養承事無空過
者。」

【經意可見然燈前者以釋迦因地修行經三無
數劫第一劫滿遇寶髻如來第二劫滿遇然燈
如來第三劫滿遇勝觀如來今云然燈前者即
第二劫中也。

那由他者十億為洛叉十洛叉為俱胝十俱胝為
那由他。

那由他者第九數數當萬萬也。

○二持經多中少分福。】

「若復有人於後末世能受持讀誦此經所得功德於
我所供養諸佛功德百分不及一千萬億分乃至算
數譬喻所不能及。」

【經意對前比量可解然所不及者有二義一彼
得福德此得菩提故二彼有我相此無我相故
故前云此人無我人相等也。

○九具聞則疑。】

「須菩提若善男子善女人於後末世有受持讀誦此
經所得功德我若具說者或有人聞心則狂亂狐疑

不信。」

【意云前雖校量亦未具說若具說者人必狐疑
狐者狡獸也以多疑故故云狐疑述征記云風
勁河冰始合要須狐行以此物善聽聽冰下水
無流聲即過也魏經即但云疑惑。

○十總結幽邃。】

「須菩提當知是經義不可思議果報亦不可思議。」

【意云校量不及佛不具說者以此經義及持者
果報皆不可心思言議故也。

無著云此顯示彼福體及果體不可測量故。

福體者經義也為福所依故果體者佛菩提也
測量即思議也以福田佛果皆無相故然科云
總結幽邃準此所判但局第十疑中今若詳之
兼該三七之二以始自第三乃至第十邐迆次
第五度校量謂外財兩度內財兩度佛因一度
且第一以一三千界七寶布施校量不及持說
第二以無量三千界寶施校量不及第三以一
河沙數身命布施校量不及第四以無量河沙
數身命布施校量不及第五以如來因地供養
諸佛功德校量不及至此第五是校量之極更
無譬喻可以比況故云乃至算數譬喻所不能
及苟或具說人必生疑故復云我若具說者或
有人聞心則狂亂狐疑不信自此之後讚校都
絕所以望前數段故總結云當知是經義不可
思議等也問此至經末猶有數處校量云何輒
言無校量耶答餘所校量但是別意以之斷疑
實非前說五重次第也由是隨時略舉一三千
界寶或須彌聚寶或阿僧祗界寶以為校量若
不然者豈得勝義之後卻舉劣福為次第耶。

○十一斷住修降伏是我疑。
●疏二初隨章敘疑。


佛教我住修降伏兼不住前十種疑執過患若無
我者誰人受教誰人住修誰人如此離過云云亦
云除微細執故偈云於內心修行存我為菩薩此
即障於心違於不住道。

初二句指疑起處住修等者即正答三問及次
前十段也若無下結成疑既教我住修離過豈
是無我無人若言無我誰住修離過耶亦云下
敘別義除細執者即是第二疑中未除之者故
今舉之令其除斷問執與疑何別耶答執則堅
著疑乃不決若據論意正是除執不言斷疑今
疏云斷疑者若言除執文勢孤起血脈不貫故
依諸疏以立此疑偈云下引證除執也道之與
心蓋是一法但以心本無我而執我道本不住
而成住故立障心違道也然此疑執之文若詳
經義別分則從爾時須菩提至則非菩薩是斷
疑後之一段是除執也故論中釋已偏指後文。

●二依經斷疑二如疏列。
○斷之文二初問。】

「爾時須菩提白佛言世尊善男子善女人發阿耨多
羅三藐三菩提心云何應住云何降伏其心。」

【文雖似前問意全別意云若人發心則無有我
是誰降伏其心反覆如上所說。

○二答三初若名菩薩必無我。】

「佛告須菩提善男子善女人發阿耨多羅三藐三菩
提心者當生如是心我應滅度一切眾生滅度一切
眾生已而無有一眾生實滅度者。」

【意云若人發菩提心已當生度盡一切眾生之
心然不得起有眾生可度之念亦不可起我能
度之念念既不起即無我無我即名菩薩也。

○二若有我相非菩薩。】

「何以故須菩提若菩薩有我相人相眾生相壽者相

則非菩薩。」

【徵意云以何義故度眾生令不起眾生之念耶
釋意云若有我相眾生相等非菩薩故前約所
度之境此約能度之心心境合論通名為我既
前後互舉則顯能所皆無也。

○三能所俱寂是菩提。】

「所以者何須菩提實無有法發阿耨多羅三藐三菩
提心者。」

【徵意云前無所化之境次無能化之心所以要
無能所者何謂也釋意云以能所俱寂方是菩
薩故法之一字能所俱攝。

○十二斷佛因是有菩薩疑。
●疏二初隨章敘疑。

論云若無菩薩云何釋迦如來於然燈佛所行菩
薩行。

初句指疑起處即從次前文中來也以前云無
發心者發心者即是菩薩故云何下結成疑也
然燈即是釋迦因地第二劫滿所遇之佛既於
彼處行菩薩行云何乃言無發心者。

●二依經斷疑四如疏列。

○斷之文四初舉疑處。】

「須菩提於意云何如來於然燈佛所有法得阿耨多
羅三藐三菩提不。」

【意云汝意之中頗謂我於然燈佛所得菩提不
若得菩提何成菩薩是彼疑處故舉問之。

降怨王請然燈佛入城城中長幼盡迎路泥善慧
布髮佛與授記故舉此問。

此敘其本事也準本行經說昔有大城名為蓮
華城中有王名曰降怨有一婆羅門名曰日主
為王所重分與半國封授為王別為王城名為
埏主日主夫人名為月上然燈菩薩降神右脅

出家成道時降怨王將欲迎請遂敕城內外十
二由旬禁斷諸華不令私賣王皆自買以供如
來彼國雪山南面有一梵志名曰珍寶有五百
弟子中有一弟子名之雲童或名善慧於彼眾
中而為上首所有仙法皆學已了辭師還家師
曰汝今將歸須以清淨傘蓋革屣金杖乃至金
錢五百報我之恩雲童曰我今並無此物但放
我去得即送來師即放之雲童因赴無遮之會
得五百金錢便欲送還師處因至蓮華城內見
城嚴麗即問於人乃知然燈如來欲至遂將三
百金錢於一婢子處買得五枝優缽羅華兼彼
女子寄華兩枝共為供養時佛入城即以此華
散佛頂上以願力故成於華蓋隨佛行住佛神
力故化一方泥善慧見之布髮而掩復作是念
願得如來踏我身過若不蒙記莂我終不起如
來即至履之而過止諸徒眾皆不令踏即授其
記作如是言此摩那婆於未來世當得作佛號
釋迦牟尼十號具足如我無異今善吉意云既
若買華供佛布髮掩泥即是菩薩若此非菩薩
者則孰為菩薩與。

○二斷疑念。】

「不也世尊如我解佛所說義佛於然燈佛所無有法
得阿耨多羅三藐三菩提。」

【意云我意不謂如來得菩提也我已解佛所說
之義於彼佛所無有一法得為菩提。

善慧彼時都無所得離諸分別由無法故得記若
有法者是有相心不順菩提佛不與記。

彼時者蓮華城中授記之時也智與理冥心與
神會無所得之法無能得之心故云都無等也
由無等者即指上無得而得夫菩提之為法者

寂滅無生不空不有離一切相若離能所則順
菩提得佛授記若存能所心境不亡則與菩提
極相違逆如何得記故淨名云寂滅是菩提滅
諸相故。

○三印決定。】

「佛言如是如是須菩提實無有法如來得阿耨多羅
三藐三菩提。」

【意以空生之言稱其實理故云如是實無下如
來述成可知。

論云我於彼時所修諸行無有一法得阿耨多羅
三藐三菩提功德施論引佛說云若見於佛即見
自身見身清淨見佛清淨見一切智智皆悉清淨
是中見清淨智亦復清淨是名見佛我如是見然
燈如來得無生忍一切智智明了現前即得授記
是授記聲不至於耳亦非餘智之所能知我於此
時亦非惛懵無覺然無所得。

我於彼時者即受記及修行時也無有一法得
菩提者此約橫豎顯之橫則於六度萬行之中
行行皆無得義若布施得菩提則不要戒忍等
豎則初中後念念念皆無得義若初念得何須
念念相續等如是橫豎心行之中皆無得菩提
義也功德施下未詳何經若見等者以自他之
相相待而成既見於他必須見自見身清淨等
者反於前也清淨即是空義見他既見於自不
見自則不見他成既相因而成泯亦相因而泯
如淨名云如自觀身實相觀佛亦然亦如志公
云以我身空諸法空千品萬類悉皆同亦同莊
子中說因有而有之因無而無之也見清淨智
等者非唯無所見之自他兼無能見之智用斯
則能所雙泯也圓覺經云依幻說覺亦名為幻

既皆是幻豈得存耶然雖能所兩亡不成斷滅
以靈源真心本無能所妄生能所即是乖真能
所既除即合本體靈然不昧物我皆如故華嚴
云能見及所見見者悉除遣不壞於真見是名
真見者又圓覺云諸幻盡滅覺心不動是名見
佛者結成見義如上用心方得見佛若生分別
執相違真則不名見故華嚴云一切法不生一
切法不滅若能如是解諸佛常現前得無生忍
者謂以正智忍可印持無生法故以一切法本
無生滅眾生迷倒妄見生滅苟離妄見正智即
生契合本體達一切法本來無生名無生忍例
而言之見一切法無滅亦名無滅忍今則舉初
以攝後也一切智智者是達一切諸法之智表
用非一故重言耳有云依於始覺顯得本覺智
中之智名智智也得授記者準楞嚴經記有四
種一未發心時與記或有流轉五道生於人間
好樂佛法過百千萬億劫當發心過百千萬億
劫行菩薩道供佛化生皆若干劫當得菩提二
適發心與記者是人久劫種諸善根好樂大法
有慈悲心即住不退地故發心與記三密記者
有菩薩未得記而行六度功德滿足天龍八部
皆作是念此菩薩幾時當得菩提劫國弟子眾
數如何佛斷此疑即與授記舉眾皆知此菩薩
獨不知四無生忍記者於大眾中顯露與記也
今當第四也謂散華佛頂布髮泥中依有漏心
得無生智於大眾前分明記莂也聲不至耳者
能所俱寂以離分別心故心既不起耳何所聞
亦非餘智等者此無分別處非謂別有一智能
知故圓覺云離遠離幻亦復遠離亦非惛懵等
者恐聞都無分別亦非餘智便謂同於木石一

向頑凝故圓覺云諸幻盡滅覺心不動然即此
覺心亦無所得故頌云若時於所緣智都無所
得等此則離沈離掉了然寂然妙契本心竟何
所得善慧彼時心同此也。

○四反覆釋。】

「須菩提若有法如來得阿耨多羅三藐三菩提者然
燈佛則不與我授記汝於來世當得作佛號釋迦牟
尼以實無有法得阿耨多羅三藐三菩提是故然燈
佛與我授記作是言汝於來世當得作佛號釋迦牟
尼。」

【無著云若正覺法可說如彼然燈所說者我於彼
時便得正覺然燈則不記言來世當得以法不可
說故我於彼時不得正覺是故記言來世當得。

若正覺下釋反釋也以法不可說下釋覆釋也
據此則善慧彼日但聞其言言性本空竟何有
得但約妄惑盡處真智現前當此之時義言得
矣。】
金剛般若經疏論纂要刊定記會編第八卷(終)

校訛

  
  * 第三紙(十四行已北藏作以楞嚴寺流通本同誤)
  * 第四紙(八行答北藏作不十二行是北藏作事)
  * 第八紙(八行中文北藏作文中)
  * 第十紙(六行誑北藏作狂)
  * 第十一紙(五行竟北藏作意十行誑北藏作狂十五行而道之道北藏作首)
  * 第十二紙(五行有故北藏作故有)
  * 第十五紙(十九行北藏脫為字)
  * 第二十紙(三行已北藏作以)
  * 第二十六紙(十六行寂北藏作即二十行寂北藏作十)
  * 第二十八紙(七行報我之我北藏作感)
  * 第三十紙(四行授五行授北藏皆作受十五行而泯之泯北藏作滅)
  * 第三十二紙(六行莂北藏作一刻二字九行知北藏作智又即此字下脫故字已上流通本皆同誤)


