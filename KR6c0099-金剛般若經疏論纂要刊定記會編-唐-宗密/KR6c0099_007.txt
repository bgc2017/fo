










金剛般若經疏論纂要刊定記會編卷第七
秦三藏法師鳩摩羅什譯經
唐　圭山大師宗密　述疏
宋　長水沙門子璿　錄記
清荊溪後學沙門行策會編

【○四斷聲聞得果是取疑。
●疏二初隨章敘疑。

論云向說聖人無為法不可取說云何聲聞各取
自果如證而說。

初二句指疑起處此從第三中來不可取說者
以前文云如來所說法皆不可取不可說云何
下結成疑也前云一切賢聖通於三乘故疑聲
聞得果是取如初果人證自初果亦自說言已
證初果等。
●二依經斷疑四如疏列。

○斷之文四初入流果。】

「須菩提於意云何須陀洹能作是念我得須陀洹果
不須菩提言不也世尊何以故須陀洹名為入流而
無所入不入色聲香味觸法是名須陀洹。」

【問意云於汝意中如何汝謂須陀洹人作念云
得須陀洹果不答言不也徵意云若如是者以
何義故得名須陀洹釋意云但約不入色等境
界即名須陀洹。
●疏三初正釋經文。

須陀洹此云入流入聖人流故亦云預流預聖人
流故秖由不入六塵名入聖流不是別有所入故
論云聖人得果不取一法不取六塵境界故名逆
流乃至羅漢不取一法以是義故名阿羅漢。

入流者四果名為聖人今從凡夫刱入聖類故
流類也預廁也秖由下釋得名所以入者取著
義若取六塵即滯凡流不取六塵名入聖流是
知功過在人不在六塵境界據此則何有別法
而為所入耶論云下引證上義不取一法者不

唯六塵也名逆流者逆凡流也謂若取六塵即
入凡流逆聖流既不取著即入聖流逆凡流也
乃至下例明餘果初果尚爾況餘果耶。

●二商較果證。

然非不取無為自果但於證時離取我等煩惱是
故無如是心我能得果若起如是心我能得果即
為著我等。

或問既皆不取應亦不證故此釋也但於下轉
釋意明但無取心非謂不證若起下反明凡夫
著我既由起心聖人無我必不起也。

●三結斷疑情。

故知得果是不取義何得疑云是取。

空生本謂證果是取故生疑今明無取方成證
義永異所疑也若準斷疑斯文已畢以四果是
小乘賢聖修證行位是故經中具而明也然此
四果復有四向謂向於果故即須陀洹向等於
四果之中初為見道次二修道後一無學道且
初修行得入見道謂十六心斷三界四諦下八
十八使分別麤惑得初果證謂三界各有四諦
每諦下各有煩惱即貪瞋癡慢疑身見邊見邪
見見取戒禁取四諦之下或具或闕故成八十
八使雜心論云苦下具一切集滅除三見道除
於二見上界不行恚謂初句即欲界苦諦下全
具十使次句即集滅二諦下各除三見即身邊
二見及戒禁取所以除此三者緣身是苦本觀
苦已斷身見邊見依身而起故亦隨亡無戒禁
取者以集諦不計非道為道滅諦又非修位是
故皆無戒禁取道當修位卻或有之故不除矣
故云道除於二見不除戒禁也由是苦下具十
集滅二諦下各七通前即二十四道諦下八合

三十二後句云上界不行恚即於二四諦下各
除一瞋每界各有二十八共成五十六兼下欲
界三十二即都合為八十八也云何十六心謂
欲界四諦下各一忍一智以成八心又合上二
界為一四諦類下欲界觀斷亦各一忍一智以
成八心二八即為十六心也忍即無間道是正
斷惑時智即解脫道是斷了時所謂苦法智忍
苦法智苦類智忍苦類智乃至道法智忍道法
智道類智忍道類智斷至十五心道類智忍名
初果向至第十六心道類智時名證初果入於
見道為須陀洹分別麤惑一時頓斷猶如劈竹
三節並開即以見諦八智為初果體初果行相
略明如是餘之三果佇見次文。

○二一來果。】

「須菩提於意云何斯陀含能作是念我得斯陀含果
不須菩提言不也世尊何以故斯陀含名一往來而
實無往來是名斯陀含。」

【問答及徵意皆同上釋意明斯陀含者但於人
間天上一度往來雖復往來實無往來之者只
約此義名斯陀含。

斯陀含此云一來斷欲界六品修惑從此命終一
往天上一來人間便得阿羅漢果故名一來而實
無來者已悟無我誰能往來。

斷惑者謂欲界修惑有四即貪瞋癡慢此是俱
生細惑任運起者障於修道以難斷故分為九
品所謂上上乃至下下此九品惑二三果人斷
之斷至五品名二果向斷六品盡名第二果故
俱舍云斷至五二向斷六一來果一往等者以
九品修惑能潤欲界七生謂上上品潤兩生次
三各一生次二品共一生下三品共一生今斷

六品已損六生猶殘下三品潤欲界一生是故
一往天上更須一來人間受生斷餘惑也便得
等者問據此次第合是第三云何僭言便得羅
漢答所言便得羅漢等者非謂逾越不證第三
但約欲界惑盡往而不來望一去說故云便得
等也不若改便得為直至何也餘下三品一生
斷盡便往羅漢即不須前來和會也故名下結
成第二果即以見道八品無為及修道六品無
為為此果體無我等者由無我故不計去來非
謂不去不來但不計去來之者其猶魯般匠士
刻木為人雖復驅使往來實無情慮所計。

○三不來果。】

「須菩提於意云何阿那含能作是念我得阿那含果
不須菩提言不也世尊何以故阿那含名為不來而
實無不來是故名阿那含。」

【問答徵意亦同上釋意云阿那含者一往天上
更不再來雖爾不來亦無不來之者但約此義
名阿那含。

阿那含此云不來亦云不還斷欲界九品修惑盡
命終一往天上更不還來下界故云不來而實無
不來義同前釋。

不來不還蓋是一義斷惑等者謂前九品惑中
餘下三品斷至八品名三果向斷九品盡名第
三果故俱舍云斷惑七八品名第三果向九品
全斷盡即得不還果更不還者欲界修惑但餘
三品三品煩惱共潤一生今已斷之更無惑潤
杜絕紆絆故無再來故云下結成第三果即以
見道八品無為及修道九品無為為此果體此
二三果人斷惑猶如截木橫斷而已知之同前
者合云已悟無我誰能往來。


○四不生果。
●疏二初辨得名。

阿羅漢此釋有三一無賊三界見修煩惱盡故二
不生不受後有故三應供應受人天廣大供養故。

三釋者由有三義故存梵音無賊者意以煩惱
為賊謂斷人慧命劫功德財致使行人失於聖
道流迸生死曠野不達涅槃寶所為害頗深故
名為賊見修等者謂上二界各有三種修惑謂
貪癡慢此惑微細難除故約八地分之每地分
成九品都合七十二品每品各有一無間一解
脫斷至七十一品名阿羅漢向斷七十二品惑
盡成阿羅漢此果斷惑如登樓臺漸陟漸高見
修合論兼欲界一地總以八十九品無為為此
果體若約四果有為出體者即初果唯取道類
智一解脫道為體第二唯取斷欲界九品修惑
中第六品一解脫道為體三果唯取第九品一
解脫道為體羅漢唯取有頂地第九品中一解
脫道盡智為體所言無為即離繫果有為即等
流果不生等者謂我生已盡梵行已立所作已
辦不受後有然前三句即是盡智後句即是無
生智謂不向三界之中受有苦身也以世間因
亡果喪出世間因成果證故應受等者為超出
人天故堪受人天供養若或一種淪溺寧堪供
之故俱舍云供養阿羅漢得現在福報蓋由業
煩惱盡福田勝故當知未出三界受他供養者
大須隨順出離豈得安然免之哉。

●二分科釋三如疏列。

○文三初舉所得以問。】

「須菩提於意云何阿羅漢能作是念我得阿羅漢道
不。」
【○二明無取以答。】

「須菩提言不也世尊何以故實無有法名阿羅漢世

尊若阿羅漢作是念我得阿羅漢道即為著我人眾
生壽者。」

【上問意此答及徵意俱準前可知釋意云阿羅
漢者無煩惱不受生應供養以是義故名阿羅
漢除此之外更無一法名阿羅漢若阿下反釋
云若或作念言我得阿羅漢果便著我人等相
則與凡夫何所異哉由此驗知的無是念。

○三引己證令信。

此則以己方人也亦令眾生皆亡是念入於聖
道故。

○初明佛先印。】

「世尊佛說我得無諍三昧人中最為第一是第一離
欲阿羅漢。」

【意云佛於往日曾說於我得是三昧人中第一。

無諍者不惱眾生能令眾生不起煩惱故佛讚之
十弟子中善現第一離欲者三界煩惱但有貪心
盡名為欲非唯欲界。

不惱等者若人嫌立則復為坐乃至不向貧家
乞食皆為不惱他也能令下釋既不惱之煩惱
何起第一等者謂十大弟子各有一能皆稱第
一即迦葉頭陀阿難多聞舍利弗智慧目連神
通羅睺羅密行阿那律天眼富樓那說法迦旃
延論義優波離持律須菩提解空今言無諍者
秖由解空得無諍故亦如夫子十哲各有能事
謂德行顏淵閔子騫冉伯牛仲弓言語宰我子
貢政事冉有季路文學子游子夏離欲等者謂
貪使煩惱通於三界斷盡此貪方真離欲也問
若然者則但是羅漢皆斷三界煩惱云何善現
稱第一耶答所言第一者蓋約無諍不約離欲
也故經云我得無諍三昧人中最為第一又魏

經云我若作念世尊則不記我無諍行第一意
者以空生獨得無諍三昧故於諸離欲羅漢之
中稱為第一也。

○二彰己不取。】

「我不作是念我是離欲阿羅漢。」

【意云佛雖讚我我於此時輒無是念。

○三卻釋佛意。】

「世尊我若作是念我得阿羅漢道世尊則不說須菩
提是樂阿蘭那行者以須菩提實無所行而名須菩
提是樂阿蘭那行。」

【意云若我當此之時作如是念我得阿羅漢果
佛則不說我為樂寂靜者只緣不作是念故佛
讚之無所行者即不作念也故此中反說即言
若作是念順釋即言實無所行。

論云離二種障一煩惱障得阿羅漢故離二三昧
障得無諍故離故無所行阿蘭那者此云寂靜。

離煩惱障者謂貪等十使麤細盡除離三昧障
者三昧是定障即是惑三昧之障依主釋也不
同煩惱即障持業釋故然此二障離各有由離
煩惱障得羅漢故離三昧障得無諍故寂靜者
寂靜即是無諍定意言須菩提是樂寂靜之者。

○五斷釋迦然燈取說疑。
●疏二初隨章敘疑。

論云釋迦昔於然燈佛所受法彼佛為此佛說法
云何言不可取不可說。

初二句先述疑意即釋迦因中為善慧仙人蒙
然燈如來授記云汝於來世當得作佛號釋迦
牟尼由此增進入第八地故云受法廣有因緣
如第十二中說云何下指疑起處便結成疑此
亦從前第三中來以彼文云如來所說法皆不
可取不可說故。
●二依經斷疑。


斷者。】

「佛告須菩提於意云何如來昔在然燈佛所於法有
所得不不也世尊如來在然燈佛所於法實無所得。」

【問意云於汝意中如何謂我昔於然燈佛所於
授記言說之中有法為所得為無所得答意云
如來昔在然燈佛所於授記言說之中實無法
為所得。

於法實無所得者然燈佛說說是語言釋迦所聞
唯聞語言語言非實智證法故論云釋迦於然燈
所言語所說不取證法以是義故顯彼證智不可
說不可取。

說是語言等者以是語言故無所得語言非實
者謂語言從緣緣無自性舉體全空空故無得
也斯則聞而無聞說而無說智證法者釋得記
之由也意明但以自無分別智證自無差別理
智與理冥境與神會豈有所說所得耶論云下
引證上義證法離言說相故不可說證法離心
緣相故不可取也。

○六斷嚴土違於不取疑。
●疏二初隨章敘疑。

論云若法不可取云何諸菩薩取莊嚴淨土云何
自受法王身。

初句指疑起處此亦從前第三中來云何下結
成疑也既興功運行六度齊修迴向發心嚴淨
佛土此若非取則孰為取耶佛身之疑意亦同
此以是二報不相離故故論文中二疑雙敘然
今此科但斷一種。
●二依經斷疑三如疏列。

○斷之文三初舉取相莊嚴問。】

「須菩提於意云何菩薩莊嚴佛土不。」

【意云菩薩取形相莊嚴佛土不。

佛意欲明法性真土故問取形相莊嚴土不。


空生本疑有取佛意欲顯無取取與無取在於
性相二土故且舉相問之試其解不。

二釋離相莊嚴答。】

「不也世尊何以故莊嚴佛土者即非莊嚴是名莊嚴。」

【意云不取相莊嚴佛土也徵意云以何義故不
取相莊嚴佛土釋意云不以相莊嚴是真實莊
嚴也。

偈云智習唯識通如是取淨土非形第一體非嚴
莊嚴意論釋云諸佛無有莊嚴國土事唯真實智
慧習識通達故不可取莊嚴有二一形相二第一
義相非嚴者無形相故莊嚴意者即是第一莊嚴
以一切功德成就莊嚴故。

偈中前三句正釋經後一句即卻釋偈之第三
句也又前兩句釋經中莊嚴佛土者非形釋即
非莊嚴第一體釋是名莊嚴非嚴顯偈中非形
莊嚴意顯偈中第一體此但指配其文義意即
邐迆次顯論釋下轉釋偈文諸佛下至不可取
釋偈之前半謂修習無分別智通達唯識真實
之性此則以智契如名為莊嚴即是無取之義
所疑有取自此釋遣莊嚴有二下釋後半先列
二土形相即法相土謂金地寶池等以要言之
但有所見聞皆屬形相第一義即法性土謂離
一切相無所見聞即真如理是非嚴下正釋即
以後第三句為出所以由是故得非嚴及莊嚴
也非嚴即揀法相土非今所嚴之者當於經中
即非莊嚴也莊嚴意即顯法性土是此所嚴之
者當於經中是名莊嚴所謂顯發過恒河沙數
功德而為莊嚴如金作器器非外來即以此器
反嚴於金是故前引論云諸佛無有莊嚴國土
事等是則於諸嚴中更無過者故云第一莊嚴

等也言意者即指非形第一體是非嚴莊嚴之
意也意即所以也問諸佛身土必須性相具足
方為了義今既唯嚴於性豈不闕於相耶答身
土之相唯心之影心淨方能現之苟能清淨其
心身土自然顯現其猶磨鏡塵盡像生自然如
然故非造作故唯識云大圓鏡智能現能生身
土智影況是即相亡相非謂棄相取性但無執
情何礙於相然以經宗無相此義稍增首末皆
爾用心之相如次所明。

○三依淨心莊嚴勸。】

「是故須菩提諸菩薩摩訶薩應如是生清淨心不應
住色生心不應住聲香味觸法生心應無所住而生
其心。」

【意云以是義故汝諸菩薩應生無住清淨之心。

論云若人分別佛土是有為形相而言我成就者
彼住於色等境中為遮此故故云應如是生清淨
心不應住色等也而生其心者則是正智此是真
心若都無心便同空見。

若人等者先敘所遮之心意以形相為真佛土
由是見故便欲形相莊嚴故云我成就等彼住
下顯失也意明本欲嚴淨如何卻生染心以住
色等即生死心何名淨耶為遮下躡前所遮引
起經意既以不住色等為清淨心當知住於色
等誠為染矣正智者無住之心既是正智當知
有住所生之心同為妄識此中正智而言生者
所謂顯發非刱然而生故大經云於一切法不
生是般若波羅蜜生也以此般若不生不滅故
云真心若都下顯意遮過恐墮空見故令生此
真心天真之心本無生滅但緣住境即不相應
亦非斷滅心若不住般若了然亦非生起恐人

迷此故為顯而遮之是則前令不住色等是遮
有後令生心是遮無既離有無即名中道如斯
體達是真莊嚴何有佛土而不清淨故淨名云
欲淨佛土當淨其心隨其心淨即佛土淨淨其
心者即離有無也。

○七斷受得報身有取疑。
●疏二初隨章指疑。

疑意如前。

疑起之意前章已敘問此與第三何別答前化
此報故不同也緣前聞應化非真故無有取便
云報身是實應有取心是故此疑躡彼第三而
起也。
●二依經斷疑二如疏列。

○斷之文二初問答斷疑。】

「須菩提譬如有人身如須彌山王於意云何是身為
大不須菩提言甚大世尊何以故佛說非身是名大
身。」

【問答可知徵意云以何義故名之為大釋意云
非有漏有為身是無漏無為身若準無著則全
異於此大抵首末皆依二諦而釋也今此疏中
有依天親有依無著則此一段且依天親也。

●疏二初總釋喻旨。

論云如須彌山王勢力高遠故名為大而不取我
是山王以無分別故報佛亦如是以得無上法王
體故名大而不取我是法王以無分別故故偈云
如山王無取受報亦復然。

高遠等者謂下據金輪高八萬由旬六萬諸山
而為眷屬故名為大故華嚴疏云須彌橫海落
群峰之高而不取等者彼山雖大四寶所成五
位法中色法所攝三性之內無記性收豈有分
別而取為王也報佛下正明所喻謂進修多劫
福智圓明純淨無垢更無過此故云無上獨王

法界故號法王大有二義一約體身智廓周故
二約位諸聖莫及故無分別者非如色法是無
記性但以三祇修習萬慮都亡如智寂然故無
分別偈云下以偈結也。

●二別解非身二初牒經略指。

非身名身者非有漏有為身是無漏無為身。

無漏無為者無漏則揀異世間無為則表非生
滅問今明報身即合有為無漏云何此說無為
耶答此據實教不約權宗故是無為也故淨名
云佛身無為不墮諸數佛身無漏諸漏已盡也。

●二引論廣釋二初引本偈。

故偈云遠離於諸漏及有為法故。

此偈標遠離有為有漏意顯唯有無漏法體。

●二引論文三初雙標。

論云若如是即無有物若如是即名有物。

若如是者指經徵起以標也。
●二雙釋。

以唯有清淨身故以遠離有為法故。

清淨身即法身也此釋有物之句即是經中是
名大身也問此說報身云何言法答以法報合
說二身不殊以此實教理智無二故得云耳以
遠離下釋無物之句也即是經中佛說非身也
法身既是無為則離有為生滅有為尚離況有
漏耶故此釋文不言諸漏。
●三雙結。

以是義故實有我體以不依他緣住故。

謂以是遠離及唯有故顯得法身真我無漏無
為不生不滅湛然清淨故有實體名為有物不
如凡夫遍計之我有漏有為即生即滅如彼夢
幻無有實體也以不依下結無有物亦是重顯
所以也以不依於五蘊有為之緣而住唯如如
及如如智獨存故有實我當知凡夫皆依五蘊

有為緣住五蘊尚假況所計我耶緣法非己故
云依他也。

○二校量顯勝二初約外財校量廣顯經勝二初校
量勝劣三初約多河以辨沙。】

「須菩提如恒河中所有沙數如是沙等恒河於意云
何是諸恒河沙寧為多不須菩提言甚多世尊但諸
恒河尚多無數何況其沙。」

【恒河者從阿耨池東面流出周四十里沙細如麵
金沙混流佛多近此說法故取為喻。

阿耨池者此贍部洲從中向北有九黑山次有
大雪山次有香醉山於雪北香南有阿耨池此
云無熱惱縱廣五十由旬八功德水充滿其中
於中四面各出一大河東名殑伽河繞池一匝
流入東海南信度河西縛芻北徙多皆繞池一
匝如次入南西北海今經恒河即殑伽也言恒
者譯者訛也周四十里者謂初出池口處也佛
多下出取喻之由然說此經時但在祇園餘說
法時多近於彼故以喻也。

○二約多沙以彰福。】

「須菩提我今實言告汝若有善男子善女人以七寶
滿爾所恒河沙數三千大千世界以用布施得福多
不須菩提言甚多世尊。」

【論云前已說喻何故復說偈云說多義差別亦成
勝校量後福過於前故重說勝喻何故不先說此
喻為漸化眾生令信上妙義故又前未顯以何等
勝功德能得菩提故。

論云等者徵也謂三疑之後四果之前已說寶
施之喻今復說者豈不重耶偈云下釋也謂前
說一三千界寶施此說無量三千界寶施雖則
總是多義總是勝校量然其後其即多中之多

勝中之勝故重說也斯則言說重而義意不重
何故下轉難意云何不於前文中便說此喻耶
為漸下約人通也謂機淺法深頓說難信漸次
誘引令知勝德又前下約法通也謂前喻之前
未說四果無心釋迦無得嚴淨國土不嚴而嚴
修證佛身無證而證是故校量之喻亦未能勝
後乃既明斯義法理兼深由是校量之喻亦復
殊勝或可出生佛法之義亦在前喻之後也況
後釋所以中五段經文亦屬於此思之。

○三約多福以顯勝。】

「佛告須菩提若善男子善女人於此經中乃至受持
四句偈等為他人說而此福德勝前福德。」

【施感生死經趣菩提大意同前。

大意同前者即福不趣菩提二能趣菩提是也。

○二釋勝所以五初尊處歎人勝三初明處可敬。】

「復次須菩提隨說是經乃至四句偈等當知此處一
切世間天人阿修羅皆應供養如佛塔廟。」

【大般若說天帝不在諸天若來但見空座盡皆作
禮供養而去窣堵波此云高顯塔者邊國訛語廟
貌也於塔中安佛形貌。

大般若等者引事證也帝釋每於善法堂中為
天眾說般若波羅蜜法或有時不在諸天若到
皆向座恭敬作禮為重於法乃尊於處故高顯
者以尊人故令處高顯俾遠近皆見敬而生福
也形貌等者塔中有佛形貌人見必生敬心見
於說法之處亦如見佛形貌若梵語制多此云
靈廟或云可供養處與此大同。

○二顯人獲益。】

「何況有人盡能受持讀誦須菩提當知是人成就最
上第一希有之法。」


【意云宣說四句之處尚得天人供養何況盡此
經文能受持耶所獲勝益如經敘之。

前四句猶勝況此盡能受持故最上等也。

前四句等者據此經意望於前段有二勝劣何
者為前說其處此說於人前明四句偈此明盡
受持由是前則劣中之劣此乃勝中之勝反覆
而言故云何況也最上等者等於第一希有也
最上者法身也無漏無為絕上上故第一者報
身也眾聖中尊更無過故希有者化身也如前
所說四種事故意明受持讀誦具獲三身功德
圓滿也有云能趣菩提故云最上勝出諸乘故
云第一世間無比故云希有。

○三顯處有佛。】

「若是經典所在之處即為有佛若尊重弟子。」

【意云如此經文隨在何所即為有佛及諸弟子。

經顯如來法身依法則有報化又一切賢聖皆以
無為得名經顯無為必有賢聖尊重弟子。

經顯等者明有佛及有之所以謂報化必依法
身法身又從經顯既有能顯之教必有所顯之
佛又經是教法佛是果法果由理顯理由行致
斯則三佛備足四法具圓所在之處豈生輕劣
又一切下明有弟子之所以三乘賢聖體是無
為經顯無為故有賢聖尊重者謂證如者皆是
入理聖人可尊可重故若準魏經即但言有佛
使人尊重不言別有弟子故彼文云即為有佛
尊重似佛。

○二約義辨名勝。】

「爾時須菩提白佛言世尊當何名此經我等云何奉
持佛告須菩提是經名為金剛般若波羅蜜以是名
字汝當奉持所以者何須菩提佛說般若波羅蜜即

非般若波羅蜜。」

【問意云未審此經有何名目不有名目如何奉
持答文可知徵意云如來常說諸法名相皆空
今特立此名者有何所以釋意云我所立者名
即無名無名之名豈違空義為受持故於無名
中強立名耳。

佛立經名約能斷惑斷惑故勝也則非般若者無
著云對治如言執故。

佛立等者釋立名之因因即所依之義謂金剛
有能壞之義般若有觀照之功法喻雙彰故曰
金剛般若其實亦約能堅之義以立今且就用
釋之具如題中及七義句中說也斷惑故勝者
眾生流轉為遭惑染若斷惑染成佛無疑豈不
勝乎對治等者約名顯義義實名虛若執虛名
安得實義慮有斯執是故對治也。

○三佛無異說勝。】

「須菩提於意云何如來有所說法不須菩提白佛言
世尊如來無所說。」

【問意云汝謂如來除所證之法外更有別異之
說不答意云如來除所證之法外更無別異之
說此段躡於次前立名處來意云非唯立此經
名名即無名凡有所說悉皆如此又非我獨爾
諸佛亦然。

無所說者無別異增減之說但如證而說既如其
證則無所說三世佛皆然故云無異說故論云無
有一法唯獨如來說餘佛不說無著云第一義不
可說。

無別等者謂釋迦一佛初中後說竟無別異增
減然乃但據真實無差不約言辭有異耳但如
下出所以也凡有說時皆如其證證中無說豈

有異耶三世下結通諸佛以諸佛同證竟無二
源不證則已證則無別也若未至極位在因地
中隨其所說各各差別何以故所證不同故如
地前地上十地節級不同由是果人決無異說
故云下結成上義既一佛多佛過去未來所說
皆同咸如其證如證之說不亦勝乎故論云下
引證唯獨等者說般若能斷煩惱無有一佛不
作此說餘皆若此第一等者以諦理離言說相
離名字相故不可說此證前既如其證則無所
說也然無著天親語雖似異其意實同既如其
證豈非第一義耶。

○四施福劣塵勝。】

「須菩提於意云何三千大千世界所有微塵是為多
不須菩提言甚多世尊須菩提諸微塵如來說非微
塵是名微塵如來說世界非世界是名世界。」

【問答之文可見釋意云所言塵者非煩惱塵但
是地塵所言世界者非染因界但是地塵界此
即躡前校量中來由前說河沙寶施不及持經
惑者所聞未能誠信所以如來特說此義使其
明見優劣用滌所疑具下疏文昭然可見。

論云寶施福德是煩惱因以能成就煩惱事故地
塵無記非煩惱因故塵勝施劣大雲云故諸地塵
則非貪等煩惱塵是名無記地塵如來說三千界
非煩惱染因界是名地塵無記界是則界為塵因
塵不生煩惱施為福因福生煩惱。

論云等釋盡其意意云碎界為塵塵上不起煩
惱寶施得福即有貪瞋五欲自娛無惡不造故
相傳云布施是第三生怨所以塵界勝於寶施
且塵界但不起過尚得為勝況受持此經定招
佛果豈可以為劣哉由是相望便有三重勝劣

謂寶施不及塵界塵界不及持經持經尚勝於
塵界豈得不如寶施如百姓不如宰相宰相不
如天子天子尚勝於宰相豈得不如百姓喻中
天子最勝也法中持經最勝也經勝所以豈不
昭然大雲下但對經文以揀法喻更無別義然
其意者說微塵是塵說貪等亦是塵以俱有坌
汙之義故說三千為界說煩惱染因亦為界以
皆有為因之義故亦可三千是器界煩惱是有
情界故也今則揀非貪等塵及染因界但是地
塵及三千界也是則結釋上義並如前說。

○五感果離相勝。】

「須菩提於意云何可以三十二相見如來不不也世
尊不可以三十二相得見如來何以故如來說三十
二相即是非相是名三十二相。」

【問答之文可知徵意云以何義故不以三十二
相為法身如來釋意云如來說三十二相非是
法身無為之相但是化身有為之相故。

恐施寶者云我施求佛誰言煩惱故此經云可以
相為佛不論云持說此法能成菩提勝彼福德何
以故彼相於佛菩提非法身相故經福能降施福
得三十二相意明經福降施方得色相佛身若但
寶施即煩惱因。

恐施等者敘經起之意也恐彼意云若施不求
佛即起煩惱本為求佛云何煩惱彼所求者即
是三十二相之身為破此見故復問之持說下
且標勝劣謂寶施但得色相持經即得菩提故
云勝彼福德何以故者徵意云既得三十二相
何不得菩提彼相下釋也理法身是菩提相彼
三十二相非菩提相所以言者菩提無相故由
法身即菩提相非菩提相空矣又於其中法身

則勝色身則劣何以故法身無為真實性故色
身有為影像相故然由持說因勝故果中獲法
身寶施因劣故果中獲色身故上標云持說此
經勝彼福德經福下轉遮謬解恐施寶者聞上
所說便云雖知色身劣於法身寶施不如持說
我以不能持說不要法身但將寶施成就色身
相好既圓則亦妙矣為遮此見故此云也謂前
且約別義分於因果故說施感相身若據實義
而論空施不成相果何者由無智慧隨相生情
所施雖多唯成有漏縱得三十二相但是轉輪
王色相雖同不名為佛若能持說此經則智慧
圓起依慧行施不住有空以無漏因獲無漏果
如此三十二相始得名為佛也意明下結釋上
義不逾前說。

○二約內財校量倍顯經勝二初校量勝劣。】

「須菩提若有善男子善女人以恒河沙等身命布施
若復有人於此經中乃至受持四句偈等為他人說
其福甚多。」

【經意如文可知但甚多之言顯超命施之福也。

捨身勝於寶施持說又勝捨命。

捨身等者意恐人聞寶施不及受持便謂以是
身外之財所以劣於經福若將身命布施必勝
受持為破其見故有此文沙數猶劣況一身耶。

○二釋勝所以五初泣歎未聞深法勝。】

「爾時須菩提聞說是經深解義趣涕淚悲泣而白佛
言希有世尊佛說如是甚深經典我從昔來所得慧
眼未曾得聞如是之經。」

【意謂空生聞上所說喜極成悲泣涕連連自宣
心曲身為羅漢已是多時慧眼雖開未聞斯教。

捨身之苦已感人心何況更聞不及持說是故悲

淚論云念彼身苦尊重法故悲淚慧眼人空也未
聞法空也。

捨身等者悲泣之由然有三意一謂傷彼捨身
虛其功故意云捨命河沙劣於持說不達深旨
勞而無功二謂悲曩劫不逢遇故意云在凡不
聞固當其分自階聖果亦未聞之三謂慶今得
聞喜極成悲故善吉刱聞深法非本所望涕淚
交流以彰極喜今此疏中且明前一也論云下
引證慧眼等者謂空生混跡寄位小乘自證人
空已來未聞法空之理以法空是大乘所證境
故然以此為經勝由者有兩重意一謂教若麤
淺聞乃尋常既感悲啼乃知深妙二謂常人啼
泣未足為奇善吉悲傷當知最勝勝之所以不
亦明乎。

○二淨心契實具德勝二初正明。】

「世尊若復有人得聞是經信心清淨則生實相當知
是人成就第一希有功德。」

【意云若人聞此能生信心此信若生不信諸法
故云清淨諸法既泯實相生焉三身功德自此
周備豈不勝耶第一等者如前所明經文存略
故標二也。

論云此中有實相餘者非實相。

此中即般若教餘者即未說般若之前二乘人
天之教所言實相者即無相之相也謂無我法
之相以要言之離一切相名為實相故下文云
離一切相即名諸佛言餘教所無者謂人天教
中具足二執小乘教內法相猶存不可以二執
之相而為實相故言餘者非實相非猶無也言
此有者謂頓除二執雙顯二空空病亦空二邊
皆離中道斯顯名實相焉故云此中有也問實

相之理教但能詮云何信心便生實相答謂能
信此經必無二執無二執處即是實相非謂別
有實相生也。

○二拂跡。】

「世尊是實相者則是非相是故如來說名實相。」

【意云此實相者體當勝義但唯無相名依世諦
故言實相。

無著云為離實相分別想故。

為離等者恐聞實相之名便生實相之想想即
分別也良以實相真妙言念不及雖假言念唯
證相應若起當情但唯影像恐認於此故曰即
非也。

○三信解三空同佛勝三初總標信解。】

「世尊我今得聞如是經典信解受持不足為難若當
來世後五百歲其有眾生得聞是經信解受持是人
則為第一希有。」

【意云我為阿羅漢親稟佛言信解受持不為難
事若當來世濁惡世中去聖時遠不聞佛說覽
斯遺教信解法空領受任持依解起行若斯等
類不亦難乎。

無著云未來法滅時尚有菩薩受持故無我人等
取云何汝等於正法時遠離修行不生慚愧。

未來等者謂無著出世當正法中故引來世之
勝人以誡當時之劣者是知小人君子何代無
之斯則指於第二疑中所說後五百歲持戒修
福者也。

○二別顯三空。】

「何以故此人無我相人相眾生相壽者相所以者何
我相即是非相人相眾生相壽者相即是非相何以
故離一切諸相則名諸佛。」


【徵意云設有能信解受持以何義故得為希有
釋意云以無我等相故此則我空也徵意云所
以令無我等相者何謂也釋意云以我等相即
非相故我相體是心心所法既無此體即是法
空也又徵意云以何義故令無我法之相後釋
意云離一切相名為佛故諸相雖多不逾我法
今此統收故云一切斯則是相皆離為俱空也
俱空之理則名為佛佛自此成故言勝也。

無著云無我等者無人取我等即非相者無法取
離一切者顯示諸菩薩隨順學相諸佛世尊離一
切相是故我等應如是學。

人法二取其義可知顯示等者為我法二空菩
薩有分離一切相方是如來今顯示此義者令
諸菩薩方便隨順學而習之見賢思齊速成佛
故故云諸佛世尊乃至如是學也。

○三如來印定。】

「佛告須菩提如是如是。」

【經意如文可知然以前來從爾時須菩提聞說
是經乃至離一切相則名諸佛盡是空生之言
於中邐迆有其六重所謂聞法悲啼信生實相
對彰難易明無我人法執兼亡盡成佛故如斯
所說皆當誠諦之言故佛世尊印云如是重言
者表言當之極耳。

○四聞時不動希有勝。】

「若復有人得聞是經不驚不怖不畏當知是人甚為
希有。」

【意云此經深妙難解難知或有人聞多生驚畏
若得不生驚畏豈不希有者哉實難其人蓋緣
經勝經勝之義昭然可知。

論云驚者謂非處生懼怖者不能斷疑心故畏者

一向怖故其心畢竟墮驚怖故。

驚怖畏者此三行相不同驚謂愕然而怪怖則
進退慞惶畏則一向恐懼如人欲往上京行於
大路以先未經歷忽然而驚心自念言何謂至
此或進或退疑是疑非遂無決定之心謂此路
元來不是或反而不進或恐懼發狂墜壑投巖
不終天命法中亦爾以佛於人天小乘教中說
空說有不達意者隨言而執及說此經則顯非
空非有中道之理先所執者悉皆驚畏卻以為
非不能進趣或墮凡夫或落小乘菩提真空從
茲永失今之經意則云若人聞此不有不空難
信之法不生驚畏之心則能不捨菩提進向大
道旨趣深妙尟有其人若或有之是為希有也。

○五大因清淨第一勝。】

「何以故須菩提如來說第一波羅蜜即非第一波羅
蜜是名第一波羅蜜。」

【徵意云以何義故聞而不驚等得為希有耶釋
意云以此法門於諸波羅蜜中是第一波羅蜜
故然此波羅蜜若約勝義則不可言故言非第
一等今所說者約世諦說為勝之義不亦然乎
故云是名等也。

何以故者有二一躡前不驚等徵二都躡前勝以
徵論云此法門者名為大因勝餘修多羅故名為
清淨無量諸佛同說故故彼珍寶檀等無如是功
德是故彼福德中此福為勝。

初意已如上說二都下謂前來兩重校量皆言
經勝釋勝所以已列九門每門之中各是一義
未知根本何謂勝乎斯則於勝所以中更徵勝
所以也大因者謂第六般若波羅蜜也以佛有
三身法身最大此能得故名為大因六中最勝

故稱第一勝餘等者謂人天二乘教中不詮此
法今乃詮之彼以所詮劣故能詮亦劣此以所
詮勝故能詮亦勝也清淨等者謂隨相之法建
言必異離相之理說即無差以平等一味故平
等一味即勝義諦也以是勝義故清淨矣故彼
下通釋都徵之意檀即是施通於內外二財故
云等也無如是功德者謂在因無破惑之功在
果無法身之德故此福者受持讀誦也然前門
門皆顯經勝勝之根本不過此門能成清淨法
身是故說名為勝內外財施安可校量。】
金剛般若經疏論纂要刊定記會編第七卷(終)

校訛

  
  * 第二紙(六行今楞嚴寺流通本作經十四行較北藏作教流通本同)
  * 第五紙(十六行北藏無不字二十行般北藏作船)
  * 第六紙(十六行已北藏作以)
  * 第十四紙(十三行嚴北藏作言)
  * 第十七紙(十一行廓北藏作郭十三行智北藏作知)
  * 第十八紙(十二行尚北藏作既)
  * 第十九紙(十四行徙北藏作徒)
  * 第二十紙(九行說一之說北藏作已十行義北藏作若十四行謂字下北藏脫前字)
  * 第二十一紙(十行兩貌字北藏皆作藐)
  * 第二十二紙(七行北藏脫最上等者等於第一希有也二句計十一字)
  * 第二十三紙(七行義字下北藏多釋字)
  * 第二十四紙(十五行證北藏作說)
  * 第二十六紙(十六行第八字下北藏脫說字)
  * 第二十七紙(十一行得三之得北藏作德)
  * 第二十八紙(六行但北藏作恒)
  * 第三十一紙(四行拂北藏作佛)
  * 第三十五紙(十四行味北藏作夫已上流通本皆同誤)


