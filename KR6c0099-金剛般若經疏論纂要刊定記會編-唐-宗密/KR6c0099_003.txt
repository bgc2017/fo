










金剛般若經疏論纂要刊定記會編卷第三
秦三藏法師鳩摩羅什譯經
唐　圭山大師宗密　述疏
宋　長水沙門子璿　錄記
清荊溪後學沙門行策會編

【第四釋通文義二初解題目。】

「金剛般若波羅蜜經」

【●疏二初釋所詮三初釋金剛二初翻名示相。

金剛者梵云跋折羅力士所執之杵是此寶也金
中最剛故名金剛帝釋有之薄福者難見。

梵云下新云縛左羅力士所執者如經所說執
金剛神梵云諾建那此云露形神即此力士也
金中最剛者金語通五此最精堅故安剛字仍
非人間之物故云帝釋有之乃是天上至寶故
云薄福者難見正理論云帝釋有寶名曰金剛
不為薄福眾生所見。

●二約法辨義二初引經論總彰二義三初總標
略辨。

極堅極利喻般若焉無物可能壞之而能碎壞萬
物。

初二句表有勝能故喻般若無物下釋極堅等
相則知若有一物能壞則非極堅若有一物不
碎則非極利也如銀鐵雖堅遇火則融刀劍雖
利斫石則缺非極堅利也揀餘堅利故加極字。

●二引教委釋。

涅槃經云譬如金剛無能壞者而能碎壞一切諸
物無著云金剛難壞又云金剛能斷又云金剛者
細牢故細者智因故牢者不可壞故。

涅槃下引經無著下引論難壞即堅義能斷即
利義細牢者細謂揀麤顯是微妙牢揀可壞堅

固義成智因即是慧慧是智之因智是慧之果
此約觀照般若說以微細故能入於惑令彼滅
也不可壞者智論云一切語言名相等事皆可
破壞唯無相智不可破壞此約實相般若說問
實相般若分因果耶答用有勝劣故分因果體
無增減因果一如故普賢觀云大乘因者諸法
實相大乘果者亦諸法實相華嚴經疏云理開
體用名大方廣智分因果號佛華嚴。

●三結顯喻旨。

皆以堅喻般若體利喻般若用。

此結所引經論之意也然先上諸德皆用此義
資聖云金剛者堅而復利堅喻本覺真性雖流
轉諸趣而覺性無壞利喻般若淨照三賢十地
貫通萬行無明惑暗無不壞也肇云金剛者堅
利之譬也堅故物莫能沮利故物無不摧以況
斯慧邪魔不能毀堅之極也萬物皆能破利之
義也又諸經論說金剛喻定勝鬘經說金剛喻
智梵網經以十回向為十金剛仁王謂十堅心
淨名以金剛慧決了此相無縛無脫得無生法
忍又諸經論說金剛座金剛山金剛輪如是等
說皆取堅利義也又晉武帝起居注云武帝十
三年燉煌有人獻金剛寶生于金中色如紫石
英狀如蕎麥百鍊不銷可以切玉如泥是知堅
利之極也。

●二引真諦別示六種二初正明六種。

又真諦記說六種金剛一青色能消災厄喻般若
能除業障二黃色隨人所須喻無漏功德三赤色
對日出火慧對本覺出無生智火四白色能清濁
水般若能清疑濁五空色令人空中行坐慧破法
執住真空理六碧色能消諸毒慧除三毒。


一一以法合之分明如文皆般若之功也災厄
等者有厄則災禍必來有業則苦果定至厄除
則災禍不起業喪則苦果不生隨人所須有二
意一則如餘物不能隨所須金不可為銀用羅
不可為錦用等金剛則不然要者皆得法中亦
爾有漏功德人不可為天富不可為貧無漏不
爾隨心所成二則餘物用之則盡金剛出之不
窮法中亦爾有漏受之則窮無漏受之不盡對
日等者慧即始覺合本覺時見法無生名無生
智如起信云得見心性心即常住常住即無生
義也火出燒盡世間使六合空廓智起斷除煩
惱令大道通同能清等者水清則萬像齊鑑疑
除即佛法現前空中等者升太虛則不履於地
住真空則不墮世間消諸毒者中毒則令人命
終起惑則永沈生死毒除則延年益壽惑遣則
不滅不生。
●二結示傍正。

傍兼可矣非堅利之本喻。

佛所立名本約堅利如上六義乃是兼明諸家
至此多不料簡殊濫正義若將此六配前五因
即一當第三二三當四五四當第二五六當第
一也。
●二釋般若二初翻名略指。

般若正翻云慧即照五蘊空相應本覺之慧是也。

般若正翻慧者以古來諸德義翻為妙慧淨慧
無相慧此皆挾到彼岸義是別相也或云智慧
今云正翻慧者即通相也即照下約功用以出
體也照蘊空即是功用本覺之慧即是出體大
品云色如聚沫受如泡幻想如陽燄行如芭蕉
識如幻化如是觀者名照蘊空相應等者本覺
即如來藏自性清淨心非新生故言本不頑暗
故言覺慧即始覺也依體起用故云之慧始即

同本故曰相應然本覺與慧不一不二以不二
故故言相應以不一故故言之慧故資聖云妄
心見俗曰無明悟心照真為般若俗境萬有見
心必異真空理一悟自無差第一義空離照無
理清淨本覺即理是照又涅槃云佛性者名第
一義空第一義空名為智慧此等皆證體用非
一非二義也然本即實相始即觀照也。

●二引教廣釋二初引論別相釋二初明總攝三
慧。

若約學者從淺至深言之則攝聞思修三慧總為
般若。

學者即修大乘行人也初須聞法生解名聞慧
次則測度所聞評量教理分明忍可以印自心
名思慧然後如聞思處依而行之無所乖越名
修慧前二有漏後一無漏前淺後深深淺雖殊
通名為慧是故總收名為般若如人攻文赴舉
及第雖前劣後勝皆一人也云云。

●二引論文釋成二初正釋成。

故無著云能斷者般若波羅蜜中聞思修所斷如
金剛斷處而斷故。

波羅蜜中等者此明頓悟中漸修也慧纔發時
照萬法空便到彼岸名為頓悟由有多生習性
未得念念相應故須聽聞正法思惟其義如說
修行方得究竟證入名為漸修開題中略明也
若唯識中說則具根後二智謂十度中六通本
後四唯後得六中則二智皆具為分六度故第
六偏取二空本也今依無著更加加行智則通
前三矣金剛斷處等者如金剛斷物之處而斷
煩惱非謂金剛亦通所斷。

●二配因果二初雙引論。


又云細者智因故者智因即慧也依智度論因位
名般若果位名智。

上者字論牒所標下者字疏牒論文智因即慧
慧果即智也前雖引用今方解釋此引無著也
次引智論可知。
●二雙解釋。

則聞思修皆名為細細妙之慧佛智之因矣般若
能斷故在因位佛果無斷轉受智名。

此明法空深慧意揀我空慧為麤淺不為佛因
但是二乘因故般若下出所以以慧是揀擇義
揀擇惑障顯無為故以因位有惑故須擇之乃
名為慧智但決斷為義以果位無惑但唯決定
朗然獨照故名為智只是一法受此兩名如人
破賊為將功成為相也有說以無漏智性為智
因大雲破之三塗有性何不斷惑闕細義也此
約妙慧別相以破若就通相取亦可矣以凡是
有心皆成佛故此得是因也。

●二引經通相釋。

若依大品經若字通智慧二義故智與慧名義少
殊體性無別。

此明字緣字界若字是字界般那都為緣若以
般為緣助於若界則名為慧若以那為緣助於
若界則名為智如僧人俗人等云云名殊謂曰
智曰慧義殊謂決斷揀擇此中義殊故使名殊
也體性無別者皆別境中一也前三種智皆名
慧故故智與慧皆如金剛故薩遮尼乾經云帝
釋金剛寶能滅阿修羅智碎煩惱山能壞亦如
是無常經云金剛智杵碎邪山永斷無始相纏
縛。
●三釋波羅蜜三初約語對翻。

波羅蜜者此云彼岸到應云到彼岸。

應云下迴梵文以西域風俗例皆如此云云青

龍云蜜多者離義到義元康云天竺風俗所作
究竟皆云到彼岸到離之義次文明之。

●二約義順釋二初釋義。

謂離生死此岸度煩惱中流到涅槃彼岸涅槃此
云圓寂亦云滅度。

前三句中每句皆上法下喻意明煩惱如大河
難可度故生死如此岸有情居故涅槃如彼岸
諸佛住故則慧是能離能度能到生死等是所
離所度所到若欲離此到彼必須度於中流此
約四諦說之理則明矣知苦是離此岸斷集修
道是度中流證滅是到彼岸也此順小乘義說
下經令入大乘無餘涅槃即須離二種生死此
岸乘六度船筏度二障中流到二涅槃彼岸涅
槃等者以翻波羅蜜為彼岸即是涅槃是故約
轉依果明彼岸義然生死即分段變易煩惱即
總該二障圓寂者義翻也謂德備塵沙曰圓妙
絕相累曰寂滅度者肇云涅槃者秦言無為亦
云滅度或但云滅然滅與小乘不同小乘以滅
生死為滅大乘以寂滅為滅故涅槃云生滅滅
已寂滅為樂然滅唯據果滅度乃兼因今則約
果標因故云滅度所以經中上言涅槃下云滅
度亦是唐梵雙彰也涅槃種類下文具明。

●二通難。

一切眾生即寂滅相不復更滅但以迷倒妄見生
死名在此岸若悟生死本空元來圓寂名到彼岸。

此即淨名經文彼云若彌勒得授記者一切眾
生亦應授記何以故一切眾生即寂滅相不復
更滅等今用此文以為難辭難意云眾生既即
寂滅何有離此到彼今言到彼者莫違經耶但
以下釋通但約翻迷成悟便是離此到彼若悟

此已漸除漸證名為究竟然成波羅蜜要與七
最勝相應如唯識說。
●三順義通結。

若兼般若迴文應云到彼岸慧。

則是波羅蜜中之聞思修慧也。

●二釋能詮二初翻名。

經者梵音修多羅義翻為契經。

修多羅或云修妒路或云素怛覽此但梵音楚
夏之異耳義翻者以修多羅正翻云線由西天
以修多羅一名召於四實謂聖教席經井索線
彼多以華獻佛置之案上恐風吹散以線貫之
又見此方聖教能持佛語得無所遺如線貫華
故以線稱目之就彼處呼曰修多羅據此正翻
即合云線此方不貴線稱故翻為經斯則暗符
彼方席經兼順此土儒道之經然雖符順彼此
而未免相濫由是更加契字以揀異之然更合
於修多羅上加欲底二字翻為契經則唐梵皆
足也。
●二釋義。

契者詮表義理契合人心即契理契機也經者佛
地論云能貫能攝故名為經以佛聖教貫穿所應
說義攝持所化生故。

詮表下釋契字詮表義理釋契理也謂說事如
事說理如理云云契合人心釋契機也謂令人
有所悟解歡喜信受云云斯則契理契機之經
依主釋也文雖是倒意以經是能契也經者下
次釋經字初標以佛下釋如開題處明已今唯
言經而不言契者以有般若揀濫明非道德等
經故不言也。

後釋經文。
●文二初科分。

○準常三分初序分二正宗分三流通分。

此則道安法師所判但是佛經無問大小皆科

為三意云序分彰說法之由致正宗暢本意之
玄門流通繼遐芳於萬古冥符西域今古通遵
此經從如是至敷座而坐是序分時長老下至
應作如是觀是正宗分佛說是經下至信受奉
行是流通分。
●二隨釋三如疏科釋。

○初文二初證信序二發起序。

證信者即六成就也顯說聽時處一一分明以
證非謬令物生信故發起者則以事相表示發
起正宗法義也然此二序更有異名謂通序別
序通謂諸經同故別謂諸經別故亦謂經後序
經前序經後序者佛說之時未有結集之時方
安立故經前序者佛先發起方說經故。

○今初證信序。】

「如是我聞一時佛在舍衛國祇樹給孤獨園與大比
丘眾千二百五十人俱。」

【釋此分三一明建立之因則佛臨滅度阿難請問
四事佛一一答我滅度後一依四念處住二以戒
為師三默擯惡性比丘四一切經初皆云如是我
聞一時佛在某處與某眾若干等。

建立因者意明如是等言因何而立佛臨滅等
者佛將入滅阿難愁惱阿泥樓豆告阿難言汝
是持佛法人且須裁抑汝當往彼咨問後事阿
難曰云何後事阿泥樓豆曰世尊在日以佛為
師世尊滅後以誰為師世尊在日依世尊住世
尊滅後依何而住惡性比丘佛在之日佛自調
伏佛滅度後如何調伏遐益後來理宜結集一
切經首置何等言阿難承教一一咨問今疏影
略不載問辭但書答語也四念處者四即身受
心法念謂念慧處謂身等即是念慧所安住處
則念是能住身等四處為所住於此四處安住

念慧名四念處住帶數釋也一觀身不淨即有
漏色蘊具有五種不淨一種子不淨乘過去業
識種子攬現在父母精血合成身故故淨名云
是身如幻從顛倒起是身如影從業緣現智論
云是身種不淨非餘妙寶物不從華間生唯從
穢道出二住處不淨於母胎中居生藏之下熟
藏之上常受熏穢故智論云是身如臭物不因
華間生不從薝蔔有亦不出寶山三自體不淨
合三十六物以成身故謂外有髮毛爪齒眵淚
涕唾垢汗便利等十二次有皮膚血肉筋脈骨
髓肪膏腦膜等十二中有脾腎心肺肝膽腸胃
赤痰白痰生藏熟藏等十二智論云地水火風
質能盛受不淨傾海洗此身不能令香潔四自
相不淨九孔常流不淨物故智論云種種不淨
物充滿於身中常流出不止如漏囊盛物五究
竟不淨一旦命終胮脹爛壞臭惡狼藉不堪見
故淨名云是身假以澡浴衣食必歸磨滅智論
云審諦觀是身終歸於死處難御無反復背恩
如小兒金光明亦云雖常供給懷怨害終歸棄
我不知恩二觀受是苦者受即是心所遍行五
中一也仍有三種謂苦樂捨苦謂苦苦樂謂壞
苦捨謂行苦問樂受未壞應非苦耶答以樂是
苦因故凡夫妄計為樂元來是苦問捨非苦樂
云何苦耶答行蘊遷流逼迫常苦但以苦樂麤
相所覆常情不知此微細苦故此三法俱名苦
也三觀心無常者心即緣慮生滅之心謂心心
念念前滅後生相續不絕如水流注故經中說
一念中有九十剎那一剎那中九百生滅四觀
法無我者法即五蘊謂五蘊法中一一推求即
蘊離蘊皆無我也如上觀之即能對治凡夫四

種顛倒謂凡夫顛倒則造業受生反此用心自
然無咎以戒為師者從其軌範但依戒律作止
分明故菩薩戒序云波羅提木叉者是汝大師
如來在日無異此也默擯等者佛法慈悲為無
刑罰比丘惡性唯默擯之意令省己知慚自然
調伏耳經初等語釋在次文然此四中意在第
四文中承便兼帶前三。

二明建立之意意有三焉一斷疑故謂結集時阿
難升座欲宣佛語感得自身相好如佛眾起三疑
一疑佛重起說法二疑他方佛來三疑阿難成佛
故說此言三疑頓斷二息諍故若不推從佛聞言
自製作則諍論起三異邪故不同外道經初云阿
憂等。

建立意者建立如是等言意在於何此有三意
如文三段斷疑等者智度論說佛滅度後諸天
王等請迦葉言乃至云法城欲頹法幢欲倒當
以大悲建立佛法迦葉受請往須彌頂擊大揵
槌諸聖弟子得神通者皆來集會迦葉告言佛
法欲滅眾生可愍待結集竟隨汝入滅諸來聖
眾受教而住畢缽羅窟迦葉入定以天眼觀今
是眾中誰有煩惱應逐出者唯有阿難煩惱未
盡爾時迦葉從定而起於大眾中牽出阿難告
言清淨眾中結集法藏汝結未盡不應住此是
時阿難慚恥悲泣告迦葉言我能有力久可得
道但為侍佛以阿羅漢者不得給侍故留殘結
不盡斷爾迦葉告言汝更有過佛意不聽女人
出家為汝慇懃致請令佛正法五百歲衰微是
汝突吉羅罪佛臨涅槃近俱尸竭城背痛疊鬱
多羅僧敷臥語汝須水汝不供給是汝突吉羅
罪佛昔問汝若有人好修四神足應住壽一劫

若無減一劫為汝不對令佛早入涅槃是汝突
吉羅罪汝於一時以鬱多羅僧襯身而臥是汝
突吉羅罪汝昔與佛疊僧伽梨衣以足踏上是
汝突吉羅罪佛陰藏相入涅槃後以示女人實
為羞恥是汝突吉羅罪迦葉言汝有如是六種
突吉羅罪應於僧中悔過是時阿難脫革屣袒
右肩長跪合掌依六種突吉羅罪懺悔懺悔已
迦葉牽阿難出語言汝漏盡可來言訖自閉窟
門是時阿難涕淚悲泣求斷結惑靡不精誠至
於後夜疲極偃息頭未至枕朗然得悟三明六
通作大羅漢卻至窟門擊門而喚迦葉言汝復
何來曰我漏已盡迦葉言汝若漏盡可縱神通
於戶鑰孔中入阿難騰身入來禮拜僧足迦葉
手摩阿難頂言我欲為汝令汝得道汝勿嫌恨
此如蘇秦張儀云云然階聖果切在修心不如
說行事佛何益狐假虎威宜其止絕斯意甚妙
詳而警之時大眾請阿難升座結集法藏既升
座已未發言間感得自身相好如佛是時大眾
遂起三疑故說下既言我從佛聞則知非佛重
起非他方佛來亦非阿難成佛故云三疑頓斷
廣如彼論恐煩略敘也息諍等者同為羅漢德
業頗齊若云自言固宜諠諍異邪等者阿者言
無憂者曰有外道意云萬法雖異不出有無置
之經初以之為吉以初吉故令中後亦吉今則
不爾故云異邪。

三正釋文義。
●文二初標列述意。

具六成就謂信聞時主處眾六緣不具教則不興
必須具六故云成就。

言成就者謂六為能成就教為所成就也。

●二依科解文六如疏列。


一信。
●文二初合釋。

若兼我聞合釋則指法之辭也如是之法我從佛
聞。

合釋者謂兼次段合而釋之此則別義不計六
數也。
●二單釋。

單釋如是者智度論云信成就也佛法大海信為
能入智為能度信者言是事如是不信者言是事
不如是又聖人說法但為顯如唯如為是故稱如
是又有無不二為如如非有無為是。

單釋者謂正釋信成就義所引論文有標有釋
佛法下是釋或曰因何最初便明其信故此釋
也信為能入者然佛法無量信為初基若無信
心寧肯修習由是五位之內信位居初十信之
中信稱第一十一善法信亦為先故知信心之
前更無善法依此信本方興解行乃至證入故
華嚴云信是道源功德母長養一切諸善根斷
除疑網出愛河開示涅槃無上道今置經首以
表信相為入法之初也智為能度者菩薩萬行
非智不成若無智慧即滯有著空以智為主不
著二邊成無漏因獲菩提果故菩提資糧論云
施戒忍進定及此五之餘皆由智度故波羅蜜
所攝信者下正顯如是二字是信之辭上皆智
論所釋又聖下是劉虯注無量義經中釋此下
皆約法說也顯如者眾生如隱故沈三界欲絕
三界只要顯如故云但為除如之外餘皆虛妄
故云唯如為是論云除諸法實相餘皆魔事有
云始從得道乃至涅槃其中所說無不為如又
有下即梁武帝解意明有即無故不有無即有
故不無相即同時故名不二不二即如也此約
雙融顯如也如非有無者恐聞有無不二為如

便謂如體是有是無故此遮也意明有無即不
是是即非有無此上二解如字是顯體是字即
無非也。

二聞。
●文二初正釋我聞之義。

我即阿難五蘊假者聞謂耳根發識廢別從總故
云我聞。

我有四種一凡夫遍計我二外道神我三三乘
假我四法身真我今揀餘者故云五蘊假者則
第三隨世流布要簡賓主乃稱於我阿難已達
我空實不計執故云假者聞者然大小乘諸論
辨聞不同有云耳根或云耳識或云根識和合
故聞今云耳根發識則後義也以根識單闕皆
不能聞云云然根識聞聲而不聞教若準名句
唯是意聞故瑜伽云聞謂比量然由耳識緣於
聲境與意同時得聞也然此二識聞聲名句實
非先後異時以率爾耳識同時意識故得聞也
五識皆然廢別下或曰既云耳根發識故聞合
云耳聞云何經內唯言我聞故此釋也以耳是
六根之別我是一身之總今廢別耳從其總我
故言我聞。
●二商較所聞之法。

阿難所不聞二十年前之經有云如來重說有云
得深三昧總領若推本而言即阿難是大權菩薩
何法不通。

前二句牒難辭謂阿難是佛成道夜生年至二
十方為侍者二十年前佛所說法並且不聞何
得結集諸經皆稱我聞有云下通釋此有三意
有云重說者一也佛初命阿難為侍者阿難從
佛乞三願一不著佛退衣二不隨佛受別請三
請說未聞之法佛隨其願故得聞也得深三昧
等者二也金剛華仙經說阿難得法性覺自在

三昧力故前所說經皆得憶持與聞無異故法
華經云世尊甚布有令我念過去無量諸佛法
如今日所聞若推下三也不思議境界經云復
有百千萬億菩薩現聲聞形亦來在座其名曰
舍利弗乃至阿難等是則三中前二權說後一
實論故言推本也。

三時。
●文二初揀顯釋。

師資合會說聽究竟故言一時諸方時分延促不
同故但言一。

師資合會者謂說者教人以道德曰師資者取
也從師之教取而行之佛及大眾說聽具足
故云合會說畢聽畢故究竟意取說無異席
貫通首末故曰一時佛地論云此就剎那相續
不斷說聽究竟總名一時一時之語佛自言故
涅槃云昔佛一時在尸首林又云我於一時在
迦尸國此則顯說聽能所一切圓畢也諸方下
揀時也不同有二謂橫則參差不同豎則延促
不同延促不同如人間五十年四天王天一晝
夜上上倍增故參差不同者如俱舍云夜半日
沒中日出四洲等既然云何定言寅卯辰巳日
月等耶。
●二會法釋。

又說法領法之時心境泯理智融凡聖如始本會
此諸二法皆一之時。

此是愨公楞嚴疏意說領即師資也下有四對
心境泯者以聞法之時妄心不起心既不起境
即不生心境兩亡故云泯也此即不得以生滅
心行聽實相法此通依計故皆泯也斯則染心
俗境一對理智融者以聽法之際能所不分以
動念即乖法體二皆真實故言融而不言泯也
斯則淨心真境一對凡聖如者由心分別則見

聖見凡心既不生誰凡誰聖相本自盡故言如
也斯則因果一對本始會者妄念起時隔於本
始念既不起本始自同攝用歸體故言會也斯
則體用一對問此與第二何別答前智是始覺
中根本智前理是本覺中真諦境若此始本本
通真俗始合本後則前狹後寬也前為形染且
言真境淨智此為都明故言本覺始覺也又前
約分證故云理智融此約極證故言本始會也
諸二者謂心境理智凡聖本始也皆一者一義
不同謂心境則泯之故一理智則融之故一凡
聖則如之故一本始則會之故一義雖不同俱
名為一故云一時。

四主。
●文二初翻名。

具云佛陀此云覺者。

經唯標佛者以秦人好略故仍存梵音者恐濫
菩提故以菩提云覺則屬於法今指於人故言
其佛無相濫失故不翻也若釋其義須得唐言
故先翻對也然覺謂覺察覺悟覺悟即照真本
有覺察則了妄本空了妄本空則不逐於妄照
真本有則不迷於真真妄既明則能破和合識
滅相續心顯現法身智亦亡也當爾之時始本
無二唯一覺耳菩薩雖亦照真了妄未得究竟
猶帶薩埵之名唯佛如來所作究竟故獨稱覺
者。

●二釋義二初引論正釋二初約體離念釋。

起信云所言覺義者謂心體離念離念相者等虛
空界即是如來平等法身則以無念名之為佛。

然此論明本覺心體性離諸念今此引釋果佛
者以果佛之體即是本覺元自離念因果雖分
離念無別故以本覺離念即是佛體故經云大

乘因者諸法實相等是故在纏名本覺出纏名
究竟覺始終體一更無別法故論云即是如來
平等法身依此法身說名本覺則以下疏結本
覺離念是佛體也。
●二約位三義釋。

然覺有三義一自覺覺知自心本無生滅二覺他
覺一切法無不是如三覺滿二覺理圓稱之為滿。

無生滅者謂智照真如如理見故然有二意一
則心中無生滅之法如起信云如實空者從本
已來一切染法不相應故以念生則染今既無
念故不相應二則無者不也只明此心本不生
滅即同起信云以遠離微細念故得見心性心
即常住常住即無生滅也覺他者此亦始覺了
事即真以望自心故名覺他即同起信云一切
諸法從本已來離名字相離心緣相畢竟平等
無有變異不可破壞唯是一心故名真如覺滿
者以前二覺有解有證先後勝劣存自他之相
未得稱滿今此圓備不立自他故稱為滿若準
涅槃經說自覺者覺自身有佛性覺他者覺一
切眾生悉有佛性覺滿者若自若他無二佛性
故然常塗所說自覺揀凡夫覺他揀二乘覺滿
揀菩薩此中說者自覺便揀二乘權教菩薩豈
唯凡夫故華嚴云一切諸法性無生亦無滅奇
哉大導師自覺能覺他。

●二引論反釋三初反顯。

故知有念則不名覺。

意云無念故名覺當知有念則不名覺也。

●二引證。

起信云一切眾生不名為覺以無始來念念相續
未曾離念。

前云心體離念雖通因果今明眾生不名為覺

獨顯果人方名覺也。
●三順結。

又云若有眾生能觀無念者則為向佛智故。

正結無念是佛義以無念是佛故能觀無念者
即是向佛智也。

五處。
●文二初釋舍衛。

舍衛此云聞物謂具足欲塵財寶多聞解脫等遠
聞諸國故義淨譯云名稱大城。

舍衛亦云舍婆提新云室羅伐悉底此但梵音
楚夏耳此城在中印土憍薩羅國緣南天亦有
憍薩羅國恐濫彼國故以城為國名聞物者謂
名聞勝德珍奇寶物多出此國謂具下釋欲塵
即佳麗女色財寶即珍奇寶物多聞謂博通內
外典籍解脫即五通仙人等遠離欲也此即國
豐四德亦翻為豐德也遠聞等者如上四事皆
為外國之所聞知義淨下但證遠聞之義以有
名稱故得遠聞也。
●二釋祇園二初總指。

祇樹等者即祇陀太子所施之樹給孤長者所買
之園。

舍衛國主波斯匿王有一大臣名須達多為兒
娉婦躬至王舍城寄止長者珊檀那舍宅時長
者中夜而起莊嚴舍宅營辦餚膳須達聞已問
言大士欲請國王為婚姻之會耶答言請佛無
上法王須達聞已身毛皆豎復問何等名佛長
者廣為說佛功德須達多言善哉大士所言佛
者功德無上今在何處長者答言在王舍城迦
闌陀竹林精舍時須達多一心念佛忽然天明
其光熾盛猶如白日即尋光處至城門下佛神
力故門自開闢尋路而往爾時如來出外經行
須達見已歡喜踊躍不知禮法直問世尊時首
陀天為其長者化作四人至世尊所接足禮拜

胡跪問訊右繞三匝卻住一面須達見已依而
為之世尊即為如應說法長者聞已得須陀洹
果後復請佛惟願臨顧至舍衛城受我微供佛
即問言卿舍衛國頗有精舍容受我否須達多
言必見垂顧便當營辦世尊爾時默然受請時
須達多回舍衛國佛令鶖子同往指授造寺儀
式即須達布金買祇陀太子園祇陀太子施園
中樹林二人共搆精舍既訖即執香爐向王舍
城遙作是言所設已辦惟願如來受此住處佛
時懸知長者之心即共大眾發王舍城猶如壯
士屈伸臂頃至祇陀園是時長者以其所設奉
施於佛佛即受已即住其中廣如涅槃經賢愚
經四分律西域記說須者往檢今佛於此說金
剛般若經故云在舍衛國祇樹給孤獨園也然
須達是主祇陀助成今樹先園後者以太子是
儲君須達是臣佐禮別尊卑故爾真諦記說住
處有二一境界處即舍衛也為化俗故二依止
處即祇園也為統出家人故又善見婆沙云舉
舍衛令遠人知舉祇園令近人知故雙舉也。

●二別釋三初釋祇陀。

秖陀此云戰勝波斯匿王太子也生時王與外國
戰勝因以為名。

戰勝者亦云勝林餘如文。
●二釋給孤。

梵語須達此云善施給孤獨即是善施也又亦常
行施故。

少而無父曰孤老而無子曰獨拯給孤獨名為
善施又亦等者就中孤獨偏所矜哀其實餘人
亦非不施故也。
●三釋園字。

西國呼寺為僧伽藍此云眾園。

梵音具云僧伽藍摩此云眾園則僧伽是能住

之眾藍摩是所住之園斯則約能要所耳寺者
司也官舍也以佛法初來安鴻臚寺後置僧舍
便以為名也。

六眾。
●文二初釋標類。

與者并也及也大者名高德著比丘梵語此含三
義故存梵不譯一怖魔二乞士三淨戒眾者理和
事和。

名高謂遐邇稱譽德著謂行業恢隆怖魔者謂
初出家日飛行夜叉唱乃至魔宮聞故怖也以
一人出家展轉化度損減眷屬故然出家人從
因至果三度怖魔謂出家時發菩提心時成正
覺時前二但怖後乃興戈為佛所摧莫不降伏
乞士者謂上從善友乞法以鍊心下從檀越乞
食以資身故智度論云何名比丘比丘名乞士
清淨活命故名乞士如經中說舍利弗乞食向
壁而餐時有梵志女名淨目來見舍利弗云沙
門汝食淨耶答言食淨淨目言沙門下口食耶
答曰不也乃至問仰維方等皆答言不也淨目
女言食有四種我問於汝汝皆言不我今不解
汝說舍利弗言有出家人合藥種穀植樹等不
淨活命名下口食有觀星宿日月風雨雷電等
不淨活命名仰口食有曲媚豪勢通致四方巧
言多求不淨活命名方口食有以種種咒術卜
算吉凶不淨活命名維口食姊我不墮是四種
不淨食中我用清淨乞食活命淨目因聞是說
清淨法食歡喜信解得須陀洹道如是清淨乞
食活命故名乞士淨戒者謂比丘二百五十戒
比丘尼五百戒有表受無表持清淨持戒名為
淨戒有說五義謂加淨命破惡今以乞士即淨
命淨戒即破惡故唯三也理和事和者梵語僧

伽此云眾和合謂理和無違事和無諍也。

●二釋舉數。

千二百五十者佛初成道度憍陳如等五人次度
迦葉三兄弟兼徒總一千次度舍利弗目連各兼
徒一百次度耶舍長者子等五十人經舉大數故
減五人此常隨眾故偏列數非無餘眾文隱顯耳
俱者一時一處。

佛初成道者即菩提樹下示成正覺也憍陳如
等者餘阿溼鞞摩訶男婆提婆敷富那婆蹉準
本行經說佛初成道梵天王等請轉法輪世尊
受請作是思惟諸世間中誰先得度有五仙人
昔日與我有大利益堪能受我初轉法輪復作
是念彼等五仙今在何處以淨天眼觀彼五仙
在鹿野苑中爾時世尊即向彼園廣為說法外
道身心悉皆伏滅所著之服即成三衣手執缽
器鬚髮自落經於七日威儀具足如百夏比丘
乃至為轉四諦法輪得阿羅漢果迦葉三兄弟
等者智度論說爾時第一優樓頻螺迦葉在火
龍窟為首教化五百弟子二那提迦葉領三百
弟子在象頭山修行三伽耶迦葉領二百弟子
在希連河曲共計千人皆為世尊之所降伏求
索出家師徒皆得阿羅漢果舍利弗等者智度
論說摩伽陀聚落有婆羅門名檀耶那而有八
子中有一子名優婆低沙即舍利弗也復有一
婆羅門產子名離多即目連也是二童子共為
親友於刪闍耶外道所出家二人同心立其誓
願若復更得勝是師者為我等說甘露勝道必
相契悟爾時世尊有一弟子名曰馬勝威儀庠
序入城乞食進止有方舍利弗見已隨到所止
白言仁者汝是正師為是弟子馬勝言別有大

師我是弟子又復問言汝之大師說何法耶答
言諸法從緣生諸法從緣滅如是滅與生我師
如是說時舍利弗聞是語已即於是處遠塵離
垢得法眼淨歸到所止為目連說亦復如是二
人共相領諸弟子俱詣佛所求索出家佛呼善
來鬚髮自落袈裟著體執持應器成比丘相於
聲聞眾中智慧神通各得第一是二百眷屬悉
得出家即受具戒乃至得成阿羅漢果耶舍等
者未檢此常隨等者以此諸人先並事外艱苦
累劫一無所證纔遇見佛便得上果感佛恩深
故常隨也然此具四眾及龍天等今但顯一隱
餘流通分中自見俱者下前則標指約主望眾
故言與此則都結主眾通論首末相望事不異
也。】
金剛般若經疏論纂要刊定記會編第三卷(終)

校訛

  
  * 第十四紙(十一行反北藏作及楞嚴寺流通本同誤)
  * 第十七紙(四行令北藏作今流通本同)
  * 第十八紙(十四行絕流通本作沈)
  * 第二十紙(五行且北藏作具十七行揀北藏作棟流通本並同)
  * 第二十一紙(十五行心境之境北藏作竟流通本同)
  * 第二十二紙(六行合北藏作舍十八行即北藏作既流通本並同)
  * 第二十三紙(一行亦亡北藏作純淨流通本同)
  * 第二十六紙(十六行回北藏作迴流通本同)
  * 第二十七紙(一行頃北藏作傾流通本同)
  * 第二十九紙(十六行減北藏作滅又文北藏作末流通本並同)
  * 第三十一紙(十二行北藏脫見字流通本同)


