











法華經玄贊要集卷第三
鏡水沙門　栖復　集

言後破執者。初以義門分別。後疏釋破其迷執。略以
六門分別。

一釋名。二出體。三約識有無。四執障寬狹。五三乘伏
斷。六得果有殊。且釋名者。賀云堅執計著。名之為執。
聲聞之人。計著為究竟。如來為除此迷情執。故說此
經。又云操持守攝名執。執謂封著。執謂情不捨劣見。

但與心心所相應起者。總名為執。執者計小果而生。
執者決定義。聲聞四十年前。證得小果。謂與佛等。如
人行至寶山。把著瓦石。謂是真金堅執不捨。執若門
不開。不肯進修大行。但得小果。謂是真極。於戒緩者。
不名為緩。於乘緩者。方名為緩也。

二出體者。二執皆以染慧為體。成唯識論云。我法二
執。以慧為體。謂即惡慧非善慧。此慧起時。無明俱故。
若餘心所相應起者。總名為執。五見中薩迦耶見為
體。此是假法。假法如無。非因緣故。以我法二執俱依
一慧。以慧為體勝也。由有無明故。無我之處。妄執為
我。無法之處。妄執為法。此通外凡有也。若二乘羊鹿
化城本無妄執。為有此心。是法執也。

三約識者。安慧云。前五第八。唯有法執。而無我執。末
那唯我執。謂執賴耶為我。第六意識。具有二執。雖具
二執。有間斷故。謂此意識五位。無心所依之識。既不
有能依之我。亦有間斷也。護法云。此理不然。意言執
者。執著分別。方名為執。前五任運緣境。賴耶亦任運
緣三種境。只有任運分別。隨念分別。云何言有執也。
護法正義云。一我執八識有無。二法執八識有無。且
我執有二。一者俱生。二者分別。俱生我執。無始時來。
虗妄熏習。由內緣力。常與身俱。不待邪教及邪分別。
任運而轉。故名俱生。此復有二。一者常相續。在第七
識。二者間斷。在第六識。此二我執。細故難斷。後修道
中。數數修習勝生空觀。乃至金剛心。方能除滅。分別

我執者。亦由現在外緣力。故非與身俱。要待邪教及
邪分別。然後方起。故名分別。唯有第六意識中有。有
二。一緣邪教所說蘊相。二緣邪教所說我相。二法執
者。略有二種。一者俱生。二者分別。名義與我執同也。
此法執細故難斷。後修道中。數數修習勝法空觀。即
能斷滅。護法云。六七二識。具有二執。若常相續在第
七。若間斷時。在第六識。五八識中。二執俱無。謂是自
淨無記。若第八識。含諸種子即得。若令起現行。而有
執者。無有是處也。若安慧師。八識總有執。五八唯有
法執執。第七唯我執。第六通二執也。

四執障寬狹者。執即狹。障即寬。謂執唯在六七識有。
唯除第八。執障俱無。護法云。六七二識。有執有障。五
識有障無執。且如前五識。有貪嗔癡三。而無其執。若
是不正義。即言執寬障狹。緣執通三性。障唯不善性
故狹。正義。即約八識論寬狹。不正義。即約三性。以論
寬狹也。

五三乘伏斷者。七方便伏我執。初果斷。若大乘。資加
二位伏。初地斷。又分別我執。見道斷。俱生我執。地地
皆除。謂十煩惱中。六通俱生。十分別起。初地斷分別。
兼斷一分俱生。乃至佛果。斷最後一分。身見是執。第
四地斷。若障直至十地滿足。金剛心斷。

六得果有殊者。賀云聲聞斷煩惱障。唯得涅槃。菩薩
雙斷。而得二果。菩提涅槃。此中執者。此法執及所知
障也。上中二根。及諸羅漢。我執煩惱。先巳亡故。謂除

法執及所知障。說此經也。上來六。一釋名。二出體。三
約識有無。四執障寬狹。五三乘伏斷。六得果有殊。

言聲聞有二者。標能執人。能執人中。有聲聞。有菩薩。
兩類人中。皆有能執人所執法。且聲聞有二。初疏主
泛明兩種聲聞。後依瑜伽法華論。列四種聲聞。今且
泛明二種者。問疏主何故不同他論家。敘四種空。說
兩種耶。答此間疏主約實種性。此兩種緣增上慢人。
是暫有應化。又是不實故。此間唯論二種聲聞也。從
他聞聲。而得解脫。謂於所聞教法聲。發心修行得小
果。如是種類。故名聲聞也。

言一決定種性者。瑜伽云。有五種決定。一種性決定。
二發心決定。有聲聞種性。決定發聲聞心。三得果決
定。四入無餘決定。五不成佛決定。今此疏中。具三決
定之義。一種性決定。疏言決定種性。二得果決定。疏
言得聲聞果。三入無餘決定。疏言定入無餘。定入無
餘之言。遮一性師入涅槃了。再起身修行成佛。故言
定入無餘。餘是阿羅漢五薀身。是惑業之餘。無彼身
故。故名無餘。餘有三義。一障餘。阿羅漢惑業斷盡。有
餘習氣在。名障餘。又有所知障在。名障餘。二者道餘。
謂戒定慧。有餘可修。未滿故。三者果餘。餘者。此阿羅
漢身。是惑業之餘。名為果餘。章敬云。引佛性論云。二
乘有三種。一煩惱餘。無明住地。二業餘。謂有漏業。三
果餘。謂意生身。此不定性人。說無餘涅槃者。謂即真
如出生死苦。煩惱既盡。餘依亦滅。而障永寂。故名涅

槃。此約小聖。以解有餘。若佛有餘。雖無實依。而現似
有。亦名有餘。有漏所依。略有八種。一施設依。謂五取
薀。謂由此故。施設假者。建立有情命者等故。言說句
六趣行等。皆依取薀而建立也。二攝受依。即七攝受
事。父母妻子。奴婢僮僕。朋友眷屬等故。三住持依。依
四食身方住故。四流轉依。依四食住。及十二有支。有
情流轉故。五煩惱依。所謂集諦與苦果為依。六後邊
依。謂阿羅漢最後薀。七相續依。四相遷故。八根本依。
謂第八識。今依第六後邊依。名有餘。無學位中。具於
四淨。謂當苦不生淨。煩惱不生淨。不造雜業淨。捨寂
靜淨。謂六根門。喜不喜。安不安。樂不樂。安住上捨。雖
有寂靜。有少餘依。名有餘依。言無餘依者。離過得名。
離先三餘。障餘道餘果餘。及後諸餘。名無餘涅槃。即
此無學。深生樂寂。身如薪。智如火。依無漏定。起智慧
火。燒滅自身。其身既盡。智亦隨滅。由如燈焰一滅巳
後。不住方所。不入過去。不居現在。入滅亦爾。問既無
身智證。對誰說無餘。答得此無餘。與有餘同時。即是
由前有身智時得。故要身智滅位。方顯無餘。故唯識
云。爾時雖無二乘身智。而由彼證。可說彼有。問此無
餘位。更何所有。答唯識論云。此位唯有清淨真如。離
相湛然。寂滅安樂。依斯說彼。與佛無差。唯無菩提利
樂他業。故復說彼。與佛有異也。滅却色薀。名灰身。滅
却四薀。名智滅也。

言故諸經云等者。言經即是莊嚴論有文。論解於經。

從經引來。所以言經也。餘人善根者。小乘是大乘之
餘。喚小乘定性人。作餘人善根。即是餘有為法。無漏
生空智品。八解脫根力。諸功德法也。

言涅槃時盡者。即是身智俱滅。同大虗空。天親立三
緣起。煩惱業異熟果事。俱舍問云。寧知要由煩惱。能
生業耶。答如龍鎮池水。常流不竭。煩惱鎮業。生續無
窮。以此故知。二乘無學。煩惱既盡。發業無由。惑業既
無。不招後有。現在異熟。更不感生。故任先因。隨業長
短。般喪無餘。更不受生。名為時盡。亦名趣寂也。

言菩薩不爾者。身智不無起身。教化眾生。故言不爾。
菩薩示現。順同二乘。入無餘涅槃。身智不滅。故云不
爾。不同二乘身智俱滅也。問佛菩薩示入無餘。有何
意。答示現入者。引實聲聞。令不愚法故。問此不定性。
類同彼定性聲聞。入無餘。身智盡否。答此不同彼留
身智。故成唯識云。又彼入無餘者。依不定性二乘。而
說彼纔證有餘涅槃。決定迴心求無上覺。由定願力。
留身久住。非如一類入無餘依涅槃。問如何此法華
會諸聲聞輩。得授記巳。方便更入無餘依涅槃。只如
雙賢法。將以前往。群聖蒙子。而後隨迦葉。入鷄足而
不歸。阿難蹈恒水而長逝。如斯等類。如何會通。答瑜
伽論云。方便示現。於無餘依般涅槃界。而般涅槃。實
身不滅。化作比丘。於不定性聲聞前頭。倍加精進。修
行在前。於諸人前。示入涅槃。計料同類聲聞。欲入涅
槃。却出來向伊道。汝知否。無餘涅槃之中。都來無事。

不如修行大行。令同類不定性。無學咸作是念。往昔
耆尊。某年日月。入無餘者。今却再來。我等何要更入
無餘耶。此依五性宗解。問示入無餘。是何意。若引一
類有大乘種姓人。身中有小性。先發小心。得無學果。
恐入無餘。玉石俱焚。故引也。若依一性宗。只滅前六
識。七八二識在。將用持種。後從彼起。迴心向大。若爾
與無色界人入滅盡定何別。無色界人。巳無色身。又
入滅定。滅前六識。身灰智滅。入無餘依。依義何在。身
智都盡。名無餘。既七八識在。何名無餘。一性云。但入
無餘。皆能再起。修行成佛。凡有心者。悉皆當成阿耨
菩提。五性宗說。定性聲聞。不許成佛。若不定性聲聞。
不求趣入無餘涅槃。只向有餘。迴心向大。利樂有情。
盡未來際(上定性)。

言二退巳還發等者。聲聞初發大乘心。後退入二乘。
今又迴心向大。名退巳還發大菩提心聲聞。問疏主
但言不定性則得。何故言退巳還發。答退巳還發。約
名則寬。約義則狹。是故偏引來。退巳還發。具二義。一
名退巳還發。二名不定性。若不定性。唯具一義。是不
定性。不必退巳還發。是退巳發。必具不定性。所以不
定性名狹。退巳還發名寬。若約義而論。不定性義寬。
退巳還發義狹。言不定性。攝得退巳還發義。言退巳
還發。攝他不定性義不盡。義即狹也。只是攝得退巳
還發之不定性。若是不定性。不曾退巳還發。即攝不
得也。問疏主何不退巳還發與不定性。兩類雙引來

耶。答疏主體上下經意。三周之中授記。盡是退菩提
心。所以偏引。問法華會上。世尊說經。既不彼一類。唯
不定性者。豈靈山會。無此一類。是不定性。不是退巳
還發之人。答有一類眾生。身中有三乘性。大乘性未
熟。不發大乘心。直修小乘行。過去逢俱那含牟尼佛。
修解脫分善。迦葉佛邊。修加行善。今逢釋迦。得有學
無學果。問何處經文是耶。答經文分明道。我見佛子
等。志求佛道者。無量百千萬。咸以恭敬心。皆來至佛
所。曾從諸佛聞。方便所說法。此文是也。問此類早晚
迴心。答此一類雖在法華會中。只緣大乘根未熟。未
迴心。至佛滅後方熟。問此一類大乘根熟時。如來巳
入滅。彌勒未下生。誰人教化。答世尊道。除佛滅度後
現前無佛。則教化不得。現前有佛。必教化得也。我於
餘國作佛。更有異名。是人雖生滅度之想。方便教化。
令發大乘心。

言初是定性等者。都結二類人。亦名料簡。然定性不
定性。無有七類。定性有三。不定性有四。且定性三者。
一定性聲聞。二定性緣覺。三定性菩薩。次不定性四
者。一聲聞緣覺性。二聲聞菩薩性。三緣覺菩薩性。四
聲聞緣覺菩薩性。賀云。初定性即指第一決定種姓。
後不定性。即指退巳還發。一切聲聞。不過此二種。故
言泛明也。

言然瑜伽及等者。依論敘四種聲聞。然者前二種生
起四種之道理。故名為然。然則疏主烈二種聲聞。且

瑜伽法華論。有四種如何。故言然也。

言一決定種姓者。法華論也。亦名趣寂者。瑜伽論也。
亦字亦疏中道理也。疏主向前。早說定性聲聞了。此
間引瑜伽論文。又更言趣寂。故言亦也。問何名趣寂。
答瑜伽云。一向趣寂。謂從本來。是極微劣慈悲種性
故。一向棄背眾生事故。於生死苦極怖畏故。唯起安
住涅槃意樂。畢竟不能趣大菩提。疏主參彼二論。成
其一名。所以言決定種性。亦名趣寂。問決定種性。與
趣寂何別。答決定種性。通因通果。趣寂唯果非因。

言二增上慢等者。指名也。此是凡夫。約位也。問何名
增上慢人。答四沙門果。是增上法。增上法上起慢。故
名增上慢。今言得第四禪定。名阿羅漢。約勝處說。其
實得初禪定。計為初果。乃至第四禪。計為阿羅漢果。
准此寡聞比丘。皆是此類。不學三藏聖教。唯樂坐定。
名為寡聞。聞道佛教。有四沙門果。便厭下忻上。六行
伏惑。得第四禪定。計為阿羅漢果。此是心實境虗也。
欲界業盡。不動業成。欲界命終之後。即受上界中有。
於彼中有身上起謗。便作念言。我聞羅漢我生巳盡。
梵行巳立。所作巳辦。不受後有。何故更有中有之身。
便起欲界邪見無明等諸煩惱。一時起謗。將知釋種
無真解脫。由謗解脫。生地獄故。問中本二身。何身之
上起謗。答小乘有二說。一婆娑云。本有身上起謗。大
乘不許。若本有身上起謗。有三種相違。一緣色界中
有色細。唯同類相見。異類不見。非下界眼見上地中

有。二者命終心皆散心。故不合見。三者若欲界本有
未滅。更有色界中有身。迎來有二趣并生之過。二者
小乘經部師。中有身上起謗。與大乘同。問小得謂
多得。為增上慢。今此四沙門果。全不得。如何得名增
上慢。答若不兼四禪定。亦不得名少得。今既得四禪
定。即是少得謂多得。又阿羅漢得真擇滅。此得一分
非擇滅理。亦名少得。三阿羅漢是斷惑得。此是伏惑
得。亦名少得。問此與邪慢何別。答增上慢。少得謂多
得。邪慢。全不得言得。若增上慢。心實境虗。心中實將
謂四禪定是阿羅漢果。增上則不是羅漢。此望他心
中是錯。過失淺也。若邪慢。心境皆虗。心中知不是。計
作是。知不得。計為得。此則過深也。問疏言此是凡夫。
如何名聲聞。答從聲起聞。故號聲聞。欲擬修四禪定。還
因世尊向他說道。有阿羅漢果。我生巳盡等言。因彼
聲教。修四禪定。名聲聞。潞云。此是外道。若爾外道教
中。無此沙門比丘名目。故非外道也。准對法論。亦言
比丘。或初修依佛。後起邪見。故約初心。名為聲聞也。

言三退巳還發等者。標也。言退巳還發大菩提心。即
法華論文。亦名不定種性。即瑜伽文。章云。法華論中。
初烈但名退菩提心。結中方言退巳還發。瑜伽論名
為迴向菩提。此論依昔時曾學初說退心。彼論約後
必法起趣求。遂言迴向。言迴向者。謂本來是極微劣
慈悲種性。由親近如來住。故於廣大佛法中。起大功
德想。熏修相續。離倒究竟。住無偏界。而蒙諸佛覺悟

引入加行開導。由此因故。便能發趣廣大菩提。雖能
發趣。由示寂故。於此加行。極成遲鈍。不如初始發心
有佛種性者。今法華會。皆是此類也。准此結文。今昔
雙辨。望昔云退巳。望今言還發。亦名不定種性。非二
論別名。理亦無失。

言且法華會等者。指人也。問既言昔退菩提心。今法
華會阿誰是。答疏言且法華等。等者等取中下。曾發
大菩提心。後時却退。故言此類也。

言故經自云等者。引證也。證中有四段文。初及後二。
皆此經中證不定性也。第一段經文。唯證上根。鷲子
昔時行大乘行。不說劫數。不說行位。賀云。佛昔空王
佛時。以無上道。教化鷲子。鷲子巳發大乘心。今日悉
忘昔時大行。纔證小滅。巳為究竟。非但忘於昔願。亦
乃謬於今大。此證退巳還發義也。

言優婆塞等者。引第二文。證劫數行位時節也。優婆
塞戒經者。新云優波索迦。此云近事男。戒即五戒也。
經談彼往事。故受此名。然今如來。於十六王子二萬
佛時。教化舍利弗。令發大心。學修大行。經六十劫。福
智二嚴。儀容可嬉。面皃端正。正彼修檀波羅蜜。次有
婆羅門。來問鷲子曰。人者修菩薩行。鷲子云是(我要之眼
精。鷲子施與。婆羅門得巳棄地踐踏。詈罵而去云云)。鷲子心生悔恨。施他何益
故知菩薩行。甚難可修。不如自調早出生死。思惟是
巳。十住第六心前。遂便生退。向若不悔。難行得過。今
既退屈。悔修此行。名退菩提心也。


言鷲子亦言等者。第三引兩段文。方便品化城喻品。
通證三根聲聞。盡是證退菩提心也。賀云。昔於大通
佛時。為十六王子數。巳教化。早結大乘之緣。中間遇
於惡緣。退敗大心。名退心也。

言由是故者。由是前段經文。證舍利弗等名退菩提
心也。

言非不定性皆等者。問為是定性退巳還發。為是不
定性退巳還發。答疏言非不定性皆是等。於此不定
性中。四句分別。一是退菩提心。非不定性。頓悟菩薩。
修至六住。未至第七住退。名退菩提心。又有修至七
地。亦是退菩提心。非不定性。如七地菩薩。還於行上
有退。初地巳前。證上有退。問如何菩薩得有退耶。答
非是退證二乘凡夫名之為退。只是不證進得向上
地。名之為退。二是不定性。非退菩提心。即疏中言。亦
有昔日未求於大等文是。三亦是退心。亦不定性。即
舍利弗是。四非退菩提心。非不定性。即頓悟菩薩。修
至八地。得四不退。如順水行船。法駛流中。任運轉故。
章敬云。非不定等者。明法華論所立退名。未能遍攝
諸不定性。且依此會。言退無失。若約瑜伽論迴向菩
薩退心。定當迴向。故能遍攝諸不定性。簡要云。有是
不定性。而非是退。直從小果。迴向歸大。曾未發於大
乘之心。有是退類。皆是不定性。即鷲子等。昔修大行。
退求小果也。

言四應化者。標化名應。化非真。釋化名。瑜伽亦名為

變化。理亦無殊也。

言攝大乘說等者。指教也。謂欲化度諸有情故。或諸
菩薩。或諸如來。化作聲聞也。經云知眾樂小法。而畏
於大智。是故諸菩薩。作聲聞緣覺。

言富樓那等者。舉類也。言等。等取阿難也。問爭知富
樓那是化。答經云。內秘菩薩行。外現是聲聞。折云。有
二種化。一顯化。若根熟者。人數廣多。事須振威神。八
相成道。二潛形。密誘化為一人兩人根熟者。如佛與
比丘同房宿。問佛菩薩化作聲聞。有何意。答有二意。
一為伏定性聲聞慢心。言諸佛菩薩不得我之涅槃。
二為化不定性聲聞。身中有彼大乘種性。恐入無餘
涅槃也。故攝論云。如世尊言。汝等苾蒭。我憶往昔。無
量百返。依聲聞乘。而入涅槃。謂調伏彼聲聞種性。遂
化作其身。同彼種類。現般涅槃。經百千劫。躭寂滅酒。
後身從彼起。現授佛記。令諸不定性聲聞皆作是心。
往昔耆尊入涅槃者。今皆復起。現受佛記。況於我等。
不希作佛而入涅槃。問此不定性人。根熟了。自迴心
來。今既未熟。何須引攝。答根熟是因力。引攝是外緣
力。因緣和合。方能迴心。趣於大乘。問唯釋迦獨此教
化。他方諸佛還如此否。答遍尋經論。乃知諸佛十方
世界恒化有情。一切諸佛。亦同釋迦。宜見少者。即現
一身。宜見多者。即現多身。觀察根熟。無不應者。故名
應化。問見同類身。有何文證。答如觀音菩薩應以聲
聞身得度者。即現聲聞身。而為說等。


言法華論等者。會本論文。漢云。且五性宗。無性定性。
決定不得成佛。本論既言。決定性及增上慢二種聲
聞。根未熟故。如來不與授記。准此即是決定種性。根
有熟時。後當得記。違他一分定性不成佛宗。故此會
也。牟云。今詳疏主意。用五性宗。以解此經。諸論違文。
尚須和會。況於本論耶。法華論云此中唯為二等者。
正引論文也。問退心何故與記。答退心為根熟故與
記。問應化何故與記。應化者為化故記。此上二根類。
與記所由。

言其趣寂等者。出後二類不得記所由。問何以後二
類不與授記。答論云。其趣寂者。及增上慢。一根未熟
故。二不分明記國土名號。名佛不記。問佛不與記。莫
有諸人與記。答疏言菩薩與記。即常不輕菩薩。奄含
與記也。問佛緣根未熟。故不與記。常不輕菩薩與記。
豈即根熟。莫是菩薩慈悲多於佛耶。答佛則擇根而
捨之。根熟者則與記。根不熟者。佛不與記。菩薩不擇
捨此。緣是初修小菩薩。簡擇不得。不識根器。奄含總
與授記。經云。汝等所行。是菩薩道。當得作佛(一引論了)。

言雖復總等者。潛通外難。此是奄含受記文。問菩薩
奄含受記。有何意。答菩薩有二。一者初修小菩薩。二
者久修大菩薩。即是勝鬘荷負四種重任也。小菩薩
即常不輕。奄含與記。論云。與記令發心故。問增上慢
人。有菩提心可發。許言發心。趣寂之人。無心可發。何
言發心。答發心有二。一增上人。發趣向菩提心。二者

趣寂之人。發信向心。信向趣向。二種別故。論文略故。
同言發心。問何要交趣寂人發信向心耶。答菩薩悲
心如此。問趣寂之人。若發信向心。如何經言菩提之
心。答兩類之人。心緣菩提。名菩提心也(通難了)。

言退菩提心正當等者。此是出所被根與授記來由。

言為說一乘者。意解此疑執人中。有人有法也。

言其增上慢等者。准此既是異生。簡不是應化。根現
未熟。又簡不是退菩提心聲聞。故法華會中。佛不與
記。常不輕菩薩。昔日與記。為具因記也。不同佛授記
記。國土名號成佛等事。

言異生等者。瑜伽論云。三界所斷種子。未永害位。名
異生性。婆娑論云。能令有情起異類見。起異類煩惱。
造異類業。受異類生。此增上慢人。未獲三乘聖法。異
聖之生。異於聖生故。名異生也。若依大乘解。菩薩入
見道巳去。同證聖理。面皃相似。故名同生。問疏主但
說增上慢即得。何故加異生之言。答疏主詳經意如
此。緣佛不與增上慢人授記說經。只緣是異生凡夫
身中貪嗔癡慢。只起邪見。造業謗佛。不與說經記。意
在於此。所以加言凡夫。又緣根現未熟。具此二因。故
佛不記也。

言菩薩與記者。問佛不與記。緣根未熟菩薩。如何與
記。答疏言菩薩與者。即常不輕菩薩。與具因記。具因
記者。若准瑜伽論。解具因者。具生了二因。名為具因。
具者具足。賀云。即具有本無漏種子。行佛性也。疏中

既言後漸發心修行大行。故知具因者。具行性因也。
若依一性宗說。具因者。一切眾生。具有此性。名為具
因。具者總義普義。若依五性宗解。常不輕菩薩。為兩
種人。若增上慢人。是有種性人者。具生了二因。名為
具因。若定性無性。唯具理性。名為具因。若准法華論
意。常不輕菩薩。與四眾授記。約理性多也。若依五性
解。事須約有行性不遍。理性即遍。所以經言。凡有四
眾。悉禮拜言當作佛。

言復漸發心等者。常不輕菩薩。交有種性者。發趣向
菩提心。修行大行。若無種性者。發信向菩提心。令不
愚法。是論主之本意也。問不輕菩薩。行位既小。如何
能記於人。答菩薩有二。一者初修。二者久修。久修識
達根性。隨性與記。如勝鬘經。堪能荷負四種重任。求
菩提者。與菩薩乘。求餘乘者。授與餘乘。若初修菩薩。
未議根器。但總發願。令盡作佛。非如彼言總成佛道
(三通論四種了)。

言應言趣寂等者正會所違。亦云正當論文也。牟問
前來疏主言。不可論其熟與不熟。何故今言根不熟
故。答此言由無大性。根不熟故。即是無可熟義。若不
言由無大性。而但言熟與不熟。即當前難。章云。今正
意者。但未熟言。未字稍濫。可當熟者。方言未故。趣寂
不然。豈合言未。改言不熟。即無濫也。由不如道無根
可熟。更分明。佛不與記。菩薩與記。具理性因。故知菩
薩具因記。多取理性也。攝問云。理智雙具。方名具因。

今但有理。何名具因耶。答此經論云。示現眾生皆有
佛性。若非理者。云何言皆有。疏主依此。約理名具。具
者總也。總有名具。總言漸令信大者。而有二意。定性
聲聞。發大菩提心。不定性聲聞有種性者。發趣大菩
提心。論但總言理兼信趣寂者。而言信之。定性無性。
欲令信知大乘教而生信。意不愚法。若廣慧聲聞。生
無色界。信有第八識。知不斷滅。能入滅定。名不愚法
也。若愚法者。恐彼斷滅。不生於彼。唯執小乘。不信大
乘。有第八識。即名愚法也。只令不迷。知有大乘。不言
成佛。如阿羅漢。知有三塗。不願入定性。雖亦信有大
乘。而不求。量云。趣寂聲聞是有法。定成佛故。宗。因云。
根未熟故。同喻。如增上慢人(反量不書)。答量云。趣寂之人。
是有法。定不成佛故。宗。因云。根不熟故。如無種性人。
無種性人根不熟。無種性人不成佛。趣寂之人根不
熟。同彼無種性人不成佛。

言非根未熟者。賀云。此定性人。既非大性。有何未熟。
後可當熟。於無言未。本無種性人矣。何得論熟也(四正
當論文了)。

言言當作佛菩薩等者。重引論文也。則云此遣妨也。
問不輕菩薩。記言汝當作佛。明知趣寂亦可得成佛。
答疏言菩薩願心等有二意。一是菩薩願心。二方便
善巧。佛心弘廣。方便權宜。未必無性定性。總得成佛。
但是方便化之。令發信意。問菩薩與趣寂人授記。如
何言作佛。答此不約有種性人後時根熟言作佛。伹

是菩薩願心如此。

言如般若經等者。引證也。如金剛般若經說。胎卵濕
化一切眾生。我皆令入無餘涅槃。此是大乘無餘涅
槃。有種性者入。無種性者不入。言皆令入者。佛慈悲
心也。非皆總入。此是菩薩方便化之。令發信有大乘
意。菩薩記於趣寂。亦爾也(五重引論了)。

言若許趣寂同增上慢等者。遮違理發也。若許趣寂
同增上慢。根未熟故。佛不與記。後時根熟。應總成
佛。若總成佛。不得名為趣寂。趣者趣向涅槃。寂者
寂諸生死。故名趣寂。若交趣寂。從無餘再起者。一則
身智不滅。二則與增上慢一處成佛。若爾趣寂便是
增上慢。非但不得名為趣寂。亦違名言。甚違諸教等
者。違教違理。教者。華嚴世界品云。菩薩於兜率天。將
下生時。有十果現。第三相於右掌中。放大光明。名淨
境界。悉能嚴淨大乘世界。若此世界有無量辟支佛
獨覺見光者。捨壽命入於涅槃。若不學者。光明力故。
從他方世界。又深密經第二云。善男子。一向趣寂聲
聞種性補特伽羅。雖蒙諸佛施設種種勇猛加行
方便化導。終不能令坐道場證菩提尊事。何以故。由
彼本來唯有下劣種性故。慈悲薄弱故。畏眾苦故。問
迴向菩提聲聞。為住無餘界中能發趣菩提。為住有
餘依涅槃界中耶。答唯住有餘依涅槃界中。可有此
事。所以者何。以無餘依涅槃界中。遠離一切發趣事
業。一切功用。悉皆心息。又涅槃經三十五云。我於經

中說。一乘一道。一行一緣。能為眾生。作大寂靜。永斷
一切結縛。乃至我諸弟子聞巳。不解我意。意道有得。
不得方契佛心。莊嚴論云。餘人善根涅槃時盡。菩薩
善根不爾。攝論云。十義說於一乘。引攝不定性。不言
引定性者。故大論及法華論。說四種聲聞。不為趣寂
授記。若定性人。同增上慢。

言根未熟後可熟者。違諸教失。所言違理者。立量云。
二乘之果是有法。應有定性。除不定性大乘故。宗。因
云。三乘之中隨一攝故。猶如定性大乘。定性大乘隨
一攝。定性大乘得成佛。二乘定性。三乘隨一攝故。同
彼定性大乘得成佛。又問彼曰。在於滅定。許有七八
否。更問無餘依涅槃。許有七八否。若不許者。量云。汝
滅定是有法。應名無餘涅槃故。宗。因云。同無餘。無七
八故。如彼無餘涅槃。無餘涅槃七八無。無餘涅槃。不
再起滅定。七八無同彼。無餘無再起。反量云。無餘涅
槃是有法。應名滅定故。宗。因云。許有七八故。同喻如
滅定。滅定七八在。滅定許再起。無餘涅槃七八在。應
同滅定得再起。又量云。寂寂聲聞是有法定。不成佛
故。宗。因云。以無大乘因故。猶如虗空。虗空無有因。虗
空不成佛。趣寂無大因。同彼虗空不成佛。

言由趣寂等者。附論立理也。牟云。論之梵本。趣寂增
上慢各別。擇論之家。體於經意。故合論文。以經言汝
等所行是菩薩道。當得作佛。經文奄含。章敬云。此論
意梵言增約。語一義多。即通不熟及與未熟。譯主取趣

寂增上。同言未熟。且得一邊。次下疏為正之。具如前說。

言正義應言等者。重解論文也。南云。趣寂決定不熟。
佛不為授記。若後有熟時。可言未熟。決定不熟。何得
言未熟。故此正也。增上慢人。可言未熟。後有熟時也。

言趣寂者後亦等者。涅槃經第三十五云。須陀洹乃
至阿羅漢辟支佛。總作佛。不解我意。總不作佛。亦不
解我意。方知有作不作。方解我意。又如三種病人。如
迦末羅疾。良醫拱手。決定不差。又恒河七人。一人常
沒。故知不定性作佛。定性人不作佛。勝鬘云。為離善
知識無聞非法器。但以人天善根而成熟之。所以違
涅槃等處處教文也(能執人聲聞了次菩薩)。

言菩薩亦二者。標烈也。一頓。二漸。標烈種類也。亦者。
亦前兩類聲聞。聲聞既泛明二種。定性不定性。二菩
薩亦有二種。故言亦二。牟云。此疏兩種聲聞。定不定
性。此但亦前數。言亦者。相似之義。如張人起。王人亦
起。即以起相似。前二聲聞。望經正宗。決定不被。不定
即彼頓悟。不彼漸悟。即彼以前相為相似。此即亦前
義故。問下疏言義兼為三。及斷煩惱。小菩薩疑。答此
即正說一乘。授三根記處。為正宗體。頓悟不正為說。
故不蒙記。所望義別。不可為難。

言漸悟有二義者。疏主當日製疏在定州。後講在幽州。
即今范陽善覺寺。講會之次。令學士明湛法師三
義。令學士德感法師徵也。時人傳云。湛心感皃。湛法
師足文詞。感法師端正。湛法師立此頓漸義。疏主見

兩師徵難。總有道理。所以書在疏中。今此先是湛法
師五果迴心名漸悟。兩師共許。所諍者。即是見道前。
資加二位凡夫。湛法師取曾發二心曾修二行。迴心
向大。是頓悟攝。感法師取曾發二心曾修二行迴心。
是漸悟攝。此是兩師所諍。初湛法師。取得果巳去初
二三四果及緣覺五果迴心向大。方名漸悟。問何名
漸。何名悟。答證理名悟。初果聖人乃至辟支迦證理。
名之為悟。問何名為漸。答湛云有二義。一者智漸。先
得生空智。迴心向大。初地門中。得妙平二智。此則先
得生空。後得法空。從小向大。名為漸也。二者理漸。先
證生空理。迴心向大。初地門中。證法空理。先證生空。
後法空。從淺至深。名為漸也。問迴心巳去。從十信至
初地。一大阿僧祇劫。未至初地。如何名為悟。答當必
證故。亦名悟也。

言一者若從得二乘果等者。且二乘果者。初果巳去。
都有八類人迴心向大。是此間漸悟中收。第一預流
果。預者入義。入聖之流。故名預流。斷分別煩惱。南三
州及六欲天。是得果處。總有九人。發心向大。名為漸
悟。北州無容入聖。故不說悟也。二者極七返。有分別
煩惱斷盡。得初果巳。有餘欲界九品俱生。俱生煩惱。
共潤七生身。南三州六欲天。是得果處。都有五百四
个本有身。容得發心歸大也。第三家家。得初果巳。從
家至家。得盡苦際。都有二百一十六个本有身。容得
發心。迴心向大。名為漸悟。第四一來。斷欲界修惑。至

第六品解脫道。而得此果。餘三品惑在。故於人天。一
往一來。即於此義。生六欲天名往。生南三州名來。都
有三十六个本有之身。容得發心迴心向大。名為漸
悟。第五一間。得第二果巳。進斷修道第七第八品惑。
唯有第九品惑。在於天上。唯受一生身。或於人中。唯
受一生身。得盡苦際。只九人迴心向大。得名漸悟。第
六不還果有二。一身在下界。不生上界。三州六欲天。
共有九類。各斷欲界第九品惑。計有九人。容得迴心。
二者得不還果。生上八地。於色界十一天。各各斷見
自九品惑。有九十九人。利鈍別開。計一百九十八人。
得不還果。總有五類。一者中槃。在上界中有之位。而
證無學。其間時促。無發大心。二者生般。此不是生有
之生。向本有身上立生般。名以生有。一剎那時促。不
容迴心。三者無行般。行少加行。證果入滅。故名無行
般。四者有行般。由多加行。證果入滅。五者上流般。流
是轉義。於上二界。流轉生故。此有二類。一樂慧上流。
唯生色界十六天。除大梵王天無想天也。二者樂定
上流。生色界中十一天。及生無色界。不生五淨居大
梵天及無想天。此二上流。生雖少異。論其發心。唯十
一天。第七羅漢有六人。一退法。二思法。三護法。四住
法。五堪達。六不動。此六類中。前五鈍根。第六利根。就
前五中。前四性鈍。不堪練根。第五雖鈍。堪能練根也。
欲界九處。色界十一天。皆有無學退等六種。總有一
百二十八發心歸大者。漸悟第八。獨覺有二。一部行

麟喻。此二名居人中三州。許有六人迴心向大。名漸
悟菩薩。有義。麟喻無迴心文。唯取部行。為正也(出漸悟人)。

言由生數少等者。出漸悟義。未入聖位。生數無窮入
聖位巳去。初二三果生數少。羅漢辟支生數。全無迴
心向大。皆名漸悟。初果人有二。一鈍根。極七生身名
生數少。羅漢獨覺名惑全無。又初果利根超得果者。
只於初果身上。便得羅漢。即此初果。亦名全無。以彼
全無兩字通二處有。故置或字。生少與全無。皆名漸
悟。問初師何不直將證理淺深解漸悟義。何要更論
生數多少耶。答攝云二解。一云湛法師取生數少者。
不是解漸悟義。意道迴心之中有兩類人。一有學。二
無學。兩類皆許迴心。緣疏中云。若從二凡。得二乘果。
有彼果字。湛法師恐人疑。將謂疏主空取無學果人。
是能迴心者。名漸悟菩薩。將謂不取有學之人。所以
將生數少證有學。生數全無證無學。皆能迴心名漸
悟。二云生數多少。或有全無者。攝云。緣湛法師云。不
許前三人果受變易。迴心向大即許。亦迴向心了。緣
怕怖生死。事須趣求自乘。無學果了。方始受變易。湛
法師憂心恐人疑。前三果人。雖然迴心向大。未得無
學中間。設使迴心。未受變易。不名漸悟菩薩。所以將
生數小證有學。或全無證無學。總名為漸悟菩薩。攝
自云。前解為勝。何以如此。答少有迴心了取無學。方
受變易也。若依後解。違佛地論文。論云或於學位。即
能棄捨求聲聞願。或無學位。方能棄捨求聲聞願。三

潞府云。湛法師取生數多少。正是解漸悟義。何故言不
解。且生數多少。顯證理用。證生空理是體。生數少是
用。凡夫總未證理。生數無窮。聖人由證理。故生數少。
初果聖人證最淺。有七生身在。二三果人。證理次深。
生數次多。阿羅漢果人。證理最深。生數全無。所以證
理淺深。正解漸悟義。生數多少。由證理淺深(出漸悟義畢)。

言若從二凡等者。指頓悟也。亦云釋妨難。二空齊名
為頓悟。頓悟都有十九人。第一聲聞之人。資粮加行。
各有未定生巳定生。即此生計有六人。六人之中。隨
信行則鈍根。隨法行即利根利。鈍成一十二人。緣覺之
人。亦有二位。各有未定生巳定生。即此生計有六人。
緣覺唯利根。不開鈍根。所以只有六人。六人帖十二。
成十八。又有一人直往者。唯有大乘性。直發大心。修
行大行。至初地門中。證二空理。帖成十九人。總名頓
悟。二凡者。聲聞資粮加行名一凡。緣覺資粮加行兩
位名二凡。又據聲聞緣覺。各有二凡。且聲聞資粮位
名一凡。加行位名二凡。緣覺亦爾。又有內凡外凡。名
二凡。資粮名外。加行位名內。定散別故。若大乘二解。
攝云。一者十信巳前十善名外凡。十信巳去名內凡。
二者十住巳前名外凡。十住巳去名內凡。故言若從
二凡而歸於大。即頓悟攝。夫論漸悟者。事須五果聖
人迴心。曾證生空理名悟。迴心向大。初地門中。證法
空理名漸。若二凡迴心向大。名為頓悟。問何以名為
頓悟。答以彼初地門中頓證二空理。名顯頓也。此七

方便人有三過。不名漸悟。一者未曾證悟二乘果故。
二者生數由多。三者經中不說具此過。不名漸悟。量
云。若從二凡。而歸於大。即頓悟攝。是有法。未曾證悟
二乘果故。宗。因云。生數由多故。不名漸悟故。同喻。如
地前直往菩薩。地前之生數多。修行至果名頓悟。二
凡之人生數多。同彼地前頓悟攝。

言故涅槃等者。問二凡迴心名頓悟。有何文證。答疏言
故涅槃等者。牟云。意言經說聖人迴心劫數。故知得果
迴心為勝。問何以如此。答緣涅槃經。但說聖人迴心。
不說異生。異生既無迴心劫數之文。明非漸悟。一文足
以雙證。言聖人迴心劫數。初果迴心了。更經八萬劫。
至大乘十信。初心二果六萬劫。三果四萬劫。阿羅漢二
萬劫。辟支佛十千劫。至十信初心。八萬劫者。即八萬
火災劫也。問湛法師引涅槃經來證。為後證漸悟。為
後偏證頓悟。答潞云。唯證漸悟也。所以潞府三義。解
漸證理。生數少故漸。經中說故名漸。若據牟言。科作
引經雙證。即是經中說聖人迴心。證漸悟。經中不說
二凡迴心劫數證。即是證頓悟。二凡發心歸大。頓悟
也。此乃成前漸悟。證後頓悟。准知雙證為善。問湛法
師義云。初證小乘生空理。後證大乘法空。名漸悟者。
且如初果迴心八萬劫。到十信初心。更經一大阿僧
祇劫。方入大乘見道。證大乘理。中間爾許時。未證悟
法空理。應不名漸悟人。答但曾證小乘生空理。亦迴
心了。決定當證大乘法空理。即名漸也。若小乘見道

前。雖然迴心。無有證自乘理者。一緣未證理。二緣生數
多。三緣經中不說。故名頓悟攝也。問未審直往凡夫。迴
心經多少時。到十信位。答古解云。中品下品發心。鈍
根精進者。同緣覺十千劫。上品精進者。更不經劫數。
到十信路。問云。何故凡夫迴心劫少。聖人歸大而時
長。答凡夫生死無窮。怕怖心強。所以修行只十千劫。
聖人不怕怖生死。迴心向大。修行所以遲。問有學有
生死。尚自修行遲。無學總無生死。修行更無合遲於
有學。何故經劫劫少。答凡夫總未曾證理修行。疾初
果之人。初果初證理。寶翫稽留。所以劫遲。問初果聖
人證理。劣於阿羅漢果。羅漢證理最勝。寶翫稽留劫
合更多。修行劫合更遲。何故經劫少。答初果初證生
空理。翫著心強。所以遲。第二果人。并前兩度證理。翫
著心輕。所以修行向大次疾。第三果第四果人。重重
證理。翫著心漸漸輕。經時修行最輕。世間五塵境初
得時。愛著心強。後漸漸教輕也。賀云。前三果人。宿住
智劣。於生死苦。見不分明。怖心稍微。故經劫多。無學
宿住智強。怖心稍強。所以經劫少。問凡夫總無宿住
智。怖苦不深。修行經劫。合更多於初果。何故修行經
劫却疾。答光法師涅槃疏云。意樂別故。賀云二解。經
劫有殊。一云前三果人。迴心雖受變易。結未盡故。又
鈍根故。有所物礙。所以遲。無學不然。故經劫少。二者
直往凡夫。凡夫大性催故。悲心猛故。雖有煩惱。不彼
物礙。經劫小速。到十信前。三果人結漸微細。障礙漸

輕。劫數亦漸漸向少。問迴心即是初信大乘心。何故
八萬方到。答雖初發心信未堅固。於小涅槃。時時忻
樂。由斯緣發大心。不與十信之名。問初果迴心。何不
取無學。經二萬劫。而經八萬劫耶。答創發大心。厭惡
小果。故不取彼。今以喻顯。如五人夜行失路。各墮一
坑。然此五坑。去有人處。遠近不等。初坑去人處有八
里。乃至第五坑路有一里。彼初坑中人。既悟出巳。投
趣人處。可依八里路歸。不可却入第五之坑。徒歸路
近意。初果迴心。八萬劫到。即同五坑喻等。問何不說
向等發心趣大。答果是極處。向乃忻求。經處據極說
也。問所受劫數。受何生死。答受變易收。勝鬘說八地
方受。悲增者說。楞伽說初地受。智增者說。理實。若聲
聞迴心巳。或經少生多生劫數等故。皆容得受。得無
漏故。佛地說故。

言二者但從曾發二心等者。標宗也。此明感法師義
也。資加二位。凡夫修行。故名但從。牟云。但者對前得
果。故言但也。意云。不唯得果。迴心名漸悟。但從曾發
二心。曾發二心等。皆名漸悟故。皆者總也。總名漸悟
也。曾發二心者。一毫之善。迴向二乘果。名為曾發二
心。曾修二行者。即戒定慧修。名行二乘行也。資加二
位。是二乘行行處也。未發二乘心巳前。有一類人。身
中有三乘種性。不發二乘心。並發大乘心。此是頓悟。
此間不攝。若緇州解。是漸悟。設未發二乘心。亦是漸
悟。以彼不能一向趣大故。若此中疏。感法師所論。是

頓悟攝。以此間修漸悟。不唯空取種性。事須兼行行。
方成漸悟。

言具彼性故等者。出所以也。問但取具性即得。何要
行行。答事須具種性行行二因並具也。隨闕一因。即
便帶過。若空具性。便有具性凡夫。為妨也。一量云。七
方便人是有法。定能迴心故。是自宗。因云。具彼性故。
同喻云。猶如五果聖人。五果聖人具彼性。迴心向大
攝。漸悟七方便人具彼性。同彼五果聖人。名漸悟。問
如何將五果聖人迴心具彼性。具彼性故是漸悟。證
彼七方便人具彼性。具彼性故迴心是漸悟。為如對
法論中證彼。直發大心凡夫。具彼性。具彼性故是漸
悟。證彼七方便人具彼性是頓悟。以彼一類凡夫具
二乘性。不曾發二乘心。便直發大乘心。修菩薩行。以
不曾發二乘心故。是頓悟收。答修彼行故。方名漸悟。
問空取行行。不取具性得否。答便有四五六地菩薩。
不具二乘性。伏化二乘行。二乘行是頓悟收。二量云。
七方便是有法。以能迴心故。是宗。因云。行彼行故。同
喻。如五果聖人行彼行。五果聖人行彼行故是漸悟。
七方便人行彼行。同彼五果聖人是漸悟。問為如五
果聖人行彼行。行彼行故是漸悟。證汝七方便人行
彼行是漸悟。為如四五六地菩薩行彼行是頓悟。證
彼七方便人亦頓悟。答空行行亦不得。事須兼具彼
性行行兩法為因也。問具性行行兩法。若總具足得
否。答亦不得。便有定性聲聞。妨也定性聲聞具性行

行。不是漸悟。以無迴趣義故。更取第三因來。歸大者
方名漸悟。定性聲聞。無歸來大義。三量云。七方便人
是有法。得名漸悟故。宗。因云。具彼性修彼行。來歸大
故。同喻猶如得果迴心。具彼性修彼行來歸大故同
喻猶如得果迴心。具彼性修彼行來歸大。得果迴心。
名漸悟。七方便人。具彼性修彼行。來歸大。同彼得果
迴心。名漸悟。實品有三。一定性聲聞。闕宗中向大。二
四五六地菩薩。闕因具性。三二種二性。一種三性。便
發大心。闕修彼行也(出所巳了)。

言聞亦悟解等者。通妨也。湛法師難云。我宗中取得
聖果巳。證理名悟。迴心向大。先證生空。後證法空。名
為漸。汝感法師。取見道前凡夫名漸悟。設能迴心。縱
成漸。義。何得名悟。答疏言聞思等。悟有二義。一者證
悟。二者悟解名悟。今取悟解名悟也。我取見道前七
方便人。先將聞思二慧。聞生空教。悟生空教下道理。
後時將聞思二慧。聞法空教。悟法空教下道理。此解
悟義也。問如何名漸。答我將聞思二慧。先聞生空教。
次聞法空教。先悟生空理。次聞法空理。從淺至深。從
小向大。即名漸悟。問何不兼取修慧。答寬狹不同。聞
思二慧寬。修慧狹。取寬不取狹。或影略說。說聞思。影
取修慧也(通妨了)。

言況復亦有生數少等者。例成也。感云。我本來只將
聞思悟解解。漸悟義。其義極成。汝湛法師。無端地。將
生數多少解漸悟義。我宗之中。灼然不安。若湛法師。

必若安生數多少。我宗中況復亦有生數少者等。疏
答也。二云汝湛法師。取生數多少。是證理之用。解漸
悟義。云前三果人。證理淺生數少。阿羅漢人證理深
生數全無者。感法師答云。我見通前資粮位五停心
觀。聞教悟理淺。生數無窮。名未定生。別想念觀。聞教
次深。生數少。名巳定生。總想念觀。聞教最深。名即此
生。更不經生。便入加行。煗位之中。聞教淺。名未定生。
頂位中。聞教次深。名巳定生。上忍乃至世第一位。名
即此生。更不經生。便入見道。五停心觀。生數多。迴心
向大。尚得名漸悟。別想念。生數少。或全無。迴心向大。
灼然是漸悟。況復亦有生數少者。三云前師語後師
云。汝後師義。猶未圓。我宗中有學迴心了。事須取無
學果了。方受變易。恐人疑道。前三果人。迴心了未受
變易。不名漸悟。所以著生數多少。顯前三果人。總名
漸悟。汝義之中。有此義否。後師答云。我宗中亦有。我
今取頂位及中下品忍位生數少。同前三果人。望阿
羅漢人。亦生數少。上忍起位。及世第一位。更不經生。
便入見道取初果。趣中二果。取阿羅漢。阿羅漢果身
上受變易。兩義恰齊。況復亦有生數少者。上來三義。
解第二師義中。兼說生數多少之意。若准攝釋意。感
法師此間論生數者。意顯七方便人。迴心之中。有初
修久修兩類人別。初修久修。皆能迴心也。湛法師生
數多小。望無學說。感法師生數多少。望見道說。問感
法師許巳定位。即此生位。便迴心向大。修菩薩行。且

如忍位之中。巳裁生死。只此有七生身。如何經劫長
時。答一云。准沼法師意。事須巳定生位迴心了。入見
道。取却初果。然受變易。修菩薩行。若不入見道。如何
起得長時之身。二云巳定生位。雖裁生死。只有七生。
由悲願力故。資助巳裁業種。令生數無窮總得。問疏
主此間雙盡兩師義。何師義長。答若准淄州。取前師
義長。證理名漸悟。勝也。疏主符後師義。沼法師問疏
主云。只如地前。直發大心。凡夫身中。有大乘性。有二
乘性。不曾發二乘心。直發大乘心。修菩薩行。到地前。一
大阿僧祇劫。事須廣聞廣思。若逢著二乘教。若簡劫
不名廣聞廣思。聞教之時。事須兼聞二乘教。亦悟解
二乘教下道理。尚自得名頓悟。何妨。七方便人具二
乘性。聞思悟解二乘道理。亦名頓悟。一種具二乘性。
聞思悟解。又總同合得名頓悟。此是沼法師。隨大家
通途義設難。若沼法師自家義。則此一類是漸悟。疏
主却難沼法師云。如地前多事驚怖不定性菩薩。此
菩薩。地前一大阿僧祇劫。廣聞廣思法空教。悟解教
下道理。至初地門中。雙證二空理。此菩薩身中。具有
二乘性。尚自名漸悟。何妨七方便人。具有二乘性。迴
心了。聞思悟解法空道理。初地門中。頓證二空理。何
妨。亦名漸悟。有福先律師。問疏主。今以生數。解漸悟
義。為復敘他義。為述自宗。若陳他義。為取不取。答敘
他。非疏主意。非疏主意者。設是凡夫具二乘性。或行
彼行。及聖迴心。皆名漸悟。亦不限以生數等。故下引

善勇般若云。未入正性離生者。雖亦迴心。據不受變
易者說。故不同初師。唯約聖論。不同後師更約生數。
故知差別也。

言謂巳定生等者。化度云。謂資粮加行二位之中。各
有三品。一下品。即未定生。二中品。即巳定生未定生。
三上品。謂巳定生。依雜集論。辨四種順解脫分善六
種順決擇分善。將此四種六種。配前巳定生等三及
未具資粮等三。諸德敘釋。非不周備。然於初學。恐難
領悟。今略述之。且三種資粮者。一未具資粮補特伽
羅。逢遇於佛。聞四諦教法。此四諦教。是增上法。緣此
增上為境故。論云緣諦增上法為境也。初聞於教。未能
深觀於理。未損生死。由自望加行。生數無窮。名未定
生。此位之中。修順解脫分善。感無漏果。若持五八戒。
名福分善品。招得人天。身非勝故。二者巳具未具資
粮補特伽羅。此在中品順解脫分善。望前下品。名為
巳具。望後上品。名未具。成就中品順解脫分善。起勝
解心。印持四諦增上教法。勢力增感。損本識中招生
業用。益彼淨識功能。望於加行。有齊限故。名巳定生。
三者巳具資粮補特伽羅。緣增上法為境。發起上品
順解脫分善。此既在上品資粮位滿。名巳具資粮。善
根最勝。於此生身。得至決擇分。名即此生。名巳具資
粮也。次依集論。有四種順解脫分。解脫謂涅槃。分者
因義。五停心觀等。順涅槃因。名順彼分善。緣解脫境。
作意相續。煩惱漸伏。解脫漸顯也。四種者。一依憑順

解脫分善。初逢諸佛。聞五停心觀教法。未能觀理。以
教法為境。而生一念信心。以此信心。與向後所修善
法。而為依憑。未作五停心觀巳來。皆是此位。二者勝
解順解脫分善。以別境中勝解。印持五停心觀教法
為境。此位之中。修五停心觀。此上二位。名未具資粮。
亦名未定生。三受樂順解脫分善。觀解脫境。即所詮
理也。與清淨喜受相應所修善根。名受樂順解脫分
善。至此位中。名未具巳具資粮。至此位中。修別想念。
觀若不退。更經二生三生。得入加行位。名巳定生時。
四趣證順解脫分善。所修善根。名為趣證。能修總想
念觀。即此名為巳具資粮。三種觀門。巳成辦故。於此
位中。更不經生。即入加行。名即此生時也(上四解脫了)。

後六種順決擇分善者。決簡疑品。擇簡見品。彼不擇
故。疑則擇而不決。見則決而不擇。故無漏慧。而名決
擇。所順即決擇。能順即分。持業。擇若所順即決擇。決
擇之分。依主也。一者隨順。順決擇分善。聲聞之人。作
四諦觀。緣覺之人。作緣起觀。順彼見道。立隨順名。即
此觀行。是無漏智火之前相名煖。從喻為名也。修下
品順決擇分善。名未具資粮。此望見道生數由多。名
未定生時。第二勝進順決擇分善。此在頂位。轉前下
品。至此位中。成中品順決擇分善。勝前進後。立勝進
名。若准雜集。此位作五根觀也。至總觀察。故名為頂。
此位起下品忍。諦行緣起。明了現前。此亦名巳具未
具及巳定生。此位行人。若無退緣。經一二生。即入見

道。名巳定生。第三通達順決擇分善。即此善根。轉成
上品順決擇分善。決定湛能通達諦理。立通達名。雜
集云。至此位中。作五力觀。聲聞緣覺。至此位中。作四
諦緣生觀。名巳具。實更不經生。即入見道。名即此生
時。第四移轉順擇善。轉起餘乘。故名移轉。至此位中。
聲聞性人。直入見道。更不經生也。若不定性人。大乘
根熟。迴心向大。修菩薩行。若緣覺性人。至此位中。便
入見道。取緣覺果時。作部行不作麟角。麟角事須向
前一百劫練根。第五一生。若於此生。定能通達。更不
經生。名曰一生。此據定性。終一期出。必入自乘見道。
若約不定性。雖此位不必盡皆能入見道。第六一坐
聲聞緣覺。皆有一坐。盡於一坐。即入見道。作是念言。
我於此坐。不得見道。形枯命謝。終不破膝。念巳結跏
趺坐。極遲七日。即入見道。臨入見道。一剎那心。名世
第一。況復亦有生數少者或全無。迴心向大。亦得名
漸悟。前來皆約小乘聖等說之。非大乘位有此義。問
與移轉何別。答多於彼轉趣餘乘。此據少分也。問三
位通達何別。答前二位約當通達。此一坐等。約現通
達。問兩位即此生時。為同為異。答前解脫言即此生
者。即一期身論。加行中此生者。約剎那生說。

言經據劫定但說等者。問若許七方便人迴心向大。得
名漸悟。涅槃經何不說。但說聖人八萬劫等。如何前
湛法師取經中說故。便證漸悟。此理不然。答疏言經
據劫定等。涅槃經中。據根性利鈍。一類相似。經據劫

定者。說初果乃至第四果八六四二萬劫。此位偏約
一類根性利鈍齊等者說。只如初果之中極精進者。
亦有三萬劫二萬劫。得到十信位者。於中懈怠者。直
滿八萬劫。極遲不過八萬。此一類減八萬劫者。汝前
師許是漸悟菩薩否。前師答云。灼然是漸悟収。感法
師云。若爾經中不說一類是漸悟。經中亦不遮此一
類不是漸悟。經中不說不遮。尚得名漸悟。何妨七方
便人。涅槃經中。不說亦不遮。何妨亦是漸悟。所以經
據劫定。但說聖人。不說異生見道前迴心劫數。經雖
不說。亦是漸悟也。

言此經所說等者。牟云。此正明破執。申先釋意。亦名
辨執寬狹也。准本論意。為二聲聞。為一菩薩。疏主意
者。准諸論文。及下流通經文。傍被定性聲聞并頓悟
菩薩。亦未爽理。是此意也。一乘理者。理行果三。總是
一乘理。若空取真如理。即太局。若唯取道理。又不普。
二皆總取。問大親造論。解一乘經。未審為幾種。答疏言
論雖言等。問雖者義含得失。疏主何意。安雖字耶。答
意顯說經被根之中而有兼正。正為退菩提心聲聞
名得。兼為應化名失。所以二種聲聞之上。安雖字也。
兼者不是正。傍名兼。兼者相兼之名。今此退菩提心
聲聞是實。應化是假。假實兩種。總是為正。故名兼也。
問說法華經。豈只為退菩提心及應化。有一類不定
性聲聞。不是退菩提心聲聞。何故不為說法華。答世
尊在世不妨有。今法華會上。是退菩提心聲聞也。


言此法華一會等者。問爭知無。答疏言法華一會等。
疏主體經意。意言無所巳。疏云法華一會。唯為退菩
提心。且說一會之中。唯為退性。又緣滿慈子等亦在
會故。此兩類人。法華會上分明說。問滿慈既是應化。
無執可破。如何說破。答引實聲聞。示相破也(上敘論本意也)。

言若准攝論合等者。引論准成也。疏意依法華會。敘
二種聲聞。更詳他攝論文者。彼論之中。合以十義。解
於一乘。為三種聲聞。法華論為二種聲聞。攝論十義
之中。唯除引攝一類任持所餘。餘八義想是一分。通
定性聲聞。所以為三也。問法華論解一乘。攝論亦解
一乘。一種是解一乘經。何故攝論為三。法華論唯二。
答以彼攝論。例法華論。為文雖不說。道理亦有也。問
既為定性聲聞說經。如何是理亦無失。答疏言決定
種性等。決定種性。不愚法故。即是無失。信有七八二
識。信道聲聞作佛。問定性聲聞。必竟不成佛。遮莫愚
法。答佛慈悲心。猶如天雨。枯木乾地之上。亦皆沾洒
也。決定種性不愚法。故一無失。不定種性逈求大。故
二無失也。其應化者。為化者記。故三無失也。問何名
化記。答化現與化人記故。故名化記。滿慈早是化人。
又化現與彼化人記故。故名化記。第二解正佛菩薩。
化作聲聞。引實聲聞。為教化實聲聞故。所以化作聲
聞。今與彼教化授記。故名化記也(上辨聲聞寬狹)。

言雖亦為二菩薩等者。雖亦可為二菩薩。說名菩薩
寬也。正宗唯為漸悟者。說名菩薩狹。又正宗唯為漸

悟者說名得。義通頓悟名失。有人向正宗之中。不見
漸悟菩薩。不得便道只聲聞是漸悟。菩薩先雖是聲
聞。後作菩薩。故迴心向大。便是漸悟菩薩。答此解非
前來早破聲聞執。不可此間又更重破執。兩處破執。
決定無此理也。一者自有一類漸悟菩薩。多劫行菩
薩行。性行時長。擬退入二乘也。此中言唯者。唯漸悟
對頓悟。唯名也。此菩提身中。有三乘種性。往往欲退
入二乘。為彼菩薩說。十方佛土中。唯有一乘法。無二
亦無三。十方世界中有二。有三乘菩薩。即退十方世
界。既無二無三乘。更退何處。知由是菩薩聞是法。疑
網皆巳除也。二者自有一類不定性聲聞。過去俱那
含牟尼佛迦葉佛邊。聞法華經。破執迴心了。今生到
法華會上。成漸悟菩薩。聞法華經。名正宗唯為漸悟
者說。問彼菩薩早曾過去佛邊破執。更何要破。答雖
然無執可破。令心堅罕。所以重破也。三者唯沼法師
解。從初凡夫身中。具三乘種姓。不發二乘心。直修大
乘行。以帶彼二乘種性。到頭事須却退。鶖子第一利
根。到第六住前由退。豈況餘人。此是漸悟菩薩也。問
既言正宗。唯為漸悟說經。文在何處。答有二解。一云
經無明文。准理則有。但說著二乘是權。菩薩執便破。
二者經亦有文。菩薩聞是法。疑網皆巳除。又云。爾時
會中進發意菩薩八千人。咸作是念。亦有喚作漸悟
菩薩。問何處是兼為頓悟菩薩說經破執處。答正宗
實破漸悟。不為頓悟。緣漸悟菩薩常於佛果。執於巳

無分。往往擬退入二乘。所以正宗唯破漸悟菩薩執。
破執說經。經說著二乘作佛道理。中間兼破着頓悟
菩薩執也。十方世界中有二。有三乘。我是菩薩。獨自
成佛。聲聞不作。十方世界。既無二乘三乘。聲聞緣覺。
總得作佛。經云菩薩聞是法。疑網皆巳除。此第一解。
唯有大乘性。此定性頓悟者。二者更有一類離頓悟。
即有三乘性。始從凡夫。直發大乘心。修大乘心行。名
頓悟。由帶二乘種性。修行挍遲。佛為說法破執。令修
行速。此二類頓悟也。若正宗之中。唯為漸悟者說。揀
却頓悟。即將菩薩聞是法。疑網皆巳除。結若唯理。兼
為頓悟。即依通分中十一位。得證一位。發心為證。即
取義兼頓悟。於理未爽結也。

言攝論十義等者。引攝退菩提心聲聞。任持漸悟菩
薩。問攝論云。任持總不交退得否。答事須退也。以彼
鶖子當二萬佛時。種種教化不退。不得此間明執行
相中。論文稍狹。與向前別。此間唯引正者也。不取兼
為者。此聲聞中取退心。不取應化也。菩薩唯取漸悟。
不取頓悟。前來列能執人中。不方兼正。頓悟漸悟總
取。言由不定種性者。雙結兩人。一引攝退菩提心聲
聞。二任持漸悟菩薩(引論雙標了)。

言引攝一類者。攝論云。了知不定種姓趣彼解脫。方
便引攝。令依大乘。而般涅槃。佛說一乘也。

言任持所餘者。為欲任持其餘不定種性菩薩。於大
乘精進退壞。佛說一乘。任持令住。此於攝論十義。此

是前二。餘八義未要是。巳不引來。問此中退性。與漸
悟何別。答自有退性義。或是漸悟。如鶖子等。自有漸
悟。未必是退引。不定性聲聞。未發大心。不名退菩提
心。亦須引攝。地前不定性。雖非漸悟。亦可任持。問漸
悟菩薩授記後。為退不退。若退者。何故論云。為令聲
聞生決定心故。不退者。何故解攝論任持。所餘是漸
悟菩薩。欲生退敗。還住二乘耶。答此約退菩提心不
定性說。彼約唯證聲聞迴心者說也(上引執人)。

言退菩提心聲聞等者。起執意也。賀云。退大就小。執
為究竟。故破此執。說斯妙法也。此標聲聞不實漸悟。
漸悟之人。是菩薩故。

言故舍利弗等者。此中引經。唯引退菩提心文。不引
應化。文唯引上中二根文。不引下根起執文。舉勝攝
劣也。初文是鶖子領解中偈文。彼二十三頌釋文。初
二頌半。處小階而起歎。五頌半。告大法巳興嗟。十四
頌。喜今聞而惱盡。後一頌。佛子而道成。此所引文。即
是述喜。今聞而惱盡中。初一頌。敘昔捨邪以歸正。經
云我本著邪見。為諸梵志師。世尊知我心。拔邪說涅
槃。我悉除邪見。於空法得證。後二頌。述今識小以歸
大。經云爾時心自謂。得至於滅度。而今乃自覺。非是
實滅度。鷲子常行。至十住第六。欲入不退住中。因施
眼故。方退入二乘中。又十信第六心若退。尚不生於
邪見之家。況至十住第六心。却入梵志之道。舍利弗
實不是邪見之人。示現生邪見之家。邪見有二種。一

撥無因果。二見理不正。今實邪者。是見理不正。即鶖
子是也。

言迦葉亦言等者。即信解品中。領述文也。初談往事。
經言世尊往昔說法既久。我時在座。身體疲懈。但念
空無相無作等。後釋所由。即疏所引文是。言此皆昔
時者。都結聲聞執也(辨聲聞執行相)。

言即攝論云三種練磨等者。辨菩薩執行相也。即攝
論云。三種練磨心。斷除四處障等。正是菩薩執行相
也。無性攝云。菩薩摩訶薩。將欲趣求所知相。皆以四
重徵釋也。所知相者。即是三性境。亦是法華經中知
見。一云何應見。此總問也。二誰能悟入。問入人。意道。
阿難能悟入。答善修福智資粮位菩薩即是。地前六
度亂修者。善修福智菩薩。三何處能入。問入位。意道。
依何行位能入。答依勝解行位及見修無學位入。四
問由何能入。問因由。答由善根力所任持。故雖有善
根力。而心或退屈。故說三種練磨心等。由斷八種染
故。有八句差別。

言八種染者。三種練磨為一。斷四處障為四。帖前成
五也。緣法義為一。帖前成六也。正觀常恒為一。帖前
成七。殷重加行。無放逸成八。疏中所明。即前三種中。
三練磨心。緣法義為境。文便引來。只要處障中二乘
作意。并所聞思法也。諸疑離疑。又屬前文也。骨鏁分
別。此全不要也(料簡訖)。次下依疏解。有說四處障。唯是
菩薩執。不是聲聞執。設二乘作意。但菩薩作二乘之

意也。疏云將三種練磨為能斷。四處障為所斷。相連
續也。此解全非練磨。自有所除之障。以三退屈。為所
治也。今解初句。即三練磨。三練磨以五門分別。一釋
名。二出體。三辨行相。四配位。五問答。

一釋名者。則云。練謂訓練。亦曰鎔鍊。磨謂磨礪。亦曰
磨瑩。謂訓師旅而成功。鎔黃金以從革。碎龍泉以剸
犀。瑩鸞鏡以照膽。由斯諸義。並曰練磨。金若練則轉
妙。鏡磨即瑩淨分明。如眾生身中佛性。性本清淨。為
煩惱塵之所染汙。將此三練磨。而濤練之。即得明淨。
問練磨者何義。答策舉其心。令其猛利。對治退屈。是
練磨義。亦如練金。復似磨鏡。令其純淨。立練磨名。

二出體者。問能練磨。以何為體。若則云練磨。即以聞
思二慧及以精進。而為自體。由聞於他。發心修行。引
他例巳。䇿發自心。比量知故。是聞思二慧也。尅體後
解為勝。既三引他。方例於巳。明知比量非是現量。若
兼修慧。即現量。不可定中比量知他故。況詳由彼定
心。伏外障染。何妨練磨而通修慧。若據眷屬。非唯修
慧及精進。同時五薀。諸心心所。而為其體。如聽法生
聞。思惟生思。如法修行。坐禪等生修。以理而推。莫過
精進。三慧三精進。如何能尅(此論好)。問所練磨。以何為
體。答謂菩提心。二利行也。論中自說練磨其心。故所
練磨。是菩提心也。問何名所退屈。答退謂退還。屈謂
屈伏。若小鳥望高風而退性。將對穹廬而屈膝。由斯
義故。故得退名。無性釋云。練磨心者。謂䇿舉其心。令

其猛利。對治退屈。無其怯弱。名不退屈。問所練磨三
退屈。以何為體。答則云退屈。以法執染慧及懈怠。而
為自體。唯識疏云。並以我法為體。地前頓悟。二障二
執。地前漸悟。一障一執。由橫思量。謂果難得。故是法
執。尅性懈怠。而為體性。三練磨是能治。三退屈是所
治。所治者。一是放逸。二是懈怠。三是無明。初一菩提。
後一轉依。果上生退中。一因上退。即萬行難修也。

三辨行相者。則云總釋。引論云。無量諸世界。無量諸
有情。剎剎那那證等覺無上正等菩提。是為第一練
磨其心。由此意樂。能行施等波羅蜜多。我以獲得如
是意樂。我由此故。少用功力。修習施等波羅蜜多。當
得圓滿。是名第二練磨其心。若有成就諸有障善。於
命終時。即便可愛一切自體。圓滿而生。我有妙善無
障礙善。云何爾時不當獲得一切圓滿。是名第三練
磨其心。以諸菩薩。聞於無上正等菩提。最勝甚深廣
大。難可證得。心便退屈。對治此故。修第一練磨其心。
又諸菩薩。聞所修行波羅蜜多。最勝甚深廣大。難可
證得。心便退屈。對治此故。修第二練磨其心。又諸菩
薩。於甚深廣大之教。思議決擇。善增轉時。如是思量。
無上正等菩提。難可證得。心便退屈。對治此故。修第
三練磨其心。且第一菩提廣大屈。引他況巳練。唯識
第九云。一聞無上正等菩提廣大深遠。心便退屈。此
即悟佛知見之上而退屈。廣者無邊十方故。大者無
上超三界故。深者難測。等覺菩薩。不能測知。遠者時

長。三無數劫時長遠故。意言無量世界諸有情。於
念念頃。皆能發心。證菩提果。我與彼同。何不發心趣
求。引他況巳。證大菩提。練磨自心。勇猛不退。無性偈
云。十方世界諸有情。念念速證善逝果。彼既丈夫我
亦爾。不應自輕而退屈。退謂退轉。屈謂󰮥屈。菩提涅
槃寶山。高而且大。大而復峻。二乘凡夫。聞此不敢造
修。心便退屈。且趣二乘三生六十四生一百劫。求二
乘果。二萬行難修屈。省巳增修練。唯識云。二聞施等
波羅蜜多甚難可修。心便退屈。省巳意樂。能修施等。
練磨自心。勇猛不退。作是念言。我於無量劫。虗墮地
獄。且如大悲菩薩救苦無休。唯聞其聲。我今所修。皆
得佛果。何不修也。汝須省責巳身。自從無量劫。受諸
苦惱。正法念經云。地獄之中。煎煑眾生。臰氣衝人。即
皆僻地。汝於多劫。長時受此種種諸苦。復有何利益。
將此行行。比彼受苦。百千萬億分。不及其一。如何少
行得佛果。正生退屈耶。故彼偈云。汝巳惡道經多劫。
無利懃苦上能趣。少修妙行得菩提。大利不應生退
屈。三轉依難證屈。引麤況練。唯識云。謂聞諸佛圓滿
轉依。極難可證。心便退屈。引他麤善。況巳妙因。練磨
自心。勇猛不退。且如欲得人天之身。尚須修持五八
等戒。豈有無上菩提妙果不修而得者乎。頌云。薄地
凡夫初發心。尚擬趣向菩提果。汝巳修習經多劫。不
應退屈却沉淪。此即開佛知見上。而生退屈。

四配位者。問此三練磨在何位。答疏主意。此三通在

資粮內三位之中。問如何得知在資粮位。答唯識云。
在資粮位。即四十心。未入加行。正應修此。故論云。此
位二障。雖未伏除。修勝行時。有三退屈。而能三事練
磨其心。於此證修。勇猛不退。准此即在資粮位中。問
若資粮位修練磨者。如何前說我有一切十種地中。
妙善積集福智資粮等。答據初為論。修之不退。必當
得故。義無違也。

五問答三練磨與四處障。如何相攝。答此三練磨。自
將對治三退屈鄣。不對治四處障也。問三退屈與四
障。皆是其障。如何三練磨。不斷四處鄣。但對治三退
屈耶。答練磨自有所治三退故。或由三退屈。起初二
障。故練磨心。即斷二障。言斷四障。文勢故來。

言斷除四處障者。問何名四處。答菩薩觀行。有四名
四處。處謂處所。斷四鄣所。由二乘化意等四个染法。
是障。障他菩薩四種觀行。是四處之障。依主釋。二云
准論文無障字。只言四處。若無障字。即二乘作意等。
即是四處。四處即障。持業也。伏故名斷也。牟云。問誰
為能斷。答由於四觀。即無相及三種智為能斷。問何
名障。答初二障。障彼厭小忻大之行。後二障。障彼捨
與證真之行。故得障名。

言緣法義為境者。即能詮教。義者是所詮義。緣是一
切眾生及菩薩能緣之心。緣如來後得成所作智本
質教中義。緣既不著。即反起影像緣之。只得言似法
似義非真實。故名緣法義為境。似文似義者。釋云似外

相轉。實唯在內。以有似無。以內似外。如牛角似菟角。
如牛毛似龜毛。此護法義。若安慧。即以無似有。以外
似內。如戲人似實人。攝論解云。此位菩薩觀其法者。
唯是意言。遺其所取見分意言。亦無自性。遺其能取。
故言緣法義為境。由先多聞熏習力故。從此後時。如
理作意。心中影像。似於本質。法義等相。從權而生。名
之為似。此顯意識之上變起法義。名似法似義。即以
內似外也。實非在外。唯內識故。此能緣心。即以尋伺
觀尋伺。名尋伺義。自性差別。假有實無。名義相異。故
別尋求二相。二相同故合思察。前二謂名義。後二謂
自性差別。即顯名義二法之上有自性差別。由此論
中。初標法義。後遂開四種。或開或合。於理無違。問修
此觀時。為在何位。答唯識論云。在加行位四善根時。
能修此觀。𤏙頂二位。作四尋伺。忍世第一。為四如實
智觀。故論云。𤏙等四法。依四尋伺。四如實智。初後位
立。依明得定。發下品尋伺觀。無所取。立名𤏙位。依明
增定。發上品尋伺觀。無所取。立頂位名。此位重觀所
取名等。皆自心變。依印順定。發下品如實智。於所取
無決定印持。無能取中。亦順樂忍。既無實境。離能取
識。言有實識。離所取境。所取能取。相待立故。印順忍
總得名為忍。印前順後。立印順名。忍境識空。總名為
忍。依無間定。發上如實智印。二取定空。名世第一。謂
前上忍印能取。今此雙印。從此無間。必入見道。實生
法中。此最第一。故名世第一也。𤏙頂二位。依能取觀

所取無。下忍起時。印所取空。中忍起位。能觀取識。如
境是空。以樂忍可。上忍起位。印能取空。世第一法。雙
印二空。未能證實。故說菩薩諸上位。由於現前安立
少物。偈云。現前立少物。謂是唯識性。以有所得故。非
實住唯識。故言緣法義為境也。

言二乘作意者。一初心菩薩。厭生死苦。忻涅槃樂。障
他菩薩。修二利行。菩薩之人。不住生死。不住涅槃。既
見有生死涅槃差別。此是二乘家作意。名二乘作意
障。障大菩提故。二者阿羅漢果人。執自果為極。不肯
迴心向大。名二乘作意。三者前前三果人。不肯迴心
修大乘行。忻趣自乘無學果。亦名二乘作意。四者七
方便人。不肯迴心向大。忻趣自乘無學果。名二乘作
意。五多事驚怖性。行廣時長。欲退入二乘。名二乘作
意。此五之中。若論的當。多事驚怖。并小菩薩。厭生死
忻涅槃者。此兩類正要。正是二乘作意中收也。餘三
種作此所要。若准攝釋。有五解分二。一者二乘作意
忻慕。二者二乘作意淩忽。初修菩薩。并有無學七方
便人。四類人名忻慕。忻慕二乘故。第五解便是頓悟
菩薩。住二乘者。不得作佛。名淩忽也。

言二諸疑等者。第一疑既不一。名為諸疑。能斷此疑。
名為離疑。二者聲聞名諸疑。頓悟菩薩離疑。合言之。
三者第六住前。不定性菩薩。疑佛果菩提。為得不得。
名諸疑。縱退入二乘。心生決定。名離疑。四於三乘隱
密言教生疑。復執一是。便撥餘非。名離疑。此四解中。

正取於三乘法上生疑執一為是便撥餘非。今取諸
疑是障離疑不是障為正。

言三於所聞思法中等者。於聞思所聞之教。於思慧
所聞之義。於所聞思法中。不了文字假有實無。執法
有性。正障初地門中法空智觀。欲入所相。事須先斷。

言四於骨鏁乃至等者。此觀有二。一者小乘之中。制
伏貪欲。作白骨觀。二者四五六地菩薩。伏化二乘。作此
觀行。令此地前菩薩學作此觀也。此是分別障。有總
有別。總即於一切分別之法。別則唯是此忍一位。能
觀之智。名為分別。即此分別之鄣。入初地時。息滅名
斷。問何須斷此忍位分別觀智。答由此加行。雖離能
所執分別。自有微細分別。鄣彼初地無分別智。故須
斷也。論云現前安立如是境界。然有二。一者染境。染
境有二。一者山河大地等。業所引境。二者定境。即骨
鏁等觀。定所引境也。三者淨境。淨境有二。一者淨法
假境。即是諸佛五蘊假者身。二淨法實境。即菩提涅
槃波羅蜜法也。於此境上。能執分別。悉能永離。此明
離淨境分明。據實。骨鏁向上。亦執著分別。於菩提向
上。品亦執著分別。所以言乃至意通兩處也。問四處
各障何法。答二乘作意。諸疑離疑。正障修大乘行。於
所聞思法中。言我能然。正障大乘法空觀。四於骨鏁
分別。正障大乘無分別智。問何位斷四處障等。答二
乘作意。十信位斷。由離小乘心故。二者諸疑離疑。在
十行位斷。由於大乘。而行正行離惑。三於所聞思法

中。言我能然。在十迴向乃至忍位斷也。四骨鏁乃至
分別。在世第一斷也。問何故三練磨。即開為三。四處
障即合為一。答三練磨對治三退屈。以能治行實故。
所以別開為三。斷四處障。所退雖四。能斷不殊。故合
為一。問斷四處。得何擇滅。答雖斷四處。未得擇滅。但
伏不起。名之為斷。問具幾義得入見道。答具八義方
入見道。三練磨為三。四處為一。五緣法義為境。六止
觀長時。七殷重加行。八無放逸故。疏引初五也。

言二乘作意等者。破聲聞執。二乘之人。觀生死涅槃
有所忻厭。一向捨生死欣涅槃。由此作意。障大乘二
利。作意即障也。

言漸悟菩薩執佛等者。漸悟菩薩執也。

言又復頓悟諸小菩薩執等者。明頓悟執也。

言今破此執者。破頓悟小菩薩執也。

言顯二乘非極者。破漸悟小菩薩執也。

言住二乘者亦得作佛者破頓悟菩薩執。彼二乘不
得作佛故。

言故說是經者。故為頓漸悟二菩薩。破執說經也。

言由此攝論等者。重配論文。由此者。由有頓漸兩類
人有執。所以菩薩造論破執。安慧由此之言也。

言四處言者。諸抄解云云。且金云。第一段疏云。二乘
作意者。執二果為極。第二段漸悟菩薩。執佛菩薩於
巳無分。第三段又復頓悟諸小菩薩等。先從前牒。此
三假文訖。後將攝論三段文。次第結疏中三段文也。

即是二乘作意。二諸疑離疑。三言我能然。餘不能爾。
第四骨鏁。非此所要也。二攝釋科云。取第一段疏中
二乘人。并第二段漸悟菩薩。此二類人。同二乘作意
中結也。論云。二乘作意。一句論文。結前兩段。疏文次
合。便到第二句諸疑離疑。今且不引。直取第三段言
我能然餘不能爾者。結前頓悟也。

言即此二種者。二乘人并漸悟菩薩為一種。頓悟菩
薩為二種也。

言諸疑離疑等者。問何故不配第二句諸疑離疑耶。
答諸疑離疑。自是破疑執門中事。非此所要。指在前
破疑門中。破菩薩之疑處也。問何故前列即說四般。今
結文唯說二種。答骨鏁之文。不須屬當。文便故來。諸
疑離疑。即向破疑執門攝也。故結云即是前也(破疑執畢)。

言彰記行有二者。問起者興起意。意者意況意旨。未
審佛說經。更有何意。答說經之意。而有五般。今當第
三彰記行。如來說法華經。彰者明顯之義。記謂記別。
分別解釋之義。四十年雖說餘經。未彰聲聞授記。今
與聲聞。明顯授記。故實彰記。問如來與聲聞授記。有
何意。答聲聞四十年前。疑自身不得菩提。見佛在大
眾。名聞滿十方。廣饒益有情。自惟失此利。我常於日
夜。每思惟是事。欲以問世尊。為失為不失。又云我常
見世尊。稱讚諸菩薩。以是於日夜。籌量如此事。中根
四人。臨欲授記。尚自云。如從飢國來。忽遇大王饍。心
猶懷疑懼。未敢即便食也。世尊所以說當來佛果菩

提。指示與內德成滿。外立莊嚴。說法同今。劫名異即。
又云。彼即是汝身。宜應自欣慶。既知巳身作佛。事須
行行。若疑自身不得成佛。即行行不決定。今與授記。
令決定行一乘行。是故如來彰記行也。問世尊欲得
與聲聞授記。但與聲聞授記即得。何要與經說耶。答
一切菩薩阿耨菩提法。皆從此經出。佛果菩提。三身
功德。菩薩萬行。具在此經。欲擬授記。事須說經。說經
之時。便是說因說果。即是初周開示悟三為果。入佛
知見為因。第二周中牛車是因。第三周中寶所是果。
又安樂行品并涌出。明一乘行。壽量品明一乘果。欲
擬彰記行。所以說經也。問此能彰所彰何別。答能彰
是教。所彰是行。故別也。

言佛自成道等者。標彰記意。意中分二。一四十年前
未授記意。二法華會與授記意。合名彰記意。向下引
經文處。亦雙證也。佛自成道來。為聲聞授記未記意。
今為授記授記意也。問佛成道七日。即為提謂等五
百價人授記授記。於五百人中。豈無一人是聲聞種
性者。若有一人有聲聞種性者。即是與聲聞授記。如
何言無。答彼言總意別也。言中總道五百人記。意中
唯為提謂授記。言當作佛也。所以經言。未曾說汝等。
當得成佛道。問為約有種性者與授記。為約無種者
與授記。若約無種性者與授記。言通成佛。世尊成虗
妄。若約有種性眾生與授記。是他決定成佛。何要與
授記。答一為彼不定性修行大行有進退。為令生決

定心故與記。二者與聲聞記者。令時會餘人起忻慕
佛果菩提心也。故經云。大智舍利弗。今得受尊記。我
等亦如是。必當得作佛。又本論云。佛從定起。獨告鶖
子。不告菩薩者。為令餘人善思念故(上標記意)。

言故下經云我設等者。此引方便品七偈半偈。令住
中分四。一頌標。二頌釋。四頌半會。一頌勸住。此即初
標釋文。我設是方便令得入佛慧。至成佛道。標也。今
正是其時等。釋也。我設是方便。令得入佛慧。證今為
授記。靈山會上。根法相符。正直捨方便。但說無上道。
未曾說汝等。當得成佛道。所以未曾說。說時未至故。
說未為授記意。言四十年前。汝根未熟。權設方便。令
求小果也。今正是其時。決定說大乘。證今為授記。是
故說是經。問經言未曾說者。且如過去十六王子說
法華經。聞一頌。明皆得成佛。何言未為授記。答自退
入聲聞巳來。未為授記。先所為說。亦巳忘失。故經云。
我昔教汝志願佛道。汝今悉忘。而便自謂巳得滅度。
我今還欲令汝憶念本願所行道故。為諸聲聞。說是
大乘經等。問昔日有何所恡。不為聲聞說。何以今日
即為說記耶。答佛不說者。由有多失。如經言。鈍根樂
小法。貪著於生死。於諸無量佛。不行深妙道。眾苦所
惱亂。為是說涅槃。今所以說者。由五德故。下經云。有。

佛子心淨。柔軟亦利根。無量諸佛所。而行深妙道。為
此諸佛子。說是大乘經。為此因緣。比者不說。今日方
說也(上引上根文)。


言又迦葉言等者。問何故不引下根經文。答下根文。
配向中上根收。舉勝攝劣也。此所引文。是信解品領
述文。彼處科四人領述。法喻合等。初彰昔不悕。後顯
今獲得。顯今獲得。昔不希中。初略後廣。廣中初談往
事。後釋所由。中有二意。一我道巳滿。苦滅心安。經言
世尊令我等出於三界。得涅槃證。二年巳朽邁。齒過
屈。於其大乘。生絕分心。如得小王之位。以為自足。更
不希轉輪王位。經言於阿耨菩提。不生一念好樂之
心。證未為授記文(上引未記文也)。

言又云或說修多羅等者。此證未記文。此論彰記。亦
各合說。授記三根聲聞。經兼有自說方廣。文便故來。
若是彰行。但說其行。後即兼論五種般若。並是疏文
意。方便品中六偈。偈說初四頌半述。所以者何下釋
文。此文分一頌無數方便。二頌種種因緣譬喻亦言
詞。頌云。眾生心所念。種種所行道。一頌半演說諸法。
頌云。或說修多羅。伽陀及本事等。疏引此文也。修多
羅者。小乘契經也。一則契理。二則契根。總名契經。伽陀
者諷誦。以妙言詞。讚美詠德。本事者。宣說聖弟子等前
際事。名本事。本生者。宣說世尊過去事。名本生。未曾
有者。宣說聖弟子等八部所有奇特驚異之事。名未
曾有。因緣者有三。一因請而說。二因犯制戒。三因事
說法。譬喻經者。謂經律中所說。令本義分明。故說喻
也。祇夜者。此云應頌。有二。一為益後來。二顯前未了
義。優婆提舍。此云論義。修環研竅諸法性相。唯為聲

聞。說於九部。不說授記。若約記別。深密之義。亦說也。
不說方廣。理正曰方。包弘曰廣。非無正法廣陳之方
廣也。無問自說者。謂於請中。不顯請者。為令當來正
法久住。不請而說。問第二第三。皆論授記事。法華會
上。方記聲聞。何者是未記文耶。答未曾說汝等當得
成佛道。即是未與授記。不假有授記字(上來三段總是未記文)。

言故此巳前等者。即指法華會前。結前未記。

言今為授記者。即指法華會上。緣昔來未記。今為授
記。結前授記。故說是經。正是經也(上彰記了)。

言後彰行者。彰由明也。行者即是七地四菩薩行也。
前門彰記。即是說果。既識果巳。要知因行。故有彰行
也。

言說菩薩一乘之行者。今說菩薩一乘之行。依人顯
行。一乘正是菩薩行故。依行顯人也。問何故安須說
一乘之行。答一乘正是菩薩行故。菩薩行不過七地。
四菩薩行。總束一處著。不越一乘行。一乘行既在此
經。為彰菩薩行故。故說是經。問何不說餘經彰菩薩
行。答若說諸經。說他菩薩行不盡。問為復菩薩總未
行一乘行。安世尊說經彰。為復巳修行行。更要世尊
說經彰行耶。若約未修。要彰行者。頓悟菩薩。巳修一
乘之行。何要世尊彰行。答雖巳行一乘之行。若不彰
行。菩薩修行不得廣大。欲令菩薩修行廣行也。為聲
聞彰行有二意。一緣四十年前所修二乘行。不知是
一乘行。所以悔修。今日彰行。意遣令知。二者。問聲聞

前。說菩薩修行廣大行。欲令二乘之人見賢思齊。又
過去雖巳修。當時不分明與他解說。今時分明向說
令知。故彰行也。問降伏行中。菩提分法行。與此門中
彰二乘行。何別。答未說經前。二乘行。只是阿羅漢因。
只招得阿羅漢果。亦說著法華經。彰著二乘行。便與
佛果菩提為因。能招佛果。便是環丹一粒。點鐵成金。
總是菩薩行也。緣二乘之人。昔日不知。今日交知。所
以彰行也。經云汝等所行。是菩薩道。

言故下經云有佛子者。眾中彰行。經文都有三段。第
一段是方便品偈文。七頌半。述長行令住。分四。一標。
二釋。三會。四勸住。今疏中引者。是第三會分三。一頌
顯示法非真。說為大本。我此九部法。隨順眾生說等。
二一頌半顯大法勝妙。為勝人說。有佛子心淨等。二
頌結成勝妙。我記如是人。來世成佛道。以深心念佛。
修持淨戒故。第二段又云。聲聞若菩薩等。此是頌令
住中。第四段勸住經文。第三段又云。舍利弗。諸佛如
來。但教化菩薩等。是依何等義中。有標有釋。今是釋
文金且。第二一頌半顯大法勝妙。為勝人說。問此間
何要引五德佛子來證彰行耶。答緣而行深妙道一
句經。正與此間同。故引來。

言佛子者。頓漸二悟菩薩。五德者。一心淨。專求大乘
佛之智慧。非樂下劣。除二障故。二柔軟。以定攝心。離
散心故。故若柔耎能利於物。堪耐勞倦。能作大業。精
懃不息故。三亦利根者。利根聰叡。性多拔苦。能與他

樂。一切均平。聞法速入。四無量諸佛所。久遇良緣。恒
自磨瑩。五而行深妙道。齊修福慧規真。若有佛子具
此五德。可為說大乘令其發趣。問聲聞具彼五德否。
答具五德。一斷煩惱名心淨。二見天雨四華故柔耎。
三聞法速入故利根。鶖子一聞便解也。四無量諸佛
所。即千百萬億世世。巳曾從佛受化。五而行深妙道
者。直至第六住前。名行深妙道攝。問若無先未行。今
說令行。方名彰行有佛子。心淨等。即是先巳行。如何
如今言說經彰行。答須舉大行先行。令後小者亦慕
高蹤。舉勝引劣。欲令二乘見賢思齊。疏引但說經彰
行文。不論令行未行。前科言顯大法勝妙。為勝人說。
攝難非疏意。應作四句分別。一有善而不耎。如高心
(律師)二有耎而不善。即一切事官人等。三亦耎亦善。即
此有佛子心淨等是。如言良馬。疋之君子。上善若水。
逐器方圓。四不善不耎。即一闡提是。

言為此諸佛子等者。結上五德。由此五德。正是彰行
也。

言又云聲聞若菩薩等者。第二段經也。問聞經一偈。
是教。如何作此間彰行。答今說雖聞一偈即是教。能
聞一偈之心。即是行也。便是十法行一行也。又云取
一偈教下所論行。前解為勝。

言又云舍利弗諸佛如來等者。等第三經文也。問此
經教化聲聞。如何但言教化菩薩。答先雖聲聞。後作
菩薩。故迴心向大。總是菩薩。顯行二乘行總是一乘

行也。問疏中偏引此三段文。不增不減。是何意。答第
一段引五德佛子。而行深妙道。正是菩薩聲聞所修
一乘之行也。第二段勸彼頓漸二類人。住於大乘。大
乘正是菩薩行也。第三段經文。但教化菩薩。彰頓漸
菩薩行也。諸有所作。即二乘行也。常為一事。即佛果
菩提。名一事也。即前二段是因。第三段果也。從因至
果。義將周是也(明行也)。

言要由修福慧等者。問未知何行行而成佛。答疏言
要由修等。牟云。據理廣陳也。章云。此六句疏文。結前
三段文。既安故字。即知文從前起也。若不爾者。此六
句疏文。有似孤起。故作此科為善也。初二句安由修
福慧照有空。結前有佛子心淨。至而行深妙道。五德。

佛子。修行不過福慧空有也。二尋教詮。究玄理。結前
聲聞若菩薩等。三真解起。悟一乘。結前諸佛如來但
教化菩薩。至一事。真解起入道。結前但教化菩薩諸
有所作常為一事也。故知此解與疏相當。若料為據
理廣陳。疏文疎斷諸意。與牟同。攝四解。一云要由修
福慧。眷屬般若。照有空。境界般若。尋教詮。文字般若。
究玄理。實相般若。真解起。觀照般若。前五為因。第六
悟一乘果也。二云要由修福慧。資粮位亂修六度。多
依外門。修菩薩行。故唯識九云。菩薩為此資粮位中
二麤現行。雖有伏者。而於細者及二隨眠。止觀力微。
未能伏滅。既言於止。明亦得定。照有空。尋教詮。究玄
理。在加行位。依內門修菩薩行。故此位之中。欲擬照

有空。事須尋教詮。觀似文似義。名尋教詮。即依此教。
觀自性等。假有實無。名究玄理。得入見道。達二空理。
生起妙平二智。名真解起。證遍行真如。名悟一乘。三
云能觀所觀解。要由等前五度是福。第六是慧。修慧
之時。事須觀空有為境。空有攝一切盡。故云照有空。
既知有空。未知修行。如何次第。所以事須尋教詮也。
既尋教巳。依教必能悟理。所以究玄理。依理必能起
行。所以真解起。依行必能尅果。所以悟一乘。四云要
由修福慧。初修之人。未能忘相。且修福慧也。多時修
習。方能觀空達有。欲知空有甚深道理。事須尋教。方
能決擇。三藏妙旨。名究玄理。由前四事。正智得生。名
真解起。由前五種。方悟所詮理。名悟一乘。賀問。本彰
於行。何故說彼理果耶。答雖言於行。要由教理等。若
不由詮。行從何起。不知理果。而何所忻。故說無失。若
配五位。雖攝久習。初修不該。如三根等。悟解一乘。授
當佛記。然未至十信。初心於何位攝。並皆不依。今別
解者。安由修福慧者。為修六度。前五名福。第六名慧。
雖行施等。須知三事體空。菩薩執有情可度。菩提可
求故照有空。雖照空有。若不依教。恐無所憑。故尋教
詮。終有所歸。故究玄理。理非獨照。必假智鑒。故真解
起。若如斯。名悟一乘。化度云。要由修福慧智慧伴。照
空有智慧境。尋教詮智慧因。究玄理智慧性。真解起
智慧智慧相。由此五種。方悟一乘。賀破金云。若配五
慧。即闕福行。牟云。亦非𨷂福。何以且六度二。皆通福

慧二種。論云。六種波羅蜜多通相皆二。又言配五位。
不攝初修者。配位之家。所望各別。良以疏主先標因
行之乘。即經言乘此寶乘。直至道場。乃至初地之牛
車。入佛知見。故以五位。配福慧等。悟一乘者。證悟為
言。三根之人。悟一乘者。悟解之悟。非此所攝。各是一
解。何必非何也。

言又且一乘有因有果者。是總標兼果。以明顯行非
虗。必尅其果故。彰行故兼果。以明斯則疏主深意。若
行此行。必獲斯果。故舉其果。顯行非虗。夫欲尅果。必
須行因。因若不修。果從何起。經云乃至童子戲。聚沙
為佛塔。皆巳成佛道。又云若有聞法者。無一不成佛
因。故亦名為一乘。

言因即七地四菩薩者。正明其因。七地五門分別。一
列名。二出體。三配位。四辨相。五屬經。一列名者。瑜伽
五十九云。一種性地。二勝解行地。三淨勝意樂地。四
行正行地。五決定地。六決定行地。七到究竟地。二出
體者。唯識云。如是總攝有為功德。以為自性。此心品
是有為智。無為是理。七地者因中有漏無漏慧種。現
為體種性住。唯以有漏無漏種子為體。勝解行住。通
有漏三慧現行及本有。無漏種子為體。及別境中勝
解為體。從淨勝意樂地。行正行地。以有漏無漏智種
現為體。後三地以無漏智種現為體。尅實唯以慧為
體。若相應即二十二心心所法為體。眷屬五薀為體。
三配地位者。一者一種性地者。亦名種性住未發心

住。即是本性住種性。未入僧祇。有此種性。此是凡夫。
所以名種性地。上性體也。下姓類也。即無漏類也。種
子即無漏種子。無始時來。依附本識。未曾熏習令其
增長。本體來住。此菩提種子。姓類差別。不由今有也。
二勝解行地。即第三勝解行住。發信心巳去。至世第
一末。論云。此位未證唯識真如。依勝解力。修諸勝解。
應知亦是證行地攝。謂發勝解決擇分善。名勝解地。
從十信乃至加行。此即別境中勝解。數發殊勝行解。
決定印持。名勝解行。三淨勝意樂地。亦名歡喜住。在
初地。四行正行地。亦名增上戒住。從初地出心巳去。
至七地滿心。五決定地。亦名無加行無功用住。第八
地。六決定行地。亦名無礙解住。在第九地。七到究竟
地。亦名最上成滿菩薩住及如來住。在第十地及佛
地。第十地因究竟。佛地果究竟。三身具足。四智圓明。
四辨行相者。一種性地。即本性住種性。未入僧祇劫。
即十信巳前。凡夫位中。無漏種子。無始時來。依附本
識。法爾而有。不由熏生。處種性位。名種性地。由有此
種性。性自仁賢。性自成熟。菩薩功德。不起上上煩惱
纏。造無間業。不斷善根等。二勝解行地者。在地前位。
謂發解脫決擇分善。名勝解行地。即別境中勝解數。
即是印持義。有三勝解。菩提涅槃所是有因果。皆印
持故。二或於甚深妙理。所有境界。決定印持。三於聖
法有聞思修。決定印持。總名勝解行地。疏主唯識記
云。謂諸菩薩從初發心。乃至初地。論云此位未證唯

識真如。依勝解力。修諸勝解。名勝解行地。三淨勝意
樂地者。亦名極喜住。在於初地見道。謂此見道證百
法明門。斷分別二障。證二空理。生大喜故。喜有三。一
日喻照明喜。斷分別煩惱。證二空如。如日光明破世
間暗。證百法明門。獲十種平等。得生佛家故大喜。二
捨難證易喜。謂見道前所修勝解法。是為難行。證見
易法。三頓證明門喜。謂入見道。百法明門。二空妙理。
皆是頓證。由此三喜。名極喜住。又解斷分別煩惱。名
淨超過。地前名勝。隨願自在。證百法明門。名意樂。四
行正行地者。路云。從初地住心巳去。至第七地末心。
名行正行地。此攝六住增上戒住。第二離垢地。增上
心住。第三發光地。覺分相應增上慧住。第四焰慧地。
諸諦相應增上慧住。第五難勝地。緣起流轉。止息相
應。增上慧住。第六現前地。無相有功用住。第七遠行
地。總此六地名行正行地。謂第二地修持淨無悞犯。
三業得增上名。此有三種。一意業微細戒。菩薩不起
犯戒之相。凡所舉心動作。總皆勝戒故。菩薩在此能
離微細戒垢。二住色支戒。此地菩薩防非止惡。得無
表戒故。三住軌則。此地菩薩修持時。不犯軌則。若破
軌則。則是犯戒。由此三義。名增上戒增上心住。第三
地能住定故。此有三義。一住八相故。二能離退定。三
能發三慧。謂得勝定。能發慧光。慧光能破闇故。第四
地中。能作菩提分法觀。第五地菩薩。能作真俗二諦
四諦觀。第六地菩薩。能作十二緣生觀故。第七地菩

薩。能作破相空觀。仍有加行。第五決定地。亦名無加
行無功用住。此在第八地。有三決定。一種性決定。二
發心決定。三不虗行決定。謂第八地菩薩。功用創絕。
住無相理。所有萬行。任運增進。剎那剎那。無有空過
名不虗行也。第六決定行地。亦名無礙解位。第九地
謂此地菩薩。證得總持無礙辨才。訓釋法義。利他之
行。能遍十方。此地菩薩。無量世界有情。各以異文異
義。問難菩薩。菩薩說一字之法。能斷眾疑。第八地只
得名決定地。不得名決定行地。第七到究竟地。即是
最上滿菩薩住。及如來住。於第十地及於佛地。第十
地因究竟。佛果位中果究竟。今此說菩薩行。只取因
究竟。不取果究竟。第十地行滿。開敷盛果。到於佛地。
窮真實性。達法界源。惑業皆亡。證無邊果。論云諸根
相好。一一無邊無限善根所引生故。四菩薩行者。一
波羅蜜行。即六度是。二成就有情行。即四攝四無量
是。三菩提分法行。即三十七菩提分法行是。四神通
行。即六神通是。此中初二。是菩薩自乘之行。後二是
降伏行。自乘行有二。一為成自利行。修六度等。二為
成利他行。修四攝法。是也。降伏行亦二。一菩提分法
行。是降伏二乘行。聲聞之人。修念處正勤神足根
力覺分等法。以為自行。菩薩既為五趣之師。作三界
主。無一法而不知。故降伏二乘。修菩提分法行。若不
修彼行者。聲聞之人。即言我菩提分法行。菩薩不知。
唯六度四攝等。是菩薩行。我亦不知。彼彼此互闕。行

應齊等。由此義故。故修彼行。降伏二乘。非菩薩所行
之行也。二神通行。降伏外道行。諸外道等。多以神通
為德。在世化物。世間愚夫多歸。此疏依彼菩薩具彼
此行。化諸眾生。迴邪入正故。亦是十八反中。制他神
通攝也。

言下隨所應等者。問但明七地四菩薩行即得。何要
配下經文耶。答為彰行故。說法華經。法華經是一乘。
一乘通因通果。若不配下經文。疏主恐人疑云。既
說七地四菩薩是一乘因。法華經中。為有為無。所以
今配下經文。顯此經因亦攝盡。果亦攝盡。亦不定配
地位。但義相應。即便配屬。一種性地者。雨喻經云。諸
樹大小。隨上中下。各有所受。名種子無上。又法師品
中。八部授記。如是等類。咸於佛前。聞玅法華經一句
一偈。發阿耨菩提。名種姓地。二勝解行地者。資粮加
行。經云復有八世界微塵數眾生。發阿耨菩提心。即
資粮位。經云復有四四天下微塵數菩薩摩訶薩。四
生當得等。即加行位。不輕品云。乃至見四眾。亦復故
往禮拜。而作是言。我不敢輕於汝等。論主配在資粮
位。臨命終時。具聞威音王佛前所說法華經二十千
萬億偈。悉能受持。即得如上六根清淨。更增壽命二
百萬億那由他歲。加行位。合前二重。總是勝解行地
也。三淨勝意樂地者。經云說是如來壽命長遠時。六
百八十萬億那由他恒河沙眾生。得無生法忍。即是
初地證四不壞信。是名極喜地。生如來家。住極喜地。

當此之時。名真佛子。若是地前三賢位。伏忍聖胎三
十人。如在胎中未生也。四行正行地者。從初地住心
出心。至七地滿心巳來。經云復有千倍菩薩摩訶薩。
得聞持陀羅尼門。此初得在三地。相續在九地。圓滿
在佛地。雖初三地同世間正行。經文唯有三地之下。
經云種種相貌。相貌既遍十地。故得通四五六地也。
經云復有一世界微塵數菩薩摩訶薩。得百千萬億
旋陀羅尼門。即第七地正觀有時。微得觀空。正觀空
時。微得觀有。迴旋空有。名旋陀羅尼。五決定地者。經
云復有三千大千世界微塵數菩薩摩訶薩。能轉不
退法輪。疏云具四不退。即當第八地。前言得無生法
忍。五地巳前。有相觀多。無相觀少。六地無相觀少。七
地純無相觀。雖是無相。有功用動。至第八地。無相無
功用位。名不虗行。法駛流中任運轉故。得色自在。即
俱生無作行意生身。隨類現身等。六決定行地者。即
第九地名大法師。經云復有一世界微塵數菩薩摩
訶薩。得樂說無礙辨才。四辨七辨說法等。此菩薩得
心自在。說法無礙。七到究竟地者。一因究竟。經云復
有二千中國土微塵數菩薩摩訶薩。能轉清淨法輪。
疏主解無染離障。為清淨體。即當第十地。二果究竟。
如壽量品三身經文。是果究竟。配四菩薩行者。一波
羅蜜行者。經云或有行施金銀珊瑚等。二成就有情
行者。經云此法華經。南閻浮提病之良藥。三菩提分
法行。經云右手執持除糞之器。菩提是果。分是因義。

四神通行。天雨四華。動地放光出水等。則云。此應配
行。而局配地。地為所依。行為所習。舉地顯行。彰行義
成也(因畢)。

言果即佛位菩提涅槃者。問本彰於行。何須說果。答雖
言於行。若不明果。何所欣趣。故次辨果。令有所歸。菩
提有四。即所轉得中所生得。唯識論云。一大圓鏡智
相應心品。謂此心品。離諸分別。所緣行相。微細難知。
不忘不愚。一切相體性復淨。離諸障染。純淨圓德。現
種依持。能現能生身土智影。無間無斷。窮未來際。如
大圓鏡現眾色像。從喻立名也。二平等性智相應心
品。謂此心品。觀一切法自他有情。悉皆平等。大慈悲
等。恒共相應。隨諸有情所樂。示現受用身土影像差
別。玅觀察智。不共所依。無住涅槃之所建立。一味相
續。窮未來際。三玅觀察智相應心品。謂此心品。善觀
諸法自相共相。無礙而轉。攝觀無量總持定門。及所
發生功德珍寶。於大眾會。現無邊作用差別。皆得自
在。雨大法雨。斷一切疑。令諸有情皆獲利樂。從因立
名。四成所作智相應心品。謂此心品。為欲利樂諸有
情故。普於十方。示現種種變化三業。成本願力所應
作事。配因立名。問此四智何位初起。答妙平二智。初
地初起。餘二智品。果位方生。問本新何種起。答妙平
二智。第一剎那。唯本有生。第二剎那。本新合起。餘二
智亦爾。涅槃亦四者。即所轉得中。所顯得也。一本來
自性清淨涅槃。謂一切法相應真如理。雖有容染。而

本性清淨。具無數量微妙功德。無生無滅。湛若虗空。
一切有情平等共有。與一切法。不一不異。離一切相
一切分別。尋伺路絕。名言道斷。唯真聖者。自內所証。
其性本寂。故名涅槃。二有餘依涅槃。謂即真如。出煩
惱障。雖有微苦所依未滅。而影永寂。故名涅槃。此約
二乘說。或如來佛身所有色心功德。無漏之依。是有漏
之餘。雖無實依。而現似有故。三無餘依涅槃。謂即真
如出生死苦。煩惱既盡。餘依亦滅。眾苦永寂。故名涅
槃。亦約二乘論。佛解脫道起時。一切有為有漏善無
記性。及劣無漏。皆永棄捨。名無餘依。由此二種。圓寂
義別。故涅槃云。捨無常色。即是無餘。由此不同二乘
所得有餘無餘依也。四無住處涅槃。謂即真如出所
知障。大悲般若。常所輔翼。由斯不住生死涅槃。利益
有情。窮未來際。用而常寂。故名涅槃。由大悲故。不住
涅槃。由大智故。不住生死。名無住處涅槃。一切有情。
皆有初一。二乘無學容有前三。唯我如來可言具四。
或涅槃者。三事大般等所成也。在三身者。一自性身。
謂清淨法界。二受用身有二。一自受用身。謂諸如來
三無數劫。所修福慧。感得無邊真常功德。心同法界。
量等虗空。色像周圓。亦無限極。盡未來際。常受法樂。
二他受用身。謂諸如來隨十地菩薩所宜。現十重他
受用身。轉正法輪。令他人受用大乘法樂。名他受用。
合此自他。名受用身。三變化身。謂諸如來隨地前類
二乘凡夫異生。現通說法。名變化身也。問何名在三

身中等。答前言涅槃。即自性身。前言菩提。即自受用
身。餘之二身。但自受用身所現非實也。若論三事涅
槃法身。一種即自性身。摩訶般若。是自受用身。解脫
通在三身。

言此皆攝盡者。便有諸抄。同唯識五法。攝三身門便
說。大圓鏡智與清淨法界攝法身。平等性智攝報身。
成所作智攝大小化身。此解不正。正義云。清淨法界
攝法身。大圓鏡智攝自受用報身。平等性智攝他受
用身。成所作智攝大小化身。妙觀察智淨穢兩土說
法正。此義云經之中菩提涅槃三身也。經云一切菩
薩阿耨菩提。皆屬此經。即是此經方便品開示悟三。
壽量品三佛菩提。攝盡一切經教所說菩提涅槃三
身也。故言此皆攝盡也。

言又三周等者。周者周圓具足之義。如世尊法說。鶖
子領解。如來述成授記。所應作事。方得周圓也。初十
二品。明一乘境。方便品至持品。次二品明一乘行。安
樂一品所行行。涌出一品能行行人。能行所行。皆一
乘行。壽量等五品。明一乘果。壽量品極淨圓明果。至
不輕品。引巳曾證果。

言明境等者。問何要說境行果三耶。答疏言明境令
發聲聞心等。

言因此方期者。期者期會。因修菩薩行。方期會得佛
果功德也。

言為彰菩薩者。總結也。


法華經玄贊要集卷第三
