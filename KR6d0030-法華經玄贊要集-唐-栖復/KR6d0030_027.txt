










法華經玄贊要集卷第二十七


言識聲聞性等者。且生起義解者。先發大乘心。後發
小乘心。小乘心隔大乘心。巳後二乘心生起。望凡夫
位名遠生。六十劫得果成熟。瑩云。從第六住退。望凡
夫位名遠生。且與二乘得果。名近熟也。

言知有大姓等者。知大乘姓未熟。先說小乘。後說大
乘。唯佛知。餘人不知。名隱密。

經云使者語之我今放汝者。喻上論住汝向自家國
裏。客作賣力。莫入他國。自國之中著穩便。我更不收
管。法中論。許汝不修大。今放任向二乘之中修行。名
隨意所趣。前汝所欲。皆當與汝。不勸大乘。即名放也。
由如不追。即名放也。不必勅放。此時判侍。巳後却化
故。

經言窮子歡喜者。辨云。窮子歡喜。除意不信。從地而
起。除身不信。既無言詞。除語不信。

言適本機者。順本心故。

言初發小心者。從來未發二乘心。今日始發。名得未
曾有。

言從生死地者。往二乘中。循行來有餘得槃。名以求
衣食。

言令修脫分者。如前鶖子。因施眼故。怖行大行。今者
不須捨頭目等。但作觀身不淨等。即是小乘資粮位
解脫善也。即是拘那含佛時也。


言密遣二人者。二乘教也。喻上即是長者遣二人引
窮子。法中論。佛大悲心。設二乘教。即是長者遣二人
也。澄問云。何故前遣威德使者。即言傍人急追將還。
使者疾走執之逾急。後遣無威德使。乃稱密遣徐語。
而非急遣者何。答藏云。大乘之教。是佛常用。由近佛
故。名曰傍人。佛初成道。即說大乘。欲令彼等反本修
大。名追將還。大教速被。名疾走往捉。大化不得。權設
二乘。故言密遣。大乘化物。取佛速故。名為急追。小乘
之教。取既賖故。名徐語也(稍勝)。

經言形色顦顇等者。問長者家中豐衣足食。出來家
人大小無有少衣乏食者。因何有形色憔悴者。答一
云。或是長者東家西家。借請將來。二云。或是自家裝
束出著。四十年前。隨諸一切佛。而用方便力。方便權
教。向他十方佛口中。借請將來也。三云。四十年前。於
一乘道。分別說三乘。名裝束出也。雖示種種道。其實
為一乘。又小智樂少法。

言方便之教者。誘引二乘。故名方便。如來設教。意難
知故。名為密遣。教有二種。名為二人也。

言智慧狹等者。九部教唯詮生空。此解二乘果上說。

言或教偏故等者。依二乘教理說。

言或自德闕等者。向二乘行上說也。即是二乘教理
行果具足也。喻上說窮子少衣食闕。面自黤添。名形
色憔悴。法中論。小乘名句文。依聲上立。聲是色也。名
形色憔悴。


言令傳語者。如來說小乘教。到聲聞耳邊。名汝可詣
彼。

言方便漸等者。大乘教名疾走。二乘教名徐語。迂會
修行。方便誘引也。

言二乘等者。教中詮斷煩惱。名此有作處。或教被二
乘根。名作處。

言無漏之法等者。此修脫分。在見道前。雖未即得無
漏。是彼之因。當必得故。故言無漏。此行順彼。故言順
解脫分。即名倍與。相變名倍。

言擬問答等者。長者恐所使者。拙口鈍詞。恐問答不
得。所以教示也。窮子若許將來使作。若問作何生活。
便可語之。雇汝除糞。我等二人亦共汝作。又云。聞慧
名問。教能詮理。理能成教。名答。由所詮理。顯發能詮
之文。方能悟其意。故名答也。問一種大小乘教。何故
二乘教行。獨名除糞器。大乘教行。獨名寶器。答二乘
自利教。唯名除糞器也。大乘教有二名。一者。能除煩
惱之糞。亦名除糞器。二者。盛彼慈悲喜捨利他之法。
如法器也。

言不但行等者。前來教名法輪因。即是借威勢也。行
斷惑時。事須因聞法教悟理。方始起行斷惑。名借威
勢也。教名助也。如言三界無安等。

言以教扣等者。將二乘教。勸令發心。名求窮子。扣(口音)。

言述斷煩惱者。教中詮五停心觀。別說種種斷煩惱
行相。名具陳上事。


言先取價者。窮子先把得定錢。然後作生活。法中亦
聞二乘教。熏得聞思二慧。總未修行。名先取價。得彼
聞思了。然後思修。諦觀五停心別相念。尋除糞。

言此真勝德者。有漏聞思。對前人天善根。名真勝德。
雖是有漏。能與後位無學果為因。資粮位修五停心
別相念總相念觀。加行位修四諦。名漸伏煩惱。名尋
與除糞。

經言其父見子等者。長者見子。慜伊形色憔悴。面上
無光彩。又恠伊到馬坊裏。不領取錢物來。法中論。如
來慜念二乘之子。見相好切切恠。今日到資粮位。即
令迴心向大。為漸悟菩薩恠。伊不迴心求大。名愍而
恠之。

言慜無相好者。喻上長者云。自家男女錢財。不肯受
用。汝許多艱辛。骨肉情切。所以悲傷。法中佛傷慜見
此眾生等心多拙。見無上菩提不求。但好二乘涅槃
小果。故慜見也。

言恠無求者。大乘佛果有塵沙萬德不修。何要修小
乘劣行也。

言除糞巳是等者。定時遠近也。意說從前父遙見之
巳下六段經文。總名化以二乘。喻中前之四段。即疏
言除糞巳上。是於過去無量生中之化故。此中名遠
世化也。第五勸入善根。第六便成聖位二段。即是次
前生及今生所化。名近世化。若論三生之中第一生
修解脫善。第二生修四加行位。第三生事須却從四

善根位。方入見道。漸成無學。相似四善根。經兩生相
似。此初第一生名遠世。第二第三生近世。緣覺四生
亦爾。又緣覺一百劫。聲聞六十劫。資粮修行。或經世
五十劫。名遠世。或加行位修行經十劫二十劫。名近
世也。

言創教令入四善根等者。解他日也。二說一初約位
解。他日資粮位。早見他佛。名初日。後加行位。更見化
佛。名他日。前後佛別故。名他日。二約時解。日者資糧
位修行三十二十劫。名初日。後加行位十劫二十劫。
將遠對近。得名他日。四善根位異前。解脫位與前殊。
故名為他日。疏中意但將兩位相對各別。他日義早
成。況此皆是多劫修行者。況解脫位早經多劫。方入
加行。他日義極成。

言故別說時者。定散有殊。觀行亦別。此位作五根五
力四諦觀等。解經中他日之言也。

言知根未熟等者。此解經窓牖義。章敬云。大根熟顯
化。當門見子。如說大乘二空教中。而觀種性。今既未
熟。密化為窓牖。依如來悲心權巧方便之用。施設不
失。名窓牖。二約二乘教名窓牖。管窺之見。窮子是教中
所詮生空理。如窓中見子。牖者道也。教能引智慧。名
道也。此生空理教。是如來大悲心所向之處。名向也。

言又不以等者。解意同前。但是前約不定性。名潛施。
此解不言潛施。即對定性人解也。

言窓牖者。有二說。一云。長者寶帳中有窓。窓中向外

見子。此解非也。若是寶帳上窓。則是大乘法名正門。
不合名窓。二云。只是馬坊中有窓。窓者私竊者。物不
正視也。長者偷身。向馬坊裏窓中。向內見窮子。法中
論。藏却報身。現化相身。向生空教中。見二乘之子也。
若是兼法空教。名正門裏。且約生空理偏教。如窓牖。

言將成道時等者。今生鹿園中五比丘等。見丈六金
身。得無學果。故名近見。章敬云。此無學近見。返成遙
見。今鹿園既名近見。返成四善根位。不是今生。總名
遙見。唯今生鹿園中名近見。此第一解。今生鹿園名
近見。前在四加行位。名遙見也。

言或由彼去者。二解。一鹿園中更經一大阿僧祇。到
初地菩薩。生如來家。住極喜地。此名近見也。鹿野苑
中亦名遙見。二云。去聖位遠。望佛果菩提說。鹿野苑
中去佛果菩提遠。故名遙見。窮子當來成佛時。名視
見初解遙見對近見。後解遙見對視見。但將二乘望
佛果。名遙。不以自乘果望因也。以前言父遙見子故。
若約自乘。即子見子也。

經言即脫瓔珞細軟上服等。隱却報身上八萬四千
相好。報身上有八萬四千相。一一相復有八萬四千
隨形好。一一好復有八萬四千光明。遍照十方世界。
又目如四大海水。毫相如五須彌山。故言即脫瓔珞
細軟上服嚴身之具。現於他身三十二相。故言更著
等。現於化身三十二相好。煩惱不能坌污。故言嚴身
之具。化身相好。則外緣之所染污。故為垢膩之衣。長

者大不欲得著破衣入馬坊中。為拾男女。事不獲巳。
佛身亦爾。大不欲得現三十二相。為眾生故。如維摩
經云。貧所樂法。教化眾生。問長者家何處得麤弊垢
膩衣。答有二解。一東家西舍南隣北里。貧窮家借來
也。法中論。佛身八萬四千相。如來本無三十二相。向
他轉輪聖王家借來。經云。若以三十二相見如來者。轉
輪王應是如來也。二云。造作破衣裳裝束出。猶如唐
國山隊裝束出六國王子。唐國本來無。但是裝束出。
遣我如來隱却八萬四千相。假如窮子。亦同輪王。有
三十二相。相同有漏。即託陰摩耶等。故云裝束出也。

言示有煩惱惡業等者。塵謂塵坌。即是惡業。土謂糞
土。即是煩惱。紀國云。納妃生子。示為貪所坌。六年苦
行。示為癡所坌。呵罵提婆。示為嗔所坌。辨曰。雖舉煩
惱。兼有惡業也。

言先設權教等者。如人右手用穩便故。一切人皆先
用右手。後方向大為說。大乘教如用右手。嘉祥云。右
手為執作之便。真智有陰結之能。手執器故除糞。智
會理故斷惑。

言除糞器等者。喻上說除糞。事須得糞筵簞子等器
具也(簞乾同)。法中論。紀國。三慧為除糞之器。聞慧為仰
器。思慧為金器。修慧為淨器。二乘之教。詮於三慧。譬
之於執。故名執持除糞之器。三慧之力能斷煩惱。譬
之於除也。又云。即四諦下眼智明覺。為能斷法也。正
取無間道智。此位但是以有漏智。斷伏煩惱。如說明

得定。是彼勢用故。

言以教詮顯者。此約能化解。意言示於彼二乘教所
詮行斷煩惱也。

言佛自示同者。即三十四心等。名斷煩惱。化相斷或。
名示同也。

言說權教等者。即說我依此行斷煩惱。勸諸所化。合
同巳故。即同事化。如長者自手持執除糞之器。亦是
結前意也。

經云狀有所畏者。裝束作貧人入來。意徒窮子不怕
一處客作。謨云。若不作有畏之狀。即窮子不信是除
糞之人也。即是為太子遊出四門。見老病死苦不樂。
名狀有所畏。長者假作客作人。怕主人嗔。名狀有所
畏。以方便故。得近窮子。將知百虫七鳥為子屬。長者
為子故脫珍御服。著弊垢衣。經云。即脫瓔珞細軟上
服嚴身之具。更著麤弊垢膩之衣。塵土坌身。右手執
持除糞之器。狀有所畏。語諸作人。汝等勤作。勿得懈
息。以方便故。得近其子。如來亦爾。為眾生故。藏報身
之實德。現化相之權形。隱妙理之深文。揚麤義之疎
教。不居淨土。來此穢方。男女樸落糞坑。父母跳身入
救。但願救得男女。不怕糞汙衣裳。佛心慜眾生。還同
長者怜子。經云。以方便者。詐作有畏之狀。名為方便。
只以方便。所以得近其子。

言示怖眾苦等者。問何名狀有所畏。答為悉達太子。
遊出四門。見老病死及沙門相。觀父王宮殿。如塚墓。

見諸伎女。狀如死屍。三稱禍哉。夜半逾城。六年苦行。
菩提樹下三十四心成等正覺。真是狀有所畏。此上
行相。指佛今身皆謬。意所前生身。經言。世世從佛受
化。即生生化身化相皆如此。

經汝常此作勿復餘去等者。且向二乘中修觀行。名
汝常此作。勿放逸却入凡夫中去。外道中去。名為勿
復餘去。當加汝價者。今四善根位與汝修慧。勝前解
脫分位聞思二慧。故名加價也。

言相謂者。即好聲呼也。

言與汝修慧者。問人現在於加行。何名為當。答此指
前科。既言勸入善根。名當何失。若准下文。既益汝價。
即是應當名當如當真當異也。即正得名當也。

言瓫器者。即禪定如瓮器也。

言因定所有者。解脫勝處等。諸功德法。因定所有。如
米麵等。依瓫器有也。禪定如瓫也。米麵況諸功德也。
路府云。前諸解脫通凡聖。得第八滅盡定。解脫唯五
人得。謂三乘無學不退菩薩等。利根那含人。餘人不
得。

言此位亦學等者。問諸經論中具說三明六通。具八
解脫。阿羅漢人方得。如何窮子四善根位。便得此功
德耶。答疏言此位亦學等。今見道前修有漏觀。學作
勝處遍處等諸功德。三乘中慈悲喜捨。名四無量。

言鹽酢等者。攝云。此見道前。學作生空觀。作本後相。
而是有漏。非實二智。二智者入聖方得。


言調和等者。一切飲食美味。皆用鹽酢。於生空功德
之中。皆因智慧生。由智為先。觀我為空。故方得功德
也。

經言之屬者。喻上說椒薑鹽豉阿魏獲油時蘿等。法
中論。即本後二智俱時心心所是欲。如蘇油能發眾
味。觸即似觸。即似打麵。信觀法不相離勝解。似苽[卄/((虺-一)-虫+罪)]。
於一一定。偏消鹽酢。多想即如勞籬木枸。安立境分
齊。思如鐺釜。造作變生為熟。受法如椀。疊盛諸餘法。

言老弊使人者。長者言我不辭與汝壯手力。恐汝使
喚他不得。今與汝老弊使人。輕省處駈使即得。若生
活重處。不耐辛苦。若使市中去。須一个心逐後。法中
論。羅漢變柱杖為人。事須定心等。逐後緣也。使向野
馬世界使來。不得不免。交我如來熟彼取去二乘。神
通見在。不越三千過未八萬。名老弊使人也。五通者。
六通之中。除漏盡通也。四神足。謂欲勤心觀作用弱
故。名老弊使人。

言此說利根超等者。相國云。小乘唯許超初二果。取
第三果也。大乘不然。且小乘者。於四加行位。伏欲界
修惑。九品不行。後入見道時。與分別惑。一時斷盡。頓
取第三果身證那含。得四禪根本定八解脫勝處遍
處四無量等。皆依定起。若依大乘。唯許超中二果。取
第四果。如有一類利根初果。以三界修惑。束為九地。
上上品合之為一。乃至下下亦爾。如斷一二之時。即
便通斷三界。故斷欲界六品盡。不名第二果。以兼斷

上二界六品家。若斷欲界九品盡。不名第三。以兼上
二界九品故。便名第四果。此即名為超中二也。三界
修惑。如擗竹斷也。

言次第得果者。此中並是四善根中本位功德。米麵
等者。謂四諦五根五力等觀。金云。小乘忍位修五根。
世第一位修五力。若大乘𤏙頂二位修五根。忍世第
一位修五力。四位通修四諦。若大乘四行中。作安立
非安立諦行相也。小乘唯作安立諦。亦能觀上下八
諦行相。等字等取諸功德法也。疏言未至者。唯初禪
未至上定。總名近分。此初禪創得定。未至根本定。故
名未至也。然上界地中。皆有未至。然不得名未至也。
簡至初禪故。故初定獨名未至也。

言鹽者。謂生空無我四諦十六行相也。

言老弊使人。謂四神足者。問與前四善神足何別。答
前是利根因果俱。此是鈍根。但得其因。不得其果。不
同前利根人得根本定起得五通。此由未得根本定
故。不能發通。雖未得定。修欲勤心觀等四。而漸進故。
故不相違也。

言曾解脫分者。前解脫分創修神足。今加行決擇分。
能善修習。

言所修之法者。即解脫位中。五停觀位。修四正勤及
四神足總別二念。今加行位中更修也。

言稱父子者。問既是佛口所生。即實是父子。何名假
稱父子。答雖是佛口所生。且緣捨父逃逝。違背教理。

故假稱父子。

經言我年老大而汝少壯者。舉老少。以成父義也。

經言汝當作時無有欺怠等者。舉離過。以稱子義也。

言我道等者。此唯解小義。不解壯也。輭者下也劣也。
初發小乘小。有云。兼有大乘性。名壯也。紀國云。我慈
訓育汝。故如父。順我行故。如子。我能令汝今世得世
樂。及涅槃樂。故曰勿復憂慮。

言不自輕巳者。不自輕巳身。專求出要。名無欺身也。

言心無煩惱等者。即是折伏三業惡。嗔佛如嗔父。謗
法怨言也。

言汝巳能為等者。四加行位折伏煩惱故。三業柔耎。
示身業精進。心無嗔恨。口無惡怨之言。若有此惡者。
是外道家客作。及初心凡夫之作人。外道家作人。持
鷄狗戒。煩惱未伏。有惡勿見。汝今能伏。無惡勿見。自
今巳後。如所生子。未入聖位。但名如子。如猶似也。

經言即時長者更與等者。從前巳來客作人。長者喚
王大朱七。自今巳後。是兒喚作士無士[乾-乞+夸]。法中論。名
須陀洹。謨云。若便以彼為兒。恐子驚走。故與作字。名
之為兒。法中論。佛便喚為菩薩。恐彼不樂大乘。故且
喚作須陀洹也。轉近故。若未入聖。且言若如我子。今
入聖巳。便與作字。名為之兒也。

言於二十餘等者。謂二乘位無漏十法行者。書寫供
養。施他聽聞。披讀受持。正開演諷誦。及思惟修習。

言皆具無漏等者。順無漏故。名無漏也。十業道者。身

三口四意三。第一解十法行為一十。又十業道為二
十。名二十年。

言加行者。加行伏十惑。名一十。無間斷十惑。名二十
年也。問此經住修道。但六惑。何名十惑。答此處加行
無間二位之中十業道。故成二十。或十法行二十也。

言五下分等者。聲聞五下五上分結。名一十。緣覺斷
五下五上分結。共成二十年也。五下分結者。一身見。
二戒取。三疑。此三證初果時即斷。更不復起。四欲貪。
五嗔恚。此二證第三不還果時方斷盡也。五上分結
者。一色貪。二無色貪。三掉舉。四慢。五無明。此之五種
名五上分結。隨上八地。對治道起即斷。真證阿羅漢
果時。方能斷盡也。故二乘人斷五上。得成二十也。問
何名五下分五上分。答瑜伽十四云。有二種下。謂見
道是修道之下故。欲界是上二界之下故。上分亦爾。
五上分結是色無色結。是欲界之上。名五上分結。

言二類斷者。聲聞緣覺二類別也。

言或無間解脫者。謂無間道斷十惑種。名一十。解脫
道斷十惑麤重。名二十也。問二乘解脫道。不斷種子
及習氣。疏云依何義配二十年。答金云。此約能治十
善業道。或約所治十惑究竟盡處說之。依大乘義
說。

言有疾者(至)有疾者。問佛出世間。煩惱合減。如何出
世煩惱增多。答佛初成道劫減未遠。煩惱尚輕。十二
年後漸迫減劫。煩惱增多。故十二年中上說略戒。十

二年後遂制廣律。是知煩惱日日增長。愍之故病。意
在於此。此示大不希時。是法華經會前。為說般若諸
大乘。彼時聲聞心不希。今獲得者。即是法華會迴心
入大也。

言涅槃時近者。即可五年間。即五緣中第一緣也。

言大乘許多者。即如俗中言某是如許。某是如許者。
自許也。二乘許少分同大乘也。菩薩許小者。未圓滿
故。爾許比彼。名少。

言佛得眾生平等者。佛觀眾生情同一體。我既成佛。
汝應成。如一乘章說。

經言而無希取者。喻上說管樹上途不耳。何況豪富
家資財。尚不希一喰。佛遣須菩提。領念般若法門。意
欲令受羨。須菩提聞說般若。涕淚悲泣。深解義趣。不
愚於法。然無一念發大乘心。雖解法空。總不在受樂。
然無一喰之意。

言悕者。切希字(香衣反)。望也。上也。並無悕字。應作希字
也。

言復經少時。喻上窮子更經一年半歲。聞修歷長者
家財。長者意途。利勤小人。長者深謀遠計。窮子還起
受心。嫌前鄙下之情。遂起愛錢之意。如來多諸方便。
令聲聞巡歷法空。遂嫌住小之心。有意希求作佛。故
言少時也。

言昔發大心等者。潞云。若如前釋十六王子時。名遠
熟。近來生澁者。何名成熟大志。應說昔發大心。退故

名生隣近。釋迦前生名近。今般若會後菩提心。就望
前名遠。由此得名成就大志。不爾相違也。

言正與此同者。即同下文悔過自責也。

言法華會等者。長者恐他親族等不住。付子財寶。故
集也。如是集眾。今付尚八千菩薩疑。爾時會中。新發
意菩薩八千人。咸作是念等。尚不聞諸大菩薩得如
是記。有何因緣。而諸聲聞得如是決。又親情有言語。
長者勤苦積集。得錢物時。置得產業時。兒子不在家。
及至分割錢物時。便出頭來。答長者云。他是兒子在
家時。活計早成就也。法中論世尊對眾分疎云。爾時
世尊知諸菩薩心之所念。而告之曰。諸善男子。我與。

阿難等。等字之中。攝得四大聲聞也。於空王佛所。同
時發阿耨菩提心。阿難常樂多聞。我常勤精進。是故
我以得成阿耨菩提等。

言命昔退大者。今詳退姓側生之子也。文殊普賢久
遠成佛。名親族。

言喻四眾者。國王等。配比丘等也。

言或如自名者。意言若以國王。配比丘等。即是喻也。
若如自名。即在法華會上韋提希子等。

言此即初也者。初牒最初發心喻。即自宣言等四句
經文。牒前。譬若有人年既幼稚。喻上論之。恐彼親族
等。言長者先不言有子。恐是他人詐付財物。故自言
也。法中佛昔不說聲聞中作佛。若不自說。恐眾不信
也。問但言此是我子。即得何要。更言我之所生。答簡

去乞養兒子也。又自宣言者。經通五人說。唯法華經。
是教菩薩法。諸佛護念。尚不令菩薩說。故佛自說也
(最初了)。

言某城者。告子處也。大乘教為城。三根聲聞於十六
王子所依。大乘教發大乘心。名住城中。為長者之子。
後忽退大乘心。不肯學。名捨吾逃走。馳流五趣。名伶
俜辛苦五十餘年。此牒前捨父逃逝久住他國。乃至
五十歲也。

言伶音等等。樂人之姓。非此間義。

言猶聯翩等者。如鳥羽翮未高。乍昇乍沈。或上或下。
飛不正貌。或生人天如上昇。或墮三塗如下沈。如鳥
聯翩也。又聯翩者。且如失群孤鴈。孤獨之貌。古歌云。
夜聞孤鴈獨聯翩。窮子在五道生死之中。更無伴侶。
故言孤獨(一解了)。

言切韻若行不正者。問如何是窮子行不正貌。答喻
上說窮子逃走。在他國艱辛。衣裳不整身之貌。行時
不滿步。坐則下行頭。一脚高一脚低。言行不正。法中
論。五道生死道路危險。生人天二趣。如足高處。生三
途中。如是路著沈也。

言又行不正者。解與前同。但是顯字別也(二字)。

言亦有本依跉俜者。此是孤單之狀(四了)。

言或躡五趣者。此合前來行不正義。

言亦作跉俜者。亦是行不正貌。

言行不正者。即同化城喻品。險難惡道嚝絕無人。五

道生死。名險難惡道。

言或孤單辛苦等者。合前第一伶俜猶聯翩也。孤獨
之貌前行。

經言其本字某等。澄云。其本字某者。即受化之時稱
謂也。我名某甲者。即施化之身影跡。謨云。喻上論。本
來名阿九阿七僧奴等。長者改之。名為兒也。法中論。
若人若五趣不定。我名某甲。即是名為信解見至須
陀洹等。

言中途既遇我等者。牒中還見父。懷憂推覔。牒不肯
修大化。以二乘示大不希。

經言忽於此間者。喻上說即長者門側也。法中論即
法華會上也。故下自言。今此寶藏自然而至。上文言
漸漸遊行。遇向本國。又云。傭賃展轉。遇到父舍。

言中間逢佛亦是等者。中還見佛。還談大乘法。隨分
修大。即是佛子最初發心。亦是其子。二義相似。略不
合也。

言初逢亦子等者。子義既同。故略不說也。

言世世從化等者。謂中還見佛。世世從佛。即前最初
發心中有故。故不別說。

言此初文也者。此合前譬。若有人二句經文。問前疏
解年既幼稚之十六王子時。尚密說。未廣修行。名為
幼稚。此乃真子。今合前又何言似子。答疏言初教發
心實住等。故言似子。若爾。地前菩薩實住二凡。豈名
似子。答由此但取二乘。似於菩提。名似子也。問前言

若言實住二凡位故。名似子者。何故下之我等昔來
真是佛子。而但樂小法等。彼說昔來。正指此段教發
心位故。答今詳真似。各有多種。一向不盡。真中有三。
一具性真。但有種性。即名真子。下文我等昔來。真是。

佛子。并地前漸悟菩薩。二側生真。即二乘通定姓不
定姓。隨其所應。望異生位。巳狹一重。真是佛子。三正生
真。登地巳去。具二空智者。似亦有三種。一無姓似。今
此三界皆是我有。其中眾生悉是吾子。二住凡似。雖
巳發心。未起無漏。今此疏言實住凡位。并攝地前頓
悟。三定得似。似者如也。下言如佛子所應得者。皆以
得之。依前真似。可為四句。一唯似非真。即無性。二唯
真非似。即地上菩薩。三俱。即具性真住凡似。四俱非。
即佛也。闡提外道有性無性。隨其所應。於前句攝。

言方知真佛子者。前云。今日乃知真是佛子。今方為
是真證。比來是似也。然前科簡真似各三。此所引文。
今日乃知。方名真子。於前三真。皆不相攝。具姓是凡
夫。側生是二乘。正生是地上。此是何也。今加一真。云
當得真。即此如真佛子是。

言三苦者。然此三受。苦受樂受捨受。八識之中七八
唯行苦。前五通三苦。第六通一切。

言苦受自相者。即苦受自體也。三受中一受。此出尅
體。

言及順苦受者。謂五根五境及此受相應心心所等。
俱是順此苦受。如刀杖觸根時。即生苦受。問五根五

境曰淨無記。何名為苦。答體是有漏故。又漏心受故。
若爾。行性何異。答寬狹不同。體亦無異。即隨順苦受。
故名苦苦。

言五薀一分者。以彼五薀。通於三苦。所以不得全取。
但取一分。名為苦苦壞苦行苦。各言一分。准此應知。
金云。一分者。且色攝。識薀七八。非苦苦攝。唯是無記。
捨受相應行薀有多法。善十一不相應等。非苦苦攝。
除此等外餘一分。皆苦苦攝。又除後二苦相應之薀。
及無漏五薀。故言一分。即根境是色相應四薀也。

言是苦苦性者。若約行苦。三苦無別。問六境體是漏。
能有苦受。故名苦。三境亦是苦。第八是苦受。答緣之
深取境極重者。云苦樂俱。第八任運緣輕微。唯捨受。
此依眷屬體也。

言此苦即苦者。對法云。前四當體苦。怨憎以來會更
苦。故名苦苦。若爾。現會事可爾。後生等何名苦苦。答
性有漏故名苦。有生逼故。復名為苦。苦爾。壞苦應同。
答壞等初苦。現壞方生。不同此當體苦。此苦即持業
也。

言即八苦中等者。對法云。生老病死怨憎會。名苦苦。
愛別離苦求不得。壞苦。五盛陰行苦。非苦苦也(上苦苦了)。

言樂受自相應者。此對法。又從樂受至變壞位者。此
上皆是愛心所所緣。所緣體壞。名之為苦。

言於變壞位者。約境名壞苦。此樂等境。愛心所緣。由
樂等境。變壞之時。能緣愛心而生憂惱。苦受相應苦。

因壞而生。故名壞苦。牟云。由樂受壞。彼憂苦因壞而
生。名壞。依主釋。或能緣所緣俱壞俱苦。彼所觀樂變
壞。名壞。由有流轉。故名為苦。彼能緣心由前所緣樂
境壞。故受心變為戚。似苦相現生憂惱故。名為壞苦。
問准雜集云。於變壞位。能生憂苦。名為壞苦。即由有
樂等境壞。而生憂苦。名壞苦也。若爾。如不還者。巳離
憂惱。樂等壞時。既不生憂惱。應非壞苦。又下三禪樂
壞之時。亦不生憂。亦應非壞苦。由此對法。且依欲界
變初二果說樂壞生憂。而名壞苦也。

言又由愛故等者。攝云。即被能緣樂愛心體。亦名壞
苦。所以然者。由壞於前無愛心巳。愛心方生。故愛名
壞。即此愛心而是有漏。體是苦故。愛即是壞。不同前
解心境別說也。今此心體即壞。名壞苦。問三灾壞時。
無情器壞。如何得有變壞心生。答有情在時。知器壞。
名壞心生。無失。又壞種麤重。色界三禪俱有。不遮。

言捨受自相者。潞云。至麤重所隨。連讀可知矣。意言
重顯前二苦種子名麤重。或無堪任性。硬澁性故。即
麤重隨逐捨受。令捨受遷謝。名為行苦。

言或於一時者。澄云。以彼行苦。通於三界。若是欲界
行苦。即有苦苦所隨。若色界中三禪巳下所有行苦。
即有壞苦所隨。問如何名麤重所隨。答以苦苦壞苦
有種子。現有硬澁性。無堪任性之所隨逐。令捨受亦
成麤重。

言一時者。大論云。隨在苦苦時。如地獄中等。或隨在

壞苦時。如三禪等。彼三種子隨逐現行。今取能隨逐
種子上。立此行苦也。此據賴耶相應捨受。為六識苦
樂二受之所映奪所隨逐。故名不離前二。又六識中
相應捨受。雖間苦果。亦不離前二。以苦種子及無堪
任性。與捨受自相恒相隨故。名為不離。若二現行受
捨受。有間斷故。與捨受便離。不依辨苦。

言所隨逐者。即二苦現行不起之時。即此種子說名
行苦。此依捨受。以辨行苦也。

言不唯捨受者。此簡異前二也。謂前二受。皆唯當受
自體五薀一分。此通五薀。皆行苦故。

言如唯識第八等者。十七門中。第十四三苦分別。彼
云。十一少分壞苦所攝。老死位中多無樂故。十二少
分苦所攝。一切支中有苦受故。十二全分行所攝。諸
有漏法皆行苦故。若依三受立三苦者。依捨受立行
苦。此即校此依實。若諸經論隨彼相增。所說不定。即
如唯識等有二說。一全體多分攝三苦。即有漏法皆
名行苦。名全。餘二不名多分。二相顯多分攝三苦。即
捨受俱支等。名行苦。行苦名相顯。餘二受苦名多分。
疏中會彼緣起。經中但初果時。以辨二苦。伽十地通
因果辨名。諸文不同也。意說有有漏行苦。及捨受行
苦。二類不同。

言窮賤心者。解經中心大歡喜。

言著弊欲者。問三乘皆有善法欲。如何名弊欲。答一
種起欲。何不希望大乘。既拙好希望小乘。名弊欲。


言觀根未熟者。解經便見縱捨。究竟不捨。且捨名縱
捨。即同七縱七擒。昔見根未熟。且縱令入二乘。今既
根熟。即取佛無不擇捨也。

言不分明為我等者。此約四十年前。若更久遠。世世
巳曾從佛受化故。

言佛無不擇捨等者。二乘之人不簡擇捨。佛無此事。
擇而捨之。未熟者捨之。巳根熟者捨之。巳根熟者受
之。

言以方便力說如來者。此約說權方便之時。意中擬
顯如來智慧。而須菩提等實不知也。

言此說般若等者。問何名加持。答有二說。一如來三
業加持須菩提教般若。二云。如來三業。身業令無掉
動。加持口業。四辨七辨等說法。有情諸。加持意業。令
不愚法解了大乘也。如來智慧加被須菩提。謂菩薩
說大般若有二意。一憶知大乘理甚深不思議。二兼
資熏自身中菩提心種子。令漸成熟。如㚷母餘而多
分。兒喫少分。自入自家咽喉也。

言隨我等輩者。亦本言我隨等輩。牟云。隨我為正。

言不分明為我者。佛隨須菩提等。樂聞小乘。即正為
菩薩說。不正分明為說。汝有佛分。所以不希也。

經言今我等方知世尊等者。即同諸品。如來有大慈
悲。無諸慳恡。又云。大乘平等法。若以小乘化。乃至於
一人。我則墮慳貪等。

言鄙恡者。若惜作𠫤單作。今既當句之中。巳有惜字。

應從心傍作也。鄙恡與惜別也。

言昔時毀者。意從迴向大也。

言今此本言等者。當日造疏時。所見經本。二本不同。
最初時。一本云。說於大乘今此經中。二本云。於此經
中說大乘法。於此經中。今此經中。義勢相似也。

經言是故我等說本無心有所希求者。結首不希。今
法王大寶自然而至。如菩薩所應得者。皆巳得之。決
定此結今得。

言菩薩所得一乘等者。令二乘人。聞經迴心。求大乘。
如彼菩薩所得無異。菩薩昔時初發四弘誓願。究竟
取無上菩提。如二乘人迴向心究竟取無上菩提無
異也。澄云。一品言大意者。昔種菩提從生為生。現無
大解。失念貧窮。父子情乖。肝膽胡越。子之失父。橫沈
分段之中。父之失子。竪超變易之外。是以伶俜五道。
馳騁四方。往返遊行。以求衣食。或心向理。遇到父城。
解性既微。住居門側。良由根小情局。逆懼王使之威。
旨達教深。未可投之淺器。是故如來脫珍御服。隱三
德之常身。著弊垢衣。示無生之四智。然則小心易足。
一日之價為多。大志難成。億劫之因尚少。將巳所得。
與佛齊功。可謂陪墻之擬須彌。牛跡方守溟㴾。此乃
遠之更遠其之。又云。不可以智知。不可以識識。是故
誘引小心於鹿菀。成大行於靈山。委宅而付珍財。領
權而蒙授記。則此品之大意也(第六徹)。

疏七云。四人同領頌獨標等者。問長行品初。四人並

烈。爾時慧命須菩提等。今頌中不言四人。唯迦葉者
何。答疏言年最大故。問前四人同聲領述。皆言我等
居僧之首。年並朽邁。如何此間言迦葉獨自最大耶。
答亦不妨前四人就五百千二百中最大。今言最大
者。此就四人中。唯迦葉最大。故不妨也。以此義故。都
有三。義第一說偈不妨四人總。說今偈中唯舉迦葉
者最大故。第二四人中。餘三人總不說偈。唯迦葉說
偈者。敘眾意故。第三解。四人不妨同聲說偈。空言迦
葉者。影彰餘人亦說偈故。

言初一頌半述聞法得記二乘事者。長行云。我等今
於佛前。聞授聲聞阿耨菩提記。心甚歡喜。得未曾有。
不謂於今忽然得聞希有之法。頌云。我等今日一行。
領前火宅喻也。佛說聲聞得作佛。并領初周千二百
羅漢。悉亦當作佛。并鶖子授記也。無上珍寶不求自
得。述長行深自慶幸。獲大善利。無量珍寶。不求自得。
四句經(路府科)。

言此初也初半偈最初者。長行云。譬若有人年既幼
稚。偈云。譬如童子幼稚無識。喻上說童子幼小。故無
知識。法中論。大心初發故幼稚。無明所覆故無識。

言第二退流等者。長行云。捨父逃逝。久住他國。或十
二十。至五十歲。偈云。捨父逃逝。遠到他土。周流諸國。
五十餘年。長行言他國。頌中云諸國。疏解諸國。總名
他國。

言長行有三。一子長還國。年既長大加復窮困下。至

遇向本國。二父先求覓。其父先來求子不得中止一
城下。三子遇到城時。貧窮子遊諸聚落。經歷國邑。遂
到其父所止之城。

言今唯頌父覓子等者。餘二文入後偈第四段。不肯
修大喻中。一處明。文穩便故。問何名穩便。答若以文
從義科。即合屬此唱。因父向他國裏。築城住覓子。其
父憂念。四方推求。方有子長還國。子遇到城。准義合
屬此唱。若以義從文科。即令屬他後唱。文勢相承也。
因有而年朽邁。益憂念子之次。子遂到城來。便有爾
時窮子求索衣食。從邑至邑。或有所得。或無所得。巳
下。子長還國。子遇到城。文勢相接。故名穩便也。

言此中四者。就文先推覓中。長行有三。求子止城。其
父先來求子不得下。二資財甚眾。其家大富財寶無
量下。三客利豐廣。出入息利下。今偈中有四段。加往
來者眾。經。其父憂念。其父二字述前文義也。憂念者。
慈悲深故。述前子之義。

言劬勞示相者。但六返觀眾生。八相成道。總名劬勞。
既疲者。二萬佛時。將大乘教化。三根聲聞不肯修。故
云既疲也。頓止者。不是停息義。但是止住也。却向生
死中。止住大乘城也。

言資財甚眾者。長行有七八。一寶聖財。其家大富。倉
庫(有為無為)僮僕(調伏煩惱)。臣佐(方便善行)吏民(妙類及力)。象馬(五通)牛羊
(八萬四千行)。今加輦輿五欲二。造立舍宅。五欲自娛。此二
句偈文有。長行無。有無不同也。田業等者。即前倉庫。

疏配智斷。人民即臣佐吏民也。

言造宅者。有二說。一者。空理內證利狹。如舍。慈心利
外化寬。如宅。智處空理。如人在舍。智處慈心。如在宅
也。有為有作。故說為得。經言造立舍宅。即起慈悲。名
造。問依何教文耶。取無為為舍。答准無垢稱經。思空
勝義舍。

言或造者起也者。疏意舍宅不別。宅即是舍。謂是慈
心。有為法也。問何故作第二解。答顯宅舍不別也。

言五欲者五種者。簡要。一因樂。與樂為因。二自性樂。
樂受自體。故為自性。三苦對治樂謂因寒熱飢渴等
事暫息。或時生起樂俱時之慧。四受斷樂。謂滅受想
定。五無惱害樂。此有四種。一出離樂。出家之人。二遠
離樂。生上界者。三寂靜樂。謂涅槃。四意法樂。謂菩提。

言或淨法界者。即清淨法界。四智心品。謂無漏皆樂
故。

言輦者真諦者。古時天子所乘。五通凡麤重乘也。今
時天子乘。餘人不乘也。疏眾意同事將真諦。如輦。法
王所乘也。輿同俗諦。諸人共乘。長行無。偈有文也。

言田業者。智斷二德。略無恩田也。

經言出入息利等者。出生死。名出有利也。入者入生
死。教化眾生。名入有利也。自利名入。利他名出。又入
覺佛法。名入利也。外化眾生。名出利。真俗談教如財。
佛是王如坐賣買客。三乘聖眾如商人。於淨土之中
去。名入利。得六波羅蜜教。住三界廛市。教化眾生。名

出利。如商人行賣也。化得眾生。發心如利頭也。

言通四方之珍異者。解行賣坐賣行坐賣。皆名客。故
言通也。

言行其稅利者。如斥人稅取其利。入官入私。菩薩遍
遊三界。教化眾生。令發勝心。得利皈佛也。

言往來者多者。此一段長行無。偈中開出此一段文。
長者大富。以千萬億眾圍繞恭敬。常為王者。為由得
也(平呼)。常得天子愛念。喻上說有人得天子愛念。由此
譬法皆共宗重。以如是因緣。往來者眾。法中論。化周
十方三世諸佛。名王者愛念也。

言豪族等者。大菩薩等。宗敬於佛也。

有大力勢者。神通也。

言父恒念者。長行分二。初捴思念。父每念子。與子
離別。五十餘年。後別思念。別思念中二。初念付財。自
念老朽。多有財物。後念巳示。復作是念。我若得子委
付下。此間兩偈。但亂述前文。更不依次第。經言。而年
朽邁。述前念付財中自念老朽也。癡子捨我五十餘
年。言庫藏諸物當如之何。述前付財中。多有財物。金
銀珍寶。倉庫盈溢。有無子息。一旦終歿。財物散失。無
所委付。言益憂念子。夙夜唯念。死時將至。述前長行。
但自思惟。心懷悔恨。

言年邁益等者。喻上說老人秊老。恐財物無人委付。
多愁易老。憶念子心轉深。法中論。如來成道既久。慈
悲轉深也。


言夙夜惟念者。章云。引爾雅。夙者晨也早也。晝日名
夙。即六返觀眾生。瑜伽三十八云。由是如來晝夜六
時。晝三時夜三時。常以佛眼。觀察世間。誰人未發心。
我應令誰未起善根。而起善根。乃至令誰速應建立
阿羅漢。

言初一頌半遊求者。長者正思念之子。次遂到來。此
間偈言。爾時窮子求索衣食。至國等。文勢相承。故此
間兼述向前子長還國子遇到城文。彼中還見佛中。
文云。以求衣食。此述云。求索衣食。前云。馳騁四方至
遊諸聚落。此云。從邑至邑等。

經言從邑至等者。從人天至三塗地獄出沒。或從人
天入二乘往來。名從邑至等。在人天中。持齋持戒。一
日一夜。在二乘中。修行少善。名有所得。退流生死。躭
荒五欲。名無所得。

言有長行巳解者。即說法如國。神通如邑也。

言有所得等者。雖遊國邑。並佛法中。有云外道。非也。
更前云。入佛法訖。此但是佛法中惡人。懸羊頭賣狗
肉。冷茶法元來不止。真實善友者。朋友長我智慧。相
引求其勝法也。牟云。遇大乘名真實。二乘名虗假。金
云。有五重。一內心起不善無記。名無所得。善心即有
所得。二約境。緣五塵即無所得。緣三寶即有所得。三
約果說。求人天心即無所得。以果報究竟不實故。求
三乘即有所得。四約心。發三乘心無所得。求大乘心
名有所得。五約教說。聽三乘教即有所得。聞俗書外

道即無所得。牟云。未聞外道教。配無所得。非也。前來
聚落。以是三乘內道。何況今至父城。

言困到也者。此述長行遇到父門。兼述第三段子長
還國。子遇到城。彼處經言。時貧窮子。遊諸聚落。此間
述云。漸次經歷。彼云遂到其父所止之城。此偈云遂
到父舍。前喻到城。總望大乘也。此中別約中道大乘
名舍也。前云。加復窮困。此云。飢餓羸瘦也。

言或起惡見等者。紀國云。慧身不具。起惡見。為瘡。戒
身不具。犯小罪。癬。惡見即不正見也。問何名瘡癬。答
瘡深。深徹肉至骨。癬即淺。不損彼肉。皮上有癬也。問
准前長行說。佛法為城。今云何得有惡見。答此惡見
不是撥無之邪見。前云歸國說。

言妄生見解者。妄生見解。如瘡。不專持戒。如癬。癬即
皮肉不損。皮上生癬。犯威儀不整。掉臂跳行。如癬也。
但知正見。雖然戒壞。却有續時。若見壞不可續也。更
言不專持戒。不是總不持。但少分持也。前來不專行
行。名門側。今此不專持戒。戒上有癬也。

言所見父相者。長行有七。一見父安坐。遙見其父。踞
師子床。寶机承足。二貴賤承奉。諸婆羅門剎利居士
皆恭敬圍繞。三嚴餝身體。以真珠瓔珞。價直千萬。莊
嚴其身。四臣佐供衛。吏民僮僕。手執白拂。侍立左右。
五莊嚴外物。覆以寶帳。垂諸華瓔。香水灑地。至羅烈
寶物。六出財產。即出內取也。七結類尊高。如是等種
種嚴餝等。今此二偈半。述所見父相也。一施大寶帳。

述前長行第五莊嚴外物中覆以寶帳也。不述垂諸
華瓔香水灑地散眾名華等也。二處師子座一句。述
前第一見父安座中踞師子床也。三眷屬圍繞一句。
述前第二貴賤承奉。四諸人侍衛一句。述前第四臣
佐供衛也。或有計算等。長行所無也。或不妨計算二
字。述前羅烈也。羅烈金銀寶物。述前莊嚴外物中。羅
烈寶物也。出內財等二句。述前第六出內取與。牟云。
若依此配。不述第三嚴身體真珠瓔珞價直千萬莊
嚴其身。亦不述第七結類尊高有如是等種種嚴餝
威德特尊(云云)。

言理居等者。問何故前言佛身出門外。此間言門內
耶。答疏言理居等。佛身功德。是教下所詮理收。故言
門內也。果從因行中得。名果在內。若佛身出生死。生
死為因。因名為門。佛身是果。名出門外。今佛身既却
入生死中教化來。即是却入在因門內來。故言門內
也。

言昔望生死名在等者。教行為入涅槃門。從因門入
來。故言門內。如寺前師僧。師僧出向外去。名出門也。
向外俗人等寺中來。名入門。所望不同也。通難亦同。
問何故前品云。今在外門。此中言門內耶。答疏言昔
望生死。

言計算金等者。即是天親菩薩諸大羅漢等造論解
經。分別計度法數。有為九十四。無為有六。名計算也。

言出內財等者。金銀寶物。內財產。即是所詮二利功

德。

言注記劵等者。金云。以教行為券也。如世間人。以契
券徵取財物。唯券而得金。今依教得理。依行得果。故
以教行。徵彼理果。故言券也。疏者疎也。條道理割折
是非也。

言注者(十里反)。註也。與韻同音。正是此中義。有云。之戌
反水注也。非此中義。

言見巳却走者。前長行有三。到父門。明見父。明却走。
却走中有三。一悔來。窮子見父有大力勢。即懷恐怖。
悔來至此。二起念。竊作是念。此或是王。或是王等。三
却走。作是念巳。疾走而去。今偈中又有兩段。述前長
行三文。初一偈半述前悔來。兼述前起念中此或是
王或是王等。次下有二偈。却走。經言。覆自念言。我若
久住。或見逼迫。強駈使作。此兼述長行若久住此。或
見逼迫等文是。

言此初也者。悔來也。長行云。窮子見父有大力勢。即
懷恐怖。悔來至此。經言。窮子見父豪貴尊嚴者。聞教
中說化身淨土功德。名見父。窮子見父不識。緣近來
富貴。與舊全別。法中昔為王子。今作佛身。故別也。長
行云。有大力勢。即化身淨土功德也。此偈云。豪貴尊
嚴。是謂國王天子也。若是王等。天子兄弟。即諸王也。
或是法身。或是報身也。

言却走者。長行起念中云竊作是念。偈中云覆自念
言也。長行云。若久住此。或見逼迫。強使我作。今偈云

強駈使作。長行云作是念巳。偈中云思惟是巳。長行
不如往至貧里。肆力有地。偈云。借問貧里。欲往傭作。
傭作與肆力。不別也。

言父令急捉者。長行有三。一見喜。時富長者於師子
座。見子便識。心大歡喜。二念生。即作是念。我財物庫
藏。今有所付。至由故貪惜。三令急捉。即遣傍人。急追
將還。爾時使者疾走往捉。今偈中唯述兩段文。不出
二念生文也。偈云。長者是時。在師子座。遙見其子。在
資粮位。為凡夫。聖位遠故。名遙見其子。默而識之者。
知是十六王子時。所化眾生。即勅使者。大乘教名使
者。捉將來抑授大乘也。

言子憂惶者。長行有三。一子驚懼。窮子驚愕。稱怨大
喚。我不相犯。何為見捉。二使逾急。使者執之。逾急強
牽將還。三子悶絕。于時窮子自念。無罪而被囚執。此
必定死。今一偈半總述長行三段。又窮子驚喚。述前
驚愕。心口不伏。修行大行。名驚喚也。退大不修。頓住
生死之地。名迷悶躃地。是人執我者。大教中教我捨
頭目髓腦。剝皮為紙。刺血為墨。名必當見煞。何用衣
食者。不用大乘功德。何故使我至大乘中修行。

言不述初二者。教發權心。彼興小意。兩段文也。且教
發權心者。長行云。父遙見之。而語使言。不須此人。勿
強將來。以冷水灑面。令得醒悟。莫復與語。二彼興小
意者。窮子歡喜。得未曾有。從地而起。往至貧里。以求
衣食。不述此二文。唯述令修脫分巳下。經又言初中

後。二者。令修脫分。長行有二。初密遣二人。後二人依
教。今唯述初文。不頌時二使人。即述窮子巳上。初中
有三。一密遣二人。爾時長者將欲誘引其子。而設方
便。密遣二人。形色憔悴。無威德者。二令傳語。汝可詣
彼。除語窮子。此有作處。倍與汝直。窮子若許。將來使
作。三擬問答。若言欲何所作。便可語之。雇汝除糞。我
等二人。亦共汝作。今偈中疏科。唯述初遣及第二傳
語。無第三文也。就此傳語中。述除諸糞穢。兼有擬問
答意也。

經言長者知子愚等者。紀國云。不識大故愚癡。但求
小故狹劣。不信我言者。不信實教。不信是父者。不信
實身。即是不信大乘教及所詮理也。長行云。將欲誘
引其子。而設方便。今偈云。即以方便。更遣餘人者。二
乘教是大乘之餘。名餘人也。長行云。形色憔悴無威
德者。偈云。眇目矬陋無威德者。

言為二乘人說安立諦觀等者。疏主章中。初世俗諦亦
名假名安立。後三真。亦名有相安立。第四勝義勝義。亦
名癈詮談旨。無別相。唯非安立。自內證故。然三乘四
諦淺深不同。聲聞四諦者。第一世間世俗諦。所謂安
立世間。瓶盆車乘。我有情等。此中唯所執實我。不取
實法。不障彼故。第二道理世俗。謂所安立三科體事。
聲聞多作三義觀故。三證得世俗。謂所安立四聖諦
理。依此加行。修證得故。第四勝義世俗。為所安立。生
空真如。依生空門。證真如故。世間勝義者。三科等法。

道理勝義者。四聖諦理。證得勝義者。生空真如。勝義
勝義者。謂安立生空無我。癈詮談旨。即一真法界。獨
覺四諦者。與聲聞所證所執。體雖無異。根有上下。信
有淺深。故成差別。第一俗者。與聲不別。第二俗者。所
謂安立十二有支流轉等法。獨覺緣此為境故。第三
俗者。謂所安立十二有支。雜染逆順。及淨順逆因果
等。七十七四十四智等故。依此加行。修行證得故。第
四俗者。謂所安立生空真如。第一真者。流轉有支。第
二真者。雜染清淨順逆等觀。第三真者。生空真如。第
四真者。謂非安立生空無我。癈詮談旨。一真法界。上
兼下故。三科解脫。亦有四諦。下不兼上。流轉還滅。七
十七四十四等智。除大利根。非餘聲聞所行境故。菩
薩二諦者。初俗。所謂安立瓶盆軍林我有情。菩薩通
取寶法。障自果法。第三俗者。謂所安立十六善巧。菩
薩緣此十六善巧為境。除法我故。辨中邊云。謂薀處
界緣起。處非處為無為。瑜伽云。六者即十中前六也。
第三俗者。謂所安立三性三無性。唯識妙理。緣此為
境。而證得故。第四俗者。謂所安立二空真如。菩薩雙
證二空如故。前三真。即後三俗。第四真者。即非安立。
二空無我。癈詮談旨。一真法界。今言為二乘者。即所
烈二乘八諦是。有此差別。故置為二乘之言也。

言無法身功德者。唯識云。在二乘位。但名解脫身。在
大牟尼。名法身故。

言此傳語者。長行云。徐語窮子。此有作處。今偈中上

二句。傳語云。汝可語之。云當相雇。下二句。兼述擬問
答中意。長行云。若言欲何所作。便可語之。雇汝除糞。
今偈中云。除諸糞穢。倍與汝價。當得二乘無漏功德。
勝過人天善根。名倍汝價也。

言子遂依行者。長行云。爾時窮子先取其價。尋與除
糞。前長行彼與小。意中窮子歡喜。得未曾有。今偈云。
窮子聞之歡喜隨來。為除糞穢。淨諸房舍。問何名為
除。答雖自斷惑。因彼如來方行二乘行。名為除也。又
房屬長者。宅屬如來。

經言先取其價尋與除糞者。先所聞思二慧。折伏煩
惱之糞。此在五體心觀等位。

言一頌心傷者。長行云。其父見子愍而恠之。偈云。長
者於牖。常見其子。念子愚劣。樂為鄙事。此二句。正釋
心傷也。

言此身近者。長行分二。一見子。長行云。又以他日於
牕牖中。遙見其子羸瘦憔悴。糞土塵坌。汙穢不淨。偈
云。於是長者。著弊垢衣。執持糞器。往到子所。二身近。
長行云。即脫瓔珞細軟上服嚴身之具。此上偈文不
述也。唯述更著麤弊垢膩之衣至除糞之器。偈云於
是長者著弊衣等。

言總與語等者。長行云。狀有所畏。語諸作人。汝等勤
作。勿得懈息。以方便故。得近其子。今半偈述方便附
近語令勤作。

言後別與語教示者。長行有三。一不令東西。後復告

言。咄男子。汝常此作。勿復餘去。當加汝價。二隨須即
與。諸有所須。三假稱父子。我如汝父。勿復憂慮。所以
者何。我年老大。今偈中唯二偈。述前別與語教示。三
段文中。唯述兩段。即是隨須即與。假稱父子。亦兼述
不令東西中當加汝價一句。餘並不述也。一偈半隨須
即與。後半偈假稱父子。且隨須即與者。長行云。諸有
所須盆器米麵鹽酢之屬。莫自疑難。至安意。今偈云。
既益汝價。述前不令東西中當加汝價也。問既言述
長行。長行無足油。何故偈文與長行不同。答長行有
之屬二字。含得多義。故云足油。飲食薦席。盡向之屬
之中。含得也。長行空言米麵。即以納生。此言飲食充
足。即與熟食也。并塗足油者。三藏和尚西國風俗。不
如此間。彼國闘則乘象。言多譬喻。行步塗跣至洗足。
洗足多故。事須塗油也。當日法華經向西國說所有
之事。故言油也。

言今言足等。問何名足油。答此有二說。一云。欲勤心
觀名因。禪定為果。亦此欲勤心觀。是足是因。因足有
四。名四神足。二云。修定之時。事須得欲勤心觀。此欲
勤心觀。但解四義未正名足。是之因。今取四禪根本
定。正為足也。神通為果。

言油謂八斷等。問何名足上油。答即八斷行也。一則
滋潤於禪定。二能除定障。喻如油。三能去風痺。八斷
行者。能除定障。得斷行名。

言即欲等者。列名也。一欲。三乘皆有善法。欲修定時。

事須於先起希欲心。二修定之時。先須得精進。能除
懈怠。滿善為業。三事須得信。信以心淨為性。若於實
德能三。不起信。因何得定。由有信故。所以得定也。四
輕安。調暢身心。安和適悅。正是定相應法。五正念。明
記前境。能除妄念也。六正知。能除愚癡。正知是慧。簡
不正知。七思。能䇿心。思量觀察。八捨。云何為捨。答精
進三根。令心平等。正直無功用住為性。對治掉舉。靜
住為業。二行相者。金云。引雜集論。四神足以五門建
立。一所緣境。即定心所緣。或小或多。種種神變事。二
神足體。謂三摩地。三神足助伴。謂勤欲心觀。四神足
修集。謂八斷行。五神足果。果中有三。一通達果。即真
俗二諦。二神足果。即六通。三功德果。即四無量。然此
八德名八斷行也。簡要依對法十二。總攝八斷。以為
四例。一加行攝三。謂欲精進信。二攝受攝一。謂輕。三
繼屬攝二。謂正念知。四對治攝二。謂思捨。

言初三為加行者。以欲精進信。而為次第。若以義正
之。即令信為欲依。欲為精進依。初修定時。先須有信。
既信之後。發希欲心。從此巳後。策勤精進。故此精進。
正名加行。信欲二種。是精進依。相從而說。亦名加行。
攝受有一。謂輕安。輕即攝受。安即攝心。身心適悅。故
能修定。故名攝受。

言正念正知者。即繼屬攝二者。正念正知。由正念故。
攝錄身心心所。不遊諸境。此念有二功能。一不忘所
緣。二安心一境。二正知者。有放逸生。能如實知。由念

攝錄於心。能引於定。故名資潤於定。此正念名繼屬。
正知相助。亦名繼屬也。

言不忘所緣安心一境。解念上功能。有放逸生。如實
知。故解正知上作用也。

言思捨等者。對治攝二。謂思捨二法。

言䇿心持心二種力故者。則云。䇿心謂思。惛沉起來。
令心丈下。事須䇿令不下也。持心謂捨。掉舉起來。令
心高舉。捨能持心。令不高舉也。簡要又云。或思能䇿
心。雙離沉掉。捨能持心。亦離沉掉。故名二種力也。由
前思遠離。起沉掉所行。以捨寂靜而住也。

言如去風痺等者(疵疪音同)。脚冷漺病(爽音)。障染者。即上所
言五種過是也。於中沉掉忘念不正知。並是隨惑。故
名染障。染如風痺。斷如油。能除冷風。八斷能除染障。

言或足謂戒者。第二解也。滋潤名油。足是戒也。戒為
諸行之足。故四分律云。譬如人毀足。不堪有所涉。毀
戒亦如是。婆沙云。尸羅名足。能資善趣。至涅槃故。

言油謂六支受學等者。雜集云。云何成尸羅。答能受
持淨尸羅故。初受名受。受巳防護名持。二俱受學處
者。白四羯磨等。名具受也。二百五十戒等名學處。皆
能受學。三善能防護別解脫律儀者。別防護身語七
支。防身語惡色不起。名防也。防護淨戒。令無缺犯者。
名護也。解脫是所求果。為求解脫。別別防護。名別解
脫律儀。四軌則圓滿者。三千威儀八萬細行。名軌則。
進正安庠如軌則。悉皆圓滿。五所行圓滿者。遠離五

種過。諸比丘所不應行。一唱令家。有人犯法。將此罪
人。巡歷郡邑。叫唱令人普知故。由習此事。佛不交過。
二婬女家。三沽酒家。四旃荼羅。此云執惡。亦名屠者。
五羯恥羅。此典獄。獄卒也。六見微細罪。起大怖畏。為
於小罪。生大怖畏。勿輕小罪以為無殃(云云)。具此六
種。令戒端嚴。一切善法因斯增長。故此六種與戒。為
油塗戒足也。

言滋潤戒者。此餘六支。得名油義。問六支即戒。何得
名油。答賴六具足。戒學圓滿。故得油。

言法食既充者。即經云。飲食充足。即長行盆器米麵
鹽酢之屬。今加足油薦席二也。無貪等者。三法相重。
解原義也。

言無垢稱云等者。問依何經教靜慮為床。淨命為茵
蓐。答疏云。無垢稱等四靜慮為床。因定發起無貪嗔
癡。如床上展蓆。此無貪嗔癡為能發。所發三業相重。
為茵蓐。

言淨命即是無貪等者。潞府此解未詳。理合無嗔癡
所發身業。名正業。無嗔癡所發語業。名正語。無貪嗔
所發意。名淨命。合此三種能發。名薦蓆。所發淨命。名
茵蓐也。若爾。正語業二。亦是所發。名茵蓐否。答經雖
不說。理取不違。

言獸所食者。莊生云。人食蒭秦。麋鹿食薦。蝍蛆甘帶。
鵄鵶嗜鼠。故知獸所食也。玉篇子電反。說文獸所食
草也。古有人神以薦答皇帝曰。所食何處。對曰。食薦

草。夏居水澤。冬處松柏。今謂應以薦草為席也。前云。
麋鹿食薦者。說文應蟹食也。山羊一角。古今[豕*曷]不直
人(犬買反)。有[狂-王+斛]或從蒙。今御史所著冠。是亦通(治蟻反)今
取於草。緣外國進獸來。時人不識。與種種物草不喫。
後與薦草。方喫。獸因草得名。名薦獸也。

言又床薦等者。薦藉也(子應反)。坐草曰藉。相假藉也。

言詳石者。誤也。牟云(詳亦反)。

言懎亦反。藉也(寂同)。

言假稱父子者。長行云。我如汝父。勿復憂慮。偈云。如
是苦言。汝當勤作。問長行都無苦切之言。如何偈云
苦言。答更增加功價。又應所須。何不得勤作諸事業。
再三苦令。名曰苦言。以子誘之。名軟語。即是佛愛語
羅睺也。若如我子。此在見道前。名如。如由似也。若入
聖巳去。名真子也。

言便成聖位者。長行有三。初入聖。即時長者更與作
字名之為兒。入見道。二住修道。爾時窮子雖欣此遇。
由故自謂客作賤人。由是之故。於二十年中。常令除
糞。三成無學。過是巳後。心相體信。出入無難。然其所
止猶在本處。今偈云。長者有智。漸令入出。經二十年。
執作家事。此偈中略無見道不述也。唯述無學位。經
云。長者有智。漸令入出。得二乘果。述前長行。過是巳
後。心相體信。入出無難。然其所止。猶在本處。此五句
即無學文。下二句偈云。經二十年。執作家事。此談彼
無學之人住修道事。似果上說因也。經字者。即是經

過經歷。巳經見道。過修道也。所以疏意云。文中唯有
學無學者。以疏意言。經過之義。今即令入出。昔曾經
二十年等。為有功故。後乃示其金銀等。言無學也。以
有二十年言。故云并修道。連下文長讀易見也。二十
年者。聲聞十法行十業道。為二十。又修道之中。加行
伏十惑。無間道斷十惑。為二十。又聲聞斷五下分五
上分。為一十。緣覺斷五下分。為二十。

言影彰見道者。疏意唯說無學。謂有二十年。言兼彰
於修道。今者以後影前。故言影顯也。若權言之。唯言
修道文。言漸令入出。若至無學文。何漸令。故言過是
巳後等。前云入學佛法。出利眾生。無怖無染。故云入
出無難。直說無學。今云漸令。故云修道也。證云。前長
行云。即時長者更與作字。名之為兒巳下。是便成聖
位。此文是即入見道位。爾時窮子雖欣此遇。於二十
年中。常令除糞者。顯入修道。過是巳後。心相體信。即
入無學道。今此偈中。唯後二位。為道無學道。雖無見
道。影顯亦有也。今既不述。文中略故。今不述見道也。

言示大不希者。長行有二。初示大。後不希。世尊爾時
長者有疾。自知將死不久。語窮子言。我今多有金銀
珍寶倉庫盈溢。其中多少。所應取與。汝悉知之。我心
如是。當體此意。所以者何。今我與汝。便為不異。宜加
用心。無令漏失。後明不希。爾時窮子即受教勅。領知
眾物。金銀珍寶。及諸倉庫。而無希取一飡之意。然其
所止。由在本處。下劣之心亦未能捨。今二頌述前長

行。初一頌述示大不希。示大中述。標文不述。所以者
何。今我與汝便為不以。下釋文。初偈示大者。經言。示
其金銀至令知者。般若會上。初說八部般若。有為無
為畢竟空等。名示其金銀故。名示大者後一偈。不希
者。經言猶處門外等者。四大聲聞將心由自戀自乘
涅槃。故云猶處門外。止宿草菴。

言止宿草庵者。小草舍有作菴。菴䕡草作舍也。廣雅
云。庵舍也。小屋之名也。

言第二段有七偈顯今獲得者。長行有二。初父付。後
子獲。前文付有二。初知時到者。經云。復經小時。父知
子心。漸巳通泰。成就大志。自鄙先心。後集付分二。初
命集。經臨欲終時。而命其子。并會親族等。後正付。後
正付。初牒首。後告今。且牒首者。即自宣言。諸君當知。
此是我子。我之所生。後告今。經忽於此間。遇會得之。
此實我子。我實其父。今我所有一切財物。皆是子有。
先所出內。是子所知。今偈中分二。初五偈父付。後二
偈子獲。且初父付中分二。初一偈半知根集族。後三
偈半正付家事。且知機集族者。長行云。父知子心。漸
巳通泰。成就大志。偈中述云。父知子心。漸巳嚝大。欲
與財物。三句述。路云。初三句述前。復經少時。父知子
意。漸巳通泰。成就大志。自鄙先心等。知根也。後三句
述前。臨欲終時。而命其子。并會親族等。集眾也。漸巳
曠大者。漸巳根熟。欲與財物者。與諸大乘。集族者。長
行云。即會親族國王大臣。至皆悉巳集。偈中文殊普

賢觀音勢至十五類徒眾。名即聚親族國王大臣剎
利居士也。或國王喻梵。大臣喻魔。剎利喻沙門。居士
喻婆羅門。或如自名國。是國王大臣剎利居士。皆如
自名也。

言三頌半正付家事者。長行正告中分二。初牒昔。後
告今。牒昔中有三。一牒最初發心喻。經即自宣言。諸
君當知。此是我子。我之所生。二牒退流生死。於某城
中。捨吾逃走。跉𨂲辛苦。五十餘年。三牒餘四喻。經言
其本字某。我名某甲。昔在本城。懷憂推覔。章敬云。其
本字某我名某甲。牒中還見佛喻。昔在本城一句。牒
不肯修大喻。懷憂推覔一句。牒化以二乘喻。示大不
希喻也。今頌三頌半。二頌述前正告中牒昔。後一頌
正付文。初有四。一初半偈牒最初發心喻。經云。於此
大眾。說是我子。此半偈述前長行。即自宣言。諸君當
知。此是我子。我之所生。此四句經文。敘最初發心喻。
二有半偈。退流生死喻。經云。捨我他行。經五十歲。述
前長行。於某城中。捨吾逃走。跉跰辛苦。五十餘年。四
句經文也。半偈化以二乘喻。經云。自見子來。巳二十
年。

言或在人天彼等者。安國云。人中天中各修十善業
道。名二十年。

言或在者。加行伏十惑。無間斷十惑。名二十年也。

言或斷等者。聲聞斷五上分五下分名一十。緣覺斷
五下分五上分。二十。


言或說等者。路云。得有學無學果。各修十法行。名二
十年也(上化二乘了)。

言一頌昔退大等者。一頌三个喻。經言。昔於某城。而
失是子。周行求索。遂來至此。牒中還見佛喻。不肯修
大喻。示大不希喻。

言一頌正付者。經云。凡我所有舍宅人民。悉巳付之。
恣其所用。述前長行告今父。長行云。忽於此間。會遇
得之。此實我子。我實其父。今我所有一切財物。皆是
子有。先所出內。是子所知。

言子獲者。長行云。世尊是時窮子。聞父此言。即大歡
喜。得未曾有。而作是念。我本無心。有所希求。今此寶
藏自然而至。今偈云。子念昔貧。志意下劣。領未迴心
時也。亦同前長者。知子愚癡狹劣。今於父所。大獲珍
寶。珍寶者。大乘功德。名珍寶。今日靈山會上。聞說聲
聞作佛。名於父所大獲珍寶。昔日得二乘果。一日功
德。不名為寶也。

言有為功德等者。問何名珍寶。答疏言有為等。

言無為真如等者。何名舍宅。答疏言無為真如等。意
言菩薩慈悲心名舍宅。智證真理。如人在於舍宅。即
同經言。思空勝義舍。智處慈心。如人在宅也。

言識達本識。未迴心前。不知有第八識。今迴心來。領
知第八識。因中為火宅體。勸出。又領果中轉本識成
大圓鏡智。勸入。或便知一切眾生第八識。皆如來宅。
天子以四海為家。佛以眾生為家宅。今悉巳領得。


言及獲寶等者。解經中一切財物等三句也。今日靈
山會上。聞道聲聞作佛。恰似無量珍寶不求自得。承
前有亦未曾有得亦未曾得。名得未曾有也。

言不合中還見佛等者。今頌中唯述示大不希。合餘
五段不述。准前疏意。中間逢佛。亦是佛子。初逢亦子。
故略不說。

言前長行中示大不希有三者。初知我樂小。不正為
我說。故不希。長行經云。然世尊先知我等。心著弊欲。
樂於小法。便見縱捨。不為分別。汝等當有如來知見
寶藏之分。今偈云。佛亦如是。知我樂小。述長行中然
世尊先知我等心著弊欲樂於小法。偈云。未曾說言
汝等作佛二句。述長行中便見縱捨不為分別汝等
當有如來知見寶藏之分。次一行述便見縱捨不為
分別汝等當有如來知見寶藏之分。次一行述長行
中樂於小法。經云。而說我等得諸無漏。成就小乘聲
聞弟子。得生空無漏。成阿羅漢。故我不希也。

言下有八頌頌第三等者。長行云。我等又因如來智
慧。為諸菩薩。開示演說。而自於此。無有志願。所以者
何。佛知我等心樂小法。以方便力。隨我等說。而我等
不知真是佛子。經言。最上道者。最上成即佛道也。

言佛三業等者。佛三業加被須菩提等。為菩薩說般若。
意欲令彼漸悟修行聞法。資大乘根。不分別說。汝有
佛分。名密勅也。世尊四十年前。不說二乘。於佛菩提
有分。我早不希。更處會中。毀責聲聞。我所以不希也。


言諸佛等者。問釋迦一佛與菩薩授記。何得言諸。答
釋迦一佛說法。與諸佛同。故釋迦一身亦得名諸。二
唯論一眾生共多諸佛有緣。多佛共起一个化身。亦
如丈六釋迦一个化身中多化身佛。釋迦一佛亦得
名諸。三菩薩過去逢佛說法教化。亦得名諸也。

言下第三有十等者。長行云。世尊以方便力說如來
智慧。我等從佛得涅槃一日之價。以為大得。於此大
乘。無有志求。今偈中十行半述。且初二偈標自巳滿
足。故不希者。四十年前總說解脫。我巳得訖。自謂滿
足。故不希。今日聞道。汝所得涅槃。是不究竟。如彼化
城。所以知是不實。所以知是不實。所以迴心忻趣也。

言內滅等者。菩薩兼濟眾生。故內外俱滅。二乘之人
但滅自惑。不滅他惑。故名內滅也。或內證人空之理。
有餘涅槃名內滅。滅理與疏同了。此涅槃以為究竟。
所以聞淨佛國土教化眾生事。不希也。

言初三頌半於佛境等者。潞府。初二偈於佛境。後一
偈半於佛智也。牟云。准般若經。對如來說。理智俱名
佛境智。不必境與智別也。

言初二頌偈等者。所以者何一切諸佛皆悉空寂。空
觀也。無生無滅無大無小。無漏無為。無相觀也。如是
思惟不生喜樂二句。結上二觀空無相也。作滿足心。
故不希也。須菩提。觀二乘體本來不生。體既是無生。
復何有滅。名一切諸法皆悉空寂。

言二我既無等者。我及我所。非人法二我也。無大無

小者。謂於真境。無大可欣。無小可厭也。無漏無為者。
觀真境時。心與境冥。理與神會。不見能證智所證理。
所以疏言。觀諸法空。空觀即是體。一切諸法皆悉皆
寂也。

言捨離貪著等者。一行半述無願。經言。我等長夜至
無復志願一行。此無願觀也。而自於法謂是究竟二
句。結於無願觀。向上不希也。

言遂於佛智等者。佛本來交二乘。觀苦集因果。有為
向上不貪求。二乘之人。遂於佛身無漏。有為向上亦
不願求。此錯悟解大乘觀行。則不如此前疏言。二既
無有。即是我及我所也。問大小乘明空何異。答四解。
一大乘教中明人之與法本性智空。空義則廣。小乘
法中。但明人空。未顯法空。空義則狹。二云。小乘法中
但明三界內空。空義則短。大乘教中明三界內外一
切皆空。空義則長。三云。小乘之人但見於空。不見空。
空義則偏。大乘菩薩見一切空及以不空。空義則正。
故涅槃經師子品云。初聲聞緣覺見一切空。不見不
空。不行中道故。不見佛性。智者見空及與不空。故名
中道。名為佛性。四云。小乘之人滯空則皆於存人。有
則失於空。即是取捨之心。斷常二見。空義不中。古德
偈云。若有所受法。即斷於斷常。大乘菩薩不壞假名
而說實相。即有而常空。不動真際建立諸法。即空不
滯有。心既不著有無。遠離斷常。即是中道正觀。空義
中。謂於真境。無大可忻。無小可厭。觀真境時。心與境

冥。理與神會。不見能證智及所證理。

經言我等長夜修習空(至)有餘涅槃者。意道得有餘
涅槃迴心向大。名報佛恩也。

言驗文意者。意言得有餘涅槃迴心向大。非如古師
得無餘涅槃再起迴心。無此道理。若入無餘。何名報
佛恩(此說不定姓也)。

經言道師者。佛也。見大根未熟。且捨令修二乘也。

言非曾不勸者。十六王子巳教大乘心。二萬佛時曾
受大乘化。疏約今生巳來未曾觀也。非前前世不觀
也。

言下有十偈合今獲得者。長行喻文云。復經少時。父
知子意漸巳通泰。成就大志。自鄙先心。臨欲終時而
命等。長行合文有三。一知佛不恡大乘故得。經云。今
我等方知。世尊於佛智慧。無所恡惜。此上標經云。所
以者何。我等昔來真是佛子。而但樂小法。若我等有
樂大之心。佛則為我說大乘法。二知佛唯以大乘化。
故得今此經中唯說一乘。而昔於菩薩前。毀呰聲聞
樂小法者。三結領今得。是故我等說本無心有所希
求。今法王大寶自然而至。如佛子所應得者皆巳得之。

言初三頌法喻者。今三偈總述初段文。此中小意述
前。而但樂小法巳上文。此中大意。述前長行。若我等
有樂大之心。佛則為我說大乘法。今偈中經云。如富
長者知子志劣。以方便力柔伏其心。此一偈初小也。
經云。然後乃付一切財物。半偈真實也(此上一行半喻了也)。


言一頌半法者。經言佛亦如是等一行。初小也。經言。
調伏其心。乃教大智。大也。

言下七偈明今獲得者。長行經云。今此經中唯說一
乘。而昔於菩薩前。毀呰聲聞樂小法者。然佛實以大
乘教化。是故我等說本無心有所希求。今法王大寶。
至所應得者皆巳得之。

言初一頌半總辨者。經云。我等今日得未曾有。得亦
未得。有亦未曾。此上一偈法也。如彼窮子得無量寶
半偈喻也。

言初一偈總辨先得果者。經言。世尊我今得道至眼
者。簡要問須菩提仍未入十信初位。如何乃言得果
體。答得大乘教。名得果體。或據當得名得。或得之因
故。

言後二偈。今得果是實者。初偈說昔時持戒為因。今
得大乘果報。後偈昔時修梵行。今得大乘果報。若未
迴心即不得記。

言初一頌得真實聲聞等者。經言。我等今者真是聲
聞。四十年前。不得名真聲聞。今日方得名真聲聞。以
佛道聲。聲屬於佛。令一切聞。聞屬眾生。此聲聞二字。
令取他名。名有財釋也。

言後一頌半得真等者。經云。我等今者至應受供養
者。三義之中。應受世間供養也。

經言世尊大恩以希有事等者。此一頌半明慈悲恩
深難報。金云。佛有三恩。一說五戒十善。拔三途苦。與

人天樂。名小恩。二說二乘教。拔三界苦。與涅槃樂。名
中恩。三說一乘。拔二乘變易苦。與大般涅槃。為大
恩。嘉祥云。有十恩。一普共結緣恩。我本立誓願。欲令
一切眾。如我等無異等也。二別共結緣恩。我在十六
數。曾亦為汝說等。三隨逐有情恩。長者聞巳驚入火
宅等。四隱本垂末恩。即脫瓔珞細軟上服等。五思惟
救濟恩。於三七日中思惟如是事等。六捨深說淺恩。
次冷水灑面令得醒悟等。七隱一說三恩。無二亦無
三除佛方便說。又於一佛乘分別說三。八付財密化
恩。爾時窮子即受教勅。領知眾物。而無希取一飡之
意等。九陶練小心恩。佛勅我等。說最上道等。十委付
家業恩。今我所有一切財物皆是子有。先所出內。是
子所知。復有四恩。一授我聖胎恩。二長我法身恩。三
長時不倦恩。四莊嚴成佛恩。又諸恩不離三業。如今
者世尊從生及出家。身業也。得道者意業也。轉法輪
者語業也。又經言。以希有事至誰能報者。鹿野菀中
從外道化入小乘。名小恩。般若會名中恩。今說法華
經名大恩。

言時長處廣等。時長者。大通佛時直至于今也。處廣
者。二萬佛時遍起身教化。名處廣也。行滿者。二利具
足。心勤者。六返觀眾生。苦巳利人結也。二時長。三大
劫。處廣通遍十方。行滿二利圓。心勤。晝夜六返觀眾
生。苦巳利人。八相成道也。

言昊天之恩者。詩云。哀哀父母生我劬勞。鞠育之恩。

昊天罔極。意云。我欲報父母之昊天。敬心無巳也。爾
雅云。春為蒼天。夏為昊天。秋為旻天。冬為上天者。言
如陽氣昊大也。

言初二頌六種內者。手足為二。如頭頂禮敬為三。若
以頂戴為四。兩肩為五。盡心恭敬意業。此名六。

言二頌以四事者。一美饍。二寶衣。三臥具。四湯藥也。

經言無漏等者。無漏即四智菩提。無為即一真法界。

言藏報身等者。解經中能為下劣實得自受用身也。
有說他受用。非也。顯化相。即丈六身。隱妙理者。四十
年前不說大乘也。揚麤義者。即小乘也。嘉祥云。久證
大乘。為鈍根故。忍而不說。如淨名經云。釋迦如來隱
無量功德。以貧所樂法。度脫眾生也。

○藥草喻品

言今佛還為以喻述成者。問此中喻說。何處是述成
也。答初讚印是云佛如長者。舉少可以喻大。

言二者論說對治等者。此品不同前來譬喻信解品
為二。有學凡夫。今此大乘。頓悟小菩薩。聞世尊初周
說十方佛土中。唯有一乘法。無二亦無三。又處處會
下毀聲聞。又聞說中小二子不止羊鹿。同上牛車。不
會如來說教。意生得乘同病。作是念。唯有大乘。無別
聲聞緣覺也。世尊為說雨喻破之。天雨是一。三草稟
潤。生長不同。甘草得雨唯甜。唯知天雨雨甜。不知天
雨到黃蘗之中。即黃蘗得雨光。唯知天雨苦。不知天
雨到蓼子之中辛甘。草既甜苦。辛刺不同。天雨恰似

隨他甘草黃蘗等。蓼子亦成甜雨苦雨辛雨。如來教
化無是一般。由眾生根性差別不同。教法被根。遂有
三乘五乘差別。破乘同病也。此論家偏說雨喻。喻一
味之法。對根有三乘五乘差別(上敘論意下消論文)。

言七慢中第三等者。唯有大乘種性。發大乘心。名大
乘人。三乘五乘總信。今唯取信大乘。不信二乘。名一
向增上慢。二乘功德名增上法。向彼增上法上起慢。
名增上慢二者。少得謂多得。名增上慢。三乘之中。修
行大乘兼信二乘。名得。三乘之中唯信大乘不信二
乘。名少得。將謂總解盡一切佛法。名多得。慢者恃巳
凌他。恃彼所修。唯有大乘。無二乘。說向他人。名增上
慢也。故說雨喻也。問破乘同病。只合說藥草喻。如何
說雨喻耶。答經家正取所滋三草破病。論家偏舉能
滋顯所滋也。

言前譬喻品為等者。正明病生處也。譬喻品是信解
品病生處。藥草喻亦破前二品病也。前譬喻品為治
人天內外果顛倒。而求佛言。此人天果。俱是大宅。次
信解品治二乘有學執。我乘與如來乘等無差別。問
因何生得此病。答初周聞說聲聞得授記。又聞世尊
說三人同坐解脫床。聞第二周說火宅喻中長者牛
車三子同上。三子若別。即合小子登羊。中子上鹿。大
子昇牛。今三子既互等上牛車。明知不別。法中論。聲
聞緣覺菩薩。總得授記。明知我乘與如來不別。述所
修二乘法。更不要迴心。不修大乘行。便擬取佛果菩

提涅槃。若望如來意言等者。即迴心巳去究竟成佛
即等。若不迴心。聲聞二乘與大乘元來別也。既執未
迴心前。我乘與如來乘等。故說窮子與長者既別。二
乘與大乘各異。故知二乘未迴心前。與大乘差別。為
破初執。說窮子喻也。信解品病。從譬喻生。藥草喻病。
從信解品生。現信解品窮子領長者家財。便有一類
小菩薩。執唯有大乘。無別二乘也。若望同。事須迴心
巳去。窮子領長者家財。若未領巳前。實別大乘頓悟
小菩薩。見窮子迴心巳去。領長者家財。便執未迴心
前。又同也。離大乘外。無別二乘。故說藥草喻品。以破
之。故此品來。所以疏言。今此品為對等。正是當品來
意也。

言故彼論言第三等者。正引論文證。疏言故字者。由
前三品經文唯說一乘生得諸病。此品破之。故言故
也。

言令知種種異者。五乘不同。名種種。問何誰教知乘
異。答疏言。諸佛如來平等說法。此教同也。

言隨眾生善根等者。隨彼眾生五乘本新善根種子。
而說五乘法也。人天乘即五戒八戒等。三乘之人三
無漏種子善根。如來說法是一般。三乘人各發自乘
心修心。修自乘行。乃至無種姓人。但以人天善根。而
成就之。正解乘異也。

言意顯一雨等者。章敬云。一不知同。二不知異。且不
同者。一切草木稟潤生長之時。不知所依地是一。亦

不知能滋天雨更無兩般。若知異者。各各自家開華
著葉。不知諸草開華著葉與自不同。雖一地所生一
雨所潤。而諸草木各有差別。聲聞不知緣覺根性。緣
覺不知菩薩根性也。初解同稟潤各異。後解同不自
覺知。若是瑞草。能知地能生長。天雨普潤是一。此況
迦葉。此於藥草。經云。汝等迦葉甚為希有。能知如來
隨宜說法。能信能受。知根同異也。此是喻意也。言意
顯一雨雖同。解前行平等說法也。三草二木生長各
異。解前行隨眾生善根種子生牙。故喻也。言佛教雖
同。前一雨雖同也。三乘二聖發修亦別者。此間藥草
品。解三乘與諸處別也。菩薩大。聲聞緣覺居中。人天
乘小。二聖即二木。發修亦別者。三乘二聖合前三草
二木也。

言發修亦別者。合前生長各異。生長各異者。松栢千
年長蓬蒿即易。菩薩三大劫修行。二乘三生六十劫。
四生一百劫。名發修亦別也。問三乘差別道理可然。
如何是二木別耶。答雖同大乘所修之行。淺深麤細
別也。

言有為機器等者。問何故方便譬喻信解品皆言唯
有一乘無二無三。此間藥草品何故言三乘五性各
別耶。答如來四十年前。及前三品中。說三乘無異者。
約三乘法身同故。唯有一乘。若約有為乘。三乘五性
各自差別也。意言乘有差別。不得將無為理說。若對
無為理。教唯有一也。有為簡無為。機器簡理。理不能

顯教之差別也。將機器對教意。菩薩有三乘五乘異
故。問前之三品言唯一無二。豈唯約無為。不說有為
耶。答所以疏言。亦有決定二乘者故。且不定性人未
迴心前。教對有為根性。尚得成三乘五乘差別。況更
有定姓二乘根教。對二乘根。差別義極成也。又前三
品。約迴心巳去。說教唯有一。今藥草喻斷未迴心前。
乘有差別。問爭得知。答疏言。由機性殊等。前來有三
重。一若對無為說乘無別。若對有為說乘有異。二對
不定姓人說乘無異。若對定姓說有異。三不定姓中。
迴心即不異。未即有異也。

言勝鬘云攝受者。證五乘差別也。攝者包含義。受者
領納義。教理行果。義非邪妄。名正法。善男子堪能荷
負四種重擔。地能此四種重任。況菩薩教化四乘眾
生。四種者。一海。二山。三草木。四眾生。攝釋三解。一約
障有輕重。海最重。況無種姓眾生煩惱最重。諸山次
輕。喻聲聞惑障故輕故。三草木次輕。況緣覺根利一
坐斷惑故。四眾生最輕。況菩薩雙斷二障惑最輕故。
二義。海況菩薩。理性深廣故。山喻獨覺。樂處寂靜神
通最高故。草木喻聲聞。春榮秋落更不生。況聲聞後
有盡故也。眾生況闡提。但有人天性生得善根。力微
小故。三義。海喻無性人。生死深遠故。山喻聲聞。堅執
不斷故。如山也。草木況獨覺。神通障輕故。眾生況菩
薩。障輕少故。

言涅槃亦言等者。此證有三乘也。聲聞弟子皆言巳

作佛時。諸弟子不解我意。總不作佛。亦不解我意。方
知有作不作。方解我意也。

言依人運載(至)異等者。此正是此品意。此品意正取
教。若直顯說教有差別。佛說法元來一味。便違佛法
道理。教上亦無差別行相。教為能運。人為所運。教隨
所運以運以立名。車是一般。載炭名炭車。載柴名柴
車。隨所載物以立名。教元來是一般。載人天名人天
乘。載聲聞乘名聲聞乘。運三乘五性眾生。教向上有
三乘五乘差別。天雨本來是一。隨彼所潤草木。恰似
天雨亦有三般雨般差別相似也。

言三者方便品初標智等者。雙標理智。二皆甚深。譬
喻信解品釋也。譬喻品中偏釋彼理甚深。三車是理。
宅中唱三。門外等與牛車。是理甚深義。信解品中四
人領解。

言實一者。唯大富長者財寶無量。窮子領長者家財。
二乘迴心作佛。

言假三者。三乘唯有名字章句。而無實義。此前二品
正會理甚深也。教門甚深。都未悟解。此品之中正會
四十年前阿含甚深。即昔三教對根說故。

言如說四諦者。例成也。如說四諦本質是一。三乘人
緣時行相不同。成三乘教法差別也。觀智不同也(法輪
章說)。

言第一為顯種子等者。引論文也。意顯種子無上。不
能破病。但顯法體尊高。即無上義段。問菩薩謂有乘

同病。故說乘差別以破之。今更說雨喻。明天雨是一。
莫增菩薩乘同病耶。答所望不同。說能滋天雨是一。
與四大聲聞。述成說所滋三草各別。破頓悟菩薩病
也。

言然於其中等者。二十品明十無上。於中七品具二。
殘餘十三品多是文殘。藥草喻品種子無上通二殘
者。且一是文殘。本來破乘同病說。三草少根少莖少
枝小葉中大(各三云)。只此三草文。便是破病了。向大草
之中。分出二木。諸樹大小隨上中下破病。只要大草
不要二木文。二木文不能破病。但顯得地前地上大
小差別。二木經文與大草文各別。二木經文不能破
病。故名文殘。

言此是義殘非是文殘者。本來明大草文。次所以地
前地上相形立大少二木名。離却大草經文。無別二
木經文。二木經文被大草喻文破病處巳用訖。今却
借彼二木經文。顯法體尊高種子無上義。此無上以
不能破病。藥草喻家收不著。是喻家殘義。文即不殘
故。是義殘也。問七喻之中有雨喻。十無上內又更重
說雨喻。二種何別。答十無上內。只是重引前七喻之
中雨喻。兩處雨喻。文同理別也。十無上中雨喻舉文
取理。理即二木。顯種子無上義。即是舉能滋。取所滋
也。七喻之中雨喻。舉所滋根性。顯能滋教有差別。破
頓悟菩薩病。

言又更重說仍等者。攝云。仍字誤也。應為乃。牟云。仍

字亦不妨。仍者。重也因也。七喻之中巳有雨喻。十無
上內又更說重。因者所以義。正是仍字。仍名為殘也。
文屬雨喻中。三草破病文。早巳用訖。教下所詮義。種
子無上。無上義仍名義也。

言前說雨等者。即七喻之中雨喻也。

言普潤三草者。合知天雨。亦有差別也。所被根性三
乘別。顯能被教亦有差別也。令知乘異者。即教也。

言今說雨喻者。巳下十無上中雨喻也。前七喻中雨
喻。論家立名。舉能滋天雨是一。顯所滋三草破乘同
病。後十無上中雨喻。舉能滋天雨。取所滋二木。顯種
子無上。名義殘也。

言三草之中形於等者。二草即二乘也。菩薩名大草。
二乘名中。人名小草。就大草之中。自位相形。加名二
木。

言所望義別者。大草正能破病。望乘同病。名破也。二
木但顯法體尊高。望無上義。名二木。望中小名大草。
大草喻中攝不盡。名殘。問為是文殘。為是義殘。答通
兩說。一云。是義殘。以彼二木無別經文。經文攝屬大
草。大草經文向下詮著大草能生長義。則是大草喻
家所收也。傍邊有一分自類相形。顯法體尊高義。大
草義中收不著。故名義殘也。如律師解羯磨。律師中
收。又兼解論義。便屬法師。便是律師之中一分殘。義
名殘也。

言或是文等者。大草文屬七喻之中雨喻文。二木文

屬十無上中種子無上文。問大草與二木何別。答大
草約種子。二木約現行也。

言前後別者。依法華論中。前文明雨喻。後文云諸樹
大小。隨上中下解無上。前後文別。故文殘。是彼雨喻
破病之殘文也。

言此大種子者。問何名無上。答疏言此大種等。即種
姓地也。得雨滋潤者。地前逢善友聞教也。體用弘廣
者。二解。一者。此種子體。形對二乘自位尊高。名體弘
廣。二者。用能生當來自受用身現行。廓周法界。却向
種子向上。說用廣大尊也。後得果殊者。佛果體是無
上。今種子感無上果種子。得無上名。非取後時所生。
後時所生自屬業果菩提無上。

言論引經言等者。我身即佛身。佛身即大乘所攝。四
智菩提無漏種子。唯大乘有名。不離我身。即此種子
現行。二乘所無。得名無上。無上尊。唯大乘有也。

言若種若現等者。通妨也。問大乘之中有教理行果
四法。今取何法。得名無上。答疏言若種等。若種者。地
前種姓地并登地巳去無漏種子。名種也。若現者。登
地巳去二空智無漏現行。名若現行也。若因者。地前
種子登地巳去現行。名若因也。若果者。即生自受用
身現行菩提涅槃。名若果也。如四法雖皆不離大乘。
總言無上。今取大乘無漏種子。以為因本。問餘九無
上亦通教理。此何不取。答既言種子。必有生長義。教
理不能生長。故不取也。


言去疾者。切差呂反。屬能去。近據反。即屬所去。

言去疾神等者。以用故稱藥。就體稱草。體有生性。用
有治能。有生性故。可以喻長大道。有治能故。可以破
少執。

言一有藥非草者。即是鳥蛇金百藥等。能治病故。名
藥。無生長故。非草。法中論。教理果三。聞即罪滅福生。
名藥。無生長故。非草。二有草非藥。如稊稗等。有生長
義。名草。不能治病故。非藥。三塗業種及諸染心種。雖
有生長。名草。不能違害惡故。非藥。問准新修本草及
諸部。都有八百五十種。於中草藥約有三百般巳來。
餘有五百般。是藥不是草。即石藥及虫類等也。此攝
天下草不盡故。有非藥之草。問四分律云。得叉尸羅
國有醫。姓阿提梨。字賓迦羅。極善醫方。耆婆童子於
彼受教。經七年。師欲驗其醫道。與一籠令其採藥。於
城四門面一由旬。有不堪作藥者將來。童子數日空
籠而歸。無有不堪作藥者。師驗醫道巳成。又娑沙說。
色界中唯以發雲為地。故無樹木藥草。欲界之中眾
生多病。故於地多生草木。准此二解。一切草無有不
是藥者。如何言是草非藥耶。答律中說。雖是草皆藥。
而非一草治一切病。冷藥能治熱病。望患冷人。不是
藥。熱藥能治冷病。望患熱人。不是藥。望不怡病處。但
得名草。不名為藥。故有非藥之草。言約多分說。一切
草皆是藥。其中少分亦有是草非藥。又毒藥良藥總
取。又即一切草皆是藥。今唯取良藥。故有非藥之草

也。娑沙云。但言眾生多病故草生。不言一切草皆是
藥也。牟云。一切草皆藥者。唯耆婆知。餘人不知。今取
眾人共知。故有草非藥也。法中既說三塗種子反害
眾生。可同有毒之草也。既非良藥。非是此明也。三有
草亦藥者。即人舉甘草等。法中論。三乘無漏行及人
天善種三乘行。能斷煩惱。故名藥草。從種生現。從因
向果。漸次生長。故名為草。人天善行五戒十善。能治
煞盜婬妄。名藥。稟教生長故名為草。四非草非藥者。
如塼石瓦礫等。法中取虗空非擇滅無為。不是此間
所要。故不取。

言所喻亦爾者。此一句法合也。三草是能喻。根性是
所喻也。亦有舉能喻藥草。取所喻根所性也。舉所證
理。顯能證教。有差別也。

言不取餘石藥者。簡前句中有藥非草喻。上說金石
藥等能治病故。名藥。無生長義。故非草也。教理果三
亦爾。教是名句文。無生長義。非草。聞者罪滅。能助行
斷惑。名藥也。或依教悟理。依理起行也。教能與力義
邊。名助行斷惑也。理者真如之理。其體一。定性離煩
惱。名斷。果者果法。果法不增。鎮巳伏故。名斷也。此三
是藥非草也。今取藥。稟教修生。名草。不取餘石藥。教
理果但名藥。不得名草。所以簡之不取也。不取石藥。
簡初句有藥非草句。兼前第二句。有草非藥句。但簡
却前二句。第三句自成也。

言世出世種等者。總標有漏無漏也。世即人天。出世

即二乘無漏種也。

言今取人天等者。重釋也。人天善種者。福業不動業。
三乘無漏種子。并無漏現行。是藥之草。簡有草非藥
句也。違害惡故者。此解藥義。如前三乘聖種違害煩
惱業。人天種子違害三惡趣。總名為藥。不取生死惡
道草種者。三惡趣種子雖不稟正教生長。還能稟惡
教生。故生長。此是毒藥不能治病。不名藥也。

言不稟正法等者。問三界五趣皆有種現。何故不取
三惡趣種。答三惡道種不稟正教。法雨滋長。既不能
顯。教有差別不能破病。故不取也。

言意辨三乘等者。問何以不欲普明諸種。答有二說。
一者。五乘種有生長破病。則取也。三惡趣有生長。是
草不是藥。故不取。二本欲明三乘稟教差別。破執一
之病。不徒以普明諸種子也。稟正教則取。不稟正教
者不取也。

言是藥即草等者。簡前顯有藥非草有草非藥二句
也。

言以別簡通者。章敬云。藥是通名。草是別名。以草簡
藥。唯取是草之藥。不取是藥非草。是通名。藥是別名。
以藥簡草。唯取是藥之草。不取是草非藥。為通別義
乃周圓。諸抄唯取後之草草。義解通別也。是藥之草。
依主。疏意偏簡是草非藥者不取。

言若云此下明者。破古也。古人藥之與草。兩體各別。
藥喻能滋之雨。草喻所滋之根性。藥喻教。草喻根。能

所合說。名藥草喻。疏主破古師藥與草別。將教況藥。
持草皆比根者。三塗種亦名草。豈一切草皆為喻耶。
故知不爾。問下云為毒所中。何妨毒藥。答不稟雨只
言為毒所中。不言藥也。問飲他毒藥。即名藥。何不言
藥。答今取治病藥為喻也。以彼毒藥。不正宗雨故。然
不離難天雨亦滋諸毒藥故。今解但取一分治病藥。
智者不難喻。今又解。一切藥草。皆稟雨生。為毒為良。
但由和用也。故皆為喻也。如因聞經起謗。即資毒藥
也。

言由此故知等者。疏主義取藥之草。體是一故。藥即
是草。俱就所滋以立名。

言此以二義為喻者。此解喻意。破頓悟菩薩乘同病。
一者。稟雨生長各異。開華布葉不同。顯天雨差別。三
乘人聞教行。取果不同。本是一般教。所稟各異。成三
乘五乘差別也。少根少莖等。二云。天雨是一。稟雨生
長互不相知。甘草不知黃草苦。黃蘗不知蓼子辛。三
草二木各不相知也。三乘之人稟教修行。各不相知
上性下性中性也。少菩薩自家根性尚自不知。況知
他眾生有上中下性。眾生既不知。豈令執乘是一耶。
經云。如彼卉木藂林諸藥草等。而不自知上中下性。
又十地菩薩亦能分知眾生根性。此亦不然。此說凡
夫少菩薩有執。不知根性。若是大菩薩。知眾生根性。
而亦不執乘同也。

言三根亦爾者。問菩薩云何不知。答涅槃云。十地菩

薩不能明知眾生佛性。此為良證也。

言答論說能滋之法。故言雨喻。論家偏說能滋。影取
所滋三草也。經說能喻藥草為名。影取所喻眾生根
性也。論家取雨喻。能滋天雨是一。會教。是同與四大
聲聞述成。經家取所滋根性差別。破頓悟菩薩病。正
是三周本意。經家以藥草為因。傍破頓悟菩薩執乘
同病。如來述成是正。破病是傍。本來三根聲聞執三
乘五乘各目別如來與說十方佛土中唯有一乘法。
聲聞聞此。遂便悟解。迴心向大。佛與說天雨是一述
成。若與說三草。更增其病也。又為頓悟菩薩說三草。
破乘同病。若與說教同。更增其病。何成破病也。

言經取能喻之體者。即三草也。以破彼種。彼種即頓
悟菩薩病。執他不執自也。

言倒者以乘等者。倒者顛倒。三乘五性實有差別。執
有一故。名為倒。

言破者以機等者。據實。如來所說。其法一味。若不對
根說。難作差別行相。所以如來說根有差別。為破根
既有別。教亦有異也。

言故假所潤藥等者。天雨為能潤。藥草為所潤。教為
能滋。根為所滋也。

言由此不標等者。即不同論家名雨喻也。亦不雙舉
者。即不同古師言。雨草從約少。稟潤生長。說名草少
也。木約成長巳後。說名木大。中少二草但得名草。不
得名木。大草方名為木。就大草中木。若少未成。但得

名大草。不得名二木。至後成長時。方名為木。亦名大
草。法中論。大小菩薩俱是大草中收。只緣自類相形。
分出二木也。有是二木。兼名大草。有是大草。不名二
木。猶如種姓地菩薩。但得名大草。未得名大木也。顯
通三乘。三草總取。不唯於大。此簡不取二木。為品題
也。顯潤生長。況種子成就。喻現行。但說稟雨生長。名
大草。顯差別。不說成熟。即是不取二木也。

言有解云藥者。此重答前問也。初問意云。論雨喻。經
何不同此。答云。藥者是雨。即草喻根。將法喻雨。二義
雙舉。即論狹經寬。故無有難也。二云。但答後問。前答
云三草破病。二木不破病。故不名藥木。品意取藥草。
草中三種破執一之病也。若言二木。即不破病也。

言二既雙彰者。答前問雨及藥草為二。答彼問。即草
木為二也。

言文雖不然者。經文不說。以雨喻藥。以草喻根。據其
道理。亦不妨也。准理。根同病行。教名法藥。何失也。

言又前譬喻等者。引例證也。前譬喻品亦有所猒火
宅所欣三車。本論唯約所猒火宅。但言火宅喻也。今
此品。亦有能滋之雨。所潤之藥草。何妨唯取所潤。但
言藥喻品。又彼以欣猒雨。雨門譬喻義齊。合明譬喻
品。此藥草破病義齊。合為藥草喻品。理甚一種也。

言品末二頌者。今為汝等。說最實事。諸聲聞眾。皆非
滅度。汝等所行。是菩薩道。漸漸修學。悉當成佛。

言先讚仰者。緣前窮子品中。四大聲聞。將長者喻於

如來。我等皆似窮子。領解如來功德。世尊所以向藥
草喻品之初讚印也。初讚者。爾時世尊。告摩訶迦葉。
前品最初告須菩提。以能說般若經。窮子領財物。正
是般若會四須菩提所說之事。所以告須菩提。二者
須菩提能作三空觀門。所以偏告也。今此間獨告迦
葉。有二意。一年最長。二者前品偈文。是迦葉說。偈聲
亦絕佛便說此品告也。言勢相接。故獨告迦葉。及諸
大弟子者。指餘三人。更不指多人。以餘三人同心合
意。領窮子喻。所以兼指也。

經言善哉善哉迦葉善說等者。善哉善哉迦葉善說
如來真實功德。讚也。

經言誠如所言。誠由實。如所言此一句。印也。問何故
兩遍善哉善哉。答嘉祥言。兩言善哉。述其言巧。誠如
所言。印其事實。紀國云。初讚領權。後讚領實。故重善
哉。問靈山說法。佛身盡是化相功德。如何言實功德。
答只是讚歎迦葉領如來權實道理。設使是化相。依
實而說。一三權實。亦名真實功德。又能將長者喻如
來。二乘比乎窮子。大乘功德多。故財富無量。二乘功
德闕少。由如貧里。四無量心為寶帳。長者尊崇。二乘
涅槃。如門外止宿草菴。自念貧事。七聖財為金銀珍
寶。五分法身為香水灑地。說七覺功德如散如華。三
乘聖眾處處宣揚。如客利豐廣。果位功德滿故。如倉
庫盈溢。妙願及力。如臣佐吏民。八萬四千眾行。如牛
羊無數。心持四攝。如執白拂。二利功德。如出內取與。

乘生空教顯理不圓。如眇目。聖智短故稱矬。相好闕
故如陋。

言訝言合理故等者。即是世尊讚嘆迦葉。善哉善哉。
迦葉善說如來真實功德。訝音(五亞反)嘆也。說人身上
美事。故名訝。嘆訝迦葉出言。合於權實道理。誠如所
言者。章敬云。誠由信也。即是忍義。若恐二乘人作念。
我知世尊功德盡。恐二乘人生慢心。所以第三更嘆
如來自身功德。所以經言。如來復有盡等。汝所說者
少。不說者多。故言復有無量無邊功德也。

言說不能盡者。如虗空經偈言。十方虗空由可步。四
大海水由可量。一切眾生心可同。如來功德說無盡。
又云。假使一千頭。一頭千口。一口千舌。能種種音聲。
於千劫中。讚嘆佛功德。所嘆者少。如一微塵。不嘆者。
如大地微塵也。

言顯彼尚等者。解第三段經文也。佛同長者。汝將長
者況如來。以少況大分相似。汝同窮子。聖德微亦許
同。一者。二乘人比窮子。未必全似。少分似故。微亦許
同。二云。二乘人聖德微少。實同窮子。故云微亦許同。
或言漸亦者。約迴心後。漸巳通泰。金銀倉庫漸與長
者同。二乘功德。既迴心巳。漸漸亦同於如來矣。領家
事後成佛等好也。

言法中有四等者。疏主法述中。科此四段。行相極不
相當。疏主准下喻文。合文述著此間經文。所以科出。
將下喻文合文。反照此間經意。方知分明也。


言於法自在者。經云。若有所說。即是佛與於世。若不
出。因何有說。

經言如來是諸法之王。王者自在義。所說不虗。故稱
為王。若出言虗誑。何名自在。若不自在。不名法王也。
亦如講人。於所解中。講無滯。方能宣說。

言二法利群生者。經言。於一切法以智。至而演說之。
名法利群生。經言一切法者。真如與一切法為所依。
名一切法。

言以大悲智者。何名智方便。答於無言說法上。以名
相說。故名方便。問本來是無名相法。強安名相。加諸
法體。何名方便。答說法若不稱法體。不名方便。所說
法與所證法同。故名方便。

言能善說之者。解經而演說之。演者水長流貌。從根
本智證真如理。理上有塵沙萬德。從根本智起後得
智。云自利。後得變影緣。如塵沙萬德。皆而此自利後
得智中帶起來。如鏡中像。利他好得安名字說。問莫
說證底法不著。答其所說法皆悉到於一切智地也。
離名相法。即是經中於一切法也。相國云。即三性法。
如來本智。證阿賴耶識性。即圓成實。後得智中。了賴
耶識相。依他以二空為門。了遍計性情有理無。了此
法了。皆由本智。本智為依方便起後得。後得能說十
二分教。如本後智所證之法等無有異。四大河流至
天池等。

言所說之理契等者。解經中到於智地也。有二解。一

根本智證得後。說說合證。故名到。智地者唯真如理。
二云。眾生聞如來教。觀理起行。依行起智。證著真如。
證到佛果地。通菩提涅槃。名一切智地。後解通理智
也。

言教順於理者。即說合證故。不同外道我以飲甘露
成就不死藥。即教不順理。乘此寶乘。直至道場。行亦
不虗。名理順行。又佛子行道巳。來世得作佛。若將二
乘教。望大乘理等。皆非順也。大乘望亦爾。

言以此普滋者。將到地之法。滋潤彼三乘五性也。

言由識空有之法者。解受道有殊。經言。如來觀知一
切諸法。至深心所行。正是受道有殊。若不知根。何能
受道。問如來因何說法。到一切智耶。答如來觀知一
切法之所歸趣。一切法者。不過空有。攝一切法盡。知
一切妄法無體法歸趣遍計性遍計心。所遍計境中
間無體相分。是遍計性。如市裏人終日相不識姓名。
終日是分緣相分不了相分是無。如幻眼見空華。空
中本無華。華相分從心起。此上解如來至歸趣。問如
來早晚觀知。答趣成道了知也。二知諸法有。一有為
法歸依他性。二無為法歸圓成實性。此三性是一切
空法有法之所歸也。

言究竟真性者。此三性法。究竟歸於真如也。

言及知眾生心等者。眾生心是能趣。三乘行是所趣。
法上解由佛達法識根。令彼所化眾生受道者有殊。
各得生長人上解也。


言無垢稱云等者。有無所趣。據此經。如來觀知一切
諸法之所歸趣。意樂所歸者。即證此經亦知一切眾
生深心所行。

言即是三性等者。意言離三性外。更無有法也。空即
遍計。有即依圓。

言心所趣者。潞云。心即是行。與趣是果。故准經約心
所行。行者即是心所趣處也。意取所行也。知眾生心。
勝解智力知也。又知眾生心之所行。即遍趣行智也。

言於理者。理是性境也。智者是眾生心行也。望如來
智。能知達之無礙也。

言或由佛達等者。攝問此與前何別。答前解由佛達
法識根。合所化生。而各受道。即於所化眾生理智中
也。此解受道。即屬於佛。佛自受巳。然後能令三乘得
益。令三乘差別也。

言不能自達者。經示諸眾生一切智慧。正是不能自
達。若自達了。寧假如來示之智慧。又於諸法究盡明
了者。由佛究盡諸法。所以三乘五乘說權說實有差
別。菩薩種性。教取佛果菩提智慧。聲聞緣覺人。教取
自生空智慧。所示三乘五乘差別也。少菩薩自根性
及他人根性盡不知。所以執乘無別也。

言下喻及合者。問如何疏主科此經為四唱。答疏主
言下喻及合等。意言下喻中四科。與此相稱也。下法
王出世喻。即此第一佛興於世。下說教普滋喻。即此
法利群生。下稟潤各異喻。即此受道有殊。下不自覺

知喻。即此不能自達。只緣法述有四段喻。及今皆具
四段。所以疏主科法述有四段正相當也。

言又有釋言等者。破古。紀國科。此法述初一唱。迦葉
當知如來是諸法至不虗。此總是明所說不虗。不配
經文也。從於一切法以智方便而演說之下。至一切
智。配開佛知見。二如來觀知一切諸法之所歸趣。配
示佛知見。三一切眾生深心所行。通達無礙。配悟佛
知見。四又於諸法究盡明了。示諸眾生一切智慧。配
入佛知見。

言雖作此解順等者。至下喻文。合述法王出世說教
普滋等四段文。此解對彼。便是別意。肯袊所說也。又
解此釋雖順開示悟入一乘之文。不順此文。破乘同
病。故名別意也。

言又別顯不虗者。此是疏主自重解也。科即同古師。
於中義即別也。初一唱總明不虗。經言。如來是諸法
之王。若有所說。皆不虗也。總此次下四段別顯。一窮
法實性。經言。於一切法以智等。二能知空有。如來觀
知一切等。三知眾生心樂。亦知一切眾生深心所行
等。四能示權實。又於諸法究盡明了等。

言法實亡言者。以言顯說。名智方便所說之法。雖非
即真。萬法名字皆是假有。喚火之時。不得火燒口。雖
不是真。然所說之法。合著所證之法。所證之法是無
名相法。言中說還說著無名相法也。然一切法之自
性。並皆言詮不及。假智及詮依共相轉。如呼水火等。

問真如亦爾。二法何別。答且如詮火煗為自性。即成
喚。雖不燒定煗為相。若言真法非淨非染。離中離邊。
如是說時。亦不稱體。不可說故。

言然與等者。問正智證真。如都無一切。及至後說。萬
法歷然。云何言無別也。答所證者即是三性。所說者
一即三性。更何差別。只如五地菩薩。了俗證真。只無
有別。何況如來說法之時。有不同證也者。然疏意者。
本智證理。後智證事。名佛智故。義說本後。約理事殊。
一一說時。如證無別(牟解)。

言地者依止者。解其所說法。皆悉到於一切智地。智
地者依止義。其真如名地。唯有根本智。到於智地。

言意言佛者。此說說合證。故名為地。此智證名到。

言或教能等者。此意教等四。皆名到地。

言此能知空有者。解經一切諸法之所歸趣。如來能
知空有諸法歸趣。知一切妄法歸趣遍計性。又一切
法有二。有為法歸依他起性。二無為法歸圓成實性。
此三性法。是一切空有法。所歸趣處。

言或所歸趣等者。即三性法究竟歸趣真如也。即是
如來於畢竟空中。建立一切。故一切法歸趣於空者。
即是真如法實性故。如彼色法。依空之性。方顯空故。

言謂知心行者。解經亦知一切眾生深心所行。由有
種性相應之心。心受樂。樂聲聞乘緣覺乘故。名深心。
若心勝於境。勝解智力也(上解深心下解所行)。若心是能行。行
是所行。即遍趣行智力知也。又知此眾生造地獄業。

受地獄果。六趣皆爾。

言既達諸法等者。解經又於諸法究盡等言也。謂眾
生等疑。如何昔日四十年前說三乘。今日說一乘。故
言如來後智觀四十年。眾生有三乘根熟故。所以如
來為說於三乘。今日靈山唯有一乘性熟。如來所以
為說於一乘故。如來善知眾生根性故。所以初說三
權。後說一實。如來一一皆知無有錯謬也。

言此上意言等者。四句疏都結前四義也。一窮法實
性。二能知空有。三知眾生心樂。四能示權實也。

言由此四義者。牟云有二義。一佛說不虗故。功德不
能嘆盡。二以有此功德故。能說於權實。眾生無是功
德。云何得三乘無差別。順前第四不自覺中。出前別
意之所由也。因說不虗。重明乘有差別。破執乘同也。

經言迦葉譬如三千大千世界者。總也。山川谿谷是
別也。山裏有土地。川裏有土地。谿裏有土地。谷裏乃
至土地。三千大千世界處心所也。此處所中處無諸
物。唯有山川谿谷。此四般上古盡。三千大千世界不
是山則是川。不是川則是谿。不是谿則是谷。三千世
界山川谿谷土地。是能生。卉木叢林及諸藥草。是所
生。三千大千世界。與胎卵濕化為能有。三乘種子為
所有。若約此間名總喻。有草即藥。有草非藥。皆從土
地所生。法中論。約如來大悲說。六趣四生盡是如來
所教化境也。所生二字屬下句。

經言種類若干者。少草種類。中草種類。大草種類也。

法中論。菩薩種類。二乘種類。人天種類。名種類若干
也。

經言名色各異者。甘草黃蘗黃蓍生牛膝。名各異也。
法中論。菩薩之中。十信十住十行十迴向初地二地
(云云)。聲聞初果二果(云云)緣覺之中。麟角部行。人天
釋梵輪王。名各異也。

經言色異者。三草開華著葉。青黃赤白顏色各別。法
中論。三乘人神通大少別。名色各異也。

言三千大千等者。有解大化身所王境。此非也。大化
身四加行位菩薩見故。今言一佛化境。只是少化身
所王。資粮位菩薩見雖只遍四明。今約少化身。都王
一个三千界。舉同王境界故。言化佛境王三千界也。

言艮為山者。卦名。然聖人設卦。以觀象象。此人紀卦
名也。乾天坤地。巽雪坎水離火。艮山風澤。山產也。產
生萬物。宣吐也。氣者嵐氣。嵒[歹*(└@官)]之中。山嵐散生萬物。
二川者。貫川也。字像形字。通流水也。三谿者。爾雅云。
水注川曰谿。四谷。古鹿反。穀音(餘玉反與欲同)。

言喻大千等者。喻上說三千大千世界中有山川谿
谷。山川谿谷之中有土地。山川谿谷土地俱能生。卉
木藥草俱所生。法中論。胎卵濕化為能生。身中種子
為所生。今將山川谿谷四種。喻胎卵濕化。但約數同。
配四生。無別行相也。或約具緣多少配者。卵生具四
緣。胎藏卵㲉。濕潤乘恩。故喻山。二胎生具三緣。胎藏
濕潤故思喻川。三濕生具二緣。濕潤故思喻谿。四化

生具一緣思。故喻谷也。

言卉即三草木即二木者。有說草有藂。木有林。疏意
草之與木。皆有藂林。路府問藥草離卉木。更無別體。
經中何故置及言。答所喻法中。種現不同。經置及字
故。疏判奔木喻現行。藥草喻種子。或卉木別喻大乘。
藥草通喻三乘。既種現通別有異。故置及言也。

言此雖眾多者。簡法也。前來總喻。總喻六道四生種
子。總喻也。若就此經。此經所要。即唯世出世善種子。
總喻於藥草也。

言相用有殊者。相即行地行修行用。即斷煩惱。名用
有殊也(上總喻也)。

言化身隱實者。解密雲彌布也。密即潛也。彌即是廣
也化身佛王一三千界。及隨類化身。遍三千界故。

言密雲彌布。此不是卒暴雲。是密雲也。彌由遍也。遍
由布也。喻上說雲從龍起。雨從雲得。時人但見雲。不
見龍。法中論。化身從自受用身上起。時人但見化身。
不見自受用身。雨即從他雲裏來。法教還因化身說。
乍可有雲而無雨。不可有雨而無雲。乍可有化身而
不說法。未見有說法而無化身。疏言。化身隱實。實即
自受用身。名隱實。八相漸現。解化身。八年作嬰兒。七
年作童子。四年學五明。十年受欲樂。二十九出家。三
十五成道。從生相漸次而現至成道。於此身上。為劬
師羅長者。覩三尺身以發心。五百婆羅門見灰身而
起信。王三千界。不但身遍聲亦遍也。


言一化三千等者。說教普滋喻也。經遍覆三千大千
世界。聲既遍滿。法音相接。三轉法輪於大千。其輪能
寂本性寂。希有法智天人證。三寶於是現世間。雲遍
之處雨隨。身遍之處。法音亦遍。

言一時等者。喻上說。上說不雨即巳。雨即下必一時
不前不後。故立時也。等者平等也。乾地向上亦普下
雨。林木向上亦普下雨。三草二木向上亦下雨。故云
等澍。法中論亦爾。如來說法。未有眾生根熟不說法。
未有說法根不熟。不前不後。名一時。喻上說雨。亦須
是三月四月草木發生時。草木雨下名一時。若十一
月雨下非時。說法亦須是眾生根熟。一時之義有二。
一正是眾生根熟時。二佛以一音演說法。眾生一時
悟解。亦名一時。等澍者。喻平等說法。不簡聲聞緣覺。
大根少樹平等說法。故言等澍也。

言時雨者。即大平等時。三十六雨。雨不破塊。若於季
世。雨既不時。今顯應根。同彼時雨也(總標了下橫滋也)。

經言小根小莖小枝小葉等者。問何名橫滋。答經言
小根等。喻上說三草得雨。各著根莖枝葉橫相望。名
橫滋也。三草等顯橫。列著等顯開華布葉橫相望。名
橫滋。若堅長。唯於一般草上。論竪長也。法中亦爾。三
乘五性聞教。一一乘中。皆能行因取果。名橫滋。若唯
於大乘中。說諸樹大小。隨上中下。名竪長。

言三乘性異下標。根性下釋。涅槃等下證也。

言若遇及以不遇等者。世間有一般病人。若逢著醫

人。喫藥當下差。若遇醫人飯食。將息亦差。即大菩
薩。

言若遇不等者。即二乘也。問聲聞可爾。緣覺不遇佛
出。如何亦得差。若約初心修解脫分善時。事須遇佛
也。

言此三乘名等者。問眾生自有種性。如何取教理行
果向上說根莖枝葉耶。答種性為所依。教等四法為
能依。依此種子。向上說有根莖枝葉也。為聞佛說教
滋著識中種子。最初故名根。第二如來說果法。滋著
識中種子。名莖。依一種子上。約開教理行果四法時。
安立根莖枝葉也。

言依教證理等者。如依根著莖。依理起行。如依莖著
枝。依行得果。如依枝葉相生次第也。問前來唯取行
法為藥草。不取教理果。今何故將教理果。配根枝葉
耶。答前約所滋。三草之中。行親能得果。有生長義。破
病義。故偏取也。三無生義不是正能破病。故不取也。
今教理果三相依有。俱是能滋之法。故總取也。問前
說教是能滋。理行果三是所滋。今何故四法俱是能
滋耶。答前來唯言是能滋者。從初為名也。事須最初
聞教。然後悟理。行行取果。有初一方有後三。故偏說
教是能滋。據實。教理行果總是能滋也。

言又依勝劣者。聞果法勝。故滋著種性。如根。聞行法
次劣。滋著種子如枝。聞教法最劣。滋著種子如葉。等
配也。


言橫名三乘者。即大中小草也。

言竪名四類者。喻上根莖枝葉。法中皆稟教理行果。
名竪四位。

言類依性有者。性即種性。無有種子。然後就上根莖
枝葉。故有四品類。亦依性有。何不名橫。答二木依彼
竪性。不依橫性。橫竪二性。如下自辨。

言亦有說四者。即是地前資加二位。勝解行地。名樹
根。見道名莖。修道如枝。無學道如葉。

言此義不遍者。疏主破古人也。雖有根莖枝葉。不遍
小草中有。故不取之。二乘見道巳前。無勝解行地之
名目。亦人天乘性。亦無此四位。

言竪長者。二木之中。三品上中下增長差別。名竪長。
牟云。三品滋益。從下至上。故名竪也。即經云。隨上中
下說著上中下。方名為竪。彼三草處經文。不說有上
中下。疏科為橫也。據實。草木若論勝劣淺深。即無橫
竪相也。

言論說大木等者。談經意。經云。諸樹大小各有所受。
此種子無上。經文不屬破病文也。經文自言。有上中
下。故知二木名竪長。四智菩提種子。不離佛身。名不
離我身也。二乘人中不說故。唯大乘有種子無上義
也。

言不退位前等者。問何故大小二木有兩師解。答緣
經文奄含。轉不退輪。度無量億。更不分位次。兩皆許
轉。不退位巳去。名大木。巳前名小木。只是配不退轉

位次不同。所以兩師見解差別也(上引文標)。

言一云七地巳前等。此師合大小木一處。分成三品。
准經下偈文。一切諸樹上中下等。稱其大小。即不分
大小二木。所以總相分三品。依三種意生身分也。相
云。初地至五地為下。名三摩䟦提樂意生身。變易之
生。隨意而生。名意生身。何言而成名意成身也。六七
八地名中。得覺法自性意生身者。而能觀察有為幻
法。悉無實體。觀察覺了如幻等法。悉無所有也。名覺
法樂。然得無相觀。即能覺法如幻無體。六地非長時。
七地有加行。故經偏據八地。理實通前七也。

言九十二地。隨諸眾生所有多種類。菩薩皆能現同
類身。俱時而起。雖俱時起。而無加行。任運而起。而不
作功用。名無作行。身義同前。由如鏡中能現同時種
種影像。而無加行。此亦如是。問何名種類。答八地巳
上一剎那間。依變易身上。能現百千萬類身。十方國
土。應根化眾生。故名種類。以現多般身不一。名種類
也。何名俱生。答不前後故。一剎那同時現百千萬類
化身等。名俱生。問何名無作行。答八地巳無加行。名
無作行。雖自利門中無作行。若教化眾生時。緣有細
所知障在。依利他行。藥病門中未能精審。由假尋伺
思惟觀察眾生根性故。自利行中無加行。故名無作
行也。

言有義不然者。此中第一第二遍科。彼初云。大小二
木我巳科了。地前菩薩一大劫有漏修習。不可向小

草中收。所以再科有返不然等。此師意非唯取登地
巳上明大小二木。若唯取前七地名小木者。地前菩
薩是何法攝。中小草攝。中小草攝。大草中有二木。二
木又不攝此地前。更何處攝。若小木者不攝。即三草
攝法不盡也。准此道理。即通取地前菩薩名小木。准
此分三品者。地前為下品。七地至初地為中品。八地
巳上上品者。攝因為菩薩大草。攝二木盡也。

言若依此義者。此依小木為下品。以答上問。地上為
大木。以分中上。

言純有漏修者。地前一劫有漏聞熏。設聞無漏本質
教時。影常有漏。漏所間雜。有漏根發故。皆有漏也。上
明大小二木共分三品。以三種意生身勝劣有殊。故
分三品也。

言二云初地巳前名等者。經云。自知作佛決定無疑。
是名小樹。此地前菩薩名小木也。問八地斷理事疑
盡。初地斷理疑盡。如何地前得無疑。答昔不信自身
作佛。迴心巳去信自作佛。又頓悟菩薩疑他不疑自。
聞道聲聞作佛。亦是亦無疑也。大枝小木各有三品。
小木三者。十住十行十迴向是也。

言十信即是初等者。問何不說四十心。答即是等第
十。即法界無量迴向攝。

言由此華嚴等者。證三十心也。問若彼經有三十心
者。何故復說十信菩薩八相成道。答即第一發心住
中成八相故。即是十信攝。入十住故也。


言但說舍利弗者。問爭得知十信攝入十住。答疏言
但說舍利弗等。優婆塞戒經說。十信攝入十住。若別
有少信位者。今經一百六十劫。何以故。以彼一信。修
經十劫。至第六住。而便即退入二位。但六十劫。故知
十信不可別開。

言此但說三十三者。地前有三阿僧祇。一信行阿僧
祇。二精進行阿僧祇。三趣向行阿僧祇。十地之內。每
地各三。謂入心住心出心。如次除彼內心障也。既言
地前為三。不說有四。故無別位也。

言對法等者。證四善根十迴向。收對法等說。初劫滿
巳。修四善根。雖言滿足。足字只指初劫盡時。更不別
說時。不別說劫。明知四善根只是法界無量迴同攝
(上明少木了)。

言相同世間者。初二三地相同世間。施戒忍世間凡
夫。亦能作故。名相同世間也。三地菩薩成就勝定大
法總持。能發無邊妙慧光故。說名順。

言方同出世者。四五六地。相同二乘。四地菩薩修菩
提分法。觀五地四諦。六地緣起。故論云。安住最勝菩
提分法。燒煩惱薪。慧焰增故。五地真俗兩智。行相互
違。合令相應。極難勝故。六地緣起智。引無分別最勝
般若。令現前故。前五真俗智。即觀四諦。一染二淨。四
地之中常觀身受心法為所猒。覺道為所欣。五地方
能冥真俗境。然存染淨。為所冥境。如一鏡雙照水火。
水火相存。至第六地中。住緣起觀。方無染淨也。


言中草三者。問緣覺之人一坐得果。如何分品。答亦
以未斷正斷也。又將緣覺就聲聞說。亦有三品也。

言前是等者。橫貫三乘。即大中小根莖枝葉。竪通即
諸樹大小。隨上中下。各有所受也。又通難二木分三
品說。名為竪長。三草分三品。應非是橫滋。故此通云
前是等。

法華經玄贊要集卷第二十七


元久元年八月二日於福光院書寫了。

是偏為令法久住利益人天而巳。

假名比丘　凝圓(生　年五十八)
