











法華玄贊要集卷第九
鏡水寺沙門　栖復　集

然法華論中十五義解。應婆沙六義解應唯識論三
義解。應言一應受飲等者。問阿羅漢是何義。答疏言
一應受等。

言堪為福田者。疏解也。糅云。凡夫之具諸煩惱身器
不淨。如醎鹵田不生苗稼。不資長一切功德。即是諸
煩惱未盡。名為舉倩。即是不堪為福田。見修皆盡。故
是良田。問如說見道及修道。出慈心定供養。皆獲現
世之報。何非應供。答有學之人修惑尚在。猶有妻子。
非一切時堪受供養。故不應也。


言二應將大眾等者。將者將護。眾生愛多說法。即與
多說。愛少說者即與少說。二將者上聲呼。將者㢡義。
餘義。若有煩惱貪嗔名利。不堪傾御大眾教化。

言三應入聚落者。問羅漢是何義。答云。疏言三應入
菩提。

言得真自在者。是十六句中第四句。

言非為欲境者。問何要事須證得真自在。答疏言非
為欲境等。凡夫不得真自在。得假擇滅。煩惱暫伏不
起。遇緣却起。如鬱頭藍子伏彼事惑。得非想定。後時
乘通。往來王宮中。因嬪妃等。青峨皓齒傾城。腰無咫
尺。笑直千金。於是失通墮地。步行而出。欲境牽心。故
不應入。即是。欲境不牽。堪遊聚落。五塵在意。莫到城
隍。

言心善解脫者。此心若是緣慮心。離性障得解脫。若
是禪定名心。離定障。得勝定。起神通。

言具智辨者。煩惱既斷。慧力堅強。智辨過人。故能降
彼。即是。拙口鈍詞。難申立破。捷才智才。可伏魔怨。又
亦分得四無礙解。名具智辨也。

言五應以智慧速者。有智慧能觀於空。有何法與眾
相應。速者即是慧性捷利也。觀察者。即是簡擇義。觀
彼諸法剎那生滅無常無我等。盲無慧眼。不了苦空
有慧之人速能觀察。

言六應不遲等者。牟云。說法之議有三。一順法體。二
稱根性。三說合時。不少說名不遲。不多說名不速。又

眾生根熟不與說。名遲。若根未熟與說。名速。二為利
者速說為疾。鈍者遲說。如鷄附卵。啐啄同時也。三樂
遲說與遲說。樂速說與速說。名不遲不速也。

言如法相應者。即順法體義。只此不遲不速說法。善
順人心。即是所被之人。與能被法相應。相應者。契合
之義。若解闊堪能說法。唯知我意。必不稱人。春秋云。
以欲從人即可。以人從欲鮮濟。此上契根法。稱體而
說。名如法相應。名契理也。

言如調慧馬者。不是羅漢調眾生。名調慧馬。但是羅
漢三業。隨順如來。順眾生故。如調慧馬。慧馬即善順
人心。羅漢乃不違佛意。善解調心。堪能說法也。

言七應靜坐等者。問第一應受飲食。第二應將大眾
入城此義寧通。答彼約利他。此約自利。名靜坐也。

言少欲知足者。巳得之財不積。未得之財不聚。積而
能散。聚由礙也。上求也。知足故不積聚也。龍則好靜
處。羅漢不樂生死。

言離闠閙者。市門也。不寂靜義也。顯能龍能離。此少
欲義成。

言八應一向行等者。貪修諸行。不著於禪。名為一向。
若人貪著禪味修行。則有間斷。更不異緣。名為一向
也。四禪根本定。十八禪支。總名諸禪。非同今時禪師
少時心安執為勝定。遂於文字一向撥無。此大羅漢
於禪不著。道諦雖滿。而復進修。躭著諸禪。不行善行。
精懃無足。常樂進修。問既稱無學。寧有進修。答二乘

究竟道。欣大菩提故。諸佛究竟道。樂利樂他故。若是
不定性聲聞求大菩提。慧解脫求四禪八定。練根除
障。亦名進修。若定性無學。未入無餘巳前。求勝智慧。
求勝神通。亦有進修也。問羅漢亦有無記心。何得一
向行善行。答據於加行心說。問如何不著諸禪。答巳
作所依故。所作之事作巳訖故。或約此會。皆不定性
故。即無足精進中。不捨善軛也。

言九應行空聖行者。即是依空解脫門。觀我我所空。
所顯空理名巳辦所辦。滅諦理也。我執既無。成空聖
行也。

言十應行無相聖行等者。即無相解脫門。觀滅諦理
時。當苦不生。集因既無。苦果當滅。生死因果。皆巳斷
故。名棄重擔。重擔即生死二法。押溺有情如扇擔物。
不出離故。即生死未盡。有相牽情。重擔既無。能行無
相也。

言十一應行無願等者。即是無願解脫門。謨云。既得
有餘依涅槃之巳利。云何求生死劣法。未得聖智巳
前。出於生死之法。有所求。今既成無學。依此解脫門。
於有漏法。更不願。便捨生死。得證有餘涅槃。名為巳
利也。問此三聖諦行。與十無學智行攝云何。十智者。
苦集滅道法忍智類智世俗智他心智盡智無生智。
相攝者。空聖行攝八。法智類智四諦智盡智無生智。
無相聖行攝五。法智類智滅智盡智無生智。無願聖
行攝六。法智類智苦集二智盡智無生智。問此與三

性攝云何論云。理實皆通。隨應各一。空攝遍計。無相
攝依他。無願攝圓成也。

言十二應降伏世間禪等者。問第八不著諸禪。與十
二不生味著何別。答若是第八。一向行善。貪修諸行。
不滯著諸禪。若是第十二。降伏世間禪。不緣修諸空
行。於禪定中。不起愛味煩惱。名不著。兩般差別。如二
人向講。一人不肯受八戒去。一人貪聽經。不肯受戒
那一總不聽經。亦不受戒。一種不受戒。淺深別也。

言世間禪定者。即有漏定也。凡夫有學雖修禪定。味
著隨生。今者無學。三有愛結。既說永亡。得淨定時。不
生味著。故說名降。定有三種。一者愛味定。金云。謂初
得時。於根本定。起愛染煩惱。躭著於定。更不起進修。
名為愛味定。二者淨定。雖是有漏。不味著。名為淨定。
此二雖俱有漏。味不味殊。故云分為二。三者無漏定。
體是無漏。離愛味故。即是貪心。貪心若在。尚染禪支。
諸結永亡。能障愛味也。

言二有界定者。三有之中。除欲界。取上二界。名二有
界定。及二禪不生味著。問禪唯色界。何故言二界攝。
自問自答有三。一云。疏本脫第字。應言第二界是。二
云文總。應云於色界不著於禪。於無色不著於定。三
云。無色界亦得名禪。禪者。此云靜慮。亦云功德叢林。
能生一切諸功德故。若不爾者。禪波羅蜜應攝定不
盡。問諸教之中。何故禪與定別。答色界具支。無色不
具。勝故偏說。云何具支耶。答俱舍云。初靜慮五支。尋

伺喜樂定。二禪具四支。內淨喜樂定。三禪有五支。捨
念慧樂定。四禪有四支。捨念中受定。然禪定二名互
相通論。若不兼定。智論云。云何定禪。謂四禪四無色
定。定不兼禪。云何言此本等至八也。

言十三應起諸通等者。問前來上云。起門中將第二
句諸漏巳盡。釋第四句云。正智解脫。正智是能證智。
解脫是所證理。此間何故喚解脫作神通。答此論主
意別。前來由煩惱覆真如理。正智未斷之時。一則理
未解脫。二兼能證智未解脫。由智起未斷却理上煩
惱。理智二種皆得解脫。智既解脫。便起得神通。未斷
理上煩惱障。他神通起不得。煩惱斷盡。起得神通故。
此處喚正智解脫。作神通也。二者。前門約正智證理。
說解脫。此間兼約同時能證智上。起得神通。神通因
智。解脫分能起得。故喚解脫。作神通也(上二解正)。問如何
言神通是勝功德。答久學一切變現。皆由神通故。勝
功德也。

言十四應到第一等者。無為滅理。是第一義功德。此
第一義是所到。心是能到。問如何名主心自在證無
解耶。答前云。無學之智名心自在。假者身名主。由主
自在心位。獲無解理。第一義功德也。

言波羅蜜多等者。論云到彼岸。彼岸者即是波羅蜜
多。聲聞廣度眾生。羅漢自成就得十六句功德。將此
功德。願一切眾生令同巳利。身得此功德。釋云。廣慧
聲聞。攝生同體。合同巳身。得功德故。名同生眾也。顯

此是俱解脫羅漢。若是慧解脫鈍根羅漢。不能廣度
眾生也。

言第八修行不息等者。問前第八言不著諸禪。第十
二言不生味著。此二何別。答第八修行不息。即是一
向行善行。不著諸禪。第十二云。不生味著。此前進善
邊。後約破惡道說也。牟云。如聽人。一人受戒了。貪聽
經。無功聽律。有一人亦不聽經亦不聽律。不聽所望
義別。又云。第八約迴心聲聞不著諸禪。常精進故。第
十二羅漢將自所得定。降伏凡夫外道等定心故。

言恐厭文繁者。意道前來配屬經論。恐文煩廣。但是
略陳。然於此義中。隨釋可知。

言應說頌曰受生入降巳等者。結偈備意也。受者。應
受飲食。將者。將諸大眾教化。入者。入聚落。降者。降外
道。以者。以智慧速觀察法等。

言第一應等。經云諸漏巳盡。

言第二應將者。經云無復煩惱。第十一應行。逮得巳
利。

言第十二應降者。盡諸有結。

言第十四應到者。經云心得自在。初阿羅漢。是總句
故。所以不配也。

言攝取事門者。標門名也。

言以十五句攝取十種功德者。此經十六句。攝得阿
羅漢身上十種功德。或二或三句合與說之。攝一句
功德。或一句經攝一句功德也。


言此中意說十五句者。十六句經中。說著有為處。即
是攝得十種功德中不可說果。說著無為處。即是攝
得十種功德中不可說果。問法性離言。何唯無為。是
不可說果。答若法體一切皆離言。若約有為法。證得
共相。證他自相不共相。若是無為。舉體皆證不著。故
言可說果不可說果。意道。向下十種功德。不過有為
無為也。果者。即是無學果位功德。故名為果也。集論
云。若法生滅住異。是有為義。有為相違名曰無為。然
其無為大少乘異。且小乘經部宗立三。謂虗空。擇滅。
非擇滅。若大乘宗中。掌珍五薀論立四。謂虗空。擇滅。
非擇滅。真如。若百法唯識立六。更加不動。想受。無為。
今言無為果。是擇滅。非擇滅。無為果也。金云。先於見
道門中無間道證。斷三界四諦下。分別煩惱盡。解脫
道中證無為。又三界九地斷俱生惑。地地九品惑故。
九九八十一品。通前總證見道無為。成八十二品。名
無為果也。其有為功德有二十八。謂遍行別境各五。
善十一。不相應中取五法。一得。二生。三住。四異。五滅。
并無表色。及心王。計二十八。法中有為法。與言說為
依名可說果。無為不墮世故。名不可說果也。

言下隨應配者。謨云。第四得真自在。第十所作巳辦。
第十二逮得巳利。第十四正知解脫。此等四句唯是
無為。疏云。十功德中。第一句第六句。唯是無為無相。
微細難了。名不可說果也。第三句第四句第五句第
九句。唯是有為有相。麤顯易知。名可說果。問云何不

可說。答言詮不及。若爾一切有為法體。亦是言詮不
及。豈是無為。如呼火時不得體。答雖不得體。呼時火
來。呼無為時。火不至故。成差別也。二七八句通攝有
為無為果也。且第二諸功德中有三句。得真自在。唯
是無為。餘二是有為。七中有三句。逮得巳利是無為。
餘二有為。八中正智是有為。解脫是無為。十中到彼
岸者。理智二種俱到彼岸。故通攝彼有為無為也。

言纏及隨眠等者。疏解也。纏是現行。即是諸漏巳盡。
隨眠種子。即前經中第三句無復煩惱。由成得上二
句。諸漏巳盡現行無。無復煩惱種子滅。故能攝得三
德中斷之功德。名得功德。問俱解脫羅漢。望十五句。
總名為得。何唯初二句。答先由二或亡。成上二句功
德。是以能得以下諸句功德。故偏名得也。向上德字。
是斷德之德。向下德字。是功德之德。牟云。第一功德。
是無為不可說果。攝於斷德。道理稍親。縱為得字。此
亦無爽。離繫果上。許有得故。然尋論文疏本。亦有無
得字。俱言攝功德。隨取皆得也。

言二攝取諸法功等者。功德不一名諸也。

言此三句中得真等者。得真自在一句。是無為。降伏
世聞功德者。世間是有漏功德也。

言世間之心不得等者。前上上門中。以盡無煩惱。釋
得真自在一句。總別相門中。應入聚落。此中言永離
或嬈。故能降世間之心。不得自在。由被或嬈。如鬱頭
藍子。雖得非擇滅。非真自在也。


言未得離二等者。即相應纏。二所緣縛。九品煩惱之
中。一品未盡。不名離縛。九品總盡。名離縛也。前來上
上起門中。離定障名心解脫。離性障名慧解脫。就上
上起門中。第二解離無明貪愛等體。名心慧解脫。今
此門中。降伏世間及出世間學人功德。未得心善解
脫。未離相應縛。未得慧善解脫。未離所緣縛。或心善
解脫離自性縛。慧善解脫離相應縛。名離二縛也。

言三攝取不違等者。由如良馬。良馬不違人心。善隨
人意。今此羅漢順如來一乘教行。或順佛教。依之修
行。行字通平去。問何不順理果。答教是因。但隨教行。
即順理果。所以互舉一邊。一羅漢不違如來教。二則
不違一切眾生心。羅漢如馬。亦則眾生如調馬人。約
不定說。

言四攝取勝功德者。即勝劣義。初門云。對治煩惱怨
歒故。是勝上之義。勝即功德。

言亦如大龍者。永云。龍有威靈。調和陰陽。興雲起雨。
離於闠閙。今者羅漢神力圓滿。種種變現故。如於龍
有威靈故。今此無學得俱解脫。三明六通。具八解脫。
四禪八定。總得之故勝前五種羅漢。故言攝取勝功
德。前來上上起門中第一釋云。如龍威德。雖行生死
險惡之處。如平坦路。無所抅礙。又第九句重釋云。應
作者。人中大龍。巳對治降伏煩惱怨歒。故此中云。亦
如大龍。有大威德神力圓滿。行險阻之處。不被抅礙。
羅漢降伏世間煩惱怨歒。不被生死抅礙。故名勝功

德。

言五攝取所應作等者。永云。依教修行。是所應作。羅
漢今巳作此所作事。故依修行觀行。如來令作五停
心等。諸餘觀門。羅漢亦巳依教作。佛教令斷分別俱
生煩惱重障。羅漢巳斷種現俱盡。由巳作此所依事
故。能攝取所應作勝功德也。

言非財供養等者。永云。但依教法。則是恭敬供養如
來。同下經云。汝等若能如是。則為巳得報佛之恩。其
有能護此經法者。則為供養我及多寶。准此故知。依
法修行。則是供養恭敬於佛身。如言立身行道。揚名
於後代。以顯父母。孝之終也。今阿羅漢巳依教法。修
行供養。是所應作。則是正行法供養。行字通平去呼
者。正行即是法供養。即十法行等法行。道諦攝故。無
學巳滿。自我道巳作供養也。

言六攝取滿足等者。牟云。即能滿足學地。是無學位。
有學之人修惑未盡。擇滅不異故。此據一相。說至無
學位。何不滿也。永云。滅諦是羅漢所辦之事。由證滅
諦。具足辦所辦。滿足學地也。問如何攝滿足功德。答
以羅漢所證有餘涅槃。名滿足功德。有餘涅槃是所
辦法。今巳辦故。名滿足功德。即是滅諦滿足也。

言七攝取過功德者。過字唯去音。非平聲也。

言初句過愛者。經云棄諸重擔。生死因果名重擔。本
從貪愛所生。今棄重擔。故名過愛。下經云。諸苦所因。
貪欲為本。凡夫不能棄生死重擔。為有貪愛。今阿羅

漢無於貪愛。所以能棄生死重擔。過於愛故。

言次句過邪命等者。經云。逮得巳利。阿羅漢證得有
餘依涅槃。為巳身之利。不假世間衣食活命。一切凡
夫未證涅槃。皆是邪命。今遠之。故名過也。

言後句過上下界等者。經云。盡諸有結。色界無色界
自是定地。故合為一名。故名上界。欲界為下散地。別
開為下界。九結煩惱是上下界因。今皆巳斷。故言過
也。若依小乘。斷五下分結者。一欲貪。二嗔恚。三身見。
四戒取。五疑。初果人斷後三結未盡。不出欲界。那含
果人。斷五下分結盡。但過下結名出欲界。五上分結
者。一色貪。二無色貪。三掉舉。四慢。五無明。無學人斷
此五結盡。名過上下結。問貪體通三界。於結即分三。
無明通三界。何故唯成一。答聖生猶有潤。開數故分
三。無明無再發。合故唯成一。問聖招生業顯。縱斯可
潤収。結中分別亡。業無寧有潤。答聖有前生業。仍招
後有愛。愛起相續生。由斯得有潤。問羅漢如何得過
功德。答以棄諸重擔故。羅漢未得棄重擔。羅漢不過
於貪愛。羅漢巳捨生死擔。所以過於愛。故名過功德。
問如何過於邪命。答以逮得巳利故。羅漢不證於涅
槃。更求邪業以活命。證得涅槃不死法。何要耶求財
利以資命。問如何過上下界。答盡諸有結。若三界九
地有一地愛結在。不得名為過功德。羅漢三界九結
皆巳盡。名過功德。初果三果結未盡。二果雖斷欲界
六品。三果巳過欲界結。由有上二界結在。總不得名

過功德也。今此無學三界總盡。所以得功德過於三
界。名過功德。故三句皆名過功德也。

言八攝取上上功德等者。永云。初果勝凡夫。無學勝
有學。無為勝有為。故得上上名。唯是解脫真無為也。
前來上上起門中。以第三句釋第十四句。第十四句
是正智解脫。正智是有為。由正智證解脫。解脫謂無
為涅槃。是也。即有為無為別也。第二解。以第十四句
釋第十六句。云善得心解脫。加心字。心即是定中智。
得神通諸功德。顯是俱解脫羅漢。第三解總解。別相
門中。云正智解脫。空言正智。無心字。即正智解脫。總
是神通。由被煩惱迷覆真如理。理俱不得解脫。由慧
解起來斷煩惱。理智俱得解脫。只此解脫之智。能起
神通。故喚正智解脫。作神通。第四解。今攝取事門中。
言正智心解脫。雖然加心字。總作無為果解也。問何
故疏中四說不同。答經與論不同。般若經云。正智解
脫。天親論云。正智心解脫。經論各據一義。疏主若依
經即違論。依論即違經。故此含兩勢也。疏主或則將
經解論。將論解經。二文不同。更無別過也。問經中何
者是上上功德。答疏言謂正智心解脫。正智是能證
智。解脫是所證涅槃。此經涅槃功德。名上上功德。問
云何智解脫是所證涅槃。答疏云。解脫者無為果故。
既解脫是無為果。即是有餘涅槃。問何知所證解脫
涅槃名上上功德。答疏言諸德之中最上上故。

言九攝取應作者。前來上上起門中。單釋十五句云。

至過見道修道智故。一切惑盡。至心自在。約智解。第
二總別相門。應到第一義功德。謂此至心自在證無
為故。約理解。第三解攝取事門。約神通解。由起得神
通心自在故。

言攝取利益之行者。二解。一由起得神通心自在故。
名利益眾生行。二自身離煩惱故。堪為福田。亦是利
益眾生行。此兩般行。具在身中。攝取利益之行。不過
二種。一者自乘行。二降伏行。今言得神通。是證降伏
外道行。離繫縛故。即是自利行中自利波羅蜜。今日
盡是迴心向大聲聞。故依大乘。作此解也。

言十攝取上首等者。經云。第一究竟。言波羅蜜多聲
聞。論文也。

言堪為到彼岸者。疏主解也。一得永為得。名究竟。理
智二種俱名為到。名到彼岸。問上上上首。二法何別。
答上上唯理。上首通理智。二種別。問疏主前來解疏
云。今隨所應配處。十種功德中。二七八十。通攝有為
無為。何故今解第八。便言上上唯理。答前約出體。理
智俱通。今約釋名。有為不得名上上。故唯說理。牟云。
上上約果。理智皆是上上。即是約法也。上首即到彼
岸聲聞。約人也。問二乘涅槃是法空。可名第一究竟
攝。二乘涅槃非法空。云何得名為第一。答將彼二乘。
對大乘生空涅槃。非第一。今約自乘極果論。是以亦
名第一。

言初二名攝取者。即是第一攝取功德中有二句。謂

諸漏巳盡。無復煩惱。

言次三攝取諸德者。即是攝取諸功德有三句。謂謂
得真自在。心善解脫。慧善解脫。

言順勝作滿足者。順者。即第三不違功德。謂由如良
馬。勝者。即是第四勝功德。亦如大龍。作者。即是第五
攝取所應作勝功德。謂巳作所作。滿足者。即是第六
攝取滿足功德。謂巳辦所辦。所以疏云如次配四句
也。

言三句名攝過者。即是第七過功德。即是棄諸重擔。
逮得巳利。盡諸有結。三句攝也。初句過愛。次句過邪
命。後句過上下界。

言上上利上首等者。疏言上上者。即是第八攝取上
上功德。謂正智解脫。利者。即是第九攝取應作利益
眾生功德。至心自在。上首者。即是第十攝取上首功
德。第一究竟。

言此經六句攝取者。諸漏巳盡無復煩惱。此二句。攝
第一功德。逮得巳利盡諸有結。此二句。攝第七過功
德。至心自在。即是心得自在。攝第九利益眾生功德。
阿羅漢一句是總。此中不取。唯取下十五句攝功德
也。束十五句。一處即成阿羅漢一个應義。若開便分
十五个也。

言成唯識論中三義解者。羅漢與前三門配攝。問唯
識論中三義。此門中相攝盡否。答簡要云。上上起門
攝應永害煩惱賊。及不復受分段生。總別相門攝應

受妙供養。問攝取事門三義中。攝何義。答疏主攝取
事門。非彼三攝。三義皆不攝。彼寬此狹。

言彼三但約決定義者。緣彼論中。約總相。語六種羅
漢。不論利鈍。皆有三義。今此攝取事門。唯約俱解脫
羅漢說。故此攝取事門中。既言攝勝功德。故知是俱
解脫人也。

言又上上起門者。疏中將唯識論中三義。正配此三
門。上上起配永害煩惱賊。總別相門配堪受妙供養。
攝取事門配無分段生。

言宗義配之等者。且約麤相而配。未是巨細料簡。三
門大段。宗徒義意配之。非論本意及道理實。如此論
與經為宗徒義各別也。牟云。宗義者。既是羅漢後有
皆無。不論俱之與慧。故此非配。准法華論。道理則如
此。意取俱者。

言新翻經云。則云。陳所闕也。大唐所譯經論。皆除阿
難陀。此經無前來三門歎德。慶喜為在學地。故簡之。
智論問云。何故阿難猶在學地。答上歎諸羅漢。阿難
不在其數。何以故。以在學地未離欲故。問大德阿難
博證涅槃巳。經無量劫。常親近佛。任持法藏。利根智
慧。何以至今未離欲。作有學人耶。答本願如是。我於
多聞眾中最為第一。若取漏盡。便遠佛不得供給供
養。所以居于學地。此文中略不說也。但是唐三藏譯
經。總名新經也。

言列名者。十六句廣歎功能。德既尊祟。名應顯著。當

能增長功德。實亦願樂欲聞。二十一人。標成四唱。謨
云。大眾雖萬二千人。唯標二十一人者。但是結集家
意存省略。亦無別義。然列名中科文似斷。汎論科意。
總有四種。一分別不同科。二義類相從科。三以文從
義科。四以義從文科。所以科文。時或間斷。略云二十
一人。科為九對。一初二人捨邪離染對。陳如捨苦樂
行。名捨邪。迦葉離染。二次三人龍象山水對。優樓頻
螺從龍為名。伽耶象山為名。那提從河為名。三次二
人勝智妙通對。舍利弗勝智。大通目連妙通。四次三
人詞高見廣對。摩訶迦旃延詞高。阿菟樓駄見廣。劫
賓那能為二事。五次二人宿習今成對。憍梵。波提名
宿習。離婆多名今成。即今生事。六次二人餘習惡緣
對。畢陵迦婆蹉名餘習。薄俱羅名惡緣。惡緣即後母。
七次三人返迷割愛對。摩訶俱絺羅難陀二人返迷。
孫陀羅難陀割愛。八次二人化有談空對。富樓那化
有。須菩提談空。九次二人解深行密對。阿難解深。羅
睺羅行密。九對不同。今當第一捨邪離染龍象山水。
合為一唱。

言此二十一人中等者。有二。初總敘次第。後辨五人。
初文有三。一出家。二德。三辨異名。約依出家前後故。
先列陳如五人也。

言如報恩經等者。下七類人。盡是約出家次第。合成
一千二百五十人者。舉其大數也。結名之中。只結六
類。不結初五人。故有一千二百五十也。比丘都有一

萬二千人。唯列二十一人者。結集之家意存省略。更
無別義。

言或有行德大少等者。初度五人。次度大迦葉。次度
三迦葉。若約出家次第者。大迦葉在三迦葉後方出
家。鶖子在迦旃延後方出家。今此兩人既先列著。故
知不依出家次第列名也。但依德大小也。

言無垢稱經者。問為復唯依此經德行次第。兼諸經
亦爾。答疏言無垢稱等。以德行辨次第也。則云。簡餘
教也。

言十二由經等者。問前引因果報恩經云。佛成道後
三七日。外趣鹿林。初度五人。次度那含等。何故與十
二由經不同。答疏云。十二由經等。窟內室外上座大
眾等。所誦不同也(上來總緣次第也)。

言無量壽經等者。次下正辨五人也。本際。謂四諦理。
了者解義。昔迷今解。故以名焉。永云。苦集為生死本
際。滅道為出世本際。名了本際。謂陳如了四諦理故。
本者真如。是法之本。解者。約有為為名。際者。約無為
為名。名了本際也。牟云。外道亦有本際。即論第一。破
一十三類大外道。此中亦說本際。論云。餘計執有一
大梵。時方本際。自然虗空。我等常住實有。具諸功能。
生一切法。皆同此破。即安荼外道。彼計本無日月星
辰虗空天地。唯有大水時。安荼生。如鷄子。周匝金色。
時熟破為二段。一段為天。一段為地。中間生一大梵
天王。為一切眾生祖翁。作一切有命物無命物之主。

是故外道安荼論師。說大安荼。出生梵天。梵天常一。
名涅槃因。如是本際。今非此義。

言梵云阿若多等者。顯此尊者。身是男子。若言憍曇
彌。彌聲顯是女人。西國此男女。二音別也。阿若是名。
解義。最初悟解。故立解名。一則是釋迦所度名初。二
五人之初。故言初也。路云。憍陳那。是婆羅門姓。准西
國法。大例以火器為姓。云憍陳那。此云火器。其先祖
事火。從此為姓。准憍陳那一人。加阿若多三字也。阿
若多。亦云無智也。巳悟無我理。而生智故。故名阿若
多。阿若多者。悟解之義。今言阿那若憍陳那。即姓名
雙舉。此乃淨居天子見其初悟。故立此名。簡餘聖也。

言因果經者。指教廣說也。

言內外親族者。父族三人。一阿濕婆。二案鞞。三摩訶
男。舅氏二人。憍陳那。十力迦葉。父族名內。母親名外。
同姓者名親。異姓者名族。此是諸㒒中親族也。

言五人交諍者。父親三人。計樂行為道。見太子日食
麻麥。捨之而去。舅氏二人。計其苦行為道。見太子食
乳糜。捨之而去。五人合會。同在鹿林。共議太子得失
之事。

言太子試驗依諸外道者。攝云。問六年唯苦行。如何
言樂耶。答於鬱頭藍子所。學非想定。定心適悅。輕安
樂也。對彼六年苦行。名樂行也。沼云。適身心故名樂。
牟云。定是善性。善心所中有輕安樂。亦名為樂。攝解
善。


言以過彼行者。彼外道日食一麻一麥。故言過也。術
者。二說。一則衛術。道路之義。二則法術。伎術之義也。

言捨食乳糜尊者。因果第五說。太子六年修苦行巳。
念言。我今不可以羸瘦之身。將成正覺。遂至尼連河
洗浴。洗浴巳。天神案樹下。太子攀枝得出。河邊有牧
牛女。名難陀波羅。淨居天勸煎乳糜供養。女聞甚喜。
巳地中涌出千葉蓮華。上有乳糜。女見巳生奇特心。
即將奉上太子令食。食巳呪願。然後趣菩提樹。路逢
吉安長者施草令坐。長者是帝釋化作。施草坐成正
覺。成正覺了。思察應度。唯鬱頭藍子者。證非想定。堪
受妙法。空中報言。命終巳來。巳經七日。如來歎曰。斯
何不遇。又更觀察。有阿藍迦藍。坐無所有處定。可受
至理。諸天報曰。死來五日。如來再歎。慜其薄祐。重更
觀察唯此五人。然後趣鹿野園。度此五人。初轉法輪。
佛問解否。五人之中。陳如先報言。我巳解法。如是展
轉。淨居天等。亦言巳解。故以解義標名也。

言那是男聲等者。西方詮法。有八轉聲。體業具為從
屬呼。以一切法。皆以八轉聲。男聲者。即雄重聲中詮。
若輕清呼。即女聲中呼。亦如此方四聲也。

言摩訶迦葉波者。此翻大龜氏。其先祖學道。感得靈
龜負仙圖而呈瑞。從此標名。故云龜氏。別名畢羅童
子。以畢羅樹下生故故為名也。為五山長老。作南閻
浮提僧中上座行十二頭陀難行苦行。迦葉波為第
一。大智論云。諸天請結集時讚言。耆年欲恚慢巳除。

其形譬如紫金柱。上下端嚴妙無比。眼目清淨如蓮
華。

言此云飲光者。飲光便是婆羅門姓也。

言上古有仙身等者。問何因姓飲光。答疏云上古有
仙等。有二因由。一者。上古有仙。身有光明。飲蔽日月
之光。迦葉是彼之種。因此姓飲光也。二者。自身亦有
光明。能飲蔽日月之光。故姓飲光。即以姓為名。名飲
光。問因何有身光明。答付法傳云。過去九十一劫。有
佛出世。號毗婆尸佛。入涅槃後。四部弟子。起七寶塔。
時彼塔中。有佛形像。而面無金色。有一貧女。遊行乞
食之次。拾得一个金珠。欲將此珠以修佛面。即往鍛
金師所商量。金師見巳。汝能捨珠。我能捨藝。因共立
誓願。常為夫妻。身金色。受勝快樂之身。常修梵行。從
是巳來。九十一劫。身真金色。天上人間。受勝妙樂。最
後一生。生於第七梵世少淨天中。受諸快樂。時摩竭
陀國。有婆羅門。號俱律陀。其家大富。比瓶沙王。千倍
為勝。其家有白氎。最下者價直百千兩金。有六十篅
金粟。每一篅有三百三十斛。其家雖富。而無子息。天
祠神庿。無不啟求。多年無徵。後於宅傍。有一神樹。夫
妻常往祈禱。共言呪祝七日之中。若無徵應。必當剪
伐焚燒。樹神愁怖。告四天王。四天王告帝釋。帝釋即
詣梵王。具陳上事。梵王乃見第七少淨天中。鍛金之
師。受天報盡。將欲下生。乃勸生彼俱律陀家。彼既生
巳。十月滿足。遂誕神儀。端正無雙。身如金色。金光傍

照四十餘里。相師占曰。此兒宿福。必定出家。父母聞
之。皆懷愁惱。共相議曰。世所躭著。唯有美色。若為娉
妻。必應顧戀。纔年十五。便為論婚。迦葉乃白父母言。
我志樂清淨。不願妻室。因福說計。白父母。若為我取
得金色女端雅無比者。我即取之。父母即召婆羅門。
遍以求覓。諸婆羅門等鑄得一金神。容貌端正。車而
遊諸國邑村落。高聲唱言。若同有女人。得見此金神
禮拜之者。出嫁之時。必得好夫。女人聞之。爭出禮拜。
乃見一女身如金色。顏貌奇特。異於常倫。此女邑往
昔之時。施金珠貧女也。諸婆羅門等遂共營謀。乃娉
與俱律陀子。為妻婚姻。既了夫婦二人。各發勝願。雖為
夫婦。無染欲心。各據一房。同修禪觀。梵行相似。父母
聞巳。密自念言。我恐出家。故為婚娶。今觀形候俱。欲
出家。遂毀兩房。同為一室。兼置一床。後時又立契要。
我若眠時。汝即行道。汝若臥時。我即行道。後時妻睡
著乘。著手床前。毒虵入室。欲螫其手。迦葉見巳。以衣
裹手。舉著床上。妻便覺悟。而責之曰。共我立誓。要不
相近。今復緣何功舉手。迦葉答曰。有虵入來。恐傷汝
手。舉之耳。於是妻以偈答曰。寧使我身盡毒虵。慎勿
虧誓束相觸。虵毒促令一身死。染毒淪沒無盡時。迦
葉答曰。利刀入火事雖難。對汝修行難於此。若能
守志無虧犯。此實世間希有事。父母知其志操不易。
遂放出家。至於佛所。為說法。證羅漢果。諸漏巳盡。脫
三界縛。得六神通。具八解脫。修菩薩行。作沙門形。居

曠野則寂靜安樂神。入王城。乃觀根授法。為佛弟子。
輔翼化揚。臘長年高。最居上首。時人中呼為迦葉上
座。如來入般涅槃時。迦葉在鷄足山入定。如來眼前
不見迦葉。遂作遺囑。三乘教典。付與阿難。三衣瓶鉢。
留與迦葉。迦葉來時。為吾傳語。吾待汝不得入涅槃
去。道吾與汝不見相也。努力努力。為吾修行。結集三
藏聖教言說。倚臥雙林。入涅槃時。諸弟子專記如來
遺囑之語。在後聖母摩耶夫人。從天降下。至娑羅雙
樹間。忽見三衣鉼鉢掛在娑羅樹下。使從十大弟子
乞。我兒悉達多生存之日。常用此物。我乞將天中供
養去得否。十大弟子咸皆不肯。白聖母曰。世尊親自
付囑大迦葉。時迦葉在鷄足山。入定之次。忽覺界動
搖。山川變色。知是不詳之相。尊重如來。不運神通。步
步而行。赴俱尸那城。見諸惡比丘皆相慶賀。時大迦
葉轉增悲愛。問諸聖弟子曰。如來臨入涅槃。有何遺
屬言語。諸聖弟子曰。世尊教一切經典付與阿難。三
衣鉼鉢留與迦葉。迦葉聞巳。舉身自撲。悲血流淚。遶
棺而行。又復頭禮如來足。又復頭禮如來頂。又復頭
禮如來背。又復如來胸。唯願世尊。大悲慈慜。示我身
心瞻禮之處。爾時世尊。於其足邊。放大光明。遺迦葉
禮。在後結集三藏聖教訖。便却入鷄足山。山為三分。
於中以草鋪地而坐。臨入定時。發三種願。然後入定。
一願三山覆身。如子入母胎而不失壞。二若阿闍世
王來欲得相見。山應再開。故以闍王不見我身。吐血

而死。三入定巳後。更住五十六億七千萬歲。彌勒佛
將九十六萬弟子來。取迦葉身。以示眾人。悉令學我
持戒功德。取我身再出。於將釋迦佛三衣。以奉彌勒
佛。迦葉將三衣付彌勒佛巳。於大眾前。度人無數。後
方入滅也。

言大富長者之子者。有四義。一大富長者之子。即俱
律陀長者。也二捨大財位。若不出家。合為輔相。名大
財位。三能為大行。十二頭陀。四大人所知識。故標大
名。簡餘迦葉。

言行杜多行者。頭陀訛也。此云斗擻。隱居淨處五塵
不染。義同斗擻。如衣有塵土。斗擻合落。此義亦爾。亦
云除棄。按十二頭陀經云。一阿蘭若。二者常乞食。三
次第乞。四一坐食。五節量食。六中後不飲漿。七著弊
納衣。八持三衣。九塚間住。十樹下止。十一露地坐。十
二常坐不臥。其妻於後。亦證阿羅漢。

言如因果經等者。結因由也。即上迦葉二姓(上捨邪離染門)。

言次三迦葉皆飲光等者。是大迦葉之苗裔。故名飲
光種(此三即龍象山水對)。

言梵云鄔盧牝螺者。此云木苽。問何名木苽答其胷
有一癃起。形如木苽。故為名也。又有一林。名木苽林。
迦葉在彼林中學道。以依處為名。名木苽。又傍邊有
一龍。名木苽龍。龍所居池。亦名木苽池。若約從龍立
名。約根本說。若立林名。約枝末說。今胸前癃起。乃從
龍得名木苽。此二解偏勝也。


言伽耶山名者。從山立名。西域記第八卷說。度尼禪
河至伽耶城。城西南五六里。至伽耶山。此翻為象頭
山。山東南有窣堵波。是迦葉本生之邑也。名那提迦
葉。次從河立名。

言正法華云。上時象江迦葉也。優樓頻螺迦葉名上
時迦葉。伽耶名象迦葉。那提名江迦葉。問何名上時。
答攝釋釋。西方一年有三際。一者熱際時。四个月。二
者雨際。次四个月。三者寒際時。後四个月。今此尊者。
熱際時生。故言上時。亦云。河上流最初得道故。言上
時也。伽耶從象頭山為名。名象也。那提從河為名。改
河作江也。

言因果經者。經云。爾時世尊初成道後。即便思惟。我
今應度何等眾生。而能廣利一切人天。唯有優樓頻
螺迦葉兄弟三人。在摩竭陀國。學於佛道。國王大臣
人民皆悉歸信。雖有聰明利智聞法速悟。然其我慢
難可摧伏。我今當往而度脫之。思惟是巳。發波羅奈
城。往摩竭陀國。日將昏暮。往優樓頻螺迦葉住處。于
時迦葉忽見世尊相好莊嚴。心大歡喜。而作是言。年
少沙門。從何方來。佛即答云。我從波羅奈國。當詣摩
竭提國。日既將暮。欲寄一宿。迦葉答。寄止宿者。甚不
相違。但諸房舍。悉弟子住。唯有石室。極為寂靜。可得
相容。然有惡龍。居其室內。恐相害耳。佛言。容聽主裁。
雖有惡龍。但巳見借。迦葉又言。若能住者。當自隨意。
佛言善哉。即於其時。而入石室。結加趺坐。而入三昧。


爾時惡龍毒心轉盛。舉體烟出。世尊即入火光三昧。
龍見是巳。火衝天。焚燒石室。迦葉弟子見此火。而還
向師。彼年少沙門。今為火龍所害。心乃傷。即勸弟子。
以水洗之。火不能滅。轉更熾盛。石室盡。爾時世尊。身
心不動。容貌怡然。降彼惡龍。使無毒害。授三歸依。置
於鉢中。至天明巳。迦葉師徒。俱往佛所。年少沙門。龍
火猛烈。將為此之所傷耶。佛言。我內清淨。終不為彼
外灾所害。彼毒龍者。今在鉢中。即便舉鉢。以示迦葉。
迦葉師徒見沙門處火不燒。降惡龍置於鉢中。嘆未
曾有。語諸弟子。年少沙門雖復神通。然不如我道真
正也。爾時世尊語迦葉言。我今欲停止此處。迦葉答
言。善哉隨喜。是時如來於第二夜。於此說法。時四天
王來聽。各放光明。照逾日月。迦葉夜起。還見天光。在
如來側。語言。年少沙門。汝事火龍。佛言。有四天王。夜
來聞法。是其光耳。是時迦葉語諸弟子。年少沙門有
大神力。然故不如我道真正也。至第三夜。帝釋來下
聽法。放大光明。如初昇日。至第四夜。大梵天王下來
聽法。放大光明。如日正中。迦葉見巳。心自念言。年少
沙門雖復神妙。然不如我道真正也。爾時迦葉五百
弟子。各事三火。於晨朝時。各欲燃火。火不肯燃。遂求
如來。火即燃之。供養畢。欲擬滅之。火不肯滅。迦葉見
巳。心自思惟。此亦是沙門所為。即與弟子。來至佛所。
具說前事。佛言。汝促却去。火即自滅。迦葉心自言念。
年少沙門雖復神通。然不如我道真也。爾時迦葉交

諸弟子。晨朝破薪。斧不能舉。遂求世尊。舉巳復不肯
下。來白世尊。世尊言。汝促却去。當令斧下。爾時迦葉。
而作是言。彼年少沙門雖復神妙。然不如我道真也。

爾時迦葉即白佛言。年少沙門。可止於此住。共修梵
行。房舍衣服。我當供給。世尊默然許之。迦葉曰。辨好
飲食。自行請佛。佛言。汝且先去。我隨後。迦葉到巳。早
見世尊在彼。問言。年少沙門。從何道來。而先至此。佛
以鉢中盛閻浮果。以示之迦葉。我此南行數萬踰繕
那。彼有一州。其上有樹。名曰閻浮。緣有此樹。故言閻
浮提。我此鉢中。是此果也。明日不食時。事須准此。又
向東弗波提。取菴摩羅菓。以示迦葉。又至明日。至西
瞿陀尼洲。取訶梨勒。又至明日。至北單越。取自然粳
米。迦葉言曰。年小沙門。雖有神力速疾。終不如我道
真正也。乃至廣現神變。准本行集。數至五百。皆言年
少沙門雖有如是神力。不終如我道真也。爾時世尊。
又從他日。心自思惟。優樓頻螺迦葉緣根熟。正是調
伏之時。即入尼連河。以神通力。令水兩開。佛所行處。
步步塵生。迦葉遙見佛被水溺。即與弟子。乘船而來。
既至所側。見佛行處。嘆未曾有。迦葉問佛。年少沙門。
欲上船否。佛言甚善。于時世尊。即巳神力。穿船底而
入。穴穿不漏。嘆言。甚為希有。年少雖有是神力。終不
如我道真阿羅漢。爾時世尊語迦葉言。汝非阿羅漢。
汝今何故起大我慢。迦葉聞說。心懷慚愧。身毛皆竪。
唯願大佛。攝受於我。佛言。汝與弟子。熟共議商。迦葉

還巳。集諸弟子。而語之曰。我今便欲歸年少沙門。汝
等云何。弟子答言。尊者既若歸依。我等亦隨從歸依。
迦葉與諸弟子。至佛所。世尊告曰。善來比丘。鬚髮自
落。袈裟著身。即成沙門。爾時世尊。即隨所應。廣說四
諦。于時迦葉及五百弟子。遠塵離垢。得法眼淨。初得
初果。乃至無學果。爾時迦葉及五白弟子。以其事火
種種之具。悉皆捐棄尼連河中。師徒相與隨佛而去。

爾時迦葉二弟。一名那提迦葉。二名伽耶迦葉。各有
二百五十弟子。在下流修道。見兄所事火具悉逐流
下。心大驚愕。而自念言。我兄今者有何不意。事火之
具。今隨水流下。將非惡人之所害也。其時二弟奔競
相就。而共議曰。我兄今者若復不為惡人所害。諸物
如何從水而下。苦哉恠哉。我等宜速共至兄所。便相
共逐流而上。至兄住處。空寂無人。心大悲絕。不知其
兄及諸弟子居處。四向推尋。尋見舊人。而問之言。我
仙聖兄及諸弟子不知所在。汝見之否。舊人答言。汝
仙聖兄與諸弟子。棄事火具。皆悉往於瞿曇處。出家
學道。是時二弟聞此語巳。心大煩惱。恠未曾有。又自
念言。云何棄捨大阿羅漢道。而復更求化餘結使。即
便馳往至其兄所。到巳見兄并及眷屬。剃除鬚髮。身
披袈娑。即便跪拜而問兄言。兄弟既是大阿羅漢。聰
明智慧無與等者。名聞十方。莫不崇仰。何故今日自
捨此道。還從入學。此非少事。爾時迦葉答其弟曰。我
見世尊。成就大悲。有三奇特。一者。神通變化。二者。慧

心清徹。決定成就一切種智。三者。善知人根。隨形攝
受。以此事故。於佛法中。出家修道。我今雖復國臣人
民所見崇敬。世論捷矣。無能勝者。然非永斷生死之
法。唯有如來。所可演說。能盡生死。既值如是大聖之
尊。而不自勵。師徒高勝。即是無心。亦為無眼。二弟問
言。若如兄語。決定是成一切種智。我所得智慧。皆是
兄力。兄今既從出家。我等亦願隨順兄學。即各語其
弟子言。我今欲同大兄於佛法中出家修道。汝意云
何。諸弟子即答師言。我等所得有智見者。皆大師恩。
大師若欲於佛法中出家者。亦願隨從。於是那提迦
葉伽耶伽葉。各與二百五十弟子。至於佛所。頭面禮
足。而白佛言。世尊。唯願哀愍濟度我等。爾時世尊。即
為那提迦葉及諸弟子。現大神通。又應其心。而為說
法。語言比丘當知。世間皆為貪欲嗔恚愚癡猛火之
所燒煑。汝等往事三火。既能絕棄除此外火。今三毒
火。尚在汝等身內。宜速滅之。時諸比丘。亦聞佛此語。
於諸法中遠塵離苦。得法眼淨。又為廣說四諦法。皆
悉得阿羅漢果。

言第三從何等者。淨三藏云。度多河菩提寺東有此
河。從修道處。以為名也。

言梵云舍利弗者。此下五人。勝智妙通。詞高見廣。合
為一唱。且舍利弗怛羅者。尊者有二名。從父母而立
其名。從母中有二。一者今生。二行願。舍利弗怛羅。翻
為鶖子。舊云舍利。此翻為申子。訛略也。鶖子從母為

名也。

言舍利云鶖等者。西方不妨喚百舌鳥作鶖。此間鶖
鳥與百舌鳥別。此間鶖鳥無能言語者。只百舌鳥亦
喚作春鸎也。

言以母才辨等者。子字屬尊者。鶖字屬母。母名鶖也。
西域記說。舍利弗尊者。大婆羅門稱。其父高才博識。
深鑒精微。凡厥典籍。莫不究習。其妻感夢。具告夫曰。
吾昨夜感一夢。夢一異人。身披鎧甲。手執金剛杵。摧
破諸山。退立一山之下。夫曰。夢甚善矣。汝當生男。達
學貫世。摧諸論師。破其宗致。唯不如一人為作弟子。
忽而有娠。母忽聰明。高論劇談。言無屈滯。尊者年始
八歲。名擅四方。其性淳質。其心慈悲。成就智慧。與沒
特伽羅。少而相友。深厭浴塵。未有所歸。於是與沒特
伽羅子。於珊闍耶外道所。而修習法。乃相謂曰。斯非
究竟之理。未能窮盡苦際也。願求明道。先甞甘露。必
同其味。各領一百門徒。舍利子却歸本城。時大羅漢
馬勝比丘。執持應器。入城乞食。舍利弗見其威儀閑
雅。即而問曰。汝師是誰。曰釋種太子。厭世出家。成
等正覺。是我師也。舍利弗問。所說何法。可得聞乎。曰。
我初學受教。未達深義。舍利弗曰。願說所聞。馬勝乃
隨宜為說偈曰。諸法因緣生。是法緣及盡。我師大聖
主。是義如是說。初句苦諦。第二句顯集滅。此偈雖有
三諦。正明滅諦。問何不說道諦。答鶖子利根。促說所
證。必知有能證也。時舍利弗聞說是巳。言下便證初

果。遂與其門徒。往詣佛所。世尊遙見。指告眾曰。我十
弟子中。智慧第一。至巳頂禮。願從佛法。世尊告曰。善
來比丘。聞是語巳。戒品具足。過半夏後。聞佛為長爪
梵志說法。聞餘法而咸悟。遂證阿羅漢果。

言不但今者亦者。經云。鶖子過去身為瓦師。逢值一
佛出世。亦號釋迦。復有弟子。亦號舍利弗。遂發願云。
願我當來逢釋迦佛。作智慧弟子。亦名舍利弗也。

言復名優婆提等者。此翻為論義。從父立名。父能論
義。西國解論義者。總名優婆提舍。即合從父為名。以
父劣母勝。從勝立名也。乍讀疏文。似鶖子自解論義。
自得此名。准智論說。從父為名也。

言此云大採菽者。即是取母姓為名也。菽者。諸豆之
總名。上古付仙。居山寂處。常採菉黃而食。因此立名
姓。尊者之母。是彼種族。取母姓氏。目連鶖子。才明見
異。尊者精鑒超群。才智相等。少為親友。動止必俱。結
要遊學。相與厭俗。皆出家也。

言得大神通者。簡餘採菽。故得大名也。復歸大城。舍
利弗遇馬勝。得初果。轉為目連述而悟解。遂於舍利
弗邊。得初果巳。與其徒眾。俱到佛所。世尊遙指而告
曰。彼所來者。是我神通弟子。世尊曰。善來比丘。鬚髮
自落。袈裟著身。經七日巳。得阿羅漢果。佛於一時。在
無熱惱池。說法之次。八部四眾咸集。佛言。觀眾中空
缺。舍利子。何故不到。故令目連喚。正遇舍利子。山中
補衣之次。且須臾待我補衣竟。目連曰。若不速行。兼

山移至大會。舍利子便與衣帶置地上。語目連曰。若
舉得此帶。山亦動得。目連盡神力。舉不得。地為之振。
遙運神力却迴。早見舍利子在會中坐。目連仰而嘆
曰。今日乃知。神通不亦智慧(勝智妙通了)。

言梵云摩訶迦多者。此第四詞高見廣對。摩訶迦多
衍姓也。那是男聲。此云剪剃種男。是婆羅門姓。以剪
剃為姓也。

言諸仙願護者。亦有疏本。為獲字。諸仙呪願云。汝成
佛道。故言諸仙願獲。因此立名也。

言尊者身是男者。二解。一簡餘卑姓。故云大。二云。佛
常讚嘆。我弟子中。說法人中。最為第一。以得佛讚嘆
故。云大也。

言古為繩扇者。西國多熱。人家門前置義扇。後有無
知人。旋旋將去。遂以繩結之。迦旃延母。夫亡之後。獨
養旃延。於一時中。母子相隨出。見人家門前。繩扇隨
風飄颺。不落於地。母問子曰。扇不落地由何。兒曰。由
繩繫之。母曰。我不改嫁。亦由於汝。故號繩扇。從喻為
名。

言真諦云思勝者。有仙人。由具聞思。勝於餘人故。尊
者是彼仙種。故名思勝。非也。

言梵云阿泥律陀者。是甘露飯王之子。淨飯王之姪
兒。世尊之堂弟。阿難之從兄。羅云之叔也。過去燃燈
佛時。為一長者子。名曰大才施。由百斛燃燈供養。常
得天眼第一。喻經云。無量劫前。阿泥律陀曾作劫賊。

夜遇風雨。遂入一佛堂中。止息之次。乃見燈欲滅。以
箭鏃挑燈。見佛光明。身毛皆竪。作是念言。他家能施。
我何盜耶。遂捨斯業。因續此明善根。九十一劫。常得
天眼。善根不滅。故名無滅也。又過去曾以一食施辟
支佛。五十劫中。天上人間。受勝福樂。後得無學果。常
得如意。無有貧窮。如來說法。阿那律多睡。處處會中
皆如此。佛對眾訶叱。咄咄何為寤。既螺蜯蛤類。一隨
百千年。轉輪無窮巳。那律聞巳。羞慚於眾。便以竹枝
挑眼。多日不睡。遂便喪明。喚耆婆醫。耆婆曰。多時不
睡。餓煞眼根。醫不得也。佛教修天眼。諸聖弟子之中。
天眼第一。路符云。見大千界事。時人號為半頭天眼。
具有名滿頭。失却肉眼。空有天眼。名半頭。如來會引
色界淨色名滿頭。那律分得名半頭。此二解正也。

言應[(而/而)*(少/((色-巴)+兄))]字者。不知菟字所從也。

言此房宿者。劫賓那能為二事。此比丘初出家。求見
佛故。欲向佛所。值雨。寄宿陶師家。以草為座。又有一
比丘來宿。即推草座讓之。在地而坐。後乃相問欲向
何所。答欲見佛去。後比丘即為說法。忽然得道。後比
丘即佛也。

言或云房星者。四月昏現於辰。五月昏見於巳。然二
十八宿隨上下右旋。日月五星左轉。然房星月月現。
此尊者當此星現時生。故言房星現時生也。

言梵云笈昇鉢底者。今當第五宿習。今成第六餘習
惡緣。并第七返迷。合為一唱。


言過去因摘一莖禾者。尊者昔曾作牛。向彼家場上
繫。夜後有一劫賊。場上偷糓來。牛便唱之。不教取糓。
賊向前擬取。又被牛唱。賊知是牛。問其所由。具說前
世事。摘禾之事。賊乃慙愧而去。問既似牛相。必隣近
畜生身。如何得聖。答假示相非實爾。

言牛呞比丘者。呞噍也。齝者。牛吐食也。安國云。分別
功德論說。佛恐人謗返招其過。佛令向忉利天尸利
沙國中脩習禪定。言尸利沙。即是此間合藏樹。佛涅
槃後。結集法時。大迦葉差下座。比丘名曰提多。令喚。
今僧中有大法事。應可速來。憍梵婆提問其來使曰。
佛涅槃耶。答佛入滅。又問我和上舍利弗在否。答先
以入滅。婆提聞巳。悶絕久而嘆曰。如來入涅槃。大師
和上復滅。世間空虗。不能復下。化火焚身。即入涅槃。
先化作四道水。流下閻浮提結集處。水中說偈曰。憍
梵婆提頭面禮。妙眾第一大德僧。聞佛入滅我亦滅。
如大象去象子隨。

言此云室星者。即北方星也。或云彗星。即妖星也。此
星出時生故。因以為名也。此或云巳下一節。疏文剩。
應勘諸本。有無不定也。

言智論二鬼者。論說一鬼食之。表生必有死。一鬼活
之。表死必有生。加於一時。離婆多受使遠行。獨宿空
舍。夜中有一鬼。擔一死人。在空舍中。復有一鬼逐後。
嗔罵前鬼云。此死人是我物。如何古認。前言是我物。
我自持來。後鬼又言實是我物。我自將來。所以兩鬼

各提死人。一手相諍。前鬼言曰。此舍中有人。請問即
知。後鬼便問。此死人是將來阿雖。其人怕怖。作是
念言。長短須死。既是死去。不可妄語。便依實說。咄此
死人。是他前鬼將來。後鬼聞之大怒。取此兩手兩脚。
拔相去離也。喫此人一个骽了便去。前鬼慙愧。其思
德。取別死人脚手。接續令活。其人思惟。我父母生身
被鬼食盡。今身盡是他肉。我今此身定有耶。為無耶。
若言有。盡是他身。若言無者。今身現在。如是思惟。身
心迷亂。討路行人。入一寺中。見一師僧。問曰。我身為
是有。為是無耶。諸比丘却問曰。汝是何人。答曰。我亦
不知。是人非人。具說上事。諸比丘言。此人自知無我。
易可教化。即便語言。汝身從本來。恒自無我。促以四
大和合故。名假和合。當時悟解斷諸煩惱。得羅漢果。
名假和合。攝云。問死屍無情。如何與有情。為支分。答
有二解。一云。鬼神之力。二云。實即不然。示相可爾。為
破有情執有實我故。顯假和合。示相無我故。攝自難
言。前解違唯識道理。諸異熟識。捨此身巳。令託餘身。
無再生義。如何斷巳却續。牟云。鬼神之力。此亦可通。
言離託餘身。依業力說。所言違理者。違於業力。又云。
定通之力。即不決定(上宿習今成耳)。

言餘習尚在者。問如何羅漢有餘習。歎德中善得心
解脫。斷習氣故。今言餘習。一何相返。答習有二。一煩
惱即習。因智成故。二涅槃之智。惑氣分名習。如褁香
紙。羅漢不無。此由嗔習也。


言如罵河神者。恒河神女。前世曾與畢伽家作婢。後
生為河神。畢陵伽曾於一時中。渡恒河。河神是女人。
畢陵伽語言。咄。婢子勿使水流。我欲暫往。神女慚耻。
速往白佛言。令懺悔謝過。即合掌言。婢子莫嗔。早知
婢子諱婢子。不喚婢子作婢子。不知婢子諱。故喚婢
子作婢子。我前所有。喚婢子之過。願汝婢子布施歡
喜。婢子張眼怒觜。大眾一時笑。佛言餘習如是。非惡
心也。如聲聞起舞。獨覺臨粧。舍利弗見乾闥婆奏琴。
遂起舞。獨覺燕支注口墨筆盡眉。皆習氣也(上餘習了)。

言持一訶梨勒者。金光明最勝王經云。訶梨勒一種。
具足有六味。能除一切病。無忌藥中王。譬喻經云。耆
婆死。天下藥草一時啼泣。各云。唯有耆婆。能知我等
功能。既無耆婆。誰能知此我等功能。錯用我等。或加
或減。令病不差。世人將謂無驗。唯有訶梨勒。呵呵大
笑。別在一面。自言我能獨治諸病。不假和合。故不啼
笑。此羅漢往昔為一醉客。於寺門首臥。僧見安在寺
中。夜間僧禮佛。有一僧。患頭痛。布施一顆訶梨勒。服
巳便差。從是巳來。九十一劫。天上人間受勝福樂。今
生婆羅門家。

言其母等者。又有經云。毗婆尸佛時。身作一奴。於僧
邊唯受不煞戒。餘四戒。我為下賤不能受。由此因緣。
經五不死。前是無病緣。後是不死緣。若是二百五十
戒。八戒一日一夜。事須全受全持。五戒受持。則令受
持。則通全也。其父遠出。後母便方煞之。經五不死。一

釜煑不死。二𨫼煿不燋。三水溺不亡。四魚吞不爛。五
刀割不傷也。

言目不視女人者。俗語云。傷弓之[厂@(角*鳥)]涉見曲未。曾被
虵咬。怕見斷索。曾被大虫驚。見犁則瞻怯。此尊者曾
被後母苦尅。怯見女人也。

言無憂王者。此羅漢在生少欲知足。後無憂王唯施
一金錢。塔涌不受。路云。同此等羅漢法華會上巳歸
大乘。身受變易。今何後有身骸骨之事。起塔供養。答
大論云。凡受變易者。先須別化起一分段身。入般涅
槃。以示外道諸凡夫等。若不爾者。彼外道疑云。此乃
龍鬼。非是於人。都無屍靈。故要現死。彼時有塔。亦不
相違。

言梵云摩訶俱瑟者。安國云。疏主隨古。且作此解釋。
梵云摩訶俱瑟耻羅。此云大肚持。摩訶云大。俱瑟耻
三字名肚。羅云持。三藏四圍經書。總含在腹。記而不
忘。名持。俱絺羅訛也。

言此舍利弗舅者。智論說舍利弗舅氏。然妹與兄尋
常論義。先妹懷子。妹不如兄。及懷胎後。兄多墮負。兄
作念。胎子之能。在胎尚自難當。生巳何由可敵。遂捨
家務。入山廣學。經十五年。無切剃髮。爪髮稍長。故名
長爪梵志。歸還之日。頭戴火盆。鐵葉褁腹。遊行人間。
漸次而歸。慜世間人暗。宜以火明照。學廣腹狹。所以
鐵葉褁腹。至家問妹。汝子在。妹報兄言。生經八歲。讀
盡一切經書。年十六。論義勝一切人。今以發心隨佛

出家。兄便嗔恠。我擬自教。欲使外生。聲名蓋於天下。
何等沙門敢行誘訓。乃往佛所。而求捔論。我若得勝。
還我外生。我若墮負。當相敬事。時舍利弗初受戒半
月。佛邊侍立。佛言。汝自立義。此外道憍立宗言。不受
一切法為宗。意佛若難。難皆不受。即順我宗。如來為
欲破此惡見。徵曰。汝自家受否。若受違汝自宗。若言
不。大家眼見耳聞。汝立義應非一切法收。汝若言不
受。則無所宗。前徵自語相違。後徵宗致缺減。量云。汝
見是有法。應非不受。是因云。自他許汝起故。同喻云。
如餘見。餘見自他許汝起。餘見非不受。汝見自他。許
汝起。汝見非不受。兩俱不成。即知屈負。撲下火盆揚
却鐵葉。請歸佛出家。時舍利弗初受戒後半月。佛邊
側立。因聞論義。遂證無學果。長爪梵志。是舍利弗舅
氏。鶖子是他阿妹兒也。

言梵云難陀者。此下第七割愛。第八化有談空。第九
解深行密。六人為一唱也。

言此翻為喜者。歡喜也。

言根本乃是牧牛者。譬喻經云。摩伽陀國頻婆娑羅
王請佛。三月坐夏。及五百弟子取新乳蘇酪。供養佛
及比丘僧。勅牧牛人。近城住。日日供送乳酪。三月供
養畢。王交見佛。即作念言。佛是一切智人。三藏曰。圍
陀經書。六十四種世間伎藝。不妨明解。要不知我牛。
牛事若知。我即歸依。問佛牧牛具幾法。牛群不資息。
佛言有十一種事。一者知色。由知毛知自他牛。表比

丘修行。須辨耶正內外道。經云。喻諸比丘知四眾造
色。二者知相。即是肥相瘦相。比丘修行須知善惡二
相。表修福慧。經云。喻諸比丘。應知癡相。墨業名癡相。
白業為黠相。三者知刮刷。除穢糞土。表比丘修行數
加懺悔。經云。喻諸比丘。雖起貪嗔。能制遠避。而數吐
惡見。即不覆罪。四者知瘡。瘡上事須著藥去虫𧉴。表
比丘防護六根門。不著諸境。五者知放煙。意去蚊虫。
表比丘修行勤斷惡法。經云。時時施煙。喻比丘所學
所聞所知。以廣說故。六者知所往。即識道路不損牛
也。表比丘修行知三乘。當行八正道。婬坊酒肆。諸博
戲處。不得妄入。七者知所至處。知牛安不安。表比丘
離惡支。經云。知愛牛。喻比丘見說法時。志心聽法。踊
躍愛樂。八者知度水。度水若不到岸。恐吹却牛。表比
丘修行。知四諦。度一切眾生。過生死海。至涅槃岸。九
者知飲餧分限。若水草過度。即損牛。表比丘修行。事
須少欲。經云。喻諸比丘四意止。四意止者。四念處也。
此牛計心於水草。比丘計心於四念處。又遺教經云。
飲食知量。十者知留乳。搆乳之時。事須留乳。若不留。
餓他犢子。表比丘足。經云。知搆殘遺。喻比丘施者雖
多。而自知足。不得盡受。十一者知牛牛主者。即群中
特牛。能主領諸牛不散失。眾善經云。分別牛好惡。知
可養者。喻比丘敬其長老。路云。又十一事。一不在高
山。二不居深淵。三草無硬澁。四水有三能。不冷不熱
不醎。五住處須平。六頭不加刷。七向水徐行。八一日

三飲。九一領三歇。十出入須明。即垂明也。十一主常
隨持牛。後難陀聞巳。知佛具一切知。將謂世尊不知
牛之事。世尊更好手牛。更無過者。後隨佛出家。具足
聲相。能作梵也。

言梵云孫達羅者(以瞋反)艶美色也。

言是佛弟子者。淨飯王子。往昔曾見佛塔。建立剎柱。
及安垂露盤。以是因緣。今生釋宮。身長一丈五尺二
寸。端正富貴。簡要云。四月九日生。短佛四指。容儀挺
特。與世殊異。若入大眾中。人未識佛者。錯喚作釋迦
牟尼佛也。

言佛到本城二日者。佛成道巳。經十二年。却向本城。
說法兩日。後方以說。法度云。本行經云。爾時世尊。教
化難陀童子。廣說出家功德。數數為說出家因緣。亦
復讚嘆出家因緣。勸令出家。難陀白佛。世尊我寧以
四事。供養如來及比丘僧。乃至盡形供養。我終不出
家。爾時世尊。於一時中。飲食訖巳。將一侍者。詣難陀
門。正見難陀共孫陀利。在高樓上。遊遊而坐。遙見世
尊將至。速起下閣。頂禮佛足。白佛言。世尊。從何遠至。
願入我堂。昇座而坐。世尊入巳。默然而坐。難陀白言。
願受我飲食供養。佛言食訖。不須備辦。難陀復言。今
有蜜漿。非時飲否。佛告難陀。我隨汝意。於是難陀執
持佛鉢。盛非時漿。奉上世尊。於時世尊。為未受取。持
與侍者。復不受取。佛從座起。欲向本處。其釋童子。亦
從重閣。持彼蜜漿。欲隨佛去。時孫陀利見釋難陀持

漿從佛。梳頭未了。便高聲喚言。聖子難陀。欲何處去
耶。爾時難陀指彼鉢言。欲送如來至彼即還。彼言。速
來莫久住彼。若久住彼。我少時就寺裏叫喚來。莫道
不道。爾時世尊。至伽藍所。喚一比丘。令搆蜜漿。難陀
辭佛。佛言莫去。汝應出家。難陀白佛。我今不欲出家。
我寧以四事供養佛及僧。佛為說出家功德。并毀諸
欲過患。然其難陀。心故不欲出家。但敬佛故。俛仰白
言。我當出家。爾時世尊言。當喚一剃髮人來。即喚眾
中一剃髮人。在難陀前。手執剃刀。欲為難陀剃鬚髮。
難陀捉奉。向剃師言。汝今何力敢剃我頭。世尊告言。
汝比丘入我法中。行於梵行。盡諸苦故。即成出家。受
具足戒。於是難陀。可喜端正。諸人樂觀。有三十二相。
是足不闕。身體金色。高下四指。不及如來。所作袈裟。
與佛衣服。等無有異。比丘遙見。皆疑是佛。欲起迎逆。
及至知非。但還本座。世尊知巳制等量。又彼難陀打
衣光澤。眼塗媚藥。莊嚴其身。脚著草履。右手執傘。左
手持鉢。佛皆制。又當憶孫陀利。念其包故。不行梵行。
欲捨戒還本宅。以是因緣。常取博瓦。或取木板。𦘕釋
女孫陀利形像。如是觀看。以過時日。比丘生嫌。比丘
白佛。佛又制戒。不許於女人身取能生欲想。又於一
時。難陀比丘。次到當直。守護寺舍。作如是念。佛入聚
落之時。我於爾時。當得還家。世尊知巳。難陀汝若欲
行閇諸房門。然後還去。語巳便即往入聚落。難陀欲
還。逐見世尊。房門不閇。作如是念。我閇此門。然後還

去。即閇佛門。見舍利弗門目連迦葉等門皆開。如是
次第閇巳復開。恐世尊不久來至。作是念巳。從尼俱
律陀樹林之內。將欲出時。世尊天眼見巳。從城隱沒。
出現於彼。難陀見佛。尋即依一尼俱陀樹。隱身而坐。
佛以神通。舉彼大樹。置於虗空。見彼難陀藏身而坐。
問言難陀。欲何處去。彼具陳情。佛為說法。復有長者。
請佛設食。爾時難陀。次當守寺。還念歸家。佛知告言。
難陀必須知時洒掃寺地。所有澡灌。悉皆水滿。告巳
赴請。難陀先掃地。從西掃東風吹。從東掃西風吹。四
向掃。旋風吹。添瓶瓶旋倒。水出咄咄作聲。難陀作念。
我今何用掃地添瓶。如來不久還歸。我今速至家內。
世尊天眼觀見難陀。巳從彼處。欲出向家。即別化身
難陀前。於難陀遙見。即隱山隈處。蹲身而坐。佛以神
力。地平如掌。見彼坐時。告言難陀。汝今在此。欲作何
事。難陀白言。我巳許孫陀利還家。為斯事故。多作妄
語。佛告難陀。汝今何須見孫陀利。其身如是。三十六
物。臰穢成身。何不厭之。爾時世尊。以此因緣。而說偈
曰。欲離稠林巳得離。從林脫巳還入林。汝富伽羅觀
此等。從縛得脫還復縛。爾時世尊。教難陁修行。清淨
梵行。滅除一切苦故。時難陀雖被教化。猶故不樂行
於清淨梵行。世尊知巳作念。然此難陀煩惱熾盛。豈
能少教破彼煩惱。我今者須作方便。令彼發心。喻如
世間。以火滅火。以毒治毒。念以執難陀手。以神力。隱
沒其身。忽然在香醉山上。爾時彼山。以風吹雨。樹相

揩。遂即出火。亘天煙焰。燒燃彼山。山多獼猴。其數五
百。被火燒毛。皆悉蹲地。摩滅其火。時有一雌瞎獼猴。
在其群內。辛撲身火。佛告難陀。汝今見否。答言巳見。
汝孫陀利。可喜端正。與此獼猴。何誰為勝。難陀向佛。
頻眉蹙面。默然不言。世尊執難陀手。從香醉山沒。至
三十三天。現於波利質多羅樹下。時帝釋入園遊戲。
五百婇女左右圍遶。佛告難陀。汝今見否。答言巳見。
佛言為當五百婇女端正。為孫陀利好。難陀白佛言。
如以瞎獼猴。比孫陀利。百千萬倍不可及也。佛言汝
意欲得共此女相娛樂否。難陀踊躍歡喜。白佛言。世
尊。如我意者。實欲得與彼五百婇女共相娛樂。佛語
難陀。汝今不可以凡身共彼娛樂。若欲得者。汝須以
歡喜心。於我法中。修行梵行。我當報汝。今者若能隨
順此法。行清淨行。命終必生此處。共婇女娛樂。世尊
復執難陀手。從彼天沒。還其本處。時難陀為求婇女。
以此因緣。盡其身力。初夜後夜。修梵行等。爾時世尊。
見難陀為諸婇女行於梵行。遂執難陀手。從尼俱陀
林而出。沒身入於地獄裏。見一銅釜下燃猛火涌沸。
無人中在受罪。難陀問獄主。為誰煎此釜。獄卒答言。
佛有姨母所生子。佛弟難陀。行於梵行。為求五百天
女。受天福盡。當生此中。受此罪報。難陀聞巳。恐怖毛
竪。發心悔過。修行梵行。為求六通八解脫等。佛告諸
比丘。於我聲聞弟子之內。調伏諸根。難陀比丘。最為
第一。到本城二日後。方得與度。不是教化經二日。據

實調伏諸根。日數不多也(上明返七迷割愛)。

言滿是其名者。滿是尊者之名也。慈是母性也。牟云。
若作母性。其慈姓氏也。若言母性其慈。心性也。此尊
者是彼慈女所生之子。名滿慈子也。

言或滿及慈俱者。第二解也。多時無子。從天乞求。夢
一寶瓶盛滿寶物。忽然入腹。因此有孕。遂生尊者。滿
得慈母之願。名滿慈子。本是憍薩羅國聚落之中。去
迦毗羅城不遠。有一婆羅門。為淨飯王。作國師。其家
巨富。唯有一子。名曰富樓那彌多羅尼子。與悉達太
子同時誕生。性猒世間。志求解脫。如來成道巳後。求
乞出家精進。不久得羅漢。

言此云善現者。初生之時。家內有善相現。故名善現
也。

言舊云須菩提者。初生之日。家內庫藏。一切皆空。父
母怕。問相師。相師曰。唯善唯吉。云善吉。善吉之狀也。
亦曰空生。初生之時。庫藏悉空。表解空第一。故曰空
生。安國真諦三藏般若云。須菩提。是東方世界。青龍
陀佛。來此影嚮也。西域記云。如來從天宮。還瞻部州
日。時須菩提𡩷座石室。竊自思惟。今日如來降下閻
浮。眾人迎接。如我今者何要行耶。常聞佛說。知說法
空。知諸法性。即以慧眼。觀見法身。時蓮華色比丘尼。
欲初見佛。化作輪王。七寶千子。前後導從。四丘警衛。
至世尊所。如來告曰。汝非初見吾身。夫善見者。是名
初見吾法身也。


言慶喜者。智度論云。如來得道夜生。如來成道。天魔
波旬。將八千億人惱亂世尊。世尊入慈心三昧。魔軍
退散。魔王曰。既惱害瞿曇不得。便至淨飯王所。於虗
空中。作聲曰。悉達太子昨夜巳死。王聞語巳。驚落床
前。如熱沙中魚。宛轉于地。不能省覺。良久之間。菩提
樹神持曼陀羅華。報淨飯王曰。悉達太子。昨夜明星
出時。成等正覺。王聞語巳。前云巳死。今說成道。孰是
孰非。樹神報曰。前來者是魔。後來者菩提樹神。親見
世尊成道訖。故來相報。淨飯王大歡喜踊躍。報諸釋
種眷屬。國內臣民。平明大朝之時。普稱萬歲。歡喜作
樂之時。斛飯王入來。臣昨夜賤妾誕生一子。聞說此
巳。陪加歡喜。當大王慶喜時生。故名慶喜也。

言執日者。此有二解。一言執日是阿修羅王以手遮
日。當日蝕時生。故執日。二云。佛喻於日。執者障義。羅
睺在胎六年。障太子不得成道。障於佛日。故云執日。
問如何羅睺羅在胎六秊。答昔者有王。生其二子。大
者名日王。小者名月王。父王崩後。日王厭位。願求出
家。以國付弟。出家修道。遂發願言。願我此身。從今日
巳後。有主之物。不與不取。後於一時癈忘。夜行渴。悞
飲蓮華池裏水。飲巳覺悟。今日巳成賊也。詣月王所。
我得罪。願王治之。王曰。自然之水。何罪仙人。仙人不
肯。王遂令出後園。月王遂忘。經于六日後。因大赦天
下。囚徒釋罪。忽憶仙人飢餓起巳後倒。王自悔責。手
餧飯。佛告諸比丘。時仙人者。今我身是。時月王者。羅

睺羅是。為因仙人受無量苦。因其餘業。在胎六年。問
耶輸日懷羅睺羅六年者。答又於往昔。群牛在野。放
牧。其牛主妻。自將一女。往牛群。擔取乳酪。所將二器。
普皆盈滿。其器大者。遣女擔負。小者母自擎。將中路
語如曰。汝速行。此處路險。人所怖畏。如是再三。彼女
作念。遣我擎取大器。復更催促。因此嗔怒。而白母。與
我擎取最大器前行。其女於後。除除緩步。令母負重
行六俱盧舍。佛告諸比丘。彼女者耶輸陀羅是也。遣
母負重受無量苦。最後餘業。懷胎六年。又羅睺昔日塞
鼠穴。經于六日。於是太子欲得出家。淨飯大王不放。
待汝有子紹繼國位。放汝出家。太子逾城去。以手指
耶輸腹。遂有胎。六年滿足。始淨飯王曰。太子踰城去
來六年。耶輸不護於我。辱我眷屬。若是十五箇月。即
言遺腹。即集群臣。各進苦法。有一大臣奏云。當机其
髮。以杖打之。打巳即面記。復有大臣云。當截其耳。劓
去其耳鼻。有云擲置大坑。有云鋸解。有云節節分為
八段。世尊知耶輸陀羅母子在死難中。左右顧視。毗
沙門天王知佛意。摘貝多葉來。世尊作書與父。羅睺
羅實是我遺孕之子。佛歸到本城。父王請佛供養。次
摩訶波提請佛供養。次耶輸陀羅奏云。請佛及比丘
僧供養。耶輸陀羅以歡喜團一枝。置羅睺羅手中把
著。交覓汝父獻與。時羅睺羅。年始六歲。巡諸比丘。到
世尊前頭。便立頂禮。而說偈言。如是如是。沙門沙門。
薩涼薩涼。快哉快哉。爾時世尊。告父王言。莫疑。耶輸

羅睺實是我子。食訖散巳。時羅睺走。入佛衣裏。隱藏
而住。時諸比丘欲共遮入。佛言從入我衣中。羅睺隨
佛出宮門外。佛授手指及履。與令執捉。如繩繫馬。不
相捨離。至尼𤘽林。世尊問言。汝隨我出家巳否。答云
能。令舍利弗為和上。從此始有沙彌。父王在後不見
羅睺。一家喫飲覓不得。聞道世尊將去出家巳了。王
悶絕良久乃蘇。到世尊邊。種種道理論說。爾時如來
因此制。父母不聽。不得出家也(上列名訖)。

言贊曰結名高者。經云。如是眾所者。如是者。指斥之
詞。指二十一人。故言如是。此諸羅漢。為凡聖諸眾共
所知識。皆是大阿羅漢也。經云眾所知識者。知其有
憶。識其形容。遠處愚者。亦不知有德。不識形容。遠處
智者。不識形容。知其有德。近處愚者。識其形容。不知
其有德。近處智者。兼識形容。知其有德。經云等者。有
二意。一向內等。二向外等。就內等中有二意。第一列
二十一人。向下著等字。向內只等二十一人。第二向
內等。將阿羅漢。等非阿羅漢。非阿羅漢即阿難一人。
經云。唯阿難陀獨居學地。第二解向外等。別二十一
人。等取萬二千人(上消經也)。

言初解貴賤等者。問前論中解言。佛菩薩勝智者皆
識知。何故。疏解却狹耶。貴賤大眾。則言知不言識。佛
菩薩則言識不言知耶。答佛菩薩言識之時元來知。
言知之時元來識。二皆通也。

言無垢稱等者。引文雙證也。眾聖所識。結前知識。二

即貴賤凡聖之眾。含此兩義。即知識也。前解善也。

言舉二十一例取等者。例取餘人。餘人即二千人也。

言皆名大等者。略結大義。依德大義解大也。

言以即羅漢等者。解等義。問前來別列二十一人。阿
難巳是羅漢之數。何故更要等非無學。答經中列者。
約結集時。巳得羅漢訖。疏中言等。等取初位。未得無
學。說二不相違也。

言無名大德眾等者。經云。復有學無學二千人者。有
說。總此總是無學。所學之事。巳成辦故。故名無學。非
眾所知識。離前別列也。紀國云。此是三果四向。有學
之人學彼無學。未成辦故。名學無學。無學兩類各別。
二類之人雖殊。無名是一。故成一眾也。

言戒定慧三正為學等者。唯取無漏三法為體。其戒
中通漏無漏。唯取無漏。小乘定共戒通有漏無漏。道
共戒唯無漏。定共者。取四禪八定并滅定。分無漏定
為體。三者唯取見修無學道無漏慧。謨云。所學唯是
無漏。有漏之法不可學。此戒定慧在見修道。為有學
體。在無學道為無學體(上解有學名字)。

言進趣圓滿等者。解無學名字。問俱解脫者。可言圓
滿。慧解脫人定學未圓。練根未滿。何言無學。答約自
位滿足。即名無學。若不爾。迴心向大。雖是俱解脫。亦
未滿也(上解僧眾也)。

言尊重諸尼眾等者。謨云。大勝生主。如來之姨。養育
世尊。恩同於母。眷屬六千。同來法會。聽說一乘。故與

授記。名為尊重也。

言佛母有三等者。此為小母佛母有三。一大術。是生
佛者。二大勝生主。是養佛者。三非生非養者。經中多
不列也。問既非養生佛。何名為母。答父之妻。即母也。
母既有三。准知古之天子有一百二十房。十五日轉。
皇后一人獨知一夜。三夫人共知一夜。二十七世婦
共知三夜。九人知一夜。八十一御妻共知九夜。九个
人知一夜。直至九九八十一人。本行集云。去迦毗羅
城不遠。復有一城。城中有一長者。名曰善學。長者有
八个女。淨飯王兄弟四人。各取兩人。最大者摩耶夫
人。最勝者大勝生主。餘六女配三王。

言大術生佛七日等者。攝問但有歸禮諸佛。並得益
壽延年。何故親誕神儀。翻成短壽。答如來設化。事不
一途。舉動施為。非無所以。攝云。佛在知足天將下生
時。先觀四事。第一觀生中國。第二觀須是婆羅門剎
帝。第三觀眾生根熟。第四觀所生母七日命終。故大
方便經云。將下時觀摩耶夫人。又壽命報盡。十月滿
足。餘有七日。以女人德薄垢重。不銷菩薩臣子之禮。
所以命終。謨云。此解疎也。若大術不堪受臣子之禮。
即七日命終。淨飯既是所尊。何故多時不死。又本行
經總有三釋。一太子誕生。適滿七日。夫人不得諸天
威力。遂便命終。以菩薩在胎。諸天守護故。二云。以菩
薩幼年出家。母見是事。其心碎烈。即命終。三云。母見
子身洪滿端嚴。踊躍遍身。不勝其喜。即便命終。牟云。

三解恐非當。若言不得諸天威力。及守胎者。未降胎
前。諸天不護。即合早死。其次見子出家其心碎烈者。
諸部皆言二十九出家。林中剃髮。云何七日便見出
家。又言歡喜不勝因壽命盡者。若爾初生喜心偏重。
云何七日方乃薨耶。此乃經家敘。餘既說故。非斯解。
謨云。一期報盡命終。稍親也。又云。功德力故。合生上
界。為正義也。

言大術姉妹等者。亦只是親姉妹也。本是阿姨。又為
小母。故為姨母。非是號為姨母。

言大勝生主等者。本是梵王名。名大勝生主。此尼從
彼乞得。就乞為名。名為大勝生主。亦云。計梵王生得
四州人。名大生。計梵王生得諸人。名勝生。合此二種。
名大勝生主。三云。佛是大也。生得地前一切凡夫眾
生名。是大之生。名大生。若生得三乘聖弟子名。勝生
佛名大勝生。此尼養佛。名大勝生。本梵王名者。梵王
是一切眾生之父。故名大也。其能生之用。故名勝也。
能生復是所生之主。名大勝生主。此姨母從彼梵天
神邊乞得。從所乞為名。二者。佛名大也。生得一切凡
夫。一切凡夫是大之生。名大生也。又佛亦名為勝也。
生得三乘聖弟子。勝之生。名勝生。生字目一切眾生
三乘聖眾也。佛是大是勝。名大勝生。此尼養佛。名大
勝生。屬佛。主字屬姨母。若准路府解曰。疏中初解。佛
全名大勝生。屬主。此尼養佛。就所養處為名。有財也。

言雖從彼乞得等者。結前二義。約所乞立名也。亦巳

義名。約義立名也。

言度此因緣如律等者。四分律云。爾時世尊在尼俱
律國。時波闍波提。與五百舍夷女。俱詣世尊所。白言
世尊。願聽女人於佛法中出家學道。佛言且止。瞿曇
彌莫作是說。莫令女人出家學道。令我正法減五百
年。不得久住。於後一時。佛在祗洹精舍。時波闍波提
俱共剃髮。各披袈裟。於祇洹門側立。塵土坌身。涕淚
啼泣。各請出家。求受具戒。爾時阿難聞巳。具陳上事。
第一直請。請佛與度。佛言且止。壞我正法。猶如長者
家。男少女多。其家必衰。譬如良田禾稼亦就。而有灾
風。令其穀復敗。亦如好田。多種蒺䔧。良田必敗。佛告。

阿難。佛滅度後。請俗人等。各將寶器。盛美飲食。在於
路側。迎請比丘食。由尚請不得。又將好衣。布在路上。
令比丘足蹈。又舒髮拂比丘足上塵。由度女人。此事
都盡。第二阿難舉恩養請。白言世尊。摩訶波闍波提。
於世尊有大恩德。生經七日。聖母命終。姨母収養。不
報乳哺養育之恩。佛言。吾報恩巳訖。由因我故。聞佛
法僧名字。我於姨母。有大恩德。第三阿難舉因齊果
故請。白言世尊。世尊許女人出家得聖果否。答言許
得。又問過去諸佛度父母否。答言許度。阿難言。世尊
何故不許女人出家。佛言由度女人。入我法中。減我
正法五百年。所以不度。若能盡形行於八敬。亦聽出
家。具足大戒。阿難聞巳。具陳上事。是時摩訶波闍波
提等五百舍姨女。即於言下。便得受戒。歡喜踊躍。作

禮而去。後摩訶波闍波提比丘尼。不忍見佛入滅。先
取滅度。與五百比丘尼。以手摩佛足。遶佛三迊。稽首
而起。作十八變。放大光明。入於涅槃。佛告阿難。汝取
舍利。置吾鉢中將來。佛以手捧接頂戴。以手捧。以示
眾人。斯舍利是吾姨母舍利。由養得吾身。令一切眾
生聞法。離苦解脫。是時阿難羅睺羅。各擬請佛母舍
利供養。佛止之。父母養子。愧有所益。長育哺我。自供
養報恩。父王身終之日。如來親自擔棺。姨母今時涅
槃。不許餘人備供。過去未來三世佛母。皆先滅度。皆
自供養。欲令一切眾生孝順父母也。

言四內眷諸尼者。謨云。耶輸陀羅。執日之母。有開中
饋。作配高人。如來既以道成。彼亦捨家聞法。既名內
眷。亦到靈山。故烈經首。是佛室家諸尼之眷屬。

言形容美麗等者。有二因緣。故有聲譽。一形容美麗。
二生育羅睺。

言相傳釋云者。通妨難也。緣諸聖教說。耶輸是乾闥
婆女。必是玉女。三節疏文。證不是玉女。一與佛為妻
非玉女。此一節疏文也。

言若稱玉女等者。二有子故非玉女。玉女無子。

言又佛出家後者。三父母迎歸。西國法。女事他家。三
年內無子。本家父母不迎。今持[丮-(舉-與)+言]父母將還。故非玉
女也。

言未曾有經等者。會諸教。諸經說羅睺羅是瞿姨之
子。約長母說。瞿姨却是玉女。佛有三夫人。以瞿姨是

長夫人也。

言彼經從是等者。問若准經。羅睺羅即是耶輸所生。
何故未曾有經乃是瞿姨所生。答瞿夷是玉女。元不
生子。就生子中。耶輸為長。若據年高。瞿夷為長。據實
只是耶輸生子。彼經中言瞿夷生者。但長母為名也。

言有經云佛有三子者。問涅槃經云。善星。是菩薩在
家之子。既爾如何當日太子。初擬出家。父母王不放。
待汝有子任去。後指耶輸腹。方有羅睺。不說有善星
耶。答以彼善星鹿母所生。不堪紹國位。當日不言有
子。問涅槃經說。善星是長子。如何法華經說羅睺為
長子。答涅槃經鹿生故善星長。法華經言長。約長夫
人所生。承嫡紹位。言長也。問亦有說。耶輸是長夫人。
不說瞿夷如何。答一瞿夷死後。筞為長夫人。二約母
因子貴。子堪紹位。母得長名也。

言有緣皆至等者。結亦與眷屬俱。問何不自來。答有
緣皆至。所以眷屬俱來也。

○自下釋玄贊第二卷。

言聖德難思眾者。八萬菩薩第三劫人。得陀羅尼。證
阿惟越。權居穢土示跡同聞。聖德難思。經標一眾。亦
云神功廣大眾。問聲聞眾後。更列菩薩眾。有何意。答
二義。一者。欲證阿難。阿難若共少乘。聞大乘法。聲聞
之人德量狹劣。未足可信。今共大菩薩八萬人。以聞
大法。故經可信。二者。為顯佛德。縱有聲聞。不顯佛德
尊貴。佛為大人。以輔翼大故。其德乃尊。唯有少人。圍

繞佛者。其德即輕。故標大人。以揚佛德。故列菩薩。如
說王來。必兼臣從也。問婆娑六義。應教化眾。眾十五
義中。應將大眾教化。大小二利。行相何殊。答二乘自
利心中。行利他行。如世求名之人行於布施。故菩薩
之人。利他心中。行自利行。如教曲人先習其曲利益
他故。問智度論云。菩薩之人。在家不越優婆塞優婆
夷。若出家不越比丘比丘尼。但舉四眾即得。何要更
列菩薩。答則不定。是菩薩必是四眾。是四眾不必是
菩薩。只如定性聲聞。無種姓人。不曾發大乘心者。是
四眾不是菩薩也。

言菩提薩埵摩訶薩埵者。唐言好略。略云菩薩。摩訶
薩下去提。薩下去埵。故言菩薩。亦云有情。菩薩之名
通三乘有。求聲聞菩薩。求緣覺菩薩。總名菩薩。今簡
去三乘。故加摩訶薩也。

言菩薩修行略等者。別解菩薩二字。都有四解。第一
第三是無性論。第二是佛地論。最後一解是疏主解
也。永泰云。佛所說法有其四種。所謂教理行果。三乘
立名。亦依此四。聲聞依教以立名。聞佛教聲。而得其
果。緣覺依理以立。名觀十二因緣之理。菩薩依行以
立其稱。能修自利利他行。如來依果以立其號。今顯
菩薩依於行立。故言菩薩修行略有二種。

言大智為首者。問何此問釋名說修行耶。答菩薩名
字依二利行立也。菩薩所修雖有萬行。總而言之。無
過二種。一者。自利大智為首。首字簡餘自利。雖多無

量法。總是自利。今唯取大智。向自利之中為首也。十
地菩薩所修。謂得二種菩提涅槃。名為大智。果雖未
圓。以法空智。漸除法執。及斷所知障。證法空理。故名
大智。大智之用。親冥證理。自受法樂。故名自利。多取
根本。方為大智。後得緣俗。自利少故。

言二利他大悲為先等者。先字亦簡餘他法也。四攝
等行。雖是利他。救生之要。大悲為先。有大悲故。不住
涅槃。同於塵類。救二生死。有大智故。不住生死。冥合
真理常法樂。不著真俗。不離真俗。勤修二利以求菩
提。問如何智是自利。答菩薩根本智唯自利。唯證真
如故。更不外緣諸法。無利他義。菩薩後得智。通自利
利他。其緣理後得智唯自利。緣事後得智中。緣自五
根五力緣自利六度求菩提心等。亦是自利。若後得
智修四攝法。及為他說教化等。名為利他。若修十度。
多是自利等。小分利他。若初地菩薩說百法明門。二
地千法等。教化眾生。故名為利他。今唯取根本智及
後得智自利修行。求菩提心。名為自利。大智為首。亦
智門也。二利他大悲為先者。飢饉劫中。化為魚米等。
濟益眾生。疾病劫中。化身為藥樹。救眾生病。於險道
中。能化橋梁等。及以說百千法門。利益眾生。皆名大
悲。唯取後得智一分。利益眾生者。名大悲門也。

言菩提覺等者。唐三藏所譯也。古譯云。菩提名道。薩
埵是眾生。大道心眾生。故名菩薩。訛而謬也。菩提覺
義。則是佛果菩提。不是菩薩身中大智也。菩薩假者

身中大智為能求。此佛果菩提。是所求也。薩埵者。有
情義。悲所度眾生也。菩薩假者身中大悲為能度。有
情為所度。即以所求所度。故名菩薩。以從所求為名。
名菩提。所度為名。名薩埵故。將能求能度身。就所求
所度得名。名菩薩故。所求所度即是所緣境。能求能
度。即是能緣。問覺之與智。有何差別。答前因後果也。
意言是前智門之中。所求之果。非悲門之中所度之
眾生。又云。前前為因智。後後為果智。地地品品不同。
故言智所求果也。

言依弘誓語者。攝論文也。即依弘誓語。立菩薩名。即
四弘誓中。無邊眾生誓願度。無上佛果誓願成。即簡
凡夫及定性聲聞。雖緣二境。不作佛弘誓。不肯發願
求菩提度有情。不名菩薩。今依弘誓者。即四弘誓願
也。眾生無邊誓願度。配利他。大悲為先。餘三願配前
自利。大智為首。又云。四弘誓願。三願名菩。初一願名
薩。故名菩薩。無上佛道誓願成名菩。眾生無邊誓願
度名薩。故言依弘誓語也。

言以二為境等者。佛地論文。菩提是菩薩大智家所
求境。有情是菩薩大悲家所度境。今不依能發願。唯
依所發願。今不依能緣悲智。唯依所緣二境。菩提有
情如是二法。故名菩薩。是有財釋。菩提薩。埵是菩薩
悲智家所度之財物。攝所求所度。菩提有情就菩薩
身立名。名菩薩。會依他名。名有財也。

言覺是所求等者。第二解也。與前解同也。將薩埵屬

能行菩薩行人身上著。只喚此作薩埵。薩埵有情義。

言求三菩提者。問一切眾生个个。總名有情。未審此
是何有情。答求三菩提之有情。三菩提者。或是聲聞
菩提。緣覺菩提。佛果菩提。路云。或是三佛菩提。唯大
乘也。即是法報化身菩提。或是正覺等覺。又正覺菩
提。若准佛地論。求三乘菩提。總名菩薩。唯不名摩訶
薩。問法身非智。如何言三身三菩提。答唯識論云。五
法攝三身。有二師說。初二清淨法界大圓鏡智攝自
性身。經說真如。是法身故。論云。轉去阿賴耶識。得自
性身大圓鏡智品。轉去藏識。而證得故。中二轉品攝
受用身。後一品攝變化身。二云。有義。初一攝自性身。
四智品中真實功德。鏡智所起。常遍色身。此即自受
用。具攝四智。平等智品所現佛身。攝他受用。成事智
品所現隨類種種身相攝變化身。今言三身之菩提
者。依第二師。唯取自他受用及變化身。不取自性。故
無斯過(第二正說)。

言或菩提是所求等者。無性論文。問此與前何別。答
前解約身。此解約心。勇猛即是心也。前是身業。此是
意業。意即是心。謂勇猛在意故。又前約人。後約法。人
法不同。身心有異。薩埵通善惡。但有情邊。皆名薩埵。
今此所求菩提之薩埵。非是行十惡之法薩。埵薩埵
也是通名。菩提是別號。今言菩提。以別簡總。又云。菩
提是所求。精進是能求法。

言勇猛義等者。無性論文。改薩埵作勇猛。能求之人

心中。有勇猛勝過之作用。名薩埵。如世人欲上陣戰。
心中必須勇猛不怖。世間之事。有其勇猛。方得成辦。
今菩薩勇猛在身。菩薩必得將果中所求菩提。望用
中能求有情勇猛之心。因果合說。名為勇猛薩埵。西
方大家喚薩埵作勇猛義。凡一切事得勝。便名勇猛。
戰勝相打勝等。總名勇猛。問一切事中皆勇猛。未審
此勇猛。是何勇猛。答是求菩提之勇猛。簡餘無利益
之勇猛。以別簡通。言不憚處時等。問如何是勇猛之
作用處。答疏言不憚時等。憚(徒但反)不辭憚也。不忌憚
也。不憚處者。淨穢二土五趣等處。不憚時。三無數劫
寒熱等時。憚難也。如四類聲聞願他方國土持經。此
娑婆國中人多弊惡等。憚處也。三生六十劫等。取小
乘果。是憚時也。如菩薩能於三界五趣。種種變化現
身。如地藏菩薩常處地獄救眾生。名不憚處。經云。我
觀一切三千大千世界。乃至無有如芥子許。非是菩
薩捨身命處。名不憚處。凡夫無智常沉生死。二乘無
悲滯住涅槃。

言有志有能者。無性攝論云。於佛果菩提有志。於度
眾生上有能。今解於三無數劫時。向上只有志。能於
十方界淨穢兩土。向上亦有志有能。志謂決志。能謂
堪能。志決堪能求大菩提。又云。志者。一者數之始。十
者數之終。有始有終。故名士。士人之心。故名為志也。

言二皆依主者。永問此二依主何別。答約人約法有
別。第一依主。求三菩提之有情。有情是自身。身則眾

同分中收。此約人。第二依主。薩埵是勇猛之義。則是
著善十一中精進。此約法皆從所求以得名。並是依
主也。

言又菩提即般若等者。第四疏解。菩提唯依因中立
唯依能行。菩提行人身上立也。改菩提作般若。改薩
埵作方便也。只此行菩提行人自身中。有後得智。名
菩提。只此菩提亦名般若。菩提與般若。二俱是自利
之智體。只此體上。有教化眾生三業。利他作用。名方
便只此方便。亦名薩埵。問如何喚菩薩身中後得智
作般若。答般若是十波羅蜜中第六般若波羅蜜。體
即是菩提智也。問如何喚後得智上方便作薩埵。答
方便不是薩埵。由能教化薩埵。亦得薩埵之名也。般
若是十波羅蜜中第六般若波羅蜜也。薩埵謂方便。
即是十波羅蜜中第七方便波羅蜜也。若約後得智
體名菩提。便名為菩。若約後得智上作用。便名為薩。
故名菩提也。如是二法。即是菩提薩埵體用合說。名
為菩提。體即名菩。用即名薩。意言菩之與薩。唯是其
菩薩身中智。智有能利能樂義。智即名菩提。不約所
度有情名薩。如是二法。能利能樂一切有情。故名菩
提。意言菩薩身中有此體用二法。即能利樂一切有
情。所以凡夫智體皆無。二乘之人有體無用。菩薩之
人具有二利體用。能利能樂不同。有其五義。一未來
得益名利。現在得益名樂。二攝善名利。離惡名樂。三
出苦名利。與樂名樂。四與出世善名利。與世間善名

樂。五與小乘果名利。與大乘名樂。

言菩提亦薩埵者。路云。將般若就方便。將體就用論。
菩提亦薩埵。若將方便就般若。將用就體論。薩埵亦
菩提。此但是兩法相對。何成持業。此解菩薩身不著。
相國云。菩薩身中具此二法。由有般若故亦菩提。方
便故亦薩埵。菩薩五蘊假者身上有二法。謂般若方
便。將般若就菩薩身來。名菩提。將方便就菩薩身來。
名薩埵。菩薩身是體。能持二用。名持業。猶如一人。亦
文亦武。名二用(此說正)。非是以用從體亦菩提。以體從
用亦薩埵。化度云。謂菩提即般若。般若即是智體。方
便即是業用。體能持用。是持業。即此二法不離菩薩
自身。故是持業也。

言或及初解者。指四解中最初第一解也。彼處解約
所求所度。有以解菩提自名。名有財釋。安國云。今此
解持者。唯取能求能度。菩薩心上有大悲用。有大智
用。有智故能求菩提。有大悲故能下度有情。一个假
者身中。持此二用。攝就菩薩身來。名亦菩提亦薩埵。
故名持業也。若引菩提薩埵義解正相當。若引大悲
大智。與菩提薩埵。義疎遠。不成持業。安國解猶未親
的。今取依弘誓語。得名菩薩也。將行菩薩行人。發心
求菩提之言語。就菩薩身來亦菩提。將度有情言語。
就菩薩身來亦薩埵。亦菩提亦薩埵。故名持業。

言今此菩薩等者。問此菩薩有何功能。在於何地。對
何人說。得名為摩訶薩名。答疏言今此菩薩等。


言為簡前小等者。唯佛地論此有二義。一簡七地巳
前及地前。二簡二乘位。下有三過。名大。一過七地巳
前。七地巳前未得名大。經云是名小樹。亦云地前名
小。順下文故。前解為勝。七地即居八地前故。二過地
前故名大。三過二乘故名大。皆是八地巳上。經云。若
有眾生。從佛世尊。聞法信受。慇懃精進。求一切智佛
智自然智無師智如來智見。力無所畏。愍念安樂無
量眾生。度脫一切。是名大乘菩薩。求此乘故。名摩訶
薩。此所求果。問此等菩薩現居上位。何不單名摩訶
薩。而更言菩薩耶。答初言菩薩。即七地巳前及二乘
位。後言摩訶薩。八地巳上。所以大小雙標也。

言無著般若論等者。解大字。七種大性。故名大。一法
大性。二心大性。三信解大性。四淨心大性。五資糧大
性。六果報大性。七時大性。如一乘章具引二論一一
對列也(上標類舉)。

言歎德者。佛地論云。云何讚說菩薩功德。答有二義。
一為除聲聞懈慢心故。所以歎菩薩德。聲聞形同諸
佛。剃髮披袈裟。時人道菩薩俗人之形。合禮拜聲聞。
所以歎菩薩德。更勝聲聞。除此慢心也。二者。令一切
眾生。於佛生淨信心故。菩薩尚有如是道行功德。如
此不可思議。尚自依佛。豈況如來功德。言之不及。謨
云。弘道由人。昇人在位高聽受。表經之可信。德高圍
繞。表佛之可尊。論以兩內。經標五唱歎德。

言支者分義等者。釋名配論。支者分義也。支者類也。

十三句中。初一句是上支問。餘十二句是下支內。問
何故初一句是上支。答初一句是佛果位中功德。五
法為體。勝上名上也。支者分義。上分功德也。問何故
餘十二句名下。答在因中故。是果之下。支者分義。下
分功德名下支內。初一句是上支分。亦得名總相門。
餘十二句下支分。亦名別相門。問何名總別。答上支
分。佛果功德。五法為體。更無別法名總。餘十二句別
有體。體性眾多。著別之法名別。物一句是他十二句
相共成就得。成就名總。餘十二句是能成就。故名別
也。因果位別。故分上下。

言故論云應知等者。引證也。問疏主何知總相是上
支分收。別相是下支分攝。答故論云等。

言此總相也者。經云。皆於阿耨多羅等者。皆者盡也。
此八萬菩薩盡依阿耨多羅三藐三菩提。未得法上
不退亦不轉。總依皆於並通。由初於阿耨多羅三藐
三菩提不退轉一句。便生起得下十二句經文。總是
不退轉。十種不退轉。亦是初於一句分出也。若於初
一句無上菩提。向上有退轉。餘向下諸句盡不成也。
此約名。只是一个不退轉。若約義。便有十个不退轉。
此菩薩皆得陀羅尼。論云。住聞法不退轉。由於所聞
之法成就得不退轉。所以於阿耨多羅三藐三菩提。
向上不退轉。經云。樂說辨才。成就得樂說不退轉。所
以能於阿耨多羅三藐三菩提。向上不退。亦不退轉。
乃至第十亦爾也。問何故羅漢歎德有上上起門。菩

薩無耶。答二說。一羅漢在果。功德決定故。立上上起
門。菩薩在因。功德不定。故不立也。二者。影略說。菩薩
有上支下支門。影取羅漢。有上上起門。影取菩薩。歎
德亦有也。

言無上正等覺等者。論云。應知阿耨多羅三藐三菩
提不退轉者。是總相門。餘是別相門。今是總相。問何
名為總相。答一切經中。說佛果功德。無不攝盡。德之
主故。名為總。論文既言總相。依梵語也。疏主便依唐
言解總。前文既是梵語。譯就唐言。具足應言無上覺
正覺等覺又正覺。疏主言無上正覺。亦略也。翻阿耨
多羅三藐三菩提。是報身。此云正覺等覺。正覺體即
佛果。清淨法界四智心品。此於無上菩提。體本來菩
提。只合是智餘心心所相應而起。故言四智心品總
名菩提。問由何而知。但有五法。答佛地經言。爾時世
尊告妙生菩薩。當知有五種法。攝大覺地。何等為五
法。答所謂清淨法界。大圓鏡智。平等性智。妙觀察智。
成所作智。此解經中阿耨菩提也。假者證得真理及
智。名無上正覺也。清淨法界涅槃真理。四智菩提心
品者。品是品類。初地菩薩。轉有漏第六識。得無漏第
六。與妙觀察智相應。轉第七有漏。得無漏第七。與平
等性智相應。佛果轉眼等五有漏。得無漏五識。轉第
八得無漏第八。智起時同時有助伴二十一法。同時
起。并取心王。是彼品類。名之為品。謨問佛果五法。為
唯無漏。亦有漏耶。答唯識偈云。此即無漏界。不思議

善常。安樂解脫身。大牟尼名法。問集論云。前十五界
是有漏。如何如來豈無五根五識五外界耶。答三解。
初云。如來功德甚深微妙。非有非無。離諸戲論。非界
處等法門所攝。故與彼說。理不相違。二法。如來五根
五境。妙定生故。法界色攝。如來五識界。經說佛心恒
在定故。言說五識性散亂故。三云。如來功德身上。隨
應攝在薀處界中。彼三皆通有漏無漏。集論等說。十
五界等。唯有漏者。彼依二乘麤淺境說。非說一切。問
何名無上覺。答不由於理。名無上覺。由智滿故。名無
上覺。且如凡夫耶。更不說之。二乘偏覺。唯是生空。菩
薩雖二空智。能覺亦未滿。此能證智若流至佛果位
中。智為能覺。理為所覺。以此智圓故。覺證於理。由智
圓故。所以約智名無上覺。

言無著者。無著菩薩造論釋金剛經也。

言阿耨多羅者。四个字法身也。三藐三菩提者。報身
也。顯示菩提者。解上報身也。及菩提道者。即是四智
心品。今時經論道者。因義。古時經論道者。即是菩提
佛果。總名道果也。亦云。道者所遊履義。亦通無礙。名
之為道。真如大道通洞無礙。唯四智菩薩之所遊履。
故名為道。然諸聖教。即說真如。為菩提者。約有三義。
一者。菩提之境故。二者。智能斷惑。證真如理故。三者。
真如之理。諸法之性。具此三義。無著依此真理體性。
稱為菩提。故經云。我於阿耨多羅三藐三菩提。無有
少法可得。彼論云。顯示法身菩薩。即是此經中阿耨

多羅等義也(略解也)。

言阿耨多羅此顯菩提者。此是真如無為也。

言自相解脫者。說真如向上義也。自相者。真如體相
也。凝然不變。即凝然常。名自相也。解脫相者。體離障
縛。名解脫相。

言三藐三菩提顯示者。解報身也。即是有菩提之假
者。只此假者。佛身喚作人。一切諸佛皆有此四智菩
提。名平等相。佛佛共有。名平等相。然平等有四。一者
壽平等。報身盡未來際。利樂無有窮盡。二者證理平
等。十方諸佛皆同證二空理故。三斷障平等。皆同斷
二障故。四者身平等。十方諸佛皆一一身廓周法界。
無有障礙故。經云。是法平等無有高下。是名阿耨多
羅三藐三菩提。顯示三世諸佛功德均平。名人平等
相也。以菩提法等者。餘定性二乘及無性人身中。亦
有真如理。無三覺菩提。不名佛故。佛身中有此真如
理。兼有三覺菩提。得知是佛。意顯於菩提法得此平
等。即知是佛。故以能證平等之智。為菩提法也。

言大智論等者。問有為法可得名智。無為法何故亦
言智。答大智論等說等。真如是智之依處。智所緣境。
亦名為智。若約真如理。不合名等。是斷障處。顯等亦
名菩提。

言菩薩地說者。智名菩提。真理名斷。因斷障得。立以
斷名。引此二文。證理智二。皆名菩提義。則云。智為能
觀之智。即觀照般若。處是所觀之理。即實相般若。


言一無上覺總也者。正解義也。非束下三。立初為總。
但不別簡。故立總名。更無上過。名無上覺。路云。對下
三覺名總。三覺是別也。由能證智具所證理。得名無
上覺。若能證智不具三覺。所證理亦不名無上覺也。
由能證智具圓覺。所證理名無上覺。由能證智具等
覺。所證理名無上覺。由能證智離外道邪覺。所證理
名無上覺。謨云。唯是無為。未有所簡。故言其總。下疏
結云。真理所覺名無上覺。下之三覺是有為相形立
之。方名為別。安國云。只無上覺。設不對下。三覺當體。
亦名總。體是無為。向下不可分別。故名總也。

言即顯清淨法界者。解無上覺義。意取菩提。性名菩
提也。

言二正覺者。邪正之正。簡外道邪覺。

言三等覺者。均等之義。簡二乘人唯了生空偏覺。瓔
珞經云。金剛三昧名為等覺。此中等覺不同於先。先
約菩薩。此據如來。諸佛如來共有生法二空種智。故
俱有四智。斷障證真。故名等覺。偏空之覺。不名為等。

言四又正覺者。圓正名正。如鏡面正。先圓滿故。簡因
位菩薩離具二覺。覺亦不圓。不名正覺。

言此顯菩提道者。賀云。此四智心品。能遊履故。名道。
即能證智也。

言下一覺字等者。唐言四字向下。皆安覺言。即是無
上覺等覺正覺。

言由具下三一切等者。真如理若未被下三覺證著。

由有所喻。未得無上之名。由成就得三覺證著真如。
真如得無上覺。名非喻所喻非思議所思議。說亦不
得。喻亦不得。路云。此無上覺體。唯真如理。二二乘分
同得之。未彰殊勝。由具下三覺唯佛獨有。尚無齊等
者。何有能過。故唯識云。超過(古臥反)尋伺言語道理。非
諸世間喻所喻故。論家只作超過。抄中涅槃經二十
九。作超過喻也。彼經云。喻有八種。彼說如來初以油
喻煩惱。燈喻眾生。一切眾生由煩惱油故。不入涅槃。
若得斷者。則入涅槃。師子吼菩薩言。世尊。燈之與油。
二性各別。眾生煩惱。則不如是。煩惱即是眾生。云何
如來喻之於燈。佛言。善男子。喻有八種。一者順喻。次
第喻故。從小至大。從因至果。展轉而增。法喻皆爾。
名為順喻。即次第故。二逆喻。逆次第故。至極處巳。却
尋所依。尋至初首。法喻皆爾。名為逆喻次第也。三現
喻。以現法比喻故。四非喻。如四山等喻。五先喻。六後
喻。七先後喻。八遍喻。且初順喻者。經云。天降大雨。溝
瀆皆滿。溝瀆滿故小坑滿。小坑滿故大坑滿。大坑滿
故小河滿。小河滿故大河海。大河滿故大海滿。如來
法雨亦復如是。眾生戒故滿不悔心滿。不悔心滿故
歡喜滿。歡喜滿遠離滿。滿安隱滿。滿三昧滿。滿正智
滿。滿正見滿。滿猒離滿。滿呵責滿。滿乃至解脫滿。滿
故涅槃滿。二逆喻者。大海有本所謂大河。乃至溝瀆
有本所謂大雨。法中涅槃有本所謂解脫。乃至持戒
有本所謂法雨。三者。現喻者。如經云。眾生心性。猶如

猿猴。猿猴之性。捨一取一。眾生心性亦復如是。取著
色爾。無暫時住。眾生及猿猴現皆不住。將現比現。名
為現喻。四者非喻。如佛先言。四山從四方來。欲害人
民。四山即是眾生生老病死。常來切人。云何大王
不修於施戒等。實非是山。而名為山。故名非喻。五先
喻者。譬如有人。貪著妙華。採取之時。為水所溺。眾生
生亦爾。貪著色欲。為生老病死之所漂溺。初喻貪欲
能為後患。為先喻。六後喻者。即是先法後喻。法句經
云。莫輕小罪以為無殃。如水滴雖微漸盈大器。依取
後時盈大為喻。七先後喻者。譬如芭蕉結果則死。如
騾懷姙命不久全。愚人受利亦復如是。謂以生死兩
時為比。名先後喻。八者遍喻。遍以此法。以比彼物。名
遍喻。經云。如三十三天波利質多羅樹等。其根入地
除深五由旬。高百由旬。枝葉四布五十由旬。葉熟則
黃。諸天見巳。心生歡喜。合云。葉色黃者。喻我弟子念
欲出家。其葉落者。喻我弟子剃除鬚髮。其色衰者。喻
我弟子白四羯磨受具足戒。初胞喻弟子發菩提心。
[口*(隹/乃)]者喻於十住菩薩得見佛性。開敷者喻於菩薩得
阿耨菩提。香者喻於十方無量眾生受持禁戒。華者
喻於如來名聞無礙周遍十方。夏三月喻三三昧。三
十三天受樂者。喻於諸佛在大涅槃常樂我淨。是名
遍喻。一切莫過是一句。超遍等喻為一句。舉第八遍
字。等於前七。即舉後攝初也。今此無上菩提超前八
喻。不同餘法八喻所及。意云有為有相可喻。無為無

相。故不可喻。故言無上。所以真理名無上覺。辨云。眾
取超遍等喻為正。

言真理所覺者。金云。問真理如何名覺。答然真理名
覺。總有三義。一真如理。是覺之果。從因為名。名覺。二
覺之性故名覺。三云。覺之境故名覺。今此約境名覺。
故智論云。說智及智處。皆名為般若。華嚴云。自性清
淨心。亦名無師智。此意顯所覺。同合智論華嚴。

言然諸經論者。接大般若三百八十七云。此本性空。
即是諸佛所證無上菩提。又二百三十云。謂無上正
等菩提。佛言諸法真如。謂無上正等菩提。菩提之性
亦名菩提。

言體以根本故者。問准大般若及智論。唯取真如理。
名無上菩提。何故此經通理智。答疏言體以根本故。
真如即是一切法之根本。法實性故。

言今此雙取等者。生起也。安國云。即無上覺是理。下
三覺名智。故名雙取。不同諸教。四个覺字。總名真如
也。雙取佛果理智俱名無上菩提者。即同下開佛知
見。雙開菩提涅槃二種無上也。問無為對有為勝。故
稱無上。有為劣無為。如何亦無上。答有為對無為。是
劣非無上。無為有為自類論。亦得稱無上。

言於此二果等者。即是菩提涅槃。理果智果。即二轉
依果。唯識頌云。無得不思議。是出世間智。捨二麤重
故。便證得轉依。菩薩摩訶薩。於二果向上。求不退轉。
問如何菩薩中更解不退。答緣疏中有此雙取佛果

理智。俱名無上菩提。所以生起向下解不退轉等義。
緣疏道於此二果俱不退轉。承次便言。云何不退轉
等。所以謨科為生起也(上總解也)。

言由具下十因等者。問此菩薩有何功德。於阿耨多
羅三藐三菩提法上不退轉。答由具十因。方於無上
菩提法上不退轉。十種不退轉。即因中巳得不退轉
故也。於果能不退轉者。此望佛果位。未得法上不退
轉也。將因望果。成二不退。巳得未得。今意正取未得
不退也。十因具足。方於無上菩提法上。方能不退轉。
十因是別相門下支分。阿耨多羅三藐三菩提。是總
相門上支分(下解別相門也)。

言決定當證等者。問何名不退。答謨云。決定當證名
不退。念念進修名不轉。行上不修名退。退者失。煩惱
所動名轉。轉者動也。相國云。上句配不轉。下句配不
退。倒配非也。

言八地巳上等者。八地巳上菩薩。法駃流中任運轉
故。剎那剎那轉增進故。此於未得法上不退也。

言於大菩提者。菩提有五。一發心菩提。在十信初。二
伏心。在十信等。三明心。在初地巳上。四出倒。在八地
巳上。五無上菩提。在佛位。所以以無煩惱故。前四菩
提。展轉皆是有上。後之菩提更無有過。稱為無上(解不
退了)。

言亦復不為一切等者。解不轉也。唯識云。八不動地。
無分別智。任運相續。相用煩惱。不能動故。五地巳前。

有相觀多。無相觀少。第六地中。無相觀多。有相觀少。
由此八地巳前菩薩。被有相所動。第七地中純無相
脩。猶被功用所動。長時無相。事須加功用行。方始能
為也。由此八地不被有相及無相功用所動。名不轉
也。問何故八地不退轉地。答相用煩惱不能動故。意
不名為動。此約遠勢說。只如初地巳去八地巳上菩
薩。不被煩惱動故。簡地前菩薩。不被有相動故。簡六
地巳前。不被功用動故。簡第七地。彼之中長時無相。
作無相觀時。一剎那間。即空方便智。發起有中殊勝
行。本後同起。真俗雙觀。雖爾事須加功用行。便被功
用所動。八地巳去任運作無相觀。第六識純無漏。在
定門無欲界心。

言名不退轉者。一句合結不退轉也。

言由此八地名等者。別結不轉也。

言不退有四者。問但明不退。即得何用。引他四種及
二種不退耶。答緣疏主此問。正要引不退。聖教之中。
有說四種處。有說二種處。疏主都會將來。四種之中。
取行不退。二種之中。取未得不退。

言一信不退等者。此位菩薩信成就故。簡要云。自後
不退生邪見。不造無間業。不墮無間獄故。經偈云。若
有成就世間。增上品正見。雖經歷千生。終不墮惡道。
問何故四大聲聞修行過十信者。第六心至第六住
前。如何言周流諸國五十餘年。即是入五道生死。入
無間獄。造無間業。答聖教言不入者。不入第八無間

獄。不妨入餘前七地獄。又說不造無間業者。不造撥
無邪見業。不妨有煞父害母無間業。若爾鶖子修行。
至第六住前。如何言我本著邪見。答兩說。一云。但是
鶖子大性遠生。近就會遇釋迦佛得授記。佛未出中
間。且在外道法中。求覺出離。非真邪見。若是實者。如
何佛亦出世。遇著馬勝。便得初果。若實不妨。更經三
生五生。始得聖果。二者。修行有三品。聖教說不退者。
約上品心也。若中下品心。不妨退也。

言二位不退者。安國云。十住第七心。方是不退。第六
心由居退位。所以舍利弗第七住前。遂退大心。至本
凡夫位。修行小行。今遇釋迦。便得初果。瓔珞經云。諸。

善男子。若一劫二劫乃至十劫。修行十信。得入十住。
從初住至第六住中。若修正觀現前。諸佛菩薩善知
識所護故。出到第七住。常住不退。自此住前。名為退
分。如淨目天子法財王子舍利弗等。欲入第七住。惡
因緣故。退入凡夫不善法中。問此位不退於何位中。
答自後不退入二乘故。未至第七住前。修大乘之行。
緣初修故。大性未得堅固。怖大行難修。數數起二乘
心故。欲求二乘果。故名二乘作意障等。還聞佛教說
法。令入第七住中。得位不退。自後永不起二乘心。永
不退入二乘。故名不退也。

言三證不退者。初地所證得遍行真如。所斷煩惱。所
獲聖性。所悟百法明門不退失。名不退菩薩。二地巳
去法仍未得。故名為退。今取初地。章敬引唯識。難陀

云。有義初地以上菩薩。巳證二空所顯理故。巳得二
種殊勝智故。巳斷分別二重障故。能一行中起諸行
故。雖為利益。起諸煩惱。而彼不作煩惱過失。故此亦
名不退菩薩。

言所證得法者。謨云。即是遍行真如。根本智證賴耶
識性。後得智了賴耶識相。如是之法。一得巳後。更不
退失。問不退何法。答所證得不退失故。謂菩薩在地
前時。於大菩提。數數生退。不肯修。雖作生法二空觀。
伏所取能取空。數數煩惱起。障二空觀。不現前故。名
為退轉。今聞佛教化。令入見道。雙斷二障。及證真理。
所證得無漏智品。及所證理。永不退失。名證不退。

言四行不退者。八地巳上。方名不退也。

言無為法皆能者。問無為法如何說修。答有為修生。
無為修顯。又云。有為是本後二智。無為是理。理者只
言證。不得言修。今總言皆能修者。文勢隱便。亦可修
理(前說勝)。

言故不退者非即等者。疏主料簡。不退與不轉別。恐
人疑不退即不轉兩義各別也。地前菩薩有煩惱故。
退者失也。七地巳前菩薩雖無煩惱。但名不退。未得
名不轉。猶被相用所動。動者轉也。即有是不退。不妨
被轉。如今八地巳上菩薩。一則不轉。念念取佛果菩
提修行。更無間斷。名不退。於中不被相用煩惱所動。
故名不轉。如人遠行不息。名不退。中路更不被賊劫
狼咬等事。名不轉。若不轉則望佛果菩提。若不轉約

外緣說。二法各別。故名非即不轉(上四不退了)。

言又不退有二者。是標也。

言一巳得不退者。初地即得遍行真如。斷異生障。名
巳得法。決定不退。若八地兼望初地。亦名巳得。若三
地巳上佛果功德。名未得法。七地巳前菩薩。於巳得
法上不退。未得法上有退。唯取無上正等菩提。是未
得法。八地巳上菩薩。能於未得法上不退。問若唯取
佛果菩提。是未得法覺。初地巳上菩薩於佛果菩提。
未得法上覺。豈退耶。答初地巳上七前巳前菩薩。被
煩惱動。有相功用動。於未得法上。未立不退之名。故
不退不轉。唯在八地巳上。被八地巳上菩薩。第六識
一向無漏功用。任運進修。問入滅定時。如何進修。答
不起滅定。而現威儀。不妨說法教化。十地經云。八地
精進。於第一剎那。倍前二大阿僧祇劫所得功德一
倍。第二剎那更倍於前。故名不退也。問疏主但說四
不退了即得。更何要說兩種不退耶。答疏主有深意。
以彼四不退。收法不盡。疏主所以作後解二不退。問
前四不退與後二不退何別也。答別。前四不退與不
轉。兩義各別。不退者非即不轉。後二不退。不退即是
不轉。望佛果菩提進修不息。名不退。不退即不轉。轉
是不退蒙別名。不退與不轉。總望佛果說。不得望相
用煩惱說。安國云。進修不息名不退。更不異緣名不
轉。止不息時。便是不異緣也。進修與不異緣是一體。
如一人尋路行更不落道。名不轉也。


言情祈正覺等者。心進解不退。不動解不轉。

言法駃流中等者。別簡第七地中功用行也。唯識云。
不動地巳上菩薩。一切煩惱永不行故。法駃流中。任
運轉故。於諸行中。起諸行故。剎那剎那轉增進故。此
位方名不退也。駃者。水疾流貌。金光明經云。恒河駃
流水也。

言此不退等者。放不退即名不轉。正不轉時。是不退
故。名異體同也(上支了)。

言下支分有十二句等者。歎菩薩德。都有十三句。初
一句經。佛果功德體故。立上支分。餘十二句。因功德
非勝故。立下支分。佛果功德。是他因中十二句功德
所成就得。對他十二句名總。餘十二句能成就。對總
名別。問經中十二句盡無不退轉字。諍爭知將十二
句經文。經成十種不退轉。一一皆安不退轉字。答論
主緣見頭分總句經上。有不退轉之言。總句既有。明
知別句亦然也。所以一句總上。分出十不退轉。十不
退轉若不成。便於無上菩提亦退。由此十二句經。便
是不退轉。

言以十種示現者。以十二句經。以十種示現。第四第
十各攝二句故。論科為十。疏分四唱。且十種不退轉
者。一聞法不退轉。經云皆得陀羅尼。二樂說不退轉。
經樂說辨才。三說不退轉。轉不退轉法輪。四依止善
知識不退轉。供養無量百千諸佛。於諸佛所。植眾德
本。此攝二句經文。五斷一切疑不退轉。常為諸佛之

所稱歎。六為何等。何等事說法。入彼彼法不退轉。以
慈修身。七入一切智如實境界不退轉。謂善入佛慧。
八依我空法空不退轉。通達大智。九入如實境界不
退轉。到於彼岸。十應作所作住持不退轉。此攝二句。
名稱普聞無量世界。能度無數百千眾生。

言初九自利等者。十中分二。初九自利。後一利他。利
他謂名稱普聞等。

言初九又二者。初八有為。後一無為。無為即到於彼
岸。體實性故。

言初中又二者。初五福慧。後三悲智。悲智謂以慈修
身。善入佛慧。通達大智。三也。

言初五又二者。初三彰內行。後二善緣修行。謂供養
無量百千諸佛。於諸佛所。植眾德本。常為諸佛之所
稱歎。

言初中有三者。初一薰修自利。經云皆得陀羅尼。次
一利他。謂樂說辨才。後一利法。經云轉不退轉法輪。

言善緣中二者。初一遇緣修行。供養無量百千諸佛。
於諸佛所。植眾德本。後一讚美除疑。經云。常為諸佛
之所稱歎。無除疑文。准義則有也。眾疑菩薩住於何
位及所得證。今聞佛歎。故斷眾疑。由是科為讚美除
疑也。

言三悲智等者。初一慈悲。經云以慈修身。以慈悲重
修身心。拔苦與樂故。是慈悲。後二智慧。經云。善入佛
慧。通達大智。是智慧也。問前來疏科為九自利。後一

利他。如何今者自利之中。更分別他。答前科自利約
法體具德。由菩薩具四辨七辨。前言初九自利。後科
利他。約位起用。說法教化。即是利他。

言一住聞法不退轉等者。天親菩薩解經云。住聞法
不退轉。此言倒故。應合言聞法住不退轉。八地巳上
菩薩一聞之法。記之在心。名住不退失。故名不退。更
不被妄念動搖。名不轉。由成就得因中陀羅尼。所以
於佛果菩提。未得法上。不退亦不轉。此舉聞慧。理實
思修二亦在其後。舉初攝後也。

言一攝二散等者。攝即後佛聞法。攝之在心也。散施
也。施與眾生。轉為他說。又云。攝者。約初聽聞證得陀
羅尼。聞時熏與第八識中。名為攝。散者。約與他說時。
攝者是因。散者是果。攝者包合義。以含多名攝。總持
者。即是聞慧。與念同時聞教。所聞教義。一一能持不
忘。故名持。能持有二。所持有四。以小含多。名總持。今
立持名。事須於能持法上立也。問總含兩義為總持。
其義照然。散者不攝法。如何名總持。答所持四法就
能持立。亦名總持。四法亦名法陀羅尼。義陀羅尼。菩
薩忍呪等。

言此即聞持等者。化度云。聞持者。即是聞慧。聞於文
義者。即是思慧。任持不忘者。即修慧。即所聞字之能
持。即是所聞之法而能持。能持即是念慧也。路府云。
應言聞之能持體即念慧。理實思修亦能總持。文略
不說。由念明記。慧能簡釋。故能持法以少攝多。以總

含別。令不忘失。陀羅尼三地成就。九地相續。佛位圓
滿。

言所聞之能持等者。依主解發聲。能說即唯一人。若
所聞之人。即有多眾。若能持所持法。即是所持人能
持能聞所聞法。是所聞聞。即耳識持。即第六竟念慧
等。即別境中二數也。若無念即忘失。若無慧不能簡
擇。即不正知。此隨或二也。

言聞即總者。問若准瑜加論中十法行。前八為聞慧。
第九思慧。第十修慧。十法行既通三慧。何故此聞空
說聞持。不說思持修持。答有四義勝故。偏立聞持。一
緣外境故。二緣散位名句文。三是三慧之中最初故。
四攝持勝故。簡未成就者。聞而不持。故偏立聞持。思
修二慧不立持者。有四義。一唯緣內故。二於義決定。
三非初慧故。四簡別義微。故不立也。唯此亦非文略
義不立也。

言十地經云八地巳上等者。永泰云。意證八地巳上
菩薩有於聞慧故。有聞持三慧。即是聞所成慧。思所
成慧。修所成慧。問何名所成慧。答因聞教為能成。慧
得生長為所成。因思駈伇為能成。中品慧生為所成。
由定熏修於心為能成。上品慧得生。鑒照諸法。斷染
成淨。說所成慧。聞為能。慧為所也。

言於一修慧分三用等者。唯一意識正聞時。即名聞
慧。思惟義理。即是思惟。定中意俱。即是修慧。通難亦
得。問八地巳上菩薩。常在定中。唯有修慧。又復不起

欲界心故。云何得名聞慧。答疏言於一修慧等。修慧
體唯有一。於一慧體上。一剎那中能取外教。而尋於
義。先文後義。名為聞慧。能深籌量。先理後文。名為
思慧。於此二中。能證明了。即名修慧。聖智迅疾。於一
念體上。義分三故。故無別體。問聖即可爾。凡夫如何。
答大小二乘不說色界有思體。不說無色界中有聞
慧體。無色界天佛邊聽法等事。但依修慧緣教義故。
又目連向獼猴池邊入定。狂象聲亦是修慧法教。非
聞思故。欲界無修慧。以是散地故。色界無思慧殿心。
即入定故。無色無聞慧。以無聲境故。意說八地巳上
菩薩。常在定中。妙觀察智。常遊十方。聽聞正法。不假
更起散五識故。故瑜伽云。聞謂比量。問如修道中有
八正道正思惟。又八地巳去。第六意識。但是無漏相
應之思。亦皆無漏。何故不許有思慧也。答意識相應
雖思數。然是作發動於心。相應之思。行薀所攝。非是
思慧。思慧極微。言故意彼。但發三業。非引慧也。問三
義緣境有何差別。答准大乘宗如實義者。大論七十
七。深密經二云。三慧皆緣文義。初依聽聞。以文為先。
而觀於義。名為聞。次依思慮。以義為先。而觀文者。名
為思。次依於修。俱於文義。證解明了。而名為修。此在
因位。八地巳上。一體用分。七地巳前各別有體。若此
至佛位。都無未曾得。更無聞思。唯有修慧。

言散者施也此有四種者。解所持四法也。一法陀羅
尼。二義陀羅尼。三能得菩薩忍陀羅尼。四呪陀羅尼。

且法者。謂諸菩薩念慧力持。由此力持。聞未曾聞。言
未曾溫習。未善通利。名句文身之所攝錄。次第結集。
無量經典。於無量時。住持不忘。名法陀羅尼。二義陀
羅尼者。謂諸菩薩獲得如是念慧力持。即於彼法無
量義趣。心未溫習。未善通利。經無量時。任持不忘。名
義陀羅尼。三忍陀羅尼者。謂諸菩薩成就堅固具足
妙慧。獨處空閑。持此名句。便能依此名句。入加行中。
唯自觀察。此呪名字自性。遂入初地。得無漏智。名忍。
其詞曰。壹[目*(弓/一)]蜜[目*(弓/一)]吉[目*(弓/一)]毗羼底(丁履反)鉢陀膩婆訶。

若誦此法門。能得菩薩無生法忍。即三無生也。菩薩
得此忍故。以一言中。現一切言。如是一字呪亦含多
法義。四呪陀羅尼者。謂諸菩薩獲得如是等持自在。
由自在力加被。能除有情灾患。諸呪章句令彼章句。
悉皆神驗。無有唐捐。如火頭金剛軍吒利等。名呪陀
羅尼。問呪是何義。答大師秘密妙法綱紀。顯正摧邪。
除惡慕善。靈祇敬奉。賢聖遵持。威力讚加。故名為呪。
呪詛也。問此兩道呪何別。答前呪進善。後呪破惡。菩
薩忍是自利。呪則救眾生。利他也。問攝與散何別。答
一自利。謂聞持思持修持。二利他。積而能散。君子之
仁惠。攝而能散。菩薩之弘慈。故此總持。通於二利。

言此中二種初是等者。問能持有別。可言總持。所持
各一。何名總持。答且如法中。以一言中現一切等。如
一呪中亦含多義。准此亦名總持。路府云。或說所持。
顯能持用。所持法體。亦名總持也。


言因果別者。化度云。謂自利聞持為因。攝屬巳故。利
他法義等四。即自利為因。利他為果。能持為因。所持
為果。攝為因。散為果也。

言二樂說等者。謨云。得此辨才。樂為眾生說。故名不
退。無斷絕故。名不轉。以此辨才為因。所以於無上菩
提。不退亦不轉。辨才是說法器。具由前聞持積集。得
千教法。又具辨才。所以樂為眾生說法也。辨才是體。
樂說是用。問四無得解與四陀羅尼何別。答四陀羅
尼中。法義二種攝初二無礙解。無礙解即初二陀羅
尼中攝也。後二無礙。即初陀羅尼中分出。問何名辨
才。何名無礙解。答疏云。智慧是一。在耳為聽。在目為
明。在口為辨。在意名解。此解亦非。但是古譯經論總
名四辨。新翻云。無礙解法義詞辨。此四是境。對能解
心。一一總能解得。更無擁滯故。名四無礙解。亦名四
無滯智。凡夫不得辨才。不樂說法。便有退轉。菩薩有
此辨才。樂為眾生說法。辨才為因。樂說為果。問樂說
不退轉。與後說不退轉何別。答樂說約辨才。向上功
能說。不退轉望名句。向上說無斷絕。辨才則約能緣
說。礙解約境說。問法無礙解與詞無礙解何別。答法
則約名句文。詞唯緣於聲。
妙法蓮華經玄贊要集第九


弘長元年(辛酉)八月上旬天法隆寺石藏院書寫了。

同年九月二十二日一交了。


