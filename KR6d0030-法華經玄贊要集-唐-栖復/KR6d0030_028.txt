











法華經玄贊要集卷第二十八


言稟潤各異者。經云。一雲所雨稱其種性等者。一雲
者佛身也。佛身為能雨。雨為所雨教法也。稱其種性。
所滋長也。而得生長者。最初聞教發心。熏得菩提心
種子。名生也。多時修行。名長也。華菓敷實者。敷字配
上華。實字配上菓。華敷喻聞教也。華敷見[芷/(止*止)/糸]。喻修行
眾行華開見[芷/(止*止)/糸]。必能結蓮。教若開敷。必能行行涅槃。

言以教對理等者。因解此經文說三乘五乘差別。便

論乘藏有異。問教既是一般。如何喚作乘藏兩差別
耶。答疏云。以教對理等。教即一雨理。即真如理也。

言或以教等後等者。以教對迴心巳後成就之根。只
有一大乘根。名為一雨。亦名一音。

言所說理法唯一相故者。結前。以教對理。而忘其機。
名一雨。

言退性究竟並作佛故者。結前。以教對後。不定性成
就之根。名為一雨。亦名一音也。

言以教對根忘其理法者。名三乘。此上通結定不定
性聲聞緣覺也。

言或教對初根未熟位者。不定性根。未迴心前。名初
根。而有所運。名為三乘。亦名三車。

言隨彼根宜初傍等者。結也。問何名初傍誘引法。答
四十年前說小乘。名初引法。亦名傍引法。靈山會上
說一乘。正直捨方便。亦名正引法。亦名後引法。牟云。
若對定性根。說三乘法。總名正引法。若對不定根。說
二乘法。名傍引法。說一乘名正引法(上明乘差別門下明藏差別也)。

言若以教含行名為三藏者。即是三學。戒定慧也。以
教詮戒行。名律藏。以教詮定行。名經藏。以教詮慧行。
名論藏。

言若以教含理等者。以教含生空理。對聲聞機。名聲
聞藏。以教含二空理。對辨根者。名菩薩藏。問何不說
獨覺藏。答有二說。一獨覺之中以教少故。以少從多。
聲聞中攝。或從聲起聞。獨覺亦得名聲聞。問既總名

聲聞。何不先說獨覺。獨覺最利故。答以狹從寬。故攝
入聲聞也。獨覺人少。聲聞人多。以狹從寬。又獨覺利
根。聲聞鈍根。若唯說利根攝。鈍不著。若說鈍根兼利
亦說。問草既有三。小草人天。何不名藏。答小草之教。
無理可含。不與藏名。

言阿闍世王者。證有三藏也。

言今以教對理等者。問阿闍世經既有三藏。何故此
經言一雨。答今此經以教對理。及後根定一。名為一
雲一雨也。

言現有所對之機者。道理名理。或生空理有淺有深。
對此明二乘異。

言教對機理者。教對三根聲聞等之道理。名聲藏等。

言將顯理之教等者。結前教得乘。名所由也。上來辨
藏差別了。

言三乘種性等者。解經。雖一地所生同一真如地。增
上得中說生。如草木各有自種子。事須得土地。地中
方生葉莖。名增上得也。

言依一佛教者。解經一雨所潤。名依一佛教也。問前
來說山川谿谷土地為能生。草木為所生。此間何故
唯說真如名地。答前言山川谿谷雖別。無不離土地。
法中胎卵濕化四生差別。無不離真如地。彼處性相
雙說。此間唯說舉性地。所以疏言。依一真理。稟一味
教。眾生自家盡得生長。不同伏答不知[菛@又]草之有毒。
甘草不知黃蘗之不甜。聲聞不知緣覺姓有勝劣。緣

覺不知菩薩性有勝劣。

言此解似疎等者。牟意云。將不自知及不知他解。此
名有差別。云不自覺知。即似道理有疎緣。喻中說不
解覺知義。然尋下合文云。眾生住於種種之地。唯有
如來如實見之明了無礙等文。彼合此不知方知。此
解不錯也。然取合中結文。不如取標文。其有眾生。聞
如來法。若持讀誦。如說修行。所得功德。不自覺知等。
問且如四果聖人中十地菩薩。皆知自果。云何此言
不自覺知。答除佛知巳還。餘聖不能知自知他。委細
皆盡。故有頌云。如一孔雀身。而有多種色。此何業所
感。離佛無能知。

言下第三合述亦四者。初法述有四。一佛興於世。經
言。迦葉當知。如來是諸法之王。若有所說。皆不虗妄
也。二法利群生。經言。於一切法。以智方便。而演說之。
三受道有殊。經言。如來觀知一切諸法等。四不能自
達。經言。又於諸法。究盡明了。示諸眾生一切智慧。喻
亦有四。一法王出世喻。經云。密雲彌布一句。二說教
普滋喻。經言。遍覆三千大千世界。三稟潤各異喻。經
云。一時等澍。其澤普洽卉木藂林。四不自覺知喻。經
云。雖一地所生。一雨所潤。而諸草木各有差別。第三
合文亦四。今經出世者。初法述一佛興於世。經云。如
來是諸法之王。若有所說等。次本喻云。密雲彌布一
句。今述迦葉當知。如來亦復如是。出現於世。此上三
句法也。下一句喻。如大雲起。


言第二合說教等者。前來法述中。法利群生。經云。於
一切法。以智方便。而演說之。次喻述中。遍覆三千大
千世界。今合以大音聲。普遍世界天人阿修羅。如彼
大雲。遍覆三千大千國土。

言不但等者。體經音聲上遍義。難作行相。事須依身
說聲也。不但身遍。聲亦遍故。即百億釋迦同時出。名
身亦遍。雲既喻佛出世。遍覆故是同時。

言第三合稟潤各異者。法述中云。受道有殊。經云。如
來觀知一切諸法之所歸趣。喻云。一時等澍。其澤普
洽。今合之。於大眾中。而唱是言。至世尊。

言一唱德號者。問何故世尊自誇德號。唱身中功德
耶。答若佛獨有。餘佛無。即名自誇。佛佛道同。功德平
等。共有故。不是誇也。

言此中四種等者。未度者令度苦諦。未解者令解集
諦。未安者令安得道諦。未涅槃者乃至證滅諦。故云
如次也。

言巳見名今現去皆今故者。料簡三明也。即解經中。
今世後世如實知之。今世即現在也。後世即未來也。
問何故空言現在未來。不說過去耶。答過去事巳見
了。現在名今。今現見也。所以空言今世後世。後即是
未來也。只將過去境。向今世中收。現在共過去境。皆
是巳見。又過去境與現在事相近。所以今世之中攝
得過去現在。所以經文唯說今世後世。不別說過去
也。


言一切等者。一切知根本智。一切見後得智。

言或初是者。即根本後得二智。名一切知。一切見者。
五眼能見一切也。佛具五眼。菩薩有四。無佛眼。二乘
有慧眼。無法眼。無種智故。

言知開說者。一句標也。

言知諸境等者。釋也。真俗諦境開諸行者。是善行惡
行。說諸果者。轉八識成四智。束四智成三身。或三乘
果五乘果。又當經配知諸境。十二品一乘境開諸行。
雨品為一乘行說諸果。五品為一乘果。亦如唯識三
十頌。二十五頌境。四頌行。一頌果。

言又知邪正等者。知邪定聚。開正定聚。說不定聚。大
論云。知邪定聚。謂闡提也。開正定聚者。小乘初果巳
去。大乘初地巳去。證理除惑。得決定故。說不定聚者。
在地前十住第六正心住巳前。名不定聚。第七不退
住巳後。為正定聚也。知三根者。上根中根下根。開三
科者。五薀十二處十八界。說三世者。過去未來現在。
三寶者。佛法僧。開三毒。貪嗔癡。說三德。斷智恩。三界
欲色無色。開三漏者。欲漏有漏無明漏。又識生死即
知也。

言又悟知諸道者。不過十業道。能略開者。十業道中
說一二三業道也。能廣說者。十業道總說也。

言道有一種者。謂一乘道。道有二者。善趣惡趣為二。
或世間出世間為二。道有三。謂三乘道。或三惡道。道
有四。謂加行勝進無間解脫。道有五。謂資粮加行見

道修道無學道。道有六。謂五道中并修羅。道有七。謂
七識住。有八。謂八聖道。道有九。謂九無間九解脫。道
有十。謂十業道。疏意從一至十。增數而配。故舉初二
及十。略去中間。言如理知也。

經言汝等天人等者。此召集也。我有一乘微妙好法。
汝等天人八部。總須聽來。

言他聞普至者。亦聞世尊喚。一時總到來。經言。爾時
無數千萬等也。

言為利說二草者。則云。大草中草為二也。中草聲聞
獨覺。

言為鈍根說小草者。無種姓人天乘。如來觀知根性
受道。說當根法。各稱本情。所以歡喜。

言生聞有二果等者。聽經巳後。得二種益。一現在得
好果報。經言。是諸眾生聞是法巳。現世安隱。又死了
生善處。經云。後生善處。以道受樂。經云。轉身得帝釋
坐處。若梵王坐處。轉輪聖王所坐之處。名以道受樂。
不同外道行邪惡因受樂非理受樂也。上世間果。二
得出世間果。二乘人離煩惱障惑苦業三。漸得入道。
并離所知障故。漸得入道。此第一解。不定性人根未
熟。先得人天有漏果。後得無漏果。

言如法以理等者。問如何名如法。何名非法。答牟云。
如行三歸五戒為因。及十善八戒為因。得人天等果。
名如法順理。若言行無因。自然梵天帝等。受人天樂。
即名不以道得也。即同富與貴是人之所欲。貧與賤

是人之所惡。不以其道德不處也。問如何不以道而
得樂耶。答如猒下忻上等。問彼地忻猒。何名不以道。
答如人馳駈得事。縱多因力。後不離橫。佛法修行用
力雖少。得果長時。乃至展轉性成。因此出世也。如行
殺生禱祀祈福。名非法。縱暫得安。後必重受也。

言或無種性等者。第二解。無種性人得初人天果。名
現世安穩也。有種性人得後出世果也。

言又菩薩道有二等者。第三解。俱是大乘性菩薩得。

言一增道者。相云。增勝殊上之義。即自人天果。道者
因也。施戒生故。名增上生道也。此在地前有漏聞熏
也。

言二決定者。十地無漏見道。修道。出有漏故。名勝智
起。必能斷煩惱。名決定也。初增上生道。名得前果。後
決定勝道。是得後果也。

言任力者。任福力取人天果。任智力取三乘果也。

言此合前法稟潤各異者。喻云。一時等澍。其澤普洽。
卉木藂林。及諸藥草。小根小莖等。今合云。如彼大雲
雨於一切。至生長。

言不自覺知者。法述。經云。又於諸法究盡明了。示諸
眾生一切智慧。次喻云。雖一地所生一雨所潤。而諸
草木各有差別。今合文中廣也。

言一相者。無異相解一字。無相相解相字也。問何名
無異相。答有為之法。皆彼生住異滅四相所遷。故名
異也。生表此法本非有。滅表此法後是無。異表此法

非凝然。住表此法暫有用。又本無今有。本有今無。十
方諸佛同證此法。離十種相。名無異相也。無相相者。
此解相字。上相字遮無。向下相字表有。有無相之相
也。

言無量義經等者。不生不滅。解無字也。無彼無此。解
前相字也。一相無相。解上一字也。

言一味者一無漏味。等者。簡彼無漏有為。不名勝滋
益。今取無為真理。是勝滋益味也。問何者名味。答真
如與彼無漏智。為所緣。能牽生無漏智。說名為味。味
者資益義。無漏名勝也(上解味)。

言無體者。解上一字也。故名一味(上依無量義經也)。

言謂解說惑業者。問何名解脫相。答二乘之人證生
空理。斷煩惱障。名解脫相也。菩薩之人。初地巳去。證
法空理。斷所知障。此離苦集二諦解脫也。問何名離
相。答離惑業相。離所知障各別之相。故名離相。不同
無漏有為起盡故。起者生也。盡者滅也。簡要問。解脫
相與離相。俱是無為。二種何別。答煩惱斷盡處顯得。
名解脫相。所知障無處顯得理。名離相。二種別也。

言寂滅體相者。問何名滅相。答疏言寂滅等。即是真
如。經言。生滅滅巳。寂滅之相也。

言所說法體等者。解經中說究竟至於一切種智。即
是果中菩提涅槃智性相也。

言又佛所說理者。重解一相一味道理也。

言眾生聞之亦等者。正解不自覺知義。經云。其有眾

生。聞如來法。若持讀誦。如說修行。所得功德。不自覺
知。根莖枝葉生長不同。成三草名。不自知也。

言此初也者。初明總知也。問眾生根性所得功德。自
家尚自不知。豈況知他人身中功德事。何故執唯有
一無二無三耶。又聞眾生既不知。如來知否。答釋前
之經言。唯有如來。知此眾生種相體性。

言有為類別者。解上種相也。

言理本者。解上體性也。又心行作用為種相者。即見
分也。心法體性即自證分。或種相是相分。體性是見
分也。有云。准經眾生體性種相。二俱不知。若配二分。
即自證分緣見分。如所更事皆能憶知是種相。云何
言眾生不知。應非所知境。此約自不難。若望他人。灼
然不知。若許。云何慈恩百法決云。一切皆所知所識
所通達。皆世俗境故是所知。皆分別識所了別故是
所識。皆勝義智所通達。故云通達。答義門談彼法體。
即是所知。由無始來二執俱顛倒分別故。不能知自
他種相。即同唯識自應知倒智也。然疏前體亦非無
理。眾生身中所有三乘智因。四智本種。及清淨法界。
涅槃佛盡知也。故非無理。但前解約眾生通無為法。
後解通攝唯有為也。

言此明別知者。疏意有四。一三慧所緣者。問何以如
來能知。眾生不知。答唯有如來。知此眾生種相體性。
起三慧所緣境。經云。念何事聞慧。思何事思慧。修何
事修慧。三慧所緣。疏主以九門分別。出體。釋名。所緣。

癈立。諸智相攝。諸行相攝。陀羅尼對明。地證不同。諸
門分別。不可廣解義門。今應略釋。釋名者。三是數名。
慧是簡義。帶數釋也。慧列不同。有其三種。一聞慧。聞
謂能聽。即是耳識能聞於聲。成是生長圓滿之義。慧
能簡擇。以聞為因。因聞所成之慧。依士釋。法菀依主
也。思謂思惟觀察。由思尋慮。勝慧方生。因相應思。所
成之慧。牟云隣近釋。修者證義。明證境故。體即定數。
因定相應所成之慧。亦隣近釋。若直言聞慧等。即濫
持業。無隣近等。若言所成。便無是過。所緣者。小乘俱
舍二十二婆沙師說。聞所成慧唯緣名句文境。未能
捨文而觀於義。思所成慧。緣名義境。有時由文引義。
有時由義引文。未全捨文。而觀於義故。修所成慧。緣
義境。巳能捨文。唯觀義故。婆沙學喻云。譬如有人。浮
深駃水。曾未學者。不捨所依。曾學未成。或捨或執。曾
善學者。不待所依。自力浮度。當知三慧如次亦爾。若
依大乘深密第二瑜伽七十七等。彼說三慧皆緣名
義。初依聽聞。以文為先。而觀於義者。名為聞慧。次依
思慮。以義為先。而聞文者。名為思慧。次依於修。雙觀
文義。證解明了。名為修慧。此在七地巳前。通凡位說。
若八地巳上一體義分。一修慧上立三慧用。七地巳
前各別有體。在佛位中。無未曾得。都無聞思。唯有修
慧。然諸聖教。隨彼所宜相增別說。緣名義異。理實如
是三慧行相者。云何念。云何思。云何修。相國引中邊
說。一者聞所成慧。唯大乘由聞文義。憶持不忘。名聞

慧行相。二者思所成慧。於彼文義。而生智解。名思慧
行相。三者修所成慧。於定觀察名義。而能修行。成就
事業。名修慧行相。又十地論云。如渴思冷水。如飢思
美食。如病思良藥。如眾蜂依蜜。我等亦如是。如渴思冷
水。如渴人逢水。且飲不能簡擇水之好惡。如慧緣教不
能簡擇善惡也。三者。如飢思美食思慧。如喫飲食。在
口中覺醎淡有資益。思慧於彼文義而能觀察。深取
所緣。三如病思良藥修慧。如人有病服藥即差。服藥
如斷惑。惑盡如病差。四眾蜂者。依彼三慧修行聖人
如眾蜂。得涅槃果如蜜也。三慧體者。經云。以何法念。
以何法思。以何法修。相國此三自性。即是別境中慧。
通現及種。思即遍行中思。修慧必於定也。於中聞慧
唯取意識相應思惟。所引伴類。亦通五識相應。第七
識內緣第八。不緣教故。第八果位方有慧俱。果位無
聞慧故。思慧唯意識俱慧。五識俱慧。行相淺故。非第
七者。在無漏位。行相深故。佛無思慧。非第八故。修慧
體通八識。俱有三界分別者。欲界無修慧。以是散地
故。色界無思。𣫍心入定故。無色無聞慧。以無聲教
故。

言四以何行得何果等者。解經以何法得何法。以何
教行名以何法。何理果名得何法。得因得果二差別
也。初聲聞人依四諦教。觀生空理。修七方便行。得聲
聞果。十二因緣三性教等。問何以將聞慧。解經中念。
答唯疏主章中引大論十三云。云何所成地。謂若略

說於五明處中名句文身。無量差別。覺慧為先。聽聞
領受。讀誦憶念。故此經中言念何事等也。

言但說藥草者。問佛四生九類總知。何以知三慧。答
此但說藥之草者。即知。故不說三惡趣眾生也。雖是
草不名藥。既非是藥。亦無三慧。但得知人天五乘之
體相。是藥草故。不說知餘非藥之草。惡趣種等故。此
不說也。非實不知也。

言地謂種子等者。疏云。有三般。一種子與現行為地。
二心行相見分與熏習為地。三自證分與見分為地。
故名種種諸地。此間地取有為種子名地。不同前佛
教名一雨。一真法界名一地。於彼一地。其中有四生
三乘。佛悉知之。眾生不知。何言唯一無二也。

言或是心行者。五乘眾生種類中。八識之中等餘心
所。體性自性自證分也。種相見分也。

言舉第四喻等者。初法說。經云。又於諸法。究盡明了。
後喻合前。經云。雖一地所生一雨所潤。而諸草木各
有差別。今當唱合。經云。如彼卉木等。

言此初也者。初明佛知深為生淺說。經云。如來知是
一相等者。一相無異相故。不被四相所遷也。一味者。
一無漏味之法也。所謂解脫相者。聲聞人煩惱障盡
處。顯得生空理。名解脫相。菩薩人證法空理。所知障
盡處得理。名解脫相。離相者。聲聞人煩惱障盡處得
理。名離相。菩薩人所知障處得理。名離相。滅相者。涅
槃寂滅名為滅相。生滅之滅為滅相。乃至究竟涅槃

常寂滅相。

言終歸於空者。由佛識達真空之性。體即真如。非空
不空。即是圓成實性。能證智即是一切種智。菩提涅
槃擬將此為眾生說。頓說不得不免。將護眾生。不即
為說一切種智。所以於一佛乘。分別說三乘。若不將
護眾生。即合初說大乘。後說小乘。

言為生淺說等者。路意云。說三乘差別為因。今聲聞
等迴心取大。契理斷障得智。故便成種智也。

言二障雙等者。謂正體後得是能斷。煩惱所知是所
斷。即所斷二障既巳雙盡。能斷二智亦復雙圓。今顯
所斷。顯能斷也。

經云汝等迦葉甚為等者。問何故世尊勸他迦葉生
信耶。答諸佛世尊隨宜說法。難解難知故。勸生信也。

言頌前第者。前法述有四。佛興於世。長行云。迦葉當
知。如來是諸法之王。若有所說。皆不虗也。二法利群
生。經云。於一切法。以智方便。而演說之。三受道有殊。
經云。如來觀知一切諸法之所歸趣。亦知一切眾生
深心所行。四不能自達。經云。又於諸法究盡明了。示
諸眾生一切智慧。以頌前後。略不頌中間兩。段也。今
一頌述佛興於世也。

經言破有法王者。說法身也。出現世間者。報身。隨眾
生欲種種說法。化身也。

言能破一有等者。欲界色界無色界定散不同。福業
不動業。業雖不同。同是業感。業同故。故名業有。業即

是有。故一有故也。不同無因自然等。

言或二有等者。前世業名本有也。有是苦果身。生有
後死有前。名本有。有云。中有者。死有後生有前。名中
有。問何不取生有死有耶。答以彼二有唯一剎那。故
不言也。

言或破三有者。即是三界苦果身。名有也。

言前時有者。相國等諸抄取本有。名前時。有當來生
老死支。由今身造得。名前時有。只今此身亦由前生
本有身上造得。據能起業。生死次第。本有為依。方能
造業。本有為最初故。名前時有。生有雖初時少不取。
路府取中有。即違大論文。取本有為正也。

言或破七有者。五趣外更加業有中有。業能親感中
有。趣生勝故偏說。章敬云。或五趣是所趣。業有中有
為能趣。能所合說。故成七有。煩惱疎遠。故不取立之。

言或破九有者。謂即九地也。

言九有情居者。大小乘同。俱舍論偈。依七識住。添成
九有情居。頌曰。身異及想異。身異同一想。翻此身想
一。并無色下三。故識住有七。餘非有損壞。應知兼有
頂。及無想有情。是九有情居。餘非不樂住。辨曰。一身
異及想異者。欲界人中六欲天。有尊卑上下大小不
同。身異。於中有苦樂想。不苦不樂想。名想異。是第一
識住。二身異同一想者。初禪梵王為主。梵輔為次。梵
眾為卑。故有種種身異也。想一者。梵王計云。或能生
諸梵。諸梵計云。我從梵王生。想一。是第二識住。三身

一想異者。言身一者。二禪地中無尊卑上下。身形無
別。名身一。言想異者。有喜捨想也。以二禪愛動踴忻
猒不同。故名想異。是第三識住。四身一想一者。身一
者。第三禪中無尊卑上下。故名身一。想一者。同一樂
想。名想一。是第四識住。空識巳上無身形。唯有一想。
謂空處唯有一空想。識處唯有一識想也。無所有處
唯有一無所有處想。兼下三無色。成七識住。對治計
識為我。故勸住七識處也。取無想天及非想處。彼能
壞識也。又非三惡趣眾生識不樂住。故不立識住也。
若九有情居者。七識住中。更加無想天及非想處為
九。

言或破二十五有等者。四洲四惡趣成八。四趣即三
塗修羅也。梵王成九。六欲天帖成十五。無想十六。五
淨居成十七。四空處及四禪帖八。成二十五有也。問
何故初禪別立梵王。答臣主異故。於梵輔梵眾之內。
別立梵王。問第四禪中何故別立無想五淨居。答無
想天唯外道居。五淨居唯聖人居。故別立也。巳前泛
明一切破有。次下當經中破有。正是此經中破執乘。
無別體也。

言初句法等者。此四句經文。總三身三德。不得別配
三德三身。但於化身上配即得。初句法身者。破生死
有。顯法身故。次句報身者。生長為出現。有為稱世間。
此有二解。一云。由自受用身。出三界生死。故名報身。
三界生死即世間。二云。約他受用身利眾生故。現於

世間。名報身。二說俱得。下二句隨眾生欲等。配大小
化身。

言此明如來說者。長行云。如來觀知一切諸法之所
歸趣。偈云。如來尊重等。述也。

言斯要者。法華經也。四十年來不說。名久嘿也。不務
速說。四十年前不說也。切云作默靜也。亦口邊作也。

言專好緘嘿者。不同凡夫多脣饒舌也。

言此重述者。長行云。亦知一切眾生深心所行。通達
無礙。此偈有智若聞等。述也。四十年前恐有智若聞。
則能信解。無智疑惑。則為永失。根未熟故。強為說。誹
謗不信。千劫萬劫墮在三途。名為永失也。

言此頌第四不能等者。長行云。又於諸法究盡明了。
示諸眾生一切智慧。今頌述云。是故迦葉等。是故迦
葉隨力為說者。約束之詞。前云。在所遊方。勿妄宣傳。
先權後實。說名隨力為說。以種種緣。令得正見也。若
執乘無別。名不正見。初方便後真實。名種種緣。由佛
知眾生根。隨根說法。隨力說。

言文因前起者。因前無智疑惑文起。所以言是故。

言初三頌合述初二喻者。合字應作蓄音呼也。

言猶如大雲等者。長行本喻中。初法王出世喻。蜜雲
彌布一句。二說教普滋喻。遍覆三千大千世界。今頌
述云。迦葉當知等三句。述初法王出世喻也。遍覆一
切一句。述長行說教普滋喻。長行經云。遍覆三千大
千世界。


言雲有七德者。解經慧雲含潤等。七德也。疏主添三
加成十德。一慧雲。雲有二種。一乾雲。二含雲雲。法中
論。天魔波旬變身作佛。不解說法。如乾雲無雨也。佛
身如雲說法。含潤雲也。喻上說因龍起雨。水因龍從。
諸處江河中得水來。及成雨。法中論。自受用身如龍。
化身所說法。還從自受用身上起來。先布雲了。待眾
生作務了。然後下雨。佛身亦爾。

言應器熟等者。成佛了三七日思惟。含法不說。即是
含雨未施之狀。

言電光晃曜等者。問此間歎雲德。何故說電光雷聲。
答依雲有故。總名雲德。

言為作導明者。電。切云。陰陽激曜也。夜後月黑人行。
電光能引導明也。如來於智身中。而現身光。導引明
故。喻佛智光導眾生。生死黑暗。目因之見種種色。

言驚覺群生者。迅雷風烈。君子必反。蟄虫聞雷啟戶。
凡是含識遇佛修行。虫開戶則生長方成。人修行而
解脫必得也。疏外解也。如來說法音聲。根門方所。雷
聲喻佛美妙音甚深如雲。

言魔恐怖者。佛出世間。化他眷屬盡。故恐怖也。航者。
胡郎反。船也。取䨱陰義也。

言日光掩者。前來慧日大聖尊。喻佛。此間將日況煩
惱也。如來出世掩蔽煩惱之日光。令眾生心地上得
清涼故。

言六地上清涼者。則云。引攝大乘云。有餘涅槃名清。

無餘涅槃名涼。問下云乾地喻無性人。既爾。豈無性
人亦得涅槃。答地義雖同。俱在生死。有性無性乾濕
不同。故說涅槃有得不得也。意言雖同真性如地皆
同。乾濕二殊。有性無性。不可乾不名地也。今取濕地。
何所相違。

言七靉靆垂布等者。喻上說雲色靉靆。䨱地而來。名
垂布。承攬者。手攬得之不盈手。放之不離掌。可以身
承。可以手攬。章驚。承者如道諦可修。攬者如滅諦可
證。若望實可承可攬即不得。法身上不可身得。不可
心得。智證法身理。無有少法可得。故有似得之狀。如
來慈悲起化身。䨱陰眾生。眾生者著之。如似求得之
狀。其實欲得作佛。事須三大劫修行也。靉靆有三義。
一昧暗義。二雲興盛皃。三雲䨱日義。薈者(於會反)亦烏
對反。王宮現八相成道。靉靆雲也。

言非正得者。意云非如身手執取故。言非正得故。下
云以智證故。以上言當得作佛。作佛即是得於菩薩。
故此通也。

言一次前文等者。喻上說雲則起於世間。喻佛慈悲
雲霧蔭一切。二雲則龍能現起。化身還從報身所起。
三雨能滋潤萌牙。喻如來說法利益一切故。

言此即初也者。一偈雨功能也。長行述云。如來觀知
一切諸法(云云)。次喻言一時等澍。其澤普洽。今頌述
其雨普等四方俱下。喻上說雨遍四方。總下率土充
洽。法中論。法界內四生。總是如來所化。雨即有草木

處即下。更無兩般。

言涅槃經等者。經云。如來說法平等而說。不觀眾生
根性。無有菩薩多說。聲聞少說。梁武帝交雲法師祈
雨講經。至其雨普等。便是言不觀種性字。合是姓氏
之姓。非種性字也。不簡種姓。貴賤皆說也。流澍無量
率土充洽。皆雨功能也。問佛如何遍卵濕生法。答人
中有胎卵濕化也。

言此明所滋長體者。長行喻云。小根小莖小枝小葉。
至諸樹大小。隨上中下。橫滋竪長體也。今二頌半。述
初一偈總喻三草二木。所以疏科作總也。次下一偈
半別滋種性。此二偈半經文中。藥草品配聲聞緣覺
菩薩大草也。小草無種性人。配乾地普洽。但言乾地。
不言草也。由此百穀苗稼甘蔗蒲桃。緣經文不等小
草。疏又只言喻中大二草。所以諸抄分配不同。

言百穀者。續也。種子生長。漸漸多。一顆去三年。成一
百石。名續也。章敬云。出說文。傳種不絕義也。楊泉者。
人姓名也。造物理論。百穀名物。理者道理也。

言三穀各二十等者。一黍稷。二粳糯。三𦬔豆。各二十。
計成六十。四蔬五菓子。事須取菓子。共四十。成百糓
也。

言詩曰播厥百穀者。證前百穀也。詩即毛詩。厥由其
也。播由種也。布也。

言周易云等者。麗者附著之義。各得所著之宜。

言百穀甘蔗等者。有云。一將百穀配大乘。菩薩所知

博達廣多故。況穀多也。二甘蔗獨立。況緣覺。三蒲桃
依架。況聲聞依佛而住。二云。百穀配聲聞。聲聞種性
多。故百穀也。二甘蔗最少。況緣覺。世間中有緣覺性
人最少也。三者蒲桃。況菩薩。大乘引蔓傍滋。蔭四生
故。前解違疏。後順疏文。疏文云。中大二草先說中。後
說大。明知百穀不配大乘也。此上三般況中草大草。
中草攝二乘。

言張騫西域等者。出博物志也。

言蒲桃有白黑黃者。合言白黃黑。八地巳上名白。七
地巳前名黃。地前名黑。出廣雅文。

言無種性人得生人天如乾地普洽。一種稟雨。草木
不生。名乾地。天雨雖普。其如枯木。乾地縱得霑草灑
木不生。法中論。無種性人雖稟正教。不生無漏智牙。
喻如乾地也。問前來小草況人天。亦是是藥草有生
長義。此間何故不說小草。答前來約出世種一處說。
故收小草。今此唯約出世種說也。其小草配乾地也。
不能生出世種子也。

言此依別義等者。簡要云。前後將小草皆喻人天。今
此將乾地。乃喻人天之類。故名別義。以配於喻。有云。
唯約有種性。不取無種性。故名別義。有性之類。因此
雨故。而能滋茂無漏慧牙。無性不然。所以除也。

言苗稼者。喻聲聞因果別也。苗即況因。稼即況果也。

言又在野者。第二解也。但總喻聲聞。不分因果。此中
含定性聲聞。此中解有種性。與諸抄別。但有三乘聖

性。總名有種性也。

言初二頌稟潤等者。此三行頌都述。向前長行。一雨
所滋。稟潤各異。并橫滋竪長也。且初二頌稟潤生長
者。經言。其雲所出等四句經文。總解草與木橫滋竪
長各異。次經云。一切諸樹等四句經文。至生長者。所
以牒解云。上中下等三品不同。唯在竪長木。上長行
兩師釋。不同第一師。八地巳上名大木。初地至七地
名小木。合分三品。五地巳前名下。六七八地名中。九
十二地為上。第二師地前為小木。初地巳上名大木。
大木少木各分三品。且小木三品者。十住十行十迴
向為三。大木三品者。初二三地相同世間。四五六地
相同二乘。七八九十地超過世間二乘道故。

言稱其大少等者。大小二木。曲有三品故。根莖枝葉
義。言曲者。如言曲分為三。大小木早是一重。更名有
三。故名為曲。有本云。並亦通無失也。

言如前者。如前長行中解教理行果。配根莖枝葉也。

言此等各有等者。解稟潤體澤也。經言。根莖枝葉華
果光色。三草根莖枝葉向上。皆有華果。

經言一雨所及皆得鮮澤者。光色鮮澤。通草木上有
也。問此等之言。目於何法。答目彼根莖枝葉。若爾。根
莖等上。一一法上。云何得具華之與果。答前長行中。
以教理行果。配根莖枝葉。今言各有者。意云此教等
上教行是華。理果為果。故言各有。以前配根莖中。第
一解配教等四。第二解依勝劣。以果行理教。如次配

故。今言各者。即此二解中各也。今謂上言草木藂林。
即攝三草。此三草各有華菓。華即教行。果即理果。非
是將華等。曆根莖枝葉上。一一有之(牟解)。

言第四不自覺知等者。長行法述云。又於諸法究盡
明了。示諸眾生一切智慧。長行喻述云。雖一地所生
一雨所潤。而諸草木各有差別。今一偈述。如其體性
等者。所潤是一。教也。而各滋茂。根也。如何喚能潤之
教。作所潤耶。答所望不同。若約能滋說。教為能滋。根
為所滋。若約眾生。根為能稟受。教為所稟受。教却名
所潤也。只如待說何因。若將因對說。因為能取。果所
取。若將因望自身說。因却是所也。

言三乘眾生等者。解而滋茂。不自覺知也。

言智有異故。名出差別之所以也。

言第三段有三十六頌半等者。唯合長行中前三喻。
不合第四不自覺知喻也。

言初二頌頌初二合者。述長行法王出世喻。說教普
滋喻。長行喻云。密雲彌布。遍覆三千大千世界。長行
合云。迦葉當知。如來亦復如是。出現於世。如大雲起。
合法王出世喻也。以大音聲。普遍世界。合說教普滋
喻。今偈云。佛亦如是。出現於世。此兩句法也。譬如大
雲。此一句喻也。此上三句述法王出世。合也普覆一
切巳上五句經。說教普滋。合也。

言第二段三十四行頌半述稟潤等者。長行喻文有
二。初一雨所滋。一時等澍。其澤普洽。卉木藂林及諸

藥草。巳上標從小根小莖下。橫滋竪長。後稟潤各異
一雲所雨。稱其種性下。是長行合又有二。初法後喻。
法中有四段文。初自標召集。於大眾中而唱是言。我
是如來應供下。名自標唱。從汝等天人阿修羅下。召
他集。第二段他聞普至。爾時無數千萬億眾生來至
佛所下。第三段佛應導利。如來于時觀是眾生下。第
四段生聞獲益。是諸眾生聞是法巳現世安穩下。今
頌中唯述長行喻中三段文。不述第二他聞普至也。

言初三頌半標者。長行有三。初唱德號。於大眾中。而
唱是言。我如來(云云)。次唱利用。未度者令度。未解者
令解。後唱知見。今世後世如實知之下。今三行半頌。
唯述德號利用。不述唱三明知見。今且一頌半標德
號。經言。大聖世尊至之尊。目標德號。次二頌唱利用。
經云出于世間至涅槃樂。

言佛應導利有五者。初二頌佛說勝法。長行云。如來
于時觀是眾生諸根利鈍。精進懈怠。至快得善利。今
頌中有九行偈。今當第一段二頌。佛說勝法。經云。我
為世尊無能及至涅槃。

言正法味等者。中方土其味甘故。故言味甘。法中損
害名苦。利益名甘。如言甘雨。今謂露者。即甘美之霧
也。

言為大乘因者。經言。以一妙音。演暢斯義。即小乘也。
常為大乘等者。即小乘與大乘為因也。

言平等說法者。二頌半平等說法。經言。我觀一切。普

皆平等。疏解云。物我亡故。經云。無有彼此愛憎之心。
疏解云。愛憎斷故。無有自證無上道。大乘平等法。與
他人說小乘也。

言亦無限礙者。若說法不平等。便有限礙也。

言即前亦云若人信等者。即方便品顯勝德也。意言
信佛者初發心。歸佛者後修行。如來不為欺凌輕賤。
而不授大。純化以小。亦不誑逗初許與大。後不與之。所
以者何。以佛亦貪惜大乘。誑而不與。亦無嫉妬。畏彼
證大而欺罔之。以無貪嫉等故。內離諸惡。故同彼也。

言專為利益者。經云。常演說法一頌半。

言利樂時故者。意言利樂之時。不可說臥也。如佛一
時患背痛。勅阿難。為比丘說七覺支。至精進覺支。佛
便起坐。故不臥說法也。經言。去即入涅槃也。來即入
生死來。坐即四十年來說大乘。立即待機熟也。

言但觀善根等者。路問既有邪見毀戒。如何得有善
根而為說法。此亦不然。如舍利弗云我本著邪見等。
何妨有善根成熟時。即為說法也。

言生聞獲益等者。長行合中云。是諸眾生。聞是法巳。
現世安穩。後生善處。以道受樂。

言初一頌總標者。經云。一切眾生。一頌等是。此述前
長行既聞法巳離諸障礙。於諸法中。任力所能。此頌
云。隨力所受。住於諸地。前云。既聞法巳。此頌云。聞我
法者。

言住於諸地者。路云。十地不同。總有五種。謂三乘共

行十地。聲聞十地。緣覺十地。菩薩十地。如來十地。今
是三乘共行十地。地生長聖智。名地。又聖人階級住
處。名地。又能為依止生長之義。名地也。

言謂三乘十地等者。乾慧地未有定水沃潤。名乾。以
能觀察。名慧。牟云。在資粮位。唯聞慧故。二種性地。習
成轉勝。種性益增。名種性地。在加行位。此位尊高。如
大貴族。名種姓地也。三第八地者。阿羅漢果。阿羅漢
向。乃至初果向。從勝向劣。初果向為第八地也。亦有
云八人地。文雖不同。義無別也。四具見地。初果無漏
智名見。問何名具見。答具足成就十六念心。名具見
地。此在預流果。第五薄地。欲界修惑九品。巳斷六品。
有餘三品。煩惱輕薄。故名薄地。此在一來果。第六離
欲地。修惑九品斷盡。巳超欲界。名離欲地。在不還果。
第七巳辦地。聲聞果滿。所作究竟。第八獨覺地。不待
於師。自觀緣起。而能悟道。第九菩薩地。始從歡喜。終
盡等覺。第十如來地。一切種智。十力四無畏。眾德畢
備。名如來地。

言既下別說等者。問三乘各有十地。何故此間說三
乘共行十地耶。答既同下別說三草故。於初偈總說
三乘教。擬解別先須說總。故總中說三乘共行十地
也。

言或凡夫地者。解經住於諸地也。此中含得有種性
凡夫及無種性凡夫。緣此一行經文。總說三草種性。
後唱別說之中。只說中草得聖巳去。不說著見道巳

前有學凡夫。所以疏中含得有種性凡夫。二乘有學
地。通凡有學聖有學地。即阿羅漢也。前言凡夫地。據
生人天之凡夫。不言三塗也。經言。聞我法者等。不爾。
三惡縱不聞法。自得住故。人天藉聞法也。作第二解
也。

言或此所說等者。即是小乘人天無種性。二乘性聲
聞緣覺。大乘性即菩薩。各各種性。望自修行。總名地
也(上一行總標了下別顯)。

言一頌小草等者。經言。或處人天轉輪等。四頌等者是。

言無種性人等者。問豈無種性人不作三塗身耶。答
此說人天身少草。稟雨生長者。說三塗身。是草非藥。
雖有生長。不稟正教雨。故不說。問豈一切釋梵之王。
皆是無種性耶。答於中亦有有種性人。作釋梵輪王
者。今說無種性人極頭。是釋梵輪王果。約極處說。問
爭知無種性人不定作人天身耶。答經自云或處。或
字者不定義。

言善戒經等者。問何知無種性人極頭得人天果。受
人天樂。名小草耶。答疏言善戒經等。

言或七方便等者。疏主此中說小草。有兩意。初取人
天無種性人為小草。次第二解。取小草。七方便人亦
名小草。此是何意。小乘七方便人有大乘種性。何故
共無種性人一處收耶。答緣經文唯說無學。不說聖
有學及七方便人。經云。聲聞緣覺是中藥草。准道理
商量。聖有學向中草中收也。經雖不說。道理可通也。

經文云。知無漏法。有學分知也。無學全知也。其七方
便人有種性者。凡異聖故。不合向中草中收。所以經
言。或處人至是小藥草。七方便人天身故。向少草中
收。故前標云。凡夫之人至是小草。七方便人既是人
天身。故向小草中收。故前標云。凡夫之中含得有種
性者。亦名小草。若不爾者。便無所屬。疏主且據未得
聖位一邊而說。寄在小草中收。未是盡理。

言即勝鬘所荷(至)涅槃三種病人。皆證無種性人。名
小草也。非證前七方便也。又亦無聖教判。人天為小
草。兩解並是疏主自義。理出多途。亦何爽理。

言此明二木等者。長行喻云。諸樹大小。隨上中下。各
有所受。長行合云。如彼卉木藂林諸藥草等。而不自
知上中下性。今頌中三頌。頌初一頌半經文小木。經
云。又諸佛子專心佛道。至是名小樹。後一頌半經文
大木。經云。安住神通至名為大樹。

言地前為小木等者。問若准第二師義。地前名小木。
如何名決定無疑。未入見道。未斷疑故。答約伏不起。
名無疑。不是斷也。漸悟菩薩聞道聲聞作佛。疑心便
息。二乘疑自不疑他。頓悟菩薩疑他不疑自。即是菩
薩聞是法。疑網皆巳除。伏疑決定。知作佛故。

言證不退者。即通取十地。非八地也。故言非行不退。
意者不必八地也。

言義准二乘等者。因證中草有兩重。初論聖有學。後
論凡有學。且聖有學即是初二三果。將十地菩薩義。

准十地菩薩。是有學。尚得向大草中收。初二三果是
有學。何妨亦向中草收。

言三種意生等者。問若據道理論。初二三果合向中
草中收。何故勝鬘楞伽經但說阿羅漢辟支佛意生
身。不說前三果也。答三意生等。答意彼勝鬘楞伽經
言無學迴心受變易。據決定者說。緣無學迴心巳後。
留身久住不得。事須受變易。變易則決定。有學迴心
巳後。或遲或速。一生或二生受變易不決定。彼經所
以不說。又此法華經中無學勝。有學劣。此經舉勝為
中草劣者不說。故此不論也(上解聖有學名中草)。

言未入聖位者。會凡有學。即七方便人。及無種性。可
名小草。然後將地前菩薩例成。七方便人却向中草
攝此義為正。唯此七方便義。若不是中草收。地前菩
薩應不名大草。地前菩薩未入聖位。是大草收。准此
七方便人未入聖位。何妨中草攝。

言故前解為善者。指長行中草三品。見道巳前下聖
有學名中。無學名上。

言或七地前等者。第二解二木也。却是長行第一師
義也。

言此言不退等者。緣此處經文。安住神通。轉不退輪。
兩師所以配位不定。今此第一師取八地巳前行不
退。簡餘不退也。

言一切菩薩名為等者。總陳大草也。問何故取菩薩
為大草。不取二乘。答以此驗知。依智度論云。譬如雷

震小鳥等。意言小鳥驚。如二乘聞說大乘三大劫長
時修行。故驚怖也。孔雀舞蹈。如菩薩聞說大乘法三
劫長修。不生驚怖。下云。聞諸法空心大歡喜。正同於
此也。

言因釋二木等者。標也。因釋二木分位。因便會釋諸
經論中。說得菩薩種不一准。此餘文。與前義並不相
當。因釋二木不退分位。諸師各各取義不定。諸經論
中取義不定。疏主總引菩薩不定。證此中解不退亦
不定。此上標也。

言大般若等者。引證中五教不同。大般若明五菩提。
前四菩提當此大小二木。一發心菩提。初發心位。十
信巳前。發心求趣。二伏心菩提。資糧加行二位。三明
心菩提。初地至六地。四出到菩提。七八九十地出過
有相。凡夫二乘到向佛果故。五無上菩提。即佛果位。

言金剛般若者。是此二木所證。理果無相。菩提智證
理時。雖得菩提無相離十種相。名實無少法得菩提也。

言復有教言等者。佛頂經言。初發心時。便成正覺。當
此大小二木。

言引經下言者。證此大小二木。或證大木。

言亦有說言等者。五依瑜伽論解。分二。初標。亦有說
言下。是二出彼文。瑜伽說劫有二種者。依日月歲數。
正與法華論同。

言故依者。曾釋。不會大般若五種菩提。唯會餘四教
文。依此義者。依此超少劫。不超大劫義。


言若據無為等者。會金剛般若無相菩提。無有少法
得菩提。

言初地菩提發心者。會伽耶山頂經。章敬云。彼經前
解後解分成兩義。初據證發心。得明心菩提。此經同
後解。種性發心菩提。與此經別也。且證發心者。伽耶
山頂經。淨光天子問。有幾發心。答言有四。一證發心。
謂初地。二行發心。謂六地。三不退發心。八九地。四一
生補處發心。謂第十地。

言初地菩提發心便證。約無漏智生現行證理。名發
心。即是初發心性心也。

言與此經同者。會法華經。同此經一生八生得。初地
菩薩。名證發心。將佛頂經中證發心。同此經證發心
也。

言或此經中等者。與佛頂經後義不同。

言其初發心等者。會佛頂中後義。即是種性發心也。
問既是種性發心。何名菩提。因故亦名菩提也。

言三大劫等者。會瑜伽論三大劫也。

言若更異思者。端坐成佛。更不肯修行。名異思也。

言法喻合說稟潤者。合字。蓋音呼。

言如海一滴等者。巳說者少如海一渧。未說如大海
水。巳說者如甲上土。未說者如大地土。如手葉等。

經言諸佛之法一頌者。若依初科。路云。總頌三乘無
失。即無種性人。得人天身。名得果滿足。有種性人各
得自乘果。名得果滿足。第二遍科。即是別頌小草。無

種性人得人天果。名得果滿足。經云。令諸世間普得
具足。唯人天果也。

言因人天生等者。意道二乘果。事須依他人天身上
求。得離人天。身無別中草果。牟云。即須前解。七方便
人名小草也。故知三草並有性也。

經言智慧堅固等。在地前即同。論說從發深固大菩
提心。乃至未起順決擇分等。故知小木不違地前。

經言潤於人華等者。三乘之人。未入聖前。皆是人天
身。無別三乘人也。人天身是因。三乘是果。華者因義。
故名人華也。

言此第二段頌前結等者。長行有二。初明佛知深。為
生淺說。經言。如來知是一相一味。所謂解脫相等。後
讚印迦葉能解深義。經言。汝等迦葉甚為希有。能知
如來隨宜說法。能信能受。

言我同諸佛等者。汝等既能生信。故名希有。

○授記品

言鶖子上根等者。鶖子聞法說法領法。述第四段中
與授記中根四人。聞喻說喻領喻。述今為授記。故此
品來。問鶖子上根。聞佛法說法領法述。佛還以法授
記。中根四人聞佛喻說喻領喻述。而不喻授記耶。答
章敬云。十二分教授記之中。定無譬喻。譬喻之中定
無授記。故授記中不說喻授記也。牟云。又令生決定
心中。事要分明。不可於中一一舉喻。若論法說喻說
不同。不合等與佛記。亦為悟解是一。所以總與授記。

又為令生解故。以喻詞授記易明。故不以喻也。

言三種無煩惱人等。論文顛倒。初言無煩惱人有三
種染慢。牟云。此即所知障中染慢也。一信種種乘異。
執聲聞等乘與如來異。二信生死涅槃異人。三信彼
此身異。執釋迦與分身佛異。為對治此三種染。說三
平等。然佛於多寶品中說多寶如來。久巳滅度。還復
現身。以濟眾生。顯生死涅槃是一。即下經言。爾時佛
前有七寶塔。高五百由旬。從地涌出。住在空中。下疏
主解。涌出表佛巳出生死也。住空表處世以濟眾生。
生死涅槃二無異故。二破執自身他身異故。說身平
等者。寶塔品中。論自據。言略者。多寶如來身一體。示
現攝收。一切佛法身故。下疏釋言。何故唯一多寶為
論。非多佛耶。答即是一身攝。一切身平等故。三信種
種乘異。所以疏言。初說乘平等。故與授記者。執聲聞
乘與如來乘有異。故與授記故。顯乘平等。

言上來佛說等者。起執處所也。指藥草喻中破頓悟
菩薩病也。傍邊有聲聞無學執。乘定異也。由四十年
前執乘有別。故說一乘。無二無三。初周云。十方世界
唯有一乘法。第二周三子同上牛車。窮子領長者家
財。便有一類頓悟菩薩乘。同病生故。說藥草喻品以
破之。頓悟菩薩定知乘有差別。便有無學見。前品說
乘體有異。故有異病生。執種種乘異故。此品與授記。
以破之。

言顯乘平等者。潞府問既授記了。莫乘同病却生否。

答無學之人巳知乘有權實乘同病。法爾不起。又云。
正為四大聲聞授記。傍破靈山會一類見道前聲聞
凡夫執乘定異者。故說授記品。

言一體性是有者。簡遍計性。無體法不可說。今取有
體法。即依地圓成性也。

言二勝有當果者。簡無記性者不可說。今取善因感
善果。惡因感惡果可記也。

言三勝人等者。勝人謂佛菩薩。勝理者謂深密之義。
大因者即六度萬行。大果者即無上菩提記成佛之
事也。

言如十四不可記者。問何名十四不可記。答大般若
經有十四不可記事。一世間為常耶。二為無常耶。三
亦常亦無常耶。四非常非無常耶。第二重四句。一世
間有邊耶。二無邊耶。三亦有邊亦無邊。四非有邊非
無邊。第三重四句。一如來滅後是有耶。二云無耶。三
亦有耶亦無耶。四非有耶非無耶。第十三句。命與身
一為一。問第十四命與身異一句。通前十四句。有外
道等。於此十四事中有所問。論佛皆不記者答也。問
何故不記。答彼外道等意問。於我假言。世間及與命
等故。

言理事本無者。理無者道理也。事無者體事。道理體
事都無也。

言華嚴等者。此間無明有因無因。是無記佛。不為答
也。牟云。合言無體。無體不可記。故云無記。


言有一比丘等者。即是問有因無因義也。

言無明自起等者。疏主釋比丘。問顯前有始無始義。
意言不從他起。即是無始義。

言更從他起等者。意言無明由我。而作我是本故。名
為有始。即是有因。意問無明支乃至向後諸支有因
無因。佛種種呵。乃至不須問箭之所以問。佛何故不
答。只可不答。答亦無益。問十二因緣是有體法。佛何
故不記。答若是佛所說十二因緣。是有體可記。彼比
丘本在外道之中。計十二因緣。是神我造作神我。舉
體是無。唯遍計性。非緣生法。故不可記。佛種種呵責。
非緣生體無也。

言勝有當果者。善不善法能招當果可記。其無記性。
不招當果。故不記也。

言勝人等者。如記彌勒當成佛事等。如記須達當得
生天等。如除官宰相節度御史大夫京河尹等。除即
人知。如可記。若一薄一尉。誰人得知。不可記。

言非前二全者。非二全。即是有體者可記。勝有當果
可記。此上二記。皆不取也。

言後一少分者。第三之中。有勝人勝理大因大果。此
經中授記唯取大因大果。不取勝人勝理故。名除後少分。
攝云。今經授記望三記中前之二種。全不相攝。攝第
三中大因大果之一分也。簡餘勝人勝理也。問記成佛事
亦是有體。有勝當果。何非前二。答前二濫餘。故此不
攝。攝問云。當成於佛。豈非殊勝有果體。非何故不攝

前之二種。又成佛既是勝理。復何不攝第三全分。答
意云。前二及後少分。並不望佛故。故不相攝。望義各
別。不可便齊。即所問之法有體義者。名有體義。雖望
有體望因能有當來勝果。名勝有當果。此非望因說
彼弟子名勝人。深密義名勝理。並非望佛。故此不攝。

又此授記差別。總標差別也。

言或說一種等者。論開合。或總合為一。乃至開為二
三四五六也。或記一種。謂十二分教中記別經也。記
別有三相。一記弟子。謝往死生。二解。二深密義。三及
授記當果。即第三大因大果。簡餘弟子生死及深密
義三記。故言一種也。

言或說二種等者。問佛語不虗。出言成誠。豈有輕重
而記。成佛有近有遠。將非如來成於虗妄耶。答法藉
當根。藥須投病。為人輕賤。心不專精。成佛實遲。故與
遲記。若言難得企慕。必深精進修行成佛故。速故便
為記。應根與記。故不虗也。

言猒惡生等者。據實。登地巳上更無遲病也。

言又有二種者。汝當作佛名總。有名號等各別。即如
此經中如來自記。五種中通行記。名總。餘四為別也。
即同若有聞法者。無一不成佛。名總也。

言一自知他不知者。路云。如來有時為一人授記。不
對眾。唯自知他不知。自知名自利也。他不知者。名不
為利他。二他知自不知。即是身不在會。令迦葉傳記
等。是也。傳記名他知也。身不在會者。名自不知也。即

以身不在會。得授記者。亦名他利也。三白他俱知。即
舍利四大聲聞也。自他俱知。亦名自他。俱利如見鶖
子授記。餘人作念。大智舍利弗等即是雙利也。

言又有四種等者。牟云。指鶖子得記處。彼以六門分
別授記。第四授記差別。初引首楞嚴經。佛告堅意菩
薩。授記凡有四種。一有未發心而與授記。二有適發
心而與授記。三有密授記。四得無生法忍現在前而
與授記。

言並如前等者。或說五種。即是此經六種中。除菩薩
授記。佛自記有五種也。或說六種。彼引瑜伽四十六
說。略由六相。蒙諸如來與記。何等為六。一安住種姓
未發心位。二巳發心。三現在前位。四不現在前位。五
有定時限。六無為定時限。是名六種。若唯五種。指佛
自記。復六種者。加常不輕記也。故言並也。

言授者。承右反付也。

言與驗者。其因即因記。記識當果。即果記也。

經言爾時世尊說是偈巳等者。此結集家雖指前品
偈。今謂偏取末後兩偈。以疏主前來科。為授記之漸
也。問授記鶖子但告一人。授迦葉等記。何故通大眾
耶。答上根唯一人。故但告鶖子。中根數多。故通告大
眾。又欲開鶖子化物之路。表鶖子在前成佛化人利
他。所以別告。欲廣發時眾。述佛之心。故通告大眾。問
長行言大眾偈中言告諸比丘者何。答當品之中長
行傍正兼說。故告大眾。偈中唯四。約正為故。告諸比

丘也。聲聞皆比丘相故。

言外遇良緣者。當得奉覲三百萬億諸佛世尊。內修
妙行者。恭敬尊重讚嘆。

言然觀上下授記之人者。疏有三重。初泛敘四句。通
一切聲聞。次正屬四人。後釋餘二妨。且泛敘四句者。
一在小無勝劣。在小同是下根。在大即有之。前後分
之在前成佛勝。在後成佛劣也。前後成佛。轉次授記。
如下經言。其五百比丘。次第當作佛。同號曰普明。轉
次而授記。我滅度之後。某甲當作佛。其所化世間。亦
如我今日。即有勝劣。

言同時成佛等者。第二句在大無勝劣。如經言。是二
千聲聞。今於我前住。悉皆與授記。未來當成佛。所供
養諸佛。如上說塵數。護持其法藏。後當成正覺。各於
十方國。悉同一名號。俱時坐道場。以證無上慧。皆名
為寶相。國土及弟子。正法與像法。悉等無有異。咸以
諸神通。度十方眾生。名聞普周遍。漸入於涅槃。在小
有勝劣者。如學與無學也。在大無勝劣。同時成佛。是
也。

言三小劣而大勝者。阿難是有學。名小劣。在前成佛。
名大勝。

言小勝而大劣者。羅睺羅身是無學。名小勝也。在阿
難後成佛。却與阿難為長子。在大劣也。此中四句更
加兩句。義方周足。一小勝大亦勝。如鶖子。小乘中上
根名小勝也。最先成佛。大亦勝。又小劣大亦劣。兩類

尼眾。小亦劣是下根故。最後成佛。大亦劣。

言今此四人等者。問如何四人不約根性利鈍耶。答
疏言。此四人不依根性辨位次者。則全供養佛。多少
齊等。則應一時成佛。既供養佛多少不等。成佛前後
亦別。不約根性也。又在小。同是中根。同無學故。無勝
劣也。在大。則有勝有劣未成佛。前有供養佛多者。反
顯長時成佛。在後名劣。未成佛前。有供佛少者。反顯
時節不多。成佛在前故勝。供養佛既巳不同。明知成
佛亦有後。故在小無勝劣。在大有勝劣也。

言涅槃經說等者。問涅槃經說四依菩薩。始絡供養
二十六河沙佛。始得成佛。今依供佛。何太少耶。答意
樂不同長時修行者。且說一地一位供佛多少樂時。
長修行者。即說二十六河沙供養佛也。退心之人非
樂廣行。如人曾聽後不樂聽等(云云)。問今法華經說
四大聲聞迴心劫數遲速多少不定。何故涅槃經聲
聞迴心八六四二萬等劫定耶。答彼涅槃經約根性
勝劣齊等者。說之不妨。極精進者。不滿二萬劫至十
信位。不妨根鈍懈怠修行過二萬者。劫數不定者。此
經不約根性齊等者。利鈍勝劣。相和論故。劫數供養
佛多少。亦不定也。

言今以根行利鈍等者。四句即是前來在小無勝劣。
在大即有之是也。

言此記自体等者。問何名光明。答因自覩豪光名光。
內發智慧名明。故號光明。二者。聽法義為因。當成佛

果。感身瑩金色光。是果故名光明。三者況久修因。一
無量生前曾施金珠。二常感身光明。此二事俱在因
中。從因為名。故名光明。瑩(鳴定反)。

言此有三等者。一國名者。章敬云。照物施行日光。以
光為故。名光德。二劫名者。以大乘之化。莊嚴萬品。故
劫名大莊嚴。

言准前鶖子知因者。意道同鶖子授記中說。修因所
感土相也。彼處有十。一一說因也。

言皆護佛法等者。攝云。淨土之中。理無應事。示現故
有。如節度。有土番軍。以為侍從。豈彼更有異心。淨土
現魔。以為眷屬。故護佛。又如賊順還得賊名。魔若歸
心。亦得魔稱。

言果記中有四。長行有七。不頌前國名及劫名及無
魔事也。

言既怯者。怯威嚴皃。問習種俱盡影鴿無怖。一何聖
者猶懼威嚴。答如來大悲誠不威物。聲聞小智妄起
懼心。今舉妄情。故言悚慄。

經云大雄猛世尊等者。欲得如來授記。先讚嘆世尊
也。而賜佛音聲者。即是聞前千二百羅漢。悉亦當作
佛。

經云若知我深心等者。請也。心中未蒙佛別說。國土
名號未敢准擬。若對眾蒙佛與記別烈名。如以甘露
灑。除熱得清凉也。注經云。甘露有不死之功。授記獲
無生之果也。


經云如從飢國來者。嘉祥云。少無大食為飢。背少向
大。為來。牟云。從二乘迴心向大。即是從來也。

經言忽遇大王膳者。得總記也。未敢即便食者。即未
得別記也。若復得王教等者。若得別記。領解方決。饍
由食也。唯佛與佛能知一乘正法之味。名大王饍食
者。資長義名食也。

經言我等亦如是二行半等者。雖聞佛音聲總記也。
心尚懷憂懼等者。未敢准擬。若蒙別記。爾乃快安樂
也。

言解法体相空者。須菩提緣解空第一名。即名字相。
即體知萬法唯有假名。無實體相。故名名相。此解在
名遣相也。

言或名與相二義等者。此解名與相二義皆遣也。章
敬云。一者名假。名句文三。依聲呼召。無實所詮。二者
受假。受如浮泡。和合而有。無實主宰。三者法假。薀等
諸法之體虗幻。故從緣生起。無實自性。名即是彼三
假中名收。相即攝彼受法二假。由悟三假。故言名相。或
名即能詮。相即所詮。由能解了名之與相。二皆是無。
故言名相。又證云。依三性以釋三假。一名假者。即遍
計性。有名無體。名名假。二受假。即依他起性。依他領
受。皆是有為。體無常故。名受假。三法假者。即圓成實
性。雖此体是真如。建立諸法。名為法假。以須菩提悟
此三性。而得果菩提。故名名相。名攝一初一。相攝二
後二。經劫有寶者。須菩提解空理。空理為寶。可保重

故。故名有寶。國名寶生者。空理為依。能牽生正智塵
沙萬德。故名寶生。經云。劫內有賢聖大士。故曰有寶。
國內有聖賢出。故曰寶生。

言地高曰丘者。本清性高也。

言大塜者。築出也。

經言其土人民等者。由內證理。外感珍臺。將智證理。
如坐珍臺。

言內由達等者。今謂樓臺居止。亦表住空。意彰化主。
解空第一。

經言其佛常處虗空者。由因中解空故。果中常處虗
空中住也。牟云。今謂爭上說。人民在樓臺。所以住空
說法。聽者須下坐也。

經言當無數等者。問長行云於當來世奉覲三百萬
億等。此間偈中寧無數。答長行但約自國業力說。偈
中兼說他國運通供養。

言此土相者。長行有五。一土平。二地。三樹。四無惡。五
華淨。頌中言嚴淨第一。嚴淨字遍述前寶華覆地巳
上文。即是述其土平正頗梨為地寶樹莊嚴無諸丘
坑沙礫荊蕀便利之穢也。淨字述前周遍清淨一句
經文。亦是開合不同也。眾生見者。四句經文。頌中有。
長行無也。

言初一頌佛化等者。佛化即前住空。聽眾即前利益
也。此頌文述前長行果記。九段文中不述劫名國名
居處。居處即是其土人民皆處寶臺等是也。


言摋摩等者。金煞音。非也。牟云。桑割反。蔭音呼也。

言曾掃僧地者。一掃僧地為因。常感世世身有金色。
二者。今生目覩豪光。三者。耳聞法智光。有此三種因。
故號閻浮那提金光。

言樞要度鉢戍多等者。章敬云。將舉婆剌拏王。疏
言鉢戍多。以一事中有二王故。其實度者非鉢戍多。
正是婆剌拏王。用證迦旃延掃地之事。娑剌拏王者。
此云流轉王。先云沙羅那。訛也。流轉王即是眉稀羅
國王。容皃端正。自謂無雙。求覔勝形。欲自方比顯巳
殊皃。時有人言。王舍城內有大迦旃延。形容甚好。世
中無雙。王遣迎之。旃近至。王出宮迎。王不及彼。時人
皆觀迦旃延。無看王者。王問所以。有何宿因。迦旃延
答王曰。我昔出家。作老比丘。常掃僧伽藍地。王於一
日。作一乞人。入寺求食。我掃地竟。令王除糞。除糞既
訖。方與王食。以此業因。生人天中。得端正果報。王聞
此巳。尋請出家。為旃延弟子。後旃延入阿盤地國中。
山中修行。別處坐禪。阿盤地王名鉢戍多。將諸宮人。
入山遊戲。宮人見王形貌端正。圍遶看之。鉢戍多王
見娑剌拏王。疑有欲心。問娑刺拏曰。汝是羅漢耶。王
答言非。問汝離欲否。又答言非。鉢戍多嗔曰。若爾。汝
何故入我婇女之中。遂捶撻之。悶絕而死。至夜方醒。
至迦旃延所。旃延見之。心生悲慜。其諸同學方為療
治。娑刺王語旃延曰。我從師乞。暫皈本國。集軍破彼
阿盤地國鉢戍多王。事竟當還。從師修道。迦旃延且

停一宿。旃延安置別處令眠。欲令感夢。夢見舉軍征
阿盤地國。自軍破敗。身被他擒。繫縛手足。嚴鼓欲煞。
王於夢中。恐怖叫喚。失聲云。我今既敗。願師濟拔。作
歸依處。迦旃延以神力。手指出火。喚之令寤。語云。汝
若征彼。必當破敗。如夢所見。王言。願師為我除其生
毒意。旃延為說一切諸法。譬如國土。假名無實。離屋
宇舍宅。無別國土。乃至廣說種種因緣。至一極微。亦
非實事。無彼無此。無怨無親。王聞此巳。得預流果。後
漸獲得阿羅漢果。

言瞻部那提等者。章敬引注經云。閻浮下。那提河際。
此河出令萬國所重。以上寶而吐奇光。猶佛居至理。
而舍極智之光。故借義以立名也。此金從河提樹。以
得名。舊云閻浮檀金。餘如疏。

言迦旃延端正見者等者。問前迦葉授記。金繩界道。
見者歡喜。豈緣端正耶。答但說端正。招此歡喜。不言
歡喜皆因端正。一由旃延端正。見者歡喜。二者。由掃
地為因。感外土相。見者亦歡喜也。

言初一頌土相者。經云。其最後身三句經。似述果記
自體。然舉成佛時國土嚴淨。故是土相也。

言後一頌福田者。長行所無也。為字平音。詞得也。

經言斷一切有者。有即生死聲聞巳斷盡也。

言初時記者。八千諸佛在時四事供養。

言此滅後等者。滅後起八千塔。一一塔高千由旬。七
寶合成。通二音呼。


言此自體等者。具足梵語。合云多阿摩羅䟦陀羅旃
檀香如來也。多是性義。阿摩羅者無垢義。聲勢同故。
合却阿字。但言多也。䟦陀羅賢義。略却陀羅兩字。但
言䟦字也。全梵語七字。略三字。留四个字。多摩羅䟦。
唐言性無垢賢。旃檀香者。是唐言也。

經言劫名喜滿者。簡要云。見此佛土歡喜充足。故名
喜滿也。

言國名意樂者。國土嚴麗。令人愛樂也。

經言捨是身巳者。問既無學後有巳無。若捨此身。更
以何身而得成佛。答牟云。依變易見諸佛而修供養
也。若爾變易依分段身。云何捨分段身。而受變易。答
此據此捨化身。非父母所生之身也。如諸弟子見佛
化火焚身。皆是此類。經依此說。言捨是身巳也。

言今言剎者。是梵語訛而且略。正云剎多羅。云應法
師。解云差多羅。此譯云土田。今此疏中意。剎者塔名
也。彼西國塔竿頭安舍利。美同土田。故亦名剎也。

言有所表故者。表有佛剎也。

言剎者。應剎字。初一反。

○化城喻品

言一者上中等者。問上根聞法。其義可成。中根聞喻。
何名聞法。答初周聞法者。是法中之法。中根聞喻。喻
亦是法。故十二分教中。有譬喻經也。

言下根之徒等者。法說喻說既不悟也。

言故陳過去等者。直頭為說報言。我曾過去與汝聲

聞。巳結大乘之緣。此是真實。亦今小果。又是化城。

言陳往因者。問陳往因是何意。答疏言令其証實也。

言述今果者。問述今果有何意。答疏言令其捨權。向
者大城我所化作。知不實也。

言遣生覺解者。覺解兩字。配前大乘小乘。覺則覺知
身中有大乘。曾修大乘。解則解現在二果非實也。第
二論家以七喻為來意中。分為八段。第一總標論意
設化城之所由。二者論解下。第二牒解前文陳慢執
之行相(有定人者彼巳得定下)。第三假真對辨彰妄見之述求
(此中意說下)。第四起執非真乃後心之假解(至於無學解脫至種種之
想)。第五舉例四倒及執城之亦然(如二乘人所起四倒等)。第六
因辨二師論法執之寬狹(非無漏心及世間定下)。第七迷情與
慢非無學之所求(所證擇滅名為化城下)。第八別約凡夫簡有
學之忻趣(又有釋言此是世間凡夫下)。此文之中。前七段為第一
解。第八段為第二解。緣前論文。第四有定人實無。而
有增上慢。有定人中有多種故。作第二解也。

言二者論解等者。論家標。以有世間三昧者。論家釋。
又云。第四人者方便等者。論家第二標文。

言涅槃城者諸禪等者。論主釋。論文雖四段不同。總
是論文。論家自有標釋。文亦屬標也。標中有二意。第
一段文是所治病。第二節文是能治法(又云第四人下)。

言七種具足等者。依疏解第一人者。以世間善根三
昧功德。方便令戲。後令入大涅槃。第二人者。以三為
一。令入大乘故。第三人者。令知種種乘異。諸佛如來

平等說法。隨眾生善根種子生樂故。第四人者。方便
令入涅槃者。諸禪三昧過彼城巳。令入涅槃城故。第
五人者。過去善根令憶念。交入三昧故。第六人者。說
大乘法。以此法門。聞十地行滿。諸佛如來密與授記
故。第七人者。根未熟令熟故。示現涅槃。

言七種增上慢等者。今當第四有定人也。

言實無而有等者。說化城喻。盡是得定。問得定人有
幾。答有四人。阿羅漢後得智定心。前三果有學。見道
前七方便凡夫。及寡聞比丘。今此多取七方便有學
凡夫及增上慢凡夫。名有定人。言實無而有者。涅槃
須是無為真如理也。阿羅漢後得智所變假相分。實
非真理。不是涅槃。計為涅槃。名實無。將謂是涅槃。計
為涅槃求。而名有增上慢也。恃巳執小。凌大不修。於
增上法上起慢。名增上慢也。或得四禪定。名少得。不
是四沙門果。計為四沙門果。名為多得。是增上慢也。

言以有世間等三句者。解前有定人。

言實無涅槃等二句者。解前行標。實無而有增上以
有世間者。前來數處解世間。今取有漏名世間。下云
此定有漏名為世間。三摩䟦提亦云鉢底。唯定非散。
通有心無心。此唯取有心定。

言涅槃想者。阿羅漢生空觀後。涅槃菩提假解心所
緣相分。實不是涅槃。計為涅槃想求。名涅槃想。

言對治此故等者。對治有二。一為下根五百千二百
人等說。彼四十年所設涅槃是化。令捨權取實。二為

對治見道前有學凡夫也。若破病。事須說真化也。

言又云第四人等者。二句標也。方便之言含得真城
假城。本來為設化城。是佛方便。方便之中有二師解。
一云。設根本觀中真化城。名方便。二云。取後得智中
所變假城。名方便。真城假城雖不同。總是入大乘涅
槃城之方便也。路云。唯設鹿野菀中真化城。不設後
得智中者。非也。

言涅槃城等者。論家自略釋也。涅槃城者。牒上文也。
初二三四禪。禪不一故。名諸禪三昧城也。一者。羅漢
根本智相應定心。是智之安處。名三昧城。此城無漏。
二者。羅漢後得有二種。一無漏後得隱之言無。二有
漏後得。即有漏定心。是修慧也。從彼根本觀後。返觀
根本觀中正智證真如行相。以是有漏定心麤。故緣
不著。設是無漏後得。亦緣不得。況是有漏定心耶。乃
透遇緣著見道前加行智中。或苦不生相分也。當時
作我生巳盡梵行巳立等行相求因。聞世尊鹿野菀
中說。託此名教。以為本質。變起相分。當情著求。從資
粮位。直至世第一末。皆作此相。羅漢後得能緣心。託
此相分。以為本質。當情又變起一重。或苦不生。相分
所變。離能變無。攝相皈見。將所就能。總名三昧城。既
言諸禪三昧。望佛意總名方便。總名入城。望諸抄及
疏主意。取根本智中真城。名入三昧城。若望論主解
涅槃城者。兼取後得假解心也。三昧即城。三者。前三
果人及凡夫有學。同此求之。四者。寡聞比丘增上慢

人執三昧名城。問設城有何意。答疏言過彼等。佛意
為令過彼城巳。入涅槃城。涅槃城即三事寶所也。問
前來不許寶所名城。何故此間言城耶。答息苦名城。
即非寶所。御寇安神寶所。亦名城也。

言有定人者彼等者。牒解前文陳慢執之行相。以下
盡是疏主釋前論家第四有定人也。釋中有三。一釋
有定人。二釋增上慢。三解三昧城。路問云何要事須
取有定人。豈不得定人無所執耶。答論據巳修習得
定之人。過去多生巳來。求此假解心。若求趣涅槃。事
須是得定之人。聞如來說。決定求趣。若未得定人。雖
聞佛說。亦不欣求。今此即是聖有學及凡夫。有學皆
巳得定。諸抄唯取七方便有學凡夫。有學二字簡不
學之凡夫。凡夫二字簡聖有學。

言今說往事等者。牟云。若准向下會弟子事。云我於
餘國作佛。更有異名。是人雖生滅度之想。入於涅槃。
而於彼土。求佛智慧。得聞是經。彼處疏中四解。初二
解於自身生滅度想。後二解望佛身生滅度想。於第
二解中。或是凡夫見道前資加二位。或是有學初二
三果。有學之言通凡聖有也。彼既兩類各別。何故此
唯取有學凡夫。不取聖人耶。問意。今謂五百千二百
無學人說喻。何故說凡夫有學耶。答疏言今說往事
等。緣彼下根。今皆是無學所陳。昔日為有學凡夫時。
於十六王子時。熏得菩提心種。欲擬退去。導師多諸
方便。化作一城。令其止息。今說昔時誘進之事。化城

非實。即是說彼往事。令其憶念。此後解談昔況今也。

言此所起慢等者。此疏主解。前論文實無。而有增上
慢也。金云。此凡夫之人既得定心。是事觀。唯伏迷事。
不伏迷理。唯伏俱生。不伏分別。故取欲界分別及上
界惑。而為慢相。攝云。疏有二意。一此得定人。要伏欲
界俱生煩惱。不伏分別。故容得起。意說身在下欲界。
有時分別得起。二云。此所起慢分別煩惱。而是上界
者。巳得上定。故起上惑。欲界分別雖未伏斷。以無流
輩故。不得起流輩。即俱生也。二解。初解為勝。亦影輩
也。五十八云。若諸異生。離欲界貪等諸惑。不起現行。
皆說為斷。非如見道所斷薩迦耶等。由彼諸惑。住此
身中。從定起巳。有時現行明知。起者為勝。意說亦起
欲界分別也。問若爾何性。答唯識云。若欲界繫分別
起者。唯不善性。

言三三昧城者等者。疏釋論中三昧城也。此是無學
與有學凡夫。說所求三昧城也。

言在無學者。羅漢所執三昧城也。

言盡智等者。正是根本觀中無學人證理也。問何名
盡無生智。答煩惱永盡之處得此智。名盡智。決定知
煩惱永不生處得此智。名無生智。二云。集論煩惱因
盡處得智。名盡智。苦諦後有苦果不生處得智。名無
生智。三云。煩惱因盡處得理。名盡理智。證盡理。名盡
智。苦果不生處得理。名無生理智。證無生理。名無生
智。此唯無漏。不通有漏。唯無學。不通有學。唯根本。不

通後得。此位之中所證生空理。真化城也。

言後世間禪定者。事須發得盡智無生智。後方起得
假化城也。如來言陳之中。設彼後得智中。假化城意
許之中。與真化城。緣真化城。實能息苦。故羅漢雖得。
得了忘却。後執與躭玩。事須假化城真化城向上無
執無言說也。

言世間禪定者。即能緣見分也。

言所變解脫者。是見分家所變當情假相分也。正是
羅漢所執之城。阿羅漢後得解心。因他見道前加行
智相分方起。凡夫加行心相分。還依阿羅漢後得解
心上起。更互為因。若攝相歸見。所變離能變無。攝歸
能緣定心。故名三昧也。問何名總。答總取能變解心
所變相分。攝屬一處。都名三昧。故是總也。疏主恐人
將謂根本觀定心。亦名世間。簡此定有漏。名世間也。
非是真假二城合說名總也。

言此中意說佛說等者。第三假真對辨。彰妄見之迷
求也。疏主恐人錯認三事涅槃。亦名化城。故簡也。佛
擬化城意。望佛本意。本來與二乘人設化城。今至寶
所也。夫真涅槃須三事具足。方得名究意涅槃。三乘
同得者。不是三事涅槃。但得煩惱盡處解脫理。方便
且名涅槃。實亦非真如三事大涅槃也。

言由此後時等者。佛為二乘人。設真化城。由此盡無
生智證理。後時煩惱苦果永不生。故名為解脫。

言生空智證者。問何名入城。答疏言生空智等。問二

乘所得生空。何名化城。答對寶所不究竟。亦名化城
也。問如何言三昧城。復入涅槃城。答若約忻趣心。說
名涅槃。若約望假解心說。攝相歸見。名三昧城。

言故言方便入涅槃等者。問論釋城即諸禪三昧。疏
解三昧城即是無學假所變。今此又言以正智所證
涅槃城。一何乖反。答論說涅槃城。通二種正智證者。
御煩惱寇。安正智神。煩惱到此巳無。正智之後方起
有漏。所變之城。假似於真。有御安義。如疎所緣緣。皆
是城攝。方便之言。文通二處。彼真化城。對不定性。是
佛方便。令入真城。後至寶所。況變城而是實耶。如來
依此方便說之。為入涅槃。問宅中虗指。即是二乘住
凡時。如來說為羊鹿車。當爾之時。二乘未成無學。未
有假解。如來以何為所指。而說彼為車城耶。答以昔
日前二乘無學之人皆作此執。故虗指也。

言後引至寶所者。此是佛說化城。意本設化城。令趣
寶所也。

言至無學解脫道等者。第四起執非真。乃後心之假
解也。望根本觀中正證生空理時。都無分別種種之
想。亦不作我生巳盡梵行巳立等想。亦不作巳度想
安隱想。此是如來意許之中說也。問前來三昧取根
本智相應定心。名三昧城。此中何故取無為理。為真
化城耶。答論家意舉同時根本得相應定心。總名三
昧城。望如來意中設根本智中生空無為理。為真化
城。兼設後得智中假化城相分。佛取所證真理也。論

取相應定心也。假城名體俱滅。真城滅名不滅體。問爭
知如來設真化城。兼指後得智中假城耶。答能變心
是假羊鹿。所變相分是假城。不可車則虗指城不虗
指耶。所以鹿野菀中我法能離生老病死。言陳之中
指我假城。意許之中與真城。與真城實能息苦故。問
如何喚生空作城。答能牽生正智。安神御寇。名城也。
問真城實能息苦。可名城。假城是假設。如何亦名城。
答假似於真。亦得名城。後得智所變惑苦不生相分。
與彼根本觀中煩惱不生。義勢相似也。問世尊何不
唯設真城。何要設假城耶。答與設真城。總忘却認不
得。世尊知他根性意樂。所以真似總設。若望躭翫遊
戲。蓋是入假城羅漢。因聞世尊言教為質。變起相分求。

言出解脫道後等者。指後得智位。以心麤故。根本觀
是無漏。後得但是有漏。漏與無漏。麤細不同。重緣不
著。豈非彼解。是世間定也。

言故言以世間者。引論證也。

言凡夫有學等者。明前三果七方便人求趣行相也。
謂是真實滅度。起堅執心。作意忻趣。此是凡夫之人
起執。若是羅漢後得智。雖是假。但是錯學。不是執心
也。此假解為城。并後四倒皆是錯。非是執也。我生巳
盡等四行相。名作意忻求。

言故今破之說彼所證等者。說化滅化也。說彼根本
觀中所證生空理。猶自不實。猶如化城。此對寶所名
不實。望佛本意滅化。只滅根本觀中生空涅槃。其後

得智中求者。及凡夫求者。不滅自破。

言如二乘人所起等者。第五舉倒。變執城之亦然。此
文意證前似所變城。是正觀後也。非是解脫道中作
此解也。如二乘人所起四倒。四倒有兩重。一如來常
向二乘人。說我生巳盡等四句。二乘人四智未究竟。
執為究竟。對三事涅槃。名之為倒。問如何作究竟行
相。答疏云。我生巳盡。苦諦智究竟。變易分段俱苦諦。
更有變易生死。未盡究竟。梵行巳立。道諦智究竟。生
空智法智俱道諦。更有法空理。未辦未究竟。不受後有。
集諦智所知障因未斷。變易生未盡未究竟。此上四
倒。與假城行相。正相似也。二者。又有一重四倒。如來
常為二乘說有漏皆苦。生死之法悉皆無常。一切法
中都無有我世。六總為不淨。二乘之人每日加功用
行。作此觀行。後入解脫道中。正證苦無常理時。不見
如是相。出觀巳後。及緣前理。心麤不見加行位中無
常等想。遂於如來五薀身上。亦作如是苦等解心。然
彼如來身上有常樂我淨。故說為倒。如是倒心。亦是
正觀。後變緣於前行相。不親得故。既同引之為倒。意
云。四倒與二乘人假城。行相相似。故結言此亦如是。

言非無漏等者。第六因辨二師論法執之寬狹。即護
法安慧二師也。且護法者。疏言非無漏心等者。是護
法云。八識中唯六七二識有二執。唯有覆不善心有
執。若安慧八識皆有執。五八唯法執。第七唯我執。第
六通二執。二乘三性心皆有執。又因位無漏後得智。

亦有執。唯佛無執。所以護法因位無漏心及有漏定
皆無執也。所以疏言。非無漏心及世間定心皆是法
執。

言出彼心後方起等者。護法意云。二乘有漏後得智。
定心中亦無執。出有漏定心時。於散心中。執前加行
心。惑苦不生相分為涅槃故。即是散心起執。非定心
中起加行心相分為涅槃也。

言若安慧等者。相國云。此師所計。執障體同。而名有
異。唯自證分。依他有見相二分。遍計體無。約識而論。
五八唯法執。第七唯我執。第六通二執。除佛巳還。二
乘因位無漏善心。皆有法執。不同護法善心無執。此
師依三種教一種為證。第一。楞伽經云。八識皆以虗
妄分別為自性故。難。若安慧有漏心不名執者。應同
無漏。非妄分別。若許不執。名妄分別。應無漏心。亦名
虗妄分別。故知有漏皆是執心。此據遮他為論。若護
法云。若安慧宗。因中無漏亦許有執。若言有漏即有
執者。若作此解。反難言。汝既有執。名為虗妄。無漏非
虗妄。應非執心耶。知遮他。如何云因無漏亦有執。二。
攝論又云。二取名執。則見分為能取。相分為所取。非
有取心。不名為取故。皆名執也。三。大論五十一云。阿
賴耶識以遍計所執自性妄執種。為所緣緣故。所緣
即所執。自性家之妄執種也。即能執心種子也。若有
漏心不有執者。應有漏種。第八不緣。若護法解。非一
切有執。唯六七心品執我法者。方是遍計。不有論十

種證破五八識及善心等有執。一引攝論第四。唯說
意識能遍計故。安慧難云。若以不說五八識。五八無
執心。亦應不說於第七。第七亦無執也。第二云。意及
意識名意識故。安慧難云。若爾。第七名意識。總合名
意識。亦應第七名意。餘名識。八皆名意識故。第三計
度分別能遍計故。此亦攝論文。文中說五八既無計
度分別。明知意識五八不收。安慧云。計度分別行相
麤者。五八即無自性。任運有相分別。此等細者。五八
說有。亦何爽理。攝論約麤。不言五八。況世親攝論唯
言。由此品類。能遍計度。不簡何者。寧棄五八。而無執
心也。第四執我法者。必是慧故。非五八識常與慧俱。
寧容有執。安慧云。麤慧雖無。細者亦有。若爾。慧數寧
非遍行。意云有漏心皆有執者。即五八識。常應有慧
也。即分染慧也。第五二執必與無明俱故。設計有慧
論與癡俱。云何善心而得有執。彼與無癡性相違故。
安慧云。我如小乘尋伺俱起。此亦不然。尋伺麤細殊。
相順可俱起。無癡既相返。豈可得同生。第六不說無
明有善性故。瑜伽論等皆不說有。云何善心內而得
有無明。安慧云。一切有漏皆是不善。說為善者。行相
相輕故。瑜伽等約此而論。擬實有也。第七癡無癡等
不相應故。無慚與於慚。與許得俱起。癡與無癡不可
俱起。但以一切有漏皆是不善。但是癡相輕微故名
為善。故得與癡俱起也。第八不見執導空智故。若無
漏心必二空觀隨一相應。若有漏心必有執者。如何

能引空智現前。非猶於水能引於火生故。安慧云。若
言有執不引無執者。云何有漏能引無漏。答雖是有
漏隨順聖教。作我空觀。與彼無漏行相無乖。故可引
起。執與不執行相不隨。寧可引起。如二俗人。一則敬
三寶。可引得僧到家。一則不敬三寶。不能引僧到家。
今此亦爾。第九執有達無不俱起故。是故不同漏引
無漏。第十曾無有執非能熏故。若言八識皆有執心。
何故能熏不通第八。安慧云。若言有執皆能熏者。無
漏執無。應不能熏。約果中無漏難。答此亦不然。且說
有執。以是能熏不必能熏。皆許有執。由前十證執障
不同。淨云。由前虗妄者。但以不如無漏之智證實智
故。名為虗妄。不以虗妄。便名有執。又復不以似二取
故。即名有執。而無漏心亦有執故。若許無漏漏心亦
有執者。佛亦應有執二相故。若言佛果無相分者。便
違佛地論等說現身土等種種影像。

言所證擇滅名為等者。第七迷情與慢。非無學之所
求。此是羅漢根本觀中證者。名化城。二乘有學及七
方便凡夫。名餘人。

言論說具足等者。問爭知不是無學有學凡夫也。答
疏言論說等證也。此前七段疏文。解他論家第一段
標文也。

言又有釋言等者。第八別約凡夫。簡有學之忻趣。即
是解論家第二標中意也。緣論家言有定人有多種。
前來七方便凡夫。前義巳解訖。此第二義中都有四

類。亦盡是凡夫得定者。初有兩類。一者。凡夫造不動
業。來生上界。得上界定。二者。身在欲界。坐得上界地
定。但是得定凡夫。不是外道。此間盡不破。第二更有
兩類。一者。是外道六行伏惑。得上地定。計一一定。以
為涅槃。此自是耶見中收。此亦不破也。二者。增上慢
人六行伏惑。得四禪定。計為四沙門果。少得謂多得。
名增上慢也。此唯破增上慢人。疏言文有釋言巳下。
疏意與嘉祥同。所以引來。彼師云。論文既言增上慢
人。即是凡夫執四禪定者。潞問云。五千增上慢人。前
方便品中巳起去。今何故更有。答慢有二類。一者。五
千之輩犯戒增上慢。在會即無。前品起去。二者。具戒
名增上慢。在會即有也。所以疏云。又有釋等。破增上
慢人。許四禪三昧為化城。

言佛說二乘無學等者。說化滅化。故佛說經亦破之。
此是根本智。證生空理也。方便令入。由如化城。對三
事涅槃。名不實也。況汝所得四禪三昧。執為實滅耶。
此正破增上慢人所執四禪三昧。執為實滅也。

言有學之人等者。重破有學人。不起此執。四禪定為
四沙門果。此唯增上慢人有此執。故有學之中。巳得
前三果七方便人。皆不起執也。

言下言導師等者。疏主結自宗義。緣敘古義隔斷。故
重結也。此所引文。是滅化城文。古師云。化城是導師
神力設。滅還是神力滅却。此間疏主說化滅化。鹿菀
中設城言中。施設言中。不道是化。但勸交入法華會

上。但說城是化破了。

言破執二乘者。此說化也。

言為滅凡夫者。此名滅化。此中真化城。滅名不滅體。
假化城名體俱滅。化者但設有餘涅槃。是假使。名滅
化城也。餘無學人後得智中反者。及前三果人所求
者。不說自滅也。及增上慢所求假城盡滅也。

言亦應如護法者。此正當古人義。若取增上慢人執
四禪定為化城。還如護法定中無執也。護法宗意。不
問有學及以凡夫。皆於散心。起分別執。以定是善。無
容彼起不善執故也(路意)。

言三者十無上者。以論總故。疏作三重解也。

言故說大通智勝者。一大通三無數劫修行。臨欲成
佛。佛法不現前。更經十劫。空坐道場。意顯大乘菩提
難得。行亦難修。非如二乘三生六十劫修行得果。不
名無上也。

言此為文殘等者。從初入品。真主化城喻巳前。盡說
大通佛古今久近。化城喻文別不能破病。但顯法體
尊高。故是文殘也。

言或說大通佛事者。二約十六王子說。汝行力無上
者。十六王子當初聞經修行。畢經多劫。今日向菩提
樹下。方言成佛修行。得名無上也。

言又諸聲聞等者。三約三根聲聞說。鶖子等當日教
化。早至第六住前。豈有經爾許時修行。尚自向聲聞
地中坐。今大乘方根熟。故知修行無上也。


言不說大通等者。疏主恐人迷。將謂後兩節疏文。一
明十六王子修行。二明聲聞修行。緣總說大通佛修
行。恐人分別不得。故一句疏簡云。不說大通佛之行
也。

言即將說今要等者。通難也。問此品之中。說修行力
無上。亦說化城喻。何故不以修行為品名。言化城品
耶。答疏言即將說今等。古即大通佛佛修行事。意道
擬說化城。事須說著大通古事。緣化城向三百由旬
外設。說著三百由旬。事須說著古事。鉤帶起來說。今
意令迴向取實所說。古今悟解取實。雖以今果為品。
號名化城喻品。說著化城。過三百由旬外設。便說設
化城因由。過去久遠修行事名因由。即是大乘因。亦
在其中。因果不相離。亦在品中。說其名也。

言增長力無上者。滅去化城。引至大乘。說二涅槃。是
假擇滅說。彼為化引至大乘。即欲增長。彼二乘之修
行之力。彼法大行。名為疲極。今却增修智力。名增長
也。

言前說化城等者。此指下經。下經先說化城。後說增
長力無上。故言前說。故下經言。作是念巳。以方便力。
於險道中。過三百由旬。化作一城。向後方言。爾時導
師知此人眾。既得止息。無復疲倦。即滅化城。語眾人
言。汝等去來。寶處在近。向者大城我所化作。為止息
耳。此增長力無上也。

言未說商主等者。解經。增長力無上經文。此無上無

別經文。只取滅化城文。便是增長力也。

言此乃義殘者。佛設化城。本從息商人疲懈設之。與
滅俱是喻文。喻文屬他。化城喻破病文。法中論說二
乘涅槃是權。增長得大乘心。喻說滅化城文屬他。破
病巳用訖。於中一分增長商人心。形對二乘。得名無
上。喻家收不齊。是義殘也。

言禦寇等者。寇者難也。生死之寇難。得有餘涅槃。生
死苦息。名禦寇也。生死之疲者。六道煎煑名疲恬。寂
滅之樂即涅槃也。

言今是喻法等者。喻說法說一處。名喻法也。或喻即
是法。十二分教中有譬喻經。喻亦得名法。此言喻法
者。顯不是法說也。

言本無而有增上等者。無處強執為有。不是涅槃。名
為本無。將謂是真滅名有增上慢。即少得謂多得。

言執非擇滅等。羅漢後得智位。及二乘凡夫所求假
相分。執為真擇滅。疏主指言非是擇滅。是不根本智
中所證真擇滅。此名非擇滅也。

言今說擇滅為化者。擇滅即解脫。解脫即涅槃。名異
體同。意道說彼真化城無體。除之假化城自滅也。交
捨真化。趣於寶所。

言不以佛事為之者。即修行力無上。大通往事。名佛
事也。

言今此經不以等者。遠故不取。今取顯果。為品名。即
是化城也。


言不以隱因者。即過去曾發大乘心也。

言滿慈領悟者。經云。而作是言。世尊甚奇特。所為希
有。隨順世間若干種性。以方便知見。至深心本願。

言佛重述成者。經言。爾時佛告諸比丘。汝等見是富
樓那彌多羅尼子否。我常稱其。於說法人中最為第
一。

言為之授記者。經言。諸比丘。富樓那亦於七佛說法
人中。而得第一。今於我所說法人中。亦為第一。至號
曰法明。

經言無量等者。無量者過筭分。無邊者過時分。不可
思議者過情計分。阿僧祇者。此云無數。數此阿僧祇
至無量。無量阿僧祇。數此阿僧祇至無邊。無邊阿僧
祇。數此阿僧祇至不可思議。名不可思議阿僧祇劫。

言告後三者。金云。通謂通達。二空道理也。能達之智。
是無漏故。名智勝。國名好成。圓滿義。諸佛大法悉皆
圓滿。故名好成。

言大相者。劫中有大佛事相現。相現既大。名大相。

言初校量者。問世尊前言無邊不可思議阿僧祇。是
多耶。答經言。諸比丘。至地種墨。所有地種。牟地種者。
即四大種。四大種中不取水火風三。唯取地種。地種
之中有假有實。眼所見者為假。身根取者為實。地以
堅硬為性。水以濕為自性。此之真地種身根所取。觸
塵所收。眼不可見。此中取眼所見者。可研可摩。假地
種也。二者。地即所依地。種即種類。山川鷄谷草木合

名地種。取前義為正。假使有人。都將三千大千世界。
作一个墨。挺磨作墨。法法將來。向東方過數滿一千
个國土。乃下一點。又過千國土下一點。點盡墨法。名
盡地種墨。種墨有二說。一云磨作水。過千國土。乃下
一點。二云磨作。磨取微塵為點也。

言都無磨字作摩音者。章敬云。謂磨字唯有去聲也。

言此問及答者。問云。經云於汝等意云何。若算師目
又若弟子目多人也。意顯一人知不盡。多人知亦不
盡。章敬云。意明弟子同算放審。及顯稟承學算之道。
大城不爾。何須舉師及弟子耶。知其數否。巳上問詞
也。不也世尊一句。答詞也。經云。若點等者。第一千不
點餘九百九十九个國土數與塵等。尚不可知。況過
是數也。

言宿命智知者。疏意本後智名知。佛五眼名見。又宿
命智名知。慧眼名見。路云。疏釋經從勝而說。理實佛
眼亦見。

言問釋迦修行不越等者。牟云。彼時早稱王子分明
也。疏言猶者尚也。問意云。設使大通佛世初始發心。
至於今時。巳過三僧祇劫。百千萬倍。況復大通前劫。
早巳發心。至大通佛時。方為王子。王子行位非是初
發心。云何許時始得成佛。應言彼早為王子也。意道
當時十六王子早修行。至初地以上。自復塵劫方初
成佛。何大遲生。彼時早為王子。當日為凡夫。亦合成
佛巳久。況早稱王子也。


言答意趣有四等者。攝大乘論說。意趣有四意。釋四
秘密。一切大乘方廣教中。不越此四秘密。如來將四
意趣解釋也。一立意也。趣是佛能緣心。後得智為體。
秘密是教。聲名句文。色行薀為體也(二出體)。此中有四。
簡要云。一字平等。過去及我。同名佛故。二語平等。過
去諸佛及今釋迦。皆有六十四種美妙音聲語言。說
法同也。三身平等。我及諸佛法身色身好莊嚴無異
故。四法平等。我及諸佛得菩提分等諸功德故也。四
秘密言教也。教化眾生事。為近方便也。四意趣。為遠
方便也。和合此意名秘密。次下將四意趣解四秘密。
雖千佛萬佛各別。法身理同。彼佛即我身。此是佛意
趣也。

言平等意趣(至)等故者。過去久遠勝觀佛。即是我身。
據實。勝觀佛釋迦佛實別。且約平等意趣說。認他勝
觀佛。是我身者。約法身同故。過去十六王子。不妨此
是佛意趣也。過去十六王子。不妨是諸餘佛修因時
事。成佛來巳久認他道是我身。此名秘密。將何法解
釋。答將平等意趣和合會也。

言二別時意趣等者。言雖在即。意在別時。如說願得
往生極樂世界。便得往生者。為當來往生遠因。若生
事須更修善念佛始得。今說發願得往。是別時意趣。
言與意別時。故名別時意趣。如說念阿[口*焚]藍唅欠。如
轉藏經遍。暫聞無垢月光佛名。得成佛者。是秘密人
難會。事須將別時意趣解釋法解。今疏中引者。正當

攝大乘論文。唯發願便得往生極樂世界。此意長養
先時善根。如世間說。但由一錢而得千錢。別時意趣。
欲得生淨土。事須行因。如何空發願也。問念彌陀名
得生淨土。經文具說。不在孤疑。如何此中秘密得成。
答持名發願。皆是其因。臨欲壽終。定生淨土。淨土是
果發願是因。依於今因。說於當果。令眾生積行功成。
影說因果。故成秘密。意總意別也。

言三別義意等者。三性向上總說是空。此名秘密。事
須別義解釋。即是說遍計性是空。依圓不空。名別義。
雖談此義。意在他義。言說與彼意義不同。故名別義。
攝論云。若以奉事爾所殑伽河沙諸佛。於大乘法方
能解。無性釋言。謂證相大乘法義。與教相大乘法義。
皆有差別。意言解義有二。一證理之時。方名解義。即
證相大乘在初地巳上菩薩。二聞思之時亦名解義。
即教相大乘在十信前凡夫所聞。聖凡階位而有不
同。故言差別。意言據教相大乘。非難解。言逢多佛方
能悟解。故成秘密。如來說彼證解之義。言中似說悟
解之義。故此差別也。

言四眾生意樂等者。問何名秘密。答佛說法。讚即合
長讚。毀則合長毀。今於一行。或讚或毀。名為秘密。將
眾生意樂意趣釋。為眾生慳者。讚布施及交布施。便
生喜足。不求餘行。佛便毀呰檀那。欲令具修勝品善
故。然於一施而復毀。自語相違。皆似有乖角。故成秘
密。觀根受道。法合爾故。故名意趣也。治貪故讚布施。

親近恒樂見。宗敬好名聞。復作後時因。是名施善利。
若不求法者。為說若河沙世界。珍寶滿其中。以施諸
如來。不如一法施。若毀戒者。云明人能護戒。能得三
種樂。名譽及利養。死得生天上。若樂持戒不樂法。云
若有戒足雖羸劣。而能辨說利多人。如我大師應供
養。若樂多聞。不修禪定。譬如貧窮人。衣衣數他寶。自
無半錢分。若修定不樂多聞。云多聞增智慧。多聞能
引樂。多聞捨無義。多聞得涅槃。華嚴經問明品云。佛
知眾生心。性分別不同。隨其所應度。如是而說法。恡
者讚布施。毀禁讚持戒。多嗔讚忍辱。懈怠讚精進。亂
意讚禪定。愚癡讚智慧也。

言今依於平等者。釋迦先巳成佛。若別名勝觀。問若
別名勝觀者。為即彼佛。為不爾耶。答疏言今此依於
平等意趣說。實非彼佛(相國解)。眾生意樂宜聞說餘佛
事。餘佛事即十六王子。不妨是餘佛修因之時。今依
平等意趣。說餘佛事即是我身。得平等意趣故。

言又善心相續(至)王子者。謂三性中無不善無記心。
唯有善心。念念相續。積數而成三大阿僧祇劫。今復
佛果時節少。即若論三性相續間起。所有時節。總合
而言。故經爾許劫。亦不相違也。又云。報身久巳成佛。
為眾生故示現不同。大通邊。爾為王子。如文殊等。問
准壽量品。明成佛時。巳在十六王子前。以五百千萬
億那由他阿僧祇三千大千世界微塵數。我成佛巳
來。復過於此百千萬億阿僧祇劫。何故相違。答彼據

實成。此王子依示相說。大通佛時化為菩薩。如文殊
等。非實菩薩也。

言又依晝夜等者。若晝夜月時年為劫。不妨塵劫。若
論大劫而論。只是釋迦三大劫內也。

言巳下諸長行者。從此巳前長行頌文述記。品末經
云。大通智勝佛十劫坐道場頌文。從此唱。佛告諸比
丘大通智勝佛巳下。彼方述此也。於中十方梵王。每
方有說偈讚嘆。但是諷詠。不是應頌。中間頌文諸梵
王文。並非頌此長行也。意道中間諸長行應頌中有
文述也。名方偈有文也。

言初會自身事者。是第二正明彼事。乍觀疏科。將為
正明彼事中初會自身事。不是此也。會弟子事。前巳
科出。但依路解是也。

經言其佛本坐等者。解脫道未起。名法不現前也。

言報身成道等者。若是自受用身成道。理實難信。金
云。三大阿僧祗劫滿。百劫學相好。千劫學威儀。萬劫
學化行。因行不滿。不合成佛。若言成佛。更何須十劫
空坐道場。若以年為劫。更經十年。若以日為劫。更經
十日。亦何遲晚。答疏言報身成等。通會。

言化身成道者。此化身不是大小化身。但是他受用
報身上化現而有。名化也。

言今他報者。簡自受用身。報簡化身。問爭知是報。不
是化耶。答據佛壽五百四十萬億那由他歲故。是報
身也。所以疏言。今他報身示相起。問若是報身。寧有

祖老。答應七地巳前悲增菩薩。現有眷屬。以彼悲增
由居分段故。疏言。他報身不如言他報也。與上文化
身成道等。文勢相順故。

言顯菩提難得者。經言。垂得菩提。而諸佛法不現在
前等。五法不一。名諸佛法。或可三世佛共所有法。名
諸佛法也。亦即所得菩提。所證涅槃。是諸佛之法。菩
薩於自現身示現。未圓明故。名不現前也。

言依華嚴經等者。證坐道場十事。故坐道場。何者十
事。一者。所謂種種震動一切佛剎故。二者。照一切諸
世界故。三除滅一切諸惡道故。四變一切剎為金剛
故。五觀一切佛師子吼故。六離一切虗妄心。淨如虗
空故。七示現順淨身威儀故。八隨順金剛圓滿三昧
故。九受一切佛清淨坐處故。十因善根力悉能受與
一切眾生故。故坐道場也。

言破諸魔軍等者。彼經言。何等為十。一者所謂五濁
世眾生。樂相征伐。欲顯菩薩功德力故。二悉滅天人
諸疑惑故。三為欲化度魔眷屬故。四諸天世人樂征
伐者。令伏化故。五集天人巳顯現菩薩功德之力不
可破壞。調伏眾生故。六發起一切眾生力故。七哀愍
未來一切眾生故。八乃至道場現有魔事。悉能超出
眾魔境故。九顯煩惱力勢羸劣。大悲善根勢強盛故。
十順濁世諸眾生故。由具十義。示現降魔。又大車云
即法華。又涅槃云。釋迦如來菩提樹下。未成至覺。魔
來惱亂。恐出三界。菩薩入慈心定。起雷吼三昧。即破

天魔也。

言不爾魔等者。路云。十地菩薩化作魔王。形對滿心。
尚不能競力。何況於佛。故名不爾也。

言又釋迦佛破等者。即大般若八相。成道之後。方破
天魔。今此經但有大通佛破魔了道成。經文具此二
說也。

言此事不定者。若先成道後破魔。魔與佛競力。若先
破魔。後成道。魔與菩薩競力也。隨根應情。各有異故。
不須和會。

言又彌勒等者。通難也。下生經云。時穰佉王共諸大
臣。持妙寶臺。奉上彌勒。彌勒受巳。施諸婆羅門。婆羅
門受巳。即便毀壞。各共分之。彌勒是此妙臺須臾無
常。知一切法皆亦磨滅。修無常相。出家學道。坐於龍
華菩提樹下。樹莖葉高五十里。即以出家日。得阿耨
菩提。問何故彌勒出家之日成道。釋迦苦行六年。大
通十劫空坐道場。遲速如何不等。答大通待生根熟。
十劫方證菩提。釋迦彌勒不爾。三佛各隨宜。令眾生
於佛生希有心。易入法故。亦有此事。且彌勒佛時。時
俗多以利智相凌。是以彌勒生婆羅門家。於利根中。
最勝上故。若大通事事貴剎利種。時人多以勇猛相
凌。故佛於剎利家生。勇猛中最上故。釋迦為降外道。
示諸苦行。六年之中。日食麻麥。勤苦過彼。故佛成道
各各不同也。

言敷座等者。牟云。有云此文似倒。合言在十劫坐道

場。前答經文。既有先字。即不倒也。乍觀似諸天共敷
一坐。非此義。但是諸天各自敷坐。各見世尊受自家
坐。不見受坐。佛心平等總受也。問何故成佛事須得
金剛座。答除金剛座。餘物昇世尊不得也。今諸天献
座者。是金剛座上重小坐也。

言三散華者。經言適者。由纔也。面百由旬者。二說。一
个華方圓。一面百由旬。二者。華至小雨華之時。繞佛
菩提樹。一面百由旬也。

言伎音者。扌邊作支。為正技藝也。女樂作妓。

言經文承便等者。但是文勢相承。言滅後作樂。稍不
隱便也。一云。但是作樂至滅度。限齊至滅度時。正滅
度不作樂。如言終身相事若終了。如何相事也。二云。
如釋迦入滅。聲聞悲啼。菩薩歡喜。知佛無來不滅。作
樂不妨也。

言初明十六王子者。問何故先烈十六王子。後烈其
祖轉輪聖王。答正欲與十六王子結緣。故先烈王子
也。

言親族等者。問何故十六王子最先請轉法輪。答疏
言親族現前。故非等。糅云十六王子請轉大乘法輪。
十方梵王請轉小乘法輪。烈梵王請時。王子亦在會。
及至轉小乘法輪了。後經多時。十六王子方請轉大
乘法輪。請巳過二萬劫。方說是經。是故梵王不得同
聞大乘法輪。名不現前也。此解非理也。但是王子。是
兒名親族。梵王不是親。名非親族。王子在前到來。請

轉法輪。名現前。梵王在後到來。請轉法輪。名不現前。
現前即在前。經云智積者。嘉祥云。平等大智巳積聚
故。名智積也。

言皷音王等者。問何聖教中說他受用身有父母耶。
答疏言皷音等。問如何報佛有父母妻子耶。答形對
七地巳前悲增菩薩受分段身者。能化之主有父母
妻子。若形對八地巳上受變易者。能化之主無父母
妻子。

言此佛祖轉輪者。糅云。其他受用佛。既通劫增出故。
佛父是金輪王。若望大通佛。名父。若望十六王子。名
祖也。

言二詣佛者。經言珍異者。將妙珍寶。往供養佛也。

言三母送等者。經言。諸母涕泣者。生母養母名諸。愛
戀情深涕泣。順彼情欲故送之也。准禮。古者天子有
三公九卿二十七丈夫八十一元士。皇后三夫人九
嬪二十七世婦八十一御妻。亦總名諸母。目出淚曰
涕。出左傳。無聲出淚曰泣。出說文。

言五詣意者。經言咸親近等者。咸者皆也。供養身業。
恭敬意業。讚嘆語業也。

經言大威德世尊等者。於億無量劫者。不離三祇也。
正明修因也。諸願巳具足者。即四弘願中利他願未
具足。餘三巳具足。故總言具足。吉者吉祥。即成佛也。
總而言之。不越二願。一自利願。二利他願。自願即滿。
利他未具足。


經言世尊甚希有二頌等者。身體及手足。寂然安不
動。身定也。其心常憺怕。未曾有散亂。心定也。究竟永
寂滅。涅槃也。安住無漏法。菩提也。

言讚修因勝等者。路云。雖明佛坐道場。未成佛故。名
讚因德也。牟云。即讚未來佛事也。

言華嚴經說等者。潞云。所明十坐。行住亦得從勝為
坐。前五个坐。皆佛菩薩等。心所遊履。心住其中。義說
彼坐之名。非輪王等坐。即是彼身。其正法等五。以義
為名。心住為坐。不同前五從人立名。有云。威儀一定。
但所為事有十。故分十坐也。應撿彼疏也。

言憺怕者。寂靜義。亦相似也。

言切韻無味作淡者。若經本作此淡字。非此中義。乃
是淡泊也。

言恬靜作恬者。經言恬怕。亦是寂靜義。從心作舌。與
恬美之恬同音。此恬字不通憺音也。

言玉篇等者。徒敢反。徒濫反。淺深別。是安靜義也。

言有作惔者。惔怕徒甘反。憂義。非寂義。

言字書者。說此惔字亦通憺音。徒濫反。

言怕音等者。疋白反。怕音亦是靜義。

言說文無為也者。不是真如喚作無為。但是為由作
也。無准也。萬事不為。亦是寂靜義故。憺怕二字。相合
共成安靜之義。應作憺怕字。為正也。

言常苦苦等者。經言。眾生苦惱等者。苦諦常居五薀
之身。常居四塵苦器之處也。盲冥無導師者。集諦也。

無明發行。從癡入冥。造集惡業也。不識苦盡道者。道
諦也。無始來不能起無漏智。名不識苦盡道也。不知
求解脫者。滅諦也。解脫滅理。了不可證。名不知求解
脫。牟云。眾生常苦惱。無因力。盲冥無導師。無善友力。
不識苦盡道。無資糧力。不知求解脫。無作意力。初句
無因力。若無種性人。無本有因。若有種性人。無熏長
因故。長夜增惡趣者。前來依四諦種惡因。今受果從
冥入冥。即三塗人天名明處。

言冥者。切莫經反。闇也。夜也。從日邊作。去音。切合眼
瞑。瞑亦通平也。

言遇益故者。經言。為得最大利者。為音榮危反。定也
得也當也。五乘之人各得究竟利益。名最大。

言請轉法輪初長行者。經言憐愍饒益諸天人民。何
不言三途眾生。答轉法輪音望增益。彼無容暇。故略
不言。非佛世尊不饒益彼如天人師也。

經言百福自莊嚴者。外德也。無上智慧者。內德也。問
百福莊嚴是內德。何名外耶。答百福是因。相好是果。
將因就果。說名外也。百福方便品說了。今略言。言百
福者。佛有三十二相。每修一相。皆以百福為因。夫論
百福。依十善業道說。每修一業。皆具十思。計成百福。
且如修第一不殺業道時。一將心離殺。二起勸導思。
三起讚美思。四起順隨喜思。五起迴心思。初起離殺
業道有五思。餘九業道。皆具五思。即成五十思。每修
一相時。先起五十思。淨其身器。次起一思。牽引後起

五十思。令其圓滿。如似種菜。先治睦壠。次下種子。復
以糞水而溉灌之。以此百福。共成一相。名百福莊嚴
相。如是展轉成三十二相。名清淨身。

言佛識達故請等者。一依經配五力。一云。世尊知眾
生深心之所念。念力。二云。亦知所行道力。三又知智
慧力。智慧力也。除却欲樂及修福一句經文。最後配
也。四宿命所行業一句經文。分為兩段。宿命者。宿住
智力。此是第四句也。五所行業者。自業智力也。最後
欲樂及修福者欲樂。即重配前深所念念力也。修福
兩字。重配下所行業。自智力也。下依疏。

言一所念者。問何名所念。即欲樂勝解也。眾生所樂
所念為所知境。如來勝解智力為能知也。

言二所行者。所行道為所知境。如來遍趣行智力知
也。

言三智慧力者。眾生智慧力為所知境。如來根勝劣
智力知也。

言四宿命者。眾生宿命為佛所知境。如來有宿住智
力知也。

言五業等者。眾生自業為如來所知境。如來有自業
智力能知也。

言其欲樂等者。結也。欲樂二字。結勝解智力。所念兩
字。結念力。修智即業。結前自業智力。

言略舉此等者。問佛有十力。何言五力。答疏言略舉
等。處非處靜慮種種界生死智力漏盡等。五力也。


言光照幽冥者。經其國中間等者。此間旋繞四洲小
鐵圍山也。日月不妨照著也。相國云。取大千界外鐵
圍山。至極高廣。日月照不著也。此界他界兩鐵山間
有眾生。尋常黑暗。不相見。忽覩佛光相。見驚恠。互相
發言。此云何忽生眾生。攝云。此是何界所攝。設爾何
失。若三界不攝。亦違聖教。聖教說離三界外。無別施
化處。即有攝眾生不盡妨。答如物處中。雖非三界。然
是三界中物。眾生亦爾。雖非三界。何妨亦是三界中
收。以受業是三界繫。亦即是三界中欲界攝。由鐵圍
山在欲界故也。問何業生彼。答有經言。用佛燈油。生
鐵圍山間也。

言動照梵宮者。是佛意也。問成道了即得。何要震動
放光。答恐眾生不知佛出世。意交令知供養。請轉法
輪。問放光即知。何要動界。答眾生有二。一者有目。二
者無目。無目之者。不見放光明。故須動界。

言例六方者。經言。西南方乃至下方亦復如是。

言除後二方者。後二方文段皆不足。第四例餘方中。
四段全無。第五上方之中唯有三段文。無第四嘿然
許之。問何以無第四段。答末後梵王請。便口許故。無
第四嘿然也。

言此皆通四禪者。准下。既言我等所從來。五百萬億
國。捨深禪定樂。為供養佛。既言捨樂。寧通四禪。答彼
是定中輕安樂也。

言或唯初禪等者。菩薩藏經。譬如水灾。下至金輪。上

窮梵世。滿中皆水。遍三界。假使有人以一牛毛。竪分
三分。取一分。點水中拭乾又點水中水盡。梵福終不
盡。路云。請轉法輪所感。即初禪福。若爾二禪巳上何
非梵福。答阿含經中。但以欲界人天之福。挍量初禪
一梵福故。二禪巳上不可比故。所以不說。問即各相
詣者。為復是五百萬億國土梵王相詣共議。為是當
三千界中梵王相詣共議。時彼眾中亦爾。為是五百
萬億國眾中。為復是當三千界梵王眾中。答只是當
三千界梵王及梵眾相詣也。

經言為佛世出間者。及為大德榮危反是也。

言尋光詣佛者。經言。五百萬億者。攝問三乘運通。尚
自不越三千。凡夫梵王何能遠至。答二解。一則多是
菩薩梵王。許受十王果故。故能遠至。牟云。此解大狹。
豈唯是菩薩而作梵王。無凡夫作耶。二云。佛加持而
至於此。故唯識云。若定通等力。則不決定。如十住斷
結經法界品云。吾曾遊野馬世界。去此七十二億恒
河沙數佛剎。我弟子目連神通第一。至彼世界。放大
音聲。遍三千界。演說妙法。此乃如來加之令往。若不
爾者。二乘神通。因何至彼。問梵王何不定身來。將宮
殿俱來耶。答三說。一凡夫梵王生以得通。變起定果
宮殿。與身俱來。為欲界地麤。不能勝他梵王細色故。
又佛加故。俱來何失。二為布施故。將來也。三云。菩薩
梵王變為宮殿。俱來無過。問八地巳去菩薩。既受變
易。云何梵眾得見梵王。答言梵眾所見。即化身故。經

云衣裓者。衣箱也。

言見佛眾以欣者。經文無忻然文。但是疏主義科出也。

言初歸禮散華者。經言即時諸梵王等者。攝問云十
方梵王悉皆散華。一一華積並若須彌。此界云何容
受多須彌華。答此中化土及他受用境。合而說之。大
即報境。小即化土。章敬云。報佛寬廣。容亦不妨。縱閻
浮地狹。神力包含。亦復何失。問經言其菩提樹。高十
由旬。華積如須彌。如何相攝。答一云。須彌山以四寶
所成。花色亦作四寶。故如須彌山。二云。亦是假設。所
散華多。設使塠著。共須彌山相似。非實有也。三者。華
塠實如須彌山。如七月十五日。簡架高亦不妨。紀國
云。華散佛身。顯人尊。華散佛樹。顯處勝。問以將華供
養菩提樹。答顯發崇仰之意也。牟云。叩伯聽訟之所
思。其人愛其樹勿剪伐於甘棠。如來成道之場。敬其
佛而亦供其畢撥。

言二頌讚五德者。一體妙難逢德。世尊甚希有。難可
得值遇。二福慧圓明德。具無量功德。三拔濟無邊德。
能救護一切。四軌範天人德。天人之大師。哀慜於世
間。五懷生久遠德。十方諸眾生。普皆蒙饒益。然救護
一切。通五趣。天人據勝言也。

言初頌來由等者。經言。我等所從來。二頌者。四禪根
本定。名深禪定也。樂者。即輕安樂也。問何以不是樂
受之樂。答以樂受不遍四禪故。章敬云。所謂捨深禪
定之至樂。明供之極忻也。


經言我等先世福者。問梵王捨宮殿。捨何宮殿。為復
變起捨。為捨業果宮殿。若變起捨。云何得言我等先
世福宮殿甚嚴飾。若捨業果宮殿。又將何捨細色身。
答應言變起。以奉世尊。經言先世福者。由先世福得
業果通。所變宮殿甚嚴飾。故非業果宮殿。業果宮殿
與身俱生。云何捨施。而不可捨也。從本處來。便別變
宮殿持身。以表慇懃。便將布施。問梵王所獻宮殿。佛
定受否。答二說。一佛不受。若受即合呪願。佛既默然。
故不受。二云。受巳却施與梵王也。納而安處納處也。
然前所解不受。為正。以文不說。佛亦不居故(不同寺家受了
擬收課利也)。

言此請轉法輪者。經言爾時諸梵王等者。攝云。大集
經言。如來唯有大慈悲。愍念眾生如一子。我今勸請
法應爾。願轉無上正法輪。如來初生發誓言。我當救
彼苦眾生。眾生渴仰甘露味。願大施主施法雨。

言何故涅槃時者。意言佛入涅槃。諸天獻供。佛若不
受。則默不語。今者不語。何名受耶。答疏言古解等。初
三解。是嘉祥引注經中解。第四解。疏主自安置也。

言佛顏有等者。涅槃時雖然不語。顏色𣫍然不怡悅。
所以請者。方知不許。大通佛時請轉時。雖然不語。顏
色怡悅。請者覺許。

言又云以佛等者。佛雖不語。光若上照。則知許說法。
若涅槃會光尚下照。又復不語。便知不許也。

言又云佛初成者。凡常時默然。是受請。涅槃時默然。

是不受請也。

言又受食者。涅槃時受食。事須出言呪願。即不受請
也。紀國云。供養是巳利。所以默然。表不受。說法是利
他。所以默然。即表受也。

言東南方等者。長行經言。五百萬億國。偈中云。過千
萬億土。只是五百萬億數內也。雖有過字。不必是五
百萬億數外也。

言加陵頻伽者。陵云好。頻伽者聲也。此云好聲鳥。亦
云妙音。亦云迦蘭陁鳥也。

言初一頌歎為眼目者。經言為眾生作眼者。問不何
言作耳鼻等耶。答度生死河。捨黑暗業。眼為前導。耳
鼻非初。故不言作耳等。為字去音。訓作與也。

言後一頌歎為父者。經言。為眾生之父者。榮危反。平
音。為由作也。問戒經言一切男子是我父等。今何相
違。答彼佛自言。此梵王說也。若爾。皆是吾子等如何。
答若約智門。敬法身故。故言一切男子是我父等。若
約悲門。怜愍一切眾生。如一子故。故稱其父也。

言歎佛生等者。經言得道若生天者。得道二字。配忍
善者增益。若生天三字。配諸惡道減少。忍即證忍信
忍也。見道無漏智名忍。入聖者多。名忍善者增益也
者。即假者。所謂得忍之有情。以經文言。眾生聞此法。
即凡聖通證。得道生天。分為兩類。生天故惡道減少。
得道故忍善者多。

言初二頌半歎佛者。經言世尊甚難見等者。問經言

過百三十劫。何故三方梵王見佛有異。東方一百八
十劫。南方百三十劫。上方於昔無量劫等。何也。答金
城取嘉祥解。諸佛出世。感在眾生。眾生三品不同。所
以見有異。上中下根。如次見彼二十中多劫。問此言
一百三十。何故上云過於百千劫。答百千劫約少劫。
時分多故。並是百三十劫時分故。初一頌歎斷德。煩
惱斷處。得真理故。後一頌半歎恩及智德。無量智慧
今日乃值遇。是恩德也。此約三德。不離一身讚也。如
是三德值遇皆希。故是歎也。

法華經玄贊要集卷第二十八


元久二年八月三日於野□福光院書了。

為興隆佛法利樂有情矣。　　　　凝圓之
