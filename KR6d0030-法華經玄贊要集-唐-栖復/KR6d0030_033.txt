










法華經玄贊要集卷第三十三
鏡水沙門　栖復　集

言但遍三界等者。問於何處。作此觀行。答但遍三界
五趣四生。皆作是觀行境也(上句經了)。

言從二障倒者。則解經從顛生故。說智雖不發業。與
煩惱為依。亦名從二障倒生。

言或四七倒者。且四倒者。凡夫之人妄執為常樂我
淨。無常之處計常。無樂處計為樂。無我之處計為我。
不淨之處計為淨。故名四倒也。七倒者。一想倒。於常
樂我淨向上妄想分別。名為想倒。二見倒者。於妄想
所分別。忍可樂欲。建立執著。故名見倒。三心倒者。於
前執著決定境上。起貪等煩惱。名心倒。并常樂我淨
成七倒也。問想倒與常樂我淨四倒何別。答於境中
起此妄想分別心。名想倒。即於妄想所分別中。忍可
樂欲。建立執著。是名想倒。此染慧為體也。於所執著
貪等煩惱。名為心倒。心倒通諸惑及心王。就煩惱中
復有三倒。一者倒。根本所謂無明。二者倒自性。謂薩
迦耶等。三者倒等流。謂邪見及邊執見一分恚慢及
癡。是名心倒。

言或心亂倒者。謂有漏法迷於內心。令心惑亂。顛倒
而生。名心亂倒也。問此與前心倒何別。答此與前心
倒。是不善有覆。此說心亂體通三性通有漏無漏。故
說為有。非真實有。深生猒捨也。

言仁王經言等者。因此經中說顛倒。疏主廣引妄幻

法成證。起者不實義也。幻者如手巾為兔。譬如等者。
虗空本無華。患眼見有華。如影實皆無者。影者不實
義。因緣故誑有者。虗誑而有。故言誑有也。

言攝論亦云等者。此經中但以因緣有。從顛倒生故。
亂想及亂體者。相者相分也。則五塵境。攝釋云。相者
因也。能生識故也。亂體者能緣心體。是妄倒之體。名
為亂體。

言應許為色識者。第二句結前亂相。同色不是識。識
不是色。如何言色識。答色從識變。能牽生於識。不離
識故。名為色識。

言及與非色識者。第三句結前亂體。即是能緣心也。

言若無餘亦無者。第四句雙結二句。若無二字結所
變亂相無也。餘亦無者。結前能緣心亂體亦無也。要
有其因。果方有故。但逢著俗境。應作是觀。

言或此釋伏難等者。難意者。若此真空性離言者。何
須經說。作真空觀耶。境既無。何須觀也。若言真空不
空者。如何復言。言語道斷也。

言由待從彼顛倒等者。疏答也。待者則對待妄法。妄
法妄有。且說為空。只此空體亦非是有。空亦空故。

言中論頌等者。若有所不空者。此是有法應當有所
空者。能對治空法也。所空不可得者。所對治有法。此
言有法。妄說為有。舉體無。本來是空。只此所空法。法
不可得。故言所空不可得。何況得於空。所對治法舉
體是無。何況能對治灼然是空。豈更是有耶。意言第

一句言若有所不空者。則因真如。第二句言應當有
所空者。此真空體在。第三句所空不可得者。牒前第
二句。所空真相既不可。第四句何況得於空。何有能
得之所。心能皆遣。意證真體亦空。便同無為無有實。
不起似空華(此上百論宗)。

言又有解云等者。依中道宗待妄等。言真理名空。空
之性故。因空所顯故。言待妄真體非空。若言空論何
法。若無所論。凡聖何別。何要修行。故不可言真理亦
空。故言非空定空故。從詮說言。待因緣者。因緣則詮
也。但除其病故。即遣妄而不除法。則存真也。即淨分
依他。及圓成而不除也。

言贊曰下頌二處者。長行初說空有觀。名行處。後明
十惡緣外人境法境。是親近處。今此頌文雙述長行
行處近處兩文。故名下頌二處。

言初十三頌半頌外人境等者。則是行處近處。

言有法者。則是長行行處中有觀。經言。住忍辱地柔
和善順等。是其行處中兼說空觀。此十三行頌中。述
長行有觀。故名有法。有法即有觀。又述長行初觀中
人境。行處中有觀近中人境。今此雙述故。言有法二
處也。

言次二頌半頌初內有空二法行處者。有云。疏中剩
此有字。只合言空法行處。但是疏主總相引空有。科
文名曰因。據實道理。實剩有字也。緣此二頌半。只頌
長行行處中空觀也。其有觀遍在前十三行半中述

也。

言長行中初說行處者。經言。若菩薩摩訶薩。住忍辱
地柔和等。

言初離外妄有者。十種惡緣也。即是經言。不親近國
王王子等。

言後觀外真空者。經言。復次菩薩摩訶薩觀一切法
空。如實相不顛倒等(云云)。今頌先說近處。後論行處。

言今頌初離外妄親近處者。經言。常離國王及國王
子等(云云)。

言次方明內行處者。經言。又復不行上中下法等(云
云)。

言後頌外真法等者。頌云。一切諸法空無所有常住
等。長行與頌。顛倒不同也。

言乍觀文勢等者。重商量十三行半頌文中。述長行
有觀也。其空觀文或述不述。却不定也。問既若重商
量不定。疏主何故早巳科出。言有法二處。答疏主前
據十三半。最後結文云。是則名為行處近處。以此二
處。能安樂說。觀此經文。有行處近處字。二事雙結。所
以於十三行半中間科。兩偈述長行行處之中有觀。
此是疏主准結文科了。次下疏主再讀行處之中有
觀。偈文細尋看。總不述有觀。經文文意不相似。正與
長行不離文。同究竟述長行不離文也。疏主准經文。
既不相當。然後別作道理科。合述長行中有觀也。由
持經菩薩最初出行處中修有觀。成就得住忍辱地。

柔和善順等。方能出持經菩薩。始能無所畏心。不懷
希望。而為說法。據此道理。實述有觀。又亦與長行有
觀中心亦不驚一句。文勢相似。

言故文雖雙舉等者。只緣結文所以雙舉行處近處
也。

言實唯近處者。商量此兩行頌。述長行不離文。唯述
近中不離處文。兼不述長行行處文。

言不頌散亂者。則年少子也。

言一頌半頌離四緣者。長行云。一損害緣。不親近國
王王子大臣官長。四惡見緣。不親近外道梵志尼乾
子等。及造世俗文筆讚詠外書。及路伽耶陀。逆路伽
耶陀者。二壞亂緣。亦不親近諸有兇戲相扠相撲等。
三惡業緣。又不親近旃陀羅。及畜猪羊鷄狗等。今頌
云。常離國王等三句經。述損害緣。凶險戲者一句經。
述壞亂緣。及旃陀羅一句。述惡業緣。外道梵志一句。
述惡見緣。

言後三頌離一緣者。長行經言。又不親近求聲聞比
丘比丘尼優婆塞優婆夷。亦不問訊。若於房中。若經
行處。若在講堂中。不共住止。今頌述云。亦不親近。增
上慢人。為一段。從貪著小乘至羅漢。為一段。言三藏。即
小乘三藏。三藏之文通大小乘。有禪師不解。便言不
得親近三藏學人。吞舟之魚。盪而失水。則為螻蟻所
食。如是聖教。不逢正外。便被愚人枉傳。經言。破戒此
丘。名字羅漢。此文顛倒令道。名字羅漢是破戒比丘。

心裏元來知不是羅漢。詐稱羅漢。如大天等。便是犯
大妄語戒比丘。不同增上慢人。得四禪定。計為四沙
門果。此但是錯罪過極也。此是凡夫比丘也。經言。及
比丘尼至五欲。為一段。好戲笑而著五欲為緣也。經
言求現滅度至親近。為一段。求現滅度。則發二乘心
也。在家優婆姨中。兼有在家優婆塞。此偈之中具四
眾也。

言前開後合者。則是前長行廣說。名開。偈文略說。名
合。仍不依次第也。

言不離也者。此一唱經文。正是前來商量。或述有觀。
或不有觀。个此間本文述長行不離也。長行經言。如
是人等。或時來者。則為說法。無所希望。今頌云。若是
人等以好心來等。

言一頌長染非器二緣者。長行經云。又文殊師利。菩
薩摩訶薩。不應於女人身。取能生欲想相。而為說法。
亦不樂見。若入他家。不與小女處女寡女等共語。非
器緣。長行經云。亦復不近五種不男之人。以為親厚。
今頌云。寡女處女等一行是。

言二頌重頌等者。前唱巳述。後唱又明。故言重頌也。
魁膾者。魁首[(厂@((既-旡)-日+口))*頁]也。斫人中主首也。膾者割也。今取能
割者。名膾。不取所割也。

言行賣者。解衒賣也。自媒廌稱揚身取錢也。禮云。男
女非有行媒。則不相知。問即與他行嫁。何名自媒。答
自分為媒也。


言重頌壞亂長染者。兇險相撲種種嬉戲二句。述壞
亂。下二句諸婬女等。盡勿親近。述長染也。

言一頌頌非軌者。長行經言。若為女人說法。不露齒
笑。不現胸臆。乃至為法。猶不親厚。況復餘事。今偈云。
莫獨屏處等一行是。

言屏音必郢反障蔽也。

言一頌譏訶緣者。長行經言。不獨入他家。若有因緣。
須獨入時。但一心念佛。今頌云。入里乞食等一行是。
里者。古時名里。今時名坊也。文章亦作里用也。二十
五家相續居住。可古得一里也。名里也。

言乞食法有十三者。緣經中有乞食言。疏主引文廣
說乞食功能也。一者。住正戒。不得破戒。二住正威儀
者。不得掉臂誹行。入白衣家。三正命者。四住正見。亦
簡邪見。五依法者。不得捨富從貧乞。六依時者。不過
中乞。七依處者。不得婬女屠兒家等。八依次。不得越
餘家。九離貪。不得巳少求多。巳麤求細等。十離取著
者。不得此是彼非。十一離瞋惱。不於彼此而生瞋。十
二離麤礦者。不為財色高聲罵詈。十三離憍慢者。從
他乞食。心須謙下。不得倨傲。輕他自高。受者施者各
成者。問施者可成六度。受者如何亦成。答受施之人
隨順六度。亦得名成也。簡要引集論云。能行施者。捨
當來匱乏貪苦。名捨。受施之人捨見在匱乏貪苦。亦
得名捨也。

言如食矌野等者。報恩經中說。過去劫。爾時有國。號

波羅奈。有佛出世。號毗婆尸佛。像法中有王。號羅闍
王。王有三子。皆作邊國小王。其王大臣。名曰羅睺。心
懷惡逆。斷大王命。次向邊國。巳煞二子。其第三子。有
守宮神。而告之言。羅睺大臣。謀逆奪國。巳煞父王。及
二兄了。不久將至。何不避命去耶。王聞思念。欲投隣
國。然路有二。一七日。一十四日到。王則入宮。命夫人
及太子須闍提則出。心意迷亂。悞入十四日道。粮食
巳盡。擬煞妻以活其子。子諫曰。何處有子。噉於母肉。
可乞一願。願言割子肉三斤。以䬸父母。從願得達前
所。爾時王者。今我父輸頭檀王是。母者今摩耶。太子
者今我身是。今引來意者。非貪其味。但活其命。沙門
受食。但為修道支身。不為貪味。

言又無垢稱等者。迦葉住平等法。應次乞食。為不食
故。應行乞食。為壞和合相故。應取摶食。

言無所畏等者。指中間兩行經。述有觀名行處。離惡
緣名親近處。此一行雙結文也。

言初頌法空等者。此下二頌半。述長行行處中空觀。
長行經言。又復於法無所行。而觀諸法實相。空觀也
今頌中初一頌法空。後一頌半生空。行者執著義。又
復不執著上品法。中下法。有為無為法。前疏言。此頌
有空法行處。准路府實剩有字。但是總相引科文也。
不唯說空處。如何有有字。前說二處者。則指十三頌
半名前說。前說二處則行處近處。即有觀也。指前初
科兩行作有觀。巳向前科。至有觀了。所以此間但述

空觀。更不頌住忍辱等有觀也。

言五頌半頌外真法者。則述行處。親近處中。外真法
境。問人真法總名外二種何別。答人境對十種外緣
名。外法境心外名也。

言初一頌半十八句中生法二空者。簡要問云。十八
句中不說生空。唯有法空文。如何今言生空前。答長
行云。觀一切法空。一切法空中文寬。通生空法空也。
又觀空既離二執。合有人法二空。所以疏科初一頌
半述十八句中生法空也。經言。一切諸法空無所有
二句。標空法也。經言。無有常住巳下。顯空差別也。經
言。一切諸法一句。則三性法也。下之三句約三無性。
以辨於空。且空無所有。遍計性也。無有常住。離執無
為法也。亦無起滅。離執有為法也。名清辨宗。此三法
真諦門中。皆說空故。金云。頗有一法非有為耶。答依
三性中說。故可有也。且遍計性。我法非是有為。亦非
無為。故善戒經言。有為無為名為有。我及我所說為
空。二依他性。三乘無漏亦是俱無。故集論三云。無取
無薀。非業煩惱所為。不應言有為。以方便力。隨得現
前則得現前。欲不現則不現前。如入滅定。不應言無
為。無為常住。彼不亦故。三依圓成。攝論九云。法身無
三為相故。由業煩惱非所為故。自在示現有為相故。

言次二頌如山心定者。謨云。有言初一頌經文。唯舉
所離之事。但能離彼顛倒分別。正見決定。義同於山。

言亂頌餘句者。文勢雜科不得。故言亂述也。經言。觀

一切法。今頌經言。皆無所有一句。述長行如虗空無
所有性。經言。無有堅固。述長行實無所有。經言。常住
一相。則述長行如實相。經言。不生不出。述長行非有
為。以顯真中不生不出。經言不動不退。述長行依常
住。以顯真中不動不退。今此兩頌亂述十八句也。餘
殘句總是前三行半述。

言結也者。此正身引文。長行總有四處結標中。言能
為眾生演說是經。是名菩薩行處。是名菩薩初親近
處。是名第二親近處。今頌中經言。文殊師利是名等。
四處結。然為總結也。

言此則初四者。經言。若口宣說等者。一者。不樂說人
過。二不樂說法過。三者。亦不輕慢法師。十種法師也。
四者。不說他人好惡長短。問若毀他人及自讚。則不
得自毀及讚他人。何妨。答佛言亦不得故。說他人好
時。形著惡人。只如二人一處坐。一人長七尺。一人五
尺。對矬人前頭讚嘆長人。真成罵。他人自毀之時。傍
邊有人。行相同者。將為著臺罵他。問不樂說人不說
他人何別。答不樂說人。則是說經時讀經時。不說人
過也。若不說他人好惡。則是一切時中不說也。

言此離三過者。經言。於聲聞等者。一者。不稱名說聲
聞人過惡。二者。亦不稱名讚嘆其美。攝云般若五百
八十八云。諸菩薩若起心。毀讚二乘。應名毀犯菩薩
淨戒。所以者何。若讚彼地。便於彼地。心生愛著。不能
趣求一切智智。若毀彼地。便於彼地。心生輕慢。則障

所求一切智智。是故菩薩於二乘地。不應嘆毀。此亦
應爾。

言非但獨離等者。問口業中過他無量。何故只說離
七惡。答疏言非但等。其實無量。

言二各以大乘者。疏主體此經意。制作之時。多以大
乘。別外小乘也。問根性若一。唯答大乘。根性既異。如
何唯答大乘耶。答且順經宗。作如是說。約正語行。故
不言小。若說小乘。及成傍引。

言著新淨衣者。以水洗浣令淨即得。不必要染。

言正法華者。爭得如是新淨。不是新染。答疏言正法
華等。

言第四問答所論者。經言。若有難問。至佛道者漸漸
增益者。則漸為說三賢十聖等法。三性法故。乃至四
智三身尊。

言後一頌半第六示其所說者。長行經言。若口宣說。
若讀經時。不樂說人及經典過。亦不輕慢諸餘法師。
不說他人好惡長短等。今頌云。除懶墮等是。

言懶墮是放逸等者。問懶墮與懈怠何別。答王所別。
經言。除懶墮意。即心王也。及懈怠想。即心所也。問放
逸與懈怠何別。答放逸故馳依六境。懈怠所行不增
長。是二別也。

言後一頌半第八教安心想者。佛交說法。法師安心
想。說法之時。受四事供養。而於其中。無所希望。不貪
名聞利養。是名大利供養。名安心想也。所以經言。但

一心念說法因緣。因緣者道理也。

言智度論云等者。疏主廣引。向下說法不求財利益
文也。

言有頌言(至)不雨者。第一解。多聞辨慧如布雲。美說
法音如雷聲。而於利益有希望。譬如有雷而無雨。無
潤。

言博學多聞(至)不雨者。雖有博學智慧。譬如布雲也。
無巧便不解說法。有雲雲中無雷又無雨(三)。

言不廣學問(至)小雲無雷雨者。不廣學問如小雲無
雷。又不能說法如無雷。不行妙行如不雨也(四)。

言多聞廣知(至)洪雨者。多聞廣智美語言如布雲。巧
說諸法轉人心如有雲。行法心正無所畏如大雲雷
澍洪雨。

言法之大將等者。菩薩多聞持學。即是大將持法鏡。

言亦如蜂王集等者。蜂王集眾華而成蜜。法將集法
以顯佛身也。

言得入旃檀林等者。貪利心說法。如入旃林取葉。無
貪利心說法。如得旃檀木貴物。貪利心說法。如入寶
山取水精賤物。無貪利心求法說法。如到寶山獲大
寶珠貴珍異物也。

言意離諸惡自利行者。此意乘行字去音。

言初行有三者。即是初意業中。一嫉妬等三也。故言
初行有三也。

言第二行不相非等者。即是此一唱中語業也。經云

亦勿輕罵學佛道者。求其長短。此三句經文。疏主科
作語業故。疏指經文云不相非。即是不許互非斥也。
此但是疏主取意指經文文其陰密也。問何故於意
行中。明語行耶。答將語業顯意業也。語業皆由意識
發故。前語行中又復不生怨嫌之心意成語。今此意
行中以語成意也。

言後二離惡一不惱他者。經言。無得惱之至懈怠者。
科為不惱他。若語他人言。汝等去道甚遠。終不能得
一切種智。若向他人。作如此說。名惱他人。佛教持經
之人。不作是語。不得戲論經法。及相諍。

言一無惱亂者。由前受持讀誦經時。無懷嫉妬諂誑
之心。亦勿輕罵學佛道者。求其長短。今於安樂果中。
得無能惱亂。

言二得善友者。由前化比丘比丘尼等。亦不戲論法
諍競佛法。不相是非。今安樂果中得好同學。

言三得眾聽者。由前三想故。今安樂果中。亦得大眾
而來聽受。

言四轉入法者。由前為一切眾生。平等說法。以順法
故。不多不少。今安樂果中。得所聽之人轉入法。聽巳
能持。持巳能誦。誦巳能說。說巳能書。

言初離七惡者。一嫉。二恚。三慢。四諂。五誑。六邪偽心。
此六是所離惡法也。七質直行。是能離心也。

言頌離三過者。一輕懱。二戲論。三疑悔。[篾-戍+(冗-几+伐)]者無也。見
人共相似也。


言於生脩四行者。一柔和。二忍辱。三慈悲。四不生懈
怠心也。

言初教慈悲者。經言。於在家人中生大慈者。此是大
乘種性。眾主不怕怖生死。不惡起悲。與他拔苦。但生
慈心。與佛果樂。經言。於非菩薩者。即是闡提眾生及
聲聞人。雖有大乘種性。未發心前。名為非菩薩。怖生
死。且起悲心。與拔苦故。

言行法緣慈等者。行平音。觀眾生當情。作五薀十二
處十八界法想。與說法華令得樂。名法緣慈也。

言於非菩薩謂等者。章敬云。此是有種性者。非無種
性一闡提及定性聲聞也。但是暫時斷善根及聲聞
未發大心。名非菩薩。於闡提人。見重煩惱。拔三塗苦。
於二乘人。拔生死苦。經言。若人遭苦。猒老病死。為說
涅槃。

言其實慈等者。問菩薩修行理合平等。何故唯於菩
薩人中行慈。悲菩薩人中行悲。答疏言其實等。疏意
且據增勝。據實。慈悲二行雙運也。

言華嚴經等者。緣經文有大悲字故。引華嚴經。有十
種大悲也。一觀無所者。觀一切眾生。無所皈依者。無
父母莊園宅舍故救。二隨逐耶道者。念眾生逢惡友
教。隨逐耶道。三貧無善根者。無信進念定慧根也。

言行不善法者。起十惡業故。煞盜婬等。

言欲縛者。欲界煩惱未伏未斷。名欲縛。

言生死海者。二種生死也。


言久遠長病者。生死之病也。

言無欲善法者。無樂欲三乘善法也。

言此初也者。初念惛迷。經言。應作是念如是之人等
者。如是之人者。即是在家出家及非菩薩也。問何名
大失。答下出所以。如來方便隨宜說。隨宜說則是法
華經。如是之人不聞。既不聞亦不知。既不知亦不覺。
既不覺又不問。設聞與說又不信。既不信亦不外。紀
國云。不聞者失聞慧。不知者失思慧。不覺者失修慧。
又不問者由失聞慧。不信者由失思慧。不外者由失
修慧。又不問者由無聞慧。不信者由無思慧。不外者
由無修慧。經言大失者。路府云。准經失字。屬上則過
失名失。路外。屬下即失却名失。然下云不聞不知。即
失却名失。疏外便重也。抄云。失屬下。是總標。不聞不
知等。別外於先。此亦無爽。何勞非疏。若爾。何故下頌
經言。斯等不聞不知等。准此即是失字屬上。過失義
也。答彼頌文中能失之法在上故。失字屬上。則是過
失也。今此長行所失屬下。疏依所失外也。

言此念化導者。經言。其人雖不問不信不解是經者。
交持經行安樂行人。念云我今劣為是凡夫。教化他
不得。待我得阿耨菩提時。彼人墮在何地。我能化得
也。

言後彼住於九地等者。或九地欲界五趣危亡地。并
上八地或七地。有說是七地四菩薩行之七地。或七
識住地。或是凡夫地。或聖人地。或隨何方域地。四洲

也。

言初總標無失者。外經無有過失。過失即是離華怖
也。

言此釋所由者。經言所以者何。釋前唱意。有何來由。
聞者歡喜。答經言此經是一切等。

言佛護者。義深故佛護。佛護故眾生有得。得者得失
之得。得勝果也。

言初標勝妙者。經言。文殊師利是法華經於無量。至
讀誦者。有人問杜順和尚云。人間日日聞法華經。何
以言不可得聞。答只是長安城中聞者多。餘邊國四
洲之中不聞經處大多。況處六趣。相比對耶。

言初喻法合昔授者。法喻相合說也。合字入聲。

言強力者。無漏破有漏。勝出生死。故言強力也。

言如瑜伽說等者。一金輪王登位。四州諸國望風順
化。二銀輪王遣使方降。三銅輪王。烈陳振威便伏。四
鐵輪王。自戰必勝。法身喻金輪王。望風順化者。根本
智向法身邊。朝參相似。自受用身如銀輪王。遣使方
降。問如何是遣使方降。答以他受用身為使。如傳語
人。名遣使方降。問他受用身自為輪王。何得更為使
者。答第二云以法教為使者。他受用身喻銅輪王。王
化不要征戰。但自身到使降。他受用身。以神通教化
菩薩。菩薩自力斷惑。不假佛力。如銅輪王。不用功也。
自然皈伏。化身喻鐵輪王。自身入陣用力方勝。化身
化二乘凡夫。三十四心斷惑。如王自用力戰也。


言諸等者。惑斷惑伏。皆名降伏也。

言眾魔拒逆喻者。經言。而諸小王不順其命者。路云。
此據鐵輪王未起兵時為論。而諸小王拒逆王化。

言三種魔類者。簡要云。分段變易故有三類。且分段
三者。分段身上有漏五薀名薀魔。分段身上將死正
死巳死。名死魔。煩惱名煩惱魔也。言變易三魔者。變易
上五薀名薀魔。變易上生死名死魔。所知障名煩惱
魔。據實。分段變易各三魔。計六魔。并分段變易之中
各有天魔。通上成八魔。今總言煩惱魔薀魔死魔。故
名品類有二。今疏中煩惱所知合言煩惱魔。也變易
分段有漏五薀合名薀魔。二死合名死魔。故名品類
有三。笄示現天魔等分段身。分段身上破天魔。不說
示現。多是實有也。得阿羅漢降煩惱。當來後有不續
降薀死二魔。他化自在天子二乘無學加功用行。少
分降得。若長時究竟未能降得。故不說降天魔也。其
變易身上天魔示現說有也。破亦得設破示相破也。

言聖者伏除喻者。輪王作念曰。此是飛蛾投火。蟷蜋拒轍。

經言時轉輪王等者。此中疏意。戰唯取凡夫有學及
聖有學初二三果也。不說無學之人。功成名遂。巳罷
罷戰。唯待賞賜。所以起兵討罸。則二乘有學乃至受
賞。多魔早巳除了。得入無餘時。更無無漏道別斷別
證。要身智滅時無餘位。顯其實先得。二者羅漢後邊
五薀身上後有不續。只於現苦依身。亦名除也。

言非伏天魔者。問如優波麴多繫三屍於魔頸。則是

能伏。如何不說天魔耶。答今約任運言不能伏。非約
加行也。又疏主准下合經文。合言與五薀魔煩惱魔
死魔共戰等。不說天魔。故言不伏。其實亦伏。簡要云。
分段天魔要得神通。方能除得。又變易天魔示現而
有。故此不說。若除三魔。一切皆伏也。

言及所知障品等者。牟云。於此敘破魔章。即同法菀
七門分別。一別名者。一分段品魔。二變易品魔。分別
魔既障二乘。此品之中說破。經言。而諸魔王不肯順
伏等也。所知障魔既障菩薩。亦是此中破也。又或說
三魔。即指下合文與五薀魔煩惱死共戰。或說四魔。
如瑜伽佛地。一煩惱。二薀。三死。四天魔。或說八魔。分
段變易各有四故。或涅槃經亦說八魔。四魔上更加
四例也。或說十魔。如雜藏中說。頌曰。欲憂愁飢渴。愛
睡眠怖畏。疑毒及名利。自高輕慢彼。汝等軍如是。一
切無能破。我智箭定力。摧坯瓶投水。二釋名者。梵語
具云魔羅。障礙破壞善法。故言魔羅。此略云魔。又云
波卑夜。此云惡者。若別名天魔波旬。波旬訛也。若言
魔破旬。兩名雙舉也。問何名兩名。答惡魔即是魔羅。
云破壞也。波旬即是波卑夜。此云惡者。故言兩名雙
舉也。

言煩惱魔者。煩者擾也。惱者亂也。有情常處生死。薀
魔者。積聚名薀也。死魔者將盡正盡巳盡。名死魔。天
魔者神用光潔。名天也。言十魔者。可忻名欲。心慼名
憂愁。悕求飲食名飢渴。躭欲名愛。令心昧略名睡眠。

有恐名怖畏。猶預兩端名疑。損惱身心名毒。悕譽貪
財名名利。自舉凌他名高慢。三出體者。一依於有作。
安立四諦。二乘異生。麤淺境事。立分段魔。二於無作。
非安立四諦。大乘異生。微細境事。立變易魔。初通三
乘。後唯菩薩。隨應能障三乘善事。故名為魔。言三魔
體者。牟云。此偏約煩惱障中三魔而說。准下合文。唯
是二乘先所破故。一切見修煩惱障品名煩惱魔。由
惑所感五薀生住諸佛法。名為薀魔。依此五薀無常
死沒將死正死死巳滅相。名為死魔。欲界他化自在
天子名天魔。八魔體者。根本煩惱及隨煩惱。若現若
種名煩惱魔。即此所招有漏五薀名薀魔。即此五薀
報盡將死正死死巳滅相名死魔。第六他化自在天
子并眷屬名分段身上天魔。次變易四魔。所知障種
現習氣。名變易煩惱魔。變易生死五薀果名薀魔。念
念微細墮滅名死魔。天魔者。十地菩薩示現所為天
魔。無垢稱云。作魔王者。多是住不思議解脫菩薩。皷
音王經云。阿彌陀佛父名月上。母名殊勝妙顏。魔名
無勝。唯有龍象。與龍象捔。力非驢所堪。故十地菩薩將
成佛時。豈有無魔。敢為拒歒。必所緣能生貪欲故。說
為欲魔。憂愁即憂受飢渴即獨受。諸貪愛五塵之貪。
睡眠即不定一也。怖畏有五。不活畏。由分別我。資生
愛起。二惡名畏。行不饒益有希望起。三死畏。由有我
見失壞相起。四惡趣畏。不遇諸佛惡業所起。五怯眾
畏。見巳證劣他所起。五種怖畏。皆以癡為體。疑魔以

疑為體。即嗔之毒。毒害謂名聲。舉利謂資產。自高輕
慢體即慢。四癈立者。二魔者。所障有二。一涅槃。二菩
提。依障初品。立分段魔。依障後品。立變易魔。三魔者。
唯說慧。聲聞畢竟斷故。說三魔門。彼天魔入阿難耳。
不聞佛入涅槃。鄔婆毱多坐定。被魔致華於頸上。後起
神通。方能制伏。非畢竟降故。略而不說。立四魔者。問
何故不說業為魔收。答生死根本由惑勝故。薀總業
別。果勝因劣。不立業。問生老病三事何不立魔。唯立
死魔耶。答生等三種。劣於死故。故不立之。十魔者。各
隨增勝而立。所以偏言。如法宛中魔明也。五辨所障
者。二魔中分段魔障。三乘變易魔障。菩薩三魔中煩
惱魔障有餘依涅槃。薀魔障無餘依涅槃。死魔障生
壽。四魔中前三如前說。天魔障一切善法。及障出欲
界三界故。八魔者。初四同前後四生。例障常等四德。
十魔者。別障定慧二門也。六真能破者。分段四魔。華
嚴經說。十住菩薩初發心住中。便能八相成道。巳伏
分段天魔。巳得神通。彼不能障。第四生貴住中。伏煩
惱障中分別諸煩惱魔。資粮道中漸伏。加行道中頓
盡。初地心正斷分別體盡。其俱生者。加行道中漸伏。
初地巳上能頓伏盡。然故意力。七地猶起。而不為失。
八地巳上一切不行。種金剛斷也。薀魔者。若依天親
法華論說。初地巳上受變易生。即伏薀死二魔。其死
魔若依唯識。至八地方受變易。七地滿心方捨薀死
二魔也。其變易猶在名未離。其分別所知。第四生貴

住中離。不共無明件類。資粮位中伏。加行位中能頓
伏盡。初地永斷。其俱生所知障。在六識之中者。十地
分分斷。八地巳去一切不行。第七識中者。十地之中
地地斷。乃至金剛心時永斷也。其變易蘊死二魔。唯
識二說。一云。金剛道起。皆巳捨故。與二障種俱時捨
故。正義不然。解脫道起。方棄捨故。其變易天魔者。阿
彌陀佛既有魔。名無勝。巳上諸位。准有何失。要大菩
薩能為魔事。障大位故。示相有之。亦示相破也。七示
相破者。釋迦化相降魔。金剛心起。降煩惱魔。捨第五
分壽。降薀魔。薀魔樂俱生死。受魔王請。留位三个月
為顯於死得自在。降死魔也。然破天魔有二文不同。
若准涅槃經。菩提樹下未成佛。菩薩入慈心定。起雷
乳三昧。破天魔。同於法華經。大通智勝佛破魔軍巳。
乘得阿耨菩提。大般若說八相成道。得菩提巳。然後
破天魔。隨機不同。不須和合會也。然今所要聖者伏
除。即是二乘破三軍也。若准小乘。真能破時。與此不
同。彼許四諦。菩薩修惑五門合斷。則是見道巳前。伏
俱生煩惱。彼言伏惑。則同大乘斷。若大乘伏者。但今
現不起者。即斷彼種。即見道巳前伏俱生煩惱魔。後
入修道。方斷薀死。入無餘時斷天。加行方降也。

言順契佛心者。即同火宅長者見子得出火宅。其心
泰然歡喜踊躍等。

言賞賜有三等者。經言。隨功賞賜等者。如七方便。隨
彼見道巳前。折伏煩惱。隨功賞之。𤏙等善根必涅槃

頂。終不斷善。若望有學所伏斷之功。賜與初果等。羅
漢結盡。而羊鹿車及化城等。

言初喻無為功德者。經言。隨功賞賜或與田宅聚落
城邑。合中則言賜涅涅城故(彼第三)。

言次喻內有為等者。經言。或與衣服嚴身之具(同二)。

言後喻差別果德等者。經言。或種種珍寶金銀至人
民(上標下釋同第一)。

言或斷德至為宅者。解第一惑字。問何故將無為功
德名田。答田者生長功德處。能牽生有為空智。故名
田。與有為功德為依止。名宅。前三果人九九八十一。
六無為名聚落。聚落散居諸處也。所得涅槃御生死
寇。安正智神。故涅槃名城也。

言慚愧忍辱等。解有為行德。經言。或與衣服嚴身之
具。足則慚愧為衣服。五分法身及六境住。反嚴具。恒
者常義。六境對凡夫六賊。六塵即六無義也。對聖人
名六境。凡夫緣時。緣著違境則生嗔。嗔故生憂惱。緣
著順境故則生喜樂。緣著中容境生愛。愛故則生癡。
聖人緣時。唯依捨受。正念平等而住。恒常觀察名恒
住。羅漢以此為向外。嚴身功德不同。大乘起得光明
相好也。

言禪定解脫等者。喻差別果德。解經中或與種種珍
寶至人民者。即有為功德種種差別也。禪謂四禪。定
謂四無色定。解脫謂八解脫。二乘六通為象馬車乘
也。


言生空智為奴者。一云。二乘為郎主。生空智為奴。二
云。根本智郎主。後得智為奴(取初解)。今此心法四緣生。
藉託眾緣駈逐。方生駈筞。現前者生現也。

言八勝處為婢者。凡夫之人境勝於心。心隨境流起
被婢使。聖人心勝於境。境逐於心。則主使婢。心調伏
於境。或多或少。或青或黃。心勝於境名勝伏。所境色
皆是智之用。故如婢。

言十遍處等者。遍一切處。如百姓人民。於一國佛法。
利用寬廣。周遍大千名遍。處處遍滿故也。

言未賜大乘喻者。經言。唯髻中明珠。不以與之者。四
十年前未說法華經也。則是久默斯要。不務速說。四
十年前若說。譬如以最示於愚人。愚人及笑。經徵言
所以者何。何不與耶。答明珠若諸人頂上想有主解。
與之不恠。獨王頂上有此一珠。若以與之。王諸眷屬
必大驚恠。四十年前若說法華與授記。菩薩恠也。雖
分段生死愚。名小功勞。未破變易生死。不名大功
也。

言心首所持者。此取念慧二法為能持。舉俱時心五。
故言心首也。

言此合法王施化者。前喻言。文殊師利。譬如強力轉
輪聖王。欲以威勢降伏諸國。今合經云。文殊師利如
來亦復如是。至三界者。十地之中分得。分得法國土。
成佛之時成自性身。自性身居法性土。名得法國土
也。


言王於三界者。舉大小化身。所依止處名王。於三界
中間。略却他受用自受用二土。喻上既取鐵輪王。合
中亦唯化質所依土也。不離法性土故。

言此合眾魔拒逆者。前喻言而諸小王不順其命。合
今經云。而諸魔王不肯順伏。

言合聖者伏除者。前喻經云。時轉輪王起種種兵。而
往討罸。今合經云。如來賢聖一句。前時轉輪王。經言
諸將與之共戰一句。合前起種種兵而往討罸。

言此合隨功受道者。初合歡喜。前喻言王見兵眾戰
有功者。則大歡喜。今合經云。其有功者。心亦歡喜。後
合賞賜者。前本喻經言。隨功賞賜。或與田宅聚落城
邑。或與衣服嚴身之具。或與種種珍寶金銀琉瑠車
渠馬瑙珊瑚虎珀象馬車乘奴婢人民。今此中顛倒
不依次第。經言。賜以禪定解脫二句。經合前第三或
與種種珍寶金銀琉璃車渠馬瑙珊瑚虎珀六句。經文
中略。而不合前象馬車乘一句也。經言。無漏根力諸
法之財二句。合前喻中第二或與衣服嚴身之具二
句經文。言又復賜與涅槃之城。言得滅度引導其心。
令皆歡喜。合前中第一或與田宅聚落城邑二句經
文也。所以疏言。准前喻配義可知也。此合未賜此經
者。喻經言唯髻中明珠不以與之。所以者何。獨王頂
上有此一珠。若以與之。王諸眷屬必大驚恠。今合言
而不為說是法華經。前是喻文。今合中唯法也(上合昔權)。

言施實教有二者。初說明珠屬解珠喻。治第六集功

德人。後明珠屬說無上。

言初喻者。經言。文殊師利。如轉輪王。見諸兵眾有大
功者。心甚歡喜。至與之者。正對治也。

言諸兵眾等者。化度科四。一大乘兵眾。謂十地諸菩
薩不一。諸之一字得多義也。安國云。疏主通妨。有人
問。二乘之人迴心。當必能破變易四魔。尚自聞法華
得珠。菩薩巳破變易四魔。何故不與說經珠。答菩薩
既分破變易四魔。名功勳大。為說無量義經。名解珠
也。此名大乘兵眾也。二云。二乘兵眾者。路府問云。准
經有大功勳。兼通二乘無學。據論主意。乃是有學凡
夫何故相違。答無學之人。從他有學。斷染成聖。故成
無學。據斯論判。亦不違經。牟引緇州云。說七喻。皆有
二意。一則說昔。二則況今。

言全破分破者。未成無學。分破分段三魔。成無學了。
全破也。二乘有學總許迴心。授變易名。有大功勳也。
問菩薩巳破變易四魔。有大功勞。可賜明珠。二乘未
破變易四魔。如何與珠。答當能破迴心了。決定當破
變易四魔。亦與法華經名教珠。先雖是聲聞。後作菩
薩故。令生決定心。先與說法華經名教珠。後方破變
易四魔也。

言如世軍將等。引例㢡動。不不唯佛法如此。如世間
軍將。若是小小征戰。先施功了。然後受其賞賜。若是
志意驍猛擬立大功者。先賜官祿。後方征戰。

言此猶未入十地者。約位明體也。二乘等言得珠者。

是名教珠。十地巳去正破變易四魔。方得珠體也(上明
喻了)。

言此明巳破分段等者。化度云。約人破魔也。

言非是一切等者。問定性聲聞亦破分段四魔。於中
定性不愚法者。聞法華經。何不說與珠。答疏言非是
一切但等。此意道不定性人得無學果巳。當發大心。
破變易四魔。名大功勳也。趣寂聲聞設破分段四魔。
永無迴心之義。不名有大功勳。亦不與珠。退心有學
亦與之故。有學迴心當破變易。亦與之珠也。巳上通
有學無學。總名大功勳。

言或復者。前通有學。此唯無學。退心者說退心之言。
簡定性無學。

言四魔有二者。辨種類中總標也。

言今隨要者分段三魔者。逐難略辨。法菀云。煩惱所
知若種若現。并隨所應習氣等法。名煩惱魔。分段變
易二種五薀。名為薀魔。分段將死正死死巳滅相。名
為死魔。變易身上有漏五薀微細隨滅。名死魔。

言降位降時者。則是降餘三魔位次也。降時不同者。
或成佛了殊天魔。或降魔了成道。如理趣疏者。牟云。
此是疏主於般若經中。有理趣分疏文也。

言今依大集經等者。四五重料簡也。知五薀身真是
苦。故不起貪愛等。能破薀魔。斷集諦煩惱。破煩惱魔。
證滅諦理。成解脫身。得二涅槃故。壞死魔。修道諦智
起神通。能伏第四天魔。


言復次觀有漏者。第二重也。既知有漏是苦。深生猒
不樂義故。破薀魔。觀諸行無常故。不起煩惱。伏煩惱
魔。觀諸法無我。破死魔。以死魔於得自在故。今作無
我故。對治死魔。觀涅槃寂靜證理。破天魔。

言復次觀空等者。第三重也。觀諸法空故。破薀魔。觀
諸法無相故。破煩惱魔。觀有為法。既不願求故。破死
魔。若復迴心作佛。即破天魔也。

言復次觀身受等者。第四重也。觀身不淨破薀魔。知
身不淨不樂住故。觀受是苦。破煩惱魔。觀心無常念
念生滅。破死魔。一向樂死故。觀法無我。壞天魔。謂證
無我理。無漏智生故。伏天魔。

言智度論云等者。第五重料簡也(上明喜)。

言此明與之者。正明與珠也。經言。此法華經能令眾
生至而今說之者。則同正宗。所以未曾說。說時未至
故。今正是其時。決定說大乘。

言多饒怨謗者。則同前來經言。如來現在猶多怨疾。
況滅度後。未秀於林風必摧之。祐法師云。道大信難。
聲高和蜜。須彌峻而嵐風起。寶藏積而怨賊生也。此
經出眾經之上。是成佛因故。多諸怨嫉。此正明法說
與珠也。

言初所詮理等者。此唱合所詮理名珠。後唱合能詮
發為珠。此兩唱教理。便是解珠喻家合文。文云。屬喻
故不文殘。義則殘也。亦是第二遍說明珠也。輪王若
有兩个珠。兩處別說。則是殘。輪王珠體既一。一个分

兩處用也。若准經文。是前喻家合文。文即不殘也。若
准理說。珠無價喻。所說經即是說無上。義殘也。說無
上中有理有教。此唱理也。

言最先者。牟云。教理二種餘經不及。故名最先。最先
者則無上義。問前唱一種是理。何以得知後唱是教。
答經自云。秘密之藏。藏即是教也。又云。而敷演之。

言合初十四頌半等者。初四頌頌安樂行。後十頌嘆
經勝德。兩段合一處。述名合也。

言初者。牟云。對後第二段。通名安樂果。後得言初也。
則對後結答文也。

言初一頌總標者。即是初四頌頌安樂行中分二。初
一頌總標。即經言常行忍辱至讚經是。

言此三別頌者。別述安樂行也。長行經言。又文殊師
利。菩薩摩訶薩。於後末世。法欲滅時。有受持法華經
者。於在家出家人中。生大慈心。於非菩薩人中。生大
悲心。今三頌中。初一頌一句。述前長行中慈悲。

言一頌三句頌起思念者。長行經言。應作是念。如是
之人。則為大失。如來方便隨宜說法。不聞不知。不覺
不問。不信不解。其人雖不問不信不解是經。我得阿
耨菩提時。隨在何地。以神通力。引之令得住是法中。
今頌云。斯等不聞一行三句是。

言一王者。即法王施化喻。經云譬如強力轉輪之王
二句是也。

言二功者。則經云。兵戰有功一句是。


言三賜者。則是賞賜諸物一句是。餘經云。象馬車乘
二頌。頌前長行經言。王見兵眾戰有功者。則大歡喜。
隨功賞賜。或與田宅聚落城邑。或與衣服嚴身之具。
或與種種珍寶金銀琉璃車渠瑪瑙珊瑚虎珀象馬
車乘奴婢人民。隨功授道喻也。略不述前眾魔拒逆
喻。聖者伏除。未賜此經等三喻也。一頌喻實者。長行
經言。唯髻中明珠不以與之。所以者何。獨王頂上有
此一珠。若以與之。王諸眷屬必大驚恠。今頌云。如有
勇健一行是。

言此初也等者。三頌半頌合昔權。長行合文唯有五。
今頌略而述之。眾魔拒逆。聖者伏除等。唯合法王施
化隨功功受道喻。且法王施化者。長行經言。文殊師
利。如來亦復如是。以禪定智慧力。得法國土。王於三
界。今頌云。如來亦爾一行半是。

言一頌功者。長行云。其有功者。心亦歡喜。於四眾中。
為說諸經。令其心悅。今頌云。見一切人一行是。

言一頌賜者。長行經言。賜以禪定解脫無漏根力諸
法之財。又復賜與涅槃之城。言得滅度。引導其心。令
皆歡喜。今頌云。為是眾生一行是。

言說此諸經者。法華會前名諸經也。

言此合今實有二者。初今實初喻。長行經云。文殊師
利。如轉輪王。見諸兵眾有大功者。心甚歡喜。以此難
信之珠。久在髻中。不妄與人。而今與之。後合。合中初
合歡喜。如來亦復如是。於三界中。為大法王。以法教

他一切眾生。見賢聖軍與五薀魔煩惱魔死魔共戰
等。後合與第一者。長行言。此法華經。能令眾生至一
切智。一切世間多怨難信。先所未說而今說之。今頌
中初一頌半。述合今實。經云。既知眾生得其力巳一
行半是。後一行半合與珠。經云。此經為尊眾經中上
一頌半是。上來有四。一正身行。二正語行。三意離諸
惡自利行。四心修諸善利他。四行不同。各有長行頌
說。總當第二段顯答。上來有三。初標答。經云。佛告文
殊師利。若菩薩摩訶薩。於後末世。欲說是經。當安住
四法。二顯答。經言。一者安住菩薩行處。及親近處。能
為眾生。演說是經。三結答。經言。我滅度後求佛道者
一行半是。三段不同。總是初告所同因安樂四行也。

言第二段明通安樂者。因便總告果安樂之相也。牟
云。對前四行之別果立名。此與四安樂行中果別。故
言總也。初正身行中四頌半述安樂果。經言。若有比
丘。於我滅度。入是行處及親近處。說斯經時。無有怯
弱等。正語行中五頌安樂果。經云。我滅度後。若有比
丘。能演說斯妙法華經。心無嫉恚諸惱障礙。亦無憂
愁及罵詈者。意離諸惡自利行中安樂果。經言。文殊
師利。是菩薩摩訶薩。於後末世法欲滅時。有成就是
第三安樂行者。說是法時。無能惱亂。得好同學。共讀
誦是經。心修善利他行中安樂果。長行云。文殊師利。
是菩薩摩訶薩。於如來滅度後。有成就此第四法者。
說是經時。無有過失等。然下疏文中不述此果也。


言一頌半自體無六惡者。一讀是經者常無憂惱。二
又無病痛。三顏色鮮白。四不生貧窮。五不卑賤。六不
醜陋。

言一頌眾生等者。經言眾生樂見等。

言一頌外三惡者。一刀杖不加。二毒不能害。三若人
惡詈口則同塞。問何故不輕菩薩持經。招乎杖木瓦
石。便被欺俵。此說持經力刀杖不加耶。答彼約菩薩
調伏眾生。此約經力加被。經言口閇塞者。不是持經
感他人如此。亦但是調伏眾生令發心。如下咒咀諸
毒樂。所欲害身者。念彼觀音力。還著於本人。

言一頌無畏者。經言遊行等是。簡要云。疏言明安樂
果者。通述四安樂之果。不是偏述第四段文也。

言初一頌半見佛等者。攝問云。外境本無。夢因何起。
答智度論云。夢有五因。一熱多夢見火黃亦總。二冷
夢見水白初。三風氣多夢見身飛見黑多。四歟思念
故。故則夢見。五天神與夢。欲令知未來事故。又陰盛
夢水。陽盛夢火。陰陽俱盛夢相等。今此佛菩薩及經
力加被令夢。即第五段類相似。亦不相違也。

○自下釋涌出。

言前之一品等者。則安樂行品。下之六品者。即是從
此涌出。至不輕品。

言壽量及分別等者。壽量品因釋前疑。分別品名展
轉生起。由前文殊菩薩諸佛經軌儀故。安樂行品所
行也。涌出品是能行。安樂行久離傷毀之人。人眾既

多。行位又廣。彌勒言我此眾中乃不識一人。釋迦言
是我弟子常所教化。遂有彌勒發問。與舉會生疑。則
白佛。世尊如來為太子時。出於釋宮。去伽耶城不遠。
坐於道場。得阿耨菩提。從是巳來。始過四十年。世尊
云何少時大作佛事。以佛勢力。以佛功德。教化如是
無量大菩薩眾。當成阿耨菩提。世尊此大眾。假使有
人。於千萬億劫。數不能盡。不得其邊。斯等久遠巳來。
於無量無邊諸佛所。植眾德本。成就菩薩道。常修梵
行。世尊此之事。世所難信。譬如有人色美髮黑。年二
十五。指百歲人。言是我子。其百歲人。亦指年少。言是
我父。生育我等。是事難信。由答此疑。故說壽量品。經
言。然善男子。我實成佛巳來。無量無邊百千萬億那
由他劫。法身自性凝然。自受用身。諸佛所師。所謂法
也。以法常故。諸佛亦常。化身眾生界盡。化身乃盡。又
云。諸善男子。於是中間。我說然燈佛等。又復言其入
於涅槃。如是皆以方便分別故。名周。釋前疑也。法身
住法性。報身隨願緣。化身應群根。由聞如來壽量品
一十一位。得證一位。發心稱量功德多少。故名分別
功德展轉生起也。

言助正依安樂行者。法師功德品正依安樂行。隨喜
品助依安樂行。

言三者論云等者。示現教化眾生無上。教化則無上。
約如來能化。故說無上。

言釋名者。晉本云。菩薩從地涌出品也。


言解妨等者。不同諸品有兩般三般事為品名。則有
多妨。今唯以一般涌出事。為品名也。此唯問不傍來
妨。問多寶住在他來時。從此方地中涌出之菩薩。既
是此方住。何不傍而來。答涌出菩薩不離此界修行
超出生死。顯化功廣大。故說從地涌出。不言傍來。疏
答意宜難菩薩。如多寶佛。雖居東土。從地涌出。今者
何妨居於下方而現。則言傍至。

言此初也者。他土請持也。經言。爾時他方國土諸來
至說之者。攝釋問此等菩薩從何處而至。經文上下
無說處故。答三解。一是塔品命持。持品應命。以大音
聲。告四眾故。諸菩薩應命而至。應□菩薩墮墮而來。
勸持品中來由未盡。至涌出品中。來數方足故。有八
恒河菩薩也。二云。是無量義經會中菩薩眷屬。問若
是無量義經會下菩薩。序品之首。何不烈之。答經家
舉勝。但說八萬。眷屬劣故。經首不烈。都有八恒河沙
數。故於此品。而請持經。三云。或是妙音普賢文殊海
會等。所從之眾攝自斷取。塔品命持。持品應為正也。

言初止等者。經言。爾時佛告諸菩薩至說此經者。問
如來平等教化。如何止他方不受持經耶。答如來畢
竟不妨他持經。暫時止者。擬向下說三身壽量功德。
所以止也。若也不止。他方下方無由涌出。若不涌出
彌勒不疑。彌勒不疑故壽量不說。不說故便無分別
功德品也。有大利益也。所以者徵也。經言。我娑婆世
界等。


言且說極多者。能化所化皆有六萬。故言極多。實非
唯說六萬。於中五萬四萬三萬二萬大多。

言顯佛化切等者。問遮菓他方持經。止有何所以。答
顯佛化功。且言不許。假令他護。亦有何𠎝。有二意顯
佛化功。一顯佛功德故。有壽量品。二顯佛化功故。有
涌出品。有斯二意。所以止也。

言昇空者。有言下華讚禮者。謬也。

言相好及住處者。經言。是菩薩至住者。先盡在此娑
婆世界之下。牟云。則是巳簡餘方處訖。何以經言此
界耶。答虗空亦有。屬此界者他界者。但言此界則表
不是他界虗空也。

言一來由等者。經言。是諸菩薩聞釋迦佛止。他方菩
薩舉此方菩薩之音聲也。菩薩聞說我娑婆世界自
有六萬恒河沙菩薩摩訶薩。此音聲從下發來。

言烈數有八輩者。一恒河沙都有六萬恒河沙和上
來。一一菩薩皆是大眾唱導之首。各將六萬恒河沙
眷屬。則此六萬恒河沙弟子。問各將六萬恒河沙弟
子來底。和尚有多少。答還有六萬恒河沙。問於中弟
子還有不滿六萬恒河沙人否。答有。況將五萬四萬
三萬二萬一萬恒河沙眷屬者。

言二分恒河沙者。經言。況復乃至一恒沙者。牟云。此
分中有二意。若據人王數。一恒河沙屬前一輩收。若
據為頭指。半恒河沙等巳下。屬第二輩收也。經言。半
恒河沙四分之一。乃至千萬億那由他分之一者。此

上皆是所將來底弟子。能將和尚。亦有一恒河沙半
恒河沙四分之一。乃至千萬億那由他分之一也。又
解云。乃至單巳。皆及問意。取和尚數也。

言三那由他者。經言。況復千萬億那由他眷屬。況復
億萬眷屬。

言四方者。經言。況復千萬百萬乃至一萬。

言五千者。經言。況復一千。

言六百者。經言一百。

言七十者。經言乃至十一。

經言況復將五四三二一弟子者。釋云。五四三二一
總屬單巳。牟云。此亦不然。收十數為頭。巳下餘數皆
十中攝。同前分恒河沙為一頭。却將一恒河沙四分
中攝。

言八單者。經言。況復單巳。更第二解云。八个況復字
為八收。此解善也。

經言如是等者。第三結之。問前來八類各有其數。如
何經言不知數耶。答且說和尚數有八類。似知多少。
若兼弟子。算即不知也。

言第二昇空讚禮者。亦言下華讚禮。理合承華而來
也。又准同海會菩薩。下華禮佛。經言。各詣虗空七寶
妙塔。當曰寶塔與四天王宮齊。名詣空至塔也。

經言向二世尊頭面禮足者。一則禮足。二禮四拜數
足名通此二說。

經言及諸寶樹下師子座上佛亦皆作禮者。問八方

各四百萬億那由他國土盡是佛。如何禮得遍耶。答
有二。一則隣次近處禮。遠處不禮。二則望座從頭至
未普禮。

經言遶三迊者。問為復遶多寶佛三迊。為復遶分身
三迊。答一則都遶多寶塔。及分身佛三迊。若爾即應
經劫方遍。二云。遶多寶塔三迊分身佛。取近處隨多
少禮。亦不妨。

言一讚長時等者。經言。是諸菩薩至半日者。

經言以諸菩薩種種讚法者。問此是佛讚法。如何言
菩薩讚法。答佛是所讚。菩薩能讚。隨讚人名菩薩讚
法。即容顏甚奇妙等。

言本論說此經等者。解經中如是時間。經五十小劫。
是時釋迦牟尼佛默然而坐。及諸四眾亦皆默然。五
十小劫受讚也。大論說。此經以晝夜月時年五種劫
也。或五十晝五十夜。五十時五十年。名晝夜。合數二
十五晝夜。晝或二十五。夜亦二十五日。成五十小劫。
化度云。取二十五日為五十小劫。為正也(上解受讚二之)。

言讚德逾等者。菩薩讚佛實經五十小劫。問何故經
爾許時。答讚德愈深。時長可悉。可悉者周悉義。佛德
廣大。五十小劫。讚嘆方周悉也。

言受讚神力亦等者。五十小劫坐。爾許時坐。受讚嘆。
亦是佛神力也。問佛坐五十小劫。何名神力。答經言。
及諸四眾亦皆默然五十小劫。四眾亦皆默五十小
劫。四眾五十小劫坐。實假佛神力也。能讚受讚時等

名受讚。神力亦等讚時。

言神力變其本心等者。時即實經五十小劫。佛神力
劫變時。會人能緣五十小劫。相分夫作半日解。名變
其本心也。問若如此但得名變心。變何名延促光景。
答牟云。經文只有促光景。疏文兼迦延字能讚人。雖
五十小劫。促彼五十之延切。今時會人謂如半日。即
是於彼延光景。作促光景也。

言眾生受法等者。第三解也。時亦不促。人心亦不移。
眾生愛法之極不倦時長。不覺五十小劫。佛神力加
被。謂如半日也。

言法食資持等者。問爭得不契食過得五十小劫。答
法食資持故。不假喫飯也。問經五十小劫。莫不折壽
耶。答。佛神力制御。故經多劫。年命不虧。虧減也。寒不
折壽出。寒來還依舊年歲。此法力住時也。維摩經言。
我有眾生樂久住等。

言眾人共見者。經言。爾時四眾亦以佛神力故。至虗
空。有說菩薩唯在此界。下方虗空中住。身形短小。復
重累而住。及至出來。事須身形長大。具諸相好。威儀
齊整。單行依次第。所以兼遍滿無量百千萬億國土
空也。凡夫四眾只見近不見遠。假佛神力普得見也。
又如軍在營占地少默閱出則多。亦如鳥集一樹。即
少飛翔。即遍滿虗空。

言行高等者。行高解上行。勝廣解無邊行。離惡解淨
行。進善解安立行。又解一行高。四安樂行行高。故名

上行。勝寬廣故。名無邊行。離十種惡緣及眾惡。故名
淨行。能進善故。名安立行。問何不立八人十。只舉四
人。答此是行前四安樂行。故言四人也。一名上行。正
身行三菩提之中身行最勝上故。二正語行。語菩提
談說百千教法。義理無邊。三業之中口業利益最大
故。名無邊行。三意離諸惡。故名淨行。四心修諸善。利
他功德日日增長。名安立行。菩薩之行無量無邊。舉
四行攝餘眾行。菩薩眾有塵沙。舉此四人。攝餘人也。
經言。是四菩薩於大眾中最為上首者。問前言一一
菩薩皆是大眾唱導之首。今言四个菩薩為首。何乃
相違。答前言上首者。六萬河沙菩薩。一一菩薩對自
六萬河沙弟子為上首。此四菩薩對六萬河沙和尚
之中。為上首也。

言三直省者。經言。在大眾前。各共合掌者。牟云。者同
也。同者相似義。即各各相似合掌也。

經言少病少惱。智度論云。隨世俗法有二種問訊。一
問心名少惱。二問身名少病。此乃問者之禮。佛實無
病也。

經言安樂行不者(平呼莖同)即四威儀中第一行也。住坐
臥不問。或可舉初攝後三也。若去呼者。即是因義。故
非果中法也。

言玉篇等者。即參問之詞。許者參問之言。

言執問通者。即將書狀問也。即傳語問也。今菩薩問
即是言語問也。


言世尊慰答有二初標者。經言。爾時世尊。於菩薩大
眾中而作是言。如是如是。印可也。汝等問我少病少
惱。我實無病惱。諸眾生等實易教化。三根聲聞實易
化度。實無疲勞。問火宅頌言。此諸子等。生育甚難。今
云何言易度。答彼約諸子昔日在宅。今約除故。外諸
餘菩薩下言除先修習學小乘者。下徵云。經言。所以
者何者。遇此惡時惡眾生。爭得易化。不生疲勞。

言三迂會亦從者。經言。除先修習學小乘者。至佛慧
者。此不定性聲聞也。

言初雖不從後亦從者。四十年前毀責聞名不從也。
後亦從者。約法華會上。亦從四十年前。不從除修習
學小乘者。即是約雖不從也。如是之人。我今亦令得
聞。是經入出慧名後亦從也。

言初二讚菩薩等者。頓悟漸悟小菩薩。後一說聲聞。
即是迂會聲聞。亦是聞經成漸悟。牟云。如次頌頓漸
二菩薩也。

言或初二說迂會者。即舍利弗等。百千萬億世世巳
曾從佛受化。退巳還發大乘心。成漸悟菩薩也。

言後一說趣寂者。問既是趣寂。如何言入佛慧。答但
是信解入。非是證解入也。由聞法華經不愚法故。信
有大乘也。路府云。經中除字錯。應作餘字也。小乘是
大乘之餘。牟云。疏既重科。經含兩勢。不可定非也。若
依初科。此是迂會漸悟者。可是餘字。聲聞是菩薩之
餘也。若後科。屬彼趣寂。即是除字。定性人無復可迴

心。不名先修習。即是所除趣寂聲聞也。

言第七四人隨喜等者。四人見世尊了。又說偈讚云。
世尊諸眾生等。易可化度頓漸菩薩。云能問諸佛甚
深智慧。抄云。合道能聞佛。與下句聞巳信行相承。行
字平呼。即是初周聞因果智。第二云。問字反正以下
句有聞字。意道三根聲聞請說法華即是聞智慧。上
根請法說。中根請喻說。下根請宿世因緣。[烈-列+(句*句)]名能問。
問菩薩不見三根聲聞請。爭知便說偈讚。答一則聖
心玄鑒。二則准理為聲聞說法。必須持請也。我等隨
喜一句屬能讚能菩薩。此上是菩薩讚佛。

言此初也者。一心念也。

經言爾時彌勒菩薩及八千恒河沙(至)如來者。路云。
千字剩。只今言八恒河沙。即是品初八恒河沙菩薩。
他方請持者。或有云。是文殊海會來者。非口所宣。或
云。分身侍者。若不爾者。烈名中無。又不見來處。准此
道理。八千恒河沙亦不妨。初說經菩薩少復漸漸來。
數有八千恒河沙。亦有何失。如下分別品中皆說小
千大千等世界微塵。豈將烈名中難耶。

言此初也者。一頌總申凝也。

經言時彌勒菩薩(至)兩足尊說者。菩薩欲決自所疑。
問彌勒如何有疑。答餘人實疑彌勒示相也。此彌勒
利益廣大。但有說經。眾人疑處。即出來問答了即去。
如序品中疑亦是示相也。

言此初有三等者。初二句來由。次五句讚德。後一句

來處也。

言叵思議者。叵不了義也。

言堅固者。信心不懷義。經言為從者。為字平訓言也。

言來數有三等者。長行有八頌中。亦爾初總。次七頌
別。後一頌結。且別中有八者。一初三頌一句明河沙。
分二。初二頌明六萬恒河沙。後一頌一句明五萬恒
河沙。且初六萬恒河沙弟子。六六三十六。三十六萬
河沙弟子。兼帖本師。六萬師徒共計四十二萬恒河
沙人也。次下五萬恒河沙菩薩。一一復將五萬恒河
沙弟子。

經言將五萬恒沙其數過於是者。如是將五萬恒沙
弟子來底。和尚倍前六萬河沙之師。即有十二萬河
沙之師。每五萬河沙弟子。計有六十萬河沙弟子。師
徒相計七十二河沙菩薩。所以經言。將五萬河沙。其
數過於是。

經言四萬及三萬二萬至一萬一千一百等。此上全
河沙也。二分河沙者。經言。乃至一河沙。半及三四分。
億萬分之一。此上三句是分恒河沙也。三那由他者。
經言。千萬那由他。萬億諸弟子。乃至於半億。其數復
過上。牟云。乃至於半億。疑此一句剩。長行所無故。長
行云。億萬眷屬。頌中云。萬億諸弟子。此上一頌那由
他也。四萬者。經言百萬至一萬。五千者。經言一千。六
百者。經言及一百。七十者。經言五十與一十。乃至三
二一。八單者。經言單巳無眷屬等。


言一頌結者。長行經言。如是等比無量無邊。筭數譬
喻不能知。今頌言。如是諸大眾等一行是。

言此化行等者。誰為其說法。教化而成就。從誰初發
心。稱揚何佛法。三性法六度法前。受持行誰經。華嚴
涅槃維摩法華。修習何佛道。毗婆尸俱那含。

言此不識者。示相不識也。問變土延賓。山河總盡。何
得見從地出來。答從瑠璃地中出來也。

言第三段申眾等者。從誰初發心。名本因緣。身皆金
色三十二相。名末因緣也。

言第四傍答者。經言。爾時諸佛各告侍者。至因是得
聞者。諸善男子。汝莫不解作容。勞煩主人。容聽主裁。
但知用耳。汝不聞釋迦侍者彌勒菩薩早巳問了。見
欲擬答去。細意聽取。我設與汝說事不隱。便緣在容。
次言阿氏者。上生疏說。慈氏本性頗羅墮。字阿氏多。
此言無能勝也。

言此長行等者。有說此一唱經文。若作非疏主顯揚。
何以辨其深旨。為欲顯下如來壽量。故於此處略示
三身。彼品廣明。此中懸指。大聖調伏。潛相發明。

言令心勇銳等者。解經中發堅固意。俱是令心勇猛
之義。即是被精進鎧。問如來夫彌勒起精進心。發堅
固意。有何所以。答只緣彌勒請說。涌出菩薩來由。兼
擬說三身壽量功德以義深遠。恐乍聞出。先以語誡。

言此說四力等者。一者慧力。如來今欲顯發諸佛智
慧。即慧力。即壽量品如來秘密法報二身智性智相。

總名智慧也。二神通力者。諸佛自在神通之力。即化
身也。此上二力。即是三身也。三奮迅力者。諸佛師子
奮迅之力。師子者無畏義。奮迅者頓義。師子若頓巽
毛。表決定所作。如來起奮迅之力。向下必說三身壽
量也。四威猛力者。諸佛威猛大勢之力。威猛摧破義。
擬摧破彌勒菩薩疑心。故現威猛大勢之力(上依經解下依
疏說)。

言或由智等者。疏主將奮迅兩字。配初。收智慧力。法
報二身智性智相也。

言由神通等者。疏主將威猛二字。配第二神通化身
也。四力之中。前二力是作用。恐人只識智慧神通二
力。不識後二奮迅威猛二力。所以將奮迅力配智慧
力。法身報身向上作用也。所以將威猛力配在神通
力。化身向上作用也。

言或智慧者。同前法報二身智性相(第二解)。

言下三佛化身等者。神通力奮迅力威猛力。總配化
身上三輪也。自在之力配神通。摧伏外道名輪。師子
奮迅之力決定所作名記心輪。摧破疑網名輪也。威
猛大勢配教誡輪。摧眾生惡。故名輪也。相云。自在力
身業。師子奮迅之力意業。威猛之力語業。

言初二頌勸勿生疑者。長行經言。汝等當共一心被
精進鎧。至大勢之力。今頌云。常精進一心二偈等。

言後二頌顯佛實語等者。章敬云。四頌分二。初二頌
述前被精進鎧發堅固意。堅固意者即信力故。後二

頌述前四力中。初頌述智慧力。後頌述餘三。

經言住於忍善中者。即忍善法勝解為性。此即信因。

言初告我化者。佛告彌勒。如是從地涌出者。總是我
化。如何不識是我弟子。問世尊向何處。何時化得。答
我只向此娑婆世界教化得。問莫是世尊過去久遠
巳來化得。答只是我今生成道巳後化得。此是生疑
處也。

經言我於是娑婆世界等者。此答前五問中。誰為其
說法。教化而成就。與從誰初發心。然此中經文甚密
佛言陳。雖為說化身。意許乃是報身。所化彌勒依言
陳。約化身為疑難。疏主於此不分別辨釋者。意生後
字慧解也。

言二解經等者。經言於諸經典等者。此答受持行誰
經。問疏科此品為能行安樂行。持法華經之人。又釋
迦言。我自有爾許多菩薩。持法華經。今此正答中。何
故言於諸經典耶。答諸經者不是華嚴涅槃等經。亦
只是法華經教理行果。總得名諸經典。四法不一。故
名諸也。下頌云。常勤求智慧。即開示悟。智性智相也。
說種種妙法者。即教理行果也。然此言諸。即是一乘
教理行果。並是教下所詮道理也。

言此有四一樂靜等者。經言。阿逸多等。不樂在眾者。
此答稱揚何佛法。問既不樂在眾。如何多有所說。答
不樂多處轉。則免人迷。應言不樂在人眾。不樂多有。
所以向下方靜處住也。


經言亦不依止人天而住者。問分段變易。皆是依人
天住。如何言不依止人天而住。答約所依土。是如來
無漏所變。有妙淨土。出過三界。名不依止也。

經言常樂深智者。根本智證如故深。後得智達。

言後一頌精進者。經言如是諸子等。學習我道法者。
此答前修習何佛道。憒(古內反心亂也交也)憒字繢音同(乎內反)。

言初一頌半住處深智者。經言說種種妙法者。此答
前稱揚何佛法也。即一乘教理行果。名種種妙法。

言結成我化等者。世尊言陳之中。說現在伽耶城。意
許之中。說無量劫前伽耶城處所。彌勒只知言陳。不
知意許。將謂世尊說現在伽耶城。有抄說。伽耶城雖
經劫壞。名字常存。與恒河一種。此亦不然。但是說伽
耶城處為正。往昔未必有設。說有未必名伽耶。如言
常在靈鷲山。非淨土中有靈山故。但是淨土向其靈
山處。所以說在靈山也。

言結勸生信者。既言久遠。非即此生。故勸生信也。

言伽耶是佛生處等者。路云。舍婆提城是大都城。此
伽耶城是小都城。總屬此迦維羅衛國。准疏。摩羯陀
國。亦中天竺。與此憍薩羅別。准西域記。劫比羅伐窣
堵國。即舊名迦維羅衛。國此中但有菩薩。降神母胎處。
不言有伽耶城。及論都城大小。然於摩竭陀國。戒賢
論師伽藍。西南行四五里。渡尼連河。至伽耶。其險固。
少居人。唯婆羅門千餘家矣。本仙人祖胤也。城西南
行五六里。至伽耶山。谿谷杳冥。峯巖危險。印度國俗

稱曰靈山。山東南是伽耶那提二迦葉。昔事火處。從
此東度大河。至鉢羅及菩提山。此云前正覺山。山面
南十四五里。有畢鉢羅樹。昔佛在世。高數百尺。屢經
剪伐。由高四五丈。佛坐此下。成等正覺。因號妙菩提
樹。准此與疏不同。未詳所以。

言俱在中天竺者。問何不遠。答菩提樹去伽耶城西
南二十餘里。俱中天竺。故知不遠。順經文此解正。

經言於釋氏宮者。指佛生處也。

言於此義中略有等者。且第一諸經不正義。言十九
出家。三十成道。又智度論。佛臨涅槃告須䟦陀羅言。
我年十九出家。成道五十歲。共計六十九。此解佛不
滿八十。便入涅槃。章敬云。智度論文。隨小乘。不正說
也。

言本起因果經等者。疏主和會智度論等文。智論文
錯。遺却十一年。只說出家巳前年歲。及成道巳後年
歲。計六十九也。遺却出家巳後成道巳前。五年修樂
行。六年苦行。計十一年。帖六十九年成八十。佛實年
八十矣。

言此有解云等者。正是疏主和會中初標也。

言智度論用者。釋也。用十九出家義。并五年事仙人
行樂行。六年行苦行義。計成三十成道。今言成道巳
來始過四十餘年。即纔年七十矣。即法華會後更經
十年。至涅槃會也。取成道年。兼帖成道後四十年。共
有四十一年。故言四十餘年(上依智論了)。


言二者亦有諸部等者。申正義也。

言佛欲出家等者。六年成道。羅睺始生。却算出家。帖
二十九。故知成道三十五年也。名言十九出家。更帖
六年。即二十五成道。便違聖說。

言不說十一年者。名十一年在胎。可說帖十九為三
十成道。今既不爾。故十九非也。

言六年之內等者。彼部問云。若言二十九出家六年
行苦行。即菩薩於何時中修樂行。更添樂行即非是
三十五也。答疏言六年之內等。

言菩提留支等者。引何經請撿也。

言金光明等者。經言妙幢疑云。釋迦如來壽命短促。
唯八十年。

言第二舉喻等者。經言。譬如有人。色美髮黑等者。問
但言是子即得。何要子却胎是父耶。答若直二十五
人指百歲人。言是我子大易。事須得百歲人却招承
言實我父。此事方難。有人者況佛也。色美者。佛具相
好莊嚴也。髮黑者不老義。

言設年八十等者。如今法華會上。實年七十五無老
相。設到八十。涅槃會上亦無老相。

言好巡者常少義。舊處者不老義也。

言年二十五者。表佛超出生死。示居二十五有之上
也。

言菩薩七德甚大者。問前彌勒言不識一人。寧知具
於七德。答前約示相。此約實知。道滿當生知亦何。或

彌勒比彼根地人上故。

言信隨宜說者。經有三節。疏亦有三。然經第二佛所
出言。未曾虗妄。是疏第三第四不謬。却將三為二也。

言四無謬者。攝云。佛不妄說四事。名四無謬。一如來
不妄說佛菩提。二不妄說小乘。三不妄說大乘法。四
不妄說過去未來現在授記也。所以經言。如來是真
語者。實語者。如語者。不異語者。

言此初有三者。長行云。舉事難中有二。初舉成道處
所年歲。後正申難。申難中初申三事。後結難信。三事
者。一時少事大。經言。世尊云何於此少時。大作佛事。
二時促眾多。世尊。此大菩薩眾。假使有人。於千萬億
劫數不能盡。不得其邊。三時短德勝。斯等久遠巳來。
於無量無邊諸佛所。植諸善根。成就菩薩道。常修梵
行。今此頌中初頌。頌前成道處所。長行經言。即白佛
言。世尊。如來為太子時。出於釋宮。去伽耶城不遠。坐
於道場。得成阿耨菩提。從是巳來。始過四十餘年。今
頌云。佛昔從釋種一頌述也。

言三頌菩薩德等者。述前三事中時促眾多。經云。世
尊。此大菩薩眾。假使有人。於千萬億劫。數不能盡。不
得其邊。今頌云。此諸佛子等三頌也。

經言不染世間法等者。世間法如水。菩薩如蓮華。蓮
華水不露。菩薩世間染不得。或云。如蓮根在泥中。芬
芳水上發。菩薩本居下方界。涌出似華開。此解非也。
但取無染義也。


言此頌喻者。長行經言。譬如有人色美髮黑。年二十
五。指百歲人。言是我子。其百歲人亦指年少。言是我
父。生育我等。是事難信。今頌云。譬如少壯人二頌等
是。

言此與長行互相等者。長行經文。唯說父色美髮黑。
影取子亦髮白面皺。偈中唯言。子髮白面皺。影取父
亦色美髮黑。疏解常少不老義。

言巡舊者。解髮黑也。

言久修者。解髮白也。

言猶缺者。解面皺也。

言三頌讚菩薩有十德者。一志固無怯弱。二無量劫
行道。三巧於難問答。四其心無所畏。五忍辱。六心決
定。七端正有威德。八十方佛所讚。九善能分別說。十
常好在禪定。與前七德。有無不同也。

言初半頌自無疑者。長行經言。我等雖復信佛隨宜
所說。佛所出言未曾虗妄。佛所知者皆悉通達。今頌
云。我等從佛聞。於此事無疑。

言次半頌他有惑者。長行經言。唯然世尊。願為解說。
除我等疑。及未來世諸善男子。聞此事巳。亦不生疑。
今頌云。願佛為未來。演說令開解。

言次一頌疑者失者。長行經云。然諸新發意菩薩於
佛滅後。若聞是語。或不信受。而起破法罪業因緣。今
頌言。若有於此經一頌是。

○自下釋如來壽量品。


言一者七品等者。初之一品所行行。即安樂行品。餘
之六品明能學行人中。分二。初涌出品。菩薩生疑。此
壽量品因釋前疑。分別功德品展轉生起。今是因釋
前疑。故有壽量品來也。

言化佛近成等者。前疑佛成道近化眾多者。約化身
說。若約法身理。本無起滅。報身久證。何妨化眾多耶。
為破菩薩疑心。說三身久遠。故有壽量品來。

言二者十九品為正宗等者。十二品明一乘境。兩品
明一乘行。此下五品明一乘果。果中分二。初二品明
巳滿果。後三品明未滿果。得果功德名巳滿果。得因
中功德名未滿果。此壽量品正明巳滿果。分別功德
二品。因聞巳滿之功德果報。十一位得證。一位發心。
巳滿之家果。亦向巳滿中收。

言三者論說等者。初標文也。

言於第一乘等者。論六釋也。於第一者。乘即是大乘
妙法蓮華經也。集者修也。不修善根而不取第一。便
是成於此人起顛倒增上慢之所以。諸抄皆說今昔
二時皆不集故。不修大乘。名不集功德。此等眾生一
即身中本來有四智菩提心種。二乃過去十六王子
時聞法華經。重得大乘菩提心種。自後直至今生巳
前前世中更不曾修行大乘。名不集功德。此等眾生。
過去世中。見佛出世間。則起慢心。見佛入滅。則生戀
慕。佛若在世。雖然逢佛。不肯修行。經云。時諸子等。於
火宅內。樂著嬉戲。不覺不知。不驚不畏。亦不生猒。於

此三界火宅。但東西走戲視父而巳。二者約今生。法
華會上未迴向心前。大乘根未熟故。於第一乘而迴
心。為對治此。說醫師喻。然後唱滅。問今此七喻正明
聲聞三根。汝等所行是菩薩道。豈得言今者昔二時
悉皆不集。答論約未會行前。作如是說。七喻乃迴心
巳去。經依後說。論約先論故也。

言論又云等者。根未熟者。即大乘根未熟也。為令熟
故者。而說小乘也。向下和藥與服。盡是小乘。與說小
乘。退性之人。事須先而說小乘故。交入大乘。令熟大
乘根故。示現涅槃量。望佛身亦無入滅。既有唱滅。說
有年限。名涅槃量。

言現在未集等者。三疏主解也。現在未發大乘心。名
未集善根。亦名根未熟。經云。諸子飲毒。或失本心。或
不失者。

言令集諸善根者。與說二乘法。交希取第一乘。第一
乘即大乘妙法蓮華經也。經言。是好良藥。今留在此。
汝可取服。勿憂不差等。

言示現佛入涅槃者。經云。遣使還告。汝父巳死等。

言分限名量者。法報二身亦無限量。今約一期化相
身上。立分限故。

言令集善根等。經云。乃知此藥色香味美。即取服之。
病盡除愈。

言四者論云八等者。第四以十無上為來意。八者即
是十無上中。第八無上也。菩提無上。即三佛菩提法

報化。此三皆無上也。問報化有其智二種名菩提。法
身唯現體非智。不是於菩提。答說智及智處。俱名為
般若。菩提菩提斷。皆名為菩提。菩提之斷。皆名菩提
也。

言三身在此者。疏主釋。非論文也。

言此為文殘者。三佛菩提在品初。醫師喻在品最後。
菩提無上是醫師喻家殘。經云。文各別故。故七喻之
中。唯說後文醫師。不說初文三佛菩提。故名文殘。

言五者第九示現等者。此品兩遍說醫師。初說者。是
七喻中為破病。故說醫師。後說者。十無上中第九涅
槃無上說醫師者。顯涅槃無上現有滅而不滅。不同
二乘一滅永滅。故名無上。

言此乃七喻義殘者。是他醫師喻家殘義。經文屬他
醫師喻。但說涅槃。對治根未熟者。令其成熟。便是醫
師喻家事了。於中向下。顯得一分無上義。不同二乘
一滅永滅。故言無上是義殘也。

言釋名者。祥云。此品文約義豐。意深智遠。名能解其
義趣。生無盡之慧。長無邊之福。亦滅無量重罪。昔有
數人。其乘船遭風。餘伴悉皆溺死。唯有一人。憑總獨
齊。夜夢云。汝得脫者。昔曾聽法華經壽量品故也。分
別品云。說此壽量品時。十二種利益。八種瑞相。餘經
明得道。未有如斯之感。講者留意。尋其旨歸也。晉本
言。如來現壽品。言三種佛身教體等。凡夫以第八識
功能及菩提種為體。佛以第八識及大圓鏡智種子

為體也。法身無齊限。報身有始無終。為齊限。化身有
始有終。為齊限也。

言任法性等者。問報化可爾。法身如何說壽量。答法
身壽量任法性。即無所從來。亦無不去。故名如來。

言隨願緣者。化盡眾生界。眾生界不盡。願力無萎歇
故。壽量不盡。經云。我本行菩薩道時。所成壽命今猶未
盡。復倍上數。化身壽應群根。有眾生處。則有化身也。

言受自體者。三身各受自體結也。

言因三身之壽等者。因前菩薩生疑。疑佛成道日進。
化得爾許多菩薩。為答彼疑。說三身壽量。報身壽量
劫數無窮。法身亦爾。因聞說我說然燈佛等。又復言
其入於涅槃。或說巳身。或說他身。有來有去。皆為眾
生。後方說醫師喻故。今取初為品名。不取後也。

言又難等者。俱是取疏主科。以八品為正宗。對十九
品名初。故言依初科為難也。若取後科。此品猶在正
宗。則無妨難也。意言此品說七喻。何不同正宗中取。
答疏云。先陳壽量。對後醫師喻。此入品先說。故言先
陳。先陳有二意。一者。先陳說菩提無上。二陳根本未
熟。說醫師喻。即雙將二文難。何非正宗。應於壽量。下
加一及字好。意說醫師喻。除七慢中第七不集功德
人。何非正宗。二者。此喻正破病。何不正宗收也。

言答當機應時等者。即指三根聲聞也。一乘正逗彼
故。故說八品為正宗。此品示滅後化。此指涅槃會上
有一類人。聞說涅槃。心遂惺悟等。望今法華會。名為

後也。又根未熟所現名根熟。後授化者。正說法華。故
正宗收。滅後根熟者。非正宗說。為流通攝也。問解珠
既是會中之事。何非正宗。答不然。不以但破病。故即
為正宗。若言破病。即下正說醫師之時。亦有破病也。

但以所況之事。說於涅槃。在此會後。故非正宗。正說
一乘。并為授記三根。方為正宗也。八品巳下二文既
闕。故不為難也。

言不爾中等者。既以說一乘菩薩授記。為宗記故。引
此文成立八品。為正宗。不可為難也。

言此初也者。釋迦三勅。經言。汝等當信解如來誠諦
等者。誠由真也。諦由實也。三告者。表向下擬說三身
功德。故三告也。

言三身妙體等者。問何不四告。事須三告耶。答疏言
三身妙等。窮者至極也。事將周足。故三告也。

言上智者。即彌勒也。

言下愚者。即二乘凡夫也。

言恐彼等者。疏主三告意有三。第一恐乍聞心疑口
謗。菩薩心疑口謗。下愚凡夫因法而有毀偈。故第一
告也。第二恐聞巳設使不疑。即心有散亂。不能專注。
所以第二告也。第三設心專注。恐根鈍者領解不得。
所以第三告也。

言玄宗者。理也。

言此彌勒四請等者。緣前來佛三告。不可還以三請。
以表殷重。故加至四。四表三身中各有四德。即常樂

我淨。問經中不言四請。何故疏科四請。答經文略故。
如是三白巳三請也。復言唯願說。即是第四請也。又
言知諸菩薩三請不止。即是四請也。又言而告之言。
汝等諦聽如來秘密等。亦得成四告。疏中不說也。

言正告初長行分二等者。疏家文略。只合道。長行有
二。初長行。後頌說。疏家不能一一具引。故言初長行。
從流通分經文巳後。盡是此勢也。

言三請者從初也者。前唱之中有三請意說了。後唱
之中有三請字。指初唱巳解。故云從初也。

言秘密者。唯佛自知。餘人不知。故言秘密。若准下疏
解佛所藏護各秘。即自性身。唯是摩訶般若內所證
故。名所藏護也。

言神通等者。此處解與前前後別。此約現化身。便是
神通也。

言佛所藏護者義深等者。解深密義。云之言境。即自
報身佛。佛自相見。他受用身。九地不見十地等。是密
難解之義。以不見故。故言難解也。

言又對法等說者。簡要云。意說於大乘方廣教中所
有佛之秘密。皆依對治也。四種秘密而得決了。無不
解也。

言一令入秘等者。如來未出世時。外道勸一切眾生
計執有我。佛出世了。為破我故。說三科法是。有人問。
何不總破却。答若也總破。恐生怖畏。故不總斷。問說
有何名密。答有者有依圓。不有遍計。今總言有。即是

密也。為聲聞說也。薀等餘四薀也。即是為八聲聞。說
第一時有教也。然此法體。但有從緣所生之法。非有
似有。似有若言實有。此理不然。今總想言有故。成秘
密之法。非有似有。故非有自然有。似有從緣之有。若
准疏意。非一切遍計所執法。是有而有。但是引彼一
類之人。令悟無我。而入聖教。破外道執。有實我也。

言二相秘密等者。第二時說空。破法體性。相者性也。
三性法上皆有所執之相。據實。依圓是有。遍計是無。
今者一向說無性無生無滅。義不了故。故名秘密。

言三對除秘密等者。言且除者。意言若輕佛法等。障
最上乘。故說大乘除彼八障。障不唯八。故言且也。

言一除輕佛者。謂有人見佛六年苦行。便證菩提。成
道日近。生輕慢心。為對治此人。便說無量百千劫前
毗婆尸佛即我身也。問一切眾生各自修行作佛。是
總是一今佛耶。答其實各別。此約平等意趣說。一切
佛法身同故。又云。此有二說。一真如法身同。二五法
法身同故。此意本約法身無別。言我即是彼。意取之
中。似取我即是彼。違破慢仰。攝他身故。成秘密也。

言除輕法者。謂眾生轉讀釋典麤淺義。便輕賤。我總
解了。佛法不難。為除此故。於大乘中。與說於無量恒
河沙佛所修大乘行。方能信解也。問何名秘密。答有
二種。一者。信解凡夫之人。總解大乘義。二者。證解初
地菩薩。方能證解。以供養恒河佛故。今將此證解。向
信解向上說。故名秘密也。


言三除懈怠等者。云攝論云。謂有有情。雖巳發心。謂
行難修。心生懈怠。謂對治此。於大乘中。說願生極樂
世界。及稱無垢月光佛名。決定當得菩提。今約稱名
發願。是當得因。其實修方得。意實未得。言中似得。懈
怠之人。遂能慕道。故名秘密。別時意趣也。

言四除少善等者。論云。謂有眾生。修行少修。學得少
法。便生滿足心。為治此故。於一善根。或毀或讚。或讚
多聞。多聞能得樂。多聞得涅槃。多聞無義。有時毀多
聞。譬如貧窮人。日夜數他寶。自無半錢分。乃至諸行
皆爾。意令眾生不執一法法。據實善根不可毀。今綺
互毀讚。故是秘密也。即意樂趣也。

言五除貪行等者。論云。為有眾生。貪此穢土五塵境
界。不肯修行。為說淨土之中七寶莊嚴。破此人間欲
塵障故。於大乘說諸佛國土極樂。而令趣求。問此之
對治何名秘密。答彼論無解。意者理實淨土修諸善
業。與無貪俱。方可得故。今稱讚佛土。令彼貪故。言秘
密也。

言六除慢行等者。彼云。謂有眾生。恃巳高貴。見佛居
穢土。身為太子。納妻生子。成佛巳後。身長丈六。身命
短促。便於此佛身。而起於起慢。便與說佛眼如四大
海水。毫相繞如五須彌山。問此何名密。答本約眾生
宜見。淨穢短長不同。今假此諸佛增勝之事。破彼慢
心。故名秘密。

言七除惡作等者。謂有有情輕佛法僧。悔修善事。猒

惡所作。一生布施。臨老悔。便為說佛法不思議。毀罵
尚自生天。況殷重恭敬。汝見常不輕菩薩。四眾以杖
木瓦石打常不輕菩薩。後遇常不輕教化。得菩提生
天。是前前世持八戒。言毀謗得生天者。將往昔八戒
因。向今日毀謗惡因上說。故名密也。意言說有有情
於佛法有行不饒益者。由境力勝著之時。而生善趣。
今約不饒益為因。故是秘密也。

言八除不定性障者。據實定有五乘各自有別。今言
唯一無二。故是秘密。又復聲聞中有作佛者。有不作
者。為令不入無餘涅槃故。總言作佛。此是秘密也。攝
問云。前之四障即四意趣。與此何別。答二說。一云。意
趣約能說之人。意趣不周。秘密約所說之事難解。二
云。謂能化者。遠方便中先須觀他。一心化根宜。宜以
佛法而攝受。故名意趣。後親對根。善巧方便。說法曲
情。名為秘密。議曰。廣略不同。實亦無別。然一八障中。
第一第二合解。與莊嚴不同者。恐是後人寫疏錯也。
意言合解雖即不同。頭數八義。即(上八段不周之對治秘密了)。

言轉變秘密等者。攝問何名轉變。復稱秘密。答文與
義異。名為轉變。義旨難解。名為秘密。言雖在即。意為
別時。言中雖說東。意中元來在西也。偈云覺不堅名
堅者。覺謂覺察。能緣心也。境有兩種。一定境。二散境。
定境中有堅不堅。散境之中有堅不堅。問何名定中
堅不堅。答第一定心適悅柔和名不堅。堅者堅固。柔
和之法。何名堅耶。二者。能依此定。起堅固慧。堅固慧

專注一境。名之為堅。能知此不堅之法。即名堅也。故
言覺不堅名堅。堅者堅固也。第二散境。緣境猛利。令
心剛強。名為堅也。不中守一境馳流散。非真實故。名
為不堅。問何名秘密耶。答若望大家世人所知共傳
者。是散之中堅不堅法。定心上堅法。大家不知有。唯
善解法者。方知有故。今日將大家所知散心之上堅
不堅法。名字詮彼定心上堅不堅法。世間人聞說。將
謂如來說散心。散心之上堅法。如來本意說定心中
堅不堅。故名密也。

言善住於顛倒等者。執有此為常樂我淨。名為顛倒。
善能於此顛倒之中。了知無彼常樂我淨。名為善住。
意令修行者。觀心覺察。此四住中名善住於顛倒。准
此聖教說。交令遠離觀察。名為善住。文與義異。名轉
變。意旨難會。故名秘密。

言極煩惱所惱者。菩薩摩訶薩與精進相應。三大劫
捨頭目髓腦難辛苦。名極煩惱也。所惱者。煩謂辛苦
疲倦也。惱由亂也。故言煩惱所惱也。又悲增菩薩留
惑助受生。隨形六道。亦名極煩惱也。

言得最上菩提者。由前三句為因。得最上乘為果故。

言如是等者。金云。殺害於父母。王及二多聞。誅國及
隨行。是行說清淨。解云。貪愛為母。業為父。識為王。惑
見二取名多聞。六根名國。六境名隨行。

言此中秘密等者。屬當經也。即是疏引第三對治秘
密中。第一輕佛。第五貪行。第六慢行等障。所以說他

佛身。以為身體也。

言如下經言等者。引證也。

言顯報化等者。意說限身壽命。常住化身。現有起滅。
起滅之中明涅槃無上。今此涅槃無上。便是顯得報
化二身差別之相也。

言示現三佛菩提等者。一應化菩提。即是他受用佛
也。經言。一切世間天人阿修羅。皆謂今釋迦牟尼佛。
出釋氏宮。去伽耶城不遠。坐於道場等。

言二者報佛菩提等者。經言。然善男子。我實成佛巳
來。無量無邊百千萬億那由他阿僧祇。三千大千世
界。假使有人抹為微塵等。

言得常涅槃者。意取得常涅槃之能證智。即是報身
智。不爾與下法佛菩提無別也。

言三者法佛者。論云。常恒清淨也。

言此依初菩提無上等者。此即生下三身之義。欲辨
其三身。故此生也。意言此依初無上中。說有三身也。

言或總名一佛寶者。章敬云。覺性覺相覺用三種。同
覺滿三身。合名佛寶也。

言或分別者。牟云。別字(彼列反)。

言一生身二法身等者。法身實報。皆名法身。法身與
無為萬德為依止。名法身。又報身與有為萬德為依
止。名法身。法身以無為法為體性。報身以有為法為
體性。總名法身。他受用及化身。俱名生身。隨眾生所
宜。數現生故。他受用應十地菩薩現生。化身應二乘

凡夫現生。

言又般若論等者。一真佛。法身自受用身。名真佛。二
非真佛。他受用及化身。名非真佛。初是法身自受用
也。後二身即他受用化身也。

言即此所說者。即法華經三佛也。

言或說四種等者。大慧菩薩百八問中。有此四問。云
何為化佛。云何為報佛。云何如如佛。云何智慧佛。初
一是化佛。即他化佛中二是。功德佛得福也。智慧佛
得慧也。福慧俱是自受用身也。後一是法身佛。總中
二為報者。不定功德智慧。皆有真實影像。互配他自
身也。

言金光明等者。一化非應佛。為現龍鬼等身。不作佛
形像。名隨類化身佛。不名應身佛也。有人問云。既不
作佛身。何名化佛。答今約能化說。所化亦名化佛。二
應佛非化佛者。緣此四句中。不攝著他受用身。有抄
喚此第二句。作他受用身。即違疏意。配此是前大化
身。應四加行位菩薩所見名應身。何以名非化。以彼
從定所起故。若是受胎生現趣身屬五趣攝。即名化
佛也。三亦應亦化者。即八相成道丈六之身名應佛。
屬胎生身。現人同類。故名化也。四非應非化者。法身
自受用也。

言一無著佛者。謂丈六化身離現欲染。故名無著。

言二願佛者。由因中發願度眾生盡。盡我則入涅槃。
願自出生死。願度眾生出死故。今酬彼願。名誓願佛。


言三業報者。業是因。報是果。故名業報佛。

言信成就者。而無漏為因。信為偏勝。同萬行總修。方
得成佛。何唯說信。答無漏法中。信為最勝。故偏說也。
因中行二利。得果酬因。名異熟。

言四持佛者。即縷素像等舍利住持。

言五涅槃佛者。彼名變化佛。即雙林入滅也。

言六法界佛者。即真如法身也。

言七心佛者。第八識無漏之心。異世間故。能起功德
故。言心佛也。

言八三昧佛者。大定之力。能成就無量功德故。問七
八何別。答前約正行。後約助行。

言九性佛者。即法身善決定故。諸抄云。是見道前本
性種性。便喚作自受用身佛。從本性種三劫修(此說非)。
問此第九與第六何別。答第六法身。與一切萬法為
體性。此第九與三身為依正體性。故別也。

言十如意佛者。即他受用身。隨十地菩薩。意樂現身
有異。名隨意樂佛也。

言前五世俗佛等者。且約麤相配。若子細論之。一二
四五化身。六九法身。三七八自受用身。第十地受用
身。故言隨其所應三身所攝也。

言勘無垢等者。即是見阿閦佛品也。

言楞伽經言大慧等者。明三身說法異也。因前來辨
身差別文便故。便論三身說法也。且法身說者。楞伽
經言。大慧一法佛說法離攀緣。皆約本智。證如說故。

問法身如來無說法相。如何言說法。答令生解名說
法。牟云。法身真理。同時能證大圓鏡智。根本智是主。
相應二十二法是眷屬。心王心所六十六法。並名聽
人法身。令彼一聚之法。生一味清淨平等之解。為說法也。

言離攀緣等者。離諸妄想名離攀緣。無分別故。離能
觀所觀。不帶名言故。離所作量。量即相也。

言報佛身等者。說一切法自相共相。火以暖為自相。
水以濕為自相。自相簡他相。二者共相。即是疏中同
相。即是生住異滅苦空無常無我名共相。一切有為
法中皆有生住異滅故。化度攝云。苦與一切有漏法
為共相。有漏皆苦故。無常與一切有為為共相。一切
有為皆無常故。空無我普與一切法為共相。一切法
中皆空無我故。

言因自心現等者。因自心現現行也。熏習相故種子。
即此現行與種子為因。生起一切自相共相。自心變
現熏成種子。名習氣因也。

言亦說譬如等者。依草木瓦石作種種。約化起一切
眾生若干形色種種妄想。以況眾生。依緣起法。起種
種妄想。彼諸幻識喻依他。愚執人執喻遍計。亦無真
實如彼。約幻師所起妄想。亦無真實也。有云。即付真
如凝然一體名自相。遍諸有為共相。此說圓成實性。
因自心理等說依他性。譬如幻等說遍計性。

言報佛說法者。攝云。報佛即他受用。報佛非自受。自
受不說法故。


言大慧化佛者。化身佛說六度三科法也。

言般若云應化者。會應化不說法。顯是非真說法人。
不是總不說也。

言別義如等者。如佛地論唯識法菀章七分別惑十
二門分別廣說。

言法報二身者。路云他報。對化名真也。

言明三乘所不知真身者。即是正答前疑。若論正答。
只是自受用身也。法身不是正要。只緣得報身時。因
證法身。法身報身能證所不相捨離。所以向下正說
報身因。便密說法身也。

言此初也者。三乘所不知中。初標成道久也。經言。然。

善男子。我實成佛。至他劫者。若准化身。即化不得我
有實報身。何妨化得爾許多菩薩。若更約法身。修顯
本無。無生滅化。爾許何失。這此中雖標等者。此一唱
是標文。後唱巳下便是釋文。意道後唱釋文之中。說
報根身處。亦密說法身。成前唱標中說報身處。亦說
法身。將釋文例。前標文意相承也。

言初舉喻者。經言。譬如五百千萬至知其數否者。意
言假使有人。將巳上世界。總末為塵。過於東方五百
千萬億那由他阿僧祇。唯取最後世界。下一塵。攝向
不著塵世界下。前微塵數盡。將所著塵塵世界及不
著者。盡末為塵。佛問言此微塵知其數否。

言由證此故者。法身也。成道實久者。報身也。由先證
法身。成得報身。便能應總權現。所以說報身處兼說

法身也。

言此彌勒等答有三等者。經言。彌勒菩薩等俱白佛
言。至無邊者。以無漏智者。後得智也。經云。於是事中。
亦所不達者。於如來所證法上。實智不盡也。

言初標告者。經言。爾時佛告。至汝等者。今當分明宣
語汝等。不是密意說也。

言後釋劫多者。經言。是諸世界。若著微塵。及不著者。
盡抹為塵。一塵一劫者。紀國云。什公經本無一塵一
劫語宗也。有僧感夢。今置之。明過去時長。將塵以數
劫。問何故釋迦發心既落大通之後。云何成道乃超
大通之前。答論其因報之體。一得永定故。說自受用
身。成道不妨遠於大通。以破他疑。他化從緣。緣則有
無不定。宜唱新成引物。故說發心成道在大通佛後。
約他受用身說。不妨在大通佛後。

言恒所住處也者。問既報身成道實久。爾許時向何
處居住。答經言自從是來我常在娑婆等。

言自受用身等者。唯佛則知。餘人不知也。

言仍隨少情者。問今者欲令眾生見法身報身體。如
何得見。答疏言。仍隨少情。以釋自體等。菩薩二乘凡
夫名小情。隨彼小乘。舉化身用。顯法身報身體。有用
之處則有體。有體之處則有用也。舉用顯之也。

言云別所在等者。說有國土住處。名所在也。

言亦如虗空廣遍等者。意言無礙之處顯得虗空。據
實。虗空有礙處亦通。將離障處。顯得虗空。影取不離

障虗空亦有。虗室喻如起用之處。顯法報二身。影取
不起用處。亦有法報二身也。如經言。在此娑婆等穢
土。起化身用。亦等餘處等。淨土之中。起他受用身用也。

言又說導利十地等者。解經中說言。亦於餘處百千
等。淨土中起用也。牟云。舉他所知。即指彌勒等十地
菩薩所知。且說他受用身成道久遠。顯自受用身住
處也。又云。疏主第二解將前塵劫為第九第十地他
受用佛壽量。且隨菩薩所知。說前塵數。若論實報。兼
不可說(前解為正)。

言他眾有疑云等者。問云世尊既言常在此娑婆世
界。中間毗婆尸佛俱那含俱留孫等名字各別。此是
誰耶。答疏言。今標釋云等。只緣然燈佛等。即我身改
名。據名字雖別。其體無二。所以經云。諸善男子於是
中間我說。至分別也。

言由諸眾生等者。別釋難中。初明所由所也。問既然
灯佛等即是我身。何不前佛後佛總名釋迦。答眾生
宜見。不同現種種身種種名字等。為觀根性利鈍。所
以現種種身也。

言此顯差別等者。經言。隨其所應至心者。年紀大小
者。牟云。十二年為一記。

言此為成道者。解經隨所應度等。并現涅槃者。解經
亦復現言當入涅槃。說近說遠或大或小或入涅槃。
不同。皆是方便也。

言只如澄空等者。澄空即虗空也。壁彩嘆月也。洞者

通徹也。皎者皎潔也。無涯者無邊際也。任水旋光者。
水中月光也。凡珍寶有光者。名旋光。暉華有極。有極
對前無涯也。暉華月光彩也。若望月光無涯。隨水大
小。所以暉華有極也。澄空況法身。壁彩喻自受用身。
經云。菩薩清涼月。遊於畢竟空。眾生心水淨。菩薩影
現中。似扶此說。任水旋光。暉華有極。旋光與暉華喻
他化身。水清況眾生根熟發心。水濁喻根生不信。水
清月現。佛出世。水濁月沈佛入涅槃也。

言全破器現不同等者。菩薩利根如全器。二乘凡夫
根鈍如破器。全器中見因圓。如利根見佛大身。破器
中見月缺。如鈍根見小化。菩薩利根見報身分明。二
乘凡夫鈍根見佛身暗也。疏中初二句明法身報身。
次二句他化身。後四句眾生根也。

言此文二釋等者。化現之中有二。一者不癈。癈者妨
廢也。釋迦成道實久。化現新成。前來塵劫不妨是釋
迦成道實久。於中數現八相成道佛。為物新成。新成
化身。為眾生也。二者。四意趣中。何妨平等意趣。法身
平等故。利指他佛久遠成道者。認為我身。一約真如
法力同。二約五法法身同故。四秘密中對法秘密。除
輕佛障。疑六年苦行。非一切智人。與說報身成道塵
劫。又除輕法障者。見說麤文淺義。與說無法可說。是
名說法。若慢佛丈六身王宮生功德少。與說阿彌陀
佛。目如四大海水。毫相如五須彌山。爾許大身量。即
是我身也。或有增勝說。報身報土亦增亦勝也。


言不爾燃灯佛前誰等者。意道燃燈不是釋迦。釋迦
不是燃灯。所以燃灯與釋迦授記。自他差別也。今經
中言。如是皆以方便分別。燃灯佛釋迦佛。總是一佛
者。約法身理同平等意趣。一切佛總是釋迦。何故燃
灯佛前。更與釋迦授記。甚是相違。若依平等意趣言
之。則無妨難。

言此亦化現等。却取初解云。此亦化現。何所相違。兼
燃灯佛。及所授記菩薩。總是化現。何所相違也。

言此結釋也等者。總結菩提無上也。結前也。報化身
起滅之所以也。

言密說法身等者。若論正要。破菩薩疑。只合自受用
身。不要法身。緣自受用身。事須因法身成。所以說報
身處。因便說法身。法身所以者。名密說有報身處。即
有法身不相捨離。由證此故。說法身也。成道實久。自
受用報身也。應物權現。他化身也。

言據實真理本無等。若望自受用身證理時。真理向
上實無現身等事。何故言成。或說巳身或說他身等
耶。答據實無也。如來所演經典。皆為度脫眾生。所以
說有巳身他身也。

言說巳身等者。金光明經說。我昔曾為薩埵王子。捨
身飼虎也。

言說他身等者。報恩經說。彌勒為一切智光仙人。乃
往過去無量無邊阿僧祇劫。時有世界。名勝華敷。佛
號彌勒。恒以慈心四無量法。教化一切也。說慈心三

昧經。聞者成佛。時有大婆羅門。名一切智光。有六十
四能。聞佛說法。即生誰難。不能退伏。便發信心。誓持
此經。必得成佛。號曰彌勒。捨家入山八千歲。乞食誦
經。時遇荒年。乞食不得。經七日無食。林間有白兔。其
數五百。一兔母子見仙人無食。而作是言。法山將崩。
法海將竭。我今捨身。投火以死。其食用濟仙命。肉既
熟巳。有山神等。而白仙言。兔王母子為供養故。自投
於火。其肉巳熟。宜可取食。仙人聞巳。悲不能對。久而
說曰。寧當燃身破眼目。不忍行煞食眾生。如佛所說
食肉者。此人行慈不滿足。於世世不起煞想。恒不食
肉。乃至成佛。先制煞戒。語說投火與兔俱亡。由是菩
薩乃至成佛。猶名彌勒。即慈氏也。不但從母名慈。實
亦自能慈也。

言阿彌陀等者。無量諸佛出世。最後名世自在王佛。
時有國王。聞佛說法。心懷悅豫。棄國出家。行沙門道。
號曰法藏比丘。高才勇哲。與世超異。詣於世自在王
佛所。說偈請佛。願佛為我。廣宣經教。我當修行。速成
正覺。既聞法巳。廣發大願。佛告阿難。法藏比丘。今巳
成佛。現在西方。去此十萬億佛剎。其佛世界。名曰極
樂。成佛巳來。經今十劫。

言由證法身等者。故知真理本無此力。釋前密說法
身。問何名密說。答真理本無言說。由將智證著。便能
應物現權種種事。以用顯體也。

言此有五句者。此處索文。經言。如實知見四箇字。通

下五句轉也。

言初句依妄處等者。經云。所以者何。如來如實知見
三界之相者。如由似也。三界相者。相即體相。相由性
也。真如與三界為體相。眾生虗妄。必見三界生死。如
來悟心。如實知見三界真如之性。眾生迷聖人悟。聖
人悟凡夫迷處。二乘不如實知見三界之相。一向是
染。見涅槃一向淨。如來實知見眾生界。不離真如。真
如不離眾生界。生死涅槃本來平等(相國解)。

言如來藏相之性者。路云。即實相之相性也。

言世間相常住者。簡要云。世間即有情世間。相謂體
相真如也。常住即如來藏性也。

言第二句依常淨等者。經云。無有生死若退若出者。
化度云。由常故離前際。所以無有生。由性故離後際。
所以無有死。由清淨故。所以無有退。由不變故離三
際。所以無有出。言常恒清淨不變故如。次配生死退
出也。

言或即生滅者。經言。生死即生滅也。路云。此據常法。
無一期生滅。亦無剎那生滅也。

言第三句依不即等者。經云。亦無在世及滅度者。亦
無在世間也。及滅度者涅槃也。世間不即便是涅槃。
涅槃元來不離世間。故云不即不離也。若涅槃即是
世間滅時。涅槃是非常也。若涅槃離世間。世間法中
無涅槃。涅槃應不遍。迷時不染。悟時是增。但為迷悟
依也。


言第四句依離四相等者。經云。非實非虗非如非異
者。有為生滅法上有實有虗有如有異。真如離此。小
乘故。世間法上生相有者。大乘過未是假。現在一念
生相。對彼過未名實。真如法長有不是一念有。名非
實也。滅相者。落謝過去。無體名虗。真如常有。故名非
虗。住相者。住表此法暫有有用為之法。現在一念法
上暫有作用名住。住相為如。如者守自體名如。色以
質礙。心以緣慮。名各守自體。真如離此。名非如也。非
異者。相亦即麤四相中老相也。法身離此。故云非異
也。

言第五句依佛內證等者。經云。不如三界見於三界
等者。相云。如似義。不似三界眾生見於三界也。上言
三界是能見。下言三界是所見。如者依義也。意說三
界之妄想。不能證見三界之體性。即是不依三界之
妄想。見彼三界之體性。意言凡夫見妄想。如來見真
性。非是離却三界。而觀真諦。器及有情二種三界。皆
此所攝。

言如來明見無有錯謬者。根本智內證名明見也。論
解此唯屬第五句經文。云如斯之事。如來明見無有
錯謬。文勢似結。疏主恐人錯。所以此間依論聊簡也。

言應物現權所由等者。經言。以諸眾生有種種性至
廢者。性者界也。眾生根性不同。名種種界。界者體性
也。種種欲者勝解也。種種行謂眾生心行也。種種憶
想分別者。簡要云。想分別。謂遍趣行等。即由憶想。於

六趣中。隨造何趣行業。名為趣行也。

言由此等故佛等者。由前眾生有爾許多病行差別。
所以佛種種教化。所作佛事無廢。種種說示。說謂說
法。示謂教示。釋未曾暫癈也。

言前說報身實成道久等者。謂眾生利鈍不同。起他
化身。顯自報身體性。此唱說法身。實無現身之相。由
隨眾生性欲起後身故。說身不同。說身不同顯法身
向上用也。

言第三結成前說者。雙結法報二身。常住起滅也。

言法說二身者。即法身報身也。

言後喻說二身等者。路云。尋下喻文。佛說化身。寧喻
二身。答良以下喻中。第三觀根道隱。喻云或淨土穢
土行化。淨土之中通報化故。今為法說中既有二身。
喻說之中雖唯說化及彼報身常住也。

言此即初也者。初明報身隨眾生願及本願力皆無
盡故。

經言。諸善男子我本行菩薩道等者。意言菩薩往昔
所成就壽命。今猶未盡。眾生界未盡。故佛壽不盡。此
舉因行。因既廣大。感果亦長遠。如下頌言。壽命無數
劫。久修業所得。

言復倍上數者。倍上塵數也。

言眾生界無盡等者。問眾生成佛。數有何窮。以前例
後。何得不盡。答眾生界中本有之數。未必一一皆得
佛身。一分眾生無種性故。又復眾生法爾無數。若不

爾者。從無始來。作佛令盡。寧有今日。

言然今報身等者。問報身既常住不滅。如何說入涅
槃。答疏言。然今非實等。意言為化眾生示現有也。

言初明本性惡者釋也。問何要事須現入涅槃。所以
者何徵也。答若佛久住於世。眾生之本性惡更生惡。
求住不得。故入涅槃也。

言此初本惡有六等者。一薀德。若佛久住於世。薄德
之人不能感得勝人勝法也。不遭佛故不感勝人。不
聞法故不感勝法。二不種善根者。見佛聞法。是善根
因。今不應佛住世。及不聞法。是多生巳來不種善根。

言六入於憶想者。五見如網也。

言更生惡有五等者。五中初三種。一憍姿。二猒。三怠。
由初三種為因。生得向後第四不能生難遭之想。第
五不能生恭敬之心。

言假使烏角鵄等者。角鵄白日不見物。被烏取兒喫。
烏夜得不見物。被角梟偷兒喫。所以相境也。辨云。本
經中六箇喻。今疏中引第一第二第四。餘三不引也。

言對前三喻一一應說此後一頌等者。即是如來視
一切。猶羅睺羅。緣此一頌是法說。對前三喻。每喻向
後。便合引頌。

言然則入涅槃等者。二乘決定不得。且於二乘分得
之處。如來示現入無餘涅槃。二乘入無餘。身智永無。
佛入無餘。身智常在。教化不息。形對二乘不同。故名
無上。正是涅槃無上也。有取此三事涅槃。為此間涅

槃無上者。非也。三事元來自是無上也。

言身智既不永等者。即小乘入無餘。身智永無。非無
上。若爾小乘入無餘。身智永無。非無上。小乘入有餘。
身智在故。應無上。答大乘入有餘。身智不無。是無上。
小乘入有餘。苦依在故。非無上。大乘有餘三事具足
故。功德是無上也。

言只如二乘者。此下四生三生配前十二喻者。約根
有利鈍故。生有不定。由此無明利鈍。三生練根得入
見道者名鈍。以時少故。慧未明利故。二若經四生練
根。得聖果者名利。以多時修。慧漸勝故。所以疏言。生
少得為鈍。生得多者為利。下亦不依此義。以解經文。
二懃惰相對。即以生數少疾得果者為利。生數多遲
得果者為鈍。以疾得者精進。是利根人。遲得果者懈
怠。是鈍根人。所以疏言。今說後對。即是依此後解以
釋經文也。

言練根者。即前五羅漢。退法。思法。護法。住法。堪達。更
修四禪八定。練成不動故(如俱舍)。

言此初二喻者。正配生數數。諸抄多解。相國且四生
者。約所逢四箇化佛。以辨四生。第一最初發心逢俱
那含牟尼佛。為第一生也。第二生逢迦葉佛。為第二
生。第三生逢釋迦牟尼佛。為第三生也。第四當來見
彌勒佛。為第四生。此段配四生如此。若准疏中配喻
文處。第一生逢佛。第二生不逢佛。遺教滅後修行。第
三生第四生皆逢佛也。


言初二喻者。一善達宜喻。譬如良醫。智慧聰達。明練
方藥。善治眾病。二慈矜起化喻。其人多諸子息。若十
二十乃至百數。簡要云。准經第一第二喻。即是二乘。
見迦葉佛。仁教發心。而未得果。諸子與良醫相見。

言第三第四者。第三觀根道隱喻。經云。以有事緣。遠
至餘國。第四逢緣或起喻。經云。諸子於後。飲他毒藥。
藥發悶亂。宛轉于地。此第三喻。今是第二生勤修根
熟為利。嬾墮未熟為鈍。既言良醫遠至國。諸子飲毒。
即喻眾生不修行具足。凡夫一類四箇發心修行。一
發心了却退。此第二生遇佛入滅遺法之中也。問既
言生逢四箇佛為四。此第二生不逢佛。如何言生耶。
答若泛指。則四箇佛四生。若依經文配處。即四箇佛
不足。此第二生逢佛也。問爭知不逢佛。答經云。以有
事緣遠至餘國。第二解云。只第二生經文中含得一
箇化佛。作第二生所逢佛也。以有事緣遠至餘國。此
經文通兩處用。一配在第二生佛化緣畢。以有事緣
向他國。或云。第二遍向第二生用。以有事緣文中含
得一箇化佛。善根熟巳。發心遇佛。見在世時。名為見
佛。善根未熟者。遇佛入滅。名不見佛。經云遠至餘國。
是也。非全不見佛。隱却在世行化時不說。偏舉滅後
之事。故云有事緣遠至餘國。根熟發心者。佛在世時。
以有事緣與度。若未熟者不遇佛。以有事緣。他方去
也。若子細尋求。只以有緣之中有佛也。若如此解。四
化生便足。又前來譬如良醫喻。多諸子息。若十二十。

根未熟者。一時見佛。及至到第二生。隱却根熟發心
修行者。經文不說。唯退服毒藥者。問爭知隱耶却前。
答准後第三生逢釋迦佛。諸子飲毒。或失本心不失
者。毒藥一時總服。於中服毒深者失本心。服毒淺者
不失本心。第三生既有兩類人。准知第二生隱也。有
遇佛不遇佛者(此解甚美。諸抄解盡說第二生不見佛也)。

言第五濟生成道喻。經。是時其父還來皈家。第六見
佛成咸折喻。經。諸子飲毒或失本心。或不失者。遙見
其父。甚大歡喜。拜跪問訊。善安隱歸。我等愚癡。誤服
毒藥。願見救療。更賜壽命。第七應根說法喻。經。父見
子等苦惱如是。依諸經方。求好藥草。色香美味。悉皆
具足。擣篩和合。與子令服。第八根熟道成喻。經。其諸
子中。不失心者。見此良藥。色香俱好。即便服之。病盡
除愈。第九未熟猒法喻。經。餘失心者。見其父來。雖亦
歡喜問訊。求索治病。然與其藥。而不肯服。簡要云。此
上五箇喻。並見釋迦佛。即鶖子等根熟見佛。得無學
果。佛與授記。正是病盡除愈。此是前第二生勤修行
人也。若根未熟嬾墮者。雖見釋迦佛。猶住有學凡夫
四善根位。向前嬾墮人。所以釋迦唱滅皆為此也。

言第十令恡示滅喻。經。父作是念。此子可愍。為毒所
中。心皆顛倒。雖見我喜。求索救療。如是好藥而不肯
服。我今當設方便。令服此藥。第十一戀佛受法喻。經。
是時諸子。聞父背喪。心大憂惱。而作是念。若父在者。
慈愍我等。能見救護。今者捨我。遠喪他國。自惟孤露。

無復恃怙。第十二得望見佛喻。經。其父聞子。悉巳得
差。尋便來歸。咸使見之。前第三生中四加行位人。至
四生見彌勒佛。亦得無學迴心向大。此四生配。是疏
主依經中本文意也。若三生配。但是疏主科出。畢竟
不取。此第四生中最寬。前來第三生見釋迦佛。舍利
弗等得無學果也。又迴心受變易。當亦得見彌勒。更
有第一生發心者。第三生見釋迦。由住凡夫。所以釋
迦八相中現第八相。以此一類。䟦提河邊唱滅。眾生
戀慕。種出世善根。漸漸修行。得至初果二果三果受
變易巳。見彌勒佛。有得無學果受變易見彌勒。亦有
得初果天上人間七反受生方見彌勒。所以疏言。並
令得見因。諸抄云。當來彌勒佛時。去今釋迦。五十六
億七千萬歲。云何爾許時但言一生。答約從第三生
巳後至逢彌勒。總為一生。不障有多父母生也。問疏
何不但禮釋迦滅後發心之人。得見彌勒即得。何要
說他釋迦佛在日迴心受變易者。答若不說。爭解四
生義。又經文自說。既言咸使見之。初修久修總見。故
名咸使見之。

言彌勒即者。通妨。問既是他彌勒佛化。如何言是我
化。說醫師喻。答疏言。彌勒即我等。

言或總說三生者。第二解也。諸抄一百劫六十劫盡
不說。且說三生四生。

言三生等者。簡要云。一遇三箇化佛名三生。問據五
濁經賢劫之中。入第九住劫。巳四佛出。人壽六萬歲

時迦路迦忖陀佛(即俱留孫佛也)。四萬歲時迦路迦牟尼佛。
二萬歲時迦葉波佛。百歲時釋迦牟尼佛出世。相去
極遠。父母生數無窮。如何只說三生也。答但約三度
見佛名三生。不說父母生也。二者。約父母生。第一生
中逢迦葉。命終之後。此界人壽短促。若生諸天諸方
世界。命長之處。受一生得。却來見釋迦佛。即成三生。
三者。此界逢迦葉佛。最初發心。次生餘界受生。逢他
方佛。後還來此界。逢釋迦佛。即三世三生也。或總配
三生。初四喻配第一生。善達根宜喻。二慈矜起化喻。
此二喻配遇迦葉佛。三觀根道隱喻。遇佛入涅槃。四
逢緣惑起喻。既不遇佛。却起煩惱。經。諸子於後。飲他
毒藥。

言初現涅槃者。疏云。初現兩字。初二喻二喻也。涅槃
之言牒第三喻也。彼不見佛牒第四喻。次五喻是第
二生。五濟生成道。六見佛咸忻。七應根說法。八根熟
道成。九未熟不證。此是第二生見釋迦中現涅槃也。
金云。中現字與佛字相連讀。故立釋迦佛中現涅槃
也。若中現字與佛字別讀。即五喻之第二生起涅槃
處。宜至向下。令怖示滅喻。即是中現涅槃也。故此句
疏中現涅槃。暗指向後第十喻也。其根熟懃者。住有
學位斷煩惱。名病盡除喻。其根未熟。墮者猶凡位。而
猶未證。後三喻是第三生。第十令怖示滅喻。十一戀
佛受法喻。第十二得望見佛喻。根熟懃者並得無學。
未熟墮者亦得有學。所以疏言。此二乘後俱見釋迦。

又諸抄云。疏主解三生義不盡。疏中覓三生不得。第
一見他佛。第二生第三生俱見釋迦。若約能化佛身。
說無三箇化佛。若依所化眾生說。又無二生行相。如
何說有三生。答經云。其父聞子悉巳得差。尋便來歸。
咸使見之。便第三生見佛。即是釋迦入涅槃去。彌勒
下生來。便第三生見佛也。問疏云三生中後二生。俱
見釋迦。若見彌勒。違他疏意也。答法性真如同故。約
平等意趣說。彌勒即我力也。第二義亦通釋迦牟尼
佛。却教化來。此中有二。一者。密化示現同類身。化作
聲聞。引令迴心向大。二者。釋迦佛從此方入滅。生餘
土中去。其後遺法弟子初二三果。望有學無學修行。
捨分段受變易。向淨土中釋迦佛。捨穢土中教化來。
亦得名為其父聞子悉巳得差尋便來歸咸便見之。
即是三生義足。第一生逢迦葉佛。第二生逢釋迦佛。
第三生又逢釋迦佛。第三依諸抄解。第一生逢迦葉
佛。第二生巳後於䟦提河邊唱滅。却後三月入涅槃。
第八相為第三生。此一類眾生來。總未發心。今見釋
迦入滅發心故。是第三也。第一生虗過。第二見釋迦。
前七相不發心。第三見釋迦佛入涅槃。所以疏主配
後二生俱見釋迦也(成道是)。

言以此等類者。疏云。遠結三生。皆現涅槃也。

言良醫等者。紀國云。醫者意也。善解四病之原。妙通
八術之要。下針定差。投藥必愈。故曰良醫。阿含經說。
良醫具四德。一識病體。喻知苦諦。二識病因。喻集諦。

三識病滅巳等。喻知滅諦。四識病滅巳更生。喻知道
諦。問何名病更生。答煩惱病有漏道伏。遇緣還起。如
病滅巳更生。若無漏道。巳不生也。又云。外道治病還
發。為下醫。二乘治病或發。為中醫。如來治病畢竟不
發。為上醫。醫者說文治病士也。醫性多嗜酒。故字從
酉。燉煌實錄云。張存字德正。善醫。甞自稱。醫字賢者
顯尊者腹。我行東西。悉酒肉多活人命。必受天祿。

言智慧者。意無不次為智。

言聰達者。聽無不了為聰。思無不通為達也。

言明練等者。紀國云。方喻二乘教。教名方也。藥喻於
理。所詮理名藥。審教知理。故云明練方藥。隨授必了。
名善治眾病也。

經云其人多諸子息若十二十等。紀國云。受化為子。
傳化為息也。今且說有種性子。不說種子也。

言十二十者。聲聞十法行名十。緣覺十法行名二十。
簡要云。聲聞十法行名若十。迴心向大修菩薩十法
行名二十。緣覺亦爾。問何故多說菩薩十法行耶。答
正宗經為漸悟。不正為頓悟菩薩。以菩薩性二乘中
不決定有故。不分明說。亦有說乃至中攝。問三乘人
各修自乘十法行。十十相資。合有三百。如何只說百
數。答據實。合言三百。以數聲等。但言百數也。第二解
乃至百數一句。唯屬大乘十法行。十十相資。故言百
數。問二乘百行何故不說。答二乘百行不感佛果百
福病莊嚴。唯說大乘。不取二乘也。


言為不定者。二乘即正。菩薩即兼。故眾子遊居。云長
者諸子若十二十或至三十。在此宅中。此云乃至兼
正說。故云不定也。此上二喻令第一生。

言三觀根道隱者。智慧隱沒。名道隱也。

言他方機者。他方眾生根熟。感如來教化。名事緣也。

言或往淨土者。前以自他相對名餘。此以淨穢相望
名餘也。若本來居穢入淨名餘國。彼此異故。若本來
居淨土。從淨入穢。亦名餘國。淨穢異故。問何名餘國。
答示居生死。向淨穢土中往來。名為餘國。

言無佛巳後者。其人近出。未久之間。於後宅舍。忽然
火起。稟外道邪師相教。損眾生善根。名飲他毒藥。起
惑造業。名藥發也。無明惛醉。迷暗身心。不識善名。問
亂不生死。名宛轉于地。宛轉者不行義。在死中不修
行也。此一唱經意。如來滅後眾生。誰人救護。有飲毒
藥者。有不飲者。經文隱却不飲者。唯說飲者。法中論。
一種見佛。一滅修善。於中有退者。有不退者。或總服
毒藥。服淺者不失本心。服深者失却本心後宮。

言或失本心或不失者。唯知此唱有二類人。經云。是
時其父還來歸家。亦同譬喻品。長者聞巳。驚入火宅。

言昔日所化者。前解約報身居淨土。亦現居彼生死
之家。化有淨土。不名歸家。向眾生生死中來生。是化
佛家。故云歸家。

言或昔化者。此約如來化身本所化境。生死是化佛
本住之處。如今却來名歸家。如再任綱維。生死合是

化身。住境名家。所以疏云。本住名家也。

經云諸子飲毒(至)皆大歡喜者。章敬云。地位遠而稱
遙。根性會而名見也。又疏云。未以現量證佛理名見。
但以知故。此解不然。佛稱遙見。應佛有比量也。既無
比知。應名遙見(則解正)。失心與不失。皆歡喜問訊。其不
失者。兼行拜跪也。歡喜意業。問訊語業。拜跪身業。問
佛以知失心之人不拜跪耶。答經文云。失心之人不
說拜跪。又雖聞教歡喜交行。行不肯故。知失心人不
肯拜跪。

言善安穩歸者。安穩謂涅槃體即勝義。善從涅槃而
來。故曰善安穩歸也。

言失淨起染者。淨即白淨。無記異熟生心。無記是本
故不失。即守本無記白淨之心。或本淨心者。說彼初
喻。初喻教發心。名本淨心也。

言依三世佛等者。佛教法名經方也。

言求理者。石藥等是藥不是草也。今取是藥之草。石
藥況理是藥。煩惱遣由證理。病差由眼藥也。

言行草者。今取是藥之草喻行。稟教修生。如草之長
也。

言戒定等者。色喻別解脫戒。身口七支戒是實。所引
色香喻於定。即五分法身中之為香故。慧能調和諸
功德故。所以配美絡者。前以真理名藥。意言正證理
之時。乃知此藥色香美也。又理是故三學實性如藥。
□香味。又此之三法□依冥理方有。猶如是味依藥

而有。言或息惡者也。能息惡。除惡色生善色故香。能
務善順益於人。故比香也。美味能利生。利樂眾生。是
諸佛如來所愛味。

言智慧簡等者。即三乘五性四諦因緣。三性度各有
自乘之簡擇慧。分折故名擇。

言播揚者。篩了以除麤取細也。經言。汝等莫貪者。麤
弊色香聲味觸等名播麤妙。乃至諦無漏有為無為
上界。如次名麤細也。

言今所三等者。金云。三學三行各自隨順。或玄隨並
得。今謂念定如臼。慧等如杵。懃如人。勝解如羅。欲如
密。調和故。信如酒。

言勸之服行者。與子令服一句經也。

言福及慧者。福即戒也。前雖以定配香。今以慧配香。
五分法身中有慧香也。

言得兩釋者。即是經其諸子中不失心者。良藥即是
釋迦說二乘教也。經文略故。唯有色香。而無美味。即
俱中攝也。此一唱。相云。若依四生中配。不失心者。第
三生見釋迦成無學。名病除愈。若依三生中配。第二
生中見釋迦。住有學漸斷煩惱。名病盡除愈。有學之
人初二三果。隨得一果。但望一分煩惱盡處說也。名
為除愈也。所以疏言。得道兩釋如前巳解。

經言餘失心者。其父來至。而謂不肯服者。法中論眾
生見佛出世。懈怠起煩惱者。亦皆歡喜恭敬。亦聞二
乘教及至交化悟理。依理起行。即不肯故。不說拜跪。

又不肯修。名不肯服藥。

經所以者何(至)而謂不美者。無漏教法而修行猒捨。
名為不美。問若以毒氣深入。於美謂非美。亦應毒氣
深入。於父為非父。答良藥多苦口。或深謂非美。父子
天性也。相見故眼明。雖深知是父。妙行難可行。怖心
謂是苦。見佛種性。排或深識。佛即以良為美。非以甘
甜為美。

言未熟厭法者。前云未熟不證。今云厭法。文別意同。

言初少求法者。如人若教聽教。則能。若教悟理起行。
即不肯。又世人少行檀施。即能。即不能持戒等。力未
堪故。後三月當涅槃。佛告波旬。待我有緣眾生。未度
者度訖。又云。有會必離。有生皆有死。巳受波旬請。決
定入涅槃。大地及日月。時至皆歸盡。又云。一切江河
會有枯竭。一切藂林會皆彫折。一切恩愛會有離別。
有愛則生愛盡滅。言教留遺法。爾時世尊。在娑羅林
間北首而臥。臨入涅槃。告諸比丘。我在世以佛為師。
我入涅槃。婆羅提木叉者。是汝大師。依戒而住。又以
僧伽利衣。現胸臆相。告阿難言。臨河羨魚。不如歸家
結網。汝若愛我金剛不壞之身。勤修苦行。何愁不得。
三乘聖教。唱與阿難。戒律文章鍚杖鉢盂付與迦葉。
努力為吾修行。遺身舍利散在人間。勤須禮拜。

經言死時巳至者。涅槃會五年也。

言道成既久者。問如來八十種好中有常少不老。今
云何言衰老。答疏言道成等。


言入滅時近者。即却後三月也。

言遣言教使者。䟦提河邊唱滅。說遺教經。即言教使。
或涅槃經後兩卷是。紀國取分布碎身舍利為使。嘉
祥取泥土等佛像為使等。紀國云。子見神杜知文。經
法中見佛遺身舍利。信言入滅。

經云是時諸子聞父背等者。即涅槃會中眾生哀戀
也。

言孤子何賚者。居列者單也。賚似也賜也。意言惟賜
救念也。如來若在世。眾聖即莊嚴。如月與星辰。四面
涉圍。象王既去。從誰求法寶也。

經言常懷悲感等者。即資粮位修觀行等。名悲感。能
引加行。故云心遂也。

言悲感依教者。此見釋迦入滅。從資粮位中。依教起
行也。心遂醒悟。依教起行。至見道前四加行位。作五
根五力四諦觀。觀上下八忍八智。伏煩惱名醒。此未
真醒悟也。或入聖依無諍智。斷煩惱。名除愈醒悟也。

經言其父聞子悉巳得(至)咸使見之者。若四生中配。
第四生得見彌勒。若三生配。第三得見彌勒。此一類。
釋迦在日嬾墮不肯修行。見佛滅後。修行得有學受
變易。當來得見彌勒。并釋迦在日成無學受變易者。
亦見彌勒。所以經云。咸使見之。問何名尋便來歸。答
此兩類人。釋迦滅後。彌勒未下生。中間得乎果受變
易。遇彌勒佛下生。名尋便來歸也。第二解。或為父修
者。從地前入初地見報佛。名來歸。第三解。或二乘人

迴心向大受變易。地前修行四加行位見大化身。亦
得名為尋便來歸咸使見之。

言此喻問答等者。問實不死言死者。豈不是虗妄耶。
答意徒服藥。約利益大。故名不虗也。金云。上來七喻
皆明權實。火宅喻智權實。窮子喻人權實。藥草喻教
權實。化城喻理權實。繫珠喻解權實。明珠喻說權實。
醫王喻身權實。於中說通教理行果。藥草教。化城理。
火宅窮子繫珠三是行。醫王是果。

言初二頌報等者。問報身常住說法可爾。化身何言
常。答化身應羣根。故名常也。

言一偈無緣不見者。眾生顛倒自不令得見。若佛久
住於世。令眾生見佛。便起憍恣。而懷厭怠。不能生等。
五種過生。所以神通力蔽之。令顛倒眾生。雖近而不見。

言恐見生過者。金云。此明報佛二乘地前自然不見。
何得更言恐見生過。答若望本位。即不合之。若望神
力加之。何得見。如因見東方等。今謂不爾者。恐窮子
驚走也。即同窮子驚愕。稱冤大叫也。名生過也。

經言廣供養舍利者。有問此既報身。寧有舍利耶。答
此七地巳前悲增菩薩所見報化有父母。何妨滅後
有舍利。故如光所見塔。高五千由旬。豈非報佛舍利
塔耶。

言半頌現身者。時我及眾僧。俱出靈鷲山。是化土見
隨小情。指別所在。

言說身在此者。以用顯體。報身常在靈山。化身現有

入滅。報之與化。皆不離本處。攝化身用歸報身體。

言一偈半化入涅槃等者。此身化身。二皆是化身。處
所亦別。問既是報體。即合常在淨土。如何說出於靈
山穢土耶。答疏云。於靈山處現或現有。靈山者上句
顯報土無但有處所。即是於彼處所現也。下句顯土
中有化靈山也。於彼有山處現。更解上句。如前報土
中無山。但有處所也。下句顯化土有靈山。意言化身
出現於有山處也。即是化受用及二佛雙說也。此中
疏主。但說報身者。以化用及化顯彼自受用身。遣彌
勒菩薩疑也。疏主順經。但言報佛字也。

言結報身等者。問既言身常在靈山不滅。何故眾生
有不見耶。答一偈半明身。結見與不見所由。初一偈
不見佛所由。後半偈見佛所由。

言見淨土等者。見即上位。不見即下位也。

言初頌住處者。經云。神通力如是。於阿僧祇劫。常在
靈鷲山者。化身住處也。及餘諸住處者。自受用報身
住處。通而言之。即淨土穢土。此方自東自西自南自
北配不定。故云及餘住處也。

言次眷屬者。上兩句化身住處。經云。眾生見劫盡。大
火所燒時。下兩句他受用身住處。經云。我此土安穩。
天人常充滿。菩薩即是天人也。

言此中有三者。二偈報淨土相。園林諸堂閣。後一偈
化土相。憂怖諸苦惱。如是悉充滿。淨土離之。

言有事功德者。事謂事法。即有為。功德即指園林堂

閣等。功德者即總持為園菀等。

言論云等者。法華論也。

言報身佛如來(至)第一義諦者。路云。攝相歸性。以真
如為體。名第一義諦攝。此解不正。只如穢故。還不以
真如為體耶。今取可破壞義名世間。不可破壞名第
一義諦。相國云。二種。一當體名勝義。即真如是。二約
人名勝義。即勝故知非唯真如。

言此四頌合者。經我亦為世父等一頌。總合前文意。
次一頌經以常見我故。而生憍恣心等。合前為治狂
子故。實在而言滅。後二頌。合喻中方便兩字也。若不
作此配。疏何名為合也。

法華經玄贊要集卷第三十三
