











法華經玄贊要集卷第十六
鏡水寺沙門　栖復　集

言果決者。略舉十事名果決。一割肉飼鷹。二投身餓
虎。三抽心為法。四挑眼施人。五剝皮為紙。六削骨為
筆。七刾面為墨。八研頭謝王。九臂燃千燈。十燒身供
養。如是十事。實為難事。皆為求法。故名果決也。

言一句投火者。若能投身七仞火坑。當施汝法。菩薩
聞巳。歡喜踊躍。作是思惟。我為法故。尚應久住阿鼻
地獄。一切惡趣受無量苦。何況纔入人間火坑。即便
聞法。但為我說。我入火坑。不將為難也。又昔佛為智
光仙人。變身為兔。投火求法。

言半捨身者。世尊初入僧祇資糧位。作雪山童子。為
求半偈。捨全身而五羅剎。

言增長心者。二意。一約增自功德心。如今之大德。為
名位所繫。恐名不稱。專修善事。名自增長。二約自名
遠振。他人聞巳。希慕高蹤。見賢思齊。勤修善事。名增
長他人功德也。

言由所成法者。秀云。即是智性涅槃。是未曾有。名快

妙事。能成之心。四智菩提名快妙心。由所證理快妙
事故。能證智名快妙。快妙之所說。於教故難知心。名
大智斷。一體用分。了俗證真。不相違故。

言無上深者。永泰云。快妙即舉所取能。意取能證之
智。無上深舉能取所。意求所證理名無二種。意者互
相影發。說令證故。初解取能。後解取所也。

言或難解法者。秀云。並屬於理。唯佛能知。是甚深義。
由甚深理。方說於教。名甚深也。

言入甚深者。入者解也。有二意心。一如來自入。二能
合他人入文字章句。意難得也。如言一切眾生咸皆
成佛不解我意等。

言佛自持者。秀云。如此難事。佛自任持在身。任持不
失故。

言不同外道者。如來說法因緣道理。以親證而方演
說。不同外道。自不能解。何能令他解。

言說因緣法極等者。因緣道理義。即是如來說名字
章句。道理極甚深。佛自能證亦令他解。如化眾生從
初至末。與說其法。稱彼根機。令得道果。名為說因緣
法極甚深也。

言二隨宜所說者。有五。一者知時。若為他說。復知時
節不得過分。二者知處。如邊地及不律處不須說法。
三知根性樂欲。量根機授藥。隨宜而說故。四者。若不
解深密法者。舉世喻說而令解也。五者。若屬甚深理
者。久學之人為說深法。由斯五種。故隨宜說。意趣難

知。

言所作住持者。外利他故。名為所作。內自利功德故。
名為住持。即他受用變化身。是利他。名為所作。自受
用身自利功德。窮未來際。無斷無盡。名為住持。然聲
聞之身。多不百年五十年壽命。故無住持自利功德。
又不能廣化眾生。無利他所作故名不共。聲聞等雖
度人。籌盈石室。亦不為多。不及如來所度有情無有
邊際等。

言不同二乘者。秀云。謂二乘人緣教起行。及化生等。
名外所作。若證所證理。及持經教持戒等。名為內利
住持。雖作此利。而皆狹局。不名甚深。如來外利說法。
百千法門。廣利群品。內利能證。無上清淨。法界住持。
恒河沙功德。名為甚深。又外利所作。利他行圓滿。內
利住持行。自利行滿故。名住持甚深也。

言上來總說等者。由近諸佛結受持讀誦深。

言修行者。結修行甚深。經言盡行諸佛無量道法。

言果決者。結果行甚深。經言。勇猛精進。

言增長功德心者。結增長功德心甚深。經言。名稱普
聞。

言證快妙事心者。結快妙事心甚深。經言。成就甚深
未曾有法。

言成無上法者。結無上甚深。經言。難解法者如來能
知。

言隨宜說難可得解者。結第七甚深。


言二乘不了者。結第八甚深。由佛成就。前四甚深為
因。第五第六為果。果既成就。所以第七甚深外為眾
生說。由佛說法。所以第八甚深一切聲聞辟支佛所
不能知也。問此八甚深與教理行果及二甚深相攝
如何。答第一第七是教。第六是理。第二是行。第五第
八是果。第三第四通行果也。二深相攝者。第一第七
是阿含甚深。第二行餘。皆是證甚深也。

言況佛智慧非甚深哉者。謂上來八甚深。但釋慧門。
不釋智慧。慧門尚自甚深。況佛智慧。二乘豈能測度
者哉。

言上嘆所證所說法者。法妙是所證。如來是能證。法
是所說。如來身能說。

言嘆下如如來能證能說等者。問前說二甚深巳了。
今又嘆法師功德。是何意。答聲聞人四十年前執所
得。與世尊同。兼執身。與佛無異。所得法既同。能得人
身亦不異。前嘆二甚深。令知法異。今嘆法師功德。令
知自身與如來別。

言依論牒經等者。准梵本經。第八甚深後續。次便合
有一个何以故。一个徵詞。徵前來智慧。向上五種甚
深教門。向上八種甚深。何皆言二乘不知。答云。舍利
弗。諸佛如來自在說因成就故。此上梵本經文也。諸
佛如來自在成就為一段。又諸佛如來說因成就為
一段。由自在成就。即是內證智慧甚深也。由說因成
就。即是教門甚深。又自在成就成前三句。說因成就

即是成前第四種種言詞等四七辨。只緣自在成就。
所以諸佛智慧。有五種甚深。只緣說因成就。所以教
向上五難八甚深二乘不知。

言舍利弗如來等者。問云何名為自在說因緣成就。
答疏牒。經言。舍利弗。如來成就種種方便種種知見
種種念觀種種言詞。此總四句。何名方便知見念觀
言詞。答向下論主三段五番解釋此總四句。金城云。
此秦本經與梵本經。有三種差別不同。一脫少。二不
次。三離合。且脫少者。即是第六難解法者。如來能知。
又云。一切聲聞辟支佛。所不能知儥。次又有一个何
以故徵問。經家答云。舍利弗。諸佛如來自在說因成
就。故此上四節經文。梵本經具有。秦經所無。即是第
一少意。二前後不次者。若秦經。先言舍利弗吾從成
佛巳來。然後引總句經文種種因緣種種譬喻。若是
梵本經。先言舍利弗吾從成佛巳來。然後向下引別
句經文。廣演言教無數方便。此名前後不次也。三離
合不同者。梵本經云。種種方便種種知見種種念觀。
秦經合成種種因緣。梵本經云。種種言詞。秦本經云。
種種譬喻。西國言詞多說諸譬喻故。故喚言詞作譬
喻也。梵本四句。秦經兩句。離合不同。有此三種差別
不同也(依論記了經)。

言展轉意言等者。略申大意也。展轉意言以下別句。
釋上總句。名展轉也。三番名為展轉也。初以論往成
就等四義。釋上總四句。次以經巳下別句。解上總句。

後暗配論文一番。名為展轉。問何以知成就總四句
法。法師身上功德所證所說。二乘不知。答謨云。先於
證成就。後方說因緣圓滿。即照理不圓。功德不滿。功
德不滿說即不深。證理既圓。功德滿故。說即甚深。將
彼內證之法向外說。說彼所證智慧及門二皆甚深。
二乘不知申意了。

言何等名為說因等者。依論配經。問何故名說因成
就。答疏言。謂種種方便等。

言准論解經等者。重明論意。此說秦本經中只有兩
个總句種種。因緣種種譬喻譬喻。巳上是總句。廣演
言教巳下四唱經文。是四个別句。第四唱中有七唱
經文。總科為一个別句。

言展轉訓釋等者。問此後展轉與前展轉何別。答前
初如來內證真理。方有自在說因成就。後為眾生解
說。名為展轉也。此句後展轉。即總四句為所。釋下三
段五番為能釋。能釋句名展轉第一往成就等。一番
釋總四句。名第一展轉。二明配經句。名第二展轉。三
暗配論文。名第三展轉。所以疏言論有三解。次下三
段五番解釋。有云。總四句是所解。三段五番為能解。
且總四句者。秦經只有兩句。梵經本有四句。種種方
便種種知見種種念觀。秦經合前三句。為種種因緣。
梵經種種言詞。多說諸譬喻故。疏主却依梵本經中
四个總句。向上作三段五番解。

言初論自別釋初四初四句者。即是論主先將一番

論文。解上總句。經文一遍。便是三段之中第一段。五
番之中第一番也。第一往成就。釋上種種方便。第二
教化成就。解種種知見。第三功德畢竟成就。解上種
種念觀。第四說成就。釋上種種言詞。此是論主自解。
上總四句一遍說。

言次論如經巳下等者。即是經家四个別句。兩番配
此總。四句分二。初明配經句。為一番。後暗配論文為
一番。故名兩番也。

言其後二番中者。且明配經句。暗配論文。對前往成
就等。名後二番也。即是論主將經家向下四个別句。釋
上四个總句。一如經廣演言教無數方便。引導眾生。
令離諸著。解上種種方便。二如經所以者何。如來方
便。知見波羅蜜。皆以具足。解上種種知見。三如是舍
利弗。如來知見廣大。深遠無量。無礙力無所畏。禪定
解脫三昧。解上種種念觀。只此前三个別句。亦名前
三義一處明。第四別句亦得名第四義一處明也。二
云。意言緣前三論一處明故。隔斷第四句經。故成兩
番(此解正)。從前別句。至此第三別句解了。便不解第四別
句。論家復以三節論文。解上三个總句。第一往成就。
可化眾生依止善知識。解上種種方便。第二成就。根
熟眾生令得解脫。解上種種知見。第三成就。力家自
在淨降伏。解上種種念觀。名暗配論文。初配經句。後
暗配論文。總當前三義。一家明後引。第四別句釋上
第四總句種種詞也。經言。深入無際。成就一切未曾

法。巳下七唱文。經總屬第四別句。疏文分二。初明配
經句。後暗配論文。上來往成就等四句。論文三段之
中。為第一段。次四个別句。解總之句中。前三義一處
明。為第二段。第四義一處明。為第三段(上來三段)。言五番
者。往成就等四句論文。三段之中第一段。五番之中
第一番。前三義一處明中明配經句。三段之中第二
段五番之中第二番。後暗配論文。三段之中第二段。
五番之中第三番。第四義一處明中明配經句。第三
段中第四番。暗配論文。第三段中第五番。亦有作三
番五段。往成就四句論文遂長配為第一番。四个明
配經句為第二番。四个暗配論句為第三番。何名五
段。答前三義中明配暗配。第四義中明配暗配。便成
五段。今當三段五番之中第一段第一番。上來法師
功德分中初科了。次下正解。

言初番別解等者。初總標初番也。

言一往成就等者。賀云。謂背法身而起應化。往犯往
生死。故名往。金城二義。一約所化解者。背小向大。名
來。如經言。漸漸遊行遇向本國。又云。遂到父舍所止
之城。若背大向小名之。為往。經言。不如往至貧里。肆
力有地。衣食易得。若久住此。或見逼迫。強使我作。作
是念巳。疾走而去(與論不相應)。一云。約能化解者。若他受
用為大。菩薩現即名來。是大菩薩所來之處。由十地
菩薩得通。自在遊十方淨土。是菩薩所來處故。若約
化身上說。往往就眾生。如來有自在力。隨應可度。能

往十方。即是往義。經往到子所。方便附近。但是乘非
願力起感現身。名往。又從因至果。名來。往果向因。就
生死名往。攝末歸本名來。從本起用名往。果中佛相
望某甲佛。入生死去。好往生死名往。眾生見佛來名
來也。

言從兜率天退等者。申論意也。始從天退沒。迠至涅
槃。巧用多端。利益眾生。名為種種方便。種種即方便。
方便不一。名種種。

言起難思化者。如佛身。本唯有一。即依一身。而起百
億身。如身事等。非凡夫心思口議事等。名難思也。

言權巧智用者。解方及便。本無而有。應物權現。故名
方便。八相成道。皆是本無而有也。天親菩薩體經意。
諸佛方便。不過生死。教化眾生故。喚作方便。問菩薩
何故不生餘處。唯居此天。答色界境妙。彼諸眾生貪
著樂勝。難可教化。無色界是難地。菩薩不生於彼。欲
界之中三塗眾生。苦逼化不得。六欲天中下三天。著
樂化不得。上二天亦爾。唯此天受樂知足。故聖教說
晝三時夜三時。為色界天子。說四靜慮法。為六欲天
子。說十善法。晝夜六時。一一時中。教化五百億天子。
令得聖果。如是共化三千億天子。日日如是教化也。
故唯生彼天。

言八相者大般若等者。陳相烈名也。由方便善巧願
力。為有情類。示現入勝。乃至涅槃。

言嬰兒者。菩薩為示現嬰兒童子後宮遊戲。菩薩若

作餘像說法。後宮女人則不信樂。故現嬰兒。

言苦行者。謂諸天人作是念言。端坐受樂。不得聖道。
菩薩示現苦行。亦為降伏苦行外道。示現種種難行
苦行。

言成道者。謂有高行人。常能離俗。菩薩示現出家成
道也。

言入涅槃者。復有天人。樂聞圓寂。為彼示現涅槃。

言彼經者。即般若經也。

言最勝天子者。簡要云。最勝者。知足天中一小天子
也。有云。但是釋迦說般若經會下。不妨是諸天天子。
未必定是知足天子也。

言云何菩薩行深等者。意云。世尊說般若無相。今如
何說有八相耶。

言相不可得者。有二說。一智說證理時。冥然一體。其
實無相。當情名不可得。向上能取所取相。不可得也。
二者。所現之相。不執為實有。熾燃現相不生執著。執
著相無。名不可得。

言菩薩相不可得者。所學之法。既相不可得。能學般
若菩薩相。亦不可得。若有少法得阿耨菩提者。燃燈
佛則不與我授記。又說授記。又說彼遍計之相。而不
可得。不說依圓也。但由方便。教化眾生。示現有生相
及涅槃相等種種諸相(上總答)。

言諸天計常等者。有二意。一破常計。二破樂計。

言是故菩薩等者。入胎之相。即是從天墮落也。入胎

者。華嚴經說。菩薩在胎內。即能轉正法輪。又能善知。
入胎住胎出時節。又說菩薩處胎。常得天龍八部衛
護。香潔自在。不同凡夫也(上出意也)。

言世間最勝等。簡要云。兜率天名世間。菩薩為彼天
主。世間最勝。有云。有情世間。菩薩於彼有情中最勝。
名世間最勝。菩薩雖處欲天。而無欲染。一是最勝。二
是於欲不染。尚有墮落。況餘不勝。況欲染者。而得常
耶。

言如見日輪等者。菩薩如日輪。尚有墮落也。著樂起
常計者。猶如螢火。豈得久停。

言如救頭燃者。如火燃頂。豈得寬慢者哉。菩薩在生
死火宅之中修行。修行勝。如火燃頂。無容放逸。如諸
天常行放逸。不肯來見菩薩禮拜受法。故示沒墮。即
餘天子不肯來者。咸來見菩薩禮拜聞法。又云。但是
諸天。是著樂放逸之人。是頭燃。菩薩破放逸行。如救
頭燃者也。有作救字。捉入之義。如人落火坑。事須救。
如飛蛾投火相。似頭投皆得。

言二令有情咸見者。但是下生來。此界有情咸得見
也。

言乃至第八復有等者。大般若五百六十八云。一從
兜率天退。即入胎相。二嬰兒相。謂有一類下劣有情。
善根少故。不令得見如來成無上道。轉正法輪。菩薩
為彼示現童子相。方便說法。若作餘像。彼不信受。四
苦行相。為彼諸天。作如是念。端坐受樂。不得聖道。菩

薩謂彼示現苦行相。亦為降伏苦行外道。示現種種
難行苦行。五成道相。謂彼諸天長夜發願。願見菩薩。
詣菩提金剛座上時。成等正覺。無量人天既供養巳。
皆獲菩提因緣。六降伏相。謂彼天人作如是念。惡魔
外道。障礙正法。願得菩薩坐菩提樹。降伏惡魔及諸
外道。有正信者。令得正見。佛為此有情。坐菩提座。七
轉法輪相。復有天人。作如是念。願見大師。成一切智。
為諸眾生。示現三轉十二行相無上法輪。八入涅槃
相。復有天人。樂聞圓寂。菩薩為彼。示現涅槃。疏中開
童子嬰兒為二。不說出家。若准彼經。合嬰兒童子為
一。別開出家。

言攝大乘論第九者。指餘說。此間所引。依大般若。將
此八相。對攝大乘論及華嚴經。對辨差別。彼攝大乘
論云。一從天沒相。二受相生。即入胎相。三受欲樂。餘
五相同。四踰城出家。五苦行。六成道。七轉法輪。八涅
槃相。此攝大乘論。閻魔加從天沒相。名差別也。金云。
此經先說成道。後降魔。彼處先說降魔。後成道。華嚴
經辨差別者。金云。明住兜率天相為一。降下閻浮為
二。添前般若八相。成十相也。名往成就。紀國云。往者
赴也。逼三業。吾從成佛巳來。此身業化。即神通化。眾
生根熟。感而遂通。心水稍淨清。佛日斯應。所以上退
一生。下流八相。為三病之良醫。作四生之慈父。語往
者。廣演言教。是前雖現身丈六。但可覩相生忻。若不
教弘九部。無以憑論取悟。所以暢四辨於舌端。流八

音於聽表。開三乘正路。塞六師邪徹。使聞之者。識是
知。非行之者。從善而棄惡。意往者無數方便。前雖身
語未能說經。意業蜜加。方能演暢。欲使來生。功德念
念而增。巳生善根。新新不退。故說三業。名往成就。

言教化成就等者。二解。一云。前云。前示現者顯示義。
現有染淨之體。即同業果化。如官人清政。典吏倣之。
即名教化故。二云。後示現者。指示解釋之義。示現證
染淨之義。即說如來指示。此化身中顯現。有此染淨
因果故。名示現也。教化成就一句。牒論也。種種知見
一句。引經也。論主解經。知見者。即是教化成就。成就
者圓滿之義。若不就知見。因何能起化身。教化眾生
也。二云。種種知見者。論云。示現染淨諸因故。由如來
身向內具足知見。所以能於身上示現相有染淨諸
因緣。

言能示現有一切等者。因有二解。一者。因果之因。化
身中示現。集能招苦。道能證滅。名染淨因果。十年受
樂。納妻生子。此名染因。感火坑毒飯馬麥金鏘推山
出血等事。名染果。六年苦行。三十四心斷煩惱。名淨
因。感丈六金身三十二相八十種好。名淨果。即是集
諦煩惱貪愛因。感苦諦果。道諦因感滅諦果。皆世間
受樂者。故示現有也。實久成佛。示近出家。學道成佛
也。

言或示染淨等者。第二解也。引示現兩字。與前別。前
解示現者。示相也。第二解示者。指示。開如來身中自

內證知染因果道理。知淨因盛淨果道理。染因感染
果道理。煞生短命報。布施富貴報。如來自知。向眾生
說。交猒染因果。欣淨因果者。因由所以義也。

言前能現身者。簡要云。指往成就中示現佛身。此解
非也。只是指當句教化成就中前解也。但是料簡兩
解。既無別事。前能示現於佛身上。示現有染淨因果。
大家眼見耳聞。皆是實有也。後解依佛身中證知染
淨因果道理。

言論下解等者。問此間有示現染淨因果。向下說成
就中。又染淨因果二文何別。答疏言論下解等。意言
此教化者。依證法故。彼說成就者。依說法故。意道如
來證會此染淨道理。教化之具。下文將四辨。為他說
也。如人甞味。後方說之也。

言三功德畢竟等者。論文也。謂種種念觀。牒經也。即
如來身中十力四無畏等。諸功德法。名為念觀故。論
名功德畢竟成就也。

言此意說言以說等者。解論文中。以說彼法四个字
也。

言彼念觀等者。解論文中。成就二字。

言如所說法者。解論文中。如法兩字。

言本末因緣等者。解論文中相應兩字。且釋經句。畢
者終也。竟者久也。終久成就。成就者。具足十三門功
德。菩提涅槃二皆具足。具足者。圓滿義。此解經中。種
種念觀如來身上功德。不具據念觀。勝法攝餘十三

門功德。論主解經云。種種念觀者。以說彼法者。即是
經中嘆法師功德分中十三門功德也。如來身中。一
一證得。名成就。內證為因。外說為緣。故名成就因緣
也。如法相應者。說合證故。不相違背(上消論文)。此意說言
乃至念觀等法。解上論家以說彼法也。彼念觀法佛
皆成。解上論家成就二字。如所說法。本末因緣皆相
應者。即是十三門功德如來內身成就得。名本因緣。
外為眾生說。名末因緣。內身成就。名本。外說名末。內
身成就。名因。外為他說。名緣也。相應二字。解上論家
相應字。即是內證外說相應。即是相當契會也。攝云。
一一法上。皆有本末報身成就。名本。化身起說。名末。
況詳凡所說法事必有因。名本。必有所歸。名末。或因
名本。果名為緣。唯緣生故。

言四說成就者。牒論也。謂種種言詞。引經也。今此言
詞句。即是。秦經種種譬喻。西國言詞多說諸譬喻故。
故喚言詞作譬喻。即不是喻。況之譬喻也。

言以四無礙依何等何等者。論家都有四个何等。問
論家分作四个何等。徵有何意。答緣能被所被相別。
所以分作四个何等也。上來兩句徵能被。教下兩个
徵所被根也。實泛說如來四辨。兩个何等。攝四辨足。
亦同唯識解第九地云。於無量所。說無量名句字。後
後慧辨陀羅尼自在。愚無量所說。即義無礙解。無量
名句字。即法無礙解。後後慧辨。即攝詞無礙解。辨才
無礙解。為攝二句故。重言後後。此亦如是。然今指法。

且說法華一會。

言依何等者。論主解經。經云種種言詞。言詞之中。說
何法所以。論家四个何等徵。疏主依四个何等。下一
一分別云。一依何等義。疏主答云。依法華經一乘為
說。即義無礙解。

言何等名字章句者。疏主答云。依法華經名字章句
為說。即法無礙解。

言隨何等者。答隨南閻浮提眾生言音為說。即詞無
礙解。

言何等眾生者。答隨舍利弗根器為說。即辨才無礙
解也。

言此四之中等者。疏主依論家解處料簡。第一句能
起化身。八相成道。往成就。問往成就中。既言唯起化
身。如何八相中。有轉法輪相。既爾。與第四說何別。答
往成就中。雖有說法。今從多分。正取身往。

言第二能示現等者。教化成就。

言第三如所說等者。即是經中所說十力四無畏等。
十三門功德。皆圓滿功德。功德畢竟成就也。

言由佛法師具此等者。總指於前方便知見等四。具
此四種說。因成就。假者佛身。得名勝妙。說法亦名勝
妙。又往成就等四種。初一身勝妙。第二第三意勝妙。
第四語勝妙。所以說二乘不知也。

言或前四種示者。疏主直下消當唱經。文總四句。方
便等意也。第一句。經言。種種方便。既有方便。即是起

化身德。八相成道。是也。

言第二句是報身德者。經既言知見。即是報身。四智
菩提即報身種子。斷染證淨道理。唯報身有。

言第三句等者。既言念觀功德。向下所作真如。即是
法身。亦云有為功德。復名法身。論說五法。名法身故。

言第四句是等者。既言種種言詞。即是四辨具足。

言由此三身等者。上來初解四句論文。唯是化相。後
解四句經文。通三身。疏主都斷。由此三身四辨具足。
故能起說。所以智慧門深。此雙會前教理上不知也。
既具前三種。三種方便。種種知見。種種念觀。即是如
今秦經中種種因緣。第四句種種言詞。即是種種譬
喻也(上一段文總解四句了)。

言論復第二巳下等者。以如經巳下四个別句。釋總
四句。今當第一別句。經言。廣演言教乃至離諸著。此
唱經云無數方便。無數之言。巳是解上種種方便。方
便不一。故言種種也。問經家何以將廣演言教等。解
上種種方便。答由有方便故。能廣演言教。實無有二
乘佛。說有二乘教。於一乘道。分別三乘。名種種方便。

言此即第一者。問此廣言教等。一唱經文。是何句攝。
答疏言此即第一等。

言然初以兩番釋上三句巳者。問何名兩番。答明配
經句。為一番。暗配論文。為一番。即成兩番。問對往成
就。是後何名初。答五番之中。論家往成就第一番。下
經家四番。四番之中。初科兩番。後科兩番。今是初兩

番。故言初也。

言復以兩番等者。即是第四言詞句中。明配暗配。為
兩番。

言彼論文長等。疏主恐人難解。欲擬解四个別句去。
先依論牒三段五番科。經文一遍。

言此第一初番釋云者。此初字與前初字又別。前云。
初兩番約前三義。與第四義。分初後也。今此初字。解
四个明配經句。疏文皆有初字。對暗配論文。為初也。

言復有義種者。問何名方便。答論解云。示現外道。示
現者指示義。指示外道種種邪過失。如狗逐塊。毀責
邪法。令眾生捨邪法。入佛正法。即是鶖子本事珊闍
耶外道。後入入故。方便也。二者。方便故示現。諸佛正
法種種功德。接引眾生。入佛法中。名方便。此是所釋
經句(下解能釋別句經文)。

言如經云。舍利弗吾從成佛巳來。九个字。秦經將向
總句頭上安著也。梵本經將向別句頭上安著。如經
舍利弗吾從成佛巳來廣演言教巳下是。梵本經云。
於諸著處。令得解脫。秦本經云。令離諸著。所以疏主
和會云。文雖小異。大意亦同。

言釋無數方便者。論解釋句中。廣演言教。無數方便。
有四番解釋。

言方便令入等者。方便之言。於下三處轉。即是未
入法者。令入佛法。未發心眾。教化令發心。入佛法故。
二斷諸疑者。即是巳教佛法。令斷疑。令舍利弗法華

會上迴心修行。破新舊二疑也。三疑即斷了。令入增
上勝智。舍利弗等修行。當來成華光名。得無漏勝智
也。四攝法攝取眾生令得解脫者。即是舍利弗將四
攝法。轉化堅滿菩薩。令得解脫。又有說。前云令入諸
善法者。無聞非法器眾生。令入法故。二斷諸疑者。即
聲聞人聞四諦法教斷疑。三令入增上勝智。即是緣
覺十二緣生教。得勝智。對聲聞名增上也。四四攝法。
令菩薩以四攝法。令眾生倣此。後鬘四種重任配。不
及前解也。問言入者。為約佛。為約所化。答約所化。眾
生四種。皆所化生說。不約能化也。

言此六釋中等者。亦有疏言四釋。亦云五釋。皆非。六
釋為正。此上四義。帖前示現外道種種過失及示現
諸佛功德。故成六釋也。一迴邪。是即初示現外道種
種邪法。即是外道執我我。今舉所取能。即是第一時
有教。二入正。即是第二時空教。說諸佛正法種種功
德。三進善。即是方便。令入諸善法故。四破惡。即前斷
疑。五百自入勝智。即前增上勝智也。六令他解脫。即
前四攝法化眾生。又舍利弗本事珊闍耶外道。我本
著邪見。為諸梵志師。住邪也。世尊知我心拔邪執涅
槃。迴邪也。我悉除邪見。於空法得證。名入正。迴心向
大名進善。法華會上斷疑。名被惡。初地巳去。直至當
來成佛。名曰華光。名自入勝智。又令他解脫。轉化堅
滿菩薩。亦得成法輪也。

言以此方便引攝等者。解經中引導眾生。令離諸著。

蔣音(即及)。

言著者執本等者。執即是本。本即是著。執與生死為
本。故名執本。又執有二種。一者我執。與煩惱障為本。
亦與分段生死為本。二者法執。與所知障為本。亦變
易生死為本。所以疏言。愛染生死。即是著也。

言論云諸者。解經諸著字也。凡夫觸目對情。皆起執
著。經言諸著。論云彼彼。

言著界者。欲界色界無色界。

言著地者。九次第定四禪八定并滅盡定。名九。生長
功德之處。故立地名。於此地上而生執著。名著地。

言戒取三昧等者。戒取見取。執此三昧。故名執著。問
其滅盡定。利根那含羅漢緣覺自在菩薩。方得滅定。
因何更有見戒取執著。名為著地耶。答攝云。二說。一
煩惱障中。見戒取不還巳無。所知障中。見戒取不妨
亦有。二者。未入聖位巳前。聞說此滅盡定。起見戒取。
執之修學。實是凡夫有執著。非聖人也。唯此著地。不
通聖人。況許取初解法執無失。說二乘諦執滅定。又
佛呵菩薩。不令入滅定。故妨何法執收。唯大乘義。要
其二為戒取。一執為最勝。二能得清淨。具於二者。方
得名戒取。若有一而不具二。皆名邪見。不同小乘隨
起一个皆成戒取。令此大乘如起最勝。及能得清淨。
菩薩同時五薀。見為先者。則見取攝。戒為先者。則戒
取攝。如諸外道。坐得四禪八定。巳執諸見及所依薀。
同時亦有上地意故。即總取而為戒取故。由此見戒。

執八定也。

言九次第定者。問為離八定別有滅定。為即八定耶。
答即於第八地中開。何故開之為二。答漏無漏殊。聖
凡求異故。若爾。此定依有頂非想。開為兩地。無想屬
第四禪。無想外道妄計亦開兩地。難曰。滅定心滅不
滅別。開與不開。外二定一種滅。兩處各開地。答滅定
心雖等。通依諸地故開。無想唯在四。雖復滅心。故合。
然此九定名地者。地者依止義。與諸功德。為依止故。

言著分者。如在家俗人父母。作農業商業工業散業
煞羊等業。事鬼神業。如是執著巳之事業。即子繼父
業。不依餘業。皆名著在家分也。

言著出家者。如出家巳後不修道業。苟求名利觀行
者。但作觀行。析伏煩惱。餘不作如此觀者。皆名為著。
問業著名利。可名著。如覺察煩惱。如何名執著。答雖
覺察煩惱。而於善品。無進趣心。亦名為著。如修不淨。
或作數息。而伏煩惱。即執此定。所學觀行之業。以為
究竟。更不作餘。名之為著。問覺察煩惱。理合名順。何
名執著。答執自觀。是將餘觀行。為非專住。此情名為
執著也。

言著乘等者。著小乘大乘。著分別種種法相道理。乃
至分別佛地。故此人貪分別法相。不肯修行。名為著
也。問法歸分別寧通。答但除執著之意。不言都不分
別。不爾。如來善能分別一切諸法。豈是著心。若爾。八
地巳還菩薩猶法執。當應一切不分別法。或分別法。

而有執耶。答此說如來方便。令彼一切眾生離諸執
著。誰言菩薩皆得爾耶。

言此第二句論云等者。此即經家第二別句。釋上第
二總句。總句云。種種知見。別句經云。所以者何。徵上
種種知見。問何名種種知見。答經言。如來方便知見
波羅蜜。皆巳具足。故總句云。種種知見。

言論諸番者。對後暗配。名初也。

言種種知見者。牒所釋經句。

言自身成就至菩薩等者。章敬云。此是論主釋別句
意也。自身解經中。知見波羅蜜多。皆巳具足也。真如
妙理。離言絕相。名不可思議。對能證之心。名為境界。
或真如妙理。名境界。只此境界。即不可思議。通此二
說佛德圓滿證。名為具足。根本智親證不可思議境
界。後得變歎證不可思議境界。

言與聲聞菩薩等者。此解經中方便也。由佛自到彼
岸。成就得知見。後得智中。為聲聞說。故名方便也。令
他悟解。迴心向大。名之為與。亦令菩薩修行。修行得
此佛果。名與知見方便(上論生總解了)。

言到彼岸者勝等者。論主解到彼岸。由佛自身到彼
岸。成就得知見。後得智中為他說。名方便。令舍利弗
亦致岸。故云到彼岸者。勝餘一切諸菩薩故。

言文少不同等者。料簡闕具也。梵本經云舍利弗。秦
經云所以者何。有無不同。梵經知見在前。秦經方便
在前。正倒不同。且梵本經。先由成就得知見。次有後

得智。後有方便智。此依本末次第。若秦經在前說方
便。不依次第。梵經云到彼岸。秦經云波羅蜜。唐梵不
同也。秦經言皆具足。論中更加勝餘一切菩薩故。菩
薩證十真如。不得具足。如來方便亦具足。知見亦具
足。波羅蜜亦具足。故云皆巳具足。故名勝。勝餘菩薩
也。

言知見者。真俗者根本證真。後得智達俗(解知見了)。

言方便者此等者。後得智上作用。八相成道。故名方
便。方便善巧者。將所成就知見。與諸眾生說。還令眾
生成就知見。名方便。

言由自成就等者。問何故如來知見亦具足。方便亦
具足。答疏言由自成就等。此舉理取智。意言先由成
就不可思議境界。境界即是涅槃。次成就知見。後起
方便。是此意也。先由身自成就不可思議境界。此境
界即是圓滿真如。塵沙萬德為境。能牽牛能緣心。故
具知見。根本智名知。後得智名見。此二智作用。與聲
聞菩薩等說。故名方便(上舉理取智了)。

言波羅蜜等者。舉智取理。此解意先成就得知見。次
證不可思議境界。後以方便。為他人說。他人亦到彼
岸。故名方便。波羅蜜者。到彼岸義也。舊闕多字。唐三
藏加多字。波羅。此云彼岸也。蜜多。此云到。若順西方
語云。彼岸到。今依三藏云。名到彼岸。金云。蜜多。離也
到也。此有三對。一離有相此岸。到無相彼岸。二離生
死此岸。到涅槃彼岸。三離六弊此岸。六度彼岸。言六

弊者。一慳貪。二毀禁。三嗔恚。四懈怠。五散亂。六愚癡。
如次六度所治病也。今經取涅槃。為彼岸也。然二乘
等。即無波羅蜜多。故有頌云。麟角喻無有六波羅蜜
多。唯我最勝尊。具足到彼岸。

言明佛等者。先舉智也。問何故相違。答有二意。一者。
欲顯佛所得法不過性相。二者。亦顯證無前後。如是
日照空中。闇暗盡明。佛成就理智二法。即是自利也。

言由具方便二智等。明佛利他行也。

言故能以此等者。准疏意。即是如來自性成就知見
性相。令彼聲聞等。還如世尊。成就得不可思議境界。
而能具足知見方便。名與聲聞菩薩也。

言此第三句者。天親菩薩將第三別句。釋上總句種
種念觀。問何名念觀。答下別句十三門功德。是念觀
所攝。合之則種種念觀。開之則十三門功德也。秦本
只有八門也。初番者。對後暗配。名初也。復種種念觀。
牒總句經文。

言經舍利弗如來知見至具足故者。引別句經也。具
足言之。言遍下十三門功德。

言文意大同等者。梵本經念觀功德有十三門。秦經
有八門。闕五。即無不共法根力三十七菩提分及三
摩拔提五門也。

言廣者。初解總句。問何名總句。答言總者。只於當句
中就總。不望他方便知見言詞總。今總就念觀之中
如來知見。是體。廣大深遠。是用。合此知見體用。名總

也。十三門功德。是別句。問何以知見體用是總句耶。
答以彼知見廣大深遠故。是總句。此知見向上廣大
深遠。遍在十三門功德中。一一向上。皆有廣大深遠
義。開之則十三門。合之則是一箇知見為體也。如來
知見亦廣大深遠。無量亦廣大深遠。無礙亦廣大深
遠。乃至三摩䟦提亦廣大深遠。此是秦經八門功德。
辨總別也。廣者無邊。所證理既無邊。能證智慧亦無
邊也。根本智證盡一切理。名無邊。後得智達盡一切
事。名無邊也。

言大者無上者。出過三界。體是無漏。故名無上。然佛
功德。即十地菩薩二乘人不能過者。

言深者難測者。唯佛能知。菩薩二乘不知。故名難測。

言遠者時長者。二解。一云。三大劫來修習得。名遠。二
者。窮未來際。不增減故。名遠。摩訶般若內照法身理。
解脫道巳去。窮未來際。故名遠。

言此上乃是等者。即是根本後智也。

言又此諸德等者。問十三門功德中。有是智慧性者。
不以慧為體。於中禪定等諸法。如何亦以智慧為體。
答疏言又此諸德等。即諸功德亦二智眷屬為體。如
無量無礙等。皆通心心所。是智慧之眷屬也。禪定與
智眷屬。三昧皆定。皆智慧眷屬。亦名知見也(上諸德總句了)。

言依此經文無量者。即論牒經無障也。有解牒論。梵
本經剩無障。脫却無量。秦經有無量。闕無障。此解不
然。疏為也。無障即是經中無量也。法若有障。不名無

量。法既無鄣。故無量也。

言謂三十七菩提分者。問既說三十七菩提分。何故
別說五根五力耶。答由入道勝故。生長功德。勝故別
說也。

言三摩䟦提謂九等至等者。二說。一云。在定位之心。
安和平和平等。名之為等。此由定力。令身心至此平
等之位。名為等至。二云。等謂平等。惛沉掉舉名不平
等。由前加行。折伏却惛沉掉舉。平等持心。而至於定
位。名等。等即至也。初釋以定為緣。令心安和也。後釋
由前加行為緣。念心安和也。此之一種。秦經亦無十
三門中四無所畏十八不共法。唯佛即有。故不道菩
薩聲聞也。四無礙解通菩薩。餘者三乘共。即四禪八
定。兼通外道也。

言體即明記等者。意言如來得大總持故。此十三門
功德。明記不忘。故名種種念觀。觀即慧故。非此十三
門皆以觀為體也。八門中念觀兩法偏勝故。舉念明
記勝。觀是慧。慧簡擇勝。正合取慧。不合取念。慧同時
故雙取也。

言一列名者。問如何名四種無量。答疏言謂慈無量
等。此四無量。亦名四等心。亦名四梵住。攝引雜集云。
四無量具五緣。一以靜慮為依止。二者。有情為所依。
三拔苦與樂為行相。四定慧為自性。五心心所法為
助伴也。若空言四無量。通三乘人。若言大慈。大悲大
喜大捨。唯佛有故。謂慈無量。外道凡夫不妨有慈悲。

若喚作無量。即不得。謂悲無量。喜無量。捨無量。

言釋名等者。亦名四等心。緣一切有情。平等起故。亦
名四梵住。由行此四。當感無量大梵福故。一緣無量
境。攝云。菩薩藏經云。諸菩薩為菩提故。盡眾生界。慈
心遍滿。盡虗空界。是眾生界量。無所不遍。菩薩大悲
亦復如是。緣無量有情為意。故名無量。不同凡夫但
緣妻子眷屬方起。二乘唯依欲界起。如來大悲遍三
界起。故名無量。菩薩緣欲界四趣。但拔苦苦。不能拔
地獄地獄壞行二苦。今說如來遍緣三界。拔彼三苦。

言二起無量行解等者。行解不一。故名無量。所緣既
無量。能緣行解亦廣大。此約見分。緣所緣相分。境既
無量。其能緣見分行解。亦名無量。如外道六行伏惑
時。決於有情不為損惱。修上定時。亦有四無量。二乘
等亦有。但是假相菩薩通假實。但緣四趣有苦眾生。
起此四。故除天起。不能救壞行苦。名小四無量。如來
所作。是實通拔三界三苦。名大慈等四。

言三感無量果小者。有近果遠果。由行此四等心。近
果。即四禪梵王。初將四天下六欲天福集一處著。始
底一箇初禪梵王福。遠果。即成佛也。有漏心修四無
量。感四禪梵王果。無漏心修四無量。感無漏梵王果。
即如來身。即遠果之。問凡夫生上界。要須習定。今但
修四無量。如何得生。答嗔恚煩惱不生上界。慈悲既
是無嗔。何妨得生緣。憐兒故投水而死。生於梵天。女
人憐子。即是無嗔。心無果緣。即是捨定無嗔。有定得

生梵天。以母有真拔子之心。是悲心故。得生上。名盛
果無量。問其梵福分限如何。答菩薩藏經云。譬如三
千大千世界。下至金輪。上至四禪。水滿其中。取一牛
毛。竪分三分。取其一分。遍涅水中。以手拭乾。還放水
中。沾此水盡。梵福方盡。

言法界有情總為三類等者。金云。若約界地論。可為
四類。一無苦無樂。謂第四禪巳上并四空處。二有苦
無樂。謂地獄全。鬼畜一分。三有樂無苦。謂下三禪。四
亦苦亦樂。謂欲界人天及鬼畜一分。鬼即至五岳禹王
等。祀者畜生龍鳳象馬。亦有一分受樂者。又化度各
為四句料簡。一先樂後苦。如世人飛鷹走狗自樂巳
身。不知巳後地獄受苦。二先苦後樂。如今苦心持戒。
及內財外財施人。命終之後。生天淨土是。三先樂後
樂。如出家人離煩惱。名先樂。後成佛名後樂。四先苦
後苦。如外道鞭㭬臥蕀。後入地獄。然疏言三類者。總
相言。俱句即攝在苦樂中。亦無違也。然依此三類。眾
生中有七類人。依此人境向上行慈悲喜捨。問云何
七類。答且親有三品。一父母師長為上親。二兄弟伯
叔為中親。三朋友眷屬為下親。四非怨非親中容人。
怨有三品。五下怨。煞朋友眷屬。六中怨。煞兄弟伯叔。
七上怨。煞父母師長。於此七類人上。從淺至深修。事
須先修慈無量。慈無量以與樂。為行相。且樂有二種。
一有漏。二無漏。有漏樂有三品。人中四洲菩薩六欲
天為下品。初二靜慮為中品。第三靜慮為上品。又無

漏樂亦有三品。聲聞中聖有學無學為下品。辟支迦
為中品。菩薩佛為上品。有漏無漏不同。總相作三品。
配上樂如一貫金錢。中樂如五百銀錢。下樂如一百
銅錢。且第一上親是父母與上樂。如與一貫金錢。中
親是兄弟與中樂。如與五百銀錢。朋友遠親與下樂。
如與一百銅錢。此第一未是修行。作觀行人方法次
第。二方是觀行人。調練身心。如先於上品親與上樂。
此為最下修慈。次於中品與上。乃至上親與下樂。上
怨與上樂。有十九句。至此方名成就。其相云何。先上
親與上樂。中親與中樂。下親與下樂。三於中親與上
樂。下親與中樂。中容與下樂。三於下親與上樂。中容
與中樂。下怨與下樂。三於中容與上樂。下怨與中樂。
中怨與下樂。三於下怨與上樂。中怨與中樂。上怨與
下樂。三於中怨與上樂。上怨與中樂。上親與下樂。三
後於上怨與上樂。方是親行成就。由佛因中作此觀
行。果中任運怨親平等。見怨家如赤子也。

言一與苦樂者。總意說不獨指一方也。一世間有一
般人。衣食用得足。名無苦。更覔富貴不得。名無樂。非
是總無三苦八苦。二無枷棒臨身。名無苦。有生住異
滅還流。名無樂。此一類人無苦故。不旨造善。無樂故
又不肯造惡。事須苦逼身方乃造善樂。及身方能造
惡。此一類人苦樂總無也。佛若遇此一般眾生。事須
無倒與樂。問何名無倒與樂。答一為名分心與樂名
倒。離名利心名無倒。二有漏名倒。與無漏名無倒也。

意取無漏樂為政。此一類人無苦無樂。若更與世間
示與癡相應。不可救得。故無倒與樂。設是有漏。亦名
無倒。如言一乘。通有漏故。若與人天愛染。名為有倒
也。所以疏言無倒與樂名慈也。

言無嗔為體者。問何故辨相中出體。答此慈無量不
離。以無嗔為體。亦便以無嗔為行相。行慈之人。三業
不現嗔之相故。

言有苦者拔苦者。菩薩悲心。見諸眾生受於苦惱。心
生惻愴。而拔濟之。故為悲。釋名也。苦亦有三品。地獄
苦為上。餓鬼畜生苦為中。人天苦為下。路行相同前。
一上親拔上品苦。中親拔中品苦。下親拔下品苦。二
中親拔上品苦。下親拔中品苦。中容拔下品苦。三下
親拔上品苦。中親拔中品苦。下怨拔下品苦。四中容
拔上品苦。下怨拔中品苦。中怨拔下品苦。乃至上怨
拔上品苦。名悲無量。觀行方成也。即以善十一中不
害。為體也。

言三有樂者助喜等者。一上親助上品喜。中親助中
品喜。下親助下品喜。二中親助上品喜。下親助中品
喜。中容助下品喜。乃至上怨助上品喜。無量觀行成
就菩薩。見眾生有榮樂事。心歡喜。不生嫉妬。助彼慶
悅。故名喜也。

言不嫉妬善根者。侚自名利。不耐他榮。今既反彼。助
彼令憙。名為不嫉。不嫉即無嗔分也。問憙無量。何故
不以無嗔為體。取不嫉善根為體也。答今此疏主從

根本立名。先由不嫉眾生。有榮樂事。所以助憙。故以
不嫉善根為體。

言復於無苦無樂等者。捨行相也。此一類人衣食自
充。無苦懃求。方[月*曼]無樂。心不了因果。見善不煞。又亦
不嗔。名之為癡相。佛菩薩等開決令修行進善。令離
癡也。

言於有苦者。見苦惱貧窮下賤。無手無足。兼無眼目。
而來乞者。必起嗔心。今者菩薩若見有苦眾生而來
乞者。不生瞋心。繫念彼苦故。又有眾生身上有苦。怨
天非人。菩薩聲離也。

言於有樂者等者。不了世間錢財。是妄計為實有。生
貪著故。令離故也。

言平等欲令等者。辨捨行相也。欲令離諸惡故。明捨
功能也。菩薩見諸眾生有憙樂事。於上不生貪愛。於
三種境上。不起貪瞋癡。三心總平等故。名捨。所以無
貪瞋癡精進四法為體。問此等四心。為實為假。若假
與樂拔苦。乃成虗設。若實者。世間如何有苦。可得佛
常起故。答二說。一假想心中。作如是觀。為前方便。引
後實觀。即能拔苦與樂等。二者。此但是佛菩薩。起此
四無量心。為善友緣。與諸眾生為緣故。過去諸佛。數
如河沙。皆是巳拔苦者。眾生因力。佛方為緣故。如天
雨故。只為眾生。法爾無量故。有苦可得。亦約根未熟
者故。非是如來四心虗說也。

言善捨為體者。出體簡法也。引唯善十一中行捨。謂

進三根。令心平等。無功用住為性。疏政作捨。意簡受
也。

言出體性者。合以等者。前來解喜。以不嫉善根為體
者。但是疏約根本立名。先由不嫉眾生有榮樂事。所
以助喜。故以不嫉善根為體。此是疏主直顯解義也。
若依論家。喜以無嗔為體。唯識云。云何名無嗔。於苦
苦具無嗔為性。對治嗔恚。云何行捨。令心平等正直
無功用住為性。對治掉舉。靜住為業。云何不害。於諸
有情。不為損惱。無嗔為性。能對治害。悲愍為業。問不
害是假為悲體。百法之中。別開數。不嫉是假。為喜體。
善法之中。何不立。答唯識云。謂顯慈悲此二勝故。故
離嗔立不害。不嫉不爾。問亦應謂顯喜捨離無嗔外
立不嫉。答論云。利益有情。此二勝故。

言此各有三等者。種類差別。初修觀行之人未能離
得我我所心。所以緣眾生時。當情見有有情。圓首方
足。張三李四。而能救拔。二者。法緣者。法緣雖除。我執
法執乃存。行拔苦與樂時。當情不見眾生。唯作三科
法想。而為利益拔濟也。

言三無緣者。既遣二執。復於諸法離分別。作真如想。
由前除却法執。心緣眾生不作眾生想。不作法想。當
情唯作真如想。潞云。離分別緣。名無緣。內冥真境。不
緣有情。乘國中大願。任運能度。名曰無緣。晢法師問。
既緣真如。真如上無苦。如何拔苦。名無緣悲。答拔苦
之時。不是拔真如上苦。真如向上。其實無苦。元來拔

眾生身上苦。當拔苦時。不緣眾生。唯緣真如。任運能
拔苦與樂。名無緣慈。問既實拔苦與樂。何名無緣。答
二說。一真如上。離言絕相。體是離緣法。故名無緣。二
者。不緣故無緣。拔苦與樂時。唯緣真如。不緣眾生。任
運能拔眾生苦故。故名無緣。由佛因中三大劫行四
無量觀。觀三事體空。今日觀行純熟。更不加功用行。
眾生熾燃離苦。解脫得樂。如陶家輪。陶家輪初時轉。
齊轉三匝五匝。却住去。漸漸輪齊清去。一迴拔轉。轉
得三十五十匝。若准疏中意。直是緣眾生。作真如想。
而救拔苦。問何名無緣。答云。離分別心。作真如想。涅
槃經說。五百釋女被挑其眼。受種種苦。即稱南無佛。
三度念之。佛力風吹藥。填其眼目。平復如故。佛言我
不與他治。當知即是無緣慈善根力也。

言或法無量等者。此第二解。疏主意。法謂十二分教。
修慈之者。欲令眾生。因緣十二分教。慈從教法起。故
喚教法。作法緣慈。或先因緣教。而後起慈。名法緣慈。
此經云。三界無安。猶如火宅。又云。今此三界皆是我
有。其中眾生。悉是吾子。而今此處。多諸患難。唯我一
人。能為救護。由聞此教。故起悲心。乃至喜捨亦爾。

言此三之中等者。凡聖差別也。外道亦能行慈。樣危
救弱。作有情想。我見未忘。故當情見有怨親自家妻
子男女。

言次共二乘者。二乘巳離我執。當情法執未忘。故救
拔眾生之時。作三科法想。名法緣。


言後唯菩薩者。菩薩悟二空。法亦想無也。不見有情
及法。但作真如想。三事體空。故後得通前。前不兼後。

言初三安樂等者。利樂差別也。慈無量。悲無量。喜無
量。但拔令離苦。無樂者與樂。有樂助喜。此名三安樂。
現在因中。便得安樂。第四捨無量。欲令離諸惡。故離
貪嗔癡。但名利益。未必安樂。問若然者違他無性。攝
論云何四皆安樂。答彼論云。四皆安樂者。約捨無量
當來所感安樂果說。此間疏中。言捨唯是利益。約現
在法上說也。又有是利益。而非安樂。有是安樂。亦是
利益。論約俱句。疏主偏說。亦不相違。初通外道。外道
度眾生。唯得生天有漏樂果。二云二乘。二乘自利。小
果麤淺。後通菩薩。如來即觀空觀有。拔令出世證真
如故。熾然度生。都無彼我。三事體空。有殊勝功德之
利益也。

言感果可知者。果報差別也。有二。一總。二別。總果有
二。一遠。二近。近成梵福。為大梵王。菩薩藏經說。譬如
灾下至金輪。上至梵世。滿中皆水。遍三千界。假使有
人。以一牛毛。竪分三分。但取其一遍涅水巳。而復擎
出。以手拭乾。乾巳復涅。大千界中水可治盡。無量心
功德無盡。遠則感如來果。二別果。別果中此四無量。
若凡夫有漏心中。以煩惱資四無量。感人天果。若以
四無量心。資於煩惱。感地獄三塗果。凡夫慈悲。勸人
食肉飲酒等。是四無量。資煩惱也。若二乘人。四無量
心。資所知障。感變易生死。起慈悲心。救度眾生。誓求

菩提。執有情可度。菩提可求。即是所知障。由因此障。
而起慈悲故。受變易果也。若菩薩以四無量心資真
如。當得法身。以真如資四無量心。當得報身。並是能
感菩提涅槃二轉依異也。

言與大慈大悲等者。五勝劣差別也。此中有四差別。
一救濟假實。二依身因果。三所緣寬狹。四體性多少。
然慈悲喜捨。三乘共有。大慈悲等四。唯佛獨有。問四
無量慈悲喜捨。與大慈大悲大喜大捨何別。答無性
攝論云。大悲者有五義。一福德資粮圓證故。二解脫
苦為行相故。三三界有情為所緣故。四於有情心
平等故。五決定無有勝此者故。又有說五義大。一資
粮大。六度萬行所成辦故。二行相大。三界有情平等
悲愍故。三所緣大。緣三界有情故。四平等大。即前七
品修怨親平等。五上品大。求大菩提。利樂有情故。更
無餘悲。能濟此者。又有頌云。大悲唯俗智。資粮行相
境。平等上品故。異悲由八因。俱舍有八因。與彼差別。
八因者。一自性異。大悲無嗔無癡自性異故。悲唯無
嗔。二行相異。大悲普緣。三苦為境。悲唯緣苦苦。三所
緣異。大悲普緣三界。悲唯緣欲界。四依地異。大悲唯
第四禪。悲通依餘地起。五依身異。大悲唯依佛身。非
通凡夫聖人。六證得異。大悲離有頂。悲離欲界。七救
濟異。大悲救有情。皆成實。悲但起假想。希望不實。八
哀愍異。大悲平等哀愍。悲即不爾。有不平等。

言彼唯實者。大慈大悲。實能拔苦。於一切處。能漏救

故。名實。若凡夫雖起四心。而心不稱。以少能拔苦與
樂。若極重處。如王法刑戮及諸病苦。而不能救。故名
假。若初地巳上菩薩。實有慈悲。垂形六道。拔苦與樂。
名實。此即八中第七救濟異也。

言唯佛等者。其四無量通凡聖起。若大悲等四。唯佛
能起。即第五依身異。

言依三界者。若大悲等四。通三界起。如乘等。依四無
量。多分唯緣欲有情起。即是第三所緣異。

言菩薩無癡俱者。四無量菩薩無癡俱。悲大也。由大
悲。無嗔癡攝。故自性不可俱也。即八中第一自性異。

言通假實等者。對上唯實等顯之。大悲以無癡為性。
唯識云。彼無癡以慧為性。大悲五力慧力攝。故知大
悲無癡為性。

言列名一法等者。四無礙解。因中分得。佛果滿足。解
者智也。菩薩後得智。於此法義詞辨四種境上。通達
無有權滯。名為四無礙解也。亦名四無滯智。初二從
境立名。後二從心立名也。

言法謂能詮者。法無礙解。法謂教法。能詮教總持自
在。於一名句字中。現一切名句字。故以名句文為體。
疏作教字。為正。有本作聲字。非也。尋常出教體。假實
合說。聲名句文為體。今對法無礙智所緣境。唯取假
法。不取聲。聲是詞無礙中攝。此法無礙智。不緣聲也。

言義謂所詮等者。義無礙解。即真俗諦。俗諦之理。所
謂有漏。真諦之理。所謂無漏。其中有有為無為。對能

詮教。總名義也。一切法但是所詮。皆名義也。俱舍云。
緣所詮義。名義無礙解也。

言詞謂等者。詞無礙解。謂諸方言音。如來悉知。於一
音聲中。現一切音聲。後得智一一皆能了達。名詞無
礙解也。

言辨才謂等者。辨才無礙解也。辨中謂七辨之中應
根巧說法。故是發語。即所起四辨。名辨才。若言無礙
解。約能起之智上。方無所拘礙。若言辨才。即約所起
四辨七辨。由能觀後得智起。此四七辨無有權滯。智
能起智。就所起立名。名辨才也。

言有多差別者。如決釋菩薩地說及十地論。總說此
四無礙解。初地分得。九地相續。佛位圓滿。菩薩入九
地時。得此無礙解。唯識第九云。九地菩薩成就微妙
四無礙。能遍十方。善說法故。即是此地菩薩所化眾
生數如雲雨。能令爾許所化眾生。一時發問。菩薩一
時俱斷眾疑。是也。能任運說法。名善慧地。問四無礙
解。依何界地得。答法苑云。四無礙解。皆依第四靜慮。
准此。唯依佛說。若通因位說法。一種通二地。五地初
禪有尋伺發語言故。二禪巳上借尋伺發語言故。亦
得名有也。辨才無礙解亦是聲。同詞無礙也。

言義無礙解者。若真如名義。約緣而說。唯第四禪。若
所證理名義。即通一切地。何法不是所詮故也。第八
地菩薩自利行任運精修。若於利他行。功用猶劣。說
法之時。假乎尋伺。第九第十地菩薩。發語言語說法。

依正思惟。又不假尋伺。

言出體者。此四等者。何故多取無漏後得智為體。若
疏言非證真如故。問總合是後得智。如何言多以。答
次下疏言義無礙亦通正智。以真如理。亦通正智。緣。
故言多以。三全一少分。是後得智為體。一少分。是根
本正智為體。名多。

言初地分得九地任運等者。問九地菩薩離障圓成。
與佛果四智菩提圓滿何別。答言九地離障圓成者。
初八地說。非對佛位也。問無礙解與辨才何別。答自
悟邊名解。利他邊名辨。問佛菩薩何別。答七地巳前。
依初定。有尋伺。起語言。八地巳上。依第四禪。無礙伺
也。

言處非處。處非處所知之境。智力是能知之智。

言自業智力者。瑜伽等文。唯舉其因。不談其果。名自
業力。

言異熟者。般若經中因果雙舉。業者因也。果熟果
也。

言靜慮解脫者。金云。定有四種。一順退定。謂未淨定。
二順住定。謂淨淨定。三順勝進定。謂忻上定。四順決
擇定。謂將入見道。餘力准知。世尊於此十種境上。善
能了知。故名智力。

言總名力等者。如來身上二種。一身力中最強。是那
羅延力。佛身節節之中。皆有那羅延力。俱舍說。那羅
延節節皆然。象等七十增此觸處為性。凡象香象摩

諾健那鉢羅蜜健提伐浪迦遮恕羅那羅延。今不說
身力。但智力不被他人屈伏。故名力也。世間人力雖
能摧他人。還被他人屈伏。曹併雖然壯。還被管萬迪
撲。法中論。約於菩薩時。金剛喻定斷極微細礙著等
障。至解脫道中。頓得此十力。後起定。唯如來有。二乘
無故。小乘唯云十力四無所畏。三念住大悲。名不共
法也。菩薩名近。十力亦未得。唯佛有得也。然力有二
種。一身力。二心力。今取心力。心力即智。如來具二能。
名能摧怨歒。約所破得名。不可屈伏。約能破立名。所
破四魔。能破即談力自體。

言與一切種利樂等者。解經意也。一切種後得智也。
有二義。名一切種。一切如來後得智。是一能知一切
法。約功能。名一切種也。二云。所緣境上。萬類差別。種
類眾多。從境立名。一切種。即是後得智上。利他作用
功能。慧是體。功能是用。用與體相應。他性相應。非自
性也。

言畢竟勝伏等者。引論文也。畢竟者。即究竟也。糅云。
簡外道。外道雖暫能伏他。不能長時。有萎歇故。不得
畢竟。不名力也。如慶喜。被六萬億魔嬈。被如來勅文
殊以呪力取之也。即是不能長時伏也。今如來伏一
切天魔等。但利益他。無勝負心。能長時畢伏。問如何
如來有怨。答魔自於如來起怨。非如來有怨也。勝伏
者。不可屈伏義。伏者。能摧怨歒義也。故以威勢等。疏
主解也。


言對法云等者。緣菩薩藏經顯揭。與瑜伽文同。此前
一處引對法文。別所以再引也。善記問論者。有人徵
問。所問之論。名問論。如來言解釋。名善記。記者。分別
解釋義。即四記。四記唯約分段生死上說。且善降即
難摧。善記即難屈。所問有四。一者一向記。如有問言。
生者皆有死耶。三寶是良福耶。此義決定。一向記言。
生者皆死。三寶真良福田。二分別記。如有問。死以更
生耶。引不。則須分別。有煩惱者。死巳更生。無煩惱者。
更不復生。凡夫有學有煩惱因緣即生。如無學等。無
此因緣。即不生。若凡夫外道不善了達。作生死問。應
如是答。三反詰記。如有問言。人勝耶劣耶。則須返詰。
汝對於何。若對天人。即為劣。若對於畜。人則為勝。十
地菩薩相望亦爾。四默置記者。如有問言。龜毛為青
黃為赤白。兔角為曲為直。即須默置記。默然莫對。龜
毛本無。何得論其青黃赤白。若答者。應長戲論。終無
有盡。故言善降等。

言力用不同者。即是智體是一。所對不同。隨分十種。
帶數釋也。辨云。十即是力。持業帶數二釋也。

言因果相當等者。路云。處是道理義。非處是非道理
義。因感善果。是因果相當。是道理義。名處也。若如外
道。說持齋得飢餓報。此即因果不相當。非道理義故。
名為非處。又云。處者因義。即是惡因。與惡果為因。名
因果相當也。若因果不相當。名非處。外道有三。一無
因。謂自然而生。即烏不染而自黑。獸不畵而自班。二

惡因。簡要云。外道計苦因生樂果。樂因生苦果。世尊
責云。愚癡外道。豈有放逸受樂。而招樂果耶。三不平
等因者。一因感多果。如大自在天。能生一切。佛法責
之。如何一因之上。能生多果。故名不平等。

言瑜伽云淨不等者。淨因感淨果。染因感染果。非不
平。意道平等善惡二因。感善惡二果。不同外道煞牛
祠天。行不善因。望得生天善果。皆是因果不相當。即
是不平等。

言如實轉因者。疏主解也。有疏云。如轉變因者。攝云。
筆誤也。淄州云。近檢論文。如轉變。為正。大論三十九
云。非不平等。如實轉因者。遠離一切增上慢。智說名
如實。不同外道冥性為因。是不實。佛法依處道理。名
如實轉因。如者稱順義。實者真實轉起也。此因與當
來為如實生起之因。名如實轉因也。

言處者建立等者。問何名為處。答三義解處。疏言建
立義。二依義。三起義。

言能建立果者。解前建立義。

言為依能起等者。為依兩字。解前依義。起字解前起
義也。問何名處義。答處者建立義也。為因能建立果。
果為所建立。故名為處。二者依義。因為所依。果為能
依。名言種子生五薀現行。名依所也。善惡因招無記
果名處。三處者起義。因能起果。果為所起。故名為處
也。

言不平等因與上者。佛法善因感善果。外道善因感

惡果。一陪相達。今瑜伽說。處者因義。破外道不平等
因。無性論云。處者所以義。有所容受義。若無所以。若
無容受。說名非處。雙破無因惡因。合斯二論。義方周
足(上解處非處了)。

言於此二種等者。解智義。即處非處。名二種也。一切
智者。問此明後得智。何故引根本智。答智是能知。汎
解一切智是根本智。一切種智是後得智。今此四種
並是後得。後得智體唯是一。以作用不同。故說為四。
簡要云。即得後智也。不同尋常解根本智名一切也。
此中說後得智名一切者。能遍知一切法。緣一切境。
故名一切。一切者。章敬云。有四義。一者。緣一切界。二
者。緣一切事。三者。緣一切品。四者。緣一切時。於此四
境。無礙而轉。名一切智。一切界中有二。一器。二有情。
一切事中有二種差別。一者有為。二者無為。一切品
中有五種。一自相差別。二共相差別。三因果差別。四
界趣差別。五三性差別。時有三時。一過去。二未來。三
現在。即於如是一切界一切事一切品一切時。如實
而知。故名一切智也。

言無滯智者。暫時依意。遍於一切。無礙速疾。名無滯
智也。簡要云。不被外道問難屈辱故。

言清淨智者。一切煩惱及智氣畢竟永斷。故清智。二
乘世俗是有漏。不名清淨。今佛智世俗是無漏無愛
恚。名為清淨。

言離增上慢等者。不同外道未得謂得。佛證得福智

圓滿。具一切智。名離增上慢。離少得謂多得也。

言力義如前者。前十智是體。此四个智。是向上義。如
來以此後得三智。能知前二。處非處名智力。

言各自所作等者。自業智力於自所作。自受果報。如
實了知。及布施福移轉。不作而得。言施福移轉者。諸
外道言。今生布施。來生受貧窮果。今生竊盜。來世富
貴果。持齋餓鬼果。煞馬祠天。感生天長命果。乃至行
苦因得樂果。行樂因得苦報。如有人禮菩提樹及以
布施。有人不去。即用金錢買取不得。種種爭論。今說
業力。降伏此等垢。知諸業自受。問佛法之中。子孫設
齋為亡人。豈非此人造福他人受果。答地獄中有白
幡現。亦事須得亡人自發心始得。若不如此。十方世
界菩薩修行無限。个个總願。願一切眾生。總如我身
一切成佛。若許他人造業此人受。即事凡夫。總合成
佛了。我輩凡夫既不免生死。故須自作自受。故言各
自所作也。

言三世者。過去未來現在。三業者。或福業非福業不
動業。或即順現順生順後業。業能順果。果是所順果。
業是能順名自業。業有三。一非福。三塗。二福業。四洲
六欲天。三不動業。色無色。非福三品。上品地獄。中品
餓鬼。下品畜生。福業二品。下品四洲。上品六欲天。不
動二品。下品色界。上品無色界。或身業語業意業。或
順現受業。現世造業。現世受報。名順現受。或第一生
造業。第二生受。名順生受。今生或造業。第三生巳去

受。名順後。若不定業者。有三種。有時定報不定。時不
定報。俱不定。如來後得智。一一皆知。眾生身中。自作
業自受報。從因為名。名自業智力也。

言於此善惡業異熟等者。章敬云。指般若經業異熟
智力。因果雙舉也。問此自作業。自受果。與處非處何
別。答前處非處。遮他無因惡因及不平等因。無自然
樂因得樂。如數證計冥性。梵王帝釋等。此業異熟。約
自作還自受也。問前後二解憑何教說。答曰。若作集
論等。但能招彼順現受等三業。名為自業。若依般若
經。名業異熟智力。前能知業。此據能知業所感果。故
別也。

言亦名業異熟智者。業異熟屬眾生。智力屬佛也。

言四靜慮解脫等者。由定寂靜。能審慮故。慮體是慧。
定有靜用。能生慧慮。故名靜慮。有四解。一奢摩他。云
等持。通定散。但專注不散者。皆此攝也。惛沉掉舉。是
不平等。由所加行。折伏惛沉掉舉。平等持心。於一境
轉。名等持也。二等至。簡要云。三摩䟦提。此云等至。通
有心無心。唯定非散。此有二。一在定位之心。安和適
悅。名之為等。此由前定力。引彼身心。至此安和平等
之位。名為至。二解云。等謂平等。惛沉掉舉。名不平等。
由前加行。折却惛沉掉舉品。此加行之心。便是平等
品。此心等引。至安和分位。等能引至。此名為等至也。

言此等諸定通滿等者。有漏定通雜染清淨。無漏定
唯清淨。若但言染。唯愛味。不通淨定。若言雜染。即通

有漏淨定。兼愛味定也。若細分別。染中有二。一障礙
雜染。為求靜慮加行時。無方便故。及諸蓋間雜生故。
二自地雜染。雖離下染欲得上定。仍為自地纏隨眠
縛。不得清淨。有四番。二淨二染。二淨者。一善方便。二
善清淨。二染者。一離現纏。二離隨眠。故成四。此一節
疏文。會般若經中智與瑜伽論名自不同。意說如來
於此諸定差別。佛皆能知也。

言根者信等者。根勝劣智力也。根者生長義。故說名
根。根即信進念定慧五根也。簡要云。此顯信等五根
有上下勝劣。上者名勝。下者名劣。佛於勝劣二根中。
皆能知故。名根勝智力也。然此五根道漏無漏。有上
中耎。菩薩五根為上。緣覺五根為中。聲聞五根名下。
中下二根合處說。名劣。上者獨勝。即菩薩也。此上三
乘通論勝劣二品也。疏中意。三乘各各有自耎中上。
耎者劣即下也。初聞教名耎。次修行行名中。後成熟
果上。此解總非正也。但是一人身中。有信等五根。便
自然有上者。有中者。有下者。中下名劣。上品名勝也。

言若從他等者。問一種是信等五根。如何則有上中
下差別。答疏云若從等。若論根勝劣智。文巳結了。即
合屬他後文。若准疏勢。屬根勝劣智力。為正。雖前結
了。但是結標文。此段疏結釋文。若從他以為其先者。
名隨信行人。是鈍根是劣。身中有三乘種姓。不能覺。
事須假他人教示方生信心。信從他人起。名隨信行
(中等)。或觀諸法。以為先者。即是隨法行人。利根人也。

先觀察而自起信心。不假善知識。名利根人。問此中
為但取信等五根。兼通餘根耶。答攝云。此約入見道。
且說信等五根。若通說生死。可兼二十二根。信等五
根體是善故。名別有體。簡前八根。唯是無記。意與五
受。通三性簡。三無漏體同一慧故。故於二十二根。唯
說爾許。非不知餘。

言愛樂勝解等者。種種勝解智力也。相國云。於三乘
處。各隨自情愛勝解。忻慕修學。名種種信解。心勝於
境。名之為勝。印持決定。名之為解。印持三寶。是良福
田。愛三乘行。取三乘果。名為愛樂。先由勝解。印證前
境。決定是因。不可引轉。是果如來能知。名智力。眾生
三乘五性勝不一。總名種種勝解智力也。或樂於善。
或樂不善等。佛悉能知也。

言若廣建立等者。種種界智力也。意言有情有種種
性。或一乘。或五乘。或通三性。善惡無記種子。乃至八
萬四千行。如來皆能了知也。建立者。施設義。種種界
者。界是因義。亦是性義。即是三乘五乘種子也。

言或四乘者。三乘外加不定乘。五乘者。四乘外加人
天乘。即無性人也。此約五乘種子。瑜伽說四種界。一
本性住種性界。二習所成界。三可對治界。染種子無
漏智對治。四不可對治界。即無種人身中。法爾種子
無漏智對治也。

言或貪嗔等者。有唯貪增。有唯嗔增。有唯癡增。有三
俱者。故名等分。


言乃至有情八十千等者。辨云。此據全數。故俱舍云。
牟尼說法蘊。數有八十千。亦同詩三百。亦是舉全數。
理實八十四行也。詩三百五篇也。維摩經云。八萬四
千諸塵勞門也。種性不一。名為種性。種性者界也。知
諸眾生。多貪種性。多嗔種性。乃至多癡八萬四千病
行種性。佛智一一皆知。名種種界智力也。

言若即如是者。趣入聖道行也。若即如是者。指前門
中種子也。諸趣門中者。指此門中染法種子現行也。
諸趣門即是所趣。所趣即是佛所知境。所知有四。貪
嗔癡等分也。言順正行者。一句是能趣。貪嗔癡是所
趣也。修不淨觀慈悲觀界分別觀。為能趣行。今唯取
能趣行。是此間遍趣行。行收遍趣之行。依主釋。今趣
遍字屬如來。如來智家所知之如來後得智。遍能得
知眾生趣向之行。名遍趣行。

言或一切五趣之門者。福業。是趣向人天行。不動業。
是趣向上界行。慳貪業。是趣向餓鬼行。無慚愧。是趣
向畜生行。邪見謗法。是趣向地獄行。

言或諸外道等者。趣向執著行也。此解不同諸解。今
却取所趣行也。五薀假者身中異見。為能趣。行是所
趣。外道異見趣向鞭㭬臥棘行。沙門異見趣向三乘
行。執著幻術符書禁呪十二圍陀經書伎業。種種黨
類差別。各各修邪。互相違背。執巳為長行。餘為非等。

言或此世他世者。趣求涅槃行也。此世即現在也。他
世者。過去未來。總名他世。賀云。即三乘人。三世中趣

涅槃之行。名無罪趣行。涅槃體即無罪。無罪之趣行。
依主釋。簡要云。無漏聖道。越生死故。名無罪趣行。無
罪即趣行。持業。此唯取無漏太狹。若言無罪之趣行。
無漏有漏收盡也。三業有漏善順聖道。皆是無罪行
也。佛智一一能知四種行。名遍趣行智力。

言於能遍行等者。會般若經中名字。此遍趣行。是如
來後得智所遊履之處。名行行也。能了知智。就所了
知為名。名遍行行也。相國云。前解於遍。即佛能緣智
名遍。今此解遍。屬於所緣。諸趣之行名遍。問趣行智
力。與處非處智力何別。答攝云。彼是智境寬。此是趣
行即狹。彼兼緣非處寬。此唯緣處狹也。

言若於種種有情等者。宿住隨念智力也。緣過去境
也。前來遍趣行智力。是如來智。能知有情身中行。今
此中說如來智力。能知有情身也。宿者宿世。過法世
名宿也。所緣境住在過去。念慧兩法。同緣過去境揀
擇。是智也。念隨於智。同時緣境。名隨念智力也。解隨
念於智。隨字屬念也。二云。正能緣過去境。名念也。智
不能緣過去境。由念引皆。智隨於念。亦緣過去境。名
隨念智力。此後解智隨於念。隨字屬智也。前解為正。
緣智與念。是同起之法。今不言智力者。是隣近釋。餘
九皆依主也。若於種子等者。一一總知名種種。有情
言音。四方名字。東方世界眾生所有名字。張三李四。
南西北方眾生所有名字。如來一一皆能知也。自體
者。有情身體。體即身。


言八言說等者。即將過去盡辨。有八般事。為言說之
因。一一皆說。名八言說。一如是名字。如是言通下七
處轉。如帝釋過去名蠒兒。二如是生類。婆羅門剎帝
利等。三種姓。種姓氏之姓。即婆羅門六姓等是。亦如
張王等。四飯食。如帝釋宮中蘇陀味。北洲自然粳米。
五受苦樂者。謂苦樂。失財利名苦。得財利名樂。六長
壽。假如人合壽百歲。至嬰兒後。活至六十七十巳來。
名壽。七活至八十九十。名久住。八活至盡壽百歲。名
壽量邊際。

言於此八中等。智隨於念。緣過去境。即是於念。隨念
決斷即名智。念能憶念。即智言略所行行者。問如何
前說八。後略為六。答秀云。總門眾生身中。過去八事。
今略為六。即以八種。略為六故。據所行行。不過六種。
攝前長壽久住。總為壽量。故唯六也。但略其數。非略
行也。問八言說句。與略所行行何別。答說是能詮教。
六略行是所詮理也。此二俱是如來智所知境也。八
言說約法體。則有八種。六略行論佛所知。合成六種。
合壽量為一故。所以名略也。即六種種境。是宿住智。
所遊履行處。名略所行行也。

言一呼召等者。即前如是名字。二剎帝利等者。即前
如是生類。我是過去剎帝利婆羅門。三父母者。即前
種姓。四飯食等者。即前飯食。即變生為熟。亦只如冷
淘不詫等。名方軌也。五興衰者。興即樂也。衰即前苦
也。六壽量者。即前長壽久住邊際。是也。


言此等宿住等者結也。智與念俱時起。能緣過去。名
念俱行智力也。隨念相應之智力。依仕解。

言諸有情類等者。死生智力也。前來宿住隨念緣過
去。此生死智力緣未來境。即知三根聲聞。未來世經
若干劫。當得作佛等。及知諸弟子。若造善業者。來世
中得生善處。若造惡業者。來世中生三惡趣之處。又
能降伏執著斷見之者。佛語言。未來世中。若更無身。
可言斷滅。未來有其無量。如何執身而有斷滅耶。

言臨欲終沒等者。死謂本有最後一剎那心現在。只
有此一剎那。更無後念。此名為死。謨云。欲死正死。名
死也。

言住在有等者。慈恩云。取中有末後一剎那心。名生
時一念。第八識攬父母遺體而住。即名生時。不取生
胎方名生也。此中但說生死及降伏執斷見。是本意
也。如經中說。孝子比丘僧中惡口。在胎六十年。意言
如六十劫。皆名為住。如來一一能知。名死生智力。

言於善惡趣等者。解力義也。

言一切諸法等者。能知見修無學道。名漏盡。今說正
知若兼方便。亦通知資粮加行方便伏惑成道。名漏
盡。若種若現皆盡諸漏。是現行。及眠即是種子。如是
種現皆盡。名漏盡智力。問漏是種子。如來遍緣三乘
無學身中漏盡亦知。聖有學身中漏法不盡。亦亦知。
問若知漏盡。可名漏盡智力。兼知漏不盡。何不名漏
不盡智力。答影彰說故。或從勝說。問佛自身中諸漏

巳盡。佛自知否。知者何名此力。若言知見者。其相云
何。答見心故。果中作用強盛。見分亦得。及緣自證王
所。見分亦互相緣。不同因故。得能知自足漏盡。若爾。
何名同一所緣。不可現在心反緣自心故。答王緣於
所見分之時。與所自證因。緣此見故。無有失。

言智者是體等者。十種智皆是體。十種力皆是用。智
即是力。持業釋。

言此中宿住等者。秀云。然智不緣過去。念能知宿世
事。由智與念俱故。隨念亦緣過去。今從助伴。以得其
名。故隨念智力。隣近釋。或能緣過去境。與彼念俱。念
俱由近。彼念相從得名。隣近釋(後勝)。

言處非處等者。並北依主也。

言雖復處三文不同者。是結前也。然體有五者。生後
也。

言一最勝體者。問何名最勝。答佛功德中。慧最勝故。
言最勝體也。

言佛具知根慧等者。佛具知根。含於九法。謂信等五。
及意喜樂捨。今取九中五根五中慧根。為十力體。無
漏根有三。一未知當知根。即見道十五心巳前。於所
未知。當知故。二巳知根。第十六心巳去。金剛心巳還。
於十五心前者。巳知故。三具知。謂解脫道後。故言具
知根也。問此三根為世俗。為勝義。答若准小乘。俱是
假法。皆名世俗等。論云。四塵雖有漏。實故名勝義。三
根雖無漏。假故名世俗。若大乘宗。既是無漏。故勝義

攝。

言二引出體等者。二說。一定能引慧。名引生。二者。定
是功德叢林。亦能生功德。名為引生也。慧是諸德之
主。亦能引生諸法。慧亦名引生。故十力以定慧為體。
又云。由定起根本。根本引起後得。後得智得上妙用。
名力也。

言三尅實體等者。問既尅實體。以五根為性。何不言
信力念力。答慧為勝故。空言智力。隨勝而就。據實。信
等亦得為體也。

言相應體者。智起之時。同時必有遍行別境善十一。
俱時而起。故論云。及相應也。

言四蘊等者。且智起時。必有淨識。心王是識。同時有
遍行心所。以為受蘊。想為想蘊。自餘遍行一分。別境
善十一等。並是行蘊。智起之時。與此眾生相應。故名
相應。雖有眾多之法。不離四蘊為性也。

言五眷屬體等者。此體最寬。四蘊之上。更加色蘊。為
五蘊。疏主取定道二戒。為色蘊。問佛身何得成定道
二戒。答若准小乘宗。說定共戒唯有漏。道共戒唯無
漏。大乘宗。定共戒通漏無。道共戒唯無漏。今取大乘。
佛身無漏。戒隨於佛。定戒亦唯無漏。問因中定道二
戒。依現行思上立。此現行思上有遮防。彼身口七支
惡色不起功能。名無表色。若爾佛果無彼惡色可防。
如何亦名為色。答有三解。一云。雖無色可防能發善
色。亦名為色。二云。果中有彼防發功能在。亦名為色。

三云。從遠所防說。亦名為色也。

言此雖無文等者。疏主自添此一解。立理云。此雖無
文等。道理合有也。遮犯戒垢。助摧怨故。犯戒之法。名
之為垢。由無表戒能防此垢。永不令起。名遮犯戒垢。
既遮此垢。諸煩惱不起。名助摧怨。怨者煩惱。與無漏
智為怨也。

言餘之三門者。指餘門義。次有第三辨行相門。隨辨
名處。略巳解畢。

言第四次第者。如來初得無上菩提。即使頓得。後次
第起。初立一切無倒因果。起處非處智力。次第希求
欲界異熟為說。遠離諸不善業。令行善業。起自業智
力。乃至次令永斷一切煩惱。起漏盡智力。

言第五諸門。諸門者有五。一分別門。二不共門。三平
等門。四差別門。五引發門。一分別者有三。一時分別。
三世所知。隨悟入故。二品類分別。謂於一一。隨自相
共相一切行。而悟入故。三者身分別。十方有情。各各
差別。一切相續一切事義。隨悟入故。不共門者。二乘
所無。菩薩分得別。唯佛獨圓。平等門者。一切如來皆
悉平等。具足此力。無有差別。差別門者。如菩薩地廣
說其相。恐繁不可述。引發者。復有三種。一方便。二根
本。三引發。方便者。謂於教法向上定。數數思惟行相。
後使成滿。根本者。雖通諸靜慮皆悉有之。如來多住
第四靜慮。故言根本。引發門者。復有二種。一現前起
用。以後得智為體。二居住本性用。出世間正智為體。

即根本智。

言列名等者。佛四無畏者。疏中自列。菩薩四無所畏
者。一總持無畏。二知根無畏。三問答無畏。四斷疑無
畏。如常不輕品解。今此佛四無所畏也。

言四是數名者。釋名也。無所畏者。於此四處。能自了
知。此是總談無畏。於此四處。有人徵問。如來能自了
知。都無性懼。故名無畏也。

言坦然無畏者。身無畏也。言心無怯劣者。心無畏也。
言無所疑慮者。諸語無畏也。或怛然無畏。是總名無
畏。心無怯劣。心無畏。無所疑慮。語無畏。都無怯懼。身
無畏。故名無畏。結也。

言正覺諸法者。簡外道耶覺。只此正字。若是邪正之
正。簡外道。若圓正之正。兼簡菩薩。覺未圓故。

言等覺諸法者。簡於二乘。偏覺諸法者。即所知法也。
合而論之。正等覺。若開則言正覺等覺也。上正等覺
無畏。斷所知障也。

言諸煩惱漏種現者。漏盡無畏。斷煩惱障。知他人身
中漏或種總盡。名漏盡無畏。問他人身中漏不盡。亦
如何不言漏不盡無畏。答據實總知。但是就勝而說
也。問自身中漏盡知否。答亦知也。

言說鄣礙法等者。障法無畏。一者貪欲。二者全界煩
惱。總名為障。三界分別煩惱。望三乘人見道。總名為
障也。俱生煩惱前六品。望第二果為障。後三品望第
三果為障。上二界俱生煩惱。望第四果為障。總而言

之染法為障者。煩惱所知二障。

言說出離道等者。出苦道無畏也。正說見道修道究
竟道。名出離道。傍取方便及資粮加行亦伏惑。亦名
出離道。聲聞人觀四諦。緣覺人四十四智七十七智。
出苦道。菩薩二空智乃至三十七品六度四攝等。佛
即雙離二障。名出苦道無畏。出三乘聖道。是出苦道
法也。正等覺四不是無畏。無畏不是正等覺等四。此
四法是境。如來於此四之上。身心無畏。故以為名也。

言於此四中等者。簡要云。初二是自利德。即佛自是
正等覺。正等覺之無畏。漏盡之無畏。後二是利他德。
障法無畏。出苦道無畏。通三乘人。出苦道及三乘障
法也。無畏屬佛自身故。出苦道之無畏。障法之無畏。
皆依主也。

言出體性等者。五重出體。道理一准。前十力中釋。

言若起作用者。金云。等覺諸法。及斷種現。是住自性。
正智為體。即本智也。說障法出苦道等。是起作用。後
智為性。相國。此四無畏。各有自姓作用。

言發起者。因定發慧。而得四故。故引發故。以定慧為
體。此引發義。亦同十力中解。餘義并同。

言談實等者。同前尅實體也。

言如經言者。菩薩藏經也。

言復有沙門或非沙門等者。問世尊經教中。言佛具
一切智。無所不知。何故。比丘從他方來。佛問言安樂
住否。乞食易得否。事與教不相符也。


言遂於此中有立難云等者。世尊既有問詞。狀似不
知。便招傍人難言。佛若知。何要問。若不知要問者。何
得言具一切智。據實。如來所知障盡巳。但是如來示
相引導之門。垂軌後人。故陳是事。

言我於此難正見無由等。對法云。我於是事正見無
緣。緣者由也。意言我見汝難。無其來由所以也。無真
實道理緣由也。得安穩住者。身無畏無怖。無畏者心
無畏也。自稱我處大仙等者。由語業無畏也。

言攝受來者等者。問比丘乞食易否。今生歡喜之心。
無非利益。皆是法輪。

言欲令諸人審等者。問阿難言天雨下否。欲令阿難
審諦於事。佛知尚問。況餘不知。

言亦為後人作等者。如夫子入太廟每事問。例後人
也。亦是夫子禮也。然佛一切語言。皆為利益。皆是法
輪。如多聞等十部小乘。許諸佛言非皆利益。如問慶
喜天雨下否。問諸比丘乞食易不。此何利益。轉何法
輪。答大眾等十部小乘。諸佛言皆為利益。問天雨下
等。令審講事。佛知尚問。乞食令喜等發心修行。非無
利益。皆是法輪。四無畏中。前三屬佛。後一屬弟子。而
由世尊言我於四事皆悉了知。而無有畏。世尊既鳴。
是言於事中。多有違文。故即有難。

言遂有難言言諸漏等者。問如何初成道。降伏天魔。
佛即努眼。嗔魔王。言獘魔等。佛即有嗔。又如提婆達
多。見佛出家去。便言。我與邪輪共生羅睺。佛聞此語。

即嗔提婆達多。癡人愚人。經中雖言漏盡。相上貪嗔
癡宛然。叱呵調達有嗔愛。

喜漂溺。為對治第二禪喜。故第三禪立念支也。此第
四定為第三定中勝樂。留礙不能出離。是故世尊勸
住正念故。第四禪立念支也。此問答大小乘果。問初
二禪身光何別。答初禪身光。如末尼珠。內暗外明。二
禪身光。如燈明。內外俱了。今准此中。若依小乘。初二
定中無樂受。所言樂者。即是輕安。若准大乘。即是樂
受(解經禪字了)。

言定是四無色等者。分二。初釋名。後出體。釋名中。初
釋總名。後別名。且總名。總名無色。婆沙一百四十一
云。何故此四說名無色。答超過一切有色法故。色法
於此無主容故。說名無色。四者是數。名無色者。無色
謂無色。即是四箇根本上三近分。此七處名無色也。
空處近分。樂得此名。緣下地色。有色想故。若依大眾
化地部等。許見色界。有細業果色。以色細故。立無色
名。所言無色者。無彼麤色。若依大乘。言無色者。無業
果。許有果色。言無色者。據業果而論之(上總名了)。後釋別
名者。一空無邊處者。具依空無邊處近分定。先對治
却四禪巳下色。法苑云。空者空其色故。無邊者。十方
諸相不可分別。即無邊虗空也。處者。定與心心所法。
名處。空無邊是境也。處是能緣心。緣無邊之處。依主
釋也。色者質礙義。若不觀色作空。神通往來。即有障
礙。觀行成就。當情所緣。是空無邊行相也。問何名處。

答二解。一云。約修定人。說能緣心。緣空之處。名處也。
二者。處謂能緣定。心是生功德之處也。二者。識無邊
處者。當地能緣心緣空處。能緣空之識為境也。下地
空既無邊。能緣之識。亦無邊也。三者。無所有處者。小
乘二說。一者。觀此位。我我所無。名無所有處。問一切
地中。無我我所。何獨此地名無所有。答餘地雖有。勢
分羸劣減少。不同此地。二者。不者同下地觀識。此位
之中。總不觀境。寂靜而住。名無所有。大乘不然。以當
地二十二法為能緣。將識無邊處。能緣無邊之識為
境又云。或有所無邊處。所緣無邊之識為境(通此二為前正)
於此識上。思惟觀察。離識之外。更無一法。以無所有
為境。無少所有。故名無所有。問緣無不生心。如何牽
起能緣心耶。答雖然以無為境思惟。勝解之時。事須
依上觀察作無有解也。觀識外無有一法也。亦不緣
空。亦不緣識。唯觀無所有為境。四者。非想非非想處
者。緣無所有處。能緣為心境。第一非字。非由無也。此
定之中。無彼下地麤想。名非想也。第二非字。非由不
也。第三非字。非由無也。即不是無也。當地內心極細。
心想不無。故云非非想。法苑云。無所有處當地極細
心心所二十二法不無。故云非非想。次出體者。婆沙
云。一者修得。二者生得。若修得者。有定果色。兼有色
蘊。若生得者。四蘊為性。故大乘法苑云。眷屬五蘊為
性。此定果色。又言無色定者。四根本上三近分定。唯
緣無色定。其空處近分定。通緣下地色境。有色想故。

不空緣無色也。問色與無色定相狀何別。答入四靜
慮定時。其身相狀。如處室中。入無色定時。其身相狀。
如處虗空。問如何無色唯此四定耶。答離下地生得
分四種。離第四靜慮生得空無邊處。離空處生立識
無邊處。離識處生立無所有處。離無所有處生立非
想非非想處。又有說。由受生有四處。謂空處二萬劫。
識處四萬劫。無所有處六萬劫。非想非非想處八萬
劫(解禪定了)。

言解脫謂八解脫等者。法苑十門分別。一烈名字。二
顯行相。三出體性。疏中有三門也。四釋名。五所緣境。
六凡聖得。七離障別。八依身起。九二得果。十有漏無
漏分別。

法華玄贊要集卷第十六


乹符六年冬溫州開元寺講大慈恩比丘弘舉傳
寫供養。

弘長元年(辛酉)漆月拾日寫之畢。　　永實

同年十月二日一交了。


