











法華經玄贊要集卷第十八
鏡水寺沙門　栖復　集

言是法不可示者。即如來所說初權後實之法。隨宜
所說。不可表示於人。因緣道理。絕語言故。如人身痛
等。說之不及。須自證故。

言詞相寂滅者。亞簡要云。謂真如法不可指示於人。
何以故。以彼言詞相寂滅故。又由名字性空故。不可

得故。准諸抄。約真如解。若觀疏意。依他之法。亦不可
示故。

言得四證淨者。舊云。四不壞信。新云四證淨也。四是
境。謂佛法僧戒。只此四境。便是所緣。能緣信心。緣四
境時。此信心不可破壞。名為堅固。堅固者。不壞義故。
名信力堅固。此依初地方得。所信法華經。是四不壞
信中法也。

言而未圓證者。問此言信力堅固能知。何故。又言不
退菩薩皆不能知。答疏云而未等。意言不知者。未能
圓證。言不知也。

言雖見道前者。問地前亦能信知。何唯初地。答疏云
雖見等。意言地前菩薩但是比知。不同初地證信知
也。答言四證淨者。無漏智證此達理。名之為證。無漏
智與信心相應。同緣四法。名淨故。云四證淨也。

經諸佛弟子眾者。通有學無學。亦不約數多少。不論
處寬狹。不分別利鈍。前後不說時短長。但總指三乘
不知也。

經假使滿等者。鶖子念言此說。餘鈍根人不知不說
鶖子也。作念之時。世尊道假使等。意假使一三千界
中。總是舍利弗利根之人。五薀假者。相共盡神。思惟
佛智。不得知也。

經斯等共一心者。但是將十方辟支佛智。團合一處
著。名一心共思求也。

言辟支望等者。梵云辟支此云獨覺。獨證者覺名獨

覺。此含兩重。一望聲聞。二望部行。利根者成麟角。鈍
根者成部行。部黨而行。名部行。

言若未入等者。若住聲聞解脫分善。獨覺者去果時
遠。修行時長時。練根既久。故成麟喻。若入聲聞四善
根。而迴趣者。但成部行。去果時近。修行時促。用功既
少。故名鈍根。如世間人。習業時近。遍數小。文句生澁。
即為鈍根也。

言在解脫分等者。資粮位中。有其三品。謂未定生巳
定生。即此生時。若未定生。即迴向者。而作麟角。以生
數多。容約百劫練根。若巳定生。即此生時。作獨覺者。
皆成部行也。五停心名未定生。別相念名巳定生。總
想念名。即此生也。若入四善根位巳上迴趣者。皆部
行成。問緣覺豈無自乘中發心修行得果。何故。事須
於聲聞中迴心耶。答於中亦有自乘中修行得果者。
多成麟角。若向聲聞之中迴心者。通部行麟角二類。
從寬為名。且說聲聞中迴心。問四善根位何許心。答
下中可爾。上忍不然。以時促不堪練故。集論說。於中
下忍。名移轉。

言新發意菩薩具者。即地前資加二位。凡菩薩也。長
行不言菩薩。偈有無不同也。

言數眾者。稻可為食。麻可為衣。竹則外貞。葦即內虗。
發心之人。利物真虗為本。可以取況也。

言田土者。吐也。吐生萬物。萬物從地而生。田上功能
也。


言義譯耳者問何名義譯。答將梵字。翻就唐言。只名
土田。若言國土。即不是正。梵語中翻出。但是以義譯
之。其差音(疎煞反)。

言十種發心者。華嚴四十九云。一無量無邊廣大心。
供養一切佛。二解脫一切眾生。三令一切剎那悉入
法界。四觀一切法悉如虗空。五觀一切菩薩諸行。六
正念三世一切諸佛。七了達不可思議法界果報。八
嚴淨一切諸如來剎土。九深入一切如來大眾。十觀
察一切如來妙音聲。一一之上。皆有無量見佛性。由
生盲人。二乘見佛性。如嬰兒見月。地前菩薩見佛性。
如患眼人。初地至七地如電光。入觀即見故。八地九
地如隔羅糓中見月。十地中唯見自性。不見佛。若至
佛位。自身他身。見悉平等。如今既是八地。亦不能知
佛智也。問此間說智慧。何言見性。答五種智慧中。真
如是智慧性。正是智慧故。引來證也。前來信力堅固。
約信心說。此約證解未圓。所以不知佛智。問何言初
地巳去名發心。答准華嚴十種發心。總名發心也(如前
引)。

言前門甚深者。問前來八甚深。並是歎教門深。何故
此中說不知智慧。答疏云前門等。意言歎佛智者。顯
智深故。其門亦深也。又解。今此不共甚深中。八九經
文。一向歎佛智。似述所證智慧甚深相似。恐後破疏。
所以作第二利也。

言或十四偈半(至)初六等者。准前科配。


言其中末後者。即六頌中末後一偈也。即當九頌中
初一頌半。即是諸弟子眾。曾供養諸佛。

言次八偈等者。即經假使滿世間。八行文是。

言准義科等者。前來長行八甚深。是教門。今此偈文
亦述教門。教門之中。頻說佛智慧。以義從文科也。

言總歎(至)無分別頌文等者。問何名總。答經云。吾從
成佛巳下總四句。唯此一頌半。經文述故。名總。故云
無別偈文也。問只一頌半述。即是有頌。何言無。答准
長行。有種種因緣等總句。廣演巳下別句。總別都有
十偈。此皆不述。名無別偈也。

經言我今巳具得者。即能證能說。名為具得。顯具理
教二深也。唯我知是相。自知也。十方佛亦然。他知也。
即是唯佛與佛。乃能知之。

經言諸佛語無異者。莫見四十年前說有二乘。今日
說一。則言有異。此一三權實。不定獨說。三世諸佛說
皆如此。先權後實。唯佛與佛則知。餘人不知也。汝但
生信力。諸佛語無異。指二甚深。與四十年前。昔說今
說。不同靈山會上說者。總名久後。久後者。究竟終久
義。終說實法。勸令生信。汝舍利弗。尚於此經。以信得
入。又世尊法久後。要當說真實。如來暗許鶖子說也。
若不暗許。如何鶖子三止不退。

言汝既未等者。此權實法。我一一證來。汝但生信心。

經言及求緣覺者。緣覺凡夫。大論獨覺地云。當地有
五種相。一者種性。本性獨覺。由此因緣。於情閙處。心

不愛樂。於寂靜處。深生愛著。二者道。謂有一類獨覺
種性。經於百劫。遇佛出世。數親近承事。成就相續。專
心求證獨覺菩提。三者習。謂有一類初修行。過百劫
巳。出無佛世。無師自然。脩三十七道品。證法現觀。得
獨覺菩提。不斷煩惱。成阿羅漢。四者住。復有二類。一
麟喻。樂處孤林。寂靜而住。二部行。亦樂眾部共相依
住。五者行。依彼彼村邑聚落而住。善護其身。濟度有
情。不以言語而教化。此中即當第二道。

經言我令脫苦縛者。三果四向總名脫苦縛。

經佛以方便等者。問此明言方便。說有三乘。何故鶖
子猶預。不知是所趣。答有二意。一言陳。但說如來後
得智妙用。引眾生處處著。名方便所說。以有三乘。二
者。意許之中初雖說三。後唯有一。此時猶未分明說
二非真故。名意許。取以鶖子上有猶心。問世尊隔是
交他。捨却二乘。何要與他說二乘耶。答經云。佛以方
便等。四句經也。

言三度請(至)止皆前等者。若不先止。鶖子三請不成
也。且世尊初止為相。令真聖者。問取一乘。令假聖者。
避席而去。乃至三止等。若不唱止。在前即三請。後無
由說。經應須第四請方與說法。只緣唱止在前第三
請。恰承著如來許說。故止皆在前。請皆居後。是說一
乘之意也。

言佛止亦三者。讚揚希有止。經。舍利弗。取要言之。無
量無邊未曾有法。佛悉成就。止。舍利弗。不須復說。二

恐驚時曾止。爾時佛告舍利弗。止止。不須復說。若說
是事。一切世間諸天及人。皆當驚疑。三恐墜大坑。止
佛復止。舍利弗。若說是事。一切世間天人阿脩羅。皆
當驚疑。增上慢比丘。將墜於大坑。

言請皆在後者。初騰疑置或請。或云。狹自他疑故請。
我自昔來。未曾從佛聞法。今者四眾咸皆有疑(云云)。
及偈慧日等。次陳大眾於餘佛所植因故。請亦名共
佛脩因請。經。舍利弗。重白佛言。世尊。唯願說之。唯願
說之。所以者何。是會無數百千萬億阿僧祇眾生。曾
見諸佛諸根猛利智慧明了。并偈等。三述自他。巳從
今佛化堪聞故。請亦名聞法歡喜請。爾時舍利弗。重
白佛言。世尊。唯願說之。唯願說之。今此會中。如我等
比。百千萬億。世世巳曾從佛受化。偈云。無上兩足尊
等。

言初止為者。問何名初止為相。答二解。一者。止之不
談。是說法相。二止之不談。是不說法相。乍觀即似不
肯說。只現此不肯說法相。却是說法之前相。故云相
成就。現不說法相。意令舍利弗生疑也。緣四十年前
執自二乘為究竟。執心難斷。疑即易除。所以迴此執
心作疑心。所以唱止。緣聲聞人。多皆慢法。若不待請。
企意難生。所以如來自歎智慧之次。止。不須復說。鶖
子作念。世尊本來自說。亦無人請止者。止於何人。答
一教舍利弗自心生疑。二令眾人生疑。

言次止欲令者。唯願說之。唯願說之。世尊。何故慇勤。

稱歎方便。此名推覓甚深境界。推覓甚深境界。是第
一義。渴仰欲聞。是第二義。經。合掌瞻仰。待願。出微妙
音時。為如實說。諸天龍神等。其數如恒沙。求佛諸菩
薩欲聞是道。

言後止者。經。說此語時。會中有比丘比丘尼優婆塞
優婆夷。即從座起。禮佛而退。

言初自他者。我自昔來。未曾從佛聞如是說等。

言陳大眾等者。世尊但與說。莫愁人不信。經。所以者
何。是會無數百千萬億阿僧祇眾生曾見諸佛(云云)。

言後述自他者。經云。今此會中如我等比百千萬億
世世巳曾從佛受化。

言鶖子請中者。只於鶖子請中。分出三請。不科著三
止文。以止共請相逐行。疏主所以科配三止向三請。
三請中攝也。故疏云。文隨三段。即是止文。隨請文也。

言初止既屬者。為在第一段。二深先唱中。即是歎智。
慧法妙及法師妙。為一乘也。第一止攝屬。法師功德
分中。餘二止攝屬。此下三請文中。言二止攝者。二止
攝屬。此第二四眾驚疑發揭。鶖子請文中也。

言三種義示現示現者。顯分義。一決定義。二乘之人。
四十年前。於自所證。心生決定義。佛說一解脫義。二
疑義。於佛所歎二種甚深義。上言二義不知。於義有
疑。名疑義。經云。如今不知是義所趣。三者。於何事疑
義。何因何緣。慇懃稱嘆諸佛第一方便。名依何事疑
義。問依何事疑。與疑義何別。答寬狹有殊。疑義唯約

二甚深上起新疑也。依何事疑義。約新舊二疑故。唯
鶖子有也。

經云。千二百人(至)作是念者。問前列眾處萬二千。此
中只說千二百人耶。答若約總標疑眾。輕重而論。有
萬二千人。今重舉者。心口俱疑者。有千二百人。

經言聲聞者。再三義。稱嘆。讚歎。讚歎也。嘆二甚深也。
方便者。通教門亦名方便也。所詮智慧亦名方便。接
下顯上。皆名方便。諸佛智慧甚深無量。顯上方便。其
智慧門難解難入。接方便。含名方便。而作是言。指佛
口中說底言也。

經言到於涅槃者。有餘依涅槃。

經言知四眾心疑者。問聲聞人定心中始知他人心
中事。如何散心中知四眾心中疑。答佛加被擬。向下
說一乘去。前巳暗許說意。交鶖子知眾人心中疑。速
請也。二者。緣眾相貌上有疑相狀相。示壞猶豫。

言生因中疑者。因中疑者。因謂因由。所以義。非因果
之因也。云何如來數數宣說甚深境界。前說甚深。後
說甚深。不同於此因由。所以而生疑也(長行名前甚。偈名後也)。

言解脫雖同者。此約斷煩惱障。得解脫義。名為同。論
云。然所知障不障解脫。無能發業潤生用故。若約通
說。煩惱亦能障大菩提。論云。說煩惱障真如。豈彼不
能為菩提障。應知聖教依勝用說。理實俱能通障二
果故。下云。是人於何而解脫。但離虗妄而得解脫。其
實未得一切解脫。


言法執類者。即法執種。所謂一百二十八類疑。是其
一。異熟生從真異熟識之所生。體是無記。異熟生無
記攝是事疑。無學不識黑鹽等。

經言我自昔來(至)今者。四眾等者。金云。三周請寬狹
不同。初周鶖子等請。四眾八部皆同請說。最寬。此中
意。舍利弗獨自請。恐世尊不可為一人說。所以普陳
眾人之疑心也。意徒請多世尊決定說也。

言甚深微妙智慧也難解等。慧門也(二周三乘索事次三周索城最
狹)。

言佛自告者。偈文從前長行何因緣巳後生得。今當
十一偈半述。前佛自告中。前嘆法師功德。無人請說。
名佛自告也。如來知見廣大深遠。無量無礙等。即是
此問。慧日大聖尊。久乃說是法。自說得如是力無畏
三昧。乃至不可思議。問品初所證法妙。及能證法師
妙。巳有世雄不可量偈文述了。何故此問重述。答一
往者。則似指前嘆法師妙中八門功德相。不似是如
此道理。彼處歎法師功德。令一處著。只是智慧。彼處
開出能證法師所證智。合將一處著。只是此問長行
智慧。即是此間隣次長行云。何因何緣。慇懃稱嘆諸
佛第一方便甚深微妙智慧也。難解之法。慧門也。今
此慧日大聖尊一偈半。述前長行教理也。問只是長
行教理。並是所證。今此偈文述。何故文勢盡說能證
法師念觀功德。答前申疑中。雖雙問。良以如來成就
念觀功德故。所以前說及證皆名甚深。今此頌舉所

顯能。意取所證。雖頌法師妙。與能成法妙分殊。

言自照者。自利。亦一切暗者利他。

言冥者。莫經反也。暗夜也。莫定反。夕也。從初解。

言靡不能照者。照屬佛智。普照一切眾生。名靡不照
明。

言譬檀越者。農夫況施主。植福喻營田。謂於佛福田
中。福善增長。初生善趣。後得真世間。日出正是農夫
作務時。日若出。正是施主造福之時。

言百鳥鳴者。喻佛出世。高德法師助佛揚化。初出巳
度千二百羅漢。遊化諸國。度無量眾生。

言喻弊魔者。弊者。用也惡也。今取惡義。破善事故。孫
子見母去啼哭。魔見佛出。恐度眷屬。所以啼哭也。

言山王者。妙高山也。

言長夜者。即生死長夜也。

言多年者。四十年後。方說名多年。經云。久嘿斯要。不
務速說。所以未曾說。說時未至故。

經道場所得(至)問者。此是智慧深也。准此。是無問自
說經也。我意難可測者。慧門深也。意言慧及門。二乘
不知。所以不能問。

經無問而說者。無問自說經也。稱歎所行。道者。一乘
道也。

經無漏等者。無學也。及求涅槃者。有覺也。今皆二句。
正是疑也。

經其求緣覺者。緣凡夫也。


言佛說疑喻者。一眾疑。二則願說。長行有願樂欲聞。
即是偈中願說。草書願字。誤為佛。亦云佛說。亦云凡
說。今取佛說為正。佛說疑如網為一句。羅生難出為
一句。即解經云。今皆墮疑網。

言猶豫者。問何故喚猶作豫。答說文云等。猶性多豫。
在人前行。到十字。道口。却迴來故。猶多疑故。名猶也。
凡不決者。喚作豫也。

言猶如麂善登木者。讀將謂麂亦解上樹。非也。各別
讀也。

經我今自於智(至)所行道者。因法更何所求。若是因
緣法。更求何果。若實是果。我更不脩。若實是因。我更
脩也。

言前說眾人於自者。問鶖子既於自所得因果。向上
生疑。如何法華論科為定疑分。行自所證心決定耶。
答前來於自所證心。生決定者。約一切聲聞說。此間
有疑。唯鶖子說。緣利根有新舊二疑。鶖子等常於自
果法生疑也。又論云。決定義。在大眾疑中。何事疑在
鶖子疑中。鶖子於自乘果法。向上既無決定。何故。有
定疑也。又鶖子唯於自乘果法上生疑。兼於佛說二
深。向上亦生疑。經云。初聞佛所說。心中大驚疑。通妨
亦得。問鶖子如何得成定疑分。答定疑分。約中下二
根說。四十年前執二乘為究竟。有決定。聞唱二種甚
深。有疑也。所以疏云。前說眾人等上。於中下二根人
說也。若約鶖子。無決定義。於自所得。亦生疑也。


言又前初聞者。初聞二種甚深。於大乘法上生疑。於
自乘果法。向上亦決定。後至偈中。被世尊告。云假使
滿世間。皆如舍利弗。又云。正使滿十方等。所以鶖子
兼於自乘果法上亦生疑。所以初生決定。後還生疑。
疏體經意。故作二釋。故言不相違也。

經佛口所生子等一行者。鶖子意徒世尊說經言語
博帖也。言佛口所生子舍利弗稟佛言教等者。佛口
所說言教。因佛言教。聖道方起。教從佛口生。聖道猶
教起。展轉生起疑也。簡胎等最初(羯等)。

經諸天龍神等二行者。鶖子空舉千二百。恐少。所以
更多舉。如恒沙。鶖子又道我是聲聞小果。則可會中
更有八萬大菩薩文殊普賢等。上位聖人。欲得聞法。
意徒如來受請。四眾八部勢力仍劣。又請萬億國等。

言此土佛出者。問為是此一三千界輪王。為是他三
千界輪王。若是此娑婆世界三千界同一成壞。同一
增減。既是減劫。無輪王出世。答則人是他三千界輪
王。問若言他三千界輪王。為是菩薩。為是業報輪王。
答若業輪王。當四洲即得出。向餘四洲去不得。今來
者。菩薩輪王來也。二者。業報輪王佛。加被力來。亦得
也。問若言初地二菩薩。即合言一百。今萬億國一千
萬億國。如何只言一个萬億國。答此間是小他土。安
多輪王。不得且約一三千界中輪王說。經言皆當疑
也。驚謂驚張。疑者疑恠也。驚張疑恠。故云驚疑。論家
改疑字為怖。即驚怖也。怖者怖懼法。大乘行廣時長。

故云怖也。四十年前。若將妙法蓮華經。為聲聞說。譬
如以寶示於愚人。愚人便笑也。定記分者。定者。即決
定心。佛本來從唱二種甚深處。早有決定。為聲聞說
法華心也。唯止多不說法相却是說經心決定也。

言記別有三相者。謝往生人去。名得。謝往生地獄。名
失。如彌勒為求名菩薩。名失。亦行眾善業。名得。二授
記大人者。即菩薩然古來諸大德解記別。唯有初二
義。唐三藏方譯出第三記。別記別解。釋深密之義也。
此經即當第三記別也。

言如下十二者。一契經。二應頌。三受記。四諷誦。五自
說。六緣起。七譬喻。八本生。九本事。十方廣。十一希法
十二論議。

言由此有便止及說者。此決定心。是佛心也。佛心本
來為鶖子說法華經。說經心巳決定。由此有向。後第
二止第三止。及下正說。佛若不止。鶖子不請。鶖子不
請。不請因何說得正說。所以唱止也。既世尊第二遍
止止。鶖子第二請。世尊第三遍遍止。鶖子第三請。所
以向正解釋決定心論。不配屬經文。通下文。意直至
故。四疑巳來。是也。又云。通下三周。太寬。問何處是佛
心本來巳有決定心。答有說徒菩提樹下三七日思
惟巳來至今日。決定心也。二者。取唱二種甚深巳來。
則本來決定心也。問既決定心。通唱二甚深巳來有。
即合第一止。亦合有決定心。如何向第二止第三止
及下正說科。作決定心耶。答雖前第一止中亦有決

定心。為不對能請人。定唱止。不說法相。暗由初世尊
沒人。交說自欲得說。又自止。我不說也。元來是獨言
獨語。不說法相。隱不得分明也。如斷欲之人。併處言
斷欲。暗對女人言斷欲。分明也。所以向第二止處科。
出決定心。非是第一止處。無定心也。

言巳生驚怖者。問地前漸悟菩薩不說則有驚。說則
無驚。何名巳生驚怖。令斷驚怖。又餘四之中。三今不
論。且悔驚怖。如何名巳生驚怖令斷驚怖。此三根聲
聞還即是說有驚。不說則無驚。如何說法華經。名巳
生驚怖令斷驚怖。答巳生驚怖令斷者。約四十年前
鶖子舊疑說。名為可然。若約中下二根聲聞說。唯是
新疑悔。聞法華經。既有此疑悔。如何名巳生上者。令
斷驚怖耶。答餘四驚怖。亦得名巳生令斷也。初聞唱
二甚深。便生疑。即是驚怖也。後至開示語入處。斷也。
所斷對能斷說。故名巳生驚怖令斷也。意言巳生約
舊說。有驚約新說也。

言二種人者。一多事。二悔驚怖。若總想說。有五驚怖。
若正要當。只是二種驚怖也。若望兼說。傍正為不妨。
為五種人。若決定心。為二種人。斷驚怖說法華經。

言驚怖者。返道疑生。名損。如來向他說我法。能離生
老病死究竟涅槃。是學無學人。亦各自巳離我見。及
有無見等。謂得涅槃。如今聞道。無二乘故。名損驚怖
也。

言如所聞者。即四十前向世尊邊聞教聲。取以為實。

執二乘為極也。

言謗無大乘者。定性聲聞執自果為極。不忻求大乘。
便是謗。非是邪見。亦有趣寂。謗無大乘經。不信是佛
說。亦名謗也。唯識引而申破云。量云。諸大乘經。是有
法。定是至教量攝故。宗因云。順無我理。違數取故。同
喻如增一等。

言不入涅槃者。有云。但是作念。我巳得有餘涅槃。與
佛相似。今既聞說無體。何要入彼有餘涅槃故。云阿
羅漢不涅槃也。

言若聞今說等者。即是聞破二乘故也。即驚疑云。將
知阿羅漢畢竟無入涅槃者。返道疑生。故名為損也。
道謂道果未聞法華經。於自果生信心。名順。說法華
經巳。聞說唯有一乘無別二乘。涅槃果不唯空涅槃
果。兼智亦名道果也。向上疑心。名返。只此疑心。疑著
果法。便是損義。故名損驚怖。二云。道謂道理。十方世
界有二有三。名順。他性定人道理。今說大乘。聞道無
二無三乘。返此道理。名為返。依此生疑。名損。損即驚
怖。持業也。

言多事等者。論解此。是第六住前小菩薩。意言望後
三大僧祗劫。說名為多事。起懸涯想。欲取異乘心故。
故名驚怖。驚怖彼萬行也。驚怖即疑怖也。若疏主釋。
與論相違。牟云。不爾。疏云。巳經多劫。行菩薩行。即如
鶖子。至第六住巳。是六十劫。修者時分義。

言恐彼者。問唯此即是驚怖未生。何名為多事。答二

意。一者。恐後生故。如設堤塘。二者。彼大乘行。恐者恐
怖。即驚怖即是現怖。何妨名斷。二解不違下疏多事
一種不說有驚之文也。

言顛倒驚怖者。此有種性。凡夫我見強故。經云。計我
見者。莫說此經。又云。我慢自矜。高諂曲心。不實論謂。
分別我我所身見。不善法故。

言謂根未熟等者。此言定性。有大乘種性也。

言尤重者。執我心強。名為尤重。無我之處。強執為我。
名為顛倒。若聞此經二空無我道理。與彼執乖。緣根
未熟。便生不信。名為驚怖。

言悔驚怖者。即以悔心。名為驚怖也。問鶖子無學因
何有悔。答其實無悔。惡作是因。悔即是果。但是惡作。
不是悔也。悔有二種。一則悔脩小乘行。說法華經破
悔。二則悔不早修大乘行。說法華經。此悔不障修行。
故不破也。經。昔來蒙佛教。不失於大乘佛音。甚希有
能除眾生惱。又云。嗚呼深自責。云何而自欺。此悔驚
中。唯有論文。無疏解。

言誑驚等者。聞如來教聲聞。便六行伏。或坐四禪。得
初禪定。計為初果。及至四禪等。爾自不知是錯。言為
真實四沙門果。心實境虗也。我若為說經。彼人謗我。
我得四沙門果。云如來誑於我等。疏自謂等。瑜伽論
中。說聖人無自謂得果。得初果實知得果。二果亦然。
更無餘者。果既滿足。更無可修。今聞佛說。更有大乘。
即便虗誑。誑於我等(此下料簡)。五怖四門分別。釋名。出體

顯相。斷處釋名者。驚謂驚張。怖謂怖懼。怖也。驚怖不
同帶彼五帶數也。損謂損滅。執彼定性。不入涅槃。即
損滅義。多事者。即是於多劫中。行菩薩事。顛倒者。即
是執我我所。不稱於境。顛倒而生。誑者。誑謂欺誑也。
二體性者。初別後總。損者法執及異熟。生疑為體。或
疑或執故。多事者。懈怠為性。顛倒。以身見為性。悔者。
以惡作為性。誑者。慢及不信為總體者。通二障煩惱
所知法執異熟一生疑為體。三顯相門。如疏中說。四
斷處者。斷處者。損者。下云。若有比丘。實得阿羅漢者。
若不信此法。無有是處。世尊化得定性聲聞。堪可說
法。彼處斷也。令定性聲聞。信有大乘。成不異法也。初
猶未信。名損驚怖(疏語)。多事聞經斷。下云。菩薩聞是法。
疑網皆巳除等。顛倒分別者。三乘見道斷俱生。第六
俱者。四地斷。第七者。八地永伏。不行悔者。三周說經
處隨文。斷誑者增上慢人。根熟之時。若遇餘佛。於此
法中。便得決了。或遇當來彌勒佛斷也。

言不退位菩薩等者。意言菩薩之中。無不退位菩薩。
問爭知無耶。答不退位菩薩。非此五攝。

言捨權就實者。問說經五驚怖中斷幾種。答此中緣
捨權就實。即悔驚怖忻趣佛位。即多事也。驚怖此二
種。方為說一乘故。

言此說一乘者。問爭知只為此二種。不為餘三耶。答
此說一乘不逗等。意言料簡傍正。即是出所以也。疏
言正為利益二種人。故正為悔及多事也。問何知為

二種人益。論解云。佛心巳有決定。所為之人。即利益。
悔者。引攝一類。利益多事。即任持所餘。疏非正為下
若傍為即兼為損義兼為三。理亦無失。義兼頓菩薩。
於理未爽。餘顛倒全不為。

言觀此文意(至)不說無驚者。如何言巳生驚怖令斷
驚怖。又云。說即有驚。何名令斷。此依悔驚怖為難。答
今依三根聲聞皆有新疑新悔。名為巳生。初周聞法
驚怖悉斷。亦名巳生驚怖令斷也。此俱生約新悔疑
說。其實若兼鶖子舊悔。亦名不說有驚也。說前之六
類之人。說應四句分別。一說則有驚。不說無驚。第一
損怖。第三顛倒。第五誑驚怖。第二說則無驚。不說則
有驚。第二多事驚怖。三說與不說。悉皆有驚。第四悔
驚怖今昔二時。皆有悔也。經云。我常獨處山林。樹下
若坐若行。至而見濟度。未聞法華悔住。此名昔悔小
也。悔者。今聞佛說二乘作佛。悔不早脩大乘也。四說
與不說。皆悉無驚者。謂不退菩薩。且望今佛即道無
驚。若遠望之。何妨昔有。今約此法華會上菩薩故。言
說與不說。皆無驚也(解經中驚疑二字了。論中作五驚怖解了)。

言故論總言者。說經是一。驚不驚殊。疏解即有五般
決定。只為二種。唵含標舉。故言總言也。

言因授記者。論解後二止意。經家喚作止止。論主不
可還作止喚。改作因授記。論家科定記分中。曲分為
四。一決定心。二因授記。三取授記。四與授記。一決定
心。論家不科配。經通下文意。二者因授記。疏云。因授

記上科者。如經止止。不須復說。至驚疑即下二止文。
是也。第二改科。因授記者。因由所以義。授記者。分別
解釋為因故。名因授記(上來科因授記了。下正解因授記)。

言應聞等者。問世尊第一遍止了。即得更何用第二
遍止耶。答若不第二遍止。何因生得。一推覔甚深境
界為一義。二者。欲令大眾生尊重心。畢竟欲聞。故此
上是應為聞者之二義。且推覔甚深境界。經云。唯願
說之。唯願說之。尊重偈仰欲聞生希有心者。經云。是
會無數百千萬億阿僧祇眾生。問第二遍止何。即得
何用第三遍止。答若不第三遍止。因何生得惡人退
席。即是不堪為聞者退席。經云。說此語時。會中有比
丘。禮佛而退。故此三義。於後二止上。建立出與授記
為因故。名因授記。若煩此方言音。即云授記因也。亦
有疏本作開字。開者之二義。應作聞字。為勝。其取授
記者。即許當為記。是取有二義。一許可義。名取。二攝
授義。名取。一許可為說。名取。二攝授義。攝授舍利弗
請。名取義。此即取為因。授記為果。向下經云。汝巳慇
懃三請。吾今豈得不說。是也。

言與授記者。向下六段文。正為分別解釋(料簡四事)。

言定記四中者。前來決定心。不配經文。此間似配也。

言次因授記等者。以彼因授記。是後二止。後二止是
後二請因。故言指重請之所由。世尊第二遍止止。鶖
子第二遍請處。令鶖子推覔甚深境界。渴仰欲聞。生
慇重心。世尊第三遍止止。鶖子第三遍請。令惡人退

席。三義具足。方堪說經。故云因授記。又解世尊第二
遍止止。鶖子第一遍請處。此名止。單請之所由。世尊
第三遍止止。鶖子第二遍請處。故名止。重請之所由。
今既惡人席向第三止中起去。方堪說經。故喚第三
止。名因授記。亦名止。重請之所由。前解為正。若依後
解。似因授記編屬第三止。又第三止只攝得不堪為
聞者之一義。失却推覔甚深境界渴仰欲聞之二義
也。亦有疏作其請之所由。若取其字。通後二止。問決
定心因授記。皆通二止行相如何。答所望別故。決定
心約佛心。決定以唱止。因授記令鶖子速請也。

經舍利弗。至唯願說之。唯願說之。總請也。緣前行世
尊兩遍止。今請中順前文。亦兩遍道唯願說之。

經云。所以者何等者。鶖子重重請說。徵前請之意。答
中鶖子恐自一身請說不得。更舉引多人併力。一時
請也。是會無數等。舉人數也。鶖子道若於千萬億劫。
不聞佛名字。亦不聞正法。若是此等眾生。亦不敢請。
今此會中。爾許眾生。曾見諸佛諸根猛利智慧明了。
至敬信者。

言叡者。憨也。

經言大坑者。亦復如是。信心者聞。便是良藥。不信聞
者。便是毒藥。水能載舟。亦能覆舟。一乘妙法。亦復如
是。順行速得出要。鶖子若聞成佛號曰華光。誹謗永
沈。五十之輩若聞不信。墮於地獄。大海雖寬無量。不
曾宿於死屍。一乘行廣無邊。豈容於不信。福中最上。

不遇請轉法輪。罪中最重。不遇謗法也。無間地獄名
大坑。無間地獄沒底坑。七熱八寒小坑。世尊。止。舍利
弗。不須復說。求說不得。將由當也。當來墮大坑也。大
坑有二。一約實。此地下過三萬二千由旬。有等活。又
過四千由旬。有餘七。豈非大坑。八寒八熱之下。名大
坑。坑即是處所無間也。問何名大坑。大有三義。一起
大惑故。十煩惱中邪見最大。二造大業故。故名大。則
五逆業。三果報大。由起邪見不信正法。死入無間。名
為報大坑。大坑即無間獄。小坑即餘七熱地獄也。糅
問此類既得第四定。大坑須是欲界發業。下惑巳伏。
云何言墮大坑。答恐聞經後起不信心。如謗解脫。退
失上定。即入大坑故。云將墜也。

言恐懷上慢等者。恐聞經巳後起謗。名恐懷上慢。寘
聞比丘。不尋三藏聖教。名為寘聞。聞世尊說。有四沙
門果。便六行伏惑。猒下苦麤。忻上淨妙慮。得世間靜
慮。有漏故名世間也。將謂是四沙門果。生巳度想等。
修彼上界業。成生於上界。受中有遂便起謗。我聞羅
漢巳便生地獄。問他家會上悉不肯道我是增上慢。
人緣何喚他作增上慢人。爭知他聞法華經。決定謗
也。答緣得四禪定。許四沙門果。此皆凡夫必謗。恐墜
大坑。所以疏云。非聖有學。問爭知不是聖有學。答疏
云。瑜伽論說等。問何故寘聞比丘。有自謂得。答疏云。
增上慢故。問爭知聖人無自謂得。答疏云。無邪見故
等。


言諸論皆言者。即對法智論等。

言後命終等者。攝云。大乘小乘各說不同。小乘有部
本有起謗。由本有位見中有身方起謗。大乘中有起
謗。問言中有起謗。起幾个煩惱。答起五个煩惱。分別
有三。邪見嗔癡。俱生有二。我見及愛。能潤生故。理實
而說。一切煩惱皆起故。論云。生在上地下地諸惑分
別俱生皆容現起。若爾。中有既具五薀。豈一有情二
个本識。即眾生界有增減。

經云唯願說之唯願說之者。紀國云。重言者。表自他
二利也。

經云百千萬億等者。將百千億一句。連如我等比一
處讀。則唯是人數。若將百千萬億。向下世世為一句
讀。總是時也。不是人數也。二義中將百千萬億。屬上
如我等比。則順後偈文。是會無量眾。能敬信此法。人
眾多少也。將百千億。連下世世讀。則順偈文。佛巳曾
世世教化如是等。唯時節也。問鶖子為憶得過去二
萬佛時大乘化。為憶得小乘化時。若憶小乘化。如何
請說大乘。若憶得大乘化。爭憶爾許時。小乘過未緣
境。無過八萬也。答若據道理。憶得小乘。若爾。如何請
說大乘。答鶖子但請。不言如是大乘小乘也。心中生
疑。總相請也。第二佛加被。令憶得大乘化。請說大乘
也。問如授記云。我昔教汝志願佛道。汝今悉妄。如何
今言憶得。答彼處言妄。約本心。今言憶得。佛加被也。

言生死長等者。問鶖子巳離生死。寧有此此言。答未

得真覺。常在夢中。鶖子分段最後身。在變易生死。尚
未能除故。言於生死長夜之中願繞益也。問鶖子更
不變後有身。分段生死巳盡。如何言長夜。答分段雖
盡。變易猶存。亦名生死長夜。蒙佛教化故。言安隱饒
益也。

經言兩足尊者。金約理三義。一由佛具足定慧。名兩
足。二內有智慧。外具神通。三內身具四智。向外有福
德。名為兩也。次約事。明今六道四生之中無足二足
四足多足之中。人天最勝。問何以如此。答以人天兩
足。入道勝故。故所以稱尊。就兩足中。佛身最勝。故名
兩足尊也。

經言我為佛長子者。無漏聖慧。佛口所生。名子。諸聲
聞中。鶖子智慧最勝。故名長子也。

言若依自科等者。則合道初長行後偈頌。疏主何以
不分者。答緣品末三行經文。屬第四段勸發喜心。經
文不述長行。疏主此間分出。恐濫品末三行。合道長
行有二。初明二記。後破四段。今不言者。科文隱顯難。
所以到文指出此間不開也。

經云汝巳慇懃三請者。許可慇懃者。樂三也。問何故
事須三請。答三請不滿。請心未極。三請若過。請心盡
之。所以只三請不過不減也。

言攝援者。佛攝授也。攝授三請。許可為說。故名取也。

經言諦聽等者。生聞慧。善思生思慧。念之生修慧也。
十地論如渴思冷水。如飢思美食。如病思良藥。如眾

蜂依蜜。我等亦如是。願開甘露法。世親解云。此四喻
喻四種法義。一受持。二助力。三遠離。四安樂也。聞聲
教如人食水不爵。隨得而飲。如是聞慧。初聞即受。隨
文受持。思慧受教。如食入口咀嚼。身力助成。如是思
慧。嚼所聞法。修慧聞法。如復良藥。藥行病除。如是修
慧。隨順正義。如法修行。遠離一切煩惱習患也。三慧
感果。如蜜為眾蜂所依。如是聞思修三慧。聖所依處。
又諦聽者。令離散亂。善思令離放逸。念之令離顛倒。
又三慧猶如四器。各用不同。第一無聞慧故。聽者不
聞。猶如盆底上寫水。第二無思慧故。即聞而不思。猶
如漏器中寫水。三無修慧故。即思而不修。猶如穢器
中盛水。若具三慧。猶如作器全器寶器中盛水。灌淫
身心。

言聆音屬耳者。切韻。以耳取音。曰聆。又去取所聽之
聲。屬能親之耳。夫聽法者有五相。一求悟解。二專一
所緣。三聆音囑耳。四掃條攝持。五者攝念一心。聆音
囑耳。以耳取聲。為聆。囑將所聽之聲。就能之耳。名囑。
囑者託也。

言掃滌者。掃謂掃除。滁謂洗滌。掃除散亂。洗滌沈掉。
掃滌垢障。攝持散亂。

言渴者。意言如渴者。飲時一向受小土。更無異想。以
此聽者一向入於法義中。更無異解。一心入於語義
中。能詮教也。

言心悲喜者。即有種性人。法應根故。聞之惻愴。如鞭

有命。故隱軫隨生。

言若不誡彼者。問世尊但為他說。何要教他諦聽。答
疏云。若不等。

言恐心不定者。有三義。一散心法如覆器。二慢心法
如漏器。三側心聽法如穢器。

經說此語時(至)禮退者。緣品初唱二甚深。道他不知。
增上慢人早不肯。更見鶖子三請。世尊三止。五千人
云。四十年前。所有法。共我相似。今日忽然道我不知。
又三遍請。又不肯聽。即合便起。云何用禮佛。答禮佛
即荷彼前聞起去。不忻後說。緣法華會前。向如來邊。
聞法脩行。得四禪定。只是錯計。望他中心真實。經云。
所以者何。如來自徵也。何故。五難之中四難巳具。只
有聞法難。便起去者。何也。答疏言。一人身難得。如崑
芥投針峯。二者。中國難生。如盲龜遇木。三者。諸根者。
一眼等五根難具。二信等五根難具。如錯水求火。四
佛出難值。如路現曇華。五雖值佛出。聞正法難。如懸
砂庵飢。王舍城有九億人。三億人見佛聞法。三億人
見佛不聞法。三億人亦不見佛不聞法。又雖有眼耳
等根。若聞佛法。不生信心。亦名五根不具。即信等五
根。是也。五難之中。初四巳具。何故臨臨聞法。而起去
耶。此起之去之所以者。何謂也(向下疏釋)。

言此輩等者。一顏。補昧反。亦補輩反。古時非下作車。
今時比下作車。廣雅。輩亦類義。羣黨也。

言百兩者(高音)。車居音呼。賀攝。兩乘車為一。兩言百兩。

即二百乘車也。牟云。一乘車有兩輪。名一兩。即百乘
車也。

言𤳖者(般若)。類也。

言罪者。古時罪字。自下作辛。自辛字頭仙星帝字。改
為罪字。即當佛經可毀義也。問何名為罪義。答疏言
可毀等。罪者。有解罪因上有可毀等。罪果向上亦有
可毀等義。今解不然。因果上皆具四義。問爭知因果
上皆具四義。答疏云。若因若果可毀等。

言若依小乘此罪眾多等(至)三障者。問此說罪根。何
故說他煩惱障等三障耶。答至三障者。問此說罪根。
何故說他煩惱障等三障耶。答章敬云。煩惱障罪。緣
業障罪體。故名罪也。報障罪果。故名罪也。

言一切煩惱總為二類者。一數數起名懃。二起而非
猛名利。解懃利二義也。

言分為四句者。一懃而非利。懃即數數起也。利即猛。
鈍雖數數起。而不猛利也。二利而不懃。一生三度五
度煞生。一迴煞三千五千口半。今取四句中初句。懃
而不利。第三句亦懃亦利。是煩惱亦是障。收餘二句。
是煩惱不是障。中間容起加行。對治道故。

言五無間者。謂煞父。害母。煞阿羅漢。破和合僧。出佛
身血。名無間業。五中四是身業。破和合僧是語業。五
中四是根本。一犯加行。以煞佛命。不可斷故。不成根
本罪也。一受報無間。唯順生受。造得此業。亦無便生。
更不隔餘身餘趣故。名受報無間。間者隔也。二壽命

無間。具壽一中劫。中間更無中夭。三身形無間入地
獄。其身彌滿等故。四受苦無間。餘地獄受勢苦時。有
凉風間息。此地獄中純苦。更無間也。五處所無間。更
無別處所間隔也。

言三塗八難者。一地獄。二畜生。三餓鬼。四北洲。五長
壽天。六佛前佛後。為佛前後。有法依法脩行得者。故
改為法前法後。七世智辨聽長壽。天即無想天也。八
諸根不具。問何名異熟障。答此八難身。能障聖道。故
名障也。疏結云。此之三障等。

言今依大乘有二罪根一煩惱二所知障等者。所知
障隨其所應。障入大乘聖位。所知障中分別。障初地
見道也。俱生者。障十地及佛地。都十一位。初十障障
地十。後一障障佛位。一異生性障障入初地遍行真
如。二邪行障入第二地(最勝)。三暗鈍障(勝流)。四微細煩惱
現行障(無攝受)。五下乘般涅槃障(類無別)。六麤相現行障
(無染淨)。七細相現行障(法無分別)。八無相中作加行(無增減)。九
利他中不欲行(智自在)。十於諸法中未得自在(業自在)。十
一微細所知障。此望十地及以真如。次說十一重障。
故言隨其應。障入大乘聖位(所知了)。

言煩惱障隨其等者。煩惱有二。一分別。二俱生。分別
者。障入初地。入初地時正斷。二者俱生。初地巳去頓
伏不起。七地巳前故意力起。而不為障。問既是故意
力。何名煩惱障。答煩惱種子障於佛位。成佛時事須
總斷。次小乘者。分別者。障小乘見道及初果也。俱生

者。前六只障第二果。後三品障第三果。上二界八九
七十二品障第四果。緣覺之人分別俱生皆障。無學
更無別證。大乘漸悟菩薩此於自乘煩惱先斷。若頓
悟者分別煩惱見道除。俱生中種子不斷。唯障金剛
心。與微細所知同斷(下地)。

言百二十八者。欲界四諦各十。脩道有六。成四十六。
計九十二。上二界除十嗔。有八十二。怙欲界四十六。
計成百二十八煩惱。此唯約根本說。

言并隨煩惱者。欲界隨惑二十全上二界。有八大隨。
共有十六大隨并色界諂誑及二界憍。上二界共有
二十个隨惑并根本煩惱。輕重合論。名煩惱障。

言所發業等者。問所感果如何亦是障。若三界身總
名障者。應無人天入聖道。又問若是不善非福業。可
名為障。若是善業不動業。如何亦是障。答疏云。此意
所說等。意言是彼煩惱品類等流。總名為障。非據重
者。如本識雖非煩惱招感。由惑招故。名為報障。又說
二障不取業果。彼約重者。此非據重。問所知障如何
云發及感果耶。答若展轉說。與煩惱為。依如疎所緣。
緣亦名所慮託。又如迷人。亦迷杭故。如執繩為虵。兼
執麻。若別說者。即無發業。又論云。然所知障不障解
脫。無能發業潤生用故。若約為緣。招變易等。亦可以
定願力資彼故。業非新發故。問前所發業。尅體是誰。
答分別無明。正發業。餘分別及俱生惑。皆助發也。故
論云若俱生者。助發惡行。亦不善攝。


言非據重者。此通業及果。名煩惱之所以。問論主令
造此論。生正解故。為斷二重障故。重障乃是煩惱所
知。今何不取所知。答彼據別義言之。彼有四義。一如
金剛。難可斷故。二於此難越生死流故。三壓溺有情
處。四生故。四沈墜有情沒三界故。毀責過失。立以重
名。煩惱所知總名為重。以彼四皆具種義故。此約能
障入聖位者。名之為重。彼所知障不障二乘聖位。故
不名重。經通三乘。從寬而說。

言依大般若重障有四者。意佛地論輕重障皆取。今
唯取重者。依毀責過失立。以重名。

言及彼等流諸隨煩惱等者。流相似義。即隨煩惱。是
根本煩惱之類。故名等流。

言隨其所應者。此中隨應。與前後別。此煩惱隨其所
應。隨三乘人。皆障聖道。一一乘中修行人。煩惱障皆
障聖道故。隨其所應也。簡要云。若具足有一百二十
八。一一皆能障聖道。若有一个。亦能障聖道(上煩惱障。下依
般若業)。

言薩遮尼乾子經業障有五者。世尊在日。此人問佛
言。我若出家。何似鶖子。佛言不及彼。便不出家。佛為
記曰。我涅槃後一百年。此人出世。名優婆毱多。時人
號為無相好佛。言尼乾子者。即優婆毱多前身也。問
為總犯成逆。為犯一二。即成其逆答隨犯其一。即成
逆也。前煞父等。是三乘通逆也。

言破塔壞寺。若起惡心。取一塼瓦。皆是五逆中攝。或

不聽造。亦是五逆化度云。若鑄寫人。鑄見佛面不端
正。打破報鑄無罪。若嗔心打壞。即成五逆也。

言竊盜用者。盜約私取。用約因官。傍私及為主首。方
便破除。亦是此業。

言障礙留難者。擬行不教行。名障礙巳行。次絕却名
留難也。

言債其發調者。糅云。發即役。調即祖。

言即三惡八無暇等者。謂無閑暇。修習聖道。故說為
障。等者。等取半擇迦無根二形。問[月*尹]濕二生得聖果
否。潞云。提謂夫人鶴[月*尹]生。須達女生一[月*尹]誕生千子。
皆得聖道。彼約小乘。大乘必無是事。但說三塗身不
入聖道。提謂是人身。何妨入聖。如鬼通胎化二。縱是
胎生。亦不得聖也。

言其間佛者。問釋迦法何時滅盡。答住法記云。從減
至增。當來人壽六萬歲。時釋迦佛法盡。當此之時。名
法沒也。

言造匱法業者。契經說。若人慳法。恐他解巳過於巳
身不為他說。有六種報。一盲。二愚癡。三十方佛怨。四
無惡不造。五善人遠離。六退失聖胎。牟云。盲者滅慧
眼故。癡者障對治故。怨者背覺義故。失聖胎者。法界
為腸。智種為胎。一大劫聽聞。如十月滿足。至通達位。
方是初生。今既慳法不信。所以聖胎喪失。

言等流者。此有二種。一真等流。種子生現行也。惡不
善種子生不善現行。性同故。親辨自果。名真等流。等

謂齊等。流謂類也。二假等流。則不必性同。但取相似
義也。前生障他人不聞法。今生自不得聞法。故名相
似義也。果似昔因。因似於果。故名等流果。今此所言
似等流也。增上果亦有二。一者順增上。他人欲得聞
法。與力借助。令交聞法。今生自身亦得聞正法。名順
增上。二者違增上。前人欲得聞法。障礙不交聞。名違
增上。增上是因。今生自不聞法。是果。增上之家果。名
增上果。依士釋。問二果何別答。相似義邊。名等流果。
果望於因。名增上果。牟云。能感即匱法。此是因。現不
聞法等。是罪體。此即是果。經云。眾聖之王。說法教化。
如斯罪人。當生難處等。

言瑜伽等(至)七種者。一初慢者。謂於劣計巳勝。前人
實劣於我。更執自身。勝於前人也。二或於等計巳等。
問既言於等計巳等。順道理。何故名慢。答聖教中說
慢者。於稱量門中。轉等與不等。從地亦道等時。便是
慢者。二過慢者。謂於等計巳勝。前人身上事業一切。
與巳身相似。計巳身勝於前人。便是過慢。我於勝計。
巳等前人。據實。勝於我背計巳身共他等。名過慢也。
慢過慢者。謂於勝計巳勝。前人勝我百千萬倍。計巳
身更勝於前人。名慢過慢也。我慢者。恃巳報我。高舉
為相。身上馬亦無。空腹高心地。增上慢者。實少得謂
多得也。卑慢者。謂他人多分勝。巳計巳少分劣也。市
部兒云。宰相騎鞍帶馬勝我。若論早眼晏起。則不如
我。名計巳少分劣他也。邪慢者。全不得言得。是邪慢

相也。

言今憎慢者。五千之徒既有慢相。未審與前七慢之
中。是何慢攝。答疏云。今增上慢等。意言五千人增上
慢。與前第五相當也。問行相如何。答得四禪定。起有
漏慧心。名少得謂多得。六行伏惑煩惱不生之處。顯
得非擇滅。名少證謂多證等。

言得者有為者。問既全未證四。何行果云何言少得
果。答豈有少證聖果。而妄計耶。故瑜伽云。一切聖人
無自。自謂得等。

言目矚者。神光即是序品放光。

言耳聞妙唱者。即是聞無量義經。或云。彌勒問。文殊
答。名妙唱。

言未革庸心者。庸者。次下之義。革由改也。未改庸心。
演妙宣難。便乖涉意。諸佛智慧。名演妙。說智慧門。名
宣難。或唱二甚。名演妙。三止不說。名宣難。

言聞序中者。交伊聞問答。為巳後。捨權就實。大漸之
初由。

言聽宗內等者。聞正宗之中深陳。即是二權一實。與
他相違。故起謗也。所以疏云。折摧等。鶖子猶如好米。
能濟飢故。留之五千之輩。如糠粃。任隨風去。鶖子猶
如清酒。能適悅人身心故。留之五千之輩。如糟沉。濁
即須棄却。如來動三止之霜風。折摧五千之危葉。鶖
子猶如貞木。扇拂不動。故存焉。下經云。眾中之糟糠。
佛威德故云。


言俗嘿者。意取此默。為正。口邊作俗。應作止為正。若
作旨紙。皆非也。

言諸論皆云者。問何故不止。答疏言。諸論本即對法
及攝論也。攝論云。佛於諸法。皆得自在唯於二種。不
得自在。一者。受異熟果決定。如過去有一池魚。有村
人共取。而食池中大魚。即令瑠璃王。是餘之小魚。所
將兵眾是彼村之人。即今釋種。是遂被瑠璃王所煞。
縱目乾連以神通力。接諸釋種。置星宮中。於鉢盂中
坐。釋種向下看彼鉢盂尅頭落。即受報決定也。二者。
作業決定。如頻婆娑羅王。恒受遊獦。數向山中。不得
禽獸。後見一仙人。即作是念。我不得禽獸應為此人
遂以口勑煞之。身首異處。仙人遂以立誓願。我未來
世遂以口勑而煞於王。過去王者。即父王是。其仙人
者。即闍王是。又對法云。一由宿業勢力盛。得人身等。
異熟身相續決定。起等流諸惡。二由五逆等宿業勢
力助人善業。得人報相續。亦兼起等流惡業。此業起
故。作業決定。如闍王害父。瑠璃王誅釋種等。皆是作
業也。

言罪根深者。即是論家受果決定。多生造匱法業是
罪根。根者因也。今生現不聞法。是罪果。前生令他不
聞法。今生自不聞法。此五千人與釋種眷屬。同是受
報之流類。名決定類。

言增上慢者者。是作業決定類。若留著決定。起謗三
業法。全是作業定類。世尊觀此五千人與阿闍世王。

同是作業定類也。有二意。一由業力。即罪根深重。不
合聞法。二由根未熟。此增上慢人。聞法必謗。由此五
千從座而起去。佛雖神力。亦不止之。

言乍可等者。問世尊何不且留。更聞少許法。何故便
交起去耶。答疏乍可等。意言法則不惜。縱留恐成無
益。乍可令其起去等。前約定業。而不排。佛力制不得。
此約佛力制。若制即興重業。故不止也。

言彼發心者。問王造逆。亦是作業。決定受果決定。何
故佛放慈光照觸。令其罪減。不墮地獄。答疏云。彼若
發心等。如闍王悔煞於父。遍身生瘡病。自言我是大
地獄人。如是懇切悔責。身心清淨。所有眷屬亦清淨。
佛放月愛光三昧。照彼王身。即得除差。此即定業可
轉也。

言其心不易者。如瑠璃王誅釋種年煞父。佛言大王。
却後七日。必當命終。若不懺悔。定當墮地獄。王曰。大
丈夫誰能悔過。遂於水中而居滿七日巳。從水下火
燒之。其成灰燼。以不發心。佛力不排故。經云。而不制
止。天雨雖潤。不能令枯木生華。日月雖明不能為盲
者開目。章敬云。一表經之深妙。非五千之徒。所思慮
故。故不止。二勸後學。令其剹力。如來現在。猶多怨嫉。
況滅度後。故不止也。攝云。大方便寶雨并善住天子
問經云。增上慢人退席而起去。不久却來。何故不同。
答此經明一乘二乘作佛其事甚難。所以不來。彼兩
經不爾。是故却來。


經云爾時佛告為汝等說。問何故論家取第三止文。
是增上慢人起去之處。經家取取授記文。是增上慢
人起去之處。何故不同。答若說與增上慢人心事相
違。即取第三止文。正與相妨也。及至欲起。不起便到
取授記經文。所以取文不同也。

經云無復枝葉者。五千之徒不堪聞法。如枝如葉。隨
嚴霜彫落。鶖子利根。繼紹佛位。堪聞妙法。故留住。如
貞如實。堪為大[厂@負]之材。

言佛許說等者。即以許可攝受之言。便警其心也。

言退為佳矣者。去有二益。一現在不起謗法之非。二
聞前略說。以作未來因緣。含此兩義。故云退為佳唱
也。佳(皆音)脼(良將反兩音)。賀云。江南呼小犢子肉。為膎脼。南
地呼皆為膎也。有云。膎是影肉。脼是濕肉者。謬也。

言諾者。奴各反。

言希解等者。解者異也。若希望應作覬覦(上記下喻)。

言未聞令聞者。論文。疏言。歎法希有。顯令聞故。經云。
佛告舍利弗。如是妙法。問何名妙法。答諸佛時乃說
之。無量無邊劫。有一佛出世。說法華經。如優曇華。一
減一增劫。方有曇華出。無量無邊劫。有一佛出世。方
說法華經。直至今生。尚自四十年前。久默斯要。不務
速說也。舍利弗問。如何此希有法。不說空讚歎耶。世
尊道。汝但生信。諸佛如來言。無虗妄也。論體經意。世
尊既慇懃讚歎。欲擬說未曾聞底法。故論云名未聞。
問何名未聞令聞。答未聞之法。今日令聞。從十六王

子。時一遍聞。自後巳來。更不曾聞。名未聞令聞。二近
取四十年巳來擬說。說不得。名未聞令聞法也。即是
唱二種甚深標文。令聞故。即是何下六段釋文。故云
令聞也。

言說舍利弗者。問云。何不與我說。空讚歎休去耶。世
尊道。我只緣未聞甚深。所以能詮教詮著未聞令法。
便意趣難解。我若直顯說。眾生易會。只緣隨宜說。將
教就根論。名隨宜說。說三之時。實有三大易會。只緣
說三之時不得三。說三唯有一。所以意趣難解。問世
尊不直顯說。交他易會耶。世尊言。四十年前。求直顯
說不得。經云。若但讚佛乘。眾生沒在苦。所以不免安
方便著說。教上既也無數方便。所詮理中是法。非思
量分別之所能解。疏云明所等。

言依何等義者。問世尊依何等義。為他鶖子說法。答
將第一段未聞令聞之法。依第二段說中名字章句。
先權後實。軌則法用說。所以疏言。為未聞令聞。及方
便說。問既第二段說是能詮教。未審依何等所詮義。
為他鶖子說。答依第三依何等義中。開示悟入四種。
知見一乘因果所詮義。為鶖子說也。即是疏言謂得
依佛所。甚深難解法。深難解法。即是一大事四知見
也。糅潞皆云。依何等義。此文剩或錯。牟云。此解不然。
緣第一遍云依何等義。既無別料。只取前二文。便是
依何等義中。攝賀云。何等義含前二義。意說前之二
義。依何道理言之。故第三云。唯依大事說。又前第一

依何等義。標第二依何等義釋也。且第一依何等義。
徵問詞。依何等令他鶖子聞未聞應法。依何等義。明
所說法意趣難知。次下第二依何等義。正是徵詞。答
謂依前所得法。即是菩提涅槃。答上未聞令聞。下句
云深法難解。答上第二句。及方便說。

言住者。第四令住。由前第二段說。說三乘權教。令二
乘知權可捨。令依第三依何等義。一乘究竟知實而
可取。以第四段。勸令來住一乘中。十方世界中。無有
餘乘。若二若三。勸鶖子等。向一乘中住也。

言法者。第五依法。不唯我獨自先權後實。交眾生住
在一乘之中。十方三世佛。皆如此也。經云。舍利弗一
切十方諸佛。此上指十方也。三世者。過去諸佛。亦以
無量無數方便種種因緣譬喻言詞。而為眾生。演說
諸法。是法皆為一佛乘故。未來現在亦爾。

言遮者。第六段遮十方世界。有二乘三乘。可言退入。
二乘中去十世界中。上無第二聲聞乘。豈更有第三
緣覺乘。

言遮者。論文。

言遮破二執等者。二乘人執生。真理智為極。此二乘
人。皆有能執之心。破彼能執之心。名破二。

言遣二真者。無二乘真。四十年前。三乘教則有三。二
乘教下。本來無極理。只是借他。大乘教下理。向二乘
教下安著也。不是二乘教下總設理。言無理者。無極
理也。如人家家門前皆有水渠子。總取用。若喚作蓬

萊池裏水。事須是天子家有也。若喚以大真。事須唯
大乘教下有。二乘下無。故名遣二真也。執約心。真約
境也。上來六段。第二約說智門深。餘四段智慧深也
(釣鏁相)。

言歎希者。佛告舍利弗。如是妙法。諸佛如來。時乃說
之。又云。億億萬劫。至不可議。諸佛世尊。時說是經。

言無智不忻者。受法有限故。

言梵云者。晉云靈瑞華(稍同)。亦有翻為空起華也。

言大海減者。相傳云。人壽八萬歲時。大海水漸減。減
時至四天王膝。有金輪顯現。可高三十尺廣一百五
十尺。

言此法華者。潞云。旋達四洲。路傍兩邊。有優曇華。兩
邊相對而生。以為莊嚴。應輪王出世。其華乃生。名瑞
應華。靈瑞華者。為輪王之瑞相。法華為成佛之先徵。
若輪王出。其華乃現。諸佛出世。法華方開。靈瑞華現。
令未見者令見。法華開故。未聞者令聞。故疏云。此法
華等。意言佛出世。眾生歸依。斷除煩惱。捨凡成聖。故
言生死海漸減也。問聖教中說眾生界無減。何故此
間說減。答化度云。此約真如無減。若就相而說。減亦
不妨也。

言一乘道顯者。大乘根熟。故名一乘道顯。法輪王出。
生死漸減。一乘道顯。方演說之。此有三種表。一者。海
水漸減。喻佛降生生死海減。二金輪路現。表所化生。
一乘道顯。佛方為說。三優曇華現。方登王位。表所化

生。覺華開榮。佛方出世。今詳曇華。既喻所化。何者。以
喻此經。又言一乘道顯。何是一乘道也。今解路顯。即
喻根熟。曇華即喻此經。經言時乃說之。如優曇鉢華
時一現耳。意海減所化分段生死無路。顯大乘根性
熟。曇華即所說妙法。曇華若現。表輪王出之不虗妙
法。若宣表聞者。定當成佛。輪王者。表後成佛。即以所
當化成。喻輪王也。非喻能化(抄不分別)。問何故劫增海水
減。劫減海水增。答一切七寶。多在海中。劫增時。眾生
福勝。故水減少。七寶出現。令眾生皆得受用。劫減時。
眾生福劣。海水增廣。七寶皆沉。傍生又多在海中安
置。如經中說。輪王出。海水減縮。面各減三千由旬。其
路即現。七寶所成。若輪王出時。主藏臣以手置海中。
海中珍寶。悉隨手出。

言鶖子往者。從十六王子。二萬佛時。雖巳聞。今悉癈
忘。故言未聞也。此一唱。正是解未聞令聞也。

言智解局者。未能證達。即是二乘之人。所見不廣也。
故勸令大乘深生信心也。

經所以者。何徵詞也。有何故以如來說法意趣難解
也。經云。言我以無數方便種種因緣譬喻言詞演說
諸法。釋前標中隨宜說一句。將能詮教。以無數方便。
說教下所詮理。是非思益分別之所能解法也。唯有
諸佛乃能知之。

言彼三乘等者。意言二乘教下。只有擇滅之理。又是
他大乘家理。二乘教下無。故名以彼實義不可說故。

一者。二乘教下理所無。名不可說。二者。只大乘教下
所有真如法性離言。名不可說。離言絕相。名言說之
不及。名不可說。此三乘法。唯有名字章句。無別三體
者。三乘教同詮一乘。二乘教下。無極理故。

言無別三體(釋標中意趣難解。即是品初慧門也)。問品初先明智慧。後
明智慧門。此間何故說教門。後說智慧耶。答前約先
智慧。後說三乘。顯於一乘。內說有三乘。此間先說教
後說理。則三顯會乘教同歸一乘理也。所望別故。此
間第二說中意。只是四十年前。說三乘教門也。所說
理。即是第三依何等義中收也。經云。所以者何等一
段經文者。

言因前文起等者。顯即是徵也。即是徵前第一段未
聞令聞。第二段說者。有何所以。隨宜所說意趣難解。
有何所以。是法非思量分別之所能。此解唯佛能知
耶。答依一大事因緣。因果道理說。依開示悟入說故。
此答經家所以者何也。次答論家依何等義者。疏言
依何等義。作如是說法。意趣難解。依何等義說法。是
非思量分別。唯佛能知。答依何事義中。一大事因緣
說。如來若為小乘事說。二乘易解。依一大事因緣。依
此義說。所以難解也。論家依何等義。問詞。經家一大
事因緣。答詞也。

言事物體事等者。大事者。不越性相也。大事若是相。
則是事物。大事若是性。即是體事。大事若是境。則是
義。大事若對能詮教。則是道理也。事物有為也。體事

無為也。事義無為也。道理有為也。若准四義總具足
方名大事。作三義解。正一大事者事物。物謂菩提涅
槃也。真實法名物事者。總義。二云。大事者體事。菩提
涅槃。有體法名體事。三大事者。事義。菩提涅槃對此
緣智。名境義。只此境義。便名大事。道理兩字。經上之
三義。或是事物之道理。二或是體事道理。三或是事
義之道理。第二或道理兩字。解經中因緣本法之道
理。疏主意不必具取四義名一大事也。或是事物道
理智。或是體事道理智。或是事義道理智。隨應得。

經云出現於世者。疏言為此大因緣。所以出現世間
也。

言自稱德號者。即是解經中世尊兩字。問世尊自說
經。何得自言。世尊恰似自誇相似。答自標德號者。只
為一大因緣。出現於世。廣利群生也。所以自標德號。
更不緣餘事也。

言不爾便者。若不為大事因緣出世者。即同二乘入
滅。唯求自利。不化眾生。亦不要自德號也。只為一切
眾生成佛。名大事。所以自標也。

經云言開佛知見等者。問言開者。為佛自開。為開眾
生。若自開者。佛開巳久。云何經言佛之知見。巳謂不
爾。經文明言。言開佛知見。使得清淨。明知但是開鶖
子身中知見。若眾生身中知見不得。名佛見者。理行
二性。在有情中。應不名二種佛性。彼既極成。此何不
許。但是知見性相。在眾生中。無始巳來。二障所覆。如

來開演。曉說彼身中有二無上。令知忻趣也。鶖子既
知有此二法。未審何詮次說能證。勸其脩之。如是此
三。皆居果位。入佛知見。是得之因。故次為說入佛知。
見。巳上初周。等賜牛車者。無漏因行。本後二智。若唯
識五地菩薩。真俗兩智。行相互違。合令相應。極難勝
故。冥真俗二境。合本後二智。准此牛車便成一體。令
諸子等。十地菩薩日夜劫數。二僧祇劫。若得教車。亦
通初劫。巳上即是第三周。滅去化城。引至寶所。第三
周。是以得名開佛知見也。

言此釋大事者。體即知見。知見兩字。被經家安四个
名。因解喚作開示悟入解知見。向上義也。論家有四
義解之。開者無上義。示者同義。悟者不知義。入者令
證不退轉義。故以四義解知見。知見體即是大事故。

言論言(至)如來能證等者。攝云。如來舉能證人也。如
實智者。出能證智也。知彼義者。出所證法。即是法身
也。牟云。如來能證如實者。標能證智所證理也。言知
彼義故。即是釋也。即是真如名義。理境界也。一知之
言。通能知所知也。問何名能證如實。答疏云。知彼義
故。義者。若對能證智名境。境故名義。若對能詮教。名
所詮義。義理故名義也。又解如來能證。假者身也。如
實知彼義故。只是根本智。證真如理也。如實兩字。真
如也。知彼義三字。亦是真如理。

言法性真如等者。一法性二字。解上論文。實字。與萬
法為實本性也。二真如兩字。解上論文中如字。三云。

下二句疏。名為如實法實性故。此二句別結上論中
如實二字也。

言即是所證(至)為義者。解者。解上論文。知彼義故。義
字通兩說也。真如理是一。若對能詮教。即是所詮名
義。若對能證智。所知境界名義也。

言正智之體本者。此唯取本智。名知見。却結向上論
文能證二字。

言能知義理等者。結上論中義字。

言即能證正等者。都結歸經義。能證所證也。

言菩提斷者。斷障所顯得故。亦名菩提。

言智處者。是所緣處。智所依處。故亦名智也。

言或知為正體者。此意性用勝。根本智名知。後得智
名見。此二合名知見。用真如理。為知見性。性之與用。
得性就用。知則親唯自知。不通他知。如夢中事相似。
真如理根本智證。後智設緣。變影疎遠。故唯自知也。
根本智照真境。後得照俗境。故將性就相。合名知見。
問若知親見疎者。五眼之中。既名慧眼。何不名見。答
彼境約緣本後。皆名眼。此約有親疎。故不同於彼。

言此二是用等者。此二自是知體家用。若智之實性。
方是真如。如刀以割物為用。四塵為體。若約所依性。
方是虗空為體。

言將性就相者。問既以知見。配本後二智。何得以真
如合名知見。答將性等。

言欲令二等者。問諸經論但只合攝末歸本。攝相就

性何故此間將性就相。答欲令等順彼宗。以種智為
一乘。所以先說也。

言勝鬘等者。問此經宗明一乘。一乘是種智。何故引
勝鬘經三个名。皆是真如。證此經耶。答疏云勝鬘等。
疏主言只緣此經宗。明取種智。恐疑將謂唯取種智。
為一乘體。不唯空取種智為體。兼取真如為一乘體。

言攝大乘等者。意言攝大乘通理及智。為一乘也。不
同勝鬘。唯取真理。此攝大乘兼取行。為一乘。萬行寬
廣。名大。只此大體向上。有運載用。名乘。亦乘亦大。名
為大。將體就用。大亦乘。將用就體。乘亦大。或乘大乘
故。名為大乘。大是真如向上安。大字著乘。是有為名
乘。乘大性故。名為大乘也。此中意言。勝鬘一乘。是真
如攝。大乘是萬行。既說一乘。即大乘。明知攝性以就
相也。問疏主何故作性用理智解耶。答論云。一切智
三个字。唯通性相也。

言知一乘(至)宗義者。即三周說一乘。初周理智雙說。
第二說智不說理。第三周說理不說智也。故知三周
說一乘。通理及智也。

言火宅牛車者。古師將真為車體。此間兼破古師云
疏主火宅等。即是有為也。

言險途寶所等者。即是無為。故不言作。問寶所是無
為。故不言其作。化城亦無為。何故言其作。答寶所本
來無為。無為不言作。化城是假施設。所以言其作。問
化城言作。是無為。牛車言作。亦合是無為。答牛車言

作。名體俱作。是有為故。化城言作。作名不作體。故是
無為。問寶所是無為。向上安。即所字亦合是作名耶。
答化城言作。有二義。一云。世尊經中自言我所化作。
二者。作名不作體。寶所不爾。故不言作。實有法體。但
言寶所也。問牛車是有為名體。但作故。羊鹿二車一
種。問是造作。何故二車不見登。答二乘得無漏後得
智。不知是有為故。世尊隨伊不知處。隱却道無。不妨
實有也。

言開者無上者。作有菩提涅槃兩法。更無餘事。若更
有兩法。一處爭得名無上。問涅槃是無為。可得稱無
上。菩提是有為。何得稱無上。答有為無為相對辨。有
為不得稱無上。且約有為自類論。有為之中稱無上。
聖有此菩提涅槃二法故。名開者無上義。

言除一切智智者。向上智。是佛智也。佛五薀假者。名
一切智人。一切智人身中有此智。名一切智智。下智
字。通根本後得智也。向上智字。是五薀假者身也。不
取假身。上智字。但是相從引來也。今取向下智字。根
本後得并真如三法。總名知見。此中解義。不論多少
解智處。事須帶真如也(上人法解了)。

言又一切智等(至)妙理者。問何故舉智攝理。答智證
理時。宜照一相。如珠與光不相離也。故舉智。有時便
理隨。故名開佛知見(本後解)。

言無上者。即是歎勝也。此雙開菩提涅槃。有抄說。便
是開鶖子菩提涅槃者。非此也。此菩提體者。二各法

喻。理智二種各有法有喻。楞伽中取不空如來藏。為
知見。勝鬘中取空如來藏。為知見也。

言本有種子者。問涅槃本有體。是無為種子。有為何
名本有。答但說涅槃無為本有。非言一切本皆是無
為。

言多聞熏習者。簡要云。從初發心。親近善友。初依菩
薩。供五恒佛。聞正法教。資加位中。修習萬行。經一大
劫。資熏本識無漏種子。初地門中。妙平二智。方生現
行。得入見道。脩道地前唯有漏。初地巳去七地巳前。
有漏無漏修。八地巳去純無漏修。無有功用。無相修
習。若成佛時。無間道捨劣無漏。解脫道中。四智菩提
圓生起。是多聞熏習。因修生長。體即四智。四智之因。
名不空如來藏。問如何有漏能資無漏。答無妨地前
一劫有漏資助。於無漏。登地巳去。即無漏資有漏。能
招彼十王果也。

言因生長者。此中泛論。難陀唯生。月藏唯長。護法本
有長。新熏生。若准疏文。且談本有種子。地前長。入地
生。問鏡作二智為舊為新。答唯本有。

言藏識有漏者。雖非或俱。漏種生故。漏識熏故。名有
漏也。

言能含一切無漏者。敘破烈有漏義。如離亂時。凡人
收得王子。王子起現行為王。巳入宮門。杖一百見殿
角絞等。

言如來藏者。四智之種。當來報身如來也。


言由近善友者。初依菩薩。供五河等。

言多聞等。即損力益能轉。

言藏是含藏因等者。藏是含藏。此解第八識。名空如
來藏。因性義也。解種子名藏。若以智種名因性。第八
能含識賴耶。即空藏因性之藏。藏即因性。若智種有
能生之用。即名含藏。與現為因。絕因名性。即不空也。
若爾。含藏即性。何須別配。相國獨配不空。以此唯取
不空藏故(取第二解)。

言猶如種樹者。如尼拘律陀樹子。如芥子四因風日
天雨等。緣生茆等。被蔓縈纏既多年巳。枝幹漸盛快
疎圓滿。其蔭遍布五百量車。用蔭獨不盡。法爾種子。
猶如律陀子。寄在第八識中。如藏石間。煩惱塵坌。猶
如飄塵。地前聞熏。有同杲日雨滋。初地起現行。如生
茆等。修惑為障。義同學縓。道數數修。如枝幹漸盛。果
位無學。如快疎圓滿。自受用身。佛種從緣起。成道巳
後。體高三界。因廣十方。便便不熏種。

言逢緣證別者。若逢初果見道分。分別煩惱盡處。緣
得一分自性清淨涅槃。若逢三界俱生煩惱盡處。緣
顯得所得涅槃。名有餘依涅槃。若逢苦依身盡處。緣
證得涅槃。名無餘依涅槃。若逢悲增智增二法資助。
緣所得涅槃。名無住涅槃。若逢三事具足。緣所證名
大般涅槃。故名逢等。

言二種如來藏者。即智為能緣。二種空如來為所緣。
智緣二種為境故。名二種空智。即是煩惱。名空如來

藏。在煩惱中。真如亦名空如來藏。問真如何得名空。
答斷却虗妄煩惱。因空所顯故。名空。二者。空之性故。
亦名為空。智緣此二。名二種空智也。

言若離者。若離妄法別起。名若離。聖道所易脫。故名
若脫。是所斷故。名若斷。可改轉故。名異一切煩惱藏。
覆真如。名一切煩惱藏也。真如名藏者。疏言不惱者。
非妄法故。名不離。不可易脫故。名不脫。不是所斷故。
名不斷。變易故。名不異。妙出情境故。名不思議。

言煩惱有漏(至)名空如來藏者。標空藏也。

言涅槃無漏(至)非虗妄法者標。不空藏。

言由近善緣(至)名為涅槃者。解空如來藏也。意言能
詮智。對所證理。名方便也。方便顯證。名為涅槃。體性
非空。因空所顯空之性故。一者。煩惱性虗妄不實。名
空。斷却煩惱。名空因空。處顯得真如。真如亦名空如
來藏。二者。又與二無我理。為空之性。我法本無。真如
為性空之性。故亦名空如來藏。

言體非空者。問有為無為。名之為有真之體。何以名
空。答疏名言體等。

言煩惱覆位(至)因性義者。解不空如來藏。意言真如
之體。非虗妄故。名為不空。隱在煩惱之中。當體名藏。
即取所藏真如。名藏也。問真如何名藏。答煩惱為能
藏。真如理即是所藏。藏是如來藏也。二者。因性義名
藏。無漏種子并在纏真如。名因性藏也。即此在纏真
如。與出纏真如無別。出纏真如。即此在纏真如。能顯

果中萬性法身。法身為所顯。一則是所藏故名藏。二
則能顯故名藏。問涅槃之體。何名因性。答因中之性。
名為因性。并此涅槃無因果。而是因果能作因故。離
繫果故。因位之性。依士釋也。二了因性。故名因性。無
漏種子與自受用身為因。亦名因性藏也。

言即此法身等者。意言即此法身非空非有。依此二
義。故說為空。與前煩惱名空。別由觀行者。觀彼人法。
二遍計空理。因此顯故。說為體空非空也。梵云瞬若
多。如是空性。二空之性。依士也。

言刀提耶者(切都寥反)。舉喻也。昔有長者。名刀提耶。至家
臣富。情多鄙恡。在生之日。藏金於儔砧之下。死巳為
拘。還生其家。慳心宿因。當臥砧側。家人大小。不敢輙
近。佛知長者根熟。至門呼之。刀根耶。刀提耶。犬聞喜
躍。走至佛前。如來慰喻。家人驚異。佛為說所因。於檮
砧下。掘得金藏。方知家犬。乃是尊君。此有二意。一因
地下得金。顯刀提耶。是前人之父。因斷煩惱。顯得身
中。有如來藏性。金況煩惱。狗喻佛性。掘寶況斷煩惱。
二云。狗況煩惱。金喻佛性。因彼狗方知地下有。因斷
煩惱。顯得身中有如來藏性。牟云。若順疏文。似金喻
煩惱。刀提耶況佛性。因掘得寶。方知狗是前世之父。
因斷煩惱。方顯身中有佛性也。如非惡不能顯其善。
後解善順。因犬知金。因煩惱以顯佛性。故說為空藏
(重料簡阿賴耶識及煩惱名藏)。以彼四智種子及真如名藏。金義極
成。更不證也(下明教修因德門)。緣阿賴耶識及煩惱。名為藏。

行相教德。所以重明。

言阿賴耶等者。此二本聖教。皆有教有理。問真如與
無漏種子。何名為藏。如何不善法名藏耶。答即涅槃
云。未得至名佛性。攝云。善法有三。一有漏。二無漏。無
漏之中。一者有為。二者無為。有為。即是楞伽經中不
空如來藏。四智菩提也。無為。即勝鬘經中不空如來
藏也(上無漏法也)。問無漏善法可然。有漏善法如何言佛
性。答攝云。加行位中。有漏善法。順生見道真理。名佛
性因。彼加行位中。有漏修習。成就得無漏聖智故。有
漏善法。得名佛性。問有漏善法既爾。何以有漏不善
法亦名佛性耶。答云疏無垢稱云等。

言偽身等者。簡要云。薩迦耶見。此翻云偽身。經部云
偽。自種性也。有部云。有身。若依大乘云移轉。三界之
身。虗妄不實。名之偽身。即此偽身種中。有如來藏性。
故名為佛。如鑛中重也。

言七識住者。未住之欲。得住住了。不欲得離此是識
之相。三塗之中。苦多樂少。於識有損。識住不樂。凡夫
外道聖人同生。凡夫外生。到彼第四禪中無相天。一
是凡外道所居。二滅於心想。若是聖人。到第四禪生
及淨居天。多是定性那含。棄背生死。求證無餘。故第
四禪識不樂住。一身異想異。謂欲界人天歡戚有異。
身形分別。南三洲身形不等。名身異。心想不同。名想
異。六欲天身形大小不同。名身異舊。生天子五衰相
現。有重苦生。新生天子有樂。名想異也。二身異想一

謂成劫初梵王獨住。後有梵輔梵子生來。梵王作念。
我能生彼。彼復作念。我從彼生。此想同名想一。梵王
身勝。餘身劣。名身異也。三身一想異。第二禪身形大
小一種。名身一。初生天子見下火灾怕怖。舊生天子
知不到來。不怕。名想異。四身一想一。謂第三禪身形
一種名。身一。同一樂想一也。更加空識無所有處故。
俱舍頌云。身異及想異。身異同一想。翻此身想一。并
無色下三。故識住有七。餘非有損壞。此識住處必有
賴耶種子。故貪欲嗔恚愚癡。十不善業道。為如來種
等。大㽵嚴云。自有兩釋。一云。煩惱即佛性方顯故。說
煩惱為如來種。二者。煩惱為能依。佛性為所依也。將
能依煩惱。就所依說。煩惱亦名如來種也。問善法不
善法。總名如來種。未審無記法為如來種否。答即阿
梨耶識。是無記也。

言即前菩提者。楞伽經也。報身修生。修念生現行。成
報身也。牟云。大圓鏡智為自受用身。平等智為他受
由。妙智於淨穢土中。說法斷疑。雨大法雨。

言法身修顯等者。斷煩惱證得。名修顯也。牟云。此即
佛位二轉依果。摩訶般若恒照法身。能證是因。所證
是果。故言證因證故。無漏種子生起現行。能生是因。
所生是果。意言四智菩提種子生。起自受用身現行。
只此現行。役與法身。為證因證故。只此自受用身種
子。與現行為生因生故。故言生因生也。

言教修因得者。教謂楞伽勝鬘兩種教也。修者。即前

報身修生。法身修顯。名修也。因者。證因生因。故名教。
修因得門也。因即是得也。

言前藏有四者。初之二藏。報身因果。即前楞伽經。後
之二藏。法身因果。即前勝鬘經。來此二文。分為四種
子也。

言能含藏者。即是結前楞伽。阿賴耶識名能含藏。藏
猶如庫藏。無漏種子。依附第八。如縠麥等。

言能生德藏者。即前楞伽。具足熏習等。即是無漏種
子。名能生也。功德。即前所生果德四智也。因中無漏
種子。藏隱在第八識中。名藏自體。復含四智菩提現
行名藏。是二差別也。因能生彼功德之果。即自受用
報身也。

言能覆藏者。此即結前勝鬘。若離若脫。若斷若異。覆
真理故。名覆藏。

言謂煩惱等如土覆物者。土為能覆。重等為所覆。煩
惱為能覆。佛性為所覆。

言能顯德者。此結前勝鬘經不離不脫不斷不異等。
問斷煩惱顯法身。即含是所。如何名能顯得耶。答一
云。果中出纏真如。為能顯。塵沙功德。為所顯。故喚法
身作能顯。二云。在因中纏真如不空如來藏。名能顯。
果中空如來藏。為所顯也。

言如金性者。如釰釧等。因金方顯也。萬德雖殊。因法
身方顯。一切賢聖皆以無為法。而有差別。若望煩惱。
理實所顯。今望即德故。名能顯由出纏巳能顯萬德。

如出礦金能顯器。

言大位而者。且依論說。由斷續生煩惱障故。證大涅
槃。由斷礙解所知障故。證大菩提。雖斷二障。以顯二
果。實理皆通。豈彼煩惱不障菩提。應知聖教依勝用
說。今依勝說。故言大位也。意言得菩提時。亦須斷煩
惱障。得涅槃時。亦須斷煩惱障也。

言諸佛出世欲(至)所得者。問所知障不發業。如何言
發業招果耶。答三解。一只煩惱障所發之業。即是所
知。二云。初地菩薩。有悞犯三業。愚是所知障。發所感
變易身。不得光潔自在。三云。只變易身故。業亦名所
知障發。由無滿有分別業。為因資故。業種所知障。與
力能資助義邊。亦名發業。所得果變易身也(上解便得清淨)。

言緣此知見者(疏解)。

言開者出生等者。佛未出世之時。菩提不生。涅槃不
顯證。名閇不開。今佛出世。欲令眾生斷煩惱障。證涅
槃。斷所知障。出生菩提。名開開。佛知見。問開何人身
中知見。答但是總相。都歎佛身上法身法身。菩提涅
槃舍利弗等。正生忻趣心。舍利弗若忻趣開佛見中
涅槃。別說佛知見。若忻趣開佛知見中菩提。即別說
悟佛知見。

言除此二等者。只有菩提涅槃。更無餘法。故名無餘。
勝過二法者。菩提過一切有為法。涅槃過一切無為
法。於此二法之中。更無過上。故名無上。華嚴經二十
九云。為佛所念。長佛善根。住諸佛願。行諸佛業。准此

是長自身中。成佛善根也。華嚴長佛善根。長自身中
善根法華經云。開佛知見。開自身中知見。

言二示者。示者指示。前來歎菩提涅槃。舍利弗生忻
慕心。將謂自家身中無也。佛所以指示向說。云三乘
乘平等。同有此性。故名示者同義也。

言譬如乳牛(至)無別者。凡夫如未搆了乳。血乳和雜。
聲聞人如搆了乳白色。緣覺人如酪。小菩薩如生蘇。
大菩薩如熟蘇。佛如醍醐也。今此疏中引。但是總意。
意表同義。更不分別諸位。但取乳白色。牛色各異。三
乘五乘眾生各各差別。佛性是一也。攝問開佛知見
中真如。與分示佛知見中真如何別。答開佛知見中
真如無垢。此分示佛知見中真如有垢也。此自是攝
釋不意見開佛知見下。有清淨字。便言無垢。餘三不
言清淨。便判示佛知見有垢。若准疏意。但是總別。開
佛知見。雙開示者取開佛中法身理別分也。故名三
果入因不合。更分有垢無垢。

言三悟者不知義問經中言悟。悟者知義。論家解經。
言悟者不知義。何故不同。答經言者正知義。不是不
知義。論言不知。舉示悟時法。今日悟者。昔日不知之
事昔日不知之事。今日悟故名悟。悟昔不知。又二乘
人身中。有本有無漏種子。昔二乘人。將謂自身永佛
分故。言不真實處。真實處者。即是悟佛知見。昔日不
知法。今日知。昔日不悟之法。今日悟故。故言悟者不
知義。


言譬如有人者。如有人三根聲聞。自喻巳身也。親友
者。即前十六王子真善友也。聞大乘。即是其家。無明
所纏名醉臥。王子此方入滅。他方行化。名官事當行。
發菩提心名無價寶珠。熏得意識。名繫衣裏。問意識
不能持種。如何不失衣裏珠。答衣有表裏等(引經)。

言上來三種等者。即是開者。歎法報二身。令生忻趣
因。歎開佛知見中。菩提涅槃既生忻趣。後令悟身中
有報佛智。後示身中法身理。既修證理。成法身斷德
也。又成報身智德。既成此二利樂。有情即起化身。便
有恩德(明果記)。

言入者為令等者。問如何先果後因。是何意。答修行
次第。先果後因。說法次第。先證果令忻也。所以交修
因取果也。問知見一種。只是開示語入四个字別。爭
知入佛知見是因義。答疏主體論意。論云。示現與無
量知業。業者是因義。故科入佛知見是因也。問疏主
爭知取他論家初地為入佛知見。答論說令證不退
轉地。即四不退中證不退。是初地。所以知是初地中
也。入佛知見者。入佛二果也。入者解義。如人敢入得
否。只是解也。示現者。顯示顯說之義。欲令入不退地。
言無量業。即是菩薩真智也。法身報身智。名無量智
業。業者業用。即佛果之因。

言上三總別等者。簡要云。開佛知見是總。示悟知是
名別。別者別示法身理。別悟報身智也。

言無上同勝者。無上即開佛知見。開者無上義。同配

上示佛知見。示同令證。勝字配上悟佛知見。然二乘
者。不識其因。為令知故。故知入為因。開即為總。示悟
為別。

言今顯能證能得等者。十地無漏智為能得因。十地
真如為能證因。故名為入。

言依本論者。明地位也。不退有四。一信不退。在十信
第六心。二位不退。在十住第七心。三證不退。在初地。
四行不退。在八地。今論意順經文。取初地證不退。

言體用者。涅槃是體。菩提是用。此二體用大故。俱通
法界。故名無量智也。智之業也。

言說此因等者。佛出世意。為說發地。能得佛果。一切
智之因。故名為入也。

言變易生者。此智增悲增不爾。問變易與意生身何
別。答地前二乘迴心。即受變易。名變易身。初地巳上
名意生身。二變易身麤。意生身細。或唯識說。變易身
亦名意生身。

言觀察智性者。智性即真如。

言入佛二果者。即法身報身也。即是結歸開佛知見。

言此四意者。問佛出世有何意。答疏言此四至更不
為餘等。

言故知總說等者。意言空取教理。為蓮華。亦不是也。
言取行果。為蓮華。亦非故知等。

言或不退者。下一兩節疏文。是重引前入佛知見中
文來成。據實此文即合向前來論說令證不退轉地

示現與無量智業一處。解脫隔却六七行疏。然後引
有孤起。此是疏主筆悟也。

言或不退等者。問此何故忽解於不退地耶。答上文
云。令說行果故。不退地即是行果也。未知不退是何
地中。故云或八地。若爾。何置或言。又解前說不退義
未盡。今更解之。故言或也。今詳義未盡。何不一處解
之。答疏此合前解脫之意。言分此說為列行果也。

言諸論者。問何故事須取八地巳上行不退作入佛
知見耶。答疏云諸論等。以二乘人。同到八地巳上。決
定總受變易生。經論皆云。聲聞緣覺。及大力菩薩。三
種意生身。不簡頓悟漸悟悲增智增。入八地。決定受
變易故。亦取為入佛見。

言雖二乘等者。問若取受變易者。為為入佛知見者。
二乘之人迴心亦受變易。何故不取。答疏言雖二乘
等。二乘人亦迴心受變易。未即至彼初地。或八地登
車出宅也。三乘俱同後決定得。一決定受變易。二決
定出分段死。七地巳前菩薩。及二乘迴心之者。皆不
決定。二乘二迴心巳去地前一大劫。猶未登車。初地
巳前悲增菩薩宅內上車。居分段也。彼約隨願宅。不
是此間義。此約業報宅。又受變易不決定。故不取也。
問七地巳前智增菩薩受變易決定。何故不取。答智
增菩薩入觀時。是無漏。是登車。若出觀時。是有漏。應
可却下車。故登車。無漏不相續。故不取之。所以唯取
八地上。作入佛智見也。


言又二乘等者。重取二乘迴心巳去煩惱不退。名不
退地。潞云。從聲聞四果。四果聖人或緣覺。此之五人
有學。自乘之中煩惱或斷伏。未迴心時。不妨有退轉。
迴心巳後。若斷若伏。八六萬十千劫。至十信位。乃至
金剛無間道。直至成道巳來。不更不樂生。此三大劫。
總名煩惱不退也。

言又一乘者。通取四不退。總名不退也。若信不退。十
信第六心。若位十住第七心。若證不退初地。若行行
不退八地。

言或此果因一乘者。意說此即是前標中智深。前唱
說文。即門深。若爾。何故非他唯取教理師。答此行果
雖即是理教二種。若唯取教理。不知是何教理。今顯
所詮是一乘之行果。故須別說教。即三乘權意。令捨
權取實。實中有行果故。是此中之意。故疏云或等。

言上來所說者。破古人將開等配四法也。疏主意開
是總。餘三知見。是別也。前三是果。後一是因也。

言准下三世者。疏主破也。准下三世佛法式中。不說
開。三世之中闕其教。先有教。方有理行果也。凡欲法
悟道。事須先得教也。

言故知但應者。破也。但應如此間開示悟入道理說
善也。

言示悟別顯者。古人言將四法配開等。即難乘。三世
之中不配教。汝以四法為總別。何故三世之中不說
總。三世文中闕於教。汝將四法配總別。三世文中應

闕總。如何示悟別顯。不同標等。若疏主道。我觀經中
第一遍四法總說。第二遍依法文中唯說別攝一切
法盡。更不說總。所以疏言示悟別顯。二果巳周。周者
周足。不假標故。

言此方便品法等者。且三周異者。迷悟不同。說有圓
缺。此品開示悟入四法總說。餘二周不具足也。第一
周法說。不為一人。總為一切眾生說。乃至說了。舍利
弗一人解。將謂獨為舍利弗。說第二周。亦是普為一
切眾生。乃至說了。將謂如來空為四人說。下周亦爾。
說則普。悟解不同。

言通辨若因者。開示悟入並說。由迷有前後。悟有淺
深。迷處屬說。悟處示論。故於三周。有說不說也。第一
周世尊未說時。因果理智總迷。世尊第一周總說。鶖
子總悟也。

言譬喻品中者。初周亦說了。中根四人緣聞著示佛
知見無為理。同三人同坐解脫床。理上無差別。二乘
分得。所以中性四人初周一聞便解也。緣有為智上
有差別。所以中下二根迷悟。佛知見有為權實智。世
尊所以第二周譬喻品中說牛車。問既說於悟。即是
果乘。云何迷因。而說於果。答以牛車通因果二。若但
說入。恐人不解。牛車通因。為說因車。取果車故。入佛
知見道理智。言入有濫。既迷因智。言悟無濫也。既悟
報身。令其修習三乘乘此寶乘。道場豈非說悟。意在
於此。言唯迷因者。不迷因理。果理果智。迷其羊鹿二

車。將謂得至佛果道場。不知到道場者。唯是牛車。經
云。乘此寶乘。直至道場。故說譬喻品也。

言化城喻為下根者。下根之人。緣有為智上第一周
第二周兩遍聞。所以有為智上不迷。緣無為理。只向
初周聞所以於權實理上迷。世尊所以第三周中說
化城喻品。

言由迷果理者。將謂有餘涅槃。便是寶所。將謂牛車
只取中路化城。不知牛車。至大涅槃之寶所。故說化
城喻品。

言各隨所宜編說一乘者。即是第二周迷至智。別說
造車悟佛知見。第周迷理。別說示佛知見。三周破迷。
名為道入。未識其因。故說入佛知見。問何以迷悟不
同耶。答金云。初時三根果。理智俱迷。所以初周上根
即解中根之輩。知理同故。一聞即解所證不迷。能證
之悟。亦不迷也。智有異故。即迷而不迷果。將謂羊鹿
至涅槃故。下根之因。知樂聞故。所以不迷理一聞故。
所以有謬果一聞者。因即智如門。不迷因理果智。雖
不樂聞果智。望理亦是其因。自於因智。亦復不迷。下
根性劣。不能通解。故有於迷也。攝云。根性不同。迷悟
不等。隨說有異。若強立。所以終不離難。故置不論。不
離難者。意言前云第二周理無異故。即迷因智者。若
許智有異。亦應迷果非因。第三周言果智。望理亦是
其因故。不迷智者因理。望智亦是於果。何故不迷於
因理也。以第三周唯迷果理故。但以眾生迷悟萬品。

不同如來隨根偏說理智。佛能究竟。我等何知。攝解
為善。

言或為中下(至)說等者。為中根人。說悟佛見。說智。為
下根人。亦說理智。影為下取。為中根人。亦說理。又為
中根人說智。影取兼說理。為下根人說理。影取兼說
智也。

言然勘下文等者。指譬喻品中長行歎果車名下文。

言下文但明等者。即指偈中因乘文也。經云乘此寶
乘。直至道場也。若論前行。疏云。本論具解此品。品即
方便品。餘品但總釋其大意。即指餘品也。即是方便
品為總。標下二周釋也。第二牛車釋悟佛知見。第三
周寶所。釋示佛知見。此二是果。偈中言乘此寶乘。說
因乘。意令行牛車因。取佛果牛車。表牛車通因果。亦
不相違(會知了)。

言又理雖等者。即是勝鬘經等。多說真理性智慧。以
為一乘者。初一乘根本故。即指無量義經中第十四
名。一乘唯真如故。或准指無量義。以彼無量義經喚
真如作無量義。以真如是無量義之本也。何妨此取
真如為一乘也(依理本後解了)。

言今此四義等者。於此真理一體法上。義說四種知
見。開佛知見者。開眾生身中佛性。名開佛知見。示佛
知見者。如掘出金藏。普示眾生。令覺知故。悟佛知見
者。令悟有佛性入者。修證之。故名為入。

言涅槃經言大事者。具以大事為一乘。一乘即真如

佛性也。

言莊嚴畢竟者。涅槃經文。謂修六波羅蜜。所感佛身。
相好功德。莊嚴成佛巳後。功德無盡。常住利益。故云
畢竟。即同此經周給一國。不同餘善受報身盡非畢
竟莊嚴。

言究竟等者。謂一切眾生所得一乘。一乘者。即是佛
性也。真如之法。常住不生不滅。終久無盡。故云究竟。
即同前解蓮華出水。不可盡即是凝然常。言說說諸
至開者。聞者說也。

言由宣等(至)示者。有八四對。一法佛報佛對。二親因
疎緣對。因性則親。緣性則疎。三理事對。理性事則行
性。四善不善對。善根人不善根。

言此是法等者。即法身佛當體。名法佛性。報佛即是
同前楞伽具足熏習。即是本有無漏種子。至金剛解
脫道。而成四智。名報佛。此真如理與彼報佛為理性。
報佛身中有此性。名報佛性。因性者。與識中本有種
子為性。名因。緣性者。真如理與解脫分善有漏善為
性。名緣性。理性者。即是在纏真如。名理性。行性者。與
十地無漏行為性。名行性。善根人性者。五薀假者。說
善根人。即善五薀有道心者。不善根人。即不善五薀
闡提等。是也。名目雖多。皆以真如為體。此等名示佛
知見也。

言譬如貧女等者。問何故經中多說女人耶。答女人
多慈故。況菩薩也。又女能含孕故。況眾生懷佛性。似

女人也。又女人有生養義況修行人生長七聖財也。
貧女況眾生。舍況五薀。真金況佛性。家人者賊人也。
有漏對他無漏。名賤人。家人大小者。大況心王。小者
況心所也。

言時有異人者。佛菩薩善知方便。有方便也。二乘等
與說四諦緣生。

言即於其家堀出者。即是指示身中佛性也(上敘下破)。

言若依此解等者。疏主解經。方便品中。標悟佛知見。
譬喻品下。釋悟佛知見。方便品標示佛知見。第三周
釋示佛知見。若依真如。解開示悟入。雖方便品中見
解了。譬喻品牛車便不是解方便品悟佛知見。問何
以知。答彼言牛車□與一故。便是別義。非此中義也。

言一切眾生等者。一切眾生。謂凡夫也。及以我子菩
薩也。四部之眾。聲聞也(譯明解)。延云。一切眾生。大乘外
凡。及我子。大乘內凡。四部者。二乘四眾也。寶云云。一
切眾生。謂未有種性者。及以我子。有三乘種性者。四
部之眾。通此二類。章敬云。初二可通。後解違疏。非先
無種性。後可有故。問一切眾生早是如來子。何得更
言以我子。答雖一切眾生無有不是如來子。緣一切
眾生是乞養子。父母別故。無明為父。貪愛為母。生得
此身。與佛無交涉。只緣歸依於佛法僧。所以但與如
來為乞養子也。我子者。諸大菩薩親生卵。即是無漏
聖慧二空之智。於法界腹之所引生。四部之眾。二乘
人偏生子。雖是佛體弼不是正夫人生也。生空之智。

依生空理而得引生。名偏生也。

言何等為秘者。後起前文。答兩喻雙陳。秘藏者。即是
三事。涅槃猶如伊字三點。若並不成伊。縱亦不成伊。
如摩醯首羅面上三目。乃得成伊。三點若別。亦不伊。
依涅槃第□云要三事具足。名大般涅槃。摩訶般若
二空智所證真如理。由智證理。斷二障盡處。法身理
上。假立解脫。哲云。引喻。摩訶般若智猶如日光。法身
如虗空。中間闇。猶如二障。日光未出時。中間暗與虗
空合。不即不離。被日光出來。與虗空合。暗相隨滅。問
暗相何因得盡。答猶日光起來。暗相妨盡。正是日光
與虗空合時。即是暗相盡時。不前不後。正是摩訶般
若智起時。便是證法身理時。正是智證理時。便是障
盡解脫。要三事具足。方成涅槃。如世伊字三點。一不
□從橫。

言三點若並等者。若並如世一字形。假名並。即不成
伊字也。縱不成者。如瀝水相似。重累名縱。亦不成伊。

言摩醘首羅面上三目者。梵云摩醘首羅。此云大自
在天。一摩醘濕代羅。即是大自在天。二莫醘濕伐。即
是事大自在天。計自在天有三種身。一者法身。遍一
切處。量同虗空。二者報身。居禪四禪。身長萬萬六千
由旬。面有三目者。化身或在雪山。或南海住末賴耶
山。人間化導也。此第四禪中大自在天。天主面上有
三目。非是彼天。一切天人皆有三目。若十地菩薩生
彼。居色究竟天。若凡夫業報淨者。居廣果天。問伊字

兩點在上。一點居下。首羅三目。一目居上。兩目在下。
喻既不同。如何會釋。答緇洲云。若依能證解。般若在
上。喻能證智也。解脫法身在下。喻所證理。如面三目。
一上二下也。若取能依所依次第說。法身在下。般若
解脫在上。二上一下。如世伊字。似例書品字。平遙云。
但取不縱不橫之義。以況三事。涅槃更無別。諸有智
者。不應難喻。

言三點若別者。三點若別。相去三寸五寸地。亦不得
成伊也。法合。經云。我亦如是。解脫之法亦非涅槃。如
來之身亦非涅槃。摩訶般若亦非涅槃。三法各異亦
非涅槃也。空得法身亦別。空得解脫名別。空得般若
各別。皆非涅槃。故云三點若別等。

言解脫之等者。此據各別言非。若離三體。亦無涅槃。

言我今安住(至)並者橫也者。三點若橫。如世一字。相
似法中。論況後得。如二乘人。先得生空智相似。似先
得摩訶般若智。次證生空理。似得法身相似。後得無
餘。如苦依身盡。然後得解脫。其實得則一時得也。若
計前後得。亦非涅槃也。

言縱者竪也者。解縱字。如瀝水相似。亦不成伊字也。
竪上下分三品。若無間道斷。解脫道證。理先得般若
在上。次得解脫居中。後得法身最下。或勝劣分三品。
般若最上。解脫次中。法身最下。三品而得。下成真正
得之時。都無勝劣。疏云。即此竪並皆非伊字也。

言三點別安者。若將三點零落別著。得成伊字否。答

不成。要三點一處一方。成伊字也。

言要三和合者。立理也。般若體別。解脫體別。法身體
別。此亦不成。故云要三等也。其不縱者。即是不上下
三品得也。其不橫者。不落後得。不離別者。謂不離散。
不別有體。名不離別得也。疏云。和合之點。方成伊字。
三法和合。方成涅槃也。

言不一不異者。且不一者。能證般若智是有為。所證
理是無為。般若法身是實。解脫是假。有為無為別故。
假實別故。三法各別故不一。不異者。攝假從實。攝相
歸性。正證之時。冥然二體。故各不異。即三法同時也。
若依性宗。一真如體上。建立三德。是不一。離一無三。
是不異也。

言假名擇滅者。問何名擇滅。答擇滅即無漏聖智。正
是擇體。即擇法覺支。問何名滅。答斷二障滅二死。名
滅。如日照空中間暗無。日喻般若。空即法身。中間暗
無便同解脫。

言故集論者。彼論云。滅諦有三。謂真如。聖道。煩惱不
生。攝論云。若滅依。若能滅。若滅性。海東云。真如是彼
滅諦所依。名滅。無漏聖道體是有為。非是滅諦。而能
斷惑。得彼滅故。因立果稱。亦名為滅。煩惱不生。擇滅
無為。為滅性。是滅諦體也。言若能滅般若智也。若所
滅法身。若滅性解脫真如。名滅。依者由如虗空與色。
為依。色若壞時。虗空性在。成就與依者。依於空也。問
能滅之體。尅性是何。答實能滅。唯妙觀察根本智。若

迷事即後得智。若至果中。四智皆名摩訶般若。四瀆
皆海。如五眼皆佛眼也。

言佛安住秘者。即三事大涅槃也。

言不同二乘智了者。唯了生空理。不了法空理。所以
能證智不名大慧。智既不名大慧。所證理亦不名法
身也。

言不得習氣者。獨覺臨粧。聲聞起儛。昔有辟支佛。五
百生中作婬女。後得無學。粧具常隨金色。迦葉常作
妓樂。後見北洲如意山中堅那羅王皷琉璃琴。是時
迦葉於眾中起儛。

言古人有解等者。紀國也。真如上無癡。故名摩訶般
若。真如本來不與煩惱相應。名解脫。體性凝然。名法
身。此三事雖成疏主破。便無入義也。若以唯取真如。
為三事者。便無能證所證。如何名入耶。

言常住不壞(至)何意故者。成立正義。亦是違結。向前
三事涅槃。并近簡二乘無餘涅槃也。二乘之人入涅
槃無身智。不名常住不壞。又二乘入涅槃自利。不利
有情也。

言以智證真者。正解入義也。

言二乘無有身智者。入義不成。又非佛意也。問世尊
示現順二乘入涅槃。何故。今言不入。答言順同者。即
娑羅雙樹間。順同二乘人。入無餘涅槃。荼毗如來。身
智不滅。所言不入涅槃者。不入二乘中無身智涅槃
也。


言烏角鵄者。同共一樹栖。猶如親兄弟。爾乃入涅槃。
假使虵鼠狼同處一穴。猶遊相看。如兄弟。爾乃入涅
槃。烏與角鵄相憎。烏白日即喫角鵄。角鵄夜中即食
烏兒。猶此兩鳥。常作怨家。意者不同二乘一滅永滅。
為利有情。名為人故。若同二乘無利而入滅。即假使
角等。

言令作此者。疏主言。我作此三事涅槃解。善順涅槃
經等。

言當知摩訶等者。別配四法。將涅槃經三事涅槃。配
此經開示悟入。正是結歸經宗。此是疏主千門萬戶
解義不同。彼經摩訶般若。即此開佛知見。彼經摩訶
般若。與此經寬狹不同。此經開佛知見。雙菩提涅槃
也。若取彼經摩訶般若智。名開佛知見。唯取智。於中
無法身理。又法華論將一切智智。解此經開佛知見。
人法解。理智本後解。性用解。三解之中。事須理智雙
取。今將三事中摩訶般若。同此間開佛知見中一切
智智。唯取智不取理也。一切智者。根本智。重言智者。
後得智。唯本後二智。更無理也(解開了)。

言解脫即悟者。彼三事中有解脫。即是此間悟佛知
見。前來約悟身中有種子。名悟。今此不爾。約以說令
教。斷所知障。出變易生死。入大涅槃悟解。名悟。意由
智斷惑後苦不生。名為解。推功歸本。即悟佛知。見即
智也。

言二障俱亡(至)真解脫者問前來處處說解脫是假。

何故此間言真。答對三乘說名真。前來言假。對自乘
中理智說。解脫是假也。二乘昔日唯斷一障一死。不
知於此。不知者。不知有所知障二死也。今說合知。故
名為悟。即是三事中解脫也。

言真實處者。二障二死俱無。名真實處。賀問若以三
事俱名涅槃者。一是生因。二是了因。何以俱名涅槃。
量云。大般涅槃中法身解脫。是有法。應是有為故。宗
因云。三事中隨一攝故。如般若。二云。般若是有法。應
是無為故。宗因云。三事中隨一攝故。如法身。既爾。名
體有殊。何故皆名圓寂。答此與比量相違。量云。摩訶
般若。是有法。定是有為故。宗因云。是能證故。如二乘
智。法身是有法。是所證故。宗因云。智親冥故。同喻如
二乘理。此上隨他互成理智。本意難生了。二殊名涅
槃。今應通水火性各別。二種皆名色。何妨理智殊皆
是涅槃攝。問水火俱變礙。二種皆名色。有為有生滅。
無為生滅無。如何例水火。答能滅所滅殊。不妨俱滅
諦。有為無為何妨俱圓寂。

言此必有因(至)智業者。解入佛知見。彼經三事涅槃。
即是所得之果。此法華經入佛知見。即是因也。

言秘密者。即三事涅槃也。

言不為餘者。不為二乘等事。出現世間也。

言作此解者。契會滅化城向寶所之義。意取法身名
契寶所。摩訶般若契火宅之牛車。

云彈者。盡也。

言此三解者。即是唯依真理解。理智本後解。三事涅

槃解。前解也。

言唯取所詮等者。未將理與教對辨。令此與教相對
說。唯取所詮智慧。智慧即是方便品初標。次下大事
中即是釋文。餘五段文是總。當所詮理也。

言能詮教者。品初教門。是標言。即前說者。指第二段
說也。舍利弗諸佛隨宜所說。意趣難解也。

言又以蓮華等者。問法華論解唯說教理。名蓮華。不
說行果。今此經中何處是教理蓮華。答疏云。又以至
秀出等。即教開敷。而理出水。正是教理蓮華也(相國科)
二通難。問若取教理為一乘。開敷出水可然。大事中
三義解。唯說行果。為一乘。未審行果有教理。向上開
敷出水義否。答果秀因敷。亦無乖爽。意言果秀即是
果出水。因敷即是行開敷。乖由違也。爽者失也。不乖
蓮華。向上道理。此第二意。但將教理。證成行果。向上
亦有開敷出水義也。

言然勝鬘等者。尊餘經。及下第三周寶所。多說真理。
以為一乘。多說智也。不是總不說言。偏說真理。以為
一乘。乘之本故。

言因乘雖通等者。此行妙法。行妙法通漏無漏。即寬。
入佛知見。取第二劫後唯無漏。狹。問入佛知見。疏主
何不兼取地前。答疏主准論意。取證不退轉也。不唯
法華論如此。

言楞伽者。兼楞伽經中三種意生身。亦在登地巳去。
不在地前。前三乘迴心巳去。雖受變易。未名登車也。

所依未是二空無漏行。唯在地上。所以引楞伽經。證
法華論。取證不退。

言地心三種(至)別章說者。然此三身。諸教不同。若勝
鬘。但言有阿羅漢獨覺巳得自在菩薩。三種意生身。
亦不顯三意生身名也。彼經云。佛告大慧。有三種意
生身。云何三種。一三四五地。得三摩拔提樂意生身。
緣修定挍勝。名三昧樂意生身。問何故不取初二地。
答其實亦攝。緣非勝故。所以不取也。二第八地名覺
法樂自性意生身。問何不取六七地。答非解也。第三
無作行意生身。經不配地位。疏主以義配。在九十二
地。上來疏主引楞伽經。證本論第二劫初地巳去名
入佛知見。

言又後品言者。引譬喻品。證入佛知見也。既言直至
道場。牛車轅隔柱。著道場門也。地前疎遠。不取也。

言勝鬘等者。此同無上依經。身辨名也。不同前楞伽
也。

言無明為緣者。無明住地。即所知障。所知障雖多。今
取執菩提有情者。故論云。既未圓證無相大悲。無能
發起獨利悲願。

言無漏業因者。即是道諦無漏定願等。問若所知障
助願受生。二乘定性永不入無餘。若如諸異生。煩惱
總故。問如何道諦實能感苦。答無漏定願資有漏業。
令所得果相續長行。誰言實感。問此之變易。於五果
中。何果攝。答變易生死性。是有漏異熟果攝。望無漏

業。是增上果。有聖教說。

言無漏出三界者。隨助緣說。

言大力菩薩者。新云巳得自在菩薩。文異義同。

言三種意生身者。新云意成。成亦生義也。隨意願成
也。問意生身與變易身何別。答一云。意生細。變易麤。
若准唯識論。此有三名。一名不思議變易身。由悲願
力。改轉身命。無定齊限。故名變易。無漏定願。正所資
感。妙用難測。名不思議。二名意成身。三名變化身。無
漏定願轉令異本。如變化故。故知名異體同也。所引
楞伽勝鬘。證法華論取初地巳上。名證不退。

言初地巳前者。問因乘既通三無數劫。何故不取地
前行也。答疏言初地等。答意未出火宅。未與一乘之
名。且依一相而言。實理不盡。今且順論。約正因說。故
不取地前也。如五果聖人迴心。入變易者。即名出宅。
豈名得一乘也。若傍言之。依三義解。義方周足。

言或八地得者。意言七地巳前。悲增菩薩。不決定受
變易故。故取八地巳上也。

言問二乘無學者。只此無學身。便是羊鹿果。只此一
期分段身。便是出宅身。問二乘之人。捨分段。受變易
身。方名出宅。如何居分段身。亦名出宅。答只此五薀
身。便得三十五年住。未死巳來身。望當來五蘊不續。
亦名出宅也。問二乘無學羊車果位。未受變易。居分
段中。同喻云。如地前頓悟小菩薩。居分段。應非出宅。
答談其分段。不名出宅。有二義故。不同小菩薩。一餘

依永滅。但是後有生死身無。故名餘依永滅。但望後
有不續。便名餘依永滅。不必要須灰身智滅名餘依
滅。二巳得涅槃。不同地前頓悟菩薩名不出宅。

言問何故二乘趣於牛等者。問何故二乘趣於羊鹿
得滅。稱出宅。大子趣於牛。菩薩未出宅。此問中唯取
二乘無學不定性者。二乘無學與地前頓悟小菩薩
一種趣求初地牛車。何故二乘出宅。菩薩不出宅。答
有二因。一二乘惑種盡故。二得有餘涅槃故。得滅稱
出宅也。惑種之言。簡有學凡夫地前頓悟菩薩。

言初劫惑猶行等者。此中問意是一。答中兩个意。第
一答地前菩薩了。

言又七地分段等者。第二答。七地巳前妨也。即是第
七地末心菩薩。只有此現在一生分段身。望前後分
段身不相續。便是出宅也。更不經生。便入變易。更不
經生。便入八地。與二乘無學同故。總名出宅也。

言巳前即非者。若是七地末心巳前。多生十生五生
百生千生。不名出宅。有此間七地末心巳前。悲增菩
薩。由多生故。如有學類者。同前二果人有學人經生
者。問初地巳前一大阿僧祇劫末心入初地。當生之
中。只者今身便入見道。便受變易。更不經生。此菩薩
同七地末心菩薩。及二乘無學一種是出宅否。答此
菩薩身。是有漏煩惱未斷。不同二乘無學及七地末
心菩薩名出宅也。問只前二果人身上當生。便受變
易去。更不經生。只此未受變易巳來身。喚作出宅身

得否。答不然。乍可不出宅出火。即是悲增菩薩。此前
三果人。不妨更不經生。但未出火。尚被燒故。故云猶
多生故。如有學類。應句數分別。一化相不出乘。雖能
捨此所燒之門安隱得出。長者聞巳驚入火宅。二隨
願出不出一切受變易。皆名隨願出。八地巳前悲增。
皆名隨願不出。三業報出不出。此復有五類。一依變
易。二定姓。三有學無學未入無餘者。四不定性有學
未受變易者。五者地前頓悟小菩薩。出有三類。一依
變易。二依分段。為不定性二乘無學最後身。七地滿
心所依身。三不定出不出。謂不定有學。若依今身。必
受變易名。出同無學。若望有或即不名出。如七地巳
前故。又兼悲智平等者亦不定。疏言猶多生故。七地
又有二意。一云。七地滿心應名出宅。定受變易故。如
不定性無學。二云。七地滿心巳前菩薩應非出宅。由
多生故。如有學類。問悲增既未出宅。得上車否。若許
得上車。未見宅內。而乘於車。若不得上車。應是不獲
二空種智。云何後成入地菩薩。答宅有二種。一報。二
隨願。若業報分段初地即盡。名為出宅。不妨得車。若
隨願宅者。七地巳前猶未盡。不妨不出宅。而亦得上
車業報。宅內不許乘車故。

言故出宅巳者。簡不取名教車。今取初地巳去登車
出宅。名入佛知見。此中意總亦有未出宅。而上車者。
即隨願宅也。亦有出宅不車者。如二乘受變易者。

言然此經文等者。問何故開佛知見有得清淨之言。

示悟入何無清淨言。答疏言。然此經文等。說意言標
顯。則說則顯。處不論也。

經佛告舍利弗等者。釋意也。問世尊說開示悟入。是
何意。答經言。佛告舍利弗等。當將知見示悟眾生。當
將一大事知見。教化菩薩。不化餘人也。論家都有三
番。解開示悟入。論中三番。一處解更不配經文。疏主
將論家三番。別配經文。別分三處。第一番正解。依何
等義中。無上同義不知義入義□□□□三卷疏末。
依何等義盡處。唯解示悟入。第三□□□番續上來
解。第三疏徹□□□□□□□□座主和尚。自會昌
初。於奉天稟學□良操座主。講數遍。又大中咸通。涉
歷三朝。習學茲經。二十餘遍。洎歸鏡水。敷唱巳徹一
十二筵。嗟乎後學機陋。難曉玄徹。自諸家來記。

法華經玄贊要集卷第十八
