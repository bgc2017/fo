











法華經玄贊要集卷第八
鏡水沙門　栖復　錄

言一法王啟化等者。若准經中要者。只此兩爾時也。
時無別時。約法以辨。第一約從如是我聞。直至作禮
奉行。散說能聽。或一年半歲。佛說法了。眾生聞法了。
於中大經生滅。簡之不取。攬彼眾生聞經之時。事緒
究竟。總名一時。啟化者。能化也。法王者。佛啟化即開
化佛自開法教化眾生。通他化身。准簡法身自受用
身也。問爭知兼取他受用身。答下云王城鷲嶺等。以
此為證。證取他受用身也。

言機器等者。即所化也。根器即三乘眾生根性皆成

就。名為咸集。佛為能說。三根為能聽。一會說聽事說。
總名一時。牟云。眾生根熟為能感。如來說法教化為
能應。

言二說聽等者。約眾生根熟。欲得聞法。如來利他善
根為說。說聽同時。無前無後。正是眾生根熟時。便是
如來說法時。如鷄附卵。啐啄同時。若根未熟為說法。
即稱怨大喚。我不相犯。何為見捉。若根熟巳後。不為
說法佛有利生失時之過。三十年前。根未熟。未是如
來說法。靈山會上。大乘根性熟。正是如來說法時。經
云。說時未至故。今正是其時。決定說大乘。問機器咸
集。共相會遇。二時何別。攝釋問答。初約說聽時所為。
事須畢經多剎那。總名一時。後依說聽感應同時。名
一時有斯別也。

言機感應化等者。此兩句疏文。解第二義啐啄同時
共相會遇時分無別義。二又解此是聊簡前兩義。法
王啟化根器感集義。共相會遇時分乘別義。上句料
簡第一義。下句第二義。是疏主引佛地論。云文標也。
緣前第二義中。辨根感同時事。亦引論文了。向下更
不解。下重解盡。是解前第一義中。一者道理時。二者
唯識時。生滅則同。於中法體相分二種。別所以向下
作兩重道理解也。

言初就剎那相等。初啟解前義剎那者。前剎那滅。後
剎那生。一念之中。有九百生滅。時無別體。約法而立。
約長即長。約短即短。中容即不長不短。此是不相應

中世時。此是假法。假法無如。非因緣故。即剎那剎那
相讀。假名一時。此三分位上假立。不從種子生。百法
云。三分位差別故。

言一者道理時等者。大乘過未無體。只於現在一剎
那法上。望前後假立三時。過去立名前。未來名後。現
在法上。有酬於前。引後之。故立三世。若前念法未滅。
後念亦不生。事須得前念法滅開避引導。後念法方
生。即以現在一念法為能引。未來法為所引。將能引
就所引以立名。名未來。過去法亦滅。現在法酬過去
法起來。即以現在法為能酬。過去法為所酬。將能酬
就所酬以立名。名過去。即以所酬假立過去。即以所
引。假立未來。對彼過未。說為現在。只此現在一念法
上。假立三世道理。名道理時也。

言說聽二徒等者。牟云。此約一期現在法上。依剎那
生滅之義。論其酬引三世之事也。

言即此現法有酬於前等者。哲云。三性現行中。無記
法從前種子生。可說酬前。既是無記。不能熏種。如何
有引後之義。且如六識中異熟生劣無記。第八前五
所。豈能引後。故不盡理。若善惡種子生現行巳。後能
重種。此義有又如來果位現行法。現亦不熏種。佛無熏
習故。今應正釋。依種子上建立三世。即有酬前引後
之義。從前剎那生故。即是酬前引後種生故。即是引
後也。謨云。不然。疏中明言現行法誓施以種子義。解
酬引。謂蠧生木。還食於木。疏意說彼五薀現行剎那

生滅。若前念後念終不生。即說前念能引後念。誰種
子方名為引酬。不妨種子三義。成疏主意。共有四種。
一與彼生滅作依故。五薀諸行剎那生滅。二依現世
法。以辨生滅故。即此現法有酬於前引後之義。三依
生滅法。以辨酬引。即以所酬。假名過去。未來是能酬。
現在為所酬。故對後未來。假名過去。四依酬引法。以
論三世。即以所引。假名未來。過去是能引。現在是所
引。對彼過去。假名未來。於過去復名現在。

言對此二種等者。則云。對過去以立能酬。對未來而
稱能引。如斯二種並唯現現在。過未二世。並於現在
法假立。大乘過去皆是假也。

言五薀諸法者。今說聽二。從總有五薀。只一剎那現
在時。巳落謝過去也。

言非一生滅等者。問經言一時。莫不只取此三世生
滅時耶。答不取也。若據法華一會。一彈指頃。六十五
剎那。一剎那間九百轉生滅。大經時盡不取。唯取事
緒周備究竟。總名一時。非一生滅之一時也。

言二者唯識時等者。唯遮外境。簡異小乘。識表內心。
簡清辨菩薩撥無內義。謂過去未來現在長時短時
行解不同。大乘過去巳滅無體。未來未生。又是無體。
只於現在有體法上。變起過去未來現在相狀。從靈
山會。聞說大通智勝佛日月燈明佛。便於識上變作
過去長時解。若說大智舍利弗當來作佛。號曰華光。
便作未來長時解。若聞道龍女成佛。便於現色心之

上。作短時解。長時短時過未現在。皆於現在一剎那
色心之上。假安立也。問道理時。唯識時。一種是現在
法上立三時。有何差別。答道理時約法體本質說。唯
識時約相分變起說。問莫識心上變起長時短時。莫
便是經首一時否。答不取也。經中言如是我聞一時。
取彼識心之上無限長時短時積集一處聞經。事周
究竟。總名一時也。

言如夢所見謂有等者。引例成也。如無性攝論云。處
夢謂多年。覺乃須臾頃。故時雖無量。攝在一剎那。又
西域記云。施鹿林東行五六里。有窣堵波。傍有涸池
周八十餘步。聞諸先志曰。數百歲前。有一隱士。於此
池側。結廬併跡。愽習伎術。究極神理。能使瓦礫為寶。
人畜易形。但未能馭風雲陪仙駕。閱圖考古。更求仙
術。其方曰。夫神仙者。長生之術。將欲求學。先定其志。
當築壇作法。命一烈士。手執長釰。立於壇隅。併息絕
言。自昏達曙。求仙者。壇中而坐。手按長釰。念神呪。收
視返聽。達明登仙。是人既得仙方。遂訪一烈士。營求
曠載。未諧心願。後得一烈士。先與人傭力。艱辛四五
年。一日違失主人。遂被笞辱。又無所得。悲泣巡路。隱
士見命數加優贈。潛行陰德。感激其心。烈士屢求効
命。報以恩德。隱士曰。我得汝來。彌歷多歲。幸而會遇
奇貌應圖。非有他故。願一夜不聲耳。烈士曰。死尚不
辭。豈從併息。於是故壇場受仙法。依方行事。昏暮之
後。伺人務隟。隱士誦呪。烈士按銛刃。殆將曉矣。忽然

發聲。大叫苦苦。是時空中火煙雲亟。隱士疾引此人
入池避難。巳而問曰。誡子勿聲。何以驚叫。烈士曰。受
命之後。至夜久。昏然若夢。見昔事主人。躬來在傍。感
荷厚恩。忍不共語。彼人震怒。遂見煞害。更受中陰身。
遂見託生南印度國大婆羅門家。乃至受胎。備經苦
厄。荷其恩德。忍不言之。洎乎受業冠婚求親生子。每
念前恩。忍而不語。闔家親戚。咸見恠異。年至六十。而
有一子。其妻謂曰。汝可言矣。若不言者。當煞汝子。我
時憶念。巳隔生世。自顧衰老。唯此稚子。寧忍屠割。因
止其妻。念令無煞害。遂發此聲耳。隱士曰。我之過也。
此魔嬈耳。烈士感恩。其事不成。憤恚而辨曰。諸夢與
覺。萬境皆心。故引夢時。明覺位。如二人在獄。一人明
日放。即嫌夜長。一人明日死受刑。復嫌夜短。故知時
分無別。唯是識心自變作長短。

言聽者心變等者。謨云。夢者見多生。其實唯有心。
都無多生境。聽者變三世。其實唯有心。實無三世境。
問說聽二從並皆心變。何故唯說聽者耶。答路云。說
者以達境無故。疏不言說者如夢。問道理唯識何別。
答道理約法體。如是不可改易。如春秋冬寒暄等別。
唯識但隨自心。變長變短。成過未等。若是聽者。渴慕
於法。一坐聽受。不覺寒暄。志士惜日短。愁人知夜長。

言唯意所緣者。解體不相應中時也。然此五八唯現
量。是實不緣假。第二士向內緣。緣第八故。今言時者。
唯意所緣。不通餘識。百法之中是不相應中收。五薀

之中行薀攝。十八界中法界收。十二處中法處所攝。
若法處法界攝八十一法。謂心所五十一。不相應二
十四。并無為六。計八十一法也。行薀攝七十三法也。
時即是八十一法中一數。故唯意緣。通能緣彼十八
界故。問意緣於時三境之中。是何境攝。答若獨緣於
時不兼緣。所依實法所變相分。與見分同種獨影境
收。若兼實緣。相隨所依。即相質同種。即帶質境攝。樞
要云。性境不隨心。獨影唯從見帶質通情。本性種子
等隨應。相國云。總攝諸境有其三種。一者性境。諸實
法境名為性境。色是實色。心是實心。此境各自有體
性故。有三不隨心。一性不隨。如實五塵。唯無起性。不
隨能緣五識。通於三性。二界繫不隨。如第八識。是一
界繫。所緣種子通三界繫。或身在上地。眼耳二識緣
欲界境。識上地繫。境下地繫。二禪巳上眼耳身識緣
自地境。識初禪繫。境自地繫。三種子不隨。由見相種
子各別體故。二者獨影境。唯從見分種子所生性繫
種子皆定同故。如第六識緣空華等。皆是隨心。無別
體用。彼境攝故。名獨影境。即唯獨有影像。而無其本
質。三者帶質之境。謂此影像有實。本質如因。第七所
變相分。約從本質。是無覆無記。亦從見分。是有覆所
攝。亦得說言。從本質種生。得說言從見分種生。義不
定言種等。隨應之言。因不定義。義顯三境。依心聚生。
有唯一境。或二或三。而不定故。唯一者。如前巳說。有
二者。如第八識緣自他散境。心王是性境所緣之境。

有實用故。若五位心所。即獨影境攝。如緣種子不生現
故。又五識緣自地五塵。是初性境。亦得說名帶質之
境。變相緣故。又如第六緣過未五薀。是獨影境。亦得
名為帶質境。熏成種子生本質故。有三合生。如因中
第八緣定果色。心心所緣是獨影。心王所緣是性境。
實故亦得名帶質之境。以第六所變定果之色。為本
質故。問長等依色處收。時依五薀施。何不向五薀實
法收。答長依實色上。假定隨依色處收。時依眾法立。
假故不得。而五薀實法收也。故不相應行薀收。一得。
二命根。三眾同分。四異生性。五無想定。六滅盡定。七
無報。八名。九句。十文。十一生。十二老。十三住。十四無
常。十五流轉。十六定異。十七想應。十八勢速。十九次
第。二十時。二十一方。二十二數。二十三和合性。二十
四不和合性。

言此言一時等者。通妨難中。初別也。問言一時者。一
為約剎那名一時。二為約相續名一時。三為約為春
夏秋冬四時名一時。為約六時行道名一時。為寅卯
等十二時名一時。四為約成道後數七月或一年半年
中名一時不。答疏言此言一時。一則不定。約剎那等。

言但是聽者等者。問取何等時。答疏言但是聽等。

言不定約剎那等者。如來於一語言中。演說無邊契
經海。此說經時。則役眾生聽時多剎那。無量剎那方
解也。或有說時久聽勝。聽勝亦久。即是三根聲聞之
中。下根五百千二百。又如來三遍說下根。第三遍方

解。此解說時亦長。聽時亦久。如說黃絹幼婦外孫齊
臼。此是曹娥婢上言。曹操開宇讀解有前後。一又便
解。一又行三十里方悟。

言亦不定約相續等者。相續者身義。能說能聽人。無
始時來。相續有此身。問莫向相續身上說時。答佛一
音聲中。現一切聲。一時之中。現一切字。此約出生。若
約聽者。是菩薩得陀羅尼。或諸根互用。聞一字時。通
達無量字。或為鈍根者。延短念為多劫。多劫方解。為
利根者。促多劫為短念。短念則解。故不得約相續身
上說時也。

言不定約四時等者。春夏秋冬時有日月處。則有四
時。上天無日月處。四時便不定也。亦向下轉六時者。
寅朝午時。黃昏初夜。中夜後夜。禮懺之六時也。八時
者。即八轉聲時。體業具。謂從屬依呼。十二時者。即是
平旦寅。日出卯。食時辰等。

言一日一月照等者。問何故不取前來諸時。答疏言
一日一月照四等。賀云。此方日向北即長。北洲日向
北即短。若北洲日向南長。南洲日向南即短。問何故
如此。答南洲北洲兩洲日近山來。行著山正面。分位
即長。去山若遠即短。是故南洲日長。北洲日短。南洲
日短。北洲日長。若准此方解日行之道。有南有北。此
世界向南即狹。向北即闊。故論云。南瞻部如車。夏月
行著向北𤄃路。即日長。冬月行著向南狹路。即日短
也。暄寒不定者。南洲日向南路行。照行著南海水氣。

便寒。北洲日向南行。照著七金山。即熱。南洲日向北
路行。照著七金山。金氣即熱。北洲日向北行。照著北
海水氣。即寒也。近遠不定者。南洲日向南行。即去山
遠北洲日南行。即去山近也。南洲日向北行即近。北
洲日向北即遠。晝夜不定者。南洲日午。北洲夜半。東
洲日沒。西洲日出。諸方。即四天下也。

言恒二天下等者。南洲日午。西洲日出。此二天下同
起用。起用北洲夜半。東洲日沒。此二天同起用也。故
俱舍云。日月迷盧半。五十一五十。夜半日沒中。日出
四洲等。大論說。日火頗胝所成。月水頗胝所成也。

言又除巳下者。下之言。即是四天王天。日月照著處。
則有長短暄寒等事。便與四洲同也。

言上諸天等者。日月照不著處。便無四時暄寒等事
言經擬諸方等者。問何要說上諸天等無四時八時
耶。答疏言經擬上地等。若說四時流行不遍。巳上諸
天。無四時也。唯除北洲。餘三洲中皆流通故。問如此
洲日出處。是東方。未審四洲方同否。答餘洲日出不
在東方。問餘三天下既法不行。何故。此言諸方流通。
答東西二洲亦有通此經故。

言坐亦不定約成道等者。言如是我聞成道時。亦不
得佛。於一會通報通化。直見不同。并見報佛土成道
遠。自我得佛來等。凡夫二乘。見化佛等成道近。出釋
氏宮去伽城耶不遠是。

言經擬三乘等者。問何不隨化人所見立長時短時。

答疏言經擬三乘等。若約年代。即唯遍凡夫二乘。不
通大菩薩。但總立一時也。

言然諸經中有說相續等者。問何故不經首言如是
聞六十小劫時耶。答懈怠者實經六十小劫。精進者
謂如食頃。故知不約相續時也。

言有說四時等者。涅槃經二月十五日盡時。此亦不
定。上天無盡。人中四洲盡有不定。南洲是夏。西洲是
秋。北洲為冬。東洲為春。輪轉不定。只就此間說亦不
定。只如周家巳前十一月便為正歲。如今十二月為
正。當往時二月。故知不定。若說嚼揚枝時。即寅時說。
金剛經云。飯食訖。洗足巳。敷座而坐。日正午時即。是
前十二時收。

言上生經云等者。此皆前六時攝也。

言有說成道巳後等者。問十二年中說有。十二年後。
說空等三時。中方說不空不有。若取成道後第二七
日說華嚴經。第三時教不定也。

言雖有是說等者。金云。謂說四時八時六時。是隨一
方城也。說二七日四十年。是隨化土眾生。直見不同
且作是說。

言仍非初總等者。但是經中說時。非經首之一時也。

言問處中有淨等者。則云。申問。問意。佛居鷲嶺。此即
穢處。分身佛來變穢為淨。淨穢處定。時何不定。何不
隨凡聖而說長時短時。是此問意。

言答說處標等者。淨則實淨。穢則實穢。淨穢決定。不

是穢則是淨。不是淨即是穢。離此巳外。無別方所。故
言淨穢決定。時有三。一者利鈍別。若為利根者。一聞
即解。經時促。為鈍根者。悟解遲。經時節長。二者聖凡
有別。聖經時節長。凡人經時節即促。三者意樂有別。
或有樂時促者。則促長為短。樂時長者。則延促為長。
以時不定故。不別說也。時但總言也。

言第三說教主者。經言佛。問經通五人說。一佛。二弟
子。三諸天。四神仙。五處變化。未審此經是誰人說。答
表不是餘人經言佛也。

言梵云佛陀者。具足應言佛陀。就梵語中。意從生
善。故略云佛。自是梵語略。不是唐中略也。及至疏解。
則依具足梵語解。且古翻譯云。佛陀者。此云有慧之
主。此有二義。一者。十地菩薩名為有慧。佛是有慧人
中主。故名有慧之主。二者。只此佛身中四智。名有慧
佛。無漏五薀假者身名主。是有惡之主。此古譯云慧
主。其義雖同。不如言覺者。新翻云覺者。慧則是覺。主
則是者。有覺之者。故云覺者。者是五薀假者。假者身
中有智慧。故云覺者。問一切眾生總有五薀。應合言
者。答空言者即得不合言覺者。凡夫應言無之者。問
何名覺義。答覺者覺察。覺察煩惱妄想。如人怕賊入
來。先且覺察。凡夫有一百二十八煩惱。入五薀舍中
來。向無明被下[穴/侵]。生死長夜不覺不知。二者覺知。身
中有二種佛性。欲得成佛。事須覺知此性。問慧之與
智何別。答若就證無為理覺。即名慧。若斷有為煩惱。

即名智。

言一自覺者。覺自身中。有此菩提涅槃二種性不同。
凡不自覺。佛自覺。能斷二障。得成於佛。凡夫不懼來
世受於苦果。今生輕慢。生輕慢死。種種非違。卒陳難
盡。名不自覺。佛一一自覺知。證無為真如智。無一物
而不知。

言二覺他等者。令他覺悟身中有此菩提涅槃性。問
二乘證生空。知生死是幻。自證知身中我空。不造諸
業。應名為佛。答不然。雖唯自覺。唯覺自一身。不覺察
一切眾生。不得名佛。佛自覺了。又覺察一切眾生。皆
令斷惑證真。故名為佛。二乘只緣不覺他。故滯涅槃。

言三覺行圓滿等者。菩薩二覺未滿。少分滯生死涅
槃。問何名二覺未滿。答一自利未滿。根本智證理斷
惑。後得智變影緣如。根本智證理未滿。斷障未盡。總
名自利未滿。問何名利他未滿。答緣事後得智。名利
他。初地菩薩化百三千界內眾生。離此巳外。便化不
得。故言未滿。如來覺行圓滿。覺之行即三僧祇劫行
滿也。若約具足而說。覺亦滿。行亦滿。

言佛地論云具一切等者。問何名一切。答一切者。世
出世間有漏無漏情與非情故。名一切法。真如理是
一法。此一法遍在有為無為萬法之中。無有一切不
依真如。只此真如與一切法作所作。真如得一切之
名。令取他名。名有財。若然者則真理名一切。根本智
證盡一切理。能證之智從理生名。名一切智。二者。約

用立名。煩惱名一切。智斷此一切煩惱。名一切智。斷
煩惱障也。

言一切種智者。若色若心一切種類。名一切種。其後
後得智總別而知一切種類。真諦俗諦有漏無漏有
為無為有情無性。如是眾生若干種心。後得智悉知
解。盡一切種類。從境立名。名一切種智。斷所知障也。
言能自開覺者。即自利智也。開者。出生顯證之義。起
自本智。斷盡煩惱妄想。證自真如理。名自開覺智也。

言能開覺一切者。即自利利他。如三大劫滿。金剛心
後。解脫道內。證得本智。三身具足。四智圓明。名能自
開覺。後得智中起大悲心。利益有情。即亦能開覺一
切眾生。若心若境。如來能知。今眾生斷惡修善。起智
斷煩惱亦能開覺一切有情。若二乘唯有本智。而無
後得智。唯有羊鹿身。而無車也(上四法解也)。

言如睡夢覺者。喻解也。即是自利智也。如又睡裏作
夢。覺後自知。餘人不知。根本智證理。唯自知。不通餘
知。問後得智變影緣如。豈不是知耶。答只此變影。是
不知也。以不能親緣故。更解云。此上但取自知。餘人
不知。義甚好。若言睡覺後却觀夢中事。此却觀之。言
向法轉。便以後得智。其睡人正睡之時。亦不知道作
夢。徒睡覺了返觀方知。便似後得智。今取地前凡夫
煩惱未斷睡未覺。未得真覺。常處夢中。初地門中。證
得妙平二智。亦名腄夢覺知。此名分覺佛位。令覺智
也。


言如蓮華開等者。利他智也。後得上利。答眾生功德。
名蓮華開也。蓮華不開則巳。開則見者覺香。佛知不
逢則巳。逢則眾生霑益。又云。蓮華若開。必見其臺。後
智說法。必能悟理也。故名為佛。論家結(上依論雜明六个智了)
一切智等者。緣前來論家敘知不盡。疏主依疏重分
本後。各有六人智。言觀於空智者。此有二義。一真如
理。是真空之性也。知證此理。名觀空智。二者真理之
上。無我法二執。名為空智。證此理名空智。對後得智
是有。立空智名也。

言理智者。對後得緣事智。立理智名。

言真智者。智證真如。對後得了妄。立真智名。

言無分別智者。有二義。一離能取所取相。名無分別。二
真如理。是無分別智。證此理名無分別智。初證之時。
不見能證所證。如末尼天皷。無思成自事。無所分別。
種種佛事成。言語道斷。心行處滅。心與境冥。理與神
貪。境如智。智如境。名為如如。名無分別智。謨問云。無分
別智正證如時。為是親緣。為是變影。若親緣者。心外
取境。唯識不成。若變緣者。與後得智。復有何別。答先
定二分有無。然可會通。成唯識云。有三師說。初云。此
智見相分俱無。說無所取相故。二云。此智見相俱有。帶
彼相起。名俱緣彼故。三云。此智見有相無。說無所取。
不取相故。雖有見分。而無分別。說非能取。非取令無。
慈恩取第三說。准此。此智是不變影。緣於真如。與後
得智別。問何名心心所法。四分合成。此無相故。答然

此真理。識實性故。雖親緣彼。境非離心。唯識不遮。不
離心境。不以親緣。便非唯識。雖不變影。狹帶彼境。有
親相分。名非不以四分合成然之。所以有親有疎。辨
帶巳相。帶者是心。屬於能緣。巳相屬境。屬於相分。謂
於能緣心。緣所緣相分時。帶起境體之巳相。名帶巳
相。由是小乘師破大乘云。無分別智不帶起真如巳
相。真如聖智應非所緣緣。唐三藏云。汝小乘師不解
我大乘義。言帶者有二。一者狹帶。即能緣心。親附境
體而緣。二者變帶者。即能緣心。變起相分而緣。言相
者亦有二種。一者體相相。二者相狀。相即有為。若無
分別智緣真如時。是狹帶體相而緣。是所緣緣。若有
漏心心所及無漏後得智緣境時。即是變帶相狀而
緣。是所緣緣。攝大乘論智殊勝品云。由離五種相。名
無分別。一離無作意相。便無分別簡眠醉等。二離尋
伺等。簡二定巳上。三離想受滅相。簡二無心。四離色
自相。簡所造色。五離於無漏。有分別心。離此五相。方
是此中無分別智也。

言如所有也者。攝三解。一如者指斥之詞。一切真俗
二諦諸法自性。名如所有也。此諸法性知舉境顯智
名所有也。二云。如是真如。此前諸智。盡是真如之上
所有。名如所有。三云。一切染淨法。名如所有法之真
性。即是真如智。能知此所有法中真如之性。名如所
有也。攝云。初二解善。謨云。此上七智皆須證如方名。
此知如家所有知。名如所有智。又真如為能有。智為

所有。亦同維摩經云。從無住本立一切法。若尅性而
言。如是真如智從此起。名如所有。真如與一切萬法。
為增上緣。若就能生所生真如為能生。智為所生。真
如為能有。智為所有。名如所有也。

言總相而言等者唯識第一云。由斷續生。煩惱障故。
證真解脫。由斷尋解。所知障故。得大菩提。云總相者。
未是了義說。據實。煩惱障不唯空障涅槃。兼障菩提。
所知障不唯空障菩提。兼障涅槃空。

言斷煩惱障者。約增勝且就一邊說。故言總相也(上本
智了)。

言一切種智者。能知一切種智類法故。

言覺有情者。即是前來亦能開覺一切有情能化生
故。

言如蓮華開者。化度云。若蓮華未開。未有香氣。華若
開巳。香氣遠騰。眾皆聞見。喻佛種智。說法化生。名聞
遠振。

言觀於有智者。對根本觀空之智。名有也。

言事智者。對理名事也。

言俗智者。對真名俗。

言後所得智者。簡無分別智。後時得故。名後得智。即
了俗由證真故。說為後得智。一達俗差別。二變影緣
如。不是親證。問七地巳還。菩薩本智證如。一剎那後方
起後得。達俗利生。可名後得。八地菩薩。本後俱時同
一剎那。無前無後。動不妨靜。靜即動。何言後得。答雖

一時望前前位論。八地望前。今後方得。名為後得。亦
不相違。佛果位中。亦許本後二後二俱一時起。

言盡所有也者。攝二說。一云。謂後得智通緣真俗。盡
於一切所有。總緣所有者。指行言也。此差別法智。悉
能知舉境顯智。名盡所有也。二云。備攝有無。名盡所
有。智悉能知。名盡所有也。

言總於而言斷所知者。此唯是後得智。言斷所知障
者。所知不是障。障不是所知。以障障所知。故名所知
障。障所知境。令智不分明。後得緣事。由是偏說斷智
障得。煩惱障理。正智證真。是故偏說斷煩惱得。其實
互通。

言准諸經梵等者。西方若凡若聖。皆傳此名。就一切
名中。此最是勝名也。佛合經首安著也。問佛有十號。
何故唯教安此一號。不安諸名耶。答以此一言。合諸
德故。如佛地論偈云。自在熾盛與端嚴。名稱吉祥及
尊貴。具足如斯六種義應知總名薄伽。薄伽者聲也。
梵謂具德。若有為此薄伽聲者。自能破四魔。必具六
德。一自在德。永不繫屬諸煩惱故。二者熾盛德。炎猛
智火所燒鍊故。三者端嚴德。三十二相所莊嚴。金色
三十二等。四名稱德。佛之勝名無不知故。名聞滿十
方等。五吉祥德。常起方便利眾生。作吉祥事故。六尊
貴德。世出世間。咸尊重故。天上天下無如佛等。若稱
餘號。闕於六德。問外道亦稱本師。名薄伽梵覺。佛法
弟子亦稱本師。名薄伽梵。未審有何簡。答謂簡外道。

更如佛字。即真諦所譯金剛般若言佛薄伽梵也。問
既佛教安置佛薄伽梵。何故空安佛字。答國云。有三
義故。但名佛。一秦人好略。二隨方生善。三就勝義故。
一秦人好略者。薄伽梵字即多。佛字略二。隨方生善
者。此方之中。言佛最生善。三就義勝者。義勝中有十
義。一覺勝天皷。皷有四德。一能知怨來言怨來。去則
言怨去。佛名亦爾。能覺眾生三毒煩惱若生若滅言
滅。二能護諸天。能破修羅。佛名亦爾。能救三苦。能破
四魔。三天皷能令諸天受五欲樂。佛名亦爾。能令眾
生受出世樂。四天皷能令諸天生貪著心。佛名能令
眾生生出世心。此上四德皆皷功能。總名覺勝天皷。
二不由他悟。由無師智。覺知一切法故。三斷二無知
無知者。即煩惱所知障也。四巳過眠夢。凡夫未得真
覺。常處夢中。如來不眠不夢。故云巳過。五如蓮華開。
智日光照觸。蓮華即開。十地行圓。佛智自發。六性淨
無染。因中真如。雖有煩惱。五義不染。一無相故。譬如
煙霧不能染空。二非對治故。譬如熱䥫不停蚊虻。三
非處所故。譬如大石不能住空。四無轉異故。譬如白
涅而不緇。五妄不染真故。譬如鉛刀不能斫石。因中
有惑。尚不能染。果中惑盡豈能。七具足三義。三義即
三身。八具足三德。謂智斷恩德。九具三寶性。同體三
寶。十自知令他知。以智慧力。證真如境。名名自知。復
以慈悲力。說十二分教。令他知也。具此十義。故偏舉
佛名。不說餘號也。


言問此三身中等者。如是我聞一時佛。此三身中何
身所攝。答疏言答准處等。小乘宗說。一者生身。王宮
生身也。二者法身。五分法身。謂戒定慧解脫解脫知
見香。三者化身。即猿猴鹿馬等。問大乘宗。法報化身
三身中。何身說法。答定通報化。若准處准根。應聲聞
而為化佛。處即是王舍城耆闍崛山中。即是准處也。
根即是二乘。二乘凡夫既是正為。佛即是少化身。若
准處准根。定是穢土化身。說法華經也。若准文准器。
應菩薩而即報身。准經文。常在靈鷲山及餘諸住處。
乃至我此土安穩。天人常充滿。准器者。法華經流通
分中。傍為菩薩。文珠普賢既在會。即報土報身。

言感者根器不同者。即是聲聞菩薩二種不同也。應
現故通報化。佛身本來無二。只是隨所現不同。對菩
薩現報身。對聲聞現化身。猶五个人者月不同。四人
東西南北去。皆見月隨人去。一人坐不動。見月還不
動也。月體是一。本來不動也。

言王舍城鷲嶺等者。釋所由也。言問何不言劫盡水
漂風漂。云火灾耶。答三災中火灾初故。所以偏舉也。

言我土安穩者。佛身雖在一處。隨根所見不同。問如
何一種是佛土。何故有燒不燒。答一人初地他受用
土為所依。能依之向上。有一百人三千大千世界。一
百人世界總被燒。不他受用土不燒。問爭知是他受
用土。答經云。常在靈鷲山等。鶖子聞經。即化佛也。文
珠在中。即報佛也。


言應化非真佛等者。疏主意佛既通報通化。兼合有
彼身。在用之處。即合有體。有報土處。即有法身。法身
既有。法身即合能說法。所以引天親攝論證法身。是
真能說法人。問論文只證應化非是真佛。非是真說
法人。不證他法身是能說法人。疏主何故加添云。推
功歸本。即法身說耶。答疏主善得論。論意但是返成
法身。是真說法人。所以偏說報化。非真無實五薀。無
實心心所。如鏡中火。譬如幻人與幻人說法。若法身
不是真說法人。應化對誰得名非真耶。所以向下引
證。住法界藏。明法身說也。

言住法界藏等者。此間解藏。與前勝鬘楞伽解藏別。
彼以煩惱覆真名藏。此間法性真如名法界。含容一
切無為塵沙萬德。法身住此。名住法界藏。問如何一
體之上有差別義。答論云。雖此身土體無差體。而屬
佛法性相異故。相則配佛。性則配法。佛者是法身佛。
與大功德法為依止。為體。相則名身。身持自體名土。
土即是藏。即是法性土。問何名法身說。答二義名說
法。一者。十二分教從法身流出。名說法。二令智生解
邊。名說法。問何人聽法。答六十六人是聽眾。大圓鏡
智妙觀察智三个根本智。證真如時。各與二十二个
心心所法。計六十六人。問說何法。答根本智證真如
時。生一味清淨相。名法身說法。若言一味清淨早不
是說法。正證理時。無生解心。但是一味清淨相也。

言佛地經等住等者。證化報身說法也。此他受用身

所居之土。為諸菩薩現通說法。其座有十相。土有十
八圓滿且十地論第十云。大寶華王座。有十種相。一
者主相。如經得是三昧現在前時。即有大寶蓮華出
現。二量相。如經如十阿僧祇百千三千大千世界故。
三勝相。如經一切眾寶間飾莊嚴故。四地相。經云過
於一切世間境界故。五因相。如經出世間善根所生
故。六成相。如經諸法如幻性境界所成故。七第一義
相。如經光明普照一切法界。八功德相。如經過一切
諸天所有境界故。九體相。如經大瑠璃摩尼寶以為
莖不可量栴檀為臺大瑪瑙為鬚閻浮檀金為葉。十
莊嚴具足相。如經華座身有無量光明一切一切眾
寶間飾其內無量寶網彌覆其上。

言十八圓滿等者。佛地論云。一顯色圓滿。如一切無
邊世界。二形色圓滿。如經無量方所妙飾間列。三分
量圓滿。如經宮殿周圓無際其量難測。四方所圓滿。
如經超過三界所行之所。五因圓滿。如經勝出世間
善根起。六果圓滿。如經最極自在淨識為相。七五圓
滿。如經如來所都。八輔翼圓滿。如經大菩薩眾所雲
集。九眷屬圓滿。如經無量天龍人等常所翼從。十住
持圓滿。如經廣大乘法味喜樂所持。十一事業圓滿。
如經化諸眾生一切義利。十二攝益圓滿。如經滅諸
煩惱灾橫纏垢。十三無畏圓滿。如經遠離眾魔。十四
住處圓滿。如經過諸莊嚴之所依處。十五路圓滿。如
經大念慧行以為遊路。金云。念聞慧。慧是思。思行是

修慧。此之三慧。與佛菩薩。為遊路也。十六乘圓滿。如
經大正妙觀以為所乘。十七門圓滿。如經圓滿大空
無相無願解脫為所入門。十八依持圓滿。如經無量
功德眾所莊嚴大寶華王之所建立大宮殿中說此
契經也。故名十八圓滿。乃報身說也。

言此經王城等者。屬當經文。此約經首佛字。以經言
住王舍城耆闍崛山。即化佛身也。

言應物現身者。應正體智。現清淨法身。應受用法樂。
現自受用身。應十地菩薩。現十重他受用身。應二乘
二凡夫。現小化身。言皆說法故。

言楞伽經中說等者。證三身說法也。問法身化身說
法可知。如何是自受用身說法。若據自受用身。諸根
相好一一皆遍。如何分身土後言說法。答此約報受
義名身。所依義名土。此有二義。所云其體周遍。佛佛
自他不相見。若樂相見。遍義不成。二云。其體周遍。佛
佛互相見。若不相見。無自在義。此是自受用身身土
也。自受用身說法。身說法有二義。一佛佛相見。互相
謨議。名說法。二者。本智與後得智說法。三个根本智
中。證得塵砂功德盡是無言說法。破後得智變影著。
雖不親得。一一云皆被騰將來。然後後得智中。於無
名相法上。安立名相說。此是自受用身說法也。十重
他受用身。大小化身。是自受用身邊聽法人。金云。三
身說法。應作四句料簡。一一說二不說者。說一自受
用身。自受法樂故。名一說。二不說者。般若論云。應化

非真佛。亦非說法者。名二不說。二者。二說一不說。二
說者。如他受用變變化身。有所化眾生。名二說。一不
說者。自受用身無所化生。名一不說。三者。三身俱說
法。如楞伽經。法身說法令智生解。自受身說法。自受
法樂。名說變化身說法。有所化生名說。四者。三身俱
不說法。如龍軍宗是。

言由此瞿師羅等者。釋現身說法不同之意也。經音
云。劬師羅是梵語。此云妙音居士。住王舍城中。身長
三尺。自恥短。羞見如來。自思念言。如來有丈六之身。
紫磨金色。每思瞻禮。其如短何。如來知其根熟。現同
類身。詣門乞食。長者隔門見巳。生希有心。廣作供養。
為說法要。言下遂得初果。

言五百婆羅門者。當以青灰塗身。以求解脫。如來欲
化彼類。乃為現身還作塗灰之身。彼婆羅門見巳。心
生歡喜。瞿曇今者。學我仙道。如來為說法要。言下遂
證初果。

言無邊身菩薩等者。有一菩薩。從東方來。我聞娑婆
世界有釋迦如來。身長丈六。我既有此無邊之身。當
觀彼佛無見頂相。乃以竹杖長丈六量之。如來現身
過於丈六。如是展轉上至光明王佛剎。常過丈六。竟
不能見如來頂相菩薩即攝竹杖說偈言。虗空無有
邊。佛功德亦爾。設有能量者。窮劫不能盡。上過虗空
界。無量諸佛剎。見釋師子身。如本而無異。問既言無
邊身菩薩。身量無邊。廓周法界。何得乃言從東方來。

答若論身量。實乃無邊。觀佛頂相時。乃他身來也。引
此菩薩意者。欲證化身之中有報身。報身之中亦有
化身。不得定准。

言住小聖之凡夫等者。小聖即是小聲聞。三乘之凡
夫。即是四菩提以前。一切凡夫觀丈六。而無盡者。二
義無盡。一即是凡夫觀無盡。二則二乘觀如來丈六
身上相好。猶不能盡。如舍利弗等。數世尊三十二相。
數至第三十二相了。更有三十二相。乃至無窮。故名
觀丈六而無盡。又准西域記云。有婆羅門。聞釋迦佛
長丈六。常懷疑惑。後以丈六竹杖量佛身。恒於杖端。
常出丈六。如是增高。不能窮盡。遂投竹杖於地而去。
因植根焉。杖竹修茂。被山滿谷。因號斯處。為杖林焉。
至今猶存。三藏親瞻。

言今顯主尊等者。問如是則總指一部妙法。我聞則
顯親。一時是說法之時。何要更說教主。答疏云。今顯
主等。又問經通五人說。佛弟子。諸天。神仙。變化。未審
此經是誰人說。答疏云今顯等。一則顯主尊而教勝。
二則全生意心。由斯所以。故標主謨。教法隨主。決定
是勝。故君為臣下之主。君則臣賢。佛為教法之師。佛
尊定知法勝。亦如桂生高嶺。良由所附者高也。准是
佛說。更不通餘人也。

言遊化居止等者。正解有二義。一居止義。二遊化義。
居止於遊化於城。二義總解住字也。

言古人因此等者。古人將住字。屬佛字。一處解。便說

佛住。既有佛住。便有天住。嘉禪便將八住義解此中
住義。疏主意只是住者居止義也。然此八住中有二
義。一者身住。二者心住。且身住有四。一化處住。謂十
六大國。是佛所遊境故。二異俗住。謂三世諸佛多栖
止精舍伽藍。是佛所止故。三未捨壽命住。佛合得住
世。一切由天魔波旬。請佛入滅。捨等五分壽。唯留八
十年。謂未入涅槃巳前。住五分法身。名未捨壽命。住
四威儀住。謂行住坐臥。四威儀中。悉名為住(上身住下心住)。
五天住。謂布施持戒二種得生天。名天住。六梵住。四
無量心住此之中。感梵王福。名為梵住。七聖住。謂空
無相無願解脫門。入空滅見。入無願滅愛。入無相滅
無明。佛住無相。名為聖住。八佛住十力等。諸功德中
名為佛住。具此內外住。此而是無而住也。

言住名雖同者。疏主責云。住名雖同。義意全別。若以
有住字即言佛住者。有經亦言佛在其處。其處云何。
以佛在而配八住。然住字屬下。即無妨矣。

言語邃義幽之處等者。經云。十方世界中無二亦無
三者。論云。無第二獨覺乘。無第三聲聞乘。佛乘為第
一。破二歸一。古師便道。無二者。無聲聞緣覺。無三者
兼無大乘。便言破三歸一此即是語䆳義幽之處。曾
不囑心。且如開示悟入之深理。會二歸一之真宗。未
曾屬在心中等。由名同理別之文。虗張翰墨。虗者不
實義。張由設也。援由引也。據由[((〡*〡)*(素-糸))/(疋-(足-口)+廾)]也(上解住義)。

言梵云矩奢者。矩音(上音居同去音)。


言摩竭陀等者。榞處所也。嘉祥云如來說法必依處
所。證經可信。不同外道或云朱鳥銜來。或說神山授
與。摩竭陀者。此云無毒害國。誓云。有犯罪者。不行煞
戮。犯輕罪者。以寶贖之。犯重者。被駈出國。故名無毒
害國。頻婆羅王。向前諸王。皆都此處。

言多出上等者。此城茅草。勝於諸城。最勝上故名上
茅。此草因世尊成道。向吉祥長者邊受得草。世尊立
字。名吉祥草。自巳後總喚此草。作吉祥草。古人只喚
此城。作中王舍城。即錯也。但喚作王城不妨。城草立
名。故言因以為名也。

言崇山四國等者。此說外羅城也。宰由乘也。周由遍
也。山城墻直。西通一道。人遂疾往來。不通車馬。北闢
山門。闢由開也。以取山形作城。城不得圓。乃東西長。
南北狹也。周一百五十里也。城若四方可定得里數。
緣依山形作城。每面定里數不得。但取言一百五十
里也。

言內宮子城者。說子城。若子城是土打出。即合一面
十里。若隨山形。城分段即不定也。

言羯尼迦等者。勿作加音呼。此是梵語。此云黃華樹。
華如大母梢。堪作香油。塗身香聞五十里。八戒中不
得著香油塗身。是也又云。似此間槐樹。即不定是槐
樹。此方樹六月華開。彼國樹三月華開。時節不同。彼
國取華作香油。此間華不香。所以不是。殊由異也。馥
由香也。爛者盛也。


言宮城北門外等者。此宮城外也。此云高顯處。亦云
塔亦云塔婆。提婆達多於佛起逆心。與未生怨王。共
為親友。兼勸未生怨王。交煞頻婆娑羅王。先交未生
怨王請佛供養。佛受請巳。與諸弟子。從耆闍崛山入
城來。提婆達多於象厩中。借象來以須飲醉遂從城
北門放出。其象哮吼。到如來前。如來於五指端。端頭
也。放光。光中化出五師子。酔象馴伏。馴由善也。馴由
隨也。

言次此東北有窣堵等者。馬勝比丘證得羅漢果。欲
入城乞食。佛言汝今日逢著至極聰明人。應少為說
法。入到城中。逢舍利弗本等珊闍耶外道。領一百門
徒。見馬勝比丘威儀庠序進有方。舍利弗見巳。合掌
讚歎。生希有心。遂問云。師是誰。誰之弟子。師說何法。
馬勝曰。我師名釋迦文。所說法者。諸法從緣生。諸法
從因滅。我師釋迦文。常作如是說。舍利子聞巳。言下
便證初果。於此得初果處。時人置窣堵婆記之。舍利
子與目連。自小同為外道弟子。二人立誓。若得勝法。
願相付受。後舍利子得初果巳後。顏色怡悅。目連逢
著。問云。汝得何法。顏色與前有異。時舍利子即轉為
說。此即二人通慧。初入佛法也。言下證初果。

言次此正北不遠有等者。時彼國中。有婆羅門。名室
利毱多。其家巨富。金銀珍寶。其數無量。事諸外道。唯
不事佛即自念言。佛常自說知去來現在之事。今可
試之。請佛家中。矯設供養。置毒藥於飯中。堀火坑於

正道可深五丈。滿中燒火。折木危覆。以土蓋之。即自
請佛。佛便受請。讚善哉。告諸比丘。隨我後行。放大光
明。照勝蜜舍。悉作金色。佛行至城門。足蹈門限。舉城
大動。病者得愈。箜篌樂器不皷自鳴。佛到勝蜜門。亦
入門巳。五丈火坑化蓮池。池中蓮華。一華千葉。捧如
來足。諸聖弟子等。一華百葉。捧足而行。外道作念。火
坑雖過。毒飯仍存。時諸聖弟子。緣飢便擬喫。佛告諸
比丘。且住莫喫。佛說偈呪。願令毒藥不能為害。皆變
成上味。外道禮佛。懺悔聞法。便得初果。

言宮城東北行等者。此是新梵語也。

言接北山之陽者。出宮城東北望。則是北山。南面日
陽北面日陰。孤由獨也。

言既栖鷲鳥等者。出所以也。問何名鷲峯。又名鷲臺。
答疏言既栖鷲鳥者。緣鷲鳥於中住止故。名鷲峯也。
又類高臺者。緣山遙者似山。及至到向上地平。故便
似臺。緣鷲於中栖止。故名鷲臺。若准疏主意。鷲峯鷲
臺。皆依鷲鳥於中栖。以立其名也。

言空翠相映等者。山色青青曰翠。空色碧。山色濃。空
色淡。將山青色映空色。濃分色。將空碧色映青色。淡
分色。

言舊云耆闍崛等者。此云靈鷲鳥。於此食人屍。名靈
鷲山。問何故翻譯加靈字。答此鳥於王舍城中。有人
欲死。便群飛去彼。其事必應。故得言靈也。路云。問古
人依鷲鳥食人屍。得名靈鷲。疏主如何古人言訛而

略也。如何不許古譯。答疏主不嗔他古人取鷲居山
義。但嗔是古人訛略義。鷲者大也。

言耆闍崛。對姞栗陀羅矩吒山。梵語之呼召。淺深不
正名訛也。舊梵語三个字。新梵語六个字。字數少名
略。及至翻譯鷲。唐言新翻鷲峯。攝山鳥兩義。舊翻為
靈鷲。闕於山名。此唐梵皆略也。

言頻婆娑羅者。此云影肩王。此王曩切植因。生逢佛
世。既為請主。復作人王。敬法為懷。投誠三寶。為佛弟
子。

言麓等者。山足曰麓也。山頂曰峯。山尖處小曰峯。踰
險曰跨。登峻曰陵。綾編昆比也編烈也。

言下乘者。謂佛在此宣揚妙法。敬法重人。於此下車。
如大迦葉聞佛涅槃。欲起神通往涅槃所。後自念言。
我今最後見於如來。豈可以神通而往。此亦如是也。
二山路險阻。所以於此下乘。

言二謂退凡等者。一云凡聖名凡。得聖果者。即往來
得聖名凡。留住也。王及宮內人盡得初果聖位凡夫。
未得聖果者。簡更在後去。二者。凡庶名凡。王之眷屬
宰相百官可共同往。餘凡庶百姓不更去。即簡凡人。
不令同往。

言其山頂東西等者。頂上土平。東西稍長。纔過三重。
南北稍狹。向餘一里。

言臨崖西埵等者。埵埵即向崖。西埵䫋陲。即邊埵也。

言東闢其戶者。向陽背陰。人宅以南為正。西方以日

出為上。意表遺法東流故。放光照東。非獨甎精舍。表
法東流也。

言今作說法等者。有三般。一者入定像。𣫍手相重於
其齊下。二降魔像。垂手指地。指地神為證。三說法像。
舉手屈指。為數法故。似佛說法之像。立即丈六也。坐
即八尺也。

言精舍東等者。五天之地。多作經行。故鷲山覺樹之
下。鹿苑王地之內。皆有世尊經行之處。令諸弟子放
學。一為資身。二為長道。所以經行也。

言傍有大石等者。者是天授得世通。以其神力。擲石
打世尊。世尊于時在於山下。結加趺坐。忽見此石從
上下來。即作神力。向上而避。至色究竟天。猶趂世尊。
世遙者。而彈指曰。是我業報不可思議。便即住待。傷
佛足出血。若依四分律。四天門王接石擲至他方。迸
石下來。猶傷佛足。

言其南崖下有宰等者。只是崖半腹巳來。橘云。方圓
七十餘步。如何坐得十五類徒眾。據此經中徒眾極
廣。計合遍百億三千。如何此處容斯大眾。答此亦不
妨。如無色界諸天。皆悉同來佛邊聽法。變百億身。共
立毛端。上界天身。其量極大。尚能共向一毛端立。況
復如來不思議力。

言山城北門行一里餘等者。西域記云。王舍城中有
大長者。名迦蘭陀者。時稱豪貴。以大竹園。初施外道。
後見如來說法。聽而信受。心中思念。欲將竹園施佛。

造精舍。時諸鬼神咸其誠心趂。遂外道合出。長者於
此建立。造功德成就事畢。獨往請佛。園從長者立名。
賀云。鼠名。過去有王出城遊戲。時屬熱。熱在此池邊
樹下止息。忽然睡著。有一毒蛇。欲螫於王。樹上有一
迦蘭陀鼠。作作聲呌。王遂驚覺。乃毒蛇欲來螫王。王
日類蒙此鼠。而救我命。遂封此園與鼠。不合人採斫
園從鼠立名。名迦蘭陀園。傍邊有池。從園得名。

言南山之陰等者。即是山城北面。名南山之陰。有大
石室。是大迦葉結集之處。此是界內結集之處。若界
外結集。去此更有二十里。

言池西北二三里等者。解王舍得名。此是正解也。此
去靈山。四五里也。若上茅城。去山十五里也。

言外郭巳壞等者。其新王舍城。三藏和尚到彼。外郭
巳壞。無復遺堵。趾由足也。有基趾。亦通周二十餘里。
面有一門。

言初頻婆沙羅王等。得名所以也。編者北也。羅者。爾
雅云。罹由憂也彼也四隣被灾。

言家縱等。不謹慎名縱逸。言眾庶嗟自薄祐。怨王無
德。

言攘者。由除也。

言懲者。懲由誠也。

言寒林者。即是棄屍之處也。意言寒林本是棄死屍
之處。人所不往。是不祥處。故今犯罪者。送之於彼。雖
有命人。絕遊往亦同死。屍如犯令之死人也。寒林北
方王。癸水主冬。冬即寒也。冬主於死。故名寒林也。


言吠舍𨤲者。此是城名。亦云毗耶離城。此云廣嚴城。
在王舍城北落西也。以王先立幕舍。後簗墻造舍故
稱王舍。

言又云至未生等者。有說不是頻婆娑羅王簗。此城
是未生怨王簗也。下和會云。只是報修。更為高厚。非
新簗也。未生怨王歿後。即無憂王嗣位。阿育王即闍
王之子。頻婆娑羅王孫也。

言波吒釐城者。此是樹名也。按西域記云。中天竺國
摩竭陀國恒河南有故城。周七十餘里。荒蕪歲久。基
趾當上存。昔人壽無量歲。時號為俱蘇摩補羅城。唐
言香華城。王多出香華故。更至人壽數千歲時。人名
波吒釐城。亦云巴連弗邑城。

言至無憂王遷等者。以新王舍城。施婆羅門。三藏和
尚到彼(上敘疏主解)。

言古人有說山城等者。古人第一解。古人將上茅城。
便是王舍城。有九億家。古昔有王。此城居上。城中百
姓盡被火燒。唯獨王宮不被火燒。王即遣百姓門上。
盡盡王舍。從是巳後。更無所指。因此立名王舍也。

言或云置千王等者。古師第二解也。仁王經說。往昔
有王。出城遊獵。被女師子來逼其身。王遂染其女師
子。十月滿足。遂誕一兒。銜至朝堂。吐之而去。王聞是
事。此我之胤嗣。抱入宮養之。餘處皆似人。唯足班駮。
因此立字。名為班足。先王崩巳。繼位為王。年漸長成。
人中希有。身量既大。食噉亦多。後於一時。厨家內少。

怨王恠責。不敢遠求。遂近有一小兒初死。求得重宰
以奉於王。王既食之。氣味是美。問其所得。彼不敢隱。
具陳其事。王語之曰。巳後常覓如此之肉。以供朕膳。
後經歷年月。人民皆知。王既食人。不堪作王。群臣計
議。欲謀煞之。後時引至城北門。眾集欲煞。王知不免
其難。語左右曰。容我少活。即發願。我一生巳來。所有
善根。令我今日變身為飛行羅剎。發是願巳。依言變
成。遍歷人間。飛行自在。群臣不敢更起惡心。班足還
來為國主。語厨官曰。此凡人肉。既如此美。天子內必
應更甜。即自飛行遍歷諸國。選得一千王。皆肥自少
嫩。遂遣作屋舍。安置千王。即遣厨家。次第聊理日供。
三頓。每頓一王。因此所。由遂名王舍。此言皆謬也。攝
問云。王城者。有九億家。及斑足王事。此皆是仁王經
智度論及律中說。皆是佛說。何故疏主指斥佛經。言
謬耶。攝答云。彼仁王等經教之中。有正義不正義。此
是疏主敘他不正義來。言謬也。又云。此疏主言謬意
別。若說九億家失火。及班足王事。不妨上茅城。古來
有如是事。疏主責云。古人引來。解他新王舍城。便是
錯。疏主只喚此作謬也。

言王都既在王舍等者。結前山城。亦是自意斷也。問
佛說法只在靈山。不在王舍。何故說山之處。兼說於
城。說城之處。兼說山答城是人王化處。山是如來所
居。所以二處雙說也。問山是如來自化處。城是人王
他化處。山城自他何故總說。答金云。五意。一居山表

自修因。入城假化緣助。二居山自利。入城利他。三居
山思慧。入城修慧。四居山表大智。入城表大悲。五居
山不住涅槃。如經言我雖於此所燒之門安穩得出。
不住生死也。右手執持除糞之器。不住涅槃。

言自他二化俱說等者。攝云。山是佛自化。城是人王
化。舉自化顯利緇。說化顯利於俗。

言一切法門中最等者。一切法門。即是餘一切大乘。
一切大乘經皆有教理。此經教理。即阿含甚深。通三
乘教理。即五種智慧故。於一切法門中最勝故。經云。藥
王今告汝。我所說諸經。法華最第一。問餘經大有向
山城說者。何故法華經偏歎山城耶。答不遮他餘經
向山城說。餘經無所表彰故。法華論偏讚。有所表矣。

言城乃摩竭等者。此標城勝。顯法亦勝。問摩竭陀國
大。有諸餘城。何故不向波吒釐等城中說。偏向王舍
城中。答城有二義勝。一城乃是三千大千世界之正
中。二是摩竭陀國之正中。一乘是三乘中道。五天之
中表五乘之中道。故知經勝餘經。二城是仁王住境。
不同餘城。餘城偏僻故。人王不住。經是法王住境。仁
王不居小國。如來不住二乘。仁王非大國而不居。法
王非大乘而不住。經云。佛自住大乘。多寶如來全身。
在此塔中。

言二者示現自在功德等者。第二解也。無漏之教出
於二乘。名自在功德。

言俱蘇摩城既在等者。問俱蘇摩城不是山城。即上

茅是山城也。若嗄俱蘇摩作山城者。疏主筆悞辨之。
摩竭陀國總有三城。一上茅。二王舍。三俱蘇摩。此翻
香華城。香華城去王舍甚遠。可二百餘里。如何言近
於王舍城。又上茅山城園一百五十里。俱蘇摩城周
七十里。故知不同也。又准唐三藏行記。俱蘇摩城實
別。從北天竺國。向南度恒河。河南是中天界。亦過恒
河有一城。名補羅城。過去人壽數千歲。又名波吒釐
子城。亦名巴連弗邑城。只緣新王舍施與婆羅門。天
子遂遷俱蘇摩城。與上茅城別。如何疏主云俱蘇摩
既是山城。答疏主意道。俱蘇摩城亦是山城。問四面
亦大有諸山。亦以山為城。何以不向俱蘇摩城邊。山
城上說法。向上茅城邊。山城上說法耶。答疏云。此山
獨勝高而顯故。

言近於王舍乃有等者。疏主意道。近新王舍。四面丈
有諸山河。故不向近新王舍城邊。山中說法。空向鷲
峯山中說。答此山獨勝高而顯故。所以論云。表法高
顯等。

言或如城等者。第三解也。喻通教理城。喻教麗物呪
理城中既出諸上妙珍寶。表此經若性若相若體若
用。並在此經之內。法勝餘法。合前教無嘉德。而不具
合前理。嘉由善也。

言上人之所遊等者。文殊此方菩薩。妙音東土上人
涌出。及以諸聖並出。此經名上人。還喻理也。

言或教妙如城等者。第四解也。此含藏高顯勝。將城

呪教。將山況理。山同理而出水。城喻教而聞敷。耆岳
孤抓標。理出二乘之上。城含妙寶教。詮一實而敷榮。

言所以此經在王城等者。總結四解也。

言般若通貫五門等者。例成也。問為復唯此經有所
表。諸經亦有所表否。答疏言般若通貫等。將四德喻
五種般若。五門者。一實相般若。出纏之真理。二觀照
般若。離妄之真慧。三眷屬般若。相應之萬行。四文字
般若。謂能詮之真教。五境界之般若。所觀真俗二境。

言舍衛豐其四德等者。此云聞物國。一豐財德。此國
近於南海。多出珍寶異物。人多富人。如須達等。況眷
屬般若。謂智相應時。有萬行為眷屬故。二俗塵德。緣
舍衛國多出女人。姝孋如燕趙多住。麗。喻境界般若。
將二空為境界故。三多聞德此國諸婆羅門。三學高
人。並在其中。多博學勝餘國。故喻觀照是慧。四解脫
德。城中有十七億人。皆得阿羅漢果。三明六通具解
脫。五文字般若。喻城能出一切寶物。具此四德。今文
字般若。能詮一切理故。能詮教如城。即文字詮彼四
種故。表斯五種般若故。居此國說也。

言金生麗水等者。引喻例成也。賀云。在辰錦洲也。此
水之中有金類提河也。

言提河有金等者。則云。古云阿利羅䟦提河。正曰阿
恃多伐底河。唐言無勝。此世共稱耳(西域記六說)。

言生死如河等者。水常流而不斷。表生死之不停。金
常定而不流。表涅槃之本寂。離河而無別明金。離生

死亦無圓寂。金不離河。涅槃不離生死。所以生死涅
槃本平等也。

言各有所表者。舍衛豐其四德。於彼說其金剛經。提
河有金。於彼說涅槃。城勝餘城。山勝餘山。勝餘山於
此說法華經。依處說經。各有表矣。

言古說此經等者。即是嘉祥解也。四處者一從方便
品至法師品。靈山穢土說。二從寶塔初。至半品巳來。
世尊變土召分身無功暇說法。三從寶塔品一半巳
後。世尊與多寶同塔坐。以神力接諸大眾。皆在虗空
中。直至屬累品中分身佛還巳來空中說。四從藥王
品後却著地來。直至普賢品穢土中說。此四穢土淨
土空中又穢土。名四處也。

言今解處三等者。賀云。此述新義。即疏主義。處三者
一從方便品至法師品末巳來。穢土說。二從寶塔初
至一半巳來。世尊變土。召分身佛。更不說法。同古師
義。三從寶塔品一半巳後直至經末。盡是空說也。說
唯在二者。簡要之淨土之中不說法。但是變土。坐分
身佛也。後世尊多寶同塔坐。直至經末。空中坐說。更
不於空中別開出淨土也。即取穢土說及空中說。故
說唯在二處也。攝問云。寶塔品後直至經末。是空中
說。如何無盡意菩薩言右膝著地。答地者依持之義。
膝踞蓮華臺。亦名著地。破古師云。無復還穢者。無復
分身佛。去世界却穢之道理。

言淨穢唯二等。破古師義。穢只是一逼。無有兩頭穢

中間淨也。

言今標創會者。問經既通淨土空中說。經初何不言
如是我聞一時佛淨土空中說。唯言穢中說耶。答疏
言今標創會。故說山城。最初序品。名創會經。一時佛
住王舍城耆闍崛山中名住。標化處。化處既是山城。
能住之佛。故是化身。

言欲令三乘等者。出所以也。問何要標化身。答疏云。
欲令三乘等菩薩聲聞皆見化身。若現報身。聲聞之
人。怕怖疾走而去。凡夫人不得見故。

言題佛悲深等者。謨云。將此乘身二妙。而於穢土現
身說法。故是悲深也。永云。藏報身之實德。顯化相之
權形。不居淨土。處此穢方。如此華為皆是身妙。經云。
即說瓔珞細軟上服嚴身之具。更著麤弊垢膩之衣。
塵土坌身右手執持除糞之器。狀有所畏。語諸作人。
汝等懃作。勿得懈息。以方便故。得近其子。此是身妙。
昔於會前。於一佛乘。分別說三。今於靈山。會二歸一。
此等所由。皆是乘妙。隱妙理之深文。揚麤義之疎。教
乘妙也。脫珍御服。著弊垢衣。身妙也。

言若標報佛及等者。問若標報身佛。處顯淨土。則如
何。答疏若標報佛等。若現報佛淨土。恐三乘眾疑非
巳分。不敢修學門。何故說經初現穢土。後現淨土。答
初現穢土。表二乘人居分段身。後現淨土說法。表二
乘人捨分段身了。便是淨土中人。問何故說法華經
在地上空中耶。答二乘人昔執難捨如地。迴心向大。

證二空理。所以住空。由此但顯穢處化身(上說法處了)。

言一為證信等者。如是者。總指一部妙經。我聞者。即
顯親聞者。一時者。說教時分。佛者。說教之主。住王舍城
耆闍崛山。說教之處。此則敘致巳。問何用更標聽眾。
答證經可信。故標同聞。恐阿難說法非真。所以證也。

言助成慶喜等者。慶喜自言。如是我聞。巳除疑惑。今
列菩薩聲聞二乘。顯同聞故。助成慶喜。聞法可信。如
世間人立文契。如有保見。證事不虗。若有同門。故經
可信。釋迦如來說一乘法。破二會二。多寶來證。言如
所說者。皆是真實。則顯如來所說不虗。今阿難說經。
有周聞者。則顯阿難所傳不謬故。標聽眾助。成慶喜。

言眾疑有三等者。一如是我聞除疑也。慶喜自談。由
言我聞。故非自𦚾衿說。二言佛。顯是佛說。非神仙菩
薩天龍鬼等說。三今烈眾者。顯同聞眾。證阿難親聞
佛說。非從他傳聞。言今顯周聞等。顯與阿難靈山會
所同聞法華經。今時舉眾者。證經可信。

言時方人等者。時謂一時。方謂方所。山城人即十五
類聽證經可信。問智度論云。經通八部聽。何故空說
人。答以八部等變身為人。理無有失。

言二為顯德等者。諸天圍繞帝釋。即顯天帝之德。梵
眾圍繞梵王。則顯梵王之德。諸聖圍繞法王。則顯法
王如來之德。山河千萬城壁九重門。不覩皇居壯。焉
知天子尊。不見上公名。豈知法王聖。為顯佛德。故經
說勝也。見十哲而知孔丘德。如毗沙門子侍衛宣律

師。顯宣律師有威德。又說慈恩疏主。以左右侍人皆
法將。門下客盡是瑯玕楚璧。

言三為啟請者。意說如來欲擬說法。事須待請。既有
請人。所以烈眾也。

言利物之方者。總略教請即法華境所果三名。利物
之方。能利法也。

言必應所欲者。欲希望眾生。希為說名應渴。如來行
欲所利人也。謨云。如我凡輩所有宣說。但是談其心
中自解之處。不全起得聽者所欲。佛菩薩所有言說。
皆能應其所欲之心。鶖子文殊彌勒。是其所欲也。

言次第宣唱等者。略陳所請之法也。若宣唱修行次
第。則先因後果。若宣說觀行次第。則身為異體。先果
後因此上一句疏。貫通兩類。若先觀果令忻。即先果
後因。行因取果。即先因後果。境行果三。前二為因。後
一為果。

言身為果體等者。即壽量品法身報身也。疏主見身
中有境行果三。欲擬收境行。總為因來。所以言行是
因性。乘為所學。所學即是一乘境。境即因也。

言方便品下鶖子等者。辨能請人世。經云。爾時舍利
弗知四眾心疑。自亦未了。乃至今者四眾咸皆有疑。
唯願世尊。敷演斯事。二云。舍利弗重白佛言。世尊唯
願說之。唯願說之所以者何。是會無數等。三爾時舍
利弗。重白佛言。唯願說之。唯願說之。今此會中如我
等比等。故言三請也。二乘是權。一乘是實。經云。唯此

一事實。一乘是實。餘二則非真。二乘權人。云但離虗
妄。名為解脫。其實未得一切解脫。二乘權也。

言安樂行品文殊因請等者。有二解。一因前勸持品
中。二萬菩薩。請此方持。四類聲聞。請他方持。八十萬
億那由他菩薩。彼此俱持。因前菩薩請持經。文殊因
此行。初讚揚希有。後請說軌儀。名為因請。文殊菩薩
自行巳成。彌勒菩薩自果巳滿。法華經亦不為此兩
个菩薩。此兩人亦不合請他行果。問若爾如何起請。
答因鶖子請境。知權可捨。知實可取。唯不識一乘之
行。惡世持經。如何得離傷毀。菩薩因此請行。故名因
請。昔日二乘執小。化身為實。未識身之真化。菩薩因
此請。名果故因請。亦有疏云固請。固者牢固也。正明
捨權就實之行。故云固請。路府云。疏主不合道捨權
就實之行。只合道捨非取是之行。緣文殊請如來說
四安樂行。行上無權實也。謨云。但是捨權就實之行。
三根聲聞。是權實人。與說安樂行。名捨權就實之家
行。依主釋。

言彌勒三請等者。有二解。一云。捨却權佛之身果。取
當來法身報身實果。名捨權取實之果。二云。捨權就
實是三根聲聞。更迴心向大。行安樂行。取壽量品中
果也。化度問云。境行果三。三人請。何故不同耶。答鶖
子小聖。未識二乘之行果。但執我乘。與如來乘等。所
以請境也。文殊菩薩是能行一乘行人。但請行也。彌
勒道滿。當生次居佛位。所以請果。


言因緣之經等者。啟請意也。因緣有三。一因事說法。
二因犯制戒。三因請說法。合此總名因緣之經也。不
請而說。慢法心生。請巳方陳。則能除慢。企(立旗久)望也。
故說因緣之經。名除法慢也。

言故聲聞請境一乘等者。所利人也。此證因請而說。

言菩薩請行等者。且文殊請行。經云。爾時文殊師利
法王子菩薩摩訶薩。白佛言。世尊。是諸菩薩甚為難
有。敬順佛故。發大誓願。於後惡世。護持讀誦說是法
華經。世尊。菩薩摩訶薩。於後惡世。云何能說是經。佛
告文殊師利。若菩薩摩訶薩於後惡世。欲說是經。當
安住四法。彌勒請果。經云。爾時佛告諸菩薩及一切
大眾。諸善男子。汝等當信解如來誠諦之語。又復告
諸大眾。汝等當信解如來誠諦之語。乃至而告之言。
汝等諦聽如來秘密神通之力。一切世間天人及阿
修羅。皆謂今釋迦牟尼佛出釋氏宮。去伽耶城不遠。
坐於道場。得阿耨等。

言讚證因亦利之者。三解。一菩薩見有大利益。所以
請說一乘行一乘果。乃至如來讚一乘行一乘果。便
有十一位得證。因佛讚而得益。故云因亦利之。二者。
讚謂法師品讚人讚法。證謂寶塔天授證經可信。因
前讚功德。所以勸持品中。二萬菩薩。四類聲聞請持。
緣不識方法。文殊菩薩請說四安樂行。便有無數菩
薩。從地涌出。乃是能行人。遂有彌勒懷疑。父少子老。
舉世不信。請說三身壽量。聲聞等因聞一乘因果。有

大利益。名因亦利之。三云。又說如來壽量品名讚證。
證者所證法。即三佛菩薩因此十一得證。因聞讚壽
量。而獲益故。名因亦利之。疏中意。說安樂行名讚。說
壽量名證。分別品名因亦利之。

言四為當機者。問烈眾有何意。答為彼當機。故烈眾
也。此問解當根不周餘處。餘處當根。因三根聲聞正
為也。定姓聲聞傍為也。今此不分傍正。但聞經得益。
總是。

言退菩薩心等者。標也。標中聲聞菩薩。又標中不說
有定姓聲聞。向下釋中。兼說定姓也。

言菩薩領悟說等者。諸品也。五品也。

言聲聞凡夫等者。此為下品。本是定姓凡夫。在資加
二位。聞法華經。得小乘初果。引妙莊嚴王品為證。八
萬四千人遠塵離垢。得法眼淨是。

言發菩提心者。此為中品。是前資加二位。不定性聲
聞凡夫。聞法華經。迴心向大來。即是曾發二心。問有
何文證。答觀音品云。八萬四千眾生。皆發無等。等阿
耨多羅等。又分別品八世界微塵數眾生。發菩提心。
又法師品云。求聲聞等。

言彼聖者類等者。此為上品聲聞。從初果至無學位。
盡是當根也。即法華會三根聲聞中。有前三果及第
四果。故烈眾也。

言菩薩凡夫等者。下品菩薩。此資糧位菩薩。頓悟漸
悟兩類小菩薩。疑自不疑他。不疑自也。


言證真達聖者。因中品菩薩此本加行位。若未聞法
華經。未合入初地。為聞法華經力。更經一生兩生。得
入初地。證真達聖。如經八生當得。乃至二生一生也
此入第二僧祇劫也。

言聖者菩薩等者。是上品。一云。本是初二三地巳去。
聞法華經。得入八地。證無生法忍。二云。聖者菩薩得
初地。證聖性名聖者。菩薩聞法華經。修行求證。得入
八地無生忍。等字等取十地功德。

言故為三機等者。二說。一云。為三根聲聞。說斯妙法
二云。聲聞菩薩各有三根。如來為此二類三根。說斯
妙法也。後解強也。

言五為引攝等者。問阿難結集烈眾。是何意。答為引
攝故烈眾也。就門中有三類。凡夫要引攝。一為引一
類我慢凡夫。有錢富貴。恃賴名強。不肯聽法。著帝釋
梵王。引令伊作念。諸大梵王尚聽來。我豈不聽耶。二
為引攝一類自足眾生。身中曾修少善。便生憙足。更
不肯修。便引觀音等諸大菩薩。尚自聽法。三引攝一
類下賤貧寒。根不具足。自輕眾生。羞恥自身。不肯聽
來。汝豈不勝大蟒田文云類。上自聽法也。

言為引當時餘生等者。令受聽法。阿難結集。盡在經
中。為引今時及未來眾生。令交發心。隨學佛法。故在
會也。

言經具陳者。賀云。烈摩睺羅伽等。為引今時自輕眾
生。問具陳菩薩聲聞何意。答為引今時眾生發心求

故。

言若無勝侶等者。問何故事須烈眾引攝方始發心。
答疏云。若無勝侶等。

言佛地論云等者。例成烈眾之意。意道淨土之中上
說有輔翼眷屬。豈況穢土之中。而不烈其聽眾。故疏
云。淨土上然。何況穢剎也。

言二彰權實者。意道十五眾有權有實。靈山會上丈
六釋迦。亦通報通化。

言淨穢土中等者。且報佛報土。總得報佛報土。不說
不知。然總說化土有四。一大化土。二者三變淨土。三
者化穢土。四報佛居報淨土。且第一大化身居大化
土。佛定是權。聲聞為權。菩薩通權實。若四加行位菩
薩即實。於中十地上位菩薩即權。二者。小化身居化
淨土。或穢土。菩薩聲聞通權通實。三根聲聞實。滿慈
子阿難是權。多事驚怖。小菩薩實。文殊普賢是權。又
報佛居報土。聲聞為權。菩薩為實。

言今此化報雙有等者。此經若向化土說。聲聞在中
為實。此經若通報土說。菩薩在中為實。聲聞眾為權
也。故名兩實二權也。

言初烈靈山化佛等者。問今說經何故通兩實二權
耶。答疏云。初烈靈山化佛等。疏屬當經文。菩薩是實。
聲聞是權也。

言況多寶分身者。引化成立也。安國云。此通證報化
二佛土有化現事。滿慈子等是化聲聞。雖在化土。亦

可通證。報土中有化聲聞。多寶如來是報土中佛。尚
自於化土而為化現。亦可通證。化土中菩薩是化也。
十地菩薩是下位菩薩。向化土中來。上自是化現。況
多寶如來是上位佛。向化土中來。此佛身灼然是化
現。又聲聞中。滿慈子等是化聲聞。向化土中來。尚自
是化現。若報土中有聲聞。豈不是化現也。

言准知報化等者。准佛地論中權實道理照然。

言論中既說有化等者。引論成也。

言滿慈等。取阿難也。

言自餘化等者。言等者。等取八部也。問報土顯於莊
嚴。聲聞在中。可言化。滿慈既處穢方。有何利益而言
化。答報土顯於莊嚴。眷屬莊嚴故言化。滿慈為引實
聲聞須化。良之法華會上。有五種權。一佛權。多寶分
身是。二菩薩權。普賢文殊是。三聲聞權。滿慈等是。四
四眾八部權。龍權如說波斯匿王佛邊聽來。諸人皆
起。唯有八龍王。化作八个老人。稱下坐不起。王心中
怒。龍王便知。夜後擬雨砂石傾却王宮。佛知便勅目
連。神通救。吾緣與諸弟子。此間行化城等。須得土地
主。目連授佛勅。便化為妙翅鳥。展翅遮却宮殿。電雨
電子。打著鳥身。悉變為明月寶珠。明日王佛邊聽來
是我昨日聞法來力。佛言大王。此是八龍所作。吾交
目連救。因禍致福。得如許寶物也。自後因勅諸龍神
等。若來聽法。各現本形。五龍權龍女是也。

言一高名大德者。亦名釋種清高眾。高名有二意。一

眾所知識。二經中別烈名字。經云。其名曰阿若等。

言二無名大德眾者。亦云未圓巳滿眾。未圓是有學。
巳滿是無學。非是眾所知識。經中不烈別名字。經復
有學無學等。

言二尊重諸尼眾者。亦名承恩入道眾。經云。爾時佛
姨母摩訶波闍波提等。去迦維羅衛城不遠。別有一
城。名曰天城。城中有一長者。名曰善覺。有八个女。最
長女最小。嫁與淨飯王。餘六个嫁與餘三王。長女摩
耶生佛。姨母養佛。亦姨亦母。故云姨母也。

言四內眷諸尼眾。亦云曩結深恩。經云。羅睺羅母耶
輸陀羅等。是佛為太子時。室內眷屬。

言五聖德難思眾。亦名神功廣大眾。經云。其名曰文
殊師利等。准經歎德。皆得陀羅尼等。

言六帝釋諸天等者。亦名戰勝修羅眾。經爾時釋提
桓因等。

言七三光四王者。亦名眷護舒暉眾。經復有名月天
子普香天子等。

言八二自在眾者。亦名小大自在。經云。自在天子大
自在等。

言九色界諸天眾者。亦名跨握娑婆眾。經云。娑婆世
界主梵天王尸棄大梵光明大梵等。

言十龍眾者。亦名翳虗含灑眾。經云。有八龍王難陀
等。

言十一緊羅眾者。亦云高吟白雪。亦云清歌雅樂。經

云。有四緊那羅王法緊那羅王妙法緊等。

言十二乾闥婆等者。亦云巧弄朱絲。亦云勝芳烈樂。
此是樂神。經有四等。

言十三阿修羅等者。亦名動山涌海。經云有四等。

言十四迦樓羅眾等者。亦云答龍噉毒眾。經有四等。

言十五人王眾者。經云。韋提希子阿闍世王等。

言復有六眾者。一多寶眾。亦云寶塔陵空。二分身眾。
亦質影殊形眾。三龍宮眾。亦云涌海乘蓮眾。四涌出
眾。亦云烈地呈形。五妙音。亦云鸞歌逈發。六普賢者。
亦云御蒙迴方眾。

言此眾二徒等者。金二解。一云。前十五眾為一徒。後六
眾為一徒。徒者徒黨。又聞法配前十五眾。證法配後
多寶分身也。龍宮行法。涌出持法妙音說法。普賢護
法。二云。十五眾名前。六眾名後。前眾名聞法。後眾名
證法。前眾行法。後眾持法。前眾說法。見佛說法來聽。
後眾護法。自許云諸解盡善。牟云。二徒總配六眾。徒
謂徒類。此後六眾。三个二徒。多寶分身為二徒。俱是
佛故。龍宮涌出為二徒。俱涌出故。妙音普賢為二徒。
俱他方菩薩故。人多寶聞法。分身證法。龍宮行法。涌
出持法。妙音說法。普賢護法。此解為善也。問何故多
寶名聞法。答經云。善哉善哉。釋迦牟尼佛。快說是法
華經。我為聽是經故。而來至此。若分身配證法。撿上
下經文。無證法故。但有開塔文。經云。彼佛分身諸佛。
在於十方世界說法。盡還集一處。然後我身乃出現

耳。初塔涌印說經可信。塔開聽法證經可重。分身不
集。塔即不開。塔若不開。分身亦不來證法。故知證法
須假分身。龍宮行法眾者。經云。文殊師利菩薩言。唯
常宣說妙法華經。所化眾生其數無量。不可稱計。非
口所宣。非心所測。其必流行一乘法也。名行涌出眾
持法者。經云。我娑婆世界。自有六萬恒河沙菩薩。一
一菩薩各有六萬恒河沙眷屬。是諸人等。能於我滅
後。護持讀誦廣說此經。既言護持。明知持法。妙音配
說法者。經云。華德。汝但見妙音其身在此。而是菩薩
現種種身。處處為諸眾生。說是經典。普賢菩薩護法。
經云。復白佛言。於後五百歲濁惡世中。其有是經典。
我當守護。除其衰患。令得安穩。使伺求得其便者。問
多寶唯有智積一人。何得名眾塔。答雖標一人。據實
亦有多眾。隱而不論。又約多寶。以少從多。亦名眾也。

言此中有六門異者。菩薩有無也。前三門對諸經辯
異。後三門對當經菩薩異。

言一三乘無獨覺者。獨覺有二。一麟喻。出無佛世。二
部行。部黨而行。故部行少分。亦得與佛同世。法華會
上言無。有二義。一無獨覺得果者。到經會中末。二者
無有到經會聞法華經得獨覺者。約此二義。名無也。

言多分出無佛等者。瑜伽三十四云。復有一類初得
獨覺。道滿百劫。修習資粮。過百劫巳。出無佛世。無師
自然能悟三十七菩提分。能證現觀。得獨覺菩提。斷
一切煩惱。成阿羅漢。即是會上無得果者也。


言教雖被者。問如何法華經被他。答即是無聞經得
果也。問前顯根門中。不被獨覺。此間何故則云。教雖
被彼。答亦不相違。彼處言不被者。約定性獨覺。此間
言被。約不定性獨覺。彼處言不被。約得果者言不被。
此間被彼。約獨覺凡夫。不定性者則被。問法華會三
乘中無獨覺。如何成破二。答獨覺凡夫。資加兩位。聞
經迴心向大。便是破二門。經既是無得果者。如何堪
法師五果聖人迴心。又如何門外中子索車。答此二
義約有道理。則實有。且法華會上。則無不妨。諸經會
下。有得果者。金問云。何故法華會上無獨覺。仁王則
有。答有二義。一是化。不是化不是實。二法華會破二。
與他相違。故無獨覺。仁王不是破二之經。不妨有也。
此經無聞經得果者。所以烈眾處無。

言下文亦陳有等者。若約求緣覺乖凡夫。下文亦有
也。經云。其求緣覺者。比丘比丘尼。又云。告諸聲聞眾。
及求緣覺乘。

言二三界無無色等者。有二義無。一者光不照故不
來。二者皆是定性聲聞。樂定那含。無根可熟也。無緣
故不來。問佛放光。何故不照。答光明是色法。彼界無
色。不將色照色光也。問彼界有定果色。何故不照。答
定果色有實得者。不得者。事不決定。故不照也。

言仁王亦有者。問仁王經中。何故即有。答仁王經中。
所說空理。不妨聽來。不同法華破二歸一。所以不來
也。問定果身中。既無意根用。將何聽法。答意能故。故

大論云。聞謂比量。又定通之力則不決定。

言三五趣無地獄者。五趣之中。無地獄趣。有餘四趣
謂天等。

言光雖照彼者。謨云。問色界蒙光明。經烈色界天。地
獄既蒙光。何緣不在會。答疏云雖等。

言一乘進習等。出緣之所以。顯揚論云。極慼非三塗。
極折非上二。問色界之中佛光照。尋光來會聽真經。
地獄如來光既臨。何故不來聽妙法。答疏云。一乘進
習等。問色欲二界有容預。可許放光而照之。地獄是
無暇身。如來何故放光照。答色欲二界有容預。全其
進修光燭之。地獄是其無暇收。光照亦令暫息苦。

言陀羅尼等者。問尊勝經有地獄眾。時琰魔王於其
夜分。將諸眷屬。至於佛所。此經何無。答疏云。陀羅尼
等。

言所以光照者。問既若不來。何須光照。答疏云。所以
光照令生猒。

言令彼見光等者。問此經既不來。何用光明照。答但
發猒苦之心。不能發彼菩提之心也。普無色光不及。
無光任不來。地獄既蒙光。有光何不至。答無色光緣闕。
俱無不得來。地獄雖蒙光。無緣不合至。問總持經會
上。上有琰魔王。一乘威力強。何容不召至。答真言本
息苦。地獄亦須來。此經談一乘。苦身來何益。問如來
放光照召眾。欲聞經談。地獄既不來。何須光照彼。答
蒙光苦不息。世尊虗放光。暫時能發心。何惜光明照。


言此後三無等者。即是四眾八部輪王。

言四明次第者。菩薩聲聞。菩薩內外二護。先後次第也。

言初眾分四等者。十五眾名初。六眾名後也。

言或內護外護等者。助也。前十五眾亦名內護外護
眾。初五眾名內。後十眾名外也。

言外護中八部仁王等者。先烈八部。後烈仁王。就八
部中。先烈天眾。後烈非天。天即帝釋眾。非天即龍等。
除天一部外餘七部。總屬非天也。

言天中地居空等者。帝釋及四天王眾。是地居。自在
天子等。是空居。問三光既在屬虗空。如何得與帝釋
俱為地居。答據實。三光皆是虗空。俱是帝釋之臣。攝
臣歸主。故言地居也。

言地中帝臣者。帝釋是主。四大天王普香等。是臣。

言虗空中非禪主等者。自在天子名非禪主。四禪梵
王名禪主。

言後眾次第者。證法眾多寶。開塔眾分身。經利益廣
大眾海會菩薩。持法無邊涌出菩薩。他方行法眾妙
音菩薩。

言證法眾者。多寶出聲讚言。善哉善哉。釋迦牟尼。能
以平等大慧。教菩薩法妙法華經。為大眾說。皆是真
實。全身在於塔中為證。湛攝釋云。問前門之多寶聞
法。分身證法。今此門中。何故多寶證法。分身開塔。前
後不同耶。答多寶亦得名聽法。亦得名證法。經云。如
是如是。釋迦牟尼世尊。如所說者。皆是真實。又云。我

之塔庿。為聽是經故。涌現其前。為作證明。讚言善哉
善哉。又分身亦名證法。亦名開塔。經云。若我寶塔為
聽法華經。出於諸佛前時。其有欲以我身示四眾者。
彼佛分身諸佛。在於十方世界說法。盡還集一處。然
後我身乃出現耳。又云。彼某甲佛欲以開此寶塔。由
此多寶為聽證來。分身諸佛為證開塔集。既經兩勢
下。疏主本文中。亦為進退二解。所以疏中前言聞法
眾。此名證法眾。言開塔眾者。經云。彼佛分身諸佛。在
於十方世界。至出現耳。故如分身是開塔。

言經利廣大眾者。經云。仁往龍宮。所化眾生。其數幾
何。文殊師利言。其數無量。不可稱計。非口所宣。非心
所測等。

言持法無邊眾者。經云。我娑婆世界。自有六萬恒河
沙菩薩。一一皆有六萬恒河沙眷屬。是諸人等。能於
我滅度後。護持讀誦此經。

言他方行法眾者。問為復妙音到此方來。持法華經。
名他方行法。為却迴彼國持法華經。名他方行法。答
通此二處。一此界菩薩他方行法。一他方菩薩此方
行法。經云。是菩薩以若干智慧。明照娑婆世界。令一
切眾生。各得所知。於十方恒河沙世界中。亦復如是。

言他方勸持者。經云。普賢菩薩言。我於寶威德上王
佛國。遙聞此娑婆世界說法華經。來此能經。還歸本
國。又云。世尊於後五百歲濁惡世中。其有受持是經
典者。我當守護等。


言佛地論雖釋等者。述緣由也初眾之中。聲聞居先。
菩薩居後。前來解眾多。是佛地論。章敬云。論第二云。
何故此中先烈聲聞後說菩薩。為於大乘生疑成者。
除彼疑故。為引不定種性定信故。為巳清淨。諸大聲
聞捨於自身尊貴慢故。大聲聞眾。近對世尊。親受記
故。又諸聲聞常隨佛故。形同內眷屬。又令菩薩於聲
聞眾。生恭敬故。

言一形相不同等者。聲聞形相似佛。菩薩不。今佛只
有出家相。無在家相。佛佛事須形同出家。言有在家
初二果。三果巳去盡出家。無有在家羅漢菩薩則有
在家故。形不同佛也。

言二處有近遠者。菩薩六道化生。聲聞常須近佛。若
離佛則被外道惱他也。

言戒德有殊者。聲聞持出家戒。所以先烈。菩薩不爾
聲聞持遮戒。及攝律儀戒。菩薩持性戒。饒益有情戒。
菩薩作則是持。止則是犯。入婬女舍。入酒肆。能立其
志。聲聞止即持。作即犯。

言四欲令菩薩於聲聞等者。四十年前。常見世尊毀
責聲聞。讚歎菩薩。便有頓悟小菩薩。言唯我能然。餘
不能爾。漸悟小[乘*(百-日+ㄎ)]菩薩。亦疑聲聞不作佛。故八萬大
士。尚烈聲聞之後。況我等小輩而生慢耶。又合未來
在家白衣行菩薩者。敬出家幢相。所巳先烈。更問如
何先烈僧。後列尼。答欲令未來世尼眾敬僧故。

言華嚴等者。於大乘教。自分四句。有列小不列大。如

般若經。有列大不列小。如華嚴。有大小俱不列。如勝
鬘經。有小大俱列。如此經。問如何先列地居。後列空
居。先列非禪主。後列禪主。答從下至上。為次第也。

言數成就者。謂大眾無數。十五類眾。都合一處著。都
喚作一个數。是無之數。故云大眾無數故。

言總談無數等者。且十類徒眾。每眾之中。各與若干。
若干之言。便不知多。小眾之上既爾。十五類徒眾。合
一處著。有十五个。若總合一處著。不知其數。故云總
談無數。論各別標。謂萬二千人。論(平聲呼之)若論量經中
阿羅漢萬二千人菩薩八萬人梵王帝釋。一一別標。
則有數。若總談則有無數。此即分疎論中大眾無數
之道理也。金云。論中但謂大眾無數故。其總談無數
等文是疏家釋意。言以總攝別。論既總談無數。即經
中別標萬二千人等。等取菩薩八萬人等名。論各別
標等(二說總皆善)。

言行成就中等者。有四。一菩薩聲聞各二義立行。一
依名立行。二依形立行。菩薩聲聞皆爾。

言依乞食等者。依名立行。謂修小乘行。比丘此云乞
士。真諦云。乞食有五種。一者盜。戒定慧三學俱無。二
舉債食。三學有一而無其二。三者許可食。戒定慧具
足。四者家法食。謂有學聖人所食信施。如子食父祿。
五自在食。謂無學聖果。如食子物。准淨月女經。比丘
乞食離四耶食。名淨命食。一仰口食。謂仰觀星蒙占
相吉凶。二下口食。耕田種食興生販賣。三方口食。通

置四方使命。四維口食。合和湯藥維者。四角曰維。不
正義也。又智度論云。離五邪。一不得[得-彳+言]詐現異相。二
說巳有德。三高聲現威。四占相吉凶。五不得說有所
得。驚動人心。梵語苾蒭。訛云比丘。此翻乞士。上乞法
下乞食。即是依行立名行也。

言二菩薩者。菩薩依名立行。修大乘求二覺。即自覺
覺他也。

言求二覺者。上求菩提。下化有情。名為二覺。菩提配
求二覺菩提。薩埵配有情。令取他名也。

言菩薩巳神通等者。䟦陀婆羅。此云賢護。具足神通
現四眾身。教化眾生。故別標舉。以形彰行。此在家菩
薩。眷屬十六人。而此經所不列。如上生經具明。

言四出家人等者。依形立行也。

言攝功德就者。十六句歎聲聞德。十三句歎菩薩德
此是論主科。眾成就有四。應知何等為四。一者數成
就。二者行成就。三者攝功德成就。四者威儀如法住
成就。後疏解中一一牒解之。數成就者。謂大眾無數
故。行成就者。有四種。一者聲聞眾等。乃至威儀一定。
不同菩薩故恰到攝功德成就。不言攝功德者。便言
皆是阿羅漢等十六句。示現聲聞功德成就故。皆於
阿耨菩提不退轉等十三句。示現菩薩功德成就不
爾牒疏主與論主分。疏云。然本論中不別標牒。何不
標牒文。義顯文故也。

言儀威如法住等者。此標牒也。欲聽法住此相中。名

住相也。

言雖各禮佛亦是等者。問各禮佛足。退座一面。何故
不向威儀収。答疏云。雖各禮佛足等及退座。尋常見
佛威儀。非聽法相。設使不聞法。亦是須禮佛足也。

言論說眾成就等者。就論說眾成就中。合而言之。有
四成就。不言一一眾中有法有等四也(上依論解了)。

言此初也者。標類舉數。經與大比丘者。與大比丘。是
標數萬二千人。是舉數也。

言龍樹等者。一處。同一法會處。即是山城也。一時。同
一聞法時。一心。同一迴向心。一戒。同持出家戒二百
五十戒。一見。同一心見。一道。同一解脫。一理。同此上
義同解與義共義。

言諸眾中㝡大者。十五類徒眾中大故。二者大障礙
斷煩惱障。三者識大。上至釋梵諸天。下至國王大臣。
無不知識。名識大。

言真諦三釋等者。一者勝大。由如大王智德尊崇。勝
一切人故。二者體大。喻山海形量大故。三者數大。由
如大軍兵眾多。

言今合為六等者。疏主合智論并真諦三解。合為六
釋。攝釋云。疏主不全取兩師六解。除却真諦三解中
初之一解。餘之五解自加一解。名稱大。即為六也。金
云。數大離大配前數大。大部礙斷。位大。配前體大。名
稱配前諸眾中最大。識大配前大人恭敬。此中既言。
今合為六。所以配之(上解大義了)。


言苾蒭訛等者。草有五德。依之立名。一形端鬱茂香
氣遠騰。二體德貞純霾風窂拂。三非何葉受答媚水
藏。四沃地流津芳華地坼。五靈枝眷翼妙色舒耀。安
國云。草有五德。況比丘。一體性柔軟。況比丘心行柔
順。二引蔓傍布。況比丘展轉相教。三香氣遠騰。況比
丘戒香芬馥。四觸身安樂。況比丘觸證法樂。五不背
日光。況比丘深心向佛。大論云。比丘有五。一乞正比
丘。常乞食故。二自稱比丘。犯重戒□。三名相比丘。剃
髮染衣而不具戒。四破結使比丘。五白四羯磨比丘。
此等是第四第也。問比丘之名。含於乞義。餘有乞者。
應名比丘。答比丘之名含五義。餘不具五。故不名比
丘。問五義者何。答疏云。一曰怖魔等者。地神唱言。某
方某處某甲長者家。有子出家。剃髮染衣。誓超生死。
制諸外道。降伏魔怨虗空夜叉接聲上告。至欲界第
六天。自在天子。名魔波旬。聞巳心懷妬弊怕怖。懼他
勝巳。宮遂振動。有二義。一比丘精誠。感魔宮振動。如
𣏌梁妻哭長城倒。二諸比丘家巳化彼眾生。便捨於
我。浸我境界。作是議時。以魔怖故。宮乃振動。

言二云乞士等者。謂清淨活命。故云乞士。乞有二種。
一者乞法。上從諸佛乞法以資心。下從白衣乞食以
資身。食有四種。一劫奪食。破戒比丘食他供養。倍倍
還他。二借貸食。善法欲巳去。乃至未得聖。三子食父
食。前三果人受他食。由生慚愧。如食父祿。四父食子
食。阿羅漢人應捨食故。又退無畜積之累。進有利益

之功。自利利他。故名乞士。

言三名淨持戒等者。不同在家俗人空持五戒八戒。
此比丘持二百五十戒。持五百戒。具足持此。名淨持
戒。且沙彌僧有三。一駈烏。七歲至十四五。二應器。二
十堪受具戒。應法器。三賊心。遂求規避。無心修道。僧
中有四。一無慚愧僧。虗受信施。二瘂羊果僧。不解一
物。如驢披師子皮。三朋黨。部黨而行。不修道故。四世
俗僧。經律論不知求誰那直歲之者也。

言四云淨命等者。攝云。即以無貪嗔所發身業名正
業。無貪嗔所發語業名正語。無貪所發意業名正命。
路府云。若無嗔癡所發身名正業。無嗔所發語業名
正語。無貪嗔所發意業名正命。正命即淨命也。今疏
主意。又別三業。唯無嗔發也。無貪身業名正業。無貪
發語業名正語。無貪發意業名正命。

言五曰破惡等者。智度論云。復有比丘。破煩惱故。亦
名比丘。此之五義。因中怖魔破惡。故至果名煞賊。因
中淨命淨持戒。故至果名無生。因中名乞士。果名應
供。前草五德未曾配屬。況云。一體性柔煗。配第二乞
士。二引蔓傍布。配惡心有慳法不相教故。三觸身安
樂。配淨命緣隨法味。四香氣遠騰。配淨持戒。五不背
日光。配初破怖魔。

言眾者。僧也。此解眾字也。僧是梵音之略。眾乃唐語
之全。今以梵言。而釋唐字。智度論云。何名僧伽。僧伽
秦言眾也。多比丘一處和合名僧伽。譬如眾樹方名

為林。一樹不名林。一僧不名眾。多僧方成眾也。

言理事二和等者。金云。理和。為同證生空理。事和。即
羯磨布薩等。又六和者。一身。二口。三意。四戒。五見。六
行。同一正淨居等。同證生空無布薩等事。二事和非
理。此界凡僧布薩受戒等事。三俱和。如經大比丘等。
四俱不和者。如白衣等。

言三人巳上等者。僧有因種。一四人僧。除受大戒自
恣出罪。餘一切如法羯磨應作。二者五人僧。邊方受
大戒自恣等。三者十人僧。中國受大戒。四者二十人
僧。出僧殘罪。今言三人巳上得名僧者。然法事成辦。
要假四。一人作法事。云大德僧聽。自前頭三人。非自
云大德僧。疏主且約白有三人。既言巳上。意說四人
也。遮減不遮僧也。言巳上。有云疏主錯。非也。

言此歎德也者。牟云。大比丘眾一萬二千。功積巍巍。
崇山巨海。高人共聽。表說不虗。是故經家先論歎德。
歎德諸經論中。多少不同。正法華經十二句。金光明
十七句。秦本法華經六句。法華論大般若經十六句。
西方梵本法華十六句嘆德。天親菩薩造法華論。解他
西方梵本經論中。亦有十六句。經為所解。論為能解。
及至唐國來。菩提留支譯論。亦有十六句。羅什三藏
譯經。此間秦本經只有六句。疏主引大般若經中有
十六句歎德。添向此間經中一處明。以辨同異。問何
故將論解經。經與論句數。不同多少。答攝云。古來傳
有兩解。梵本廣略不同。三藏隨本翻譯。論文即廣。經

文即略。二云。如來處處會中聲聞相隨。無有不到之
處。每會之中。說法皆讚。聲聞皆歎德。羅什緣見諸經
歎德教多。所以此經略歎。問造論何故不略。答菩薩
於此一本論上廣歎令解一切歎總。與一切經中歎
德意同。故不略也。問此經與諸經歎德。何故廣略不
同。答有二解。一云。翻譯之家心眼。廣略不同。二云。是。

阿難結集之時略也。歎德列眾。皆結集家敘置。排比
次第。非是佛說也。疏主將論與經。一處對辨。經則全
引。論則不盡。經中文句與論文同者。更不引論文勘。
若不同者。便引論文勘。若名字些不同。義若同。亦不
引論文來勘。若文不同義。又即引論文來勘。有人不
得此意。道疏引論文盡。

言經有六句等者。新是大般若經。但是唐三藏譯。總
名新經。及舊論。魏朝菩提留支論。對唐三藏。便名舊
論也。

言是阿羅漢者。皆由盡也。是阿羅漢諸漏巳盡。無復
煩惱。此句與論同也。經云得真自在。論云心得自在
也。得真自在。約證真無為。心得自在。約離縛說也。經
云心善解脫。慧善解脫。經文開也。論云善得心慧解
脫。論文含也。經如調慧馬。論云心善調伏。此經與論。
意同文字不同也。經云亦如大龍。巳作所作巳辦所
辦。棄諸重擔。逮得巳利。盡諸有。結此六句。經與論文
同。更不引論文和合也。經云正智解脫。論云善得正
智心解脫。論文加三字。經云至心自在。經云第究竟

也。

言論有三釋等者。依論釋三門別敘。論將十六句歎
羅漢德。作三門解釋。第一作上上起門。解一遍。第二
作總別相門。解一遍。第三作攝取事門。解一遍。

言作上上起門等者。是解。問何名上上起。答攝云。古
有三解。一云。初二三果有學對凡夫。名上功德。阿羅
對有學。名上上功德。二者。羅漢有二。純根羅漢身中
功德。對有學。名上功德。二利根羅漢身中功德。對鈍
根羅漢。名上上功德。三者。只就利根羅漢身中功德。
有上功德上上功德。名上上起也。詳曰。理有多途。非
無此旨。若依論勢。可從本疏。

言由上句故下句等者。第一申上句故。下句得起。由
如得真自在。問因何得得真自在。答由諸漏巳盡現
行無。無復煩惱種子滅。由煩惱種子現行。所以成就
得。得真自在一句。此則諸漏巳盡。無復煩惱為上句。
得真自在為下句。下句不自起。要假他上句。方能起
得下句。此乃上句為能起。下句為所起。上字屬上句。
起字屬下句所起。所起是他上之字起。故名上。此類
非一。名上上起。問下句早是所起。又是下句。何不名
下起。答是下句。故不合名上起。是他上句起得此下
句。下句就上句。故名上起。問何不言下下起。答從勝
而說。不可為難。又今此歎德。事須舉勝。若言下下起。
何成歎。故言上也。

言或由下句上句方起者。即是下句起上句也。如論

言。諸漏巳盡故名阿羅漢。問因何成就得阿羅漢。答
由諸漏巳盡。故得阿羅漢果也。此即阿羅漢。是上句。
是所起。諸漏巳盡。是下句。是能起。上字屬他上句。將
起字屬下句。起之上句。故名上起。問下句起上句。何
不名下下起。答由下句起得上句。故名上起。此類非
一。名上上起(上解門名了)。

言論以第二句等者。以第二句諸漏巳盡。故釋菩薩
一句中阿羅漢。此巳下句起上。隣次單起也。問事須
煩惱總盡。方名阿羅漢。何不雙將下第二句諸漏巳
盡第三句無復煩惱。起初句阿羅漢耶。答有三解。一
云。以諸漏巳盡。是現行無。無復煩惱。是種子滅。以彼
羅漢不受後有。良由煩惱現行。不由種子。所以唯將
第二諸漏巳盡句。解初句阿羅漢。二云。羅漢之名通
三乘。有順同大乘八地菩薩。得名羅漢。三乘無學不
退菩薩。就不退菩薩中。一師取初地巳去。一師取八
地巳去。路云。八地頓悟菩薩。亦名羅漢。若要種總盡
方得名羅漢。即八地菩薩不名羅漢也。為成立彼義
故。八地菩薩得名羅漢。此前二解雖有理亦未是。疏
中本意。疏主意第三解。准他瑜伽論唯識二論。三義
解羅漢。應巳永害煩惱賊。得名羅漢。煩惱賊者。唯現
行。不說種子。現行既得名賊。所以引來解此間經中
羅漢也。

言即是論言應巳等者。有中有略。唯識略。此論廣。婆
沙中有六義。一煞怨。為能永斷一切煩惱。二破輪。為

永斷十二有支生死之輪。三不生。為不受後有。四不
生上。為不上生生死輪迴六道。五應供。為堪受人天
龍神等妙供。六應教化一切眾生。准此即巳三中。害
煩惱賊。六中煞怨。以解羅漢。

言諸論皆云等者。釋漏總名也。且疏外解者。問何名
為漏。答疏云。小乘漏有四種。一懃而不利。二利而不
懃。三亦懃亦利。四不勤不利。此取初句及第三句。此
句是煩惱障名因。引來解漏。非善也。薩婆多宗解。漏
者住義。令諸眾生住於生死。又論中有七住漏。一漏
自性根。隨煩惱體。是漏法漏性合故。名為有漏。二漏
相應。同時心王心所遍行別境等。由與漏相應。亦成
漏也。三漏所緣。所緣境本來不是漏。被漏心緣。著善
無記境。從能緣心。亦名為漏。四漏間雜。前識起善心
時。被不善心等漏法。間雜而生。五漏俱。謂第七識一
切時常執我。故合第六識。識行施戒。不能忘相。亦成
漏法也。六漏所引。今生身是前生有漏心熏生。故成
有漏。來生身又是今生身煩惱漏心中重得。令當來
苦相續。名為漏引。七漏隨逐。身在欲界。上二界漏亦
隨欲界身。一約界。上生非想處。皆被漏隨逐。二約位。
直至金剛心巳來。皆被隨逐也(上解七漏了)。更有三漏。上
漏。傍漏。下漏。如形。心王如船。煩惱如水。船由水入故
泡。心王被煩惱勝故。泡淪生死也。上漏如舍。善心所
如舍。煩惱如天雨。舍不修故。令天雨從外入來。損漏
財帛。由心王被煩惱所損。兼污佛性不現。三漏如器。

由心心王向六根門中取境。隨境起煩惱。如身器漏。
器若漏時。無所堪用。身器若漏。闕修善因。闕修善因
無所堪用(疏外解了)。論皆云。良是唯識對法顯揚雜集名
諸論。煩惱現行令心連注。此二句。是上漏也。流散不
絕。名之為漏。此二句。名傍漏也。如漏器漏舍巳下。都
結上二漏也。煩惱現行簡種子。令心連注。心心所本
來不是漏。由與煩惱現行同生同滅。不相捨離。名之
為漏也。令心連注者。不斷絕義。由彼煩惱染彼心王。
念念生滅。皆成不善性有覆性不斷絕。如舍雨水連
注不斷也。故如舍。流散不絕四个字。即是傍漏也。由
煩惱引彼心心所法。馳流六境。招過不息。名流散不
絕也。

言如漏器等者。如漏器結傍漏。漏舍結上漏也。亦是
結前漏義。亦是毀責也。

言損壞處廣等者。解漏義。兼菩提涅槃。亦被迷二覆。
名損壞處廣也。

言毀責過失等者。如貪嗔癡。亦名三毒。損慧命故。亦
名三惟一。然燒人功德。亦名三株杭。亦為名三火。亦
名漏。亦名六賊。

言此唯現行等者。配經句即是諸漏巳盡現行無。無
復煩惱種子滅也。

言據實通等者。據實。諸漏通種子現行。且就此經說。
唯現行。若是盡理而論。遍通種子。不爾。經兩句何別。
煩惱即諸漏無別故。


言二列名漏有等者。一欲漏約境立名。二有漏約果
立名。三無明漏約體立名。問曰。有何所以。唯立三漏。
答由外門流注。立欲漏。由緣五生外境界故。而起此
漏。名外門也。上二界中。唯緣內身而起此漏。故名內
門。立一有漏。與內外漏為依上故。立無明漏。此言內
外門轉。約多分言也。

言欲漏者。欲謂貪欲。瑜伽論云。有五行相。一能生欲
界諸煩惱故。二能發惡業煞盜婬等。三能違善品功
德。不令生起。四能著五欲外境轉故。五能生苦苦及
境苦。俱舍云。世間妙境非真欲。真欲謂人分別貪故。
喚貪作欲。欲即是貪。由於六境上起貪。名欲也。然此
欲漏有其三義。一飲食欲。二睡眠欲。三婬欲欲。雖具
諸惑。以欲勝故。獨立欲名。二有漏者。問何故名有漏。
答從彼業煩惱有。故名有漏。上二界中。多緣內身。起
此有漏。立有漏名。雜集論云。有六因名有漏。一漏自
性。謂諸煩惱展轉相望。互為所緣。互為相應。更相隨
順。故言漏自性也。二漏相屬。謂有身見等名漏。以此
相應心心所與漏相應。名為漏相屬。名為有漏。是隣
近釋。眼等六根漏所依故。與漏所依。以能生漏。有彼
漏故。名為有漏。故名漏相屬。有財釋。三漏所縛。謂一
切有漏所有善法。方便生得。由漏所發及漏所潤。招
後有故。名漏所縛。令招生死。是所縛義。決擇分善法。
不能正感後有異熟。而有能助感。亦名漏所縛。四漏
所隨。下地法為上地漏法所隨。或上地法為下地漏

所隨。五漏隨順。謂即決擇分善。助感後有。名漏隨順。
謂雖是善。而第七識有漏俱起。名漏隨順。六漏種煩
惱。謂阿羅漢有漏諸薀。雖無煩惱。而由前生煩惱所
潤。從漏所生。名為有漏。

言三無明漏者。古解無他明故。故名無明。此解不正。
應合言所無即明。故名無明。無明不以餘法為緣。彰
自行相。且明是慧。若有慧即能決擇因果道理。無此
明故。與癡暗相應。便有異熟果。異真實義愚故。名無
明漏。

言三出體欲界見等者。初小乘後大乘。煩惱雖多。不
過見道修道所斷煩惱。且小乘一百八煩惱為體。欲
界苦下具一切。苦諦下有十煩惱也。集滅離三見。離
身見邊見戒取。有七个煩惱。道除於二見。除身見
邊見有八。四諦下計三十二。帖修道煩惱貪嗔慢無
明四。計三十六。五部下除五个無明。計三十一。上二
界見修合說。各三十六。二界合說計七十二。於中上
二界五部下各除五嗔。二界計除十嗔。又上二界五
部下除却十个無明。自為無明漏。七十二个煩惱中
除二十。只有五十二。帖欲三十一。計八十三。又加十
種。計九十三。又三界計有十五个無明。都計一百八
煩惱為漏體。於中十五个無明漏也。餘欲界者。自為
欲漏。在上二界者。為有漏也(上小乘出體)。次大乘出體者。
見道之中。四諦下各有十煩惱。苦集是彼因依處所
故。滅道是彼怖畏處故。此約總行相說。四諦下皆具

十煩惱。若約別行相。親疎迷諦。即不具也。且苦諦下
十煩惱。若一貪二嗔三癡四慢五疑六身見七邊見
八邪見九見取十戒取。餘集滅道三諦皆爾。四諦下
計四十。并修道六。貪嗔癡慢身見邊見。修合說根本
煩惱。有四十六。并隨煩惱二十。計六十六。却除五个
無明。為無明漏。只有六十一煩惱。為欲漏體也。

言色無色界等者。上二界煩惱。合說名有漏。且色界
見修合說。有四十六。無色界有四十六。計九十二。於
中上界不行恚也。上二界五部下。共除却十个嗔人。
上二界共除十个無明。九十二中。除却二十。只有七
十二根本煩惱也。其隨煩惱中。上二界中各有八大
隨。計十六也。并色界諂誑。及二界憍。四合成二十也。
將二十个隨煩惱。帖前七十二。成九十二法。作有漏
體也。

言三界合有等者。三界五部下。共有十五个無明。為
無明漏體也。問大乘四諦下。何故總具十煩惱。小乘
闕具不同耶。答大乘將為總迷。若小乘離三見等。將
為不迷。緣小乘觀行麤故。離三見者。謂身邊二見及
戒禁取。失戒禁取者。執為勝為因。此是集諦故。無色
凡起我執。果法上起。即是身見。集諦既是其因。何得
有我。故無身見。離邊見。夫言邊者。執我斷常。方名為
邊。如執神我等。集諦既無我。邊見亦言。皮既不毛之
安寄。離戒禁者。此不合在集諦安。外道執為道諦。所
以合在道諦下安也。緣外道執為能得即是道。執為

清淨。即是滅諦。滅諦無三者。此即常樂我淨。不可滅
諦之下。而有身見等也。道除二見者。謂身見邊見必
無執道為斷為常及我等。問大乘既四諦下皆具十
煩惱。迷諦親疎總別如何。答論云。然迷諦相有總有
別。總者。謂十種皆四諦相起。苦集是彼因依處故。滅
道是彼怖畏處故。對法七云。苦集二諦皆是煩惱十
種因緣。又為依處怖畏者。論云。由煩惱力。樂著生死。
於清淨法。起懸崖想。及起迷撥猶預等事。次別迷四
諦相者。二唯迷苦諦。八通迷四諦。身邊二見唯果處
起。別空非我。屬苦諦故。謂疑三見親迷苦理。二取執
彼三見。戒及所依薀。為勝為因。能得清淨。於自他見
及彼眷屬。如次隨應起貪恚慢。相應無知。與九同迷。
不共無明。親迷苦理。此上迷苦。若迷集等及邪見親
迷。二取貪等疎迷。若滅道二諦嗔亦迷由怖畏。故生
憎嫉。

言四離合癈立者。三界煩惱總是有漏。漏於三有名
漏。一種是漏法。欲界煩惱。別立欲漏名。離上二界煩
惱。合名有漏。名合。簡要云。有說欲漏有漏。約界分二
名。離三界無明。總合一處說。名無明漏。名合也。安國
云。四瀑流中。立見流名。立三漏之中。不立見漏名癡。
路府云。十煩惱中。無明別立漏名。立餘貪等九。不別
立漏名癡也。

言欲唯散地等者。問欲界何離。上二界何合。答疏言
欲唯散地唯有漏地等。且立欲界煩惱。為欲漏者。疏

中有五義。一欲唯散地唯有漏地。此界唯是有漏也。
唯不善也。煩惱通不善性有覆性。所以觸立欲漏。

言上界俱定等者。問上二界何故合為一有漏耶。答
疏云。上二界俱定等。此中翻前五義。亦有五義俱定
者。上二界皆定。故通無漏地者。如四禪等名禪那。此
近分中間根本等。通漏無漏。空處識處等。但只名定。
唯是無漏。四禪通漏無漏者。亦有禪定。亦有滅定。如
有頂文中微微心入滅定。入定即無漏。出定即有漏。
名通漏無漏。小乘俱舍云。滅定唯是有漏。彼宗計空
識等處。通前無漏。非非想唯是有漏。無漏大王不居
邊表故。大乘即言通漏無漏。一趣者天趣。一生者化
生。一性者煩惱。唯有覆性。又若說有漏者。三界煩惱
總合名有漏。漏於三有。有之漏故。於中隨勝別。將欲
界煩惱。立欲漏名也。問言無明共立無明漏耶。答疏
云。無明力增等。論云。相應無知。與九同迷。與餘九根
本煩惱同時者。名相應。二者不共。不共有二。一恒行
不共。簡要云。在第七識。獨行不共。在第六識。獨行有
二。一者。是主獨行。二者。非主獨行。無明若與八大隨
相應起者。無明力增。名是主獨行。若無明忿等小隨
相應起者。忿等相增無明名非王。問第七識中。無明
若獨起。可立不共。既識中與四惑俱。如何名不共。答
亦名不共。一恒行故不共。二不與餘識煩惱俱。故亦
名不共。

言為前二所依等者。即是與欲漏有漏。為所依也。是

無明漏家所依也。

言十一殊勝者。一所緣勝。此舉境明心。謂此無明遍染
淨一切法故。二者行相勝。隱真義智。顯其忘故。真如
佛性。無始時來。皆被隱覆故。三因緣勝。與惑業為生
死本故。能與惑業苦為增上緣。四者等起勝。謂此無
明等皆能發起。能引所引能生所生。緣起法故。故無
明行為能引。識等五支為所引。愛取為能生。生老死
為所生。十二支流轉不絕。皆從無明來也。五者轉異
勝。能轉異名。如無明種子在藏識中。若起現行。即緣
境轉種成現行。名為轉異。六者邪行勝。於四諦理。執
言有增益謗。執言無損減謗。於三性上。遍計是空。執
有即增益。依圓是有。撥無即損減。七有相狀勝。微細
自相。遍愛非愛。共相應故。貪起來即與貪和。嗔起來
即與嗔相和合。八者作業勝。由此能作流轉所依事
及能作障礙事故。九者障礙勝。能障勝法及廣法故。
涅槃名勝法。菩提名廣。或可信五根名勝。聞等三慧
名廣法故。十者隨轉勝。近論即從欲界。及至有頂。常
隨轉故。遠即直至金剛心巳來。隨逐轉者。流轉即同
涅槃。猶如家犬也。十一對治勝。二種妙智所對治故。
二空無漏智方能斷得也。餘加行有漏心。皆斷不得
也。若諸煩惱。羅漢斷得。若無明住地煩惱。羅漢亦不
能斷之。潛在第六識中。四住地煩惱。二乘斷得。

言五得名所從者。問云何名為漏。答疏云。雖知三界
等。疏主出所以。雖知三界煩惱。總名為有。有是三界

苦果。因他惑業有故。有是總聚。三界自體漏。即根隨
二類煩惱。煩惱有力漏於有。有之漏故。名為有漏也。

言下界煩惱多等者。問有果既有三種。漏既是因。亦
有三種。三種總與有果為因。即合總名有漏。何故更
分三種。名字不同。答疏云。下界煩惱等。欲者貪欲。著
於欲境。而生貪欲也。欲即是貪。喚作欲也。

言從勝為名者。下界有三欲。謂睡眠等一切煩惱。因
此三欲而生。如飲食及湯藥等。雖遍諸味。獨得一名。
故云從勝為名。名欲漏也。

言上界諸惑等者。色無色二界煩惱。既無別相。只是
為因。能感有果。故名有漏也。

言無明不以餘法等者。欲漏從境為。名上二界漏從
果為名。唯此無明彰自行相。迷暗為性。既無別行相。
所無即明。故名無明。

言此漏非一者。疏主解經中諸字也。

言以第四句釋第二句者。配句也。

言得真自在等者。引經也。此乃以下起上。隔越而單
起也。將得真自在句。釋諸漏巳盡。問因何故名諸漏
巳盡。答由得真自在故。所以諸漏巳盡。第三果人未
得諸漏盡。只緣未得。得真自在也。

言由證真得無為等者。疏主解也。真自在之言。唯約
滅理說。不約心也。真無為簡假無為。外道凡夫六行
伏惑。得擇滅。此是假無為。假自在。只如鬱子坐。得非
想定。得世五通。遊入王宮。生貪欲心。却失神通。後著

門出。失假無為。即退也。羅漢無漏智斷煩惱。得名真
自在。不巳也。問初二果人。見道修道。亦證無為理。何
不名真自在。答初二果人未離欲界生故。非真自在。
問第三果人巳離欲界。何不名真自在。答第三果人
煩惱未盡。未得涅槃。非真自在。羅漢得者。以真對假
論。獨得稱自在。問小乘無間道斷惑。解脫道證理。斷
惑於先。證理在後。即合將第二句釋第四句。何故却
將第四句釋第二句。答明暗兩法若別時。先將第二
釋第四。明暗兩法既同時。何妨第四釋第二。證理斷
惑若先後。將第二釋第四。證理斷惑既同時。何妨第
四釋第二。

言以第二第三句釋第四句者。以第二第三句諸漏
巳盡無復煩惱。釋第四句得真自在。以上起下。隣近
釋也。問前來將得真自在句。解諸漏巳盡。是現行無。
何不此間將得真自在解無復煩惱種子滅。答則不
決定有。是煩惱種子滅。則不因得真自在。如初果自
在。如初果聖人入見道斷分別煩惱。種子現皆盡。不
得他真自在。所以雙將第二句諸漏巳盡第三句無
復煩惱。解第四句得真自在。

言盡諸漏盡等者。當曰疏主造疏時。論本上有盡字。
與無復煩惱一處說。所以疏主自解云。盡者是諸漏
巳盡也。無煩惱者。無復煩惱。疏主所以將第二第三
句釋第四句。問因何得真自在。答由煩惱種子現行
總盡故。得真自在也。


言亦有本云等者。有論本云。以無復煩惱故。無盡字。
若無盡字。空將第三句。釋第四句得真自在也。

言又以第五第六等者。以第五句善得心解脫第六
句善得慧解脫故。得真自在。此以下起上。隣次復起。

言定障等者。問何名定障。答據實。諸染行心心所法
能障定者。皆名定障。領下劣境。生貪愛味故。更不進
修。正是定障。問定障一種。障中何障所收。答所知障
也。問二乘又生空理觀不斷。所知如何言離定障。答
生空理觀斷。即不得生空事觀。許伏下所知。安國云。
伏定障。得非擇滅也。凡夫不斷煩惱。凡夫伏煩惱。二
乘不斷所知。許二乘人伏一分所知。問既離定障。合
是定解脫。何名心解脫。答三解。一定是心所。定得解
脫。以所從王。名心解脫。二定能合心。專注一境。定得
心名。三者。三學之中。定學名心學也。

言離性障等者。攝云。煩惱障煩惱體性。能障善法性。
即是障名性障(持業)。路云。性是真如理名性。煩惱是性
之障(依主)。

言又離無明等者。二解。一由前解中。伏所知障。不得
真自在。緣事觀中伏。二由有此病。所以作後解。依煩
惱障解也。且如無明貪嗔煩惱。有二个功能。一能障
慧。二能縛心王。由慧起來。斷却煩惱體性慧。得解脫
之名。

言彼相應心等者。相應有二義。一與煩惱相應心。二
與慧相應心。二解中取與慧相應心為正。即是同時

慧上得解脫。與相應之心。亦解脫也。此二解離煩惱
障也。

言由離此二證等者。結歸經文。問由離此意。為復是
定障性障耶。為復是後解中心解脫。慧解脫指何法。
答且作初段定障性障結也。若爾則與下結文相違
也。結文云。由離此二證。獲無為。得真自在者。若爾伏
定障。如何得真自在。真自在即無為也。答緣有此妨。
所以作第二解。第二解此為正。離煩惱障。得心解脫
慧解脫故。

言以第二句釋第三句者。以第二諸漏巳盡句。起第
三無復煩惱。此以上起下。問何將第二句。起第三句。
答由先諸漏巳盡。現行無始有。無復煩惱種子滅。所
以將第二句起第三句。問因何得無復煩惱無耶。答
得諸漏巳盡故。即得無復煩惱也。現行無故種子無。
能熏斷故。所熏亦滅也。以彼前來煩惱現行。名諸漏
巳盡也。

言以遠離能見等者。此門之中。故煩惱現行。名能見。
只此能見所見。亦是煩惱。煩惱現行。現行無時。便是
諸漏巳巳盡也。能見所見諸漏現行既無。便是無復
煩惱種子滅故。將第二句釋第三句也。今此間解能
見所見。與諸處別。此能見所見。俱是煩惱。問何名能
見。答心王與彼貪嗔癡等煩惱相應。緣於前境。故名
能見。問何名相應縛。答由貪嗔癡等煩惱與心王相
應。心王不得自在。故名能見者相應縛。問何名所見。

答中間相分名所見。境強心劣。令能緣心不得解脫。
相分縛見分。所緣縛能緣。故云。所見者所緣縛。將二
縛為現行。由現行無故。種子亦滅。能熏現行。既無所
熏。種子不有。如焰燒炷。焰若滅。炷亦無。

言以離現行諸等者。結歸經句現行煩惱。若無種子
自然不生。名無復煩惱也。

言或復單釋等者。唯將無復煩惱一句獨單釋。以前
來喚煩惱種子。作煩惱者。但是約別行相說。據其通
相種子現行。皆名煩惱也。能見者執我心。此是我見
現行。是有體法。又云。能見者。執我心能緣見分也。所
見者。即是中間相分。即是所見所執我相。是無體法
也。上標釋。是單釋無復煩惱一句。作現行解。能見所
見盡是無復煩惱現行也。

言前諸漏是等者。問前來云諸漏巳盡。是煩惱現行。
今單釋無復煩惱。又是現行。二種何別。答疏云。前諸
漏巳盡等。前解諸漏巳盡。是一百二十八煩惱總現
行。此間單釋是一百二十八煩惱中。別現行。現行即
是能見所見也。又前諸漏巳盡。是十煩惱總現行。此
間單釋是十煩惱中別無我見現行。我見無故。餘九
種子亦無。便是現行無故。種子無。當句中道理恰足。
故不將第二句釋第三句也。言別無我現行即是能
見所見。問何故空將我見現行。解無復煩惱。答疏言
我見為本。諸漏生故。我見若滅。諸惑不生也。故論云。
由我法執。二障具生也。前義中種子能生現行。現行

無故。種子無。此間單釋中。我見現行為本。能生一切
煩惱。亦是我見無故。諸惑無。故有此相似功能。前喚
我現行作無復煩惱。故單釋也。

言以第五第六句釋第七句者。此以上起下。隣次復
起。第五句善得四解脫。第六句善得慧解脫。釋第七
句經。經云如調慧馬。論云心善調伏。疏主解故如良
馬其性調順。

言以善得心慧解脫等者。論解心慧兩法。兩法總解
脫。合心慧也。心解脫離定障。慧解脫離性障。問何不
云定解脫。云心解脫耶。答有二義。一心是心王。定是
心所。將劣就勝。從心立名。二離障得定。定能令心專
注一境。定得心名也。

言慧解脫者。問若論慧解脫無為。向上離煩惱。名解
脫。如何說慧。答由煩惱覆真如故。慧求證不得。先由
慧斷却煩惱。證彼真如。慧亦得解脫也。

言故如良馬等者。即取所調伏之馬。即馬比之君子。
上善若水。逐器方圓。權之則止。決之則流。此之良馬
可左可右。善隨人心。羅漢煩惱既盡。其心調順。早是
良馬。況更經調來。

言以第九十兩句等者。第九句巳作所作。第十句巳
辦所辦。起第八句。經云亦如大龍。此以下起上也。

言亦如大龍者標所起句也。

言行諸惡道如平坦等者。論標三句。歎龍德。龍則行
於險惡道中。如平坦路。履險若夷。羅漢具此滅道智

圓。苦集二諦生死因果皆巳盡故。三途險道。三界生
死因果。拘礙不得。如龍行於惡道。無所拘礙也。

言應行者。巳行即是論解。能起經句也。

言故新經云者。巳作所作。即是道諦智也。巳辦所辦。
滅諦智也。

言故如大龍者。結上論文也。

言由巳作道諦等者。疏主解也。即經云。巳作所作巳
辦所辦也。

言如龍威德雖行等者。疏主解論。歎龍德也。雖行生
死等者。苦諦也。如怛路等者。集諦也。上四句解前論
中行諸惡三句。標文也。

言不為生死而作留難等者。解前論中應行者巳行
下二句。釋名也。不為生死作留難者。不同凡夫渺渺。
三途水悠悠。五道開雲飛。由不過凡眾。若為還三果
四向。尚不免人天受生何呪凡夫無學人絕斯過也。

言滅道滿故者。都結也。

言論單釋第九等者。問前來第八句。經云亦如大龍。
此間第九句中。言人中大龍。即是第八句釋第九句。
何成單釋。答前句之中。直從阿羅漢人身上功德。名
為大龍。所以論主嘆龍德。此間單釋。第九句但是舉
喻。將龍喻羅漢身上功德。不是將第八句釋第九句。
問前來第九第十句釋第八句時。第九中經文。只言
所作巳作。更無人中大龍。如今單釋。何故則有。答經
家本句即無。論家即有。但是功德不思議。引喻也。問

何名煩惱怨敵。答煩惱能却無生慧命。如怨也。

言單釋第十句者。經云所作巳辦者。巳作所辦之事
也。

言更不復生如相應等者。論主解也。生死永斷。故名
不復生。如相應者。安國云。如謂真如。相應謂正智與
真如相應之智。巳成辦故。攝有二解。一云。如者指斥
之詞。能證滅諦諸心心所。名曰相應之事巳成辦得
故。二者舉喻。如者稱順之詞。真如妙理。前三果人。名
未稱順。從三生六十劫來。未曾得。今日始得。更不復
生。斷苦諦苦。所作巳辦。斷集諦。如世間相應事。以成
辦故。

言以第九第十句釋第十一句等者。以第九以作所
作。第十以辦所辦二句。釋第十一句。棄諸重擔。此以
上起下也。

言後生重擔者。論重解。由滅道諦滿等者。疏主解也。
即是經云。巳作所作道諦智。巳辦所辦滅諦智滿。便
捨後身生死諸法。名棄諸重擔。擔者押溺有情。即生
死因果。問早晚得離。答初果之人。更有七生身。直至
無學。方不受後有。名棄重擔。通取五薀。為重擔體也。

言以十一句釋第十二句者。以第十一句棄諸重擔。
起十二句逮得巳利。

言即以涅槃為巳利者。疏主解也。巳者身也。利者涅
槃。為巳身之利。無為法性。體通恒沙。利周一切人皆
可證。今羅漢一分。故言巳利也。問與前所作巳辦俱

是涅槃。二句何別。答雖俱涅槃。義有別。逮得巳利。約
能離重擔邊說。所作巳辦。約所證滅處說也。

言以第十二句釋十三句者。以第十二句逮得巳利。
釋第十三句盡諸有結也。

言盡諸有結等者。論主解也。有者。三者之身。是果。即
是苦諦。結者因義。即集諦。能和合。於苦名結。亦是縛
義。結縛眾生。故名為結。問結縛眾生。皆是先業。何不
說業。說煩惱名結耶。答苦果本非是苦。為從善惡業
所生。即合喚業為苦緣。業力無不能自生。由彼煩惱。
與業為緣。故偏說煩惱名結也。

言能和合苦者。無明貪等。與業和合。能招當苦三有
之果。

言謂愛結等者。一者愛結。三界苦果。不過貪愛。故名
愛結。欲界四諦修道五部下各一。計五个。色無色界
各五。成十五个愛結。二者恚結。非愛有情及非情數。
一切境界嗔恚纏事。欲界四及修道有五。三者慢結。
謂即七慢。由此慢結。繫縛有情。廣行不善。通五部下
三界。合有十五个。四者無明結。謂三界無明。於苦集
法。不能了廣行善所繫縛故。五部下三界合有十五
个。五者疑結。謂於諦理妄生疑惑。不修五行。五部之
中。疑唯見斷。三界四諦下三四成十二个。六者見結。
即身邊見邪見。見結所繫。故不能出離。妄執推求。謗
佛法僧。無有解脫。身邊二見。唯苦諦。三界苦諦合成
有六也。邪見通四諦。三界合成十二。帖前三界身邊

二見有六。計成十八也。七者取結。謂戒取見取也。虗
妄執不修正行。與共相應戒取。唯在苦諦道諦也。每
諦各一。三界成六个見取。又四諦各一。三界四諦成
十二。又帖戒取六个。成十八也。八嫉結九慳結二種。
問何獨此二別分為二結。答一者慳結。能令在家之
人。慳惜自財。為貪因。嫉結能令出家之人。嫉他名譽。
為賤因。故偏立為結也。

言由九種者。結也。

言第八二句釋第十四句者。以第二句諸漏巳盡。釋
第十四句正智解脫也。

言以諸漏盡正智解脫者。問因何得正智解脫。答由
諸漏巳盡。所以正智解脫。正智是能證智。解脫是所
證真理。離障義邊。名為解脫。此二有為無為別也。

言單釋第十五句云等者。問因何得至心自在智。答
過見修道智故。所以得心自在智。此智出於初果見
道智。出於二三果修道智。名出過見修道等。

言住見修道等者。疏主解也。初果住見道。有三界九
品修惑。二果位修道。有欲界三品修惑。三果住修道。
有上界修惑。上惑斷之未盡。不名自在。今此羅漢斷
三界惑盡。至此見修盡故。名自在也。問第十五句至
心自在。與得真自在何別。答有為無為別。得真自在。
唯約所證真無為說。若至心自在。唯是能證正智也。
前依所證理。此就所得之果。

言由成上諸句至等者。疏主添也。諸句者。前十四句

也。問由成上諸句。還是將前十四句。釋第十五句。何
成當句自釋耶。答不是將十四句釋十五句一句。但
是說第十五句殊勝也。先由成却前十四句功德。方
得第十五句。若不具前十四句。第十五句亦不成也。

言以第十四句釋第十六句者。將第十四句善得正
智心解脫句。釋第十六句第一究竟也。

言第一究竟等者。究竟者。對未究竟。問何名第一究
竟。答第一者。對前見道修道。名為第一。前來十四句。
本經句中。只言正智解脫。本論中加心字。即言正智
心解脫。疏中便兩度解脫別。前將第二句釋第十四。
第十四本經中。只言正智解脫。正智是能證智。解脫
是所證真如理。真理離障。名解脫。此間將第十四釋
第十六。第十四句中。心字亦別。義亦別也。心即是定。
定亦得解。即是俱解脫羅漢也。此有四句料簡。一果
滿定未滿。慧解脫羅漢。二定滿果不滿。第三果人得
滅盡定。不妨四禪八定總名定滿。未成無學。名果則
不滿。三者定慧俱滿。是俱解脫阿羅漢。四定慧俱不
滿(易解)。此定慧兩法俱滿。便顯第十六句功德。是俱解
脫。廣慧聲聞德也。便顯是離定障。起得神通。及無諍
三昧諸功德。亦顯是至第一究竟處。前五位羅漢却
退。未是究竟到也。阿羅漢人教理行果。是到彼岸。前
三果未得也。問何名無諍三昧。答諍有三種。一煩惱
諍。九十八使。并十纏。二蘊諍。所謂生死也。三鬪諍。謂
諸眾生互相凌辱。言諸相違。無前三諍。名無諍也。阿

羅漢人依第四禪定。觀一切眾生諍從嗔生。所以先
作里巷觀。直見何身起。觀歡喜心。則現歡喜之身。方
便令眾生不起煩惱。名無諍三昧。諸功德。即五根五
力等也。

言成到彼岸等者。經云。第一究竟。論家云到岸也。

言唯上論文唯有三等者。將論料簡第一位也。謂以
第二句諸漏巳盡。釋初句皆是阿羅漢。以第四得真
自在。釋第二諸漏巳盡。以第九第十句巳作所作巳
辦所辦。釋第八句亦如大龍。此中約所起有三句。若
約能起句。有四句也。且以上句為所起。下句為能起。
問所起目何名起。答是所起故名起。當體是上。上即
是起。名上起。持業釋。此類非一。名上上起。若能起名
起。四句是能起。下句為能起。問下句因何名起。答能
故起名起。問何名上。答上字屬他上句。下句但名起。
不名上。是他上家之起。故名上起。或能起上。故名上
起。或起之上。故名上起。此類非一。名上上起。依主釋
也。

言准論有七句以上等者。此以上起下。第二位也。謂
第二諸漏巳盡。解第三無復煩惱。以第五句心善解
脫第六句慧善解脫。起第七句如調慧馬。以第九句
巳作所作。第十句巳辦所辦。起第十一句棄諸重擔。
以第十一句棄諸重擔。起第十二句逮得巳利。以第
十二句逮得巳利。起得第十三句盡諸有結。以第二
句諸漏盡。起第十四句正智解脫。以第十四句正智

解脫。起第十六句第一究竟。

言此以能起名起等者。上為能起。此以上起下。能起
故名起。當體又是上句。上即是起。名上起。持業釋。若
下句名起。是所起故。名起。問何故名上。答上字屬他
句。他句又是能起。下句但名起。不名上。是他上之起。
故名上起。依主釋。或起之上。故名上起。

言此類非一等者。即指前來上下有七句名。此類非
一。約所起句有七。若約能起句。即有九句也。

言准論唯有三等者。第三位也。謂第九句應作者作。
第十句巳辦所辦。第十五句至心自在。此之三句。唯
是單釋。

言或第三句亦是等者。第三句無復煩惱。能見執我
心。所見者。所執我相。故亦是單釋。

言有二句不釋等者。第四位也。即是第五句心善解
脫。第六句慧善解脫。此二句論家不將諸句來解。名
二不釋。

言有一句上釋下等者。第五位也。即是第四句得真
自在。即是向上第三句來釋。亦曾將向下第五六句
來釋(五位訖)。

言總說頌曰者。牟意。說有三有七者。並約所釋之句。
不約能釋之句也。若兼釋義。即雜亂也。

言上釋下有七者。亦是取所釋句。

言二不釋者。即第五第六句也。

言一通於上下者。通被四句釋。通被下句釋。謂第四

得真自在句也。問三句七句通上可得。名上上起。三
單二不釋。應非上上起。答從多分說。二云。曾將此單
句。釋他餘句若釋著上句。上即起名上起。若釋著下
句。上之起故。名上起也。又第十五句亦是單釋。以少
多名上起。若疏主解云。由成上諸句。至無學道。即似
將巳上諸句來釋。若依此道理。上之故名上起也。

言今依此經文等者。略相配屬也。天親造論。解西方
梵本經。經中總有十六句。就十六句中。秦經只有六
句。當第一第二第三第十二第十三第十五巳上六
句。秦經也。第六句心得自在。便是第十五句至心自
在也。或可秦本經心得自在。是梵本經中第四句得
真自在。由證真無為。名漏盡自在故。

言以下釋等者。下釋上有一句。上釋下有二句。如疏
易知也。

言自餘闕故等者。初二句闕。他句來釋。後一句心得
自在。若是第十五句。即是單釋句。此上三句盡是闕
他來釋。皆依自作行相解也。

言漏如前釋唯取現行等者。問事須種現總盡。方名
阿羅漢。何故空就現行說耶。

言此諸漏巳盡者。疏第一答。以彼羅漢不受後有。至
由煩惱現行。不說種子。故名此諸漏巳盡。名阿羅漢
者也。

言即是應巳永害等者。疏第二答。以彼唯識論中三
義解。羅漢中永害煩惱賊。是現行不說種子也。


言故入十地等者。疏第三答。順彼八地巳去菩薩。得
名羅漢。三乘無學不退菩薩。總名羅漢。就不退菩薩
中有三。一云。二乘無學漸悟菩薩。更不退起煩惱。迴
心向大。得名不退菩薩。二云。八地巳上菩薩。俱生煩
惱現行。永不起故。名不退菩薩。得名羅漢。三云。頓悟
菩薩入初地時。分別惑業盡。雖有俱生。不為過失。亦
得名為不退菩薩。永害煩惱賊故。名為羅漢。此證現
行漏盡得羅漢名。唯識三解。初能變伏斷位。次門中
阿羅漢者。攝三乘無學果位。引決擇分。云諸阿羅漢。
獨覺如來。不成就阿賴耶名故。後以四句分別。一有
成就轉識。非阿賴耶。三乘無學不退菩薩。不入無心
位。二有成就賴耶非轉。七地巳前二乘有學一切異
生入無心位。三有俱成就。第二句不入無心位。四俱
不成就。即第二句入無心位。意取初句。然此三師皆
言阿羅漢中。論取第二師。今取第一者。顯是直往法
華會中。若是漸悟。多是受變易。厭或心多故。三乘羅
漢並捨賴耶。得異熟名。故論云。恒轉如瀑流。阿羅漢
位。於種現俱盡。得阿羅漢名。佛是大羅漢。捨異熟。受
無垢淨識名。捨賴耶。受異熟名。二乘亦乘受異熟一。
問今阿羅漢種現俱盡。可名羅漢。八地菩薩留或。至
或盡。證佛一切智。既餘種在。何得亦名羅漢。答雖種
未亡。現行盡處邊。亦得名為羅漢。上來以下句起上
句。諸漏巳盡。起阿羅漢。

言無復煩惱者。以上釋下。諸漏巳盡。起無復煩惱者。

釋也。

言煩惱種子得煩惱名者。疏主初解。唯約種子解煩
惱。収義不盡也。

言此可由彼雙離等者。緣前初解収義未盡。所以第
二解唯依煩惱現行。解無復煩惱。所緣者。即是相分
也。相應者。相應縛。能緣見分與煩惱相應。名相應縛。
此之二縛。俱是煩惱現行。煩惱現行無故。種子無。故
名無復煩惱。問既第二解無復煩惱。總作現行解。與
前諸漏巳盡現行何別。答疏主第二解。同前句數中。
將無復煩惱一句。作單解。前諸漏巳盡。是一百二十
八煩惱。總是現行。今此單釋無復煩惱。是十煩惱中
我見現行。總漏既盡。別執亦巳。我見現行若在。餘九
惑種子。依我見生。我見若無。餘九惑種隨斷也。故名
無復煩惱。無復重生。重生有二。一不復重生現行。現
行是能熏。二不復重生種子。種子是所熏。種子剎那
自生滅。故六義說種子。一剎那滅。二果俱有。三常隨
轉。四性決定。五待眾緣。六引自果。意言偏言種子斷
者。種能生現熏種成。但有法爾種子也。無法爾現行。
故偏言種子也。即種子是能生。現行為所生。問既此
問是單釋引惑總漏盡。是何意。答意將總煩惱現行。
顯別執亦亡。不是將漏盡句解。此間單釋疏主暗將
彼處能見所見來解此處復煩惱也。上句諸漏巳盡
解。下句無復煩惱。

言由斷生死等者。逮得巳利。釋盡諸有結。此以第四

句起第五句。上句起下句。名上上起。柙溺有情名擔
故。能得涅槃巳利。所以能盡諸有結。問阿羅漢因何
逮得巳利。答只緣棄諸重擔。所以證得涅槃為巳利
也。

言即由逮得有餘者。解盡諸有結。問因何阿羅漢能
盡諸有結。答只緣證得涅槃為巳身之利。所以能盡
諸有結。結謂三有之因。九結煩惱也。

言由以漏盡等者。解心得自在。若什公將第十五句
至心自在來。翻作秦經心得自在。即論主第十五句
至心自在。是單釋句。即是善過見道修道智故。所以
心得自在。若什公將十六句中第四得真自在。為此
秦經心得自在來。即得真自在。是重釋句。即同前來。
將第五六句心善解脫慧善解脫。起得真自在句。亦
將第三句來釋也。

言離性事障者。問何名得真自在。答由離性事障。證
真無為。名真自在。即是心得自在。此解經中第六句。
即當論中第四句。離性障即慧解脫。事障即心解脫
二障既除。八解脫滿。名心得自在。問何名性事障。答
性即煩惱。滅此煩惱。離性障事。即定障。由定為本。能
起神通。神通之事。而得自在。名離事障。

言文既闕少者。指餘文。疏主同論家。却將心得自在。
作第四句解。不晚分疎。云文既闕少等。即此經中第
六句。若依論次第。是十五句。今疏主進退其事。此取
第四句之所以。故言不可一一依論次第也。文闕少

故。論家第四是得真自在。秦經第四是逮得巳利。故
名闕少不次也。論有十六句。此間秦經六句。又不依
次也。

言謂皆是阿羅漢者。初句是下十五句為所依。由此
諸句。方得有故。總無別總。攬別成總。別無別。開總成
別。阿羅漢一句。總名應義。一个應義中含十五義。若
向一處著。總成阿羅漢一个應義。若開別著。便是十
五門功德。離別之外亦無總。離總之外亦無別也。

法華玄贊抄卷第八
