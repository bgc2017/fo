










法華經玄贊要集卷第十五
鏡水沙門　栖復　集

方便品

言方便品略者。三分分經。今當正宗中八品經文三
周說。今方便品法說。此品三門分別。一來意。二釋名。
三出體。二十八品中。唯此品無解妨。有出體門也。

言來意有三者。一八品為來意。二十九品為來意。三
論家為來意。且八品中第一三分為來意。序分正宗
流通。今解序分了。次明正宗。正宗中最初方便品。故
序品後。方便品來。此第一來意。望前序分為來意。第
二八品正宗為來意。八品中此品最初。故有方便品
來。第三八品中三周說。今當第一周法說。法說最初。
故序品後。方便品來(上總科文)。

言一者依八品為正宗者。言八品為正宗。簡不取十
九品為正宗故。安中字也。

言蓮華有出水等者。出體也。今擬取正宗為來意。正
宗有二。八品為正宗。十九品為正宗。今先定却八品
正宗分齊。然後說來意。問疏主何要說取八品為來
意耶。答准法華論及法華經八品為來意。則勝十九
品。疏主云。夫論義者。先觀題目。題言妙法蓮華。即須
取蓮華為正宗。蓮華者。開敷出水義。捨權取實。破二
會二。唯在八品。離此八品巳外。更無說處。欲擬取向
下八品為正宗去。所以此間先解蓮華。意言有蓮華
處。即正宗也。問此間解方便品來意。何要說正宗。答

科八品為正宗者。意明序品後即說正宗。正宗中先
合說方便品。所以先向此中商量也。欲擬解開示悟
入。三果一因。故致斯語。蓮華有出水開敷之二德。既
有出水開敷之德。所以喻妙法具果秀行竦之兩能。
果秀即同出水。行竦便類開敷。即一乘因行。從下直
取至上上佛果。故名行竦也。佛果菩提甚高廣深遠。
此一乘行直能取得佛果。高即出過三界。廣即遍滿
十方。深即不可測量。遠即時長難至。故佛果雖高廣
甚深。無物可到可取得。唯一乘因行。能取得高廣深
遠佛果菩提。名行竦。即開敷義。故八品廣明行果出
水開敷之義。故八品名一乘之正宗也。國語云。竦者善
也。御惡也。廣雅云。竦者敬也。謂高上也。行能崇善。上
昇而取於佛果。故云行竦。有作疎字。順蓮華開敷義。
不妨(上依論解開敷出水義)。問如何不取教理為蓮華。唯說果
秀行竦行果蓮華耶。答若論一乘體。教理不妨總取。
若論蓮華義。行果則勝。教理則劣。若取教理為蓮華。
第一周方便品初巳說教理。得名蓮華。則第二第三
周唯說行果。應非蓮華。初周開示悟三。是果。入佛知
見。是行。第二周牛車。是行。第三周寶所。是果。故知蓮
華多取行果。故言行竦也。竦為息惡務善進也。有云。
疎者。即疎條行扶。能疎條而取於果。辨云。疎者開也。
行能開果。故喻開敷行。若開敷果即出水。如世間未
有果不從華生。未有華不招於果。此華不有則巳。有
則華實俱含。法中論。此行不有則巳。有則必招佛果。

未有行不招於果。未有果不從因來。疏言佛果不可
虗成。必由業行方得。竦字有據。不及疎字順開敷義
(雙取則勝)。

言又經下言等者。今此經中唯說一。乘簡去二乘也。

言故以破二會二等者。一乘即是正宗也。此經既以
破二會二為正宗。離此八品。無破二會二處。所以唯
取八品為正宗也。四十年前執二乘為極。世尊破云。
十方佛土中。唯有一乘法。無二亦無三。第二周云。如
彼長者。初以三車。誘引諸子。然後但與大車。第三周
云。向者大城我所化作。知所執之城是權。能執之心
亦破。故名破二也。會二者。四十年前。於一乘道。分別
說三。會權入實。會二歸一。是法華之正主。主者宗義
(依疏科八品正宗義)。

言故三周說等者。意言上依論依經科了。就八品之
中三周說此。周者。周圓周足。四分皆足。故名周也。法
說。譬說。宿世因緣說。名三周。逗者。字書云。逗留也。說
文。上也方言住也。有云。逗者繹也。此解為善。易彼二
乘執心。而皈一乘之位。三周逗彼三根者。初世尊法
說。欲令一切聲聞總解。及至說了。只鷲子一人解。將
謂世尊唯為鶖子一人說。餘五百千二百人總未解。
不可還更法說。遂著喻也。及至喻說。只有四人解。恰
似只為四人喻說相似。中根四人信解。佛說藥草喻
品。佛重述成。授記品為之授記。餘下根千二百二千
人。聞法說不解。聞喻說不解。不免宿世因緣。說說過

去結緣之事。為第三周結緣始悟解。又初周因果理
智雙說。第二周偏說因智。第三周偏說果中理。是故
名三周說。逗彼三根也。

言此品初說一乘等者。問三周八品。何故前說方便
品。不說餘品耶。答疏言此品初說一乘。為鶖子也。最
初從定起。唱二甚深。經言。爾時世尊。從三昧安祥而
起。告舍利弗。諸佛智慧甚深無量。其智慧門難解難
入。次鶖子請有三。初狹自他疑故請。經言。我自昔來。
未曾從佛聞如是說。次陳大眾植因故請。經言爾時
舍利弗重白佛言世尊。唯願說之。唯願說之。所以者
何。是會無數百千萬億阿僧祇人等。後從化堪聞故
請。經言。今此會中如我等比。有千萬億等。如來三止。
初讚希有止。經言。舍利弗。取要言之。無量無邊未曾
有法。佛悉成就。論云。初止為相。令真聖者。問取一乘。
令假聖者避席而退。二恐驚時會止。經云。爾時佛告
舍利弗。止止。不須復說。若說是事。一切世間諸天及
人皆當驚疑。三恐墜大坑止。經言。佛復止。舍利弗。若
說是事。一切世間天人阿修羅皆當驚疑。第三開斯
實相。啟彼權門。分二。初取記。許攝授故。後與記。正與
陳說。六段文未聞令聞。舍利弗。如是妙法。諸佛如來
時乃說之。二者。說舍利弗諸佛隨宜說法意趣難解。
三依何等義。諸佛世尊唯以一大事因緣等。四令住。
經言。舍利弗。如來但以一佛乘故。為眾生說法等。五
依法。經言。過去諸佛以無量無數方便種種等。六遮。

經言。舍利弗。十方世界中。尚無二乘。何況有三。故言
此品初說一乘等。

言最初於譬喻品等者。分二初標聞法巳喜生。經言。

爾時舍利弗踊躍歡喜。即起合掌。瞻仰尊顏。而白佛
言。今從世尊聞此法音。心懷踊躍。得未曾有。後釋歡
喜之所以。分四。一失大法以興嗟。經言。我昔從佛聞
如是法。見諸菩薩等。二處小階而起嘆。經言。我常獨
處山林樹下等。三喜今聞而惱盡。經言。而今從佛聞
所未聞未曾有法等。四知佛子而道成。經言。今日乃
知真是佛子等(上領解)。次述成分三。初陳往遇。經言。爾
時佛告舍利弗。吾今於天人等。次述今逢。經言。我以
方便。引導汝故。生我法中。後顯還令依權取實。經言。
我今還欲令汝憶念本願等(上述成)。第四為之授記分
二。初因記。經言。舍利弗。汝於未來世。過無量無邊不
可思議劫。供養若干千萬億佛。後授果記。經言。當得
作佛號曰華光。

言乃至等者。經言。昔在波羅奈。轉四諦法輪。分別說
諸法。五眾之生滅等(初周了)。

言譬喻品中舍利弗請者。經言。爾時舍利弗白佛言。
世尊。我今無復疑悔。親於佛前。得授阿耨多羅三藐
等(云云)。爾時佛告舍利弗。我先不言諸佛世尊以種
種因緣等。舍利弗。今當復以譬喻更明此義(云云)。次
正說喻分二。初喻昔權。後喻今實。昔權有四。一三界
佛有喻。經言。舍利弗。譬如長者有一大宅。二五趣危

亡喻。經言。多諸人眾等。三見設權方喻。經言。見是大
火等。四依言免難喻。經云。爾時諸子聞父所說等。後
今實分四。初諸子索三。經言。時諸子等。各白父言。父
先所許等。二父但與一。經云。爾時長者各賜諸子等
一大車等。三釋成父志。經云。是時長者見諸子等安
隱得出等。四越子本心。經言。是時諸子各乘大車。得
未曾有。非本所望等(上喻了)。

言中根四人領解者。分三。初敘四人之喜敬者。經云。

爾時慧命須菩提摩訶迦葉。至從佛所聞未曾有法。
世尊授舍利弗阿耨多羅三藐三菩提記。發希有心。
歡喜踊躍。次中四人之領述。經言。我等居僧之首。年
並朽邁。後陳四人之荷恩。經云。世尊大恩。以希有事。
憐愍教化。利益我等。無量億劫誰能報者(上領解了)。

言佛說藥草喻品為重述成者。分為三。初讚印者。經
云。爾時世尊告摩訶迦葉及諸大弟子等。次述成分
二。初法述分四。一佛興於世。經言。迦葉當知。如來是
諸法之王。若有所說。皆不虗也。二法利群生。經言。於
一切法。以智方便。而演說之。三受道有殊。經言。如來
觀知一切諸法之所歸趣。四不能自達。經言。又於諸
法究盡明了。次喻說分四。一法王出世喻。經言迦葉
譬如三千大千世界。山川谿谷。土地所生。卉木藂林。
及諸藥草。此上總喻。後別喻。密雲彌布。三法王出世
喻。經言。遍覆三千大千世界。二說教普滋喻。三稟潤
各異喻。經言一時等澍。其澤普洽卉木藂林及諸藥

草。四不自覺知喻。經言。雖一地所生。一雨所潤。而諸
草木。各有差別。後結成。經言。今為汝等說㝡實事。諸
聲聞眾皆非滅度等。

言便為授記等者。大迦葉號曰光明。須菩提號曰名
相。迦旃延號曰閻浮那提金光。目楗連號曰多摩羅
䟦旃檀香(上第二周了)。

言化城喻品說往結緣等者。經言。諸比丘我等為沙
彌時。各各教化無量千萬億恒河沙等眾。又云。爾時
所化無量恒河沙等眾生者。汝等諸比丘。及我滅度
後。未來世中聲聞弟子。是也。向者大城我所化作(上說
結緣)。

言利彼下根滿慈等者。分三。初滿慈心念領解。經云。

爾時富樓那彌多羅尼子。從佛聞是智慧方便隨宜
說法。又聞授諸大弟子阿耨多羅三藐三菩提記(領授
記)。復聞宿世因緣之事。復聞諸佛有大自在神通(領化
城了)。

言佛印述訖者。分三。初問眾見否。經云。佛告諸比丘。
汝等見是富樓那彌多羅尼子不。二歎其今德。經言。
我常稱其於說法人中最為第一。三歎其往德。經言。
汝等勿謂富樓那。但能護持助宣我法。亦於過去九
十億諸佛所。護持助宣佛之正法。

言便與授五百等者。富樓那當得作佛。號曰法明。陳
如與五百。號曰普明。二千人同名寶相(第三周了)。

言自下更無說一乘處者。簡異正宗。此結皈頭頭破。

二會二為一乘體。兩頭相應。故知八品為正宗也。

言今既眾集等者。結皈來意。眾集即十五類眾也。緣
和者。如來是能化人。在靈山所化眾。又在靈山。能化
所化相逢。故名緣和。又云。魔事既無。若有一人作魔
事。不名和。今既無魔事。名和也(初解勝)。

言警之巳畢者。動地雨華放光等。名警畢也。

言根器等者。此不約身與佛相逢。但約根熟。合聞法
華。名根器符會。根與法華經相符會符契也。正可陳
宗。且說一乘法華。既說序分。即合正宗。此品正宗居
首。故序品後。方便品來也。

言二者依十九品等者。總科也。方便品下。初十二品
明一乘境者。疏主依瑜伽。作境行果三科也。此經中
無境行果三名目。只是疏主安立著也。十二品對能
緣心名境。兩品明行。安樂品所行行。涌出品能行人。
行人無別人。攬法成人故。人亦名行。果者。如來壽量
品。果中之果。餘之四品。因中之果。如來壽量品極淨
圓明果。分別功德品因聖分證果。隨喜功德品福利
超勝果。法師功德品經力難思果。常不輕品引巳曾
證果。

言說境令知等者。疏主斷也。亦云。正明說意也。問何
要說境。答疏言。說境令知乘之權實。問如何喚權實
兩法。作一乘境耶。答聲聞人四十年前所得二乘教
理行果。不知是權。執為究竟。對二乘能緣心。說名權
境。法華會上。唱阿含甚深。即昔三教所詮智慧。唯真

實乘。阿含甚深。及所詮知。盡名為實境也。今向聲聞
人說。汝四十年前所得。是權非是究竟。勸令知權可
捨。知實可取。所以初之八品正明權實者。初周為上
根說。經言。十方佛土中。唯有一乘法。是實境令取。經
言。無二亦無三。令捨。經云。十方世界中。尚無二乘。何
況有三。第二周為中根人說牛車。是實境令取。羊車
鹿車。是權境令捨。經云。但是如來方便之力。於一佛
乘。分別說三。第三周寶所。是實境令取。化城是權境
令捨。

言次之三品嘆人美法等者。美法即是嘆法。以上句
有嘆字。下句即言美法也。法師品初一長行一頌嘆
人。後一長行一頌美法。人者。經言。藥王若有惡人以
不善心。於一劫中。現於佛前。常毀罵佛。其罪尚輕。若
人以一惡言。毀呰在家出家讀誦法華經者。其罪甚
重。又云。若親近法師。速得菩薩道也(云云)。美法者。經
言。巳說今說當說。而於其中。此法華經。最為難。信難
解。又云。藥王今告汝。我所說諸經。法華為第一。

言勸募持行者。問佛何時召命其持品稟命。答寶塔
品云。聖主世尊。雖久滅度。在寶塔中。尚為法來。諸人
云何不勤為法。天授品云。吾於過去無量劫中。求法
華經。無有懈倦。又云。若有深心信敬不生疑惑者。不
墮地獄(云云)。兩品俱是勸募。勸者勉也。募者召募也。
又寶塔品。言勸募。以大音聲。普告四眾。誰能於此
娑婆國土。廣說妙法華經。佛欲以此妙法華經付屬

有在。天授品。身勸募。經云。採果汲水。拾薪設食。乃至
以身而為床座。身心無倦。上二品言勸身勸。想名勸
募也。二云。法師品雙嘆人法。寶塔品別嘆法。天授品
別嘆人。辨云。寶塔品別尊於法。天授品別尊於人。勸
募亦通三品。三品之中。勸募文即暗。以義而說有也。
法師品雙嘆人法。亦是勸募持經之人。寶塔品別嘆
法。天授品別嘆人。並是勸募持經之人。總名勸募。若
望佛意。三品總通勸募。若依諸抄。勸募唯在寶塔提
婆二品也。准此聲聞稟命捨權持行實法。唯在持品
也。持行二字唯在後品。

言後持一品等者。准此聲聞稟命捨權持行實法。菩
薩稟命持。聲聞捨權持。即是二萬菩薩此方持。四類
聲聞他土持。八十萬億那由他菩薩彼此俱持也(上總
科也)。

言科初八品等者。下別科也。意言境行果三之中科。
八品亦是法說權實。喻說權實。宿世因緣說權實。故
十九品正宗中科八品。與八品正宗。道理不別。十九
品正宗中。最初是方便品。故序品後。方便品來。又境
行果三之中。未明行果。且初明境。境中有十二品經。
方便品是最初說一乘境。故序品後方便品來。又就
十二品中。初之八品。正明權實之中。初法說權實。喻
說權實。宿世因緣說權實。令且初明法說權實。故序
品後。方便品來也。

言三者論云自此等者。自此巳下指方便品名。自此

巳下。論主意總自此巳下之言。八品正宗。總屬巳下
中攝也。且總解。論云。初周教理行果為因果。第二周
說因不說果。第三周說果不說因。教理行果四法。皆
有因果也。

言此意從前序品等者。體相相狀。疏主略解論中相
字。便有三師解釋。各自不同也。第一師取教理為因
果。依顯了因果。解體相相狀。能詮教為因。所詮理為
果。教是有為詮之。因但名相狀也。所詮理為果之中。
有為無為二種差別。道理理為相狀。真理理為體相。
第二師取行果為因果體相相狀。行為因。果為果。行
中初地巳去無漏智。但名相狀。十地所詮證真如。即
是體相也。因中有為為相狀。因中無為為體相也。果
中菩薩為相狀。涅槃為體相。故名因果體相相狀。即
開示悟入三是果。開佛知見。雙開理智二身通二種。
總名體相相狀。示佛知見。別明體相。悟佛知見。別明
相狀。第三師教行並為因。理果俱為果。是故名體相
相狀(上疏主解論文)。

言一云所說等者。標也。第一教理師解。因果相教為
因。即是詮理之因。故名因果相。

言如門為入等者。問如何喚能詮教為作門。答疏言
如門為入室之所由。解門義。教為顯理之處。所解因
義也。無有理不因教詮。無有人家出不由戶。顯非親
因果。故說顯理之處。所顯理。即是法說喻說也。

言蓮華但說等者。第一師無量義經第十六名蓮華。

取教理。何故此經是蓮華不取教理。論主解教為開
敷。理為出水。教況華開敷。理況蓮出水。若蓮華向上
說有四義。不妨妙法向上還取四法。既蓮華向上只
說開敷出水義。所以妙法向上只喻教理。故言蓮華
但說二義。即是出水開敷。妙法向上兩能。乃是教之
與理。因果故。即智詮。智即理也。詮即教也。或智是果。
詮是因。故以教理因果相即。教理為蓮華也。

言二云三請巳後者。第二師取行果為因果相。三請
者。騰疑置惑請。供佛修因請。聞法勸喜請。亦云。初狹
自他疑故請。次陳大眾於餘佛所巳植因故請。後述
自他巳從今佛化堪聞故請。

言明一大事等者。即此經明因果一乘意。約行果名
一乘。前三是果。入是其因。此約生因因果。謂從因修
至果。但菩提智名曰生因。能證涅槃。所證名果。或可
前是了因。因果智照涅槃。亦名了因通二釋。

言初揚智門等者。釋難也。第一師問第二師云。汝唯
取行果為蓮華。不取教理者。如來出定唱二甚深。是
何法耶。答第二師通者。初揚智門之意等。初唱教理
者。緣鶖子執二乘為極。疑心易除。執心難斷。佛所以
迴執心作疑心也。不疑則不請。不請則佛無由說經。
所以唱二甚深教疑也。初揚智門者。智是理教之門。

言欲發鶖子等疑等者。等取三根疑文。即是令其生
新疑也。

言令其固請者。路云。總云因請。令其請。方說一乘。故

言因請。有本言。因請即是三請不退。堅固而請。漢書
云。班固注云再三也。如來初止。鶖子便請也。世尊第
二度止。鶖子又請。世尊第三遍止。鶖子更第三遍又
請。佛見之不巳。方順請而說一乘也。故知不取教理。
正取下行果。為一乘宗。固即殷重再三之義也。第一
師問第二師云。汝豈騰他。天親菩薩云。解蓮華尚自
取教理。汝第二師何故不取耶。第二師答云。汝第一
師自錯無量義經蓮華是菩薩蓮華。此性蓮華是聲
聞蓮華。菩薩蓮華是教理。聲聞蓮華是行果。不得將
菩薩蓮華解聲聞蓮華也。第一師又難第二師云。我
取蓮華向上開敷出水義。況教理。教開敷。理出水。汝
向行果向上如何作開敷出水義。第二師答云。法華
論中。開敷出水義。自是解他無量義經蓮華。不解此
經蓮華。汝必若要行果向上開敷出水義。我行果向
上亦有也。

言蓮華二義雖等者。通妨也。問若取開示悟入為因
果。何故論中以蓮華二義。喻於教理。為因果耶。答疏
言蓮華二義等。蓮華二義雖解無量義經蓮華。我行
果向上果秀為蓮華出水。行敷是華開。故取蓮華況
於行果。行果向上開敷出水義。未爽無量義經中蓮
華二義之通理。又開敷出水義。遍在四法向上總有。
名通理。爽由失也。乖也。未失通途道理。意言解無量
義經教理。不要同他行果。設同行果。理亦無乖失也。
故言雖也。問論中出水開敷二義。但喻教理。今明行

果。名為蓮華。未審教理二種。是何中攝。答以果攝理。
以行攝教。教行並開敷。理果俱出水。此亦未爽彼出
水開敷之二義也(上初揚智門。通第一妨。蓮華二義。通第二妨也)。

言三云初智等者。第三四法師也。問三釋有何差別。
答初一釋依論巳明。而非是正。論解無量義經故。第
二雖正據勝而言。亦非總理。第三師更無別義。只攬
前二師。為第三師正義。離之兩傷。合之雙美。四法總
為因果相。如候白與二人。同相隨行。二介人。一个買
一个𩟘餅。侯白沒錢買。每人是半介。那二人出錢人。
一介得半介喫。侯白獨自得一介。此中亦爾。

言初智及門者。初陳宗也。智即理也。門即教也。門即
因也。智果也。

言令識昔等者。釋意也。金云。此證四法俱名蓮華也。
說教理令知方便。教雖有三。所詮之理。但唯有一。談
行果令識行。及方便有三。果體唯一。初說教理。如一
室而有三門。後談行果。如一池而水有三道。相國云。
但知談二甚深是實。表知昔日說三為權。權實相涉。
令其取捨。故取教理行果四法。道理周足也。今說教
深。令知昔日教是權。今說行深。令知昔行是權也。

言聽三乘之教等者。四十年前。說教行是權。究竟唯
一。四十年前聽三乘之教法華會上悟一乘之理。行
三乘之行。取一乘之果。所以四法之中先唱教理二
深。若不先唱教理。因何二乘知有權實。捨權就實。捨
權就實。事須是教理也。此中意言。對不定姓故。以三

乘之因。證一乘之果。若望定姓。行三乘之因。證三乘
之果。解三乘教。證三乘之理。若不定姓。經云。汝等所
行是菩薩道。又先雖是聲聞。後作菩薩故。

言如前巳釋者。指解經品得名中及十七名中三師
廣解也。

言此品具明等者。此第三來意。准法華論。為來意也。
唯約三周。為來意。不約序品也。此品四法總說。因果
雙陳。故最初說。餘品不具。故次居後。故有序品後。有
方便品來也。

言便者。切符連反。習也。安也不惡。又婢面反。利宜好
也。

言佛智有二者。問今解方便智。何要言佛智有二耶。
答欲說方便智。事須兼論後得。後得依他根本智。有
根本智故。方有後得。有後得故。故始有方便。方便智
是後得智上權巧作用。欲擬舉用。事須兼體。巳明體
即真實智。實智即是根本智。欲擬說後得。須兼論根
本也。亦通後得無漏實智。後明方便。即是善巧之異
名。後得智上妙用通三乘故。故云佛智有二也。金云。
真實智此通根本後得。二無漏智。總名真實。攝云。泛
明佛智。有此二智。更分為三。一根本。二後得。三方便也。

言實法亦二者。意言智既有二般。境亦分二種也。問
此明能緣智。何要明所緣實法。答有二意。一緣此二
智行相深隱難知。若不約境辨之。二智無由得顯。故
先從境。以明智因境起。先論實論境了。後方說二者。

智不孤起。託境方生。起依境立智。如解於信。先云於
實德能深忍樂欲。即是所信之境也。

言體實者。體實簡遍計性。依他圓成俱是實攝。從種
生故。有為即依他。無為即圓成。地持論云。有為無為名
為有。我及我所說為空。謂有為九十四。無為有六。有
為依他。無為圓成。俱是實攝。問有為之中。忿恨依嗔。
似長短方圓。依色上似何名體實。答攝似從實亦名
實也。二者。真實唯取圓成實性。兼簡依他。金問體實
既攝有漏無漏。有為無為盡。何須別說真實境耶。答
只為能緣智有二。所緣境上。別分二種。前體實通根
本後得勝。今此真實境。唯根本智勝也。前來有為無
為。是有體法。但名體實。不得名真實。以持依他法。如
幻事對妄。名體實身。若對真如法。不名真實。問體實
中無為。與真實中真如。妙理何別。答有二解。一體實
中無為。是六無為中前五無為。真實中真如妙理。是
六無為中第六真如無為。二云。體實中無為依詮所
顯。下真實中無為廢詮談旨。法爾但是所對。不同上
言無為。以對遍計。下言真如。以簡依他。由斯不同。遂
分二種(境訖)。

言實智亦爾者。言亦者。亦所緣境也。一如體實智。即
根本後得。總名如實體。攝云。智依境起。實境既二。故
智亦二。本意欲辨方使之體。若不對真而明。以形何
法。得名方便。故先舉真。後明方便。所緣之境既有二
種。能緣之智亦有二種(上標)。


言即觀體實者。釋也。意言即觀體實無漏真智。對凡
妄智。不知名實。結云。根本後得俱是如者。稱順義。稱
體而知。名如實智。若是後得智緣有為時。有為法上。
了依他如幻事。亦是如體而知也。根本智證如時。無
分別也。所緣境中有體實境為真境。境既有二。智緣
於此。亦有二智。故疏言實智亦爾。亦者。亦所緣二境
也。二智者。一如體實智。即根本後得總名如體實智。
此是能緣智也。即是觀前體實之法。謂有為無為。此
是所緣境也。問根本智親證如。可知如體而知。後得
變影緣如。不稱法體。如何言如體實智。答本後二智
親疎雖不同。約法體而論。總名如體實智。問何名實
智。答一緣實法。二對凡夫妄智。而得實名。以凡妄智。
不稱境智。權生分別。不得實名。故疏言。對凡妄智不
知。名實智。即諸有漏智。皆名凡妄也。然此親疎真妄
不定。可為四句。一非親即真。謂本識不變。緣三種境。
二有親即真。謂本智緣如。不變影故。三有疎即妄。謂
前七識託本質而反影故。四有疎即真。謂無漏後得
智。變影緣如故。後智緣如。雖不親證。然似故亦得真。
如鏡中火。今此本後二智緣境。雖有親疎不同。然皆
真也。故疏云。二俱是也。意者此如體實智。通根本後
得。根本智唯緣無為。後得智通緣有為無為也。

言證真實等者。簡依他法。依他法如幻事。不得名真
如妙理。即是此間證真實智。亦是第四勝義。廢詮談
旨。觀一者法界智。良問所緣境中有為無為二種皆

言實者。對何名實。答對遍計性故。依圓二種得於實
名。善戒經云。有為無為名為有。我及我所名為空。問
圓成可名實。依他何名實。答依他有體故名實。問此
所緣三性。體各有幾。答圓成有二。一離倒圓成。即無
漏。二究竟圓成。即真如。今即真如為所緣也。依他仗
因託緣。如心起時必具四。一從種生為因緣。二託境
而起為所緣緣。三前心引後心為等無間緣。四不相
障礙。為增上緣。遍計亦四種。一自然遍計。如僧佉外道。
執諸眾生。從於冥性。自然而有等。二名言遍計。如世
俗人。從佛乞得。名為佛奴。後執此名字。而生彼我。三
相屬著遍計。如世執是我田地等。四剎那遍計。如身
剎那生滅。凡愚計常等是。問此間真實與體實無為
何殊。答隨境分智。對後得不證為名。無為之智。對凡
妄智。不稱法體而立。今引真實。唯是廢詮談旨第四
智。

言此有五對者。一者。如來後得智。是一緣五般境。能
觀智隨所觀境。以得五个智名字。二者。根本智不隨
後得智。緣五般境。但得真實智名也。是能對。其所對
智有五。一知妄。二知事。三知相。四知詮五知權也。根
本智唯內證。不隨後得智。知妄知事知相知詮知權。
根本智對此五个知。但得名真實智也。路府由此略
敘八諦。令學者易悟。於此義中。初總名。後別名。且總
名者。一世俗諦。亦名隱顯諦。世謂隱覆。可破壞義。俗
謂顯現。隨世流布義。隱覆空理。有相顯現。如結手巾

為兔角等。隱本手巾。兔相顯現。此亦如是。今隨古解。
名世俗諦。亦名隱顯諦。二勝義諦。舊名第一義諦。亦
名真諦。別名者。依瑜伽唯識。二諦各有四種。一世間
世俗。亦名有名無實諦。二道理世俗。亦名隨事差別
諦。三證得世俗。亦名方便安立諦。四勝義世俗。亦名假
名安立諦。即二空勝義諦。勝義諦有四。一世間勝義。
亦名體用顯現諦。二名道理勝義。亦名因果差別諦。
三名證得勝義。亦名依門顯實諦。四勝義勝義諦。亦
名廢詮談旨。即此四个世俗。及四个真諦。成其八諦。
前一唯俗。後一唯真。餘中間三个。亦真亦俗。將此三
法。若對前瓶盆車乘。即名後三真也。若對後一真法
界。即名前三俗也。若據體只是為般事。如來後得智
是一。能知此五般事。立五个智名也。其能對治。唯一
正體智。即證癈詮談旨之真智知。何者五。一知妄智
者。如來後得智。是能知之智。妄法是所知之境。智能
知比故妄法。名知妄智。妄謂軍林瓶盆車乘等。即是
第一世間世俗諦。凡夫外道不了。是妄執為實有。如
來後得智能知妄法。名知妄智。如來根本智唯內證
一真法界。知真不知妄。對彼知妄智。名實智。問遍計
所執舉體是無。云何說為聖所行境。答彼約遍計體。
言智不緣。今知其妄計。後得智緣故。唯識云。凡愚執
有。聖者達無。許佛緣故。亦得說為凡聖智境。二知事
智者。事謂三科體事。即是第二道理世俗。亦名隨事
差別諦。三科等法。事相顯現。差別可知之事。為蘊處

界中都無有我。凡夫不了。妄執有我。有主宰用。如來
後得智知此三科體事從緣所生。都無有我。能知之
智名知事。如來根本智一向知理。不隨後得智事。名
實智。三知相智者。相謂行相。即四諦下十六行相。即
是第三證得世俗。亦名方便安立諦。染淨因果。其相
顯現。名之為相。後得智。知名知相。如來根本。知性不
知相。對彼知相智。名實智。四知詮智者。詮謂詮顯。即
依門。悟如二空。名之為詮。即是第四勝義。世依聖者
之智。依此二空門。能顯真理。名之為詮。後得智知。名
知詮智。如來根本智。癈詮談旨。不隨後得智知詮。名
實智。此上四對智。所對是後得。能對是根本智。後得
智唯是隨境。得五般名。更無別號也。根本智不隨後
得緣五般境。但得五般真實智名也。

言此之四種者。謂其簡濫故。恐畏人將謂。疏中云。知
妄名實智。乃至知詮名實智。只恐喚後得作其實智。
所以疏言此之四種實智。皆是唯觀第四真智。即是
證一真法界之智。即根本智也。

言餘四所對等者。即是知妄知事知相知詮。四般智
也。意者唯明如來後得智能知四世俗。名世俗智。據
實。二乘菩薩總得名知妄事相詮。然今欲解方便智。
故取如來後得。如來後得有此方便妙用故。問觀體
與智體何別。答體雖是一。望義別。照了名觀。決斷名
智。簡擇名慧。印持名忍。望義各別。得名有異也。

言五對知權名實者。如來後得智。知二乘人權所得

所證羊鹿化城。權時施設。如來後得智知權名權智。
如來根本智證一乘理名知實。不隨後得知權名實
也。問前四種智何不言知一乘。至此乃言一乘理智。
答此為對二乘權智。顯此究竟。唯一乘理。故言一乘
也。

言此依證智等者。即根本智也。第四真。即是四勝義
中勝義勝義諦。即癈詮談旨也。

言對後三俗智者。即是第二三科。四諦二空門。知事
知相知詮三也。問後三俗即是前三真。何故不對前
三真。乃言後三俗。答後三俗智。亦名權智。亦名俗智。正是
真俗權實兩法相對故。將第四真智。對後三智俗。問何不
對初俗。答以彼初俗所緣無體。唯是妄法。非俗證智。
故不對也。若爾二乘人證生空理時。亦是亡詮。何非
第四真耶。答二乘證理之時。雖得真。彼自不知。故二
乘權智非第四真。問二乘既無二空門智。如何亦對
第四俗耶。答二空雖不雙修。以分得生空故。須對。

言若依趣入至於三俗者。第三俗智。是四諦十六行
相。及七方便。是二乘趣入。四沙門果。及緣覺果。第三
真智。是二空門。菩薩趣入。初地見道。真實趣入也。如
來後得智能知大乘趣入。名知實智。如來後得知二
乘趣入。名知權智。此能對所對。皆是如來後得智。不
同前來諸解將後得根本也。問何不將第三真對第
一第二俗。答第一俗唯是妄法無體。不取第二俗。三
科法不是趣入之行相。所以不取也。問勝義世俗差

別云何。答有四別。一約法異。深妙之法名勝義。分麤
淺之法名世俗。二約人。上智所知勝義。中下智知名
世俗。三約體異。有實自體名勝義。無實自體名世俗。
四約漏無漏異。無漏之法名勝義。有漏之法名世俗
(實智訖)。

言方便智有三或四者。疏主意欲擬解此經方便者。
但一切經中有方便字。總引來也。然後局明此經方
便。且泛明一切經中方便。方便善巧智體唯一。十波
羅蜜中第七所攝。或三者。一進趣方便。二施為方便。
三集成方便。或四者。於第二施為中。開出權巧方便。
攝則有三。開乃成四。

言進趣方便者。進趣即是方便也。秀云。是小乘說佛
及菩薩二乘。在於資粮加行二位。修七方便。進趣見
道巳去。四向四果。名進趣也。

言謂見道前等者。一五停心觀。二別相念。三總想念。
四𤏙。五頂。六忍。七世第一。且五停者。一多貪眾生令
作不淨觀。為諸眾生不了世間。五塵境界皆是幻化。
又亦不知自身本是四大五蘊三十六物以成其身。
遂躭染五塵。保自身命。不能離染。由此長劫沈淪。故
佛大悲。欲令出離愛染。令其觀察諸法不淨。故作不
淨觀。能除四種貪。一者形色貪。謂見長短方圓容貌
美妙。生貪心故。緣爛壞等想而治之。二顯色貪。粧粉
衣服向上。作青淤等想。作不淨觀而治之。三者妙觸
貪。觸身細滑按摩等境。而生貪心。作虫䖵等想治之。

四供奉貪。謂衽奉合儀。歌悅歡適。因此生貪心。令觀
死屍不能舉動。而以治之。對法論云。隨境界力。煩惱
現前。此觀若成。觀一切境。皆為不淨。若食入口。不淨
想現。即便吐出。此觀乃成。二者多嗔眾生。作慈悲觀。
破嗔恚者。由諸眾生無始時來。常習嗔恚。相續不絕。
嗔若起時。眾生身中所有善法。悉皆滅盡。能害眾生
法身慧命故。遺教經云。當知嗔心。甚於猛火。欲令斷
嗔。絕不善源。應觀眾生。如巳子想。而修慈悲。三者多
痴眾生。作緣起觀。令觀十二因緣。愚夫於此。不了因
果。廣造惡業。對彼為說世間糓麥種子。如是因果生
生不絕。喻彼自身因果相續。無明發行。愛取潤生。後
得入道。四者著我眾生。作界分別觀。為諸眾生不了
此身。五薀十二處十八界。和合所成。實無有我。妄計
有我。由計我故。受生死苦。佛為愍此。令觀此身唯有
五蘊十二處十八界等法。實無有我。名界分別觀。五
散亂眾生作數息觀。由諸眾生無法繫心。縱逸放蕩。
情無禁制。故數息以止散亂。數者數數。息者止息邪
想。種種攀緣。造惡彌多。修善全少。故令數息。以上散
亂。謂彼息風或出或入。由中間蹔時止息。名息也。然
有六因而得圓滿。一數(上聲呼)謂計心緣出入息。唯念
憶持出入息數。從一至十。此有三失。一數減失。將二作
一。二數增失。將一作二。三雜亂失。將入作出。將出作
人。離此三失。是名正數。若十中間而數錯亂。復應從
入。次第數之。終復始。乃至得定。二隨者。謂繫於心緣

出入息。不作加行。隨息而行。所得何處。若息入時。入
內身中。遍身而行。若出身外。一搩手乃至一尋。隨所
至方。念當隨遂。三止者。若不數息時。不得令心散亂。
事須止心繫念在鼻端。或在眉間乃至足指。隨所著
處。數止其心。四觀者。謂隨觀察此息風巳。兼觀五蘊
身。乃能造所造。所造十二處十八界為境。五轉者。轉
謂移轉。緣息風時。安置後後。勝聖根位。乃至世第一
位。皆通作此行相。六淨者。謂後昇進入於見道。乃至
盡智。名之為淨。問停者何義。答攝云齊也。意說五停心
觀氣力齊等。隨修一觀。得入見道。力用均等。西明云。
停者住止義。此之五觀停止身心。停者住也。於此五
停。行者停住心也。二別相念觀者。論名自相念觀。身
受心法。各別自性。名為自相。大種所造身。是身自性。
受是受自性。心是心自性。除此三解。所餘說法。名未
自性也。一觀身不淨。除淨倒。有五。一種子不淨。牡丹
從子生還香。伊蘭從伊蘭子生還臰。二乘者施戒忍
生還淨。凡夫從無明貪愛生故。名種子不淨。小乘觀
行。觀行父母遺體。以為不淨。二住處不淨。生藏之下。
熟藏之上。臰穢之處。於此安住。三自體不淨。地水火
風。假令連持皮肉筋骨三十六物。以成其身。名自體
不淨。四外相不淨。九竅常流。垢汙臰穢。瘡痍膿血。𥄏
淚涕唾。名外相不淨。五究竟不淨。氣絕巳後。膖脹爛
壞。皆成可惡。及招後身。沈淪六趣。名究竟不淨。二觀
受是苦。除樂倒。有二。一觀三受為三苦。二觀八苦。為

苦。且三受者。一觀苦受為苦苦。二觀樂受為壞苦。三
觀捨受為行苦。二觀八苦。生苦。老苦。病苦。死苦。怨憎
會苦。愛別離苦。求不得苦。五盛陰苦。三觀心無常。除
常倒。心心所法。剎那無常。前生後滅。猶如猿猴曾不
暫住。有非常有。不及無為。無非常無。不如兔角。無彼
有無二常之相。故號無常。經云。色如聚沫。不可撮摩。
受類浮泡。不得久住。想同陽焰。從渴愛生。行類芭蕉。
中無有實。識如幻事。顛倒所起。四觀法無我。除我倒。
法有三科法。觀此法中。都無有我。凡夫外道。妄計無
我之處。強執我也。即薀計我。離薀計我。佛教薀處界
中。但有從緣生法。都無有我(上別相了)。三總相念者。總將
身受心法。一處向上。作苦空無常無我觀。名總相念
觀。稍勝前位。名總相念觀。梵云毗鉢舍那。此云觀。觀
即慧也。四𤏙位。從此總想念住成就巳。次生𤏙法。聖
道如火。焚惑薪。聖道火之前相。故名為𤏙。此𤏙善根
分位長故。能具觀四諦十六行相。一觀三界苦果為
苦諦。二觀三界因為集諦。三觀無為法為滅諦。四觀
能趣行為道諦。此順決擇分善。初善根生。名為𤏙法。
是後聖道火之前相。立以𤏙名。此位之中。以有有漏心。
學觀四諦也。五頂位。此位之中。重觀前境。四諦十六
行相。𤏙後有善根生。名為頂位也。於此善根中。此最
為高勝。由如人頂。故名頂法。然此位中。於佛所說苦
集滅道。隨順觀察。於三中。信為上首。六忍位。謂頂法
後有善根生。重觀四諦。忍者。印可達悟之義。於四諦

理。能忍印持。此最勝故。故名為忍。又無退墮。故名忍。
下忍中忍。同前𤏙法頂法。具觀四諦。修十六行相。上
品忍位。唯觀世第一相隣接故。唯一行一剎那心。名
上忍。中忍等有減緣減行等。恐煩不述。七世第一法。
從上忍無間而生。此有漏故名世間。於世間中。是最
勝故。名為第一。唯緣欲苦。唯一行相。唯一剎那心。亦
同上忍。有仕用力。引見道生。故名最勝。名世第一。此
之七種方便。皆趣聖道之方便。名七方便也。

言進趣等者。進趣。解前進趣二字。向果者。此之七位。
趣向見道。見道名果。

言所學有則曰方等者。七方便是二乘人所學法。不
淨觀是多貪眾生所學。慈悲觀是多嗔眾生所學。三
十七方便。與修行人。作模軌法則。名所學有則也。隨
位者。五停心觀。別想念觀。總想念觀。並在解脫分位。
四善根在決擇分位。故名隨位。順宜者。多貪眾生作
不淨觀。著我眾生界分別觀。多嗔慈悲。多癡十二因
緣。散亂數息。名順宜。隨彼修行人地位。名隨位。隨彼
修行人根宜。名順宜。

言施為方便者。施由設也。為由作也。

言謂方便善得者。前七方便。進趣小乘人。今此施為
方便。為菩薩。即十波羅蜜中第七方便善巧波羅蜜
多(上舉體)。

言後智妙用者。顯用也。論云。後五波羅蜜多。皆後得
智善巧波羅蜜多。後智妙用。能行二利。故名方便。


言一教行等者。如來所說。可依可學。不同外道非可
學故。佛說法有可准承。故名方。此是教也。稟教獲安。
此是行也。三乘五性隨聞而學。皆獲自果名便。非如
舍利弗。令斷金之子作不淨觀。浣衣之子引作數息
觀。不名方便也。獲益得穩便。利便名便也。此唯利他
也。

言證行方便者。證謂所證理。行謂能證智。二空雙證。
理上無分別。名正直曰方。唯根本智內證。餘智不能
名智。順正理名便。此唯自利也。

言三不住方便等者。莅由臨也(利音)。根本智證真。名臨
真。後得智達俗。名入俗也。即後得智不住生死。不住
涅槃。名莅真。入俗即無住涅槃。能行二利也。或莅則
疎。入則親。後得智變影。緣如疎故。名莅真。後得智親
能達悟。名入俗也。方則約法。便則約人。即是證真達
俗之方便法也。

言三集成方便者。此與前二方便不同。唯取一个法
上能攝得多法。向一个能攝法上。說方便也。

言諸法同體巧成等者。引文也。有方便故。一法向上。
能集𣫍得多法。名巧相集成也。秀云。諸法雖異。由道
理等巧相集成。令多法同體集為方便故。名集成也。

言真如中等者。問如何名集成方便。答多法同體。總
有三種集成。一以真如中具恒沙功德。一切諸法。皆
不離真如故。一切法亦如也。二以智為門。攝一切法。
即一切法無非般若。即五種般若攝一切法也。三以

識為門。攝一切法。即一切法。皆唯識故。華嚴云。三界
唯心。萬法唯識等。

言以智為門等者。相國云。真如具德。雖過恒沙。空智
為門。理皆證盡。萬像凡境因從心生。一念制之。皆不
離識。以識為門。真俗咸達。以智為門。萬像如一。華嚴
頌云。若人欲了知。三世一切佛。應觀法界性。一切唯
心造。識智兩強。因果二位。如一池水。有無量門。閇餘
開一。即無量門水。皆名一門水。無量功德法。歸智慧
門。五位不同。總名為識。識自性等。問何名智上方便。
答果中智強識劣。攝餘歸智。自性總名智也。四智。菩
提。智自體色法。智所緣心心所法。智相應不相應法。
智分位無為法。實智性。總名為智也。因中以識為門。
八个識。識自體心心所法。識相應色法。識所變不相
應。識分位無為。識實性。又三義。一攝相皈真如性為
門。二攬餘皈智以為智門。三攝境從心以識為門。故
名方便。

言故菩薩地等者。善巧成。即方便也。

言十地云總同等者。引例成也。十地者。即十地論解
十地經。彼經中二十句。嘆菩薩德。論家釋前十句經
文。作六種義解。即是總同成。別異壞。彼論解前十句
經文。為十種入。入者證義。十種入者。一根本入。謂智
慧地。二攝入。謂聞慧。三思義入。謂思慧。四法相入。謂
了知諸法。五教化入。謂說法。六證入。謂見道。七不放
逸入。謂修道。八地地轉入。謂出世間道。無貪等善根

淨故。九菩薩盡入。謂第十地。十佛盡入。謂一切智入
智。彼論將此十種入。作六種相解。謂總相。別相。同相。
異相。成相。壞相。謂總同成別異境。以總對別。以同對
異。以成對壞。就十種入中。最初第一句根本入。初一
入是總。餘之九入是別。初第一入總攝得下之九入。
下之九入。因他第一入方有也。且依六相解十種入
者。一總。即根本入。問何名總。答總相者根本也。此在
種姓。由有種性。餘九皆成。所以根本入名總。餘九是
別。問何名別。答由初一个入。攝得餘九个入。入義是
一般所以初入名同。同相也。問何名異。答異相者。餘
九个之中。一一有多差別。名異也。問何名成。答最初
一句為能成也。餘九句是所成。成者略也。壞者廣多
說故。名壞也。又成是所喻也。成者如積集多塵。成世
界故。名成也。壞者喻如塵散世界。即壞也。十地論名
六相門。於一切法上。皆具此六相。且如此講堂。總名
講堂。緣等一一皆具此名。是別。此柱上有成講堂用。
名同。椽等不是柱。名異。此柱等和合共成辨。名成。各
守自性不相交雜。名壞相。問疏引總等。有何意趣。答
疏中只取總同成三个。不取別異壞。就三之中。唯取
總義。能攝餘九句。意取以想對別成立。此中以少含
多巧相集成。故名方便。如此經言。皆於阿耨多羅三
藐三菩提不退轉一句。是總。是根本。具含得八地巳
上菩薩功德。經言。皆得陀羅尼等。十二句經文是別。
故名方便也。


言包。總有則等者。真如名總包。彼別法有軌則。故名
為方。以少含多。名便。以真如一法能含多法故。名便。
便者便宜。

言實無此事等者。如來實無叱呵調達。愛語羅睺。金
鏘馬麥。亦如瞿師覩三尺。五百婆羅門灰身。持衣說
淨乞食等事。今說有者。應物現權而有。故言方便也。

言謂以三業者。佛地論六云。謂成所作智起三業化。
一身業有三。一神通化。謂作十八變等。二受生化。謂
八相成道。三業果化。謂示現金鏘馬麥背痛等事。二
語業化亦三。一慶慰語化。謂弟子修行諸妙行。慶慰
令成。名慶慰語化。二方便語化。謂對放逸。讚不放逸。
安置學處。令厭惡法。名方便語化。三辨揚語化。謂說
決擇。隨諸有情種種意樂。而演說法。斷諸疑惑等事。
三意業化有四。一決擇有情化。八萬四千心行差別。
一一皆能起對治門。二造作意業化。謂如雨華動地
等。如來觀諸有情所行之行行不行。若諸惡行不行
有德行即有失等。三發起意業化。謂宣說發他人善
根故。化邪眾生。行實眾生等。四領受意業化。復有四。
一一向記。有人問生者死耶。答生者皆死。二分別記。
有人問死者更生耶。分別答云。阿羅漢人死了不生。
由無煩惱。入無餘涅槃故。凡夫死了却生。三返語記。
有人問言。人是勝是劣耶。返問言汝說人。為復對天。
對三途。若將人對三惡趣。人是勝。若將人對天。人則
是劣。四嘿置記。有人問言。我是常是無常。我是有是

無耶。嘿置記莫對。恐轉增其病。我若是有。則說常與
無常。我既是無。本來無體。何處說有常與無常。問成
事智是前五識俱智。何言意業化。答無上覺者。神力
難知。不可難也。

言此對實智等者。意對自受用身說。即根本智。權巧
方便。是後得智。潞問四種方便。皆對實智。何故偏說
此權巧智。對實智得名方便耶。答前三方便。於中兼
有實智。所以不對實智名方便。此第四權巧方便。無
而忽有。唯後得智上作用。所以偏對實智。立方便名
也。又前三方便。各對別法標名。且進趣方便。對果施
為方便。對教行集成方便。對以少含多。今此第四既
言權巧。事須對他實智。立權巧名。不爾。如何得名權
巧耶。

言利物有則等者。以法順根。解法也。隨時而濟者。以
根就法解。便眾生樂大小乘。佛與說大小乘法。若樂
人天乘。與說人天乘。或根熟者與說。名隨時。利物有
則者。如說先以欲鈎牽後令入佛道。又剛強眾生。剛
強化等。意言如來實無羊鹿化城。但是隨根巧權。逐
便施為。故名權巧方便也。

言此體即於等者。問此權巧即於施。為中分出等者。
施為中三方便。問何方便中分出。答於教行方便分
出。兼是不住方便一分也(上泛明一切方便了)。

言今此有三等者。局明當經方便。辨云。疏中四重。初
三種方便。次十二種方便。次六種方便。後二種方便。

亦可多種。初之一重。正解經意。後之三重。攝附論文。
三中復二。初總舉。後別顯也。此初總也。接下即引導
眾生。顯上乃發明佛法。通彰合斯二種也。

言此經下云十方等者。問經云十方佛土中。唯有一
乘法。此是顯上。如何言接下。答意取無二無三兩句。
名接下。今取上句一乘。

言又正直等者。正直是一乘。方便是二權。令捨昔時
方便。取今日之一乘。故名接下。經文三周皆有。初周
云。或說修多羅等。第二周羊車鹿車。今在門外。第三
周汝等勿怖莫得退還。今此大城可於中止。問十方
世界中。有二有三乘。又不除却方便說。即合是接下。
既除却方便說。又無二乘三乘。此是顯上。何名接下。
答二解。一云。若約無二無三。又除却方便。不令是接
下。今取所除三乘。所無方便。名接下。故三乘方便。是
接下。二者。頓悟菩薩。是上根性人。迴心聲聞漸悟菩
薩。是下根性人。只此經文。為迴心聲聞下根性人。前
領說此經文。故名接下。問若是委曲說。可名接下。今
既正直說。何名接下。答二說。一云。取所捨方便。對迴
心聲聞。名接下。二云。只正直捨方便之言。接引迴心
下根性人。亦名接下。

言於前四中等者。指文也。接巧之中通三業。今此多
是語業也。

言一身方便等者。經言。即脫瓔珞細軟上服嚴身之
具。更著麤弊垢膩之衣。右手執持除糞之器。隱報身

之實德。名脫瓔珞。現化相之權形。相同有漏。名著垢
膩之衣。塵土坌身。示有煩惱糞器。小教詮顯。義同手
執。右者先也。用之先故。名為右手。

言我此九部等者。下科顯小法非真說。為大本證語
方便。

言又趣波羅奈者。言趣即是身業。轉四諦法輪。即語
業。身語雙證。

言尋念等者。下科。且說三乘眾生有益。問無漏尋伺。
但在因中。云何如來更言尋念。答此示相也。下科示
相思惟。

言上同古佛者。解上尋念過去佛所行方便力二句
經文。

言下順有情者。解我今所得道亦應說三乘二句經
文。

言佛地經云者。引教證也(上解權巧之也)。

言依此解云等者。稱可法則曰方。言善逗者。逗者易
義。化二乘人。從淺至深。名易也。又住止義。法稱於根。
根住外法。名善逗也。

言往生論云正直等者。潞云。此所引論文。是潭鸞法
師註往生論文。問何名正直。答離諂為正直。解方字
外巳為便。解便字也。菩薩先人後巳。又外是眾生。巳
是自身。菩薩教化眾生。親於他人。疎於巳身。菩薩以
大悲。攝外眾生。同於巳身。故名外巳也(上解巳是菩薩自身外屬
他之身也)。二云。使巳如外人。將他如內身。將外同巳。無自

他故。無分別故。易云。君子外其身。而身先不[(厂@((既-旡)-日+口))*頁]自身。
而身先也。菩薩亦爾。凡所修行。不自為身。但為眾生。
令同巳益。故名外巳稱便也。

言隱便云方者。便是所接有情是劣。方屬能接之聖
智有情。穩便之方法。名便之方。依主釋(接下了)。

言二顯上名方便者。顯勝上之法。即佛果理智。皆勝
上之法。言方便者。理體微妙有則曰方。智用雙巧為
便。故名顯上方便也。

言無垢稱云等者。彼經說。有智慧方便。能離於縛。即
顯上也。貪欲是凡夫縛。貪涅槃是二乘縛。貪禪定是
菩薩縛。有方便故。得離此縛。即是此間顯上方便。菩
薩登地巳上。起無分別智。以無緣悲。攝諸眾生。有彼
慧悲。不被空有所縛。名解。地前菩薩無彼慧悲。遂怯
佛果菩提時長遠故。又見眾生數多難度。怯彼所求
所度。遂住空有相中。被空有所縛。此由無方便故。解
即是無漏慧悲。名顯上方便也。潞四句。一有便無方。
地前菩薩以愛見心。莊嚴佛土。成就眾生。於空無相
無作法中。而自調伏。有利他之便。無斷惑之方。是名
無慧方便縛。二有慧無方便。謂二乘人有慧斷惑。而
不能利生。名無方便。三俱有方便。地上菩薩不以愛
見莊嚴佛土成就眾生。於空無相法中。以自調伏。而
不疲。猒四俱無方便。餘一切凡夫。

言此經下云等者。我設是方便。教也。即是其智慧門。
即接下經文也。令得入佛慧。即所詮智。顯上也。又云

一切諸如來。以無量方便。度脫諸眾生。接下也。入佛
無漏智。顯上也。

言初設方便等者。意言此間是顯上方便。前行所引
經文。皆和接下引來。所以疏主分析云。初顯方便。後
顯佛智也。

言理妙可則等者。解方便二字也。可者堪可。堪與修
行人為法則。倣學名方。問何名便。答巧用能顯。曰便。
則謂所詮理。巧用能顯。即能詮教之能顯理。是方之
便。

言其義等者。其義即所詮理妙。名方。其語巧妙。即能
詮教妙。名便。攝教歸理。方之便。名便也。

言方之便者。方是理。便是教。先有所詮。乃有能詮。皆
依主釋。

言三通彰方便者。若能被一乘教。對根說。則是接下。
若談一乘自體。即是顯上。若別分接下顯上者。顯上
是法華會上一乘教。接下是四十年前三乘權教也。
然如來教上。有兩个用。一能顯所詮理。將教對理。名
顯上也。若教能接引下類眾生。入佛法來。將教對四
十年前根論。名接下。具此二用。故名通彰。

言下經大眾等者。正出通彰。經言。世尊何故。慇懃稱
嘆方便。是總也。方便兩字。含得接下顯上二種。總名
方便。故總也。佛所得法。甚深難解。即是諸佛智慧。顯
上也。有所言說。意趣難知。即是其智慧門。是接下也。

言又云佛悉知是以等者。潞云。佛悉知是巳一句。是

顯上。此所知法。唯佛則知。餘人不知。故名顯上也。以
諸緣譬等三句。是接下。有云。准疏意。總配通彰。不別
配也。但是總顯四十年前三乘權教。順三乘根。令一
切歡喜。名接下。法華會上。就大乘根。說一乘法體。是
顯上法。具此二義。故名通彰也。前來兩段。皆別配。唯
此一段不配。又疏言。二皆通故。故知是通彰也。問接
下等三。三周有文否。答潞云。初周開示悟入。名顯上。
十方佛土中。唯有一乘法。是接下。遮令不退。故第二
周等賜牛車。顯上。以假羊鹿。引生出於火宅。接下。第
三周寶處在近。顯上。說二涅槃。接下。合取名通彰。

言即十二種等者。略標類攝也。此經中接下顯上通
彰三義。攝瑜伽論中十二種方便。彼論外六種。即是
此經接下。內六種即是此經顯上。合此內外。成十二
種。即是此經通彰也。

言方者統情機等者。統情機之法軌者。解方也。統者
攝也。情即有情也。機者尋常解。機者根機。即自有情。
此間解機。機者機要。即目教法之體。名機要也。

言法軌者。法謂方法。軌謂軌則也。此經有顯上之方
法軌。則能統攝。得能被眾生機要之法故。

言統情機之法軌曰方。問何名便。答便者。濟物理之
要宜也。便者。宜便要便也。濟者津濟也。濟者濟益也。
物者根也。理者法也。此經之中。有接下之便。作濟物
之要宜也。此經之中。有顯上之便。作濟理之要宜
也。


言方謂方軌方法者。顯上也。解方字也。問何名便。答
便即要便。濟理也。便宜濟人也。解便字也(上略方便也)。

言情謂有情者。解前標中物字也。機謂機要。解標中
理宗也。統攝機情。人也。機要之軌法。名方法也。

言貫人貫法者。此經之中。有接下之方。貫人。此經之
中。有顯上之方。貫法也。

言物謂人等者。人物根性也。理謂道理。法也。此經有
接下之道理。能濟人。此經有顯上之道理。能益法也。

言濟人益法故者。別結便字。攝云。濟人則利有情。接
下。益法即令法久住。顯上。合此名通彰。

言此言意顯等者。雙結方便二字。有濟人之利便。有
益法之軌則。名方。故言方便。

言亦方亦便者。問方便二字。六釋中何釋。答疏言亦
方亦便。持業釋。將方就便。便則是方也。將便就方。方
亦即便。安國唯依如來後得智。智是體。方便是用。用
向上有益法。亦方亦便。有利生之便。名方便。

言由此義推等者。有取依主有財持業三釋。非也。今
准經中上下道理。接下顯上。通彰三釋(上三方便了)。

言三種合是等。經論相攝內六種。是此經顯上。方便
外六種。即是此經接下。合此內外六種一處解。名通
彰也。

言瑜伽四十五說等者。初明所成十二種。次明能成
六種。前來當經之中。說有三種方便。正是所要。今此
疏主見論家說方便。故引來。非此所要。論具標云。云

何菩薩方便善巧有十二種。答依內修證。一切佛法
有其六種。依外成就。一切有情亦有六種。二六成十
二種也。

言內六種等者。一慈悲顧戀者。即深念眾生心。如地
藏菩薩。見眾生入地獄。菩薩亦入地獄。不捨眾生。如
於父母怜愍於子。經言。大慈大悲。常無懈倦。恒求善
事。利益一切。而生三界朽故火宅。又云。長者聞巳。驚
入火宅。問何名內修證。答為眾生而復發心。即以悲
心而名為內。

言了知諸行者。由不捨生死。亦能了知諸行。即厭離
有為心。一切有為法之總名。為了知諸行。有漏不淨。
無常敗壞。剎那生滅。而不染著。名了知也。

言忻佛妙智等者。菩薩所修行小善。忻求無上之妙
智。即四智也。初一化身因。次一法身因。後一報身因。

言不捨生死者。菩薩發願。若一切眾生不成佛者。我
終不取無上菩提。名不捨生死。不同二乘厭生死求
趣涅槃。

言輪迴者。菩薩雖處世間。輪迴六趣。教化眾生。而於
世間。不生染著。

言熾然者。菩薩行行如救頭燃。精進脩習無時暫輟。
由智故輪迴不染。樂利樂他故。熾然精進。有抄將下
三句。釋上三句。又云將上解下勝也。

言外六種等者。即菩薩利益眾生。令眾生捨微小物。
或一團食。或以一華。由迴向虗空法界一切諸佛。其

物雖少。而獲福無量。故頌云。若人好布施。天神自扶
將。施一得萬倍。安樂壽命長。如一食施辟支佛。天上
人間九十一劫常受快樂。

言令小戒等者。如薄俱羅持不煞戒。經五不死。乃至
當得無上菩提。亦引大善根也。亦簡外道持鷄狗等
戒。空無所獲。暫持戒八戒。生天受樂。遠招佛果。名大
善根。頌曰。若人於百劫。供養百羅漢。不如一日一夜
受持八戒齊。以八戒一日一夜得生天。名小戒也。

言增聖教等者。增謂增益。增嫌之義。有諸眾生。於諸
聖教。而不解了。隨文執義。而生增嫉。謂不解佛密意
有空二種言教道理。執空者。增於有教。而生恚惱。執
有者。增於空教。而生恚惱。如佛說空。本空遍計。不空
依圓。總撥為空。即是增益他聖教也。菩薩即以種種
善巧方便。隨順而會通解釋之。除其恚惱故。

言處中住者。於內外及空有教中。亦不生受。亦不生
增。名處中住。亦令趣入。即令種解脫分善根。不能進
修。菩薩以種種方便。令其趣入也。言巳趣入者令成
就。成就即是修行。巳修行者令得解脫。解脫即是三
乘無學果也。

言十二種中為成四等者。明能成六種。為成外六種。
所以修能成六種也。外六種為所成也。攝釋云。所成
六中。初二少施等善。感無量果。二小戒等力。引大善
根。由此初二種。巳成滿故。不要成也。從增聖教。巳後
成也。即是能成六種。成所成四種也。問何名能成六

種。答第一隨順會通。成前增聖教者。除其恚惱也。第
二共立要。契第三異分意樂。第四逼迫所作。成前處
中住者。令其趣入。第五施恩報恩。成前巳趣入者。令
其成熟。第六究竟清淨。成前巳成熟者。令得解脫。

言隨順會通者。諸謂眾生聞諸教說一切法皆悉是
空。遂生增嫉。菩薩即以方便隨順。而與會通。將欲說
時。先現柔義。身語接引。令生愛敬。除彼於巳所生恚
惱。彼生愛敬巳。於法起樂。然後為正說法等。

言將為說者。意言若先美人。後必慕法。

言彼不解空密意言教者。出不解人。

言一切諸法無性無等者。出不解事。論有五句。一皆
無自性。二皆無有事。三無生無滅。皆四等虗空。五皆
如幻夢。前三句法說。後二句喻明。疏闕虗空。或疏云
等者。亦是等虗空也。即是正出外人所迷之經也。秀
云。謂世尊經中。說一切法無性無事無生無滅。如幻
夢等。皆是世尊密意而說。非是諸法其體都無。所言
無者。但約遍計所執。眾生不解佛密意。言一切皆無。
遂生憎嫉。名為不解空密也。

言無性謂圓成。無事者謂依他。不同禪師。菩提涅槃
亦無。非此計也。

言如理和會者。正會有四句。問和會何法。答會前提
聖教者。除其恚惱也。

言彼經不說一切等者。會第一句也。經意不說依他
圓成一切諸法總無。其自體故。言不說一切法體都

無所有也。有為無為攝一切法盡。名一切法。即是依
圓二種是有也。

言但無所執可說等者。為有愚夫強執增益。我法自
性。恐不能斷。故密意言一切法都無所有。言無者。依
圓二性向上。遍計所執言教向下。都無定體。故言但
無所執可說自性。不說依圓亦是無也。問但無遍計
一種。云何經言一切法皆無自性。答能遍計心。執彼
彼物。所以遍計亦名一切。但約諸法上。可說自性。謂
一切法離言說。言說不得諸法自性。執有言說諸法。
皆是遍計所執。意言謂能遍計心。無始巳來。依名計
義。以義計名。此所計法。舉體非有。但是計心。執有自
性。今者說彼言無。非是無彼所遍計境依他性也。問
所遍計境為通何性。答攝大乘說。是依他起性遍計
心等。所緣緣故。既為所緣緣。必須有體法故。彼所執
我法。是所遍計。問執心起時。當情我相。說為何等。答
此但名境。不名所緣。緣境義寬。無亦名境。所緣緣狹。
無法即非取。彼依他法為所緣緣故。意言自心變起。
離自心外。無有別境。能牽於心。如彼依他。問圓成實
性。何非彼境。答真非妄執。所緣境故。若依展轉說。亦
所遍計。如計繩為虵。迷杭為人。麻喻圓成實。繩喻依
他。作虵解時。便是遍計。理實通迷也。

言據第一義非等者。此會前五句中。第二句經中無
事也。若依一真法界。此言說事。都無實體。意言雖有
依他圓成二法。所言說事。然依此事起遍計言。如此

遍計言下所說法之自性。如兔角等。性離言詮。彼執
法心無其自性。若爾。與前性何別。答前約無其體性。
此約無其事相。前即所計境。此即能計心也。

言既彼性事等者。攝云。會第三句。前說性事皆遍計
所執。本無自體。體既是無。何有生滅。皮既不存。毛將
安附。所以彼經言。一切諸法。無性無事。無生無滅等。
第四句如虗空等者。疏中闕不引。攝云。彼論云。譬如
虗空受種種色。色無之處。即顯空虗。猶如依圓。為我
法二執所蔽。執無之處。即顯真如等。

言又如幻夢等者。會前第五句皆如幻。夢明彼依他。
猶如於夢。如手巾上結兔。顯是幻也。睡中所見夢也。
既是幻夢。皆是虗妄所有。都無作用。又依他性但如
幻有。由此會通。令增聖教者。得除恚惱。意言一切諸
法。即依他起。皆如幻夢也。

言非如顯現者。依他法上。有體有用。名如理顯現。遍
計性無體法。不似依他法上體用顯現。

言亦非彼事都無等者。意道遍計性向下依他法。是
有遍計。不同依他法是有。故言亦非彼事等。

言二共立要契者。契者約也。論云。菩薩若見有情求
飲食資具。疾因名利。工巧藝術。即便共彼。先立契云。
汝等若能知父母恩德。及供養沙門婆羅門。乃至若
能持戒。我當隨汝所欲。與汝衣服等。如其不能。乘不
施與。此第二第三度。成前處中住。令其趣入。

言異分等者。有二意。一者先許者之名同分意樂。二

者異於彼故。名異分。又意。一者先許後通。異前分故。
二者非內心爾。外現違內。故言異分。論云。謂諸菩薩。
與諸有情。立要契巳。彼諸眾生。得如上衣服資具田
宅。不肯修菩薩行。及以利益之意。先許不與。或巳却
奪。非是惡意而不與也。彼若修善。還却與之。現憤恚
相。非內意樂。實欲拔濟。示現嗔恚。名為異分。

言此等權時等者。問菩薩教化。何起嗔恚。答疏言。此
等權時等。如世父母。憤責子時。汝甚愚痴等。非內心
實等。

言四逼迫者。或前處中住。令其趣入。

言有自在力者。論云或為家主。或作國王。名自在力。
不知恩德者。與錢財飲食。於彼前人。有大恩澤。彼不
順行。名不知恩也。先求所許。與錢財物。彼不修行。並
不與之。令斷所求。故大論云。諸親用等。若於父母。不
知恩報恩。乃至毀戒之者。乘即不與衣服。或當捶罰
或當駈擯。立一使人。當令伺察。由是有情怕怖治罸。
斷諸惡法。皆修善法。瑜伽論云。逼迫所作。方便善巧
也。

言五施恩報恩者。成前巳趣入者。令其成熟也。

言曾於彼所等者。菩薩曾於有情。或濟所須。或濟危
難。令得安樂。彼諸有情深知思慧。欲得報恩。菩薩爾
時勸令修善。以受報恩。菩薩告言。汝等以非世財成
相酬報為大恩。汝但修善。名大報恩也。此下第四第
五成度前巳趣入者。令其成熟也。


言六究竟清淨者。第六度成前巳成熟者。令得解脫。
究竟者畢竟也。清淨者離染也。果道滿巳。巳歷三祇。
令生忻樂。請轉法輪。論云。云何菩薩究竟清淨。答先
現上生覩史多天。無量有情。作如是言。有菩薩生此
天來。不久下生。往瞻部洲成佛。覺我有情隨佛下生
也。即是彌勒菩薩。於晝夜六時中。一一教化五百億
天子。成不退轉。

言此中方便等者。指方便品也。即是瑜伽論能成六
種中。隨順會通。成前增聖教者。除其恚惱。亦即通三
方便。會昔三權。接下。通今一實。顯上。合此二種。名通
彰也。

言決擇唯識等者。金云。兩文說有二種。皆是此法
華中方攝。設於二乘。即是拔濟。迴心向大。即是迴向
也。

言如其所等者。秀云。彼之拔濟方便。即此接下。彼迴
向方便。即是顯上。合彼二種。即此通彰也。

言皆此所攝者。潞云。拔濟是此會昔二權。迴向是此
顯今一實。問何名決擇唯識。答唯識有三名。成唯識。
淨唯識。三十唯識無決擇唯識。決擇即瑜伽決擇分
三十卷也。

言出體性者等者。即別境中慧也。

言無分別智等者。秀云。方便之體。合以名句文。而為
體性。今取智為體者。謂後得智有此言說方便故。但
約智而為性也。從本言之有二種。一本智。二後得智。

本智如啞受食。無言無說。又根本智如人遠行。渴得
一椀蜜漿。正喫之時。口說不得及。其喫了唱美。方有
言說。根本後得二智亦復如是。問今此品中明方便
智。以何為體。答唯後得智為體。通根本也。問如何解
方便。此間說根本智耶。答因有根本。方有後得。故先
說也。二者。後得智為他說法。必由根本智內證。所以
疏言。無分別智。內冥真理。後得智中為他說法。

言唯識等說等者。對法論說十度中。後四唯後得智。
第六唯根本智也。後五即般若方便願力智。此京說。
若約十度解。後四唯後得。第六唯根本。若約六波羅
蜜說。第六通加行。後根本行得三智。今授十波羅蜜
說。方便波羅在第七地。只合言後四波羅蜜多。皆後
得智性故。若言後五波羅蜜多皆後得智。濫他第六
度。唯是智根本。如何通會後五。答章敬云。今取後五
波羅蜜為一句。多皆後得為一句。則無妨也。以彼後
五中第六一个唯根本智。餘四唯後得故。言多皆後
得。意言疏約多分言。云皆後得。非唯後得。

言其能所詮等者。會違也。問前釋中方便通教理。如
何出體但言智耶。答有二。一依以別就總解。二依攝
末歸本解。且初解。疏自通云。其能所詮性又各別。是
第一義。因智而顯。是第二義。能詮是教。所詮是理。教
之與理。性各自別也。教是別。理是總。攝別就總。但言
方便智。二云。教理兩種雖殊。因智而顯。智為根本。意
言其能所詮雖二性別。並方便攝。俱因智顯。所以取

智因有後得智。方有能所詮故。

言下釋本文者。分三。初疏科初周。次論科此品。後眾
科此品。今當疏科初周。且序分正宗流通三段。不同
今當正宗。正宗中分三周說。法說。喻說。宿世因緣說。
三周不同。今當第一周法說。法說有四。初世尊曉喻。
方便品。二鶖子領解。三佛重述成。四為之授記。

言此四之中者。初曉喻。在方便品。

言後三等者。領解述成授記三文。在譬喻品。且領解
者。經言。爾時舍利弗踊躍歡喜等。三佛重迷成。經言。

爾時佛告舍利弗吾今於天人沙門婆羅門等。四為
之授記。經言。舍利弗汝於未來過無量無邊等。問上
根鶖子聞法說一乘。疏主何言曉喻。一何相違哉。答
此是開曉誘喻之喻。非是喻況之喻。問荷恩云。如猫
牛愛尾。如優曇鉢華。豈不是喻。答有二意。一曉喻之
字。從言傍作。論由明也。若喻況之喻。口誘傍作也。二
云。雖猫牛等。言非是此問。正說喻處也。

言佛曉喻中論判為五等者。只緣經是佛說論是菩
薩造。所以先依憑論家。科為五般。初歎法勝妙分。經
言。爾時世尊從三昧安祥而起(云云)。二歎法師功德
分。經言。吾從成佛巳來。種種因緣。種種譬喻。三大眾
定疑分。經言。爾時大眾中。有諸聲聞漏盡阿羅漢阿
若憍陳如等。千二百人。第四大眾定記分。經言。佛告
舍利弗。不須復說。若說是事。一切世間諸天及人皆
當驚疑。第五舍利弗諸佛出於五濁惡世斷疑分(上科

了)。

言法為佛師者。問何要取初嘆法勝妙分。答疏言。法
為佛師一句。是涅槃經諸佛所師。所謂法也。

言人由法以等者。問因何第二歎法師功德分。答疏
言。人由法以成德。書云。人能弘道。道以潤身。

言諸聲聞等者。問因何有定疑分。答疏言。諸聲聞等
五句。疏初三句解定義。後二句聞歎巳下解疑字也。
然定與疑別。並約鶖子說也。於自所證有餘涅槃。遂
執為決定。聞佛歎二甚深。遂有疑生。合此二種。名定
疑分。經云。佛說一解脫義。我等亦得此法。到於涅槃。
是定義。而今不知是義。所趣疑義也。

言佛心所為等者。問何故有定記分。答疏言。佛心所
為等。謂先說無量義。後說法華。只為迴心聲聞作佛。
問定疑分與定記上何別。答前定疑屬眾生。今定記
分屬世尊也。本來放光現瑞。佛心決定。謂以有所為
之人決定。為舍利弗等。說法華經。

言唱止邀其等者。問既言決定。何故三請方說耶。答
有二意。一欲令聲聞生慇重心。聲聞之人多皆慢法。
於一乘法上。若生慢。永劫不得解脫。故令三請。二令
惡人退席。故有三止。一往者似佛不肯說。唱止之時。
却是說相。欲令聲聞生堅固心。三令不退其心轉轉
堅窂。定者佛心決定。記者分別解釋。

言眾人之內等者。問何故有斷疑。答疏言。眾人之內
等。聞前唱二甚深。及三請三止。遂生四種疑。一佛於

何時。出先權後實說。二云。何知是增上慢。三云。何堪
說法。四云。何不成妄語人。向下說經。為斷此疑。名斷
疑分。故論成五分也。

言或分為二等者。眾主欲擬科。當品經文去。先將論
家五般科為兩般。以義分出也。簡要云。三般科為定
疑分。後兩般科為斷疑分。

言二深先唱者。正宗之中三分科經。今當法說。法說
之中。今當世尊曉喻方便品。疏科為四。四般不同。今
當二深。先唱警察群生之心。如來入定。觀一切眾生。
根有上中下。名察也。從定起唱二甚深。名警。今取聲
勢穩。名警。警者動也。察者覺察也。先唱二甚深者。即
是警動覺察二乘也。

言初嘆所證等者。即是諸佛智慧是所證。其智慧門
是所說。則嘆所證法妙所說法妙。此皆盡屬所。二云。
二深總是所證也。說則說所證法妙。歎則歎所證法
妙。通此二解。

言初總標勝妙者。即是諸佛智慧及智慧門也。

言所以者何下釋等者。若約近說。五種智慧。五種甚
深。此釋中諸佛智慧也。又八甚深及五難。釋此中教
門也。若約遠說。一部經中。說理智處。總釋此間智慧。
說教權實處。總是釋此間智慧門。

言初顯自在等者。經言。爾時世尊從三昧安祥而起。
若唯論牒。梵本經云。爾時世尊入甚深三昧。正念不
動。以如實智。從三昧安祥而起。紀(多十四字)紀國科五句。

一爾時。二字。入定時世尊二字人。三從三昧起者。所
起定。四安祥者。現定相。五而起者。正起定也。問何故
論解與經不同。經言。三昧是定。以起也。何以論云。以
如實智觀。答緣經云。三昧是定。從根本智觀起。亦是
三昧。後得智觀起。亦是三昧。天親菩薩意從簡濫所
以言從如實智觀起。意顯世尊從根本定起。不從後
得智定起也。又攝云。論舉慧影定。隣近釋。意說本體
用分。了俗證真。不相違故。

言以如實等者以者。以由也。如者稱也。稱者可義也
實者如實。實者則真如也。唯用正體智。如實而智。名
如實智。內冥真如理。名之為觀。貫同。二云(官音)。如者真
如。如實者實相之智者。是慧也。觀者是實以如實三
个字。是所緣境也。智觀即是能緣心。此後解觀字。是
定不邪慧也。念緣曾習境。定緣所觀境。觀是定境。舉
所緣境。顯能緣定心。故名如實智。觀從定而起者。示
現出定相也。

言起巳告舍利弗等者。問佛無不定心。常在定中。何
故世尊從定起耶。答疏中二意。一云。初示現如來。得
自在故。二云。如來入定。無人驚悟故。如目連於獼猴
池邊坐得無所有處定。聞象哮吼聲。因驚出定。問象
哮吼聲為定中聞聲。為出定聞。答小乘不許定中能
聞。若聞聲時。巳是出定故。大乘不爾。許在定中聞聲。
如舍利弗坐定。被大力鬼柏頭。出定來。乃覺頭痛。此
並有驚動。不同如來入定。無人驚悟故(論解了)。


言觀無量義等者。疏解論文。問無量義處定。與如實
智觀何別。答根本智證著出水之實理。名實智觀。若
證著出生眾義理。名無量義三昧。

言佛定殊勝入巳等者。問佛入定時。餘人還驚。得如
來出定否。答疏言佛定等。

言又顯於定中等者。問如何他人驚。不得佛自出定。
答疏言又顯於等。意顯佛自在故。要入便入。不假作
想。要出便出。不假驚故。不同凡夫等入定時。先種種
想加功用。方能入故。佛即不爾。出入縱任自在。從根
本起入後得。後得智中。徐審當根。故從定起。

言即由二義者。結前論處二義。即由二義者。一自在
力。二無人驚悟。

言雖是無量等者。料簡所依定。問既言入無量定。即
合是無量義。便為定名。何言第四禪。答疏言雖是等。
意言依第四禪。觀無相理。離八灾。定慧均平。是無漏
功德勝故。

言不告餘人等者。秦經云。告舍利弗。諸佛智慧甚深
無量。其智慧門難解難入。一切聲聞辟支佛所不能
知。論引梵經云。以如實智觀。從三昧安祥而起。起巳
告舍利弗。諸佛智慧甚深無量。其智慧門難見難覺
難知難解難入。如來所證一切聲聞辟支佛所不能
知。問會中聲聞無數。何乃偏告舍利弗。答疏言不告
餘等。意言此經智慧之經。唯與鶖子智慧。涉深相應。
利根第一。故告舍利弗等。相應者相當義。


言謂舍利弗聲聞者。問何故不告餘聲聞。告舍利弗。
答疏言謂舍利弗等。如來說法。鶖子悟解所以先告
舍利弗等。

言一聞即解者。簡餘聲聞法就未解也。

言佛凡說法等者。機謂機巧。開要有情身中有此機
要。或施或張。如來觀之。以接道法。如世之機。以是疏
之文巧。即開以總。擲之左右。交加織絡。乃成奇異羅
錦。此亦如是。此品初唱二甚深。二乘不知。便是如來
脚踐蹈。又云。假使滿世間等。鶖子驚恠。父巧大開。從
惡人退席巳去。世尊廣說開示悟入。擲言教總。交加
織絡。舍利弗未來世成佛。號曰華光佛。便同錦綺。故
喻於機也。

言根法相應者。初周法說一實。唯與上根鶖子相應。
故獨告彼。即是鶖子上根。而不假喻說。名根法相符。
問菩薩更利根。豈不與如來相應。答菩薩不是正為
也。

言不告菩薩有五者。問何故佛唯告鶖子不告菩薩
者何。答疏言不告菩薩有五義。

言一為聲聞者。問如何不告菩薩。但告聲聞。答疏言
一為等。意言即令二乘迴心。巳捨權取實。斷所知障。
脩法空智。令證無住涅槃。是聲聞所作事故。問第六
住前。多是驚怖菩薩。欲退住二乘。此菩薩云何不告
耶。答權有二種。一權心。二權乘。告聲聞意。令捨權乘。
彼是權心。故此不相應也。


言二為諸聲聞等者。前是捨權。今此取實。

言三護諸聲聞等者。防護聲聞下劣之心故。二乘本
來早起怖畏。生懸崖想。若佛出定。更告菩薩。不告聲
聞。聲聞轉生怯弱心。故決定却取二乘。不肯迴心故。
所以出定。先告聲聞等。

言四為令餘人等者。經言。大智舍利弗。令得授尊記。
我等亦如是。必當得作佛。

言五為諸聲聞不起所作者。即二乘云我生巳盡。梵
行巳立等。更不求趣大乘果故。所以佛破此執。聲聞
執極。遂先唱嘆二甚深。令除小乘究竟果滿之心故。

言果滿證圓者。道諦為因。滅諦為果。滅為所證。道為
能證也。

言菩薩於五事等者。問菩提既利根。此經是智慧經。
欲說此經。何不告於菩薩。答疏言菩薩於五等。

言傍告無爽者。問佛說此經時。諸求三乘人。有懷疑
網。乃有疑皆斷。即三乘中有大乘者。此正告不定性。
兼任持所餘何言不告。答疏言傍告無爽等。

言正告不定性等者。問一種不定性。何故聲聞正告。
菩薩言傍。地前小菩薩亦是不定性。答疏言正告不
定等。意言權有二種。一正告住權乘者。傍告住權心
人也。

言所嘆之法略有等者。然經文中。理上即有甚深。教
上但言難入。不言甚深據實。合言諸佛智慧甚深無
量。其智慧門甚深無量。若教若理。皆合有甚深。


言故論云有二甚深等者。問爭知教理皆有甚深耶。
答疏言故論云有二等。一證甚深。謂智慧者。此之智
慧。通性及相。性即所證理也。相即能證智也。本智親
冥證。後得變影證。皆名證甚深。通五智慧。皆是如來
所證法也。

言梵云阿笈摩等者。疏主解智慧門。古經論云阿含。
訛也。新翻云阿笈摩。此翻為傳者。瑜伽八十五云。師
資展轉。傳至今。由此道理。故名阿笈摩。即四阿含等
是。據實。一切大乘經論。名阿含。總是上古諸佛。展轉
傳來。下經過去無數劫。無量滅度佛。百千萬億種。其
數不可量。如是諸世尊。種種緣譬喻。無數方便力。演
說諸法相。或翻為教。或翻為淨。教有三義。一者。體是
無漏。故名淨。二者。從真如法界海中流出。故云淨教。
三者。教體是無滿。眾生聞者。除惑業。得除有漏。亦成
無漏。約用名淨也。

言此甚深義通等者。下疏主分配為緣。理上有五種
甚深。能詮教詮著五甚深。道理教上亦得五甚深也。
恐人疑只將謂理上有甚深。教上無也。問爭得知。答
論意如此。一證甚深。二阿含甚深。又云。一者體妙。二
者難了。問何故論家甚深通兩處說。及至解經文處
理上配五深。教上配五難。答所疏言。然理正得甚深
之名。門深乃稱難見覺等。緣所詮理勝。正名甚深。能
詮教。教對理劣。不得正名甚深。將教上甚深義。改作
五難。五難者。亦是甚深義。此各有二義。一所詮理。自

體是深。法當體正得名甚深。二者智慧。是佛所知法。
正名甚深。教上亦有二義。一者教。對二乘淺智。不正
名甚深。但名不知。二者教。因理深。教隨於理。亦名深。
不可共他理齊等。所以不正名深。但言難見難覺難
知難解難入。

言二乘不知等者。有二說。一云亦者。亦二甚深。意道
甚深之義。既通教上理上。總有其二乘不知之言。亦
通教通理也。二云亦字亦理。理向上不知。意道不唯
教上二乘不知。理上亦不知。今且說於教上尚自不
知。及顯理上更合不知。教尚分麤淺。由自不知。理更
甚深。灼然不知也。問何故但言諸佛智慧。不言諸佛
定。答智慧正是二乘所求。二乘所無。故先標唱。令其
問取一乘。亦是經之宗體。故不言諸佛定。

言自餘別列等者。攝云。五深別屬理。五難別屬教。五
深者。一義深。二體深。三證深。四依止深。五無上深。五
難者。一難見。二難覺。三難知。四難解。五難入。金云。甚
深別屬教。無量別屬理。謨云。自餘之言。自一分甚深。
通教及理。言理故教。二法無量。別屬理也。問五深五
難。有何差別。答五難得二乘不知。五深者據佛所證。

言論說智慧者。此一句引論也。謂一切種一切智智
義故。此標章也。此上十五字牒論標章也。謂一切種
一切智智義教。此是論家解。論云。一切種者。種即種
類。種類不一。名一切種。此解一切種三介字也。此一
切種。是向下智體。向上義也。且一切智三个字。屬如

來五薀身。假者身。是如來身。是一切智人也。一切智
人身中有此智。一切智智此智體。通性相。菩提涅槃。
有為無為塵沙萬德也。義者境也。義有二種。一義謂
義理。二義謂義境。初唯俗智境。後通真俗智緣也。若
真如。是根本智家所緣境。名義。若餘有為法及變影
緣。如後得智所緣境。名義也(論文了)。

言一切智人之等者。疏主解也。一切智三字。屬如來
身也。向下重言智體。却是論家最上一切種。種者種
類。菩提涅槃含持眾多種類。名一切種。種即智也。此
第一解。疏主依人法解。緣經文中言諸佛智慧。智慧
兩字帶得人與法一處來。此人法中。解一切智智。兼
解向上一切種也。一切智者。一切智人也。一切智人
身中有此智。名一切智智。此第一解。順初周經文。理
智雙說。開示悟三。菩提涅槃。順此第一周。故作此解
也。

言或一切等者。第二解也。一切智者根本智。重言智
者後得智。相合一處著。名一切智智。

言義者境也者。問何名義。答疏主義者境。即是根本
後得兩个智家所緣境也。義有二種。一義謂義理。二
義者境義。問何謂彼境。答即一切智人之智境。名一
切智智義故。

言何謂彼境等者。疏主又將論家一切種三个字。作
種類義解。何謂彼境名一切種。答疏言謂一切種。一
切種者。謂若空若有等者。若空即二無我。即遍計。若

有即依他圓成有為有為即依他。無為即圓成依他
染分名有漏。淨分名無漏。若教。是十二分教三乘教。
若理。一切道理。理真理理。又有一百法。有為九十四。
無為有六種。有漏三十一根隨二十六無想定及事
異生性悔眠。無漏七滅定六無為。名一切種也。

言謂此一切種者。將一切種三个字。是他一切智家
所緣之境也。

言即此一切種等者。別結皈也。一切者。即根本智後
得智。境即真俗諦境。三種法總名所詮之智慧。總是
解諸佛智慧也。

言今以理窮等者。重明一切種。疏主前來雖有多解。
猶恐解一切種義不盡。又前來雖以本後人法解智
慧。疏主緣道理未盡。今以理窮。更作五種智慧。解一
切種一切智慧。乃盡也。五種智慧。即同般若五種也。
一智慧性者。謂實相般若。智慧相觀照般若。智慧伴
眷屬般若。智慧因文字般若。智慧境境界般若。

言一切智慧性者。性謂真如。故下經云。唯佛與佛。乃
能究盡諸法實相。

言論自釋云等者。問真如何名智慧。答二意。一云。論
云。謂如來藏。法身之性不變故。佛智具知此實相體。
窮源盡底。故名究盡。二云。謂真如在纏。名如來藏。出
纏名法身。既言如來藏性為體。真如亦名智慧。

言攬法成人等者。問此間是所證所說法妙中。如何
引能證能說法師功德經文來。解此間所證法妙耶。

答。佛無別佛。攬智慧為佛體。能成所成。皆是智慧。攬
法成人。人之所成智慧性。唯取真如。此真如又須是
如來身中真如塵沙萬德。十地菩薩攬法不盡。不得
成佛。此先由成佛。具能證智。證所證真如。方堪為智
慧性。性之與相。皆是智慧。皆是佛身。故引下為證也。
二云。攬者證也。先由窮盡諸法實相。證盡法身理。方
是佛身。佛身因此智慧性。成就得也。疏主下解云。法
即是佛。佛即是智慧。佛身不離智慧(此正義)。

言無漏能者。無漏簡有漏。能觀簡所觀也。

言方便知見者。根本名知。後得名見。謨云。知約內心
自證。稍親。見約外緣於境。稍疎。故配本後。

言智慧伴等者。是相應功德。即佛身中心心所及諸
功德法。經云。無量無礙力無所畏禪定解脫三昧等。

言智慧因者。因有二種。一言生因。名句文等。即是經
云種種言詞也。二智了因所起知解。下云。盡行諸佛
無量道法。因中萬行。唯因非果。能詮教通因中果中
也。所以能詮及萬行。為智慧因也。

言如是相等者。准下料。為佛所說法。如證而說。如是
相者有為。如是性無為。如是體五薀非五薀等。力常
法作無常法。因建立果義。緣成辨報義。果四果。報異
熟名報。本即不生。末即生。

言今智慧門既是等者。門既是能詮教不取取四捨
一。次依諸文。唯取一。然依諸教。五甚深中。多唯智慧
性。真如為體。取捨一餘四。後依此經。取二捨餘三(上科

下解)且初准理。通四慧者。准道理。不取能詮教。取餘四
慧。性相伴境。名諸佛智慧也。問何故不取能詮教。答
一緣是能詮教。二緣是權方便。故不取也。兼簡智慧
因中一分行。亦不取也。問何故不取智慧因中行耶。
答今此解果中功德也。教既是因。簡萬行。又是因非
勝故。不取智慧。因中萬行。一分但說四全。故言即餘
四慧也。

言義雖可爾者。明取捨也。諸教唯取一。向前說五甚
深。道理實如此。然依諸教五甚深中。多唯慧性。唯取
真如理。名智慧也。

言諸教者。即是勝鬘涅槃也。

言五甚深中等者。問何名五甚深。答即是義體。證依
止無上取此五種也。不是此間性相伴境。因此是五
種智慧也。然五甚深。唯依一真。如向上立也。疏主引
諸教來。例同此經。亦合取真如理。為諸佛智慧也。

言以阿含甚深即昔等者。問此經何處是取真如理。
名智慧處。答此經亦有處真如理作智慧。一乘亦名
為智慧也。所以疏言。阿含甚深。即昔三教。一往看。恰
似解智慧性處。忽然說阿含甚深。即昔三教。有似疏
文孤起。却是疏主深意成上。此經捨權取實。真如為
一乘體。問一乘以何為義。答一乘者真實義。唯真如
理。名一實也。阿含甚深。即三乘權教。教既稱權。返顯
教下。所詮理。是實將權教。顯實理也。問何以知此處
阿含教下唯取真如理耶。答論云。證甚深無上甚深。

疏主引此文。證真如理。名一乘也。彼證甚深無上甚
深皆以真如為體。

言無上甚深者。問此經何故喚真如。作智慧也。答疏
言無上甚深。是大菩提故。故知真如亦名智慧。

言勝鬘經中等者。勝鬘經中。說一乘體即真如。勝鬘
既爾。此經化城品寶所亦然。皆以無為為二乘也(上密
會諸教但取一捨餘三)。

言今此經中等者。此經中依實勝慧。取二捨餘三。依
實二字簡權也。智慧因中。教行兩法。對果稱權也。勝
慧二字簡因伴境三是劣法。亦非勝也。今唯智性智
相也。問莫違他家五種智慧道理。答舉此二種。餘三
自成也。論家勝劣雙取。即言五種智慧。經家舉勝也。
偏言二種性。即涅槃相菩提此二為體。自餘三成。

言菩提菩提斷皆名等者。問為復此經獨取理智。為
復兼諸經。亦有說處。答疏言言菩提菩提斷等。此是
金剛般若論云。菩提斷障得處。亦名菩提。真如是斷
障顯處。亦名菩提。真如是智所依處。亦名般若。一切
有為無為。皆理智攝。名攝一切盡也。

言牛車言作者。經云。吾為汝等造作此車等。顯是智
相。有為之法。可言化故。無為常住。不可化故。

言各與一故等者。是時長者各賜諸子等一大車。重
顯牛車。亦復有為。各各從自無漏種子生。無為常住。
一體不可言各與一也。

言寶所舊有即智性故眾共等者。眾商往寶所。共取

義昭然。佛子各證如。即名眾共取。如山中寶藏眾共
取。疏主緣古人取涅槃為車體說著處。皆便破古人
牛車言化顯是有為也。各與一故。顯不是無為。無為
共有故。寶所共有。是智性故。眾共取故。不言各與也。
示佛智見。是智性。悟佛知見。是智相。即是菩提涅槃
二故。

言由此有故等者。問此經既取智性智相二種。為諸
佛智慧。莫違他論家五種智慧道理。答疏云。由此有
故。餘三自成。問云何由智性相二種故餘三自成。答
既有智慧。同時心所。即是其伴。智慧要因於教及萬
行生起。即有因也。智不孤起。必託於境。故有伴境因
也。故言餘三自成也。

言下云一大事等者。開佛知見。雙開菩提涅槃。示佛
知見。別示法身理。悟佛知見。別悟報身智。性相二種。
即唯此二。若因若果。因中理智。果中理智。故言即唯
此二也(上解諸佛智慧)。

言謂此智慧等者。問何法是理。何法是教。答疏言謂
此等。意言真實之道理。非獨真如名其理。諸佛智慧。
通性相故。又真者真實。理者所詮之理。對彼能詮教
權。所以理智名為真理。非是唯取真如名為真理也。

言三乘權教者。大乘教名權。對彼真理。亦名權昔。對
不定性。於一乘上。權說三乘。若離一乘。三義不立。一
乘教亦得名權。實無三乘。權巧施設三乘名等。

言總標實權者。雙結實權理教二別也。唱諸佛智慧

甚深無量。是標實。若近取同下五種智慧五種甚深。
是釋實。若遠取三周說行果處。是釋實。并兩品一乘
果。亦同於此也。唱其智慧門難解難入。即是標權。若
近取五難八甚深。是釋權。若遠取三周之內及十二
品一乘境中但說權教之處。總是釋權。譽云。智慧甚
深。教門難入。即表大乘理教。實二乘不知如來權說。
即表二乘理教權也。

言欲令二乘捨權等者。問世尊方便品初總標權實。
唱二種甚深。有何意。答疏言欲令二乘等。所以初唱
智慧甚深。令二乘人知實而可取。初唱教門甚深。令
二乘人知權而可捨。又前疏主解云。能詮之教名權
方便。所詮智慧名真實乘。真實乘中。欲令二乘行因
取果。

言故勝鬘等者。引彼經證正相當。問爭知世尊四十
年前為二乘人說權。令交法華會上捨權。答疏言勝
鬘由此等。彼經說二乘四智。即是二乘四諦智。四諦
智即是菩提。即當此經羊鹿。得涅槃者。即當此經化
城。彼經言。二乘四智不究竟而得涅槃者。是佛方便。
方便欲令不定性二乘得羊鹿四智及化城。涅槃巳
後捨羊鹿四智。令取牛車。捨化城涅槃。而取寶所。故
言是佛方便。正同此經意。

言欲令捨二者。捨二乘生空理智。取一乘二空理智。
即是登牛車。至寶所也。

言證甚深論有二義等者。略標也。卞和獻玉。難了如

楚王。不識其體妙。唯佛與佛能知難了。乃至二乘不
測也。

言又甚深者一切等者。其諸佛智慧甚深無量。一切
聲聞辟支佛所不能知。其智慧門甚深無量。一切聲
聞辟支佛所不能知。翻譯之家。意在省略。理上唯言
甚深。教門上甚深。迴作五難。五難即甚深也。二乘不
知。唯在教上。合一處說。意道二乘於教上不知。到理
上灼然不知。教門麤涉。尚自不知。理更甚深。實是不
知也。

言其五甚深者。今唯依真理解者。甚深二字。向上分
出五種甚深也。

言一者義者。真如向上有差別義。故有種種名。一名
法界。亦法性實際。常樂我淨。有眾多義。名義甚深。

言二體深者。自體性也。與萬法為體性。常住不滅。名
體甚深也。

言三內證者。凡夫總不證。聲聞證不全。唯佛全證。故
名甚深。唯根本智證餘加行。後得不證著。餘智不親
得故。

言四依止深者與迷悟為依。凡夫迷生死。真如亦與
迷為依。眾生悟解成聖。此真如亦與悟為依。又解云。
與十二分教為依。名法界。與有為九十四法為依。名
法性。與自他報化身為依。名諸佛本故也。

言五無上深等者。體最勝故。此解無為也。謂大菩提
者。即無上義也。所詮者。即是甚深義也。其五甚深。古

來唯依真理解。若依此解。前四甚深及第五所證。無
上正等覺。正等覺之性。真如亦名覺。唯是真如理也。
體是無為。後稱為大。若依般若經及諸論解。第五甚
深無上正等覺。通菩提涅槃。通性相。又准前來疏主
取捨疏文中。然依諸教。五甚深中。多唯慧性。既言多
字。即合小分通相。即是此間前四甚深。唯真如。第五
無上甚深。通性通相。即四全一小分。是慧性。餘一分
通相也。問涅槃是無為。可得稱無上。菩提是有為。何
故稱無上。答能證所證體不相離。總得名無上也。能
證為因。所證為果。無上覺是無為。正等覺是有為也
(上唯依真理解)。

言若兼觀照等者。通性相解。若兼觀照。智性智相。合
名甚深。疏主意古人雖以真如為五甚深。今兼智性
智相。合名為五甚深。

言其義甚深等者。用者義用。真如體至極微細。被根
本智向上有斷惑證真之義用。親證得真如體。却向
上智。說甚深功能。名義甚深。此是智相也。

言體甚深者。真如與萬法為體性。淨名云。從無住本
立一切法。唯佛與佛乃能究盡。名體深。喚真如化體
甚深也。此第二智性也。

言內證深等者。虗空雖然寬廣無窮。不那日光能
照盡也。空既無邊。日光亦得無邊也。真如加行智證
不得。後得智證不得。二乘菩薩分證。內證有限。不得
名深。唯有如來根本智證得盡。却向能證智上。說一

个功能。名內證深也。此是智相也。問此與第一俱是
正智。二法何別。答前約智上義用。今此約智體寬廣
也。

言依止深等者。與有為無為塵沙萬德為依止。與諸
佛為依止。問此第四與第二俱是真如何別。答前約
與一切法為體性德本。今此第四約與一切法為依
止。故是別也。

言無上深者。體通性相也。

言無著等者。問依何聖教。無上菩提。通性通相。答無
著金剛般若等。

言此之二種體遍一切者。菩提有為法中尊。體遍一
切有為也。涅槃是為無為法中尊。體遍一切無為也。
此是疏主敘唐三藏和上本意也。疏主是三藏弟子。
意言若諸經無上甚深。空取實相太狹。兼取觀照。疏
主敘來。為此經本意。

言若通義者。約所詮。四慧之中。智性智相。以此二種。
解五甚深。若通義釋。所詮四慧。性相伴境。一一皆有
義體證。依四種甚深。一智慧性。有塵沙萬德差別眾
義。名義甚深。二者。與一切法為體性。故名體甚深。此
不如取體性凝然不生不滅。名體甚深。三者。唯根本
智證。餘智不能。故名證甚深。四者。與一切法為依止。
名依止甚深(一重解)。一者。智慧相。相上有證理斷惑之
義用。名義甚深。二者。體是無漏。故名體甚深。三者。是
能證故。理雖普遍智證之時。如函與蓋。冥合真如故。

名證甚深。四者。與塵沙萬德為依止。名依止甚深也
(二重了)智慧伴有差別義。故名義甚深。各自有體。名體
甚深。與根本智同證理故。名證甚深。有為無為各自
有體。名體甚深。是本後智家所證知故。名證甚深。與
眾義為所依止。名依止甚深(三重了)。智慧境。境者義差
別也。差別眾義。名義甚深。為有為無為各別有體。名
體甚深。是所證故。唯佛智證達。窮盡源底。名證甚深。
諸佛功德法。更互相依。名依止甚深(上能通義解訖四重了)。

言或智慧性相等者。一智慧性配義甚深。二智慧相
配體甚深。三智慧伴配證甚深。四智慧境配依止甚
深。

言唯無上深等者。唯無上甚深。在大菩提。諸德主故。
不配前來四慧義也。前來義體證依止。此四甚深勝
劣合論。配性相伴境四个智慧。緣第五無上甚深。攝
菩提涅槃。唯是勝故。不配四慧。四慧是劣故。由無上
甚深是諸德主故。總故。通有為處與有為中為主。通
無為處與無為中為主。菩提是有為主。涅槃是無為
主。意道唯菩提涅槃向上。則具說無上深。餘處盡無。
若空言甚深。不妨餘四慧總有也。唯無上深。是正主。
餘四甚深。隨他智慧。立甚深名。不是正主也。

言又非喻所喻等者。前來解甚深義。作三般甚深義
解。盡是疏主敘論。今此下兩句。疏主自出意。解甚深
兩字也。非世間物可以況。故曰非喻所喻也。不思則
慮絕。不議則言喪。喪言絕慮。非喻能喻。故曰甚深也。

問第五甚深。何不配四慧。答無上深中。具有性相二
種。是功德主故。非喻所喻等。雙顯性相二種體故。不
同前四有性無相有相無性。今此無上雙顯性相兩
種。故不配之。問前之四種。豈非果位。何故但言無上
甚深。答據實言之。此五甚深皆智慧為先。四種亦通
因果故。其無上深。唯在果位。故不別配。意此一句。是
餘甚深總德之主。故不別配也。

言上來解甚深等者。此是疏主唯經文道理解說。且
就一邊道理說。唯於理向上。言諸佛智慧甚深無量。
其智慧門向上不說有甚深無量也。

言准論解經等者。准論解經慧門。亦有五深。巳上論
家解。若准經文。甚深兩字是總。唯依智慧理上。說甚
深義。名總也。若別即合通教及理上。皆合有甚深兩
字也。問如何是教向上有甚深。答甚深義。即五難是
也。緣經文意。從文句穩便。上句早有甚深。不可下句
重說。所以改作五難也。又論家前解智慧云。一體妙。
二難了。後解教門。亦云。體妙難了也。經家空於理上。
言甚深者。是總句。問既通教上有甚深。甚深是別句。
文在何處。答疏引文。阿含甚深。即五難是(上解智慧向上甚深
下解智慧向上無量)。

言無量等者。五種智慧中。一是能詮教。四是所詮理。
今無量只依所詮四智慧說。論家意。無量別屬所詮
理。慧門別屬能詮教也。智慧向上甚深亦是用。智慧
向上無量亦是用也(下依疏說)。一智慧性體遍。故名無量。

二智慧相用寬。故名無量。所證理既遍法界。能證智
盡無邊。如函與蓋。無處不遍。故名用寬。三智慧伴。總
攬塵沙萬德。為智慧伴。名德備。四智慧境。有為無為。
若空若有。真俗諦境。周遍十方。故名法廣。廣者多也。
前三約智體向上作用。立無量。後一約法體寬廣。約
境名無量。

言如空無限等者。章敬云。智慧性即體遍而如空。智
慧相乃相寬而無限。智慧伴乃德備。而德數無窮。智
慧境乃法廣多。而終畢無盡也。又云。如空無限。雙配
性相也。性向上亦有如空無限。相向上亦有如空無
限也。又伴境向上有德。數無窮終畢無盡也。智慧伴
德數無窮。終畢無盡。智慧德境數無窮。終畢無盡。疏
結云。故名無量。前來五種智慧中。疏主依所詮。四慧
配甚深。今以配無量。亦依四智慧向上。配體遍用寬
德備法廣也。

言然今但說等者。疏主前來。解甚深處。第二解云。若
兼觀照智性相合。名甚深。偏取性相。名甚深。今此解
無量處。亦作第二解。體者理體。德謂萬德。路云。體德
配智性。智性是諸法體。具塵沙功德。名體德也。作用
配智相也。有達理證真之作用。故名作用也。問何名
無量。答智性向上體德。故名無量。智相向上作用。故
名無量。體德向上德備法廣。如空無限。故名無量。作
用向上德數無窮。終畢無盡。故名無量。謨云。體遍用
寬法廣。與如空等四句。皆是無量之義。此之八句。一

一總解。即不離無量。一一皆是無量也。疏依總解配。
金依別義理。彼此無違也。

言皆具無限者。問何以性相向上雙配無限無窮盡
二句。答疏言皆具等。路云。疏中一是無限。二德數無
窮。三終畢無盡。略却如空一句。唯三句據理。合有四句。

言其門甚深亦有二等者。注經云。昔三教之言。通一
極之旨。開中云。知智在說。說即為門。智既甚深。門亦
難了。又云。堂隩者必由於門戶。達智慧者。實顯於名
教。堂隩無門戶。不可以遊。智慧闕名教。不可以證。為
門之義。其在此乎。智慧之門。依主釋。其門甚深。亦有
二義。一體妙。則如卞和獻玉。當體是妙。二者難了。楚
王不識體妙。則由教上有五難。五難即是甚深義。難
了即是二乘不測。准梵本。具足應言。其智慧門甚深
無量。一切聲聞辟支佛所不能知。教門麤著。類黃葉
之不知。證理甚深。同紫金之難識。嬰兒之行實。賴於
斯孩子啼哭之次阿孃過與一挺黃金。唯更啼哭轉
多。後過與一片黃葉。便笑歡喜。不作聲。四十年前。聲
聞人愛假不愛真。與說大乘法。恰如孩子怕真金。華
嚴會下如聾如醉。諸大乘經會下。我時在座。身體疲
懈。恰如孩子怕真金。如來為說二乘法。但以假名字。
引導諸眾生。二乘聞了。歡喜修行。恰如孩子愛黃葉。
論家牒梵本經。唯於教門向上。說五難者。有二意。一
由所詮智慧上有五種甚深。能詮教門上有五難。二
者。二乘凡夫等。於五種智慧向上不知故。教上有五

種。亦有二義者。緣前證甚深。早有二義。亦智慧門。還
有二義。故言亦有也。

言論引經云等者。問何名五難。答疏言論引經等。謂
由所詮智慧是甚深故。其能詮即五難甚深也(上略標了)。

言一由所等者。疏中二意。一約所詮五種甚深故。教
有五難也。二約凡聖智不知故。教上有五難。且初一
由所詮義上有塵沙眾義。名甚深。能詮教詮著其門
難見。難見者。二乘於此教門。莫究其由。故名難見。見
解也。

言二由智體者。所詮理上。智體深故。名體甚深。能詮
教詮著其門難覺。意言如來二智二乘不惻。於此教
門。亦難覺悟。所詮既不達解。能詮亦難覺了。

言三由智內證者。所詮理上有智體。內證深故。其門
難知。正智證如。真契一切。體同法界。與理無差。由此
二乘。於彼教門。不能知故。

言四由智依止者。由所詮理上與眾義為依止故。其
門難解。教詮智。智依如來體甚深。二乘不曉了。故於
詮門。實為難解。其由於教理即易彰。理深既尚難明。
於教因多迷謬。故教門難解。

言五由智無上者。由所詮理上無上深。菩提涅槃故。
其門難入。二乘諦觀十六行相。亦不能緣故不知。名
難入。入者解也。問何故將此五深。別屬五難。答欲顯
由詮深故。其能詮教門故。難見難覺等。問如何所詮
智慧。但言甚深。不言難見覺等。能詮教門。但言難見

等。不言甚深。答准論甚深亦通於門。經文從勝。但言
智慧難見難覺等。但說能詮。舉易況難。能詮之教。藏
識尚自不知。所詮之理。杳冥幽遠。灼然難悉。但於能
詮門上。而說難見覺等。

言以教五難等者。結也。以教上五難。別配五種智慧
甚深。今秦本經。只有兩个。難解難入也。

言又智有二一凡二聖等者。第二意也。一現者謂現
量前境。稱境而知。得法自相。名為現量。凡現智不知。
名難見。

言比智者。比度前境。名比量。彼此相比。如見煙等。比
智不知。名難覺。

言聖智者。此約二乘小聖。非大菩薩。及如來故。

言有漏者。有漏智不知。名難知。

言無漏者有二者。一根本。二後得。初無漏根本智不
知。名難解。後得無漏智不知。名難入。入者證解。問二
乘根本智內證生空理。於教上不知。名難解。菩薩二
空根本智內證二空理。豈能知能詮教耶。既不外緣。
何得更責不知。答依展轉說也。諸佛菩薩根本智。雙
證二空理。此理便是所詮。佛與菩薩根本智。既知所
詮。返顯佛菩薩後得智。兼知能詮教也。二乘根本智
唯證生空。不證法空。即是二乘之人不知所詮。二乘
人根本智既不知大乘所詮。返顯二乘之人後得智
兼不知能詮教也。問二乘有無漏後得智否。若許有
者。如何羊鹿不登。若言無者。如何此言後得智不知。

即是有何言不知。答據實有之。唯識五云。謂染汙意。
無始巳來。微細一類任運而轉。諸有漏道不能伏滅。
三乘聖道有伏滅義。真無我解。違我執故。解云。三乘
無漏正智。隨其所應。違二乘執。故不伏。又云。後得無
漏現在前時。是彼等流。彼亦違此意。解云。後所得智
一向無漏。此由二空觀所引。隨應違二乘執。故准此
文。有無漏後得智。然二乘人證理之時。後得擊起。緣
安立故。但為緣境不寬遍。故言小乘無無漏後得智
也。壽量品云。一切聲聞辟支佛。以無漏智。不能思惟
知其限數。故知二乘有無漏後智。若爾。寧知不是本
智。答本智一向內緣。不外緣境。若爾。前難寧通。答法
華會上。正為不定性。迴心趣大。為求佛慧。隱彼後得。
杜絕彼心。猶如醫師教。並令斷故。說羊鹿有名不登。

言今經中唯等者。問天親論主。解梵本經。教門上有
五難。未審此經具幾難。答疏言今此經中等。初無漏
智不知。名難解。後無漏智不知。名難入。

言總顯證教等者。論主解不知義。證者。所詮證智慧
也。教者。能詮教門也。前來論家於證向上。亦說難了。
於教向上。亦說難了者。即是不知義。今秦本經只有
一个不知在教上。故言總顯。若開為兩處。即是別顯。

言一切聲聞等者。引不知文也。

言唯佛能知者。結也。唯佛所知境。所以二乘不知也。

言佛今所以歎者。問世尊何不直顯說法華經。何要
先歎智慧。後歎門深耶。答疏言。佛今所歎等。出唱二

甚深意。為意欲令舍利弗等生疑。若不生疑。則無第
三大眾定疑分。為緣鶖子等本來執自乘為究竟。執
則難除。疑則易遣。如來所以迴執心。作疑心。令鶖子
等生疑。求請說法也。乃至歎二甚深了。果然有疑。經
言。爾時大眾中有諸聲聞漏盡阿羅漢等。疑云。今者
世尊。何故殷勤稱歎諸佛第一方便。即是疑前佛智。
有所言說意趣難知。即是疑前其智慧門難解難入。
疑則疑前二甚深。請說亦只是請說二甚深也。開示
悟三。即是諸佛智慧。三周權說。即是其智慧門。所以
佛歎二甚深者。論自解云。為諸大眾生尊重渴仰。欲
聞如來說故。二云。歎二甚深者。標也。

言為下將說等者。問何故雙歎二深。先歎智慧。答疏
言。為下等。歎智慧。為下三周。說一乘真實佛所得法
之由漸也。故先歎智慧深。謂此智慧即是三周真實
菩提涅槃二果。初周開示悟三。二種勝果。乃至三周
寶所實理。所以先歎智深。欲擬向下說佛所得法甚
深難解。所以先歎智慧。

言彰下所歎等者。歎教門。為下三周說權之由漸也。
欲擬向下說。有所言說意趣難知。法實之由漸。所以
先歎門深也。問何故先歎智慧深。後歎門深。答忻猒
異故。先歎智慧。令聲聞忻。後說教門令猒。又取捨異
故。先歎智深令取。後歎教深令捨。與下三周所說二
乘權教之由序也。謂此第一周中說。無二亦無三。第
二周云。羊鹿二車有名無體。第三周云。向者大城。我

所化作。乃至息處故說二。是權教故令猒。

言不爾唯應等者。緣前智慧深及教門深總解了。所
以此間解諸佛字也。總攬兩字解諸字。萬德以成佛
解佛字。一个佛以萬德。以成佛字。一个佛以萬德成
佛解佛字。一个佛以萬德。成一切佛。皆攬萬德成身
也。二云。意為世尊歎智慧深。智慧之中有五種智慧。
智慧因中。攝得能詮教。但歎智慧了。教門亦歎了。何
要智慧外別歎教門。答世尊為生下說權之由漸。只
為生下說權之由漸。所以別歎慧門也。若不爾者。但
空歎智慧即得。何要歎門深也。

言所以者何者。意言論佛智慧。乃至慧門。我以得之。
我得解脫。即得諸佛智慧。證甚深也。又得方便言教。
聲聞得四諦教。緣覺得十二因緣教。如何今說此之
二種皆二乘不知。不知之所以者。何謂也。

言又此徵意者。意言若諸佛智慧。二乘未得名甚深。
智慧門中。二乘權教。我以得之。何名甚深。是徵意也。

言所得解脫者。唯捨分段。斷煩惱障。證生空理雖同。
其摩訶般若大法身大解脫。所知障變易生死。智慧
相即般若。智慧性即法身。汝所未得。汝定未知。

言受持讀誦等者。信故能受。念故能持。披文名讀。背
文名誦。即十法中三行也。

言此顯世尊等者。三大僧祇供養二十六恒沙佛。地
前供養五恒河沙。初地至六地六恒河沙。七地至九
地七恒河沙。十地供養八恒河沙佛。既逢多佛。長時

受持。功積難思。故名甚深也。

言非如二乘略即等者。聲聞人利根三生。鈍根六十
劫。緣覺利根四生。鈍根一百劫。時既非遠。值遇亦希。
故受持等亦不名甚深。俱舍二十三云。諸有那植解
脫分。極速三生。方得解脫分。第二生起順決擇分。第
三生入聖。乃至得解脫。又正理六十云。以聲聞乘加
行最久經六十劫。自果必成。解云。猛利修者。經於三
生及六生及六十劫。若不爾者。或經千劫。婆沙七云。
種解脫分或經千劫。流轉生死。大論亦云。聲聞極精
進猛利。但三生。其次六十劫。其次無量劫。今准前文。
利者三生。鈍者六十劫。

言諸佛福慧者。唯識第九云。所修勝行。略有二種。謂
福及智。且依六種波羅蜜多。通相皆二。別相。前五唯
福德。第六唯慧。或復前三唯福。第六唯慧。餘二通二。
若依雜集。前三增上生道。名福也。後三決定勝道。名
慧。

言精純勇等者。勇表勝進。簡諸染法。捍表精純。簡淨
無記。即顯精進。唯善性攝故。是所作善事悉成滿故。

法華經玄贊要集卷第十五


乾符六年冬溫州開元寺講大慈恩比丘弘舉傳寫
供養。



承元二年三月二十一日書寫了。　　凝圓


「　諸有書寫□□福
　後後勝善等流果
　願此相續盡未來
　利益安樂諸含識」


