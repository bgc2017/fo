










法華經玄贊要集卷第十一
鏡水寺沙門　栖復　集

言此人王眾者。即第十五人王自眾也。

言佛以住此王城等者。問靈山會下。萬億輪王。而此
阿闍。位居粟散。何因列眾獨自標名。答疏言。以佛住
此等。當日如來說經處國主。是化闍王。故先列。又佛
滅後為結集主。所以闍王偏舉也。

言梵云吠題呬等者。吠題呬。唐言勝身。弗呾多。唐言
子也。即是勝身之子。古思惟子。以母思惟十六觀門
勝法。聞思教勝故。

言思惟子二者。父母思念。而乃養之。名思惟子。此乃
約子上說也。西國有父勝者。子依父標名。母勝者依
母標號。此母子雙列。即母勝也。今云吠題呬。此云勝
身。形教勝故。立名也。即東毗提訶州名同。非就彼東
毗提州乞得。問若爾。何名勝身。答西國自有勝身山。
山中神依山立名。名勝身神。韋提希從彼神邊乞。後
名勝身也。若言何即是男聲。若言呬女聲中呼。女養
後一子。母子雙舉。名韋提希子。吠題呬即正梵語。韋
提希即訛語也。

言梵云阿社多等者。阿之一字同也。闍社二字相近。
略却社字。言闍也。設世二字音相近。略却設字。空言
世也。并出路。都略三个字也。留三个字。訛略云阿闍
世。非唯訛。亦略也。

言未生以前巳結等者。昔摩竭陀國有王。名曰頻婆

娑羅。寶位既登。儲君未有。社稷無嗣。每事憂心。乃召
相師。問曰。三个夫人中。何者有子。答少壯夫人當有
子息。相師賀曰。王有一子。又復是兒。今在南山修習
仙道。命終之後。當此受胎。王聞大喜。後時思惟。我命
短促。仙命延長。豈有長壽仙人與短命國王為子。不
如殺却早得生來。遂出兵馬。入山狹獵。王有勅曰。圍
合之際。有異人物。輙不得傷。當時聞奏。于時果有一
人。左右引至王所。乃責曰。汝是仙人。深山習靜。何得
不相迴避犯我軍威。令朕畋遊一無所獲。宜付所司
斬。仙人臨刑而誓曰。不曾相犯。橫見無辜。怨恨不
捨。王既煞訖。火急歸宮。將謂仙人巳居夫人胎藏。因
緣未會。尚未有孕。更召相人。問其所以。相師奏曰。此
人宿因未合即生此處。今於王苑內。為白兔身。十年
後彼兔命終。方為王子。復作念曰。人食白兔。尚得延
年。況白兔身早脫肯死。又欲速生宮內。遂入苑中遊
獦。有勅令。有得白兔者奏王。既得兔巳。置在袖中。遙
見提夫人。報言太子來也。夫人欲生太子想。安置宮
中。日夕愛玩。野虫之意。不樂在人。意其惶怖。夫人遂
安板上。以針針之。於是命終。託胎腹內。與王為子。王
又召相師。問其所由。相師奏王曰。王抂害此仙。令他
中夭。今為白兔。王又煞之。雖與王作兒。終當煞父害
母。王曰。本求子息。欲令相紹。若為怨者。何用子耶。遂
勅夫人。於百尺樓上。平安此子。此子是女即留。是兒
便宜撲煞。既生之後。是一兒。夫人依命。遂擲樓下。惡

業之故。唯損一指。遂於宮內收養。後年長大。自見指
折。不知其由。遂被提婆達多造逆。擬損害如來。勸說
阿闍世交令造逆。具說折指之因由。阿闍世乃嘆曰。
本為父子。同立家國。骨肉尚自猜嫌。他人如何輔佐。
遂行大事。謀害父王。奏王聞。王聞言。恐子要其國位。
乃却位與阿闍世。無犯寶位。常懷殺父之心。時時仗
釰入宮。有懷反逆。門家搜獲。逐阿闍世。隨順調達惡
友之教。收執父王頻婆娑羅。幽閉深禁。制諸群臣。輙
不得往。經三七日。問守門者。父王今者猶在耶。守門
人白言大王。國大夫人。名韋提希。恭敬大王。澡浴清
淨。以蘇蜜和[麩-夫+少]用塗其身。諸瓔珞中盛蒲桃漿。密以
上王。爾時大王食[麩-夫+少]飲漿。求水漱口。漱口畢巳。合掌
恭敬。向耆闍崛山。禮拜世尊。而作是言。大目乾連。是
吾親友。願垂慈悲。授我八戒。時目連如鷹隼飛。疾至
王所。日日如是。受王八戒。世尊亦遣富樓那。為王說
法。如是時間。經三七日。王食[麩-夫+少]蜜。得聞法故。顏色和
悅。時阿闍世。問守門者。父王今者猶存在耶。時守門
人白言。大王。國大夫人。身塗[麩-夫+少]蜜。瓔珞盛漿。持用上
王。大王。大目乾連及富樓那。授戒說法。日日如是。不
可禁制。時阿闍世毀罵聖人。我母是賊。與賊為伴。沙
門惡人幻惑呪術。令此惡王多日不死。即執利釰。欲
害其母。時有大臣。名曰月光。聰明多智。及與耆婆。為
王作禮。白言。大王。臣聞毗陀經說。劫初以來。有諸惡
王。貪國位故。煞害其父。一萬八千。未曾聞有無道之

君害母。王今為煞逆之事。汙剎利種。臣不忍聞。是旃
陀羅。不宜住此。時二大臣說此語竟。以手按釰。却行
而退。時阿闍世。驚怖惶懼。告耆婆言。汝不為我耶。耆
婆白言。大王。慎莫害母。王聞此語。懺悔求赦。即便捨
釰。止不害母。勑語內官。宜閉深宮。不令復出。韋提希
被幽閉巳。愁憂憔悴。遙向耆闍崛山。為佛作禮。未舉
頭頃。爾時世尊。在耆闍崛山。知韋希女之所念。勑大
目乾連及以阿難。從空而來。佛從耆闍崛山沒。王宮
出。時韋提希禮巳。舉頭見世尊釋迦牟尼佛。身紫金
色。坐百蓮華臺。目連侍左。阿難侍右。時韋提希見佛
世尊。自脫瓔珞。舉身投地。求哀懺悔。白言。世尊。我宿
因何罪生此惡子。世尊。復有何等因緣。與提婆達多。
共為眷屬。唯願世尊。為我廣說無憂惱處。我當往生。

爾時世尊。放眉間光。其光金色。遍照十方無量世界。
還住佛頂。化為金臺。如須彌山。光臺之中。化出十方
淨土。韋提希揀得西方淨土。白佛言。世尊。我今樂生
極樂世界。不樂餘方。時佛為說西方十六觀門時。從
此韋提希。得生淨土。故言未生巳前等。

言由造逆業聞小等者。依小乘懺悔。顯小乘力劣。即
阿含經云。懺悔巳後。由墮拍毬地獄。後得緣覺果。問
何名拍毬。答如耀毬到地速起。名曰拍毬。二云。墮地
獄速疾。名拍毬。此亦名孤獨地獄。路云。許生身受。闍
王當日未死巳前受。不失王身也。

言涅槃經云等者。次依涅槃經懺悔。鄣罪實滅。涅槃

經云。闍王徧身生瘡。自羞身瘡。不向佛所。耆婆再三
勸。知交發心。又世尊知巳。放月愛光。照闍王家。照身
瘡苦息。方至佛所。而得解脫。問闍王早晚造逆。到涅
槃經會上。始身瘡發。答說法華經列眾處。早不說頻
婆娑羅王。明知早造逆耳也。問何故經如許時身瘡
始發。答內心不悔。身瘡不生。內心纔悔。身瘡始發。造
逆業了。至法華會。聞大乘經熏習。始知所造業過非。
所以生悔。內心悔為身瘡。因身瘡生。為滅罪本也。

言又有經云等者。即普超三昧經。表其示現。問緣何
前小乘經懺悔。由墮地獄。涅槃經如何不墮。答前約
五逆罪重。小乘經力劣。懺悔罪不滅盡。猶墮拘毬地
獄。涅槃言總盡者。表大乘經力不思議。問普超三昧
經第三云。阿闍世王所入地獄。名賓吒羅。既是大乘。
何故言猶墮地獄。答彼經說。懺悔巳後由墮地獄者。
此是示現。非是實有。顯五逆罪重。受業決定。懺悔難
滅。由墮地獄。令未來一切眾生。皆敬重父母。不造逆
業。問爭知普超三昧經是示現耶。答准道理。是化相。
若不爾。懺悔巳後。得柔順忍。後入地獄。未曾有四立。
六地菩薩入地獄故。知是示現。又有云。闍王見佛聞
法巳。隨順佛教。心善調順。名柔順忍。非是證理。名柔
順忍。故言示現。又彼經云。阿闍世王從文殊懺悔巳
後。得柔順忍。命終入賓吒羅地獄。纔入即出。生上方
佛土。得無生忍。彌勒出時。復來此界。為不動菩薩。後
當作佛。號淨戒如來。故知示現也。


言列眾中第二明其儀軌等者。即是見佛之儀軌也。
辨又十五眾中。第二段禮佛。屬前列眾中一處收。有
說。將禮佛向他後威儀中一處明。此非也。禮佛但是
見佛後。論家第四段。威是聽法威儀。尋常見佛。事須
禮拜。但是見佛威儀。非聽法也。後唱是論家威儀。此
疏家威儀也。乍觀文勢。似空說。韋提希子阿闍世王
并相隨眷屬禮佛。此通明十五眾禮佛也。

言尊敬情深等者。問何名各禮佛足。答疏言。尊敬情
深等。增一經云。禮佛有五功德。一得身端正。二得好
音聲。三生豪貴家。四為人恭敬。五必定生天。問支體
相好。皆可歸心。何故禮時。要假於足。答人之在世。頭
圓象天。足方象地。頂足便象天尊地卑。以至尊之頂。
禮至卑之足。欲表慕法情深渴仰殷重。故言尊敬情
深。按西域記說。禮者致敬之總名。致敬之。其儀有九。
一發言慰問。二俯手承敬。三舉手高揖。四合掌平拱。
五屈膝。六長跪。七毛膝踞地。八五輪俱屈。九五體投
地。□□九儀。始成一拜。此方書傳。說拜亦九。猒繁不
錄也。

言方受正法等。方者欲也。欲聽正法。故退坐一面。一
面者。解上法也。今准曲禮云。授立不跪。授坐不立。住
住恐煩。尊者俯仰也。授付授也。或受領也。授事既爾。
受法亦然。如來坐談。是故坐聽。退坐方面。表受正法。
正面稱方。立必方。不傾側聽。問但云豈乖方面。答人
坐巳立不。問佛坐眾立。何妨聽受。答說聽二徒。理須

相順。高下雖然有異。坐義則必皆同。仲尼談經。令曾
子復坐耳。

言上來列眾等者。辨兩處科別者。論家疏家科文。到
此相逢。辨差別也。疏主只合道眾成就中文分明為
二。此下明佛所威儀。疏主不合道言上來列眾。列眾
早隔一重。禮佛科文。使用巳訖。令更言列眾。諸抄皆
說疏主錯。其實剩兩个字也。若准疏主科文。當第二
段。初明十五眾。後明威儀。前來禮佛。是入道場之威
儀。今此聽法威儀。若准論家科文。一數。二行。三攝功
德。四明威儀。當第四段也。

言四眾者古云等者。明四重解義。緣經中有四眾。且
古人解四眾者。梵魔沙門婆羅門也。梵是色界天中
勝。魔是欲界天中勝。沙門是出家中勝。婆羅門在家
中勝。梵魔天中上首。沙門婆羅門人中上首。

言顗師云等者。即智者大師。影響眾。即八萬大菩薩
并分身佛。在座默然。不是啟請。又不是當根。默然而
坐。影餘人也。有質之處。皆有影有響。世尊行處。皆有
八萬大菩薩。如說王來必有臣從。二云。影響者。不實
義。有二義。一者身不實。二者聽不實。且身不實者。八
萬大菩薩。身在十方淨土。受變易身。今此間現化身
從實身。上來那箇實身。如聲如質。此間身如影如響。
謂時從佛故現身。身不實也。二者聽不實。八萬大菩
薩并多寶分身自解了。何要聽。謂引靈山一會聲聞
交聽。聽心殷重。此眾唯約聖者說。收他凡夫不著。疏

主亦不取。

言二發教眾等者。文殊彌勒名發教眾。彌勒三請。如
來為說三身功德等。因請方說。名發教眾。四句分別。
一發而不當根。文殊彌勒等。二當根而不發。即中下
聲聞。三亦發亦當根。即鶖子是。四非當根非發教。即
五千退席者是。

言三當機等者。八品為正宗。當鶖子等。二千人根唯
是當聲聞。下流通分十九品。當文殊彌勒等是。問鶖
子既為發教。與當根何別。文殊等既為當根。與發教
何異。答此中不分停止。但是在會聞經獲者。總名當
根也。

言四結緣等者。靈山一會。凡夫聲聞。聞法華經。總未
悟解。且與當來悟解為因。又三根聲聞。是當日二萬
佛時結緣者。宿緣深故。三止不退。又法師品初。四眾
八部。皆為授記。即是結彼得度因緣。乃至一句偈
等。

言又有四謂聲聞菩薩等者。安國云。聖者二種。謂聲
聞菩薩。凡有二眾。即客舊二眾。當處八部等名舊。餘
國天人但客。金云。舍利弗目連上茅城住名舊。阿難
那律迦毗羅城人名客。又文殊是天竺梵德婆羅門
家生名。䟦陀婆羅。是摩羯陀國人。名舊。妙音普賢名
客。上來三解四眾。疏主總引將來。皆有道理。不破。疏
主只取經中四眾。既有何假遠求也。

言然此後文又觀等者。問前列十五眾。色類既多。何

故聽法來。事須作人形。人形之中。不越四眾攝盡也。

言周迴曰圍者。問何名圍繞。答疏言周迴等。但坐匝
相續著名圍。若坐百匝千里名繞。

言進財進行者。問何名供養。答聽法之人。進財進行。
名供。行相則易。有所攝資。名養。行相則難。師僧受施
喫了。資長身根大種。發識明利。攝者領納義。資者資
益。問佛身金剛不壞。永離段食。何要資益。答自受用
身。無人可見。亦不要段食。今此化身示現。受食資益。
此上解皆非。金云。進財行之時。如來許可。攝順佛之
教修行。名資。不違如來言教。便是資益佛義。

言修謹曰恭等者。問何名恭敬。答疏言修謹曰恭。點
一畫謹書。時人喚真書。作謹對佛。如臣對君。如子對
父。故名修謹曰恭。問何名敬。答崇仰曰敬者。高山仰
志。瞻佛亦然。想佛若在靈中。自身由如泥下。意想雲
泥有異。故言祟仰曰敬。

言敬甚曰尊等者。問何名尊重。答敬甚曰尊。敬淺於
尊。尊乃重於敬。故言敬甚曰尊。解尊字。問何名重。答
尊深曰重。尊則淺於重。重則深於尊。故言尊深曰重。

言於理談美曰等者。問何名讚嘆。答是理談美曰讚。
稱理而談。故名是理。若欲凡夫德多不稱理。故不名
是理也。容顏甚奇妙。故言是理也。問何名歎。答觸事
諭德曰歎。將世尊比龍象牛王師子。故名喻德。舉自
對情名觸事。諭喻音。諭由曉也明也。東宮太子有諭
德宮。


言論牒經同此等。准上。引論文之中。具足四段文。及
至論家。牒法華經。則無前後義。若爾菩薩造論。事須
依經。經文既無。如何論中即有前後義。答緣經梵甲。
從西國在前來。羅什譯經。早見眾圍遶。更著前後義
似重。所以略却也。論梵本在後來。菩提留支譯論。依
梵本譯故。有前後義。及至引經文處。三藏見此間經
中無前後義。所以論中所引經亦不著。是此意也。讀
疏應云論牒經三句為一句。同此經之中無前後義。
即分明也。意道論中所引經。亦同此經。無前後義。

言今准應言爾時等者。正當論文。

言其前後等者。別解前後也。

言望一一人皆有等者。此破古人義。南邊人坐。望南
邊為前。北邊人坐。望北邊人為前。南邊為後。此向佛
身上說前後。便是南北東西處。為前後也。佛身不共
功德無前後。今疏中意。却向聽人自身上說前後。眼
所見處。向眾生身上說前。眾生眼隔那邊不見處。眼
不見處。却向眾生身上說後面。向處即是眼見也。即
以八十種好中第五十八唯向不背好也。即維摩經
云。各見世尊在其前。斯則神力不共法。大品經云。是
時三千大千世界及十方眾生。各各自念。佛獨為我
說法。不為餘人。又彼論十一云。佛有二種神力。一者。
一處坐說法。令諸眾生。近處皆見。遠處皆聞。二者。佛
在一處說法。能令一一眾。各自見佛在前說法。譬如
日出影現。經云。為諸菩薩說大乘經等者。紀國云。為

諸菩薩一句。簡根。說大乘經一句。授藥。名無量義一
句。立名。教菩薩法一句。顯意。佛所護念一句。成就。未
說無量義經。不知早晚說法華經。但說無量義經了。
便是說法華經時至。十方諸佛。果去未取現在利生
方便。總同未有。說却無量義經。不說法華經者也。辨
云。自下五成就。皆發起序。發起正宗故。初淨語言說。
無量義經是語業。次整身意。即是身心不動。是三業。
內肅。則毫光外發也。

言略有三義等者。問何名時至。答疏言略有三義等。
一者。依人。先為菩薩說却無量義。次則合為聲聞說
一乘。此則從大向小。為時至。先為長子。次為中小。故
約人論次第也。二依利。利他教理說了。則合說自利
行果。不可說利他也。不說自利故。利他教理與自利
行果。為時至。問菩薩如何不為說行果。答菩薩巳能
行一乘因。趣一乘果。不要與說自利行果。緣所知障
未盡。於教化利他門。藥病未能精審。故須說利他教
理。聲聞之人自疾不能救。唯說自利也。問何故。教理
兩法名利他。行果二法名自利。答利他門中。事須與
說教。教下悟理。依理起行。行取果向。行果向上難作
利他行相。故不說。三依法者。無量義經是體。法華經
是功能。先談體。後說功能。故體與功能。為時至。成就
五義同故。一宗同。同是一乘為宗。二名同。俱名妙法
蓮華。三時同。皆四十年後。四處同。同在靈山王城鷲
嶺。五根同。鶖子等同聽此法故。問金云。既五義同。莫

下無量義經便是法華經。答由少義殊故。判為時至
者。問將陳遺教。先說涅槃。彼例此經。應名時至。答三
世諸佛將說法華經。前說無量義經。決定。遺教之前
說涅槃。不決定。若准金城意。兼取般若經。少時為時至。
亦得。問何不取諸經為時至。空取無量義耶。答若有
人問。法華經以何為體。即答之以行果為體。若有人
問。法華經以何為宗。即答之法華經以開權顯實為
宗。開權顯實唯在教上有。不在行果。如來四十年前
說教。唯是對根。不對理說。緣四十年前大乘根未熟。
將教就根。論根三教亦三。法華會上。大乘根性熟。將
教就理。論理一教亦一。二乘之人不知如來隨宜方
便之意。便執二乘究竟。不肯迴心大乘。如來所以向
三根聲聞前顯說。我四十年前鹿野苑後。直至法華
會前。總是權說佛本來從淨土裏來意。不為眾生說
大事因緣。欲擬說大事。事須得他。捨却權心。方堪為
說。所以說無量義經。本來為聲聞。若不為聲聞。為菩
薩者。何不向十重他受用土中說。既將向穢土之中
說來。明知為聲聞說。聲聞在無量義會下坐。世尊與
說。隨生性欲無量。又云。無量義者。從一法生。我莫有
菩薩佛分。亦作此心。便與法華經為時至。如來觀知。
所以從三昧起。唱二甚深。一切聲聞辟支佛。所不能
知我四十年前方便隨宜說。又譬喻云。我以無數方
便。所以鶖子三請。如來為說示悟。教權說三。今日得
悟。教權說三。還由無量義會下。聞隨眾生性欲。故教

為時至也。上解成就所因。將無量義經與法華經為
至。有三義。一聞無量義。微有捨權取實心。只此心為
時至。二四十年前。執自乘為究竟。聞無量義經。有捨
小取大心。只此心為時至。三無量義經會下。體出蓮
華。法華會上。用出蓮華。體出與用出為時至。

言大乘經者。解通名中。初解總句。十二字略標也。有
二解。一者。大乘經一句。與一切大乘經為通名。二者。
但對無量義經。餘十七个名為通名也。前解大寬。後
解為正。經通十七个名。總名大。若准梵本。法華經文
一句總。十七句別。若依秦經。一句總。餘三句別(上略標)。

言十二門論六義等者。廣解也。六義解大也。

言一出二乘者。謨云。出生故名大。金云。出過故名大。
二乘唯出生空故。大乘二空理智出於二乘。故名大
也。能出故名大也。

言二佛乘最大等。此乘能至大果。故因行當體不是
大。能至大果故。故名大。三乘總有果。佛果菩提名大
果。小行三生六十劫。四生一百劫不到。唯有六度萬
行名乘。此乘能至大果。果名為大。即所至故名大也。

言三佛之所乘者。如來五蘊假者身名大人。所得清
淨無漏四智心品名乘。佛為能乘。智為所乘。所乘不
合名大。大人所乘故。亦名大。如天子馬名御馬。此所
乘故名大也。

言四能滅大苦等者。約功能名大。問何名大苦耶。答
五苦八苦。無間地獄三途之苦。雖然極苦。佛言不名

大苦。分段變易二種生死之苦津無其涯岸。名大苦。
大即是苦。簡二乘人。唯生空智。唯滅分段。今此菩薩
無漏智。能滅二種生死大苦。與彼眾生菩提涅槃。名
大利樂。

言五觀音等者。十地菩薩名大士。六度萬行是所乘。
所乘不令得名大。是大士家所乘。亦名為大也。

言六能盡諸法等者。安國云。說文云。源水源本也。二
說。一云。有為名源。無為名底。如來後得智知盡有為
源。根本智證盡無為底。有為名源。修盡名盡。無為名
源。證盡名盡。問有為有分限。任許說名盡。無為無分
限。因何說名盡。答有為有分限。修盡說名盡。無為無
分限證。無盡說名盡。即是盡無源源。證無底底。二云
源者。源即是底。唯是無為法身真理。能證盡源。唯如
來根本智能證盡源底。虗空雖然無邊。日光起來。照
盡無邊虗空。法身理上。元來無源無底。根本智知盡
無源源。證無盡底。

言攝大乘云亦乘亦大等者。路萬行之體。乘是萬行
之用。將體就用。大亦即乘。將用就體。乘亦即大。總名
持業。謨云。此不成持業。後得般若智是體。一體之上。
持兩个用。一有包弘廣大用。名亦大。二有運載用。名
亦乘。一體能持二用。亦乘亦大。故名持業。言或乘大
性。將乘字大字。俱屬有為乘。向上著大乘之性。名為
大乘。即真如是。問有為有動轉。可得名為乘。無為無
動。如何說名乘。答如有為能動。乘用得名乘。無為無

動轉。是體得名乘。真如與彼運載。智為體性。亦得名
運。如海運船。雖不動。亦名運也(上解乘名)。

言無著般若等者。問般若論中。但列七名。餘指瑜伽。
依撿瑜伽三十六釋。與對法論義有不同。云何得名
少別義同。答攝二解。一乍觀二論。似若肝膽。審而察
之。誠同水乳。如下疏引。會性等者。即體名乘。若是體
性。性字從心邊作生。即是真如體性空有。真如體性。
不得稱乘。事須與七種大性相應。即種姓之姓字。從
姓。意說所證大乘真性。與假者人七種種姓。和合相
應。方名大乘。闕一不可。所待別故。即此乘性之言。通
有為無為也。二者。相之名雖少別義。與對法論第一
同者。然般若論中。但列七名。餘指瑜伽三十六釋。與
對法論。義有同不同。今應略釋所引文。對法論為前。
無著論為後也。

言一境大性等者。謂十二分教中菩薩藏攝。方廣之
教。即依當體說也。對法對能緣心。名境大性也。無著
據體。彼名法大性。瑜伽無著二論無別也。

言二行大性等者。瑜伽云。心大性。謂有一類。於無上
正等菩提。發正願心。對法據二利行。名行大。或約二
利俱時之心。又有二說。一心大性。唯自利。二者。只此
心大性。亦通利他。問行與心既通二利。有何差別。答
初後別故。先由發心。後方行行。二能行所行別。心為
能行。行為所行。

言三智大性等者。瑜伽云。謂有一類於法大性生解

心。法大性。即是二無我之真理。對法約當體說。名智
大性。無著名信解大性。據隣近法。以彰名也。瑜伽取
所證理。名法大性。對法約根本智。名智大性。無著據
相應之信。故彼名信解大性。此三本論名自別。

言四精進大性等者。瑜伽云。增上意樂大性。謂有一
類。巳過勝解行地。證入淨勝意樂地。此大論意。別約
聖者說。對法據總。凡聖相合說。始從凡夫。直至成佛
巳前。三僧祇劫。䇿勤三業。修難行苦行。名精進大性。
簡異三乘精進不名大性。無著云。唯約初地巳去。證
四不壞信。故云彼名淨心大性。

言五方便善巧等者。瑜伽云。資粮大性。望佛果菩提。
名資粮也。對法云。方便善巧大性。假者身中。有大悲
故。不住涅槃。有大智故。不住生死。對法望無住涅槃。
名為方便也。瑜伽云。福智望佛果菩提。名資粮。無著
亦云。彼名資粮大性。無著與瑜伽同意。方便是用。悲
智二種。與無住涅槃。而為方便。資粮是體。二論互舉。
影略說故。

言證得大性等者。瑜伽云。證得大性。謂即所證無上
菩提。即是證得大性。不別也。對法云。證得大性。約現
在功德說。無著云。果報大性。對因業說也。

言十力者。此即百四十不共功德也。八十種好。添三
十二相。為一百十二。加四清淨四無畏。即一百二十。
又加十力成百三十。又加三念住三本護。又加大悲
無忘失法永拔習氣一切妙智。即一百四十。


言彼名果報大者。菩提涅槃名大果報。無著合說名
果。但名果報。對法別顯。名十力四畏等。成就二字。解
後得也。證實不謬。應言果大。不合言報。報屬異熟果
故。體是有漏果位。於百法內。唯有六十七法。清淨無
漏。云何言報。古人謬翻。云圓滿報身。正義應云自受
用身也。對法別顯十力四無畏等。無著名果報大。即
所證無上正等菩提。名別體一也。

言七業大性等。業通因果。今取果中建立佛事。利樂
名業。影取因中三無數劫。亦名業。無著云。時大性。時
亦體通因果二位。今取因中三僧祇劫。影取果中窮
生死際盡未來時。建立佛事。即果也。問窮生死際。為
說自窮。為說窮他。若自窮者。生死盡處。至解脫道。豈
過此巳不利樂耶。若窮他者。生死相續。無有盡時。如
何能窮。答應說窮他。後難寧通。答不望總聚眾生界
說。眾生法爾無盡。望一一眾生。至佛果位。名窮生死
際。齊此巳還。諸佛於彼。常行利樂。問有性可然。無性
之人。生死相續。無有窮盡。應不利樂。答既言盡生死
際。化利當休。呪不盡耶。而無別樂。如人畜子教之。直
至成人方息。此亦如是。化生死得盡時名大。三僧祗
劫自習業至解脫道。名為窮盡。順般若時。名大。對法
舉所行時。無著取三無數劫時也。問七大性幾通有
為無為。答路云。境大性。信解大性。果報大性。通有為
無為。餘四唯有為。問因果何別。答良云。境界精進唯
因。後二唯果。餘三通因果。


言乘體根本即等者。會經文。彼勝鬘經。宗理性一乘。
一乘即大乘。大乘即佛性。佛性即涅槃界。意道若約
大乘。根本唯真如。若據未則通萬行也。大乘兩个字。
真如是體。萬行是用也。將用就體。說未通萬行。既未
通萬行。亦乘亦大。是萬行向上用攝。此亦乘亦大。用
就萬行。體約末名大乘。若將末就本。將萬行就真如。
將相就性。攝用就體。總名大乘。義方周足也。謨云。此
中根本體。即下隨勝體中。攝事歸理體。經云。一切法
亦如也。若枝末。即下真實體收相。云未通萬行者。且
如般若。體稱智度。行解包弘名亦大。有所運載。名亦
乘。一體能持二般業用。名亦乘亦大。持業影名。非是
將用就體。名亦大。將體就用。名亦乘。雖有□□。終乖
本意。

言七大性體通等者。緣疏文奄含。總言通也。其實七
大性。唯是有為。有為是種姓故。故言七大性體。通有
為無為。

言當具顯示者。有二意。一近結乘體。即一乘章中出
體性門。總含隨勝真實等。為具顯示。二遠結大乘等。
即一乘章中出體釋名字。明說意彰差別及問等五
門。名具顯示也。

言此為總句者。結前大乘經。三个字是總。總有二義。
一者。大乘經三个字。是一切大乘經之總。二者。十七
句中總句也。

言名無量義等三句者。初標別句也。


言是所說大乘經別名者。出別句。即名無量義教菩
薩法佛所護念是。此間秦本經中之別名也。

言正法華中等者。竺法護三藏譯正法華。只有兩个
別句也。第一云。講宣菩薩方等大頌。即同此經教菩
薩法。第二句云。一切諸佛嚴淨之業。即同此經佛所
護念也。彼正法華中。略無量義一句也。

言論牒經有十七名者。指別句也。據論家。先合標列
十七句了。然後一一牒解。論無單頭便解。更不別標。
疏主與論家標列。所以疏云正合論文。

言應云為諸菩薩說大乘經等者。列別句也。十七名
中。復分總別。末後一句取上法門。是總也。下云。能生
一切能所詮故。此中大乘經名總。總一切大乘。第十
七名總。總大小乘故。故能生一切能所詮也。此十七
句中。除第十七最上法門一句。取餘十六句。束成八
對。一詮教顯理對。無量義經是詮教。最勝經典是顯
理。二總生別就對。大乘方廣是總生。教菩薩法是別
就。三勝依勝對。佛所護念是勝依。唯佛能說。餘人不
能也。勝緣者。諸佛秘法。名勝緣也。教義為所緣也。佛
智為緣。是佛之所緣法名勝也。四教含根熟對。諸佛
德藏名教含。教含功德故。根熟者。諸佛教法。待生根
熟與說。五生身法身對。能生諸佛是生身。諸佛道場
是法身。六破染成淨對。諸佛法輪是破染。堅固舍利
是成淨。七出生攝入對。善巧方便是出生。宣說一乘
是攝入。八勝法俗喻對。第一義處名勝妙法。蓮華是

俗喻。賀問云。此十七个名。為是經中本來有。為是論
家安立。答經唯有三句。餘十四句論家安置。以無量
經有如是義故。謨破云。此乃是違論害疏也。論分明
牒經。有十七名也。梵本經若無。無何牒舉。下疏亦會
云。於論句中。三義增勝。故偏說之。故知經家十七名。
本皆具足也。

言論云一無量義者。牒也。

言成就義者。解也。解中以此法門。說彼甚深妙境界
故。即是經文。問無量義以何為體。答以一真法界為
體。何以知之。答以此法門說彼甚深妙境界故。即是
一真法界。問真如一體之法。何以言無量。答真如雖
是一體。有二義。得稱無量。一者真理體遍。名無無量。無處
不遍。量同虗空。無有一法不以真如為體。故青青翠
竹等云云。二者。真理一法。能生無量義。故名無量。問
言無量者。其事極成。如何喚一真法界作義。答兩个
意得名義。一者。對能詮教。此是所詮理。義之理。名為
義。是所詮義。名為義。二者。對能證智。此一真法界。是
所緣境。境義名為義。具此二意。故得義名。問一真法
界。名為無量。其義極成。未審所生教義。因何得名無
量。答所生教義。不合名無量。緣能生真如。是無量。所
生教義。隨彼能生。攝末歸本。名無量。二者。所詮真理
既名無量。能詮教詮彼真如理。理無量故。教得無量
之名。當詮之時。理上具塵沙眾義。義既無量。事須得
無量教詮。教無量故。義亦得稱無量。此中二義。解所

生教理。亦名無量。此是論家解。只此解與經家大段
同。於中少分不同。依經家解。教無量。一切對根。本來
設教。謂對眾生根。根既無量。教亦無量。教對根既無
量。每个教下所詮義。義亦無量也(上懸說了下依疏辨)。

言論云一無量義等者。一真法界及能教并所詮義。
總名無量。成就者真如也。喚真如作能成就。出生眾
義。得成就名字者。教也。字有二種。一有功能字。二者
無功能字。堪與名句文為所依。名有功能字。不與名
句文為所依。即不是此間收也。問何名有功能。答能
詮是文。文即是字。與名句二而為所依。由能詮文義
得顯故。字即是體。文是功能。功能即名句。文即是字。
為二所依。方是能詮。若不與名句為依。但名為字。如
言斫蒭阿娑利縛。此云眼無漏。此字說之為句詮差
別故。若言斫蒭。但名為眼。說此為名詮自性故。此之
二字。亦是即文。與彼名句。為所依故。此是有功能字
也。若單言斫者。此但名字。不生眼解。非能詮故。此名
功能字也。今約功能字說。是能詮故。義者。所詮義故。
故成就字義。以此法門者。法門兩字。是向上字也。說
彼兩字。即是言說也。甚深妙境界者。即向上義也。所
詮義對能緣心。名境界。巳上經文。

言深妙境界者。論主牒經也。

言即佛最勝之等者。論主解經也。佛字解前經家甚
深也。真如法界。唯佛與佛。乃能知之。能知甚深故。佛
得甚深之名。最勝二字。解經妙字境字。與經家解同。

即是甚深妙境界。妙境界即是向上義字。對能緣心。
名境界也。

言能詮教法等者。問經云無量義目所義。如何教亦
名無量。答疏言能詮教法等。義既無量。教亦無量。如
阿耨池流出四河。四河無量。義體亦爾。所詮真理既
爾。能詮經教。得名無量也。

言由此字教者。結也。路云。由此法門。對眾生性。說勝
境界。故教及義。俱名無量也。

言無量義經云等者。引經證也。問何要爾許多教及
無量義耶。答疏言無量。經云以諸眾生等。意言眾生
病行多。藥鋪上藥般數亦多。眾生性欲千異萬異。將
教就根。根無量故教無量。教既無量。義亦無量。義無
量者。從一法生。其一法者。如是無相。無相不相。名為
實相也。其一法者。即是無相。離十種相。故名無相也。

言如是無相者。重牒向上無相二字。此亦不解。唯解
無相不相。不相無相四个相字。攝釋都作三解。無相
不相不相無相。一云擎却最向上無字。唯取向下一
个相字。此相字是有相也。次下不相。不由無也。亦是
空也。却將最向上無學。向下兩處轉。此真如法上。亦
無有相。故名無相。此真如法。亦無無相。故名不相。成
上故云不相無相。二云擎却向上無字。唯取向下兩
个相字。兩个相字之中。初向上相字。是有相。向下相
字。是無相。却將一个相字。向下兩處轉。此真如法上。
亦無有為相。名無相。亦無無為相。名不相。無有一个

有為中。不以無為實相。而為體相。成上故云不相無
相。三云無者無遍計相。不相者不無依圓之相。却是
有也。成上故云不相無相。初解為勝。又詔云。真如離
相。名為無相。四相不遷。名為不相。問何名實相。答無
相當情。亦是有相。將向下不相無相四个字。解上實
相也。不相之無相。故名實相也。

言菩薩摩訶薩等者。顯益也。經云。菩薩摩訶薩安住
如是真實相巳。自利也。本智證如。名為安住。

言所發慈悲等者。便是利他行。菩薩成就得無緣慈。
真能拔眾生苦。如飢饉劫。變石為金。令諸眾生得實
受用。簡異凡夫二乘有願不能實救世諦者也。問相
隨於見。菩薩無漏相分。眾生有漏。如何能用。答詫彼
為質。自所變者。變是有漏。問變石為金之時。為石即
金。為於石上別變為金。若石即金。為同種生。為別種生。
若別變者。既不從石生。復從何生。答但詫於石。為增
上緣。其實變金。從自種赴。若親他種。即闕引自果義。

言於眾生所真能等者。行無緣慈。於一切眾生。向上
皆作真如觀。而能拔苦。苦既拔巳。後為他說法。能令
眾生得受快樂。即五種樂也。即菩提覺法樂。涅槃寂
靜也。無緣慈。眾生緣慈。及法緣慈。熾然觀真如。便能
於眾生身上。與樂拔苦。

言一種子等者。農有言。一顆種子。三年收得一百碩。
今者真如從一法生於百千義。百千義中。復生百千
萬數也。又解此唯約第八一个識。無漏一个種子。能

感異熟總報之身。即自受用。獨一種子起現行。見一
切相好之用。皆等法界。如一種子生百千萬等。前七
轉識。皆有無漏種子。皆起一个現行。隨其所應。莊嚴
三身(此絕好)。

言論不唯取所生等者。會論文。亦云通好也。會論文
者。恐人錯會。將謂空取所生教義名無量。今兼取能
生真如。亦名無量義也。如阿耨池流出四河。四大河
出水既無量。其阿耨達池豈有量耶。通妨者。問無量
義遍於教理者。何故論家唯說所生。答疏言無量之
體等。金云。論以佛最勝境界體周遍故。或能成就彼
無量字義故。名無量義。由此能詮教及所詮義。亦名
無量義也。經中但以能詮教所詮義。名無量義。其真
智境名為一法。一法即是無相理也。意取真如也。合
論意。不唯取能詮所詮名無量。亦取能生真如理。亦
名無量。故名不唯也。問無量義體。正取何法。答經文
自有二釋。一云。如法說中言。是一法門名無量義。真
如體性難可測量。正名無量。對能證智。是境義故。亦
名義也。此當體立名也。二云。能生無量教法。從他立
名。名無量義也。

言二最勝經典等者。問制伏放逸。律教於先。究暢釣
深。論宗為上。各有一能。何故經藏偏勝。答安國云。今
此經中宗明一乘。會二歸一。形二藏也。准大論有四
釋。一除疑入法。經勝。離苦樂二邊。律勝。發生正慧。論
勝。二又生定故經勝。生戒故律勝。令生正慧論勝。三

離欲界生上界故經勝。離三惡趣生人天律勝。斷無
明惑出於三界論勝。四離貪故經勝。離嗔故律勝。離
癡故論勝。三藏氣力恰齊。何故此經獨於三藏中勝。
答此無量義經故。唯詮真如。真如是一切法中最勝
故。所以對於三藏教中偏勝。但表勝。誰遮彼勝。以經
破二歸一。不然。無量義經未破二也。

言三大乘方廣等者。理正曰方。包弘曰廣。唯大乘有。
若論正法。廣陳之方。廣通小乘有。大乘方廣。以無量
大乘法門為體。問如何是無量法門。答即是教法理
法。隨大乘眾生根器之教法及二空理法。此經具有。
名無量。大乘法門即此無量大乘法門。是菩薩二利
行名無量。問何以知。答下文云。隨大乘根器之法。此
經具有。名無量法問。二者。前來大乘方廣之教。名無
量法門。應是化隨大乘眾生根器之教法。此經具有。
此無量教法。皆從真如流出。故名住地成就。住持者。
即住持也。

言四教菩薩法至成就者。引論文。不化二乘等故者。
疏主釋也。應是教化菩薩之法。此經具有也。意言即
是說無相一法。生一切法。教根就菩薩也。下云。普令
一切眾。亦同得此道。若我遇眾生。盡教以佛道。問法
華經正化二乘。如何言不化二乘。答約聞法華經。取
聲聞果者不化。若迴心來。便是化菩薩。不喚作聲聞。

言五佛所護念等者。若他人總有此法。交他人護念。
今唯佛有餘人無。所以佛自護念。故如輪王髻寶。餘

人無故。善護念何別。答彼約利生明護念。愍念名護。
教菩薩法收。此約於法護持明記。名護念。故與彼異
也。

言六諸佛秘法等者。論文也。秘是藏義故者。疏主解
也。甚深秘要之法。餘人不知。似佛藏惜也。如王齒印
非餘人知。藏去聲呼。如世伏藏唯自得。此法亦爾。唯
佛知之法。名為秘法。亦如人王所居。名為尊位也。下
云唯佛與佛。乃能究盡諸法實相。實相即是無量義
處。真如法也。

言七諸佛德藏等者。此有三說。一切德與禪定藏別。德
是功德。藏是禪定。禪定能持功德。故定德藏名也。禪
定藏之與功德。俱在經中。故此經名諸佛德藏也。二云
禪是禪定。一切功德。因之所發。故只喚禪定。作功德藏。
禪定功德之藏。在此經中。故此經名諸佛德藏。三云
在二乘位。名解脫身。真如能生功德之時。能詮教不
名德藏。在大乘菩薩位。名法身。法身能生功德。教能
含容法身真理。故喚無量義經。詮教名藏。經即是藏。

言八諸佛密處等者。問與前秘法何別。答秘法望得
人。唯佛自得。餘人不知上法名秘。此密處。即根熟者
與說。根未熟者不說。望佛心名密。意道四十年前二
乘根未熟。但與菩薩說大乘。不分明為二乘說。唯佛
自知。餘人不知。今四十年後。眾生大乘根性熟。為說
大乘無量義經。引無量義法。令說不說。唯佛自知。他
人不知。名為密處。


言九能生諸佛等者。諸佛因聞此無量義經。修習得
成報化佛身。故名能生諸佛。謨云。自他受用。從二智
生。大小化身。從報質起。然報從果位勝智種生。劣無
漏皆巳捨故。若言三慧親成報體。恐疎也。

言十諸佛道場等者。論文釋也。如世積糓。積麥之處。
名糓場麥場。此經是能生無上道處。名道場也。此有
二說。一無為功德名場。有為智名道。此場向上是諸
佛得道之處。名為道場。二者。無量義經是詮顯法身
功德之處。名為道場。此法門者。教也。能成無上菩提
者。法身菩提也。問既是法身。如何言菩提之性。答前
來第九能生諸佛報身化身。此間言道場。顯法身也。

言十一諸佛法輪等者。喚此經作法輪者。法輪因故。
亦名法輪。破結障故。解法輪義。教能助智斷惑。又云
聞法華經。不墮地獄畜生。亦有摧義。名輪。問法輪自
性體唯智慧。經詮於理。何以言輪。答正斷惑障。智慧
為初。斷道起時。必先聞法。即法輪因也。故名為輪。推
功歸本。名曰法輪。

言十二堅固舍利等者。皆是論文也。堅固者不壞義。
不可失壞名不可壞。非是打不破。舍利者。佛體也。一
遺體舍利。二法偈舍利。教法能詮三身佛體故。亦名
舍利。問報化何故名法身。答與功德法為依止。總名
法身。非唯真如。猶名法身也。論云。此牟尼尊所得二
果。永離二障。亦名法身。無量無邊力無畏等大功德
法。所莊嚴故。體依聚義。總說名身。故此法身五法為

性。非淨法界獨名法身。二轉依果。皆此攝故。

言十三善巧方便等者。即佛果功德教化眾生方便。
因此經成。佛成就得彼方便故。喚此經。依方方便。從
所成名。如母因子。貴有方便故。能說三乘五乘教法。
故名方便。意說此經是彼成就智慧家之巧方便也。
即是彼所化眾生成佛之方便。雖舉五乘。意取成佛
也。

言十四宣說一乘等者。此全是論文也。教理兩法。總
名一乘。宣說即是說法。真如理從教下宣出來。名宣
說一乘。一乘之理。在佛身究竟。二乘不究竟。元來是
大乘中分將去。二乘中本來無也。問無量義一乘與
法華一乘何別。答別。無量義唯教理。法華四法。又無
量義約性。法華一乘通性相也。

言十五第一義處等者。此法門即是此經教法。教法
名處第一義。即是法身。八諦之中真如。是勝義勝義
諦也。諸教是前七諦處。此無量義經教。是第一義處
者。法身名第一義也。能詮教是法身。第一義住處境
界。經云。無色無形像。法身體遍無方處。無根無依無
住處。如何說住處。答據實。真理本無言說。約詮而論。
教是法身住處。法身由能詮顯。故立以處名。非言法
身定居此處。

言十六妙法蓮華等者。總標也。問佛為八萬大菩薩。
說無量義經。因何更蓮華名字出來耶。答望佛本意。
正為八萬大菩薩說隨生性欲教理。緣八萬大菩薩

自利行。任運進修。利他行藥病門中未能精審。未能
應病與藥。觀根受道。如來為說無量義經。及八萬大
菩薩隨生性欲說法。教化眾生。藥鋪上藥褁紙袋多。
只緣世間人病般數多。眾生性無量。如來說亦無量。
法無量故義亦無量。教義真如三法總名無量義。
正為頓悟菩薩說教理。次舍利弗等聲聞人。向無量
義會坐來。聞說隨生性欲教理。便作念云。我聞教理。
莫是世尊隨我性欲說。又聞無量義者。從一法生。我
所證悟法。莫是從一法中分出。微有捨權取實之心。
只此心與法華會上迴心為因。亦與說法華經為時
至成就。權亦未捨。實亦未取。却向聲聞身中法空真
如向上。說有出水義。名蓮華。正以教理為菩薩說。說
真如向上出水功能名蓮華。正說無量義。因便兼說
蓮華。蓮華名字從此而興。所以天親菩薩解。解論有
二釋。一出水義。論文以所詮義名華等。疏釋也。言即
證智甚深無量。阿含甚深。證開敷。經云。其智慧門難
解難入。疏主解四法得名處。喚他教理師。將無量義
經蓮華是教理。令同此經蓮華。亦取教理。喚他古師
取義不當。何故疏主今引法華經二甚深。證無量義
經教理耶。答疏主從寬為名。於中意別。能詮教中唯
取大乘教。同無量義經華開敷。所詮理中唯一真法
界理。證無量義經出水義也(上解總標)。

言出水有二義等者。第二別釋也。論云。出水有二義。
緣論主兩義。解蓮華。一出水義。二開敷義。今且解出

水義。緣真如在兩種人身中。出水便有兩般名字。一
對頓悟菩薩體出蓮華。二對漸悟菩薩用出蓮華。且
解第一義體出蓮華。問論文不說是頓悟蓮華。疏主
因何。第一義中安頓悟名字。答疏主觀第二義能出
水人。既是迴心二乘漸悟菩薩。疏主體此論意。第一
義中必是頓悟菩薩。所以疏云此談華體。巳下疏主
安置頓悟名字。論意巧略。第一義中。唯說所出水蓮
華。不說能出水。第二義中。唯說聲聞為能出水人。不
說所出水蓮華。出水者。論云。出水不可盡。不可盡即
出水義也。安國三義解。一約法性身離垢染。故名出
水。疏主解云。法體性常名不可盡。即是凝然常。不同
定性二乘涅槃時盡。二者。報身之體斷二障故。名出
水不可盡。窮生死際。盡未來時。建立佛事。功用無盡。
無萎歇故。名不可盡。即不斷常也。三者。化身之體。示
相超凡。名出水。教化眾生。大乘法寶。用無窮盡。名不
盡。經云。周給一國。猶尚不匱。正義取初解。法身真理。
名不可盡。論自解云。出離小乘濁泥水故。相國云。一
者。凡夫身中我執如泥。二乘身中法執如濁水。二者。
二乘苦依身如泥。有漏功德如濁水。出水亦二義。一
頓悟菩薩身中二空真如理。本來不與二乘法執相
應。名為出水。唯識云。雖有客染。而本性淨。問頓悟菩
薩身中真如。本來不與二乘法執相應。所起執是大
乘家法執。不是二乘法執。如何言出二乘法執。答攝
云。由菩薩有彼二乘種性。今成菩薩。不取彼一乘之

果。亦名為出二乘濁水。若爾。無二乘種姓者。如何名
出二乘法執濁水。既有斯妨。第二解云。夫言出水者。
不要先在水裏後出名出。但本來不入水。亦得名出。
如一箇從水中到岸上名出水。一箇人本來在崖上。
不入水。亦名出水。頓悟菩薩身中二空真如理。本來
不與二乘法執相應。名出水。

言此談華體頓悟等者。疏解論文云。出離小乘濁泥
水故。解頓悟菩薩身中真如理體。性離泥水。故名出
水。解論家出水二字說。

言法體性常者。解論家不可盡三字也。

言談一乘理性等者。解論家出離小乘濁泥水故。上
解第一義頓悟菩薩體出蓮華訖。

言二復有義蓮華等者。論解漸悟菩薩用出蓮華舉
喻。蓮華出泥水。喻諸聲聞入如來大眾中坐。指無量
義會下聲聞。得聞無量義經教理。如諸菩薩坐蓮華
上。指無量義會下八萬大菩薩。世尊與說無量義經也。

言聞說無上智慧等者。法合也。智慧境界。智慧之性。
名智慧也。清淨境界者。對如來能緣心。名清淨境界
也。菩薩聞巳證如來密藏真理也(上盡文也)。

言此意說言菩薩等者。疏主解論也。指無量會下菩
薩聞說教理。是頓悟菩薩在報土坐蓮華。聞佛說無
上法。證如來密藏也(標了)。

言聲聞迴心巳去等者。疏主解釋也。聲聞迴心巳去。
得入大眾中坐者。此二句疏。標法華會事也。亦如菩

薩坐蓮華上。指無量義會下。聞說智慧。亦證密藏法
華會上事。聞說開示悟入。亦名為智慧。對能證智。名
境界也。智慧之性。真如理亦名密藏。問疏主但聞說
智慧清淨境界。證出水義。何要菩薩坐蓮華證耶。菩
薩設爾不聞無量義經時。亦坐蓮華。聲聞設聞無量
義經了。亦未坐蓮華。答若事上說。則不坐。若法中論。
則心緣教理。名為坐華。即聲聞菩薩兩處皆有也(上來
釋)。

言前解菩薩頓等者。料簡差別也。問前來出家有其
二義。二義皆名出水。既一種是出水。何故分成二義。既
分成二義。前解約何名出。後解約何名出。答疏言前解
菩薩頓悟等。意言二空真如理。本來不與二乘法執
相應名體。出體者體性。性能出水。故名體出。用出者。迴
心巳去。超過本位。捨於法執。得出水名。後時之言。目
法華會也。料簡。一總體出。一切梵天上至佛位巳前。真
如理性。本離執染。二別體出。地前頓悟菩薩伏煩惱。
身中真如有出水。望名別體出。三假用出。無量義會
下。聲聞未迴心。微有捨權取實心。身中法空真如。有
出法執濁水。望未是親證。名假用出。四真用出。初地
菩薩聖智親證。名真用出。有解云。今即不然。諸抄皆
指頓悟菩薩體出。便唯依體出。□解蓮華也。見道聲
聞人。微有捨權取實之心。便唯名用出蓮華。此總不
盡疏意。今准疏意。頓悟菩薩無量義會下。亦有體出。
亦有用出。聲聞人在無量義會下。亦有體出。亦有用

出也。且頓悟體出者。法空真如理。本來不與二乘法
執相應。名體出也。此既是八地巳上菩薩。初地時證
遍行真如。豈不是用出。又聲聞人。無量義會下。既有
用出。身中真如理性垢染。二乘法執不得。即是體出
也。問既若總有體用二出。何不向頓悟菩薩身中言
用出。聲聞身中不言體出。答但是隨增勝義說也。無
量義會下頓悟菩薩身中真如理。本來不與二乘法
執相應。體出相增。用出相隱。聲聞人無量義會下微
有捨權取實之心。用出相增。體出相隱。但是隨增勝
處說也。問既無量義會下菩薩聲聞。總有體出用出。
應可無量義經對聲聞菩薩總名蓮華得否。答無量
義經對聲聞。但名蓮華。不得名為無量義。無量義經
對頓悟菩薩。但名無量義。不名妙法蓮華。以彼聲聞
無量義會下微有捨權取實之心。不是正為。所以教
理二種名傍蓮華。因說著聲聞蓮華。乘便說著菩薩
蓮華。蓮華因。便說本來不是故。意說所以無量義經
對聲聞說。得名蓮華。若對菩薩。但名無量義。不得名
蓮華。若無量義會下。頓悟菩薩身中。真理法身。本來
不與二乘法執相應。名蓮華者。何唯無量義經一切
望手菩薩。總合名蓮華。故知無量義蓮華。不對菩薩
也。向下問答處。有說無量義。對菩薩。正名無量義。傍
名妙法蓮華。妙法蓮華經對聲聞。正名妙法蓮華。傍
名無量義者。彼處與此間義別。彼處約教理名蓮華。
心緣彼理名坐。不妨菩薩亦有蓮華。此間唯約真如

理名蓮華。即不對菩薩。故知疏主敘他義。後問答中。
方申自義也。疏主傍化二乘。故作此說。聞教理巳有
捨權取實之心。向身中真如理上。說傍蓮華。本來正
為八萬大菩薩說教理。傍皷擊著聲聞。名蓮華。故名
傍化聲聞。故作此說也。

言華開義等者。論家第二義。以華開義。解蓮華。此疏
全是論文教理。故名華開。

言眾生於大乘中等者。般若會下。未分明說。由自是
權。於大乘中起懸崖想。生怯劣心。此說四十年前未
說無量義經。不說蓮華。今說無量義經。顯示如來淨
妙法身。正是華開敷義。路云。准出水。初義正。以教理
化諸菩薩。頓悟者蓮華。准出水後義。以教理二。傍化
二乘。亦名蓮華。故第十六名蓮華。上來論家兩義之
中。第二義與時亦成就稍親。

言十七最上法門等者。引論文。總標名也。一切大乘
經。是最上法也。門者無量義。經與餘最上法為門。依
主釋。

言攝成就者。攝取一切諸大乘經。依能詮教及所詮
義并真如理。皆此經攝。無量義經名攝成就。攝取無
量名句字身。此上三句。是無量義經向上義也。亦是
無量義經功能也。

言頻婆羅等者。是解大乘經偈數。有說此最上法門
中。攝法華經中頻婆羅等偈數。此亦不得定指法華
經。亦不得定指大乘經。此舉法華經中名句。但是為

引意噵。諸餘經中有爾許多名句者。此無量義經之
中。皆能攝得。引論文了。

言此為根本攝餘等者。疏主解論意也。即是無量義
經也。沼云。有二義名攝餘。一餘十六句名餘。二通一
切經中名餘。

言此乃所詮是餘等者。第一重。此經能詮與餘經能
詮為門。此經所詮與餘經所詮為門。第二重。此經所
詮與餘經能詮教為門。問何以如此。答此經所詮是
真如。真如為能生也。教為所生。一切經能詮教。是此經
教下真如理生得故。此所詮與餘經能詮為門。又此
經所詮真如能生十二分教故。此經所詮與餘經能
詮為門。又此經能詮與餘大乘經所詮為門。一切經
所詮義。皆依真如。此無量義經教下是真如。由無量
義能詮教。詮著真如。真如向上有塵沙眾義。眾義既
遍在諸經教下。諸教下所詮義。是無量義經能詮教
詮得故。此經能詮與餘經所詮為門也。

言故頻婆羅是小乘等者。問前頻婆羅等五十二數
中第幾數。答頻婆羅。是小乘中五十二數中第十八
數。大頻婆羅第十九數。阿閦婆第二十數。大阿閦婆
第二十一數。問何故從十八。便至二十不次第耶。答
大頻婆羅是十九數。大阿閦婆第二十一數。以數同
故。略論不舉。俱舍論算數本是六十數。今唯有五十
二數。餘八遺忘。問誰人遺忘。答或結集時略却去。或
翻譯家遺却。亦不妬也。二云。從西國來時。只有五十

二數。餘八緣此方人根鈍。行用不得。略却去也。

言此是餘大乘偈等者。問何故唯攝大乘經教偈數。
答以十七名。是此大乘經家之別名。就大乘為論。言
攝彼頻婆羅等大乘偈頌。其實亦能攝餘乘所有。能
所二詮。九部之法。亦是真如法界中流出。

言即是二十千萬者。問所譯法華經但有七卷。寧言
二十千萬億偈耶。答此盡是指法。如此之類。皆此所
攝也。問釋迦何故攝他久遠偈頌耶。答二說。一攝釋
迦所證理。與彼不別。即彼此是從真理平等中所流
出。何緣真如不攝彼也。二不攝頻婆羅等偈。故指二
十千萬億偈。意言如此帶數之偈。此經所詮。是根本
皆能攝也。

言論云十七句中等者。證總別也。二解總別也。一云。
即是十七箇名總是總也。餘當經中文字是別。二云。
即十七句中最上法門名總。餘十六箇名是別也。問
此最上法門。與前大乘經名總何異。答此最上法門。
對當經餘十六箇。名為總也。第二安國云。前大乘經
名總者。對後十七句名總也。最上法門。對餘一切大
乘經名總。亦對當經之中十六句為總也。前大乘經
對別故總。此最上法門根本故名總。雖然互有寬狹。
取最上法門寬於大乘經為正也。

言此經但有三等者。指陳隨勝也。問十七名中。何不
取餘名字。偏取三名耶。答疏言一無量義等。真如是
體。當體是勝。能生教義之用。體用皆勝。


言二教菩薩法等者。人勝。所教菩薩。是勝人也。

言三佛所護等。說法化主勝。唯佛有故。餘人所無。化
主勝也。

言三義增勝等者。問無量義經有十七名。如何法華
經中但說三種。答疏云。三義增勝。故偏說之。三種順
彼本來說教之意。故名勝也。問此法華經有是名否。
答有經云。為諸聲聞。說是大乘經。名妙法蓮華教菩
薩法佛所護念。亦與無量義教菩薩法同。故云此大
乘修多羅多有十七名。論說豈同餘教。答唯此經與
彼經體同。故同有之。不通諸經也。一無量義者。此云。
如來說法。一相一味。即是真理。即同成就字義也。又
云。於一切法。以智方便。而演說之。其所說法。皆悉到
於一切智地。二病行。經云如來于時觀是眾生諸根
利鈍精進懈怠等。同性欲無量。二最勝經典者。此法
華經。是諸如來第一之說。於諸法中最為其上。三大
乘方廣者。此經云。以我此物。周給一國。由尚不匱。何
況諸子。四教菩薩法者。下云。我今還欲令汝憶念本
願所行道故。五佛所護念者。下云佛自住大乘。意云。既
住大乘。即是護念等。六諸佛秘藏者。經云。文殊師利。
此法華經。是諸如來秘密之藏。七諸佛德藏者。經云。
以要言之。如來所有之法。如來一切自在神通之力
等。入諸佛密處者。如五千退席。觀根未熟。非是法器
不為說經。九能生諸佛者。經云。若有聞法者。無一不
成佛。十諸佛道場者。經云。當知是處即是道場。十一

諸佛法輪者。諸佛於此轉于法輪。十二堅固舍利者。
經云有如來全身。十三善巧方便者。經云。為求聲聞
者。說應四諦等。十四宣說一乘者。經云。今此經中唯
說一乘等。十五第一義處者。經云。而於此經中。法華
最第一。又云。如來如實知見三界之相等。十六妙法
蓮華者。其智慧門難解難入。教妙。諸佛智慧甚深無
量。理妙。乘此寶乘。直至道場。行妙。諸法寂滅相。說佛
智慧故。果妙。十七最上法門者。此經一切性相大小
乘故。

言問其無量義經第十六等者。問意前來說無量義
經。有十七名。十六與此法華經。無極妨難。更不論。唯
無量義第十六名妙法蓮華。與靈山會上蓮華。二名
何別。若一種。不合分二處說。若兩經異。何得同名耶。

言答有五等者。標五解也。五解有何差別。初答意。時
雖有異。體無差別。無量義經是未出水蓮華。法華是
出水蓮華。二能依所依別。無量義經是所依蓮華。此
法華經是能依蓮華。三體用別。無量義經是體。法華
是用。四教理行果。無量義經唯教理。此經唯行果。五
偏圓別。無量義經唯教理。是偏。此法華經具四法。名
圓。故五義各別也。

言一云蓮華有二時得名等者。此第一答中。有二師
義解蓮華。一頓悟菩薩體出蓮華。出水不可盡。名出
水。二彼復有義。漸悟等菩薩用出。蓮華無量義會下。
未出水蓮華。法華會下。迴心巳去。正名出水。故言巳

出未出別。設在無量義會下。在法執之中。亦名性能
出水。亦名蓮華。

言彼經亦爾者。即無量義會下。體出水也。

言性能開敷者。謨云。此據蓮華在水中。總喻真如理
性。故開敷義以解蓮華。若別配者。華開敷。蓮出水。

言彼時猶未化二乘等者。二乘之人。雖在無量義會
下。微有捨權取實之心。身中法空真如理。名傍蓮華。
彼時猶未化二乘。取一乘故。未迴心前。名未出水。

言今者此經正化彼大乘等者。指法華會上迴心了。
却向身中法空真理上。說正蓮華。名出水蓮華也。

言彼經正名無量等者。即教理對菩薩也。傍名妙法
蓮華者。教理對聲聞也。

言正逗菩等等者。彼經正化菩薩。對菩薩說。正名無
量義。彼經傍化聲聞。令生信解大乘。是勝傍益二乘。
所以對聲聞等。傍名蓮華經也。彼時雖未發心。警覺
信故。名傍蓮華也。

言此證正名妙法蓮華者。問如何此經名無量義。答
此經正化二乘乘捨權取實。正名法華。化菩薩聞開
示悟入行果。蓮華對菩薩。傍名無量義也。

言正化聲聞入等者。問何故此經名正蓮華。答疏云。
正化聲聞等。化迴心聲聞行一乘行。趣一乘果故。經
云其兩足聖尊最勝無倫匹等。

言時位有殊等者。定前定後巳出水未出水。名時有
殊也。無量義會下聲聞位。法華會上迴心成菩薩位。

名位有殊也。問何名體性無二。答兩經俱以真如。為
體無二。但是彼正舉真如。此正舉行果。能依行果與
所依真如。俱有一體之義。若法歸分別而為殊。若依
證會之時。冥然一體。行與如一者。如入初地。妙觀察
智起現行時。本有種子為因緣。二空真如為所緣。緣
世第一法。為等無間緣。多聞熏重為增上緣。具四因
巳。剎那生現。正修如時。如函與蓋。更無差別。果與如
一者。如大圓鏡智起照真如時。理智一味。智亦如。理
亦如。木中火性。若陳其相。堅𤏙性殊。若能所二依體。
亦是一也。

言故將說此經等者。問如何說法華經。先入無量義
處定。答緣無量義。緣是體。此法華經是用。欲談其用。
故先顯其體。後說法華也。

言二云無量義經等者。無量義經舉能依教對菩薩。
正名無量義。正依真如。對聲聞。傍名妙法蓮華也。妙
法蓮華經能依行果。對聲聞。正名蓮華經。所依真如。
對菩薩。亦傍名無量義。又法華經以真如行果為體。
無量義經。以真如教理為體。同是三法。三法數同。又
無量義經舉所依真如。對菩薩。法華經舉能依行果。
對聲聞。安國云。二經名體無二。彼經真如。此經行果。
行果之體即真。體用不相離。即是體無二。俱號蓮華
名無二。

言三云彼據智慧等者。糅云。彼無量義名。蓮華體。是
無為德。此經名法華。體是有為德。此約智慧功能名

法華。如來後得智有會二破二之用。名慧功能。問此
第三答約何義。分成二經。答一約智慧體。名無量義。
名蓮華。二會不會異。彼經不能會二歸一。此法華經
能會二歸一。故二經有異。

言四云又彼以教理名為等者。無量義以教理為蓮
華。則狹。法華經以行果為蓮華。則寬。行通有為無為。
果中通理。果則寬也。無量義經教唯大乘理。則狹。又
有說。行中通萬行。行必因聞教悟理。自有取果。必因
聞教悟理。行行有是聞教悟理。不必行行取果。所以
行果寬。教理狹。

言菩薩巳修一乘等者。明不取行果所以。問何故偏
與菩薩說教理。不說行果耶。答疏言菩薩以修一乘
等。若是菩薩未修一乘因。未趣一乘果。故彼經即要
說一乘行。令菩薩行行說一乘果。令菩薩趣果。菩薩
既自能行一乘因。正趣一乘果。更何要說行果。故彼
正為化菩薩。所以不說行果蓮華也。

言由但不知等者。明唯說教理之所以。問如何彼經
唯取教理。名為蓮華。答疏云。由不知應病等緣。菩薩修
行多為眾生。說法教化。緣登地菩薩有所知障。不識
眾生根性。恐教化眾生說法時。不稱眾生根性。返招
其咎。要知教理之所以。所以世尊於彼經中。知菩薩
要教理之法。故說教理。化彼菩薩。故說教理蓮華也。

言今此會中二乘等者。正為聲聞人。說行果意也。

言五云彼以教理二等。指前解經品得名處。四法名

蓮華。教行並開敷。理果俱出水也。

言前三義釋彼此體同等者。前三義中。第一義。無量
義經。取未出水蓮華。此經巳出水蓮華。巳出未出俱是
真如。時位有殊。體性無二。第二義中。無量義與法華
經。各三法同也。無量義經舉能依教義。正名無量義。
所依真如。傍名妙法蓮華也。法華經舉能依行果。正
名妙法蓮華。所依真如對菩薩。傍名無量義。二經所
依。皆是真如也。第三義。無量義經約體。法華經約功
能。智性智相體用不相離。故言同也。第四義中。此名
法華。彼名無量義。無量義經以教理名蓮華。法華經
以行果名蓮華。二經各以二法。何故寬狹不同。答無
量義經唯教理。教中唯大乘。理中唯真如。法華經取
行果。行中通萬行。果中通理智果。又聞教悟理之時。
不必行行取果。若行行之時。必因聞教取果。取果之
時。必帶前三。第五義。無量義經唯教理蓮華。法華經
通教理行果蓮華四法。四法不同。名此寬彼狹也。

言由此義故等者。別結無量義。彼無量義經。唯以二
義故。名無量。一法教也。二義所詮義。成就字義故。

言彼無量義經云等者。問佛為眾生。談爾許多教法
作用。答疏云彼無量等。

言然今此經雖初等者。別結法華經。即指方便品初
智慧及門。

言後文多以等。即開示悟入名後也。

言實體上下等。前釋名解契秘賾之微詮教也等。


言後解為善者。意取四法得名句文。名後解善。教行
並開敷。現果俱出水名後。

言法華既爾一乘亦然者。第十六名與法華經同。五
重妨難問答如此。十七名中。有宣說一乘。還同法華
經一乘。亦合作此五重問答。故言亦然。准此法華一
乘。亦合如此。故云如來欲說法時。至成就也。

言第四所依說法等者。解成就名所依。說法隨順威
住成就者。此論文倒也。正合云住隨順說法所依威
儀成就。紀國云。□他敬畏名威。容止可觀為儀。次解
威儀體者。一入定。二雨華動地。三眾生。此三是隨順
如來說法威儀也。

言住者依心等者。問如何名住。答如來說法為能住。
此二種威儀為所住。此解住字。如來說法住此威儀。
故名為住。問何名所依。答即是佛自住所依威儀。而
說法故。此上解所依字也。問何名隨順。答說法是所
隨順。三種威儀為能隨順。未有說法華經。不雨華時。
未有不雨華。亦不說法時。此三種威儀。能隨順如來
說法。金云。威儀有三。一隨順同證理威儀。入無量義
三昧。二隨順古佛威儀。與燈明事同。三隨順眾生威
儀。下云一心觀佛。

言說無量義經訖等者。辨安坐義。亦云解殘經。佛說
此經巳。結加趺坐。此兩句經。論家不解。故言殘經。說
無量義經訖。即是解經中。佛說此經巳。明坐意也。此
經即指無量義經也。問何故欲說經。先結加趺坐耶。

答表擬入定。先結加趺坐也。問入定有何所表。答身
處於座。身為能依。座是所依。身處於座。智□深理。方
可法談。故入定也。

言如說般若等。問為復定說法華經入定。諸經亦爾。
答疏如說般若等。般若者。是能斷金剛般若也。此經
唐三藏於東京譯。太宗皇帝貴有疾。問三藏。有何功
德不思議。三藏云。有能斷金剛經一卷。陛下令翻譯
此經。有勅宣。依令於東京譯。如今金剛經。即無對面
念。問何名對面念。答有說。住背面念。面謂生死。定能
永棄生死面故。故得名背。婆娑云。面是定境。對是親
瞻。對真如境。同時念敷。明記不忘。雖然正證之時。都
無分別。須得念明記。後智方記。問何不言對面定。答
鄰近為名。其實定同時念敷。明記偏強。所以不說定。
但說念也。從定而起。後方說般若。

言後起方說經者。後解坐相。即是結加趺坐也。問說
無量義經時。莫垂足坐不如此。何故說此經巳。復言
結加。答此經雖不說。准正法華經。說無量義了。別昇
高勝之座。即是說無量義經時。所坐狹小。後說法華。
更別昇高座。為聲聞說法。表勝上故。所以重明加趺。
問何故說無量義。不現威儀。說法華。方有威儀耶。答
瑜伽論云。佛為聲聞說法有四事。一號勝高座。二現
諸威儀。三出聲謦咳。四顏色舒悅。

言坐有二相一降伏等者。因中所作之事。皆順生死。今
成佛巳。不順生死。降彼因中順生死心。所以左押右。

又右者用之先。故因中造惡。先舉右手。今日以左押
右。故名降伏坐。二者吉祥。以右押左。此方以左為尊。
以右為卑。西國以右為尊。以左為卑。此則以右押左。
以尊押卑也。又右者。隨順佛果位中所作善事。名吉
祥。如人作事。左則不祥。四十年前。聲聞修行。取小乘
果。名左。左不祥也。今日迴心隨順佛果。菩薩善事。所
以將右押左。名為吉祥。問未審此座其相云何。答路
云。有說以兩足趺加。結置兩䏶上。如龍盤結。故名結
加。應為加字重也。有作跏字。不知所從。疏主造疏時。
字未足。如今有也。又坐有兩重。一蹲坐。二舒脚坐。三
怙膝坐。四䠒坐。五垂脚坐。六駱馳坐。僧祇律六群
比丘作駱馳坐。諸比丘白佛言。自今巳後。令法加趺
坐。此中意雖舉結加趺坐。意取此坐時。所入定也。嘉
祥云。結加趺坐者。為入定之緣。此座不同俗人。又異
外道常立。或翹一足。身既不端。心則不正。結加趺坐。
是諸佛常坐威儀。表佛身端。即心正。問諸威儀中。皆
能修善。何故但說結加。答佛及弟子住威儀而入定
故。若行住。速疲勞故。倚臥。便增睡眠。唯結加坐不退
也。瑜伽論云。結加趺坐有五因緣。一順生安最為勝
故。二由此宴坐。能經長時。不疲倦故。三是不共法。不
同外道之所有故。四令見者發信心故。五佛及弟子
共許可最勝故。如是威儀。一切賢聖咸稱讚故。正觀
如是五種因緣。是故應當加趺坐也(上辨安坐義了)。

言此明依止安處等者。出所依種類也。正是論主解

威儀成就。以彼論主科為三段。疏主都引論家三段
科文來。每段向下配屬經文。三段論文。經一處著總
威儀。威儀不一。所以謨科。科所依種類也。論主問云。
示現依何等威儀。而說於法。疏主解論家問詞云。此
明依止安處何等軌儀。而說於法。疏主自答云。依三
種法故。

言今依三種軌儀者。疏主解三種威儀。威儀即法也。
論云。一依三昧成就故。疏主配經云入於三昧身心
不動是。餘二准之也(上疏主科經)。

言入定證真等者。疏主筆斷三段文也。問何要入定。
答入定為證真。問何要入定證真。答入定證真。只為
起通。問何要起通。答起通為警動。問何須警動。答令
眾生生渴仰心。故此分三。即是入定雨華地。眾生生
渴仰心。

言不唯等者。述古非。以彼威儀成就中加趺坐文。顯
古人疑。只喚結加趺坐作威儀。餘入定雨華眾生渴
仰心。不是威儀。疏主破云。不唯安座名為威儀也。

言梵云三摩地等者。釋三昧緣由。安國云。禪定諸名
不同。總略而言之。不過九種。一名三摩呬多。唐言等
引。三摩等義。呬多引義。舊云三摩提也。等引者。唯定
非散。通有心無心有漏無漏。此有兩師解。初師云。引
等故名等引。正在定位。身心安和平等之性名等。只
此等心由定力引起。定為能引。身心平等所引。引之
等故。名為等引。依士釋。二云。所引故。名為等引。謂由

定心起來。能析伏惛沈掉舉。離高下故。今定心平等。
只此等心。能引起定中心身。安和適悅。名為等引。此
即定心名等。身心安和適悅名引。等之引故。名為等
引。依主釋。二者。三摩地。唐云等持。舊云三摩。翻為正
定者。訛也。三摩。是等義。也是持義。等謂平等。由離不
平等煩惱心故。而得此平等故。名為等持。問若凡夫
位中持得不平心。名等持。佛位無此不平等心。如何
名等持。答如此平等持心。而至於境。名為等持。通定
及散。通漏無漏。唯有心。三者。三摩鉢底。此云等至。舊
云三摩䟦提。唯定非散。通有心無心根本近分。四駄
演那。此云靜慮。舊云禪也。五質多翳迦阿羯羅。此云
心一境性也。質多心義。翳迦云一。阿羯羅境也。多者
性也。六奢摩他。唯定唯有心也。七名現法樂住。唯定
非散。唯根本。八名心。九名定也。

言觀無相理等者。問此云三昧。是何三昧。答疏云觀
無等處者。真如理。名之為處。是無量教義所依止處。
名之為處。無量之處。名之為處。若解無量義經。釋名
處解了。今解處亦一字是真如。真如亦名無量。無量
即是處。持業釋。准瑜伽云。無相三摩地者。不低不昂。
違順境共二相應故。一不思惟一切相故。名為不低。
二不思惟無相境界故。名為不昂也。

言論解一依等者。標三昧成就也。論主問云。世尊於
何等威儀。而說於法。答依三昧威儀也。問何名三種。
答一依入定。二動地雨華。三眾生渴仰。問三中後兩

段威儀可然。未審世尊那伽常在定。何要入定。答論
有二解。一者。成就自在力。二者。離一切障隨自在力。

言一者成就自在等者。論初解也。問論中兩解何別。
答初約德明自在。後約障明自在。是二差別。論云。自
在力者有三。一者。只定便是自在力。同時定心起來。
令一聚心心所法。專住一境。因茲便有決擇智生。名
為定自在力。二者。由定同明起。得根本智內證真如。
名證自在力也。三者。由定同時起。得後得智。為眾生
說。說亦自在。名說自在力。由成就得三種自在力。身
心不動。故離分別計度憂喜等境。皆不能動也。設使
金剛神。以金剛杵。奮威懸擊。皮肉不傷。假使劫燒。亦
不能損。如再生尊者。林中坐禪。牧童見謂之滅度。積
聚此薪。荼毗供養。火滅出定。身毛不傷(上引論文)。

言謂若不入三昧等者。疏主解也。問何要事須入定。
答疏云謂若等。問何名分別動搖。答心有分別。身有
動搖。二者。心有分別。心有動搖。若順情境到。心與喜
受相應。身帶悅澤光潤。違情境到來。心與憂受相應。
身帶憔悴枯槁也。

言今入三昧等者。今若入定。身心俱不動。故世尊欲
說此經。還須先入定身心不動。於證及說。得自在故。
故入三昧也。

言二者離一切等者。論第二義。十一个字。是論文也。

言謂入三昧離諸等者。疏主解也。一切煩惱。皆是定
障。就勝而說。下劣受變惛沈掉舉順逆差別。一者順

障。謂惛沈。二者逆障。謂掉舉。今入定離諸定障。令入
三昧觀無相理。起根本智。內證自在。由智慧力。外為
眾生說法。慧得自在。名得自在力。同時離定障。定得
自在。故言離一切障隨自在力。上依論雙標二義也。

言論次別釋者。論主重釋前二義也。

言隨順眾生不見等者對治道者。定慧兩法及菩提
分法。總是對治道也。若作覔字。錯也。正合作不見二
字。傳寫人相連書之。成覔字也。論云。不能任運見對
治道。明知作不見為正也。對治之法。莫過定慧。及三
十七菩提分法。總是能對治法也。所對治是法執煩
惱。如來入定隨順眾生。從定起慧。攝取菩提分法故。
攝取者。證會義。交眾生證會。取三十七菩提分法。一
則對治定障。二為成佛之因。上論文。

言釋初自在力等者。疏主解也。凡夫事須加功用行。
不能任運而得也。

言今佛亦爾者。諸佛菩薩任運。而得名自在(解初自在力也)。

言二為對治無始等者。論主解。隨自在力也。

言釋隨自在力等者。疏主解。隨自在力也。謂定能起
慧。本後二智。內證外說。故名為力。隨彼定力。斷得定
障。隨彼慧力。對治堅執煩惱。名隨自在力。

言堅執煩惱謂分別等者。有堅執煩惱。於煩惱上。有
分別動搖。由心有分別。身動搖。即是見好生喜。見惡
生憂。因茲便有是非心起。是非心起。自是他非。因此
是者生愛。非者生嗔。便能發業。招後苦果也。如是輪

迴。被眾苦縛。盡未來際。沈淪惡道。無有盡期。推功歸
本。皆是眾生本來起堅執煩惱。分別動搖也。

言今為治此分別等者。故入三昧離堅執。或分別動
搖。故佛世尊示現入定也。

言論又解云等者。解器世間也。故佛知自身上三世
事。及知他人身上三世事。據實。亦合噵未來。論家文
略也。

言示相故也者。問佛何故入定。斷定障耶。答疏云示
相也。不是實入定也。

言問佛無不定心行住等者。問意佛無不定心。那伽
常在定。尚不起滅定。而現諸威儀。若爾事須加功用
行耶。如來但任運起身說法。何須入定耶。下有十義
答也。

言一入出隨緣等者。入則靜。出動。出利物。即是說法。
化主入利物。則是動世界。或出動是說法。入靜即是
眾生見佛入定。亦是入利物也。

言二若不入定等者。定為瑞本。若不入定而現瑞者。
恐有人言非佛現也。意令知法妙而生尊重。是佛現
之也。

言三欲說法時等者。若不入定。爭知鶖子是上根法
說。中根喻說。下根宿世因緣。

言四顯法殊勝等。若不入定說法。恐人生容易心。顯
佛說法。事須先證而說。令生尊重。佛欲說之。尚須入
定。將知此法極是甚深也。


言五顯慧必由等者。欲得起慧。事須證理。欲得證理。
事須修定。又顯指後得智證理。指根本智後得說法。
根本智證理。必由入定方能起之師範。後學令向。後
一切眾生定慧雙也。

言六示定慧等。二乘唯得四禪八解脫等。唯是定滿。
未斷所知障。不得慧滿。又云。佛示定慧滿。若不定滿。
則定門不彰。若不說法。則慧義不顯。

言七者為末等者。為將來作說法摸軌。佛欲說法。尚
入定靜心。況於餘人。輕爾輙說。

言八示善思惟等者。金云。不同餘人。要假諮問。若能
入定思惟。即能解故。故是聰明。攝云。不思而說。說多
疎謬。思而方陳。陳乃審諦。審諦無過故。是聰明之相。
如夫子入大廟。每事皆問。亦如問馬足數乃方對。瑜
伽云。有三聰慧。一於善受行。二於善決定。三於善堅
固。名聰叡也。

言九入定現瑞等者。有三解。一云。彌勒四眾各有三
問。彌勒三問者。一問放光。今者世尊現神變相。次問
入定。今佛世尊入于三昧。後問雨華動地。現希有事
等。二者。四眾三問者。一問放光。二問雨華。三問動地。
眾生不知佛入定。故不同也。三者。彌勒問四眾問。為
二答。則文殊二問一答。名三問答也。

言十顯示三密等者。意密等者。意密即是意業教誡
輪。放光身密。即是身業神通輪。說法語密。即是悟業
記心輪。古人多取語業。名教誡輪。意業名記心輪。乍

觀似通。理即不然也。先由意業。思擇觀察眾生。然後
救度。所以意業名教誡輪。先由觀他人心。然後說法。
以語說法。屬記心輪也。

言偈曰隨瑞審妙等者。勒偈備忘也。隨是入出隨緣。
瑞是放光。現諸瑞故。審根故。餘准知。

言問將說法華等者。問意如來何不但說法。寧要入
定耶。又定中何不入法華三昧。入無量義三昧耶。

言答即如將說般若等者。例同此經也。問為復唯說
法華要入之。諸經亦爾。答如說般若。亦先入定。不唯
此經。說般若時亦入定。不言入金剛定。今說法華。何
要言入法華三昧也。

言法華體即無量義等者。理體無二。問夫說法華。即
合入法華三昧。何故入無量義定耶。答緣法華三昧
與無量義三昧不別。若依四禪定。觀著出生真如理。
名無量義處三昧。若依四禪定。觀著出水真如。即名
法華三昧。二經俱是真如。所以不別也。

言無量義經為菩薩說等者。對根名異答。無量義經
對菩薩說。但名無量義。法華對聲聞說。但名法華。

言無量義經談體等者。體用相增答。問二經俱以真
如為體。有何差別。答疏言無量義經等。且無量義談
體。能生教理。真如之體得名無量義。法華經約真如
之上。有能出二乘法執濁水功能。名為法華。二經俱
以真如為體。故將法華。且入無量義處三昧也。

言下文有悟等者。指陳隨勝答。問若無量義經為菩

薩說。法華經為聲聞說。何故下文為華德菩薩。說法
華三昧。不說無量義三昧耶。答疏言但是隨機濟等。
意導隨根不同。宜聞無量義經名目發心。便與說無
量義名字。宜聞法華發心。說法華也。

言又教理行果等者。明寬狹有殊也。問體既無差。何
故分於二經。答疏言又教理等。意言無量義。唯是教
理。法華通教理行果等四。如前者。此間還合有五重
問答也。

言又先觀察等者。證理推功答所以入無量義處三
昧觀理。後方說因果功能法華。故從無量義定出。說
法華經也。

言今此雨華者。經云是時等。嘉祥問云何入無量三
昧巳。現三種瑞。謂雨華動地放光。答今將明盡理之
法。故有三種極大之理。天為其大雨華。地為其大動
地。佛為其大放光。以表法不可思議。故現三種也。安
國云。雨華故。世界所以嚴淨。地動故。眾生所以調柔
方可化。以佛慧住。經之理之所感精變。天地不隱其
瑞。地不恡其動。問如來說此法華經。即應便說。何須
雨華動地耶。答正是四眾堪聞一乘時。既有非常之
瑞。必有非常之法。便感諸天供養。所以天雨四華。天
雨四華。與法華經。為瑞相也。亦表三世諸佛同說一
乘。三根眾生同歸不二。故現三瑞也。是時者。入定時
也。天雨者。涉云。忉利天人遊天園中。華向下散。名雨
天華也。今此解。皆是如來神力也。動地雨華。一切皆

向如來身上說。不得向天人身上地神身上說。問若
不約天人身上說。如何天雨華。答從上而下。似天降
下。故言天雨也。

言曼陀羅等者。問何名適意。答疏解云。見者心境。適
悅人心。故名適意也。摩訶者大也。適意大悅人身心
也。

言曼殊沙者此云柔等者。有二義。一體柔耎。故立其
名。如言耎草。二云。此華能令見者身心柔耎。離剛強
三業。礦者古猛反。金璞也。分麤弊三業不調柔。喻如
金曠也。摩訶云大。大柔軟華。表佛言調柔軟悅可眾
心。經云。有佛子心淨。柔軟亦利根。又云。聞佛柔軟音。
深遠甚微妙。又云。若人善軟心。所雨之華。見者身心
柔軟。佛說法華經。聞者離剛強礦三業。故四十年前。
聲聞堅執剛強。無人共他語得。今聞法華經。知二乘
果不究竟。故便捨二乘果。迴心向大。除彼法執。云乃
心性柔軟。有此所以。說柔軟華也。問此四華作何顏
色。答曼陀羅其色似赤而黃。如綠而紅。曼殊沙者。其
色鮮白。無能為喻。今時雨者。多是白華。有所表矣。如
白蓮華白毫等。路云。問涅槃何故列適意等四華巳。
復言曼陀等。答即翻譯謬也。

言欲明法悅心者。結曼陀羅等大小二華。調三業者。
結曼殊沙等大小二華。亦云。雨四華之意。爾時舍利
弗踊躍歡喜。又云。心懷大歡喜。身意泰然。快得安穩
皆法悅人心也。


言芋音者。一切神通力。雨華動地□事。皆約佛神力
說。若約能名芋。約所名雨。眾生見華從上來。故名雨
也。

言華有五德等者。一掩臰惡。庭前華始吐。臰惡早蠲
除。會下暫聞經。即能摧障垢。經云。我今復疑悔。又云。
疑悔永巳盡。又云。若有淨心敬信。不生疑惑者等。

言二嚴淨國土等者。天華若降了。國界自端嚴。身若
暫聞經。萬善皆增長。即是十一位得證。一位發心。二
十五位得益。又云。無量珍寶。不求自得(法師功德品云云)。

言三敷榮見等者。華若不開則巳。開敷必見蓮臺。教
法不說則巳。說則必顯其理。華若現敷榮。必能見蓮
藥。如來說妙法。決定悟一乘也。

言四先花後果者。樹若華發。當知果不虗。眾生悟一
乘。必證菩提果。經云。若有聞法者。無一不成佛。問何
不當日下果子。答若雨果子不雨華。應可不行因而
得果。

言五香氣遠騰等者。此華不唯能結果。抑亦香氣遠
騰。所以順風香氣遠。聞者必勸忻。名聲遍十方。聞者
皆歸仰。經云。見佛在大眾。名聞滿十方。又云。即時諸
天於虗空中。高聲唱言。過此無量無邊百千萬億阿
僧祇世界有國。名娑婆。是中有佛。名釋迦牟尼等。

言唯雨此非餘者。表聞此經發心勸悅。雨初二華意
也。離執二乘硬強心故。出後二華。意四十年前執著
心名硬強。今日迴心名捨硬強心。故名雨。此非餘也。


言又將開一乘等者。五者無增減也。亦云。明四華雨
之所以。謨云。此則疏主以義推之。非不如是。未必即
爾。如火宅頌。亦作如是進退解之。一乘之中。法有四
種。故雨四華。不多不少。此上顯實。

言亦開示二乘者。開權之中。教理行果有四。故雨四
華。且大乘有四。經云。曼陀羅華況教。摩訶曼陀羅況
理。曼殊沙華況行。摩訶曼殊沙華況果。又小乘亦爾。
曼陀羅華配小乘教。摩訶曼陀羅華配小乘理。曼殊
沙華配小乘行。摩訶曼殊沙華配小乘果。

言亦為度四生等者。巳下十三重。俱是疏主進退。以
義安之也。胎卵濕化。此約具緣多少。從寬至狹。配卵
生。具四緣。一胎藏。二卵㲉。三濕潤。四因業。前三增上
緣。後一因緣。緣胎具三緣。除卵㲉。濕二緣。除胎藏卵
㲉。化依一緣。除濕潤。唯有業慧也。

言興四念者。觀身不淨。除淨倒。觀受是苦。除樂倒。觀
心無常。除常倒。觀法無我。除我倒。如次能作常樂我
淨。四德之因名。名四念住。問何不言慧。而言念住。答
積念能引定。此心無始時來。如猿猴。禁制不得。佛交
修四念處觀。先由於念明記。能住於心。專住一境。是
念功德。德引於定。定能引慧。從初緣說。名四念處。不
言餘法。以隣近為名也。

言修四正勤者。古譯云四正勤。新云四正斷。於此四
中。精進起用。能正斷故。名為斷。謨云。外道亦云有修
斷。錯行亂學。不名正斷也。一未生惡法修斷斷。下一

个斷字。是能斷精進心。上一个斷字。是未生惡法。恐
未生惡法生來。事須修精進心。防不交生起。三業
與精進心相應。初夜後夜學悟瑜伽。惡法無容生起。
惡法是所斷。精進為能斷。能斷所斷。故名斷斷。如設
堤塘。二者。巳生惡法修律儀斷也。殺盜婬妄名惡。欲
擬斷斯法。事須修能斷律儀。律儀即合掌禮拜。披陳
懺悔。此名律儀。為能斷。巳生惡法修律儀。律儀即斷。
若約所斷惡法。律儀之斷。如斷虵頭。精進能斷惡。能
斷說名斷惡法。能斷善惡法。亦名斷。三者。未生善法
修修習斷。善法未生。修習交生。還是三業精進。身業
禮拜。口業讚歎。意業恭敬。善法是所修習。精進為能
修習。能修習即斷。持業釋。猶如鑽火。四者巳生善法。
修防護斷。善法雖然巳生。若不著精進防護。被他懈
怠起來。損却善法。善法是所防護。精進為能防護。能
防護即斷。持業釋。如溉灌陸。

言獲四神足者。神謂神通。足者因義。因能得果。因得
足名也。欲勤心觀四法為因。感得神通為果。名四神
足。一欲以希望為性。擬修神足須得欲。然後修之勤。
勤即精進。心者果去世中劣定。定是心學。定得心名。
由曾修劣定。熏得種子。由曾修皮定。方始今生能修
定也。觀即是慧也。此有二解。第一欲勤觀為因。神者
定也。神定神變自在。禪定者名神。欲勤心觀為因。神
之一字是果。欲勤心觀為因。修得四禪定為果。四禪
因。足有四。名四神足。第二云。欲勤心觀為因。起得四

禪定為因。起得神通為果。此第二解恰似欲勤心觀。
一重因上。感得四禪定等神通四重果也。

言行四法跡者。跡者因義。因得跡名。四法者。無貪無
嗔正念正定。四法與三學為跡。對法第十六云。無貪
無嗔為戒學跡。由因貪嗔為門。毀犯戒學故。所以無
貪無嗔為戒學跡也。正念為定學跡。由念於境明記
不忘。然後定生。能令專住一境。故念與定學為跡。正
念與慧學為跡。由定令心專住一境。因慈便有決擇
智生。故定為學跡也。

言證四諦理者。知苦斷集。證滅修道。苦空無常無我
等。十六行相(如下辨)。

言截四流者。漂人天趣。溺三惡道。令不出離。如世瀑
流。漂草溺魚浮向上。名浮漂。龜魚沈向下名溺。即四
瀑流也。路云。依大乘解。一欲界四諦。每諦下十煩惱
中除五見。為見流。又除一無明流。唯有四个惑。謂貪
嗔慢疑。四諦各四。成十六惑也。修道之中。三个貪嗔
慢。除無明并身邊二見。見修合說。總有十九惑。并忿
等二十。成三十九。為欲流體。雖所發業及所得果。亦
是欲流。非根本故。非能故。不取為體。或相從說。亦是
流法也。二者有流。謂上二界。各四諦下有三惑。謂貪
慢疑。二界四諦總有二十四。并修道每界有二。謂貪
慢。二界合有四惑。見修合說。總有二十八。并上二界
憍色諂誑共四。各有八大隨。計四十八。為有流體。問
彼界煩惱不能發業招於當果。應非瀑流。答上界諸

煩惱。雖非發業。以能潤故。亦名流布。三見流者。三界
見修合說。總六十六。為見流體。四無明流者。三界見
修。合有十五个無明。為無明流體。上來依路府抄。兼
取隨煩惱為流體。有解不取隨煩惱為流體。若據漏
義。總得名流。若據漂溺。有情不出三界。隨惑向上無
此流義。事須是發業潤生。煩惱隨惑。無此功能。故不
取也。

言斷四繫者。繫是縛義。身者定也。由被四法繫縛不
得禪定。名繫。一貪欲身繫。由有貪欲。求種種財。為散
亂因。不得上界定。名之為繫。二嗔恚身繫。由有嗔恚。
而興鬪諍。為散亂因。能障於定。名之為繫。三戒禁取
身繫。執戒禁修。苦樂行為散因。能障於定。名為身繫。
四見取身繫。由有此繫。顛倒推求。自是非他。為散亂
因。能障於定。名為身繫。初二在家起。後二出家外道。

言去四軛者。軛者縛義。如牛被軛。不得解脫。大論十
九云。一染汙尋伺軛。二不染汙尋伺軛。三喜樂繫縛
軛。四一切色想軛。由此異生雖至有頂。而被四軛所
繫縛故。於彼下地。還復受生。辨云。依初禪定。能離初
軛。依第二定。能離第二軛。依三四二定。離第三軛。依
四無色定。離第四軛。

言得四妙智者。即大圓鏡智。妙平二智。成所作智。初
三通本後。第四唯後得也。

言如悟四涅槃者。如下說。

言證四德者。即常樂我淨。是涅槃德。謨云。表義有十

三重。此則疏主以義推之。若准道理。非不如是實有
此理。若准擬。決定合他經意。未必則爾。如下火宅品
頌疏意也。

言散佛以申供養等者。釋經餘句也。問何要將華散
佛身上。答以表佛身供養。問一華散佛即得。何要四
華。答四華到佛身。表佛前來十三重四事巳周。四華
到眾生身上。亦勸眾生當來成佛。成此十三重四事
四華。

經言普佛世界等者。二義解普。一云。只動三千界普。
普動。二者。放光照萬八千。動地亦等。故言普動。

言釋迦所王三千等者。明動境。釋迦所王。不越三千。
名佛世界。此皆普動也。問靈山說經只是小化身。王
一四洲。如何言三千界耶。答一云。言三千界者。依大
化身說。約二乘迴心巳後。入大乘位。當得見大化身
也。二者。釋迦所往只是一四洲。以彼一四洲小化身
佛。是大化身上分出來。舉勝攝劣身。所以舉大化身
所王境。故言三千界。三者。只此四洲是化。大化身所
王。三千界中所管。舉其全數故。言長安城中住。不是
總占得他長安城。但是所住宅子。長安城中住也。

言此動處也者。此上解佛放光照一萬八千世界動
地。唯在娑婆。

言下頌中言等者。問疏主何以知唯動娑婆。不動餘
界。答疏主之我體。向下頌中經意。經云。而此世界六
種震動。故知唯動釋迦所王世界。非一萬八千世

界。

言或此普動與等者。問疏主何故作此第二解。答疏
主體向下經意。故作第二解。經云。一切諸佛土即時
大振動。既言一切。故作第二解云。放光與動地等。立
理云不爾。放光乃寬。動地乃狹。

言下文據近等者。問既言放光與動界等。如何言而
此世界六種振動。答疏云下文據等。下文據近不說
遠。顯化此界有捨權就實故。下言而此世界者。且據
此界有捨權就實。要警覺聲聞。且作是說。且局近處
說。其實普動也。

言若依初解等者。重正當前義也。問光中世界既有
權實。何故不動。答他方世界不動有二義。一根未熟
故不動。二設有根熟。彼界自有佛教化。不開此界佛
事。所以不動(解普佛世界了)。

言振動也者。經言六種振動。初動相。次動因。且動相
者。一動地者。不安之相。表二乘是權。振擊二乘法執
堅執之心。執二乘為極。不肯迴心。今世尊振動世界。
表二乘非究竟也。二動地者。希奇之相。表思渴聞法
也。

言長阿含說六時等者。六時動中。轉法輪時。不是唯
約鹿菀說。一切說法時。總名轉法輪時。

言二六方動大等者。忽然東頭高西頭下。如廗上翻
糓。名東涌西沒。西頭高東頭下。名西涌東沒。涌起也。
南北亦爾。中涌邊沒者。中心高四方下。名中涌邊沒。

如𨫼上下也。若中沒邊涌。如水池裏石顆打波。四向
去名邊也。中沒者。鑄子瀉油。四面中心下。又三。約人
說。西涌東沒者。妙音普賢從東方來。名東沒。至靈山
會。名西涌。此間聞經了。却迴去。名西沒。到東方名東
涌。南涌北沒者。文殊與彌勒問答了。從此往娑竭羅
龍宮去。名北沒。到彼處名南涌也。龍女從海發來。名
南沒。到此間名中涌。此間事了却去。名中沒。中涌邊
沒者。十方分身從本國來。名邊沒。到此間名中涌。此
間事了却去。名中沒。到彼處名邊沒也。

言今或是此者。意言此佛欲說此經時。地六震動。或
是此大般若中六方動。名六動也。

言三六相動等者。標六相也。

言搖颺不安等者。釋六相。颺者。風吹雲飛也。鱗壠等
者。鱗謂魚鱗。壠是新耕地。凹凸壠中。鱗壠相似。凹凸。
即是高下不平之貌也。

言或六方等者。問何名涌。答六方出沒為涌。即前來
佛菩薩也。

言隱隱有聲者。問何名振。答隱隱有聲。如雷起。威懼
之義。如立春地下即有雷聲。人自不知。野鷄即知。聞
便警覺作聲也。

言舊云自下等者。問何名擊。答古解。自下昇高起作
一塠土。平地生骨地也。今云。有所扣打名擊。扣音如
打物相似。名相似也。

言砰礚發響等者。問何名吼。答砰礚等。砰音(普耕反)磕

音(口問反)並雷聲亦名聲。

言舊云令生覺悟者。問何名爆。答舊云。令生覺悟。見
外邊地動。知身無常也。今云。出聲驚異為爆。忽然作
霹靂發。故相似也。問六相有何差別。答動者。平安之
相。涌者。高下之相。振者聲小而長。擊者。聲小而促。吼
者。聲大復長。爆者。則聲大而促。是差別也。

言但爾小動名動等者。問如何名動。答初動一字但
名動。次動大地名等極動。涌等極涌。振等震等極震。
擊等擊等極擊。吼等吼等極吼。爆聲次大。等極爆聲
最大。舉初攝後。故言餘五相皆准知也。

言今此舉總等者。問既有十八動相。如何大般若但
說六相動也。答疏言今此舉總等。謨云。經中六動兩
字。有二總義。一則總前三種六相。二則總十八相。

言唯是十八變中者。即十八變中第一震動也。

言勝思惟梵天等者。動因。問世尊起六種震動。有何
所以。答疏云。勝思惟梵天經論。為句讀也。菩薩造論
解勝思惟梵天經。經與論是一處也。若別讀。即自諸
餘論也。以具七因故。振動世界也。此經有四卷也。

言一警怖等者。令知佛出說法。令相怕怖。不被違害
佛故。

言三令放逸等者。外邊大地尚自有動搖。況此身豈
得常耶。放逸塵境。當便沈論。能生覺心。息諸苦縛。故
有頌言。寧使現在於財位。遠離惡趣及惡行。勿使富
貴亂諸根。令感當來諸苦器也。


言四令念法相者。安國云。觀此動欲令眾生思念。世
尊將說何法。金云。令諸眾生。見地動巳。作念云。一切
法皆悉遷謝。大地尚爾。何況餘物。令念苦空無常也。

言五令觀說處者。攝釋云。二說。二云。處者法也。今見
地動。即知諸佛欲說餘法。二云。處謂處所。見地動巳。
思念如來何處說法。後解為正。若准前解。與念法相
不別也。

言六成就者。相云。如聲聞。三生巳來是根熟者。見聞
地動。便得初果等解脫。

言七令隨順問正義等者。如來心中欲擬說一乘。為
所隨順。彌勒問四眾問。為能隨順。問正義者。今佛世
尊欲說何法。問正義故。如風靡草。化人從巳故。謨云。
如來心中擬說一乘。故現此瑞。彌勒遂問。文殊答等。
名為隨順也。

言此眾生世間者。不是依人數。但取眾生身中渴仰
之心也。

言鄔彼近等者。鄔波迦三字男女皆同。索與斯字便
別。索是雄重聲。斯是雌聲。輕清聲。男女遂別也。

言以諸男女等者。問此諸男女二眾俗。具何德能。有
何所以。名近事男女等。答疏云。以諸男女等。即五戒
是也。有抄配成就五戒男。堪可親近比丘。成就五戒
女。堪可親近比丘尼。不要作如是配。若不成就五戒。
即不得。既成就五戒。何妨二眾總通。問經會既有菩
薩。如何不說菩薩。答以菩薩現身教化眾生。不離四

眾。攝得菩薩。云必在四眾。四眾不必在菩薩中。故不
說菩薩也。經云。天龍者。有解天上龍名龍。此解非也。
天與龍別。天眾龍眾。前解訖。

言夜叉者。其身赤色。雖無翅羽。而能飛空。有有大神
變。作大音聲。故名勇健。亦有翻為天使。諸天使故。紀
國翻為輕捷鬼。亦云天狗。正法念經云。夜叉性好熱
血。每上妙高山。瞻望何處兵戰。未得食中間。因此長
噓嘆息。氣上天為帚星。亦云彗星。亦云攙搶星也。天
上有星。必有兵甲之事也。在須彌山第三層住。

言攝地行類者。羅剎是地行類。今經中只言夜叉。不
言羅剎。羅剎向夜叉中攝。夜叉飛空。羅剎地行。向夜
叉中攝也。金問因修何業。生羅剎中。答法炬陀羅尼
經云。違拒師教。生夜叉中。口說不行。疾他名利。生羅
剎中。以類同故。攝得羅剎也。

言彼皆訛者。空言夜叉羅剎。名皆訛也。

言大蟒田蚊等者。蟒字(魚朗反)虵也。爾雅云。蟒王虵蚊
字(切無)大蝦蟇也。問蚊有脚。如何言腹行。答曰。有脚
腹著地。總名腹行。

言餘如前說者。今言人即四眾。非人即八部。八部多
變為人。而來聽法。故言非人也。指前解說。此間更不
說。故言如前也。

言轉輪聖王有四等者。解二王也。經云。及諸小王轉
輪聖王。小王是粟散王。粟者是喻。散者多也。小王數
多。猶如散粟(前來列眾處解了)。次輪王。輪王有四。仁王經兩

行偈明五忍法門。初一行偈忍方便。隣十信。後一偈
明伏忍。在三賢位。頌云。十善菩薩發大心。長別三界
苦輪海者。此解仁王經第一行偈中。上二句。十善菩
薩發大心長別三界苦輪海者。發大心者。四弘誓願
心。一煩惱無邊誓願斷。所斷大故。眾生無邊誓願度。
所度大故。法門無盡誓願學。所學大故。無上佛道誓
願成。所成大故。故名為大。所求所度既名為大。能求
能度之心。故名發大心。三界生死。十二有支。輪轉眾
生名輪。漂溺義邊名海。若迴心漸悟菩薩。至此位中。
名長別。頓悟菩薩至此位之中。發心將別。故名別也
(解上二句了)。

言中下品善粟散等者。解次二句經。此位之中菩薩。
修行十善。有三品。上品十善為鐵輪王。南閻浮提。感
得鐵輪二百五十輻。住在頂上。當州內不賓者。將兵
烈陣。交鋒得勝。便更無損害。降得將來。交行十善。更
不敢起惡心。從人壽百歲時巳上。至千歲巳來。有此
王也。中下品善感粟散王也。就中下品十善之中。十
六大國王。此唐國王。中品十善感也。若迴鶻土番王。
下品十善感(第一行了)。

言習種銅輪二天等者。彼仁王經中。十信攝入十住。
四加行位攝入十迴向。唯有十住十行迴向。此前三
十心名伏忍。二信忍在初二三地。三順忍四五六地。
四無生忍七八九地。五寂滅。前四各三品。第五唯二
品。下品第十地菩薩等覺位菩薩。上品是佛位也。偈

云習種銅輪二天下者。金云。謂十住菩薩作銅輪王。
王東州南州。此位菩薩修下品忍。漸伏見道煩惱。住
十住位。感得銅輪五百輻。住王頂上。東州南州有不
賓者。一降巳後。更不起逆心。勸行十善。從千歲巳上。
至四萬歲巳來。有此王出也。偈云銀輪三天姓種性
者。謂十行位。漸伏見道煩惱。修中品伏忍。作銀輪王。
王東南西三州。感得銀輪七百五十輪。住王頂上。三
州人有不賓者。遣使傳語便伏。巳後更不起惡心。勸
行十善。從一萬歲巳上。至六萬歲時。此王出現。性種
性菩薩作銀輪王也。偈云道種堅德轉輪王者。問何
名道種性。答道無漏聖道。問道種性在何位。答此在
十迴向位。近後主聖道。感聖道之因。名道種性。作金
輪王。王四天下。感一金輪。純金所成。而有千輻。住王
頂上。四天下四州。各有八萬四千小國。望風順化。無
有不賓伏者。各持寶物。而來請王。各請向本國行化。
從人壽六萬歲。至八萬歲巳來。有此王出。聖德堅固。
名堅德也。聖教說。唯金輪王具相好。餘者不爾。

言七寶金光等者。路云。准彼經說。唯金輪王具七寶。
餘三無也。一者女寶。王夫人身中。常出無價栴檀之
香。口中常出優鉢羅華香。身觸細耎。如迦陵伽鳥。若
有觸此鳥者。得遠離疲乏飢渴憂愁苦惱。彼之輪王
夫人亦爾。若見若觸。皆受快樂。寒時身溫。熱凉冷。一
切男子見此女者。心善分別。如母姉妹。而有五種功
德相應。一順夫意。二多生男子。三種姓不劣。喜樂好

絕。不生妬心。四夫共餘女娛樂之時。不生嫉妬。五所
生男子皆悉勇健。人中第一。能壞他軍。與轉輪王種
姓相。問何以業招。答離嗔善業勢力感故。二者珠。此
有八德。一於夜暗中作善。光明滿百由旬。若於晝時
日熱。能放冷光明等。二若行曠野。能令多有八味相
應清淨水。除一切渴。三若輪王憶念水時。隨王意流
出。四具八楞。一一楞中有青黃赤白紫頗梨等光。五
能令五百由旬內人。皆離病惱。心行正直。六能令惡
龍不降惡雨。七於矌野處。能令地樹木泉池蓮華青
蕖軟草。八能於令人無撗死。無不盡壽。能令畜生不
相食噉。不相憎嫉(珠八般)三輪寶者。具有五德。一具足
千輻輪。其體皆閻浮檀金。廣五百由旬。如第二日。二
行無障礙。乘空而去。一日能行百千由旬。三隨王憶
念。於彼彼處。非空而往。四若有不順之者。能令降伏。
五無能為敵。若王王等。見即歸心。四象寶者。調順第
一。支案地。所謂四足尾根牙等。若有如是七相具足。
勝餘弱一千倍力。三處能鬪。水陸飛空。於一日中。繞
閻浮提。能行三帀。彼性調順。以一縷線。繫咽牽行。輪
王乘之。隨意即至。小兒見者不怖心。若鬪戰時。甚能
勇惡。五馬寶者。色如白鵝。普身皆有天旋等相。以為
莊嚴。於一日中。繞閻浮提。能行三帀。而身不乏。六主
兵臣寶者。隨王憶念。而知主意。所為所作。皆能成辦。
利益一切世間眾生。猶如父母。七主藏臣寶者。即是
主藏大臣大富長者。能以金寶因陀羅青色寶珠種

種諸寶。於一切坑㵎深山幽谷不平之處。皆令填滿。
不待王勅。寶終不盡。何況金銀等。當知轉輪聖王具
足如是七寶用故。皆是十善中。一離嗔所感也。又有
相似七寶。一者釰寶。二者皮寶。三者床寶。五者殿寶。
六者衣寶。七者履寶。具釰寶者。若有國土。起拒逆心。
如是釰寶。疾走而去。不害於人。見則降伏。二皮寶者。
出於海中。適人得之。以奉輪。廣五由旬。長十由旬。海
龍王皮也。雨中不爛。風不能動。火不能燒。寒時能溫。
熱時能冷。隨王軍眾之所將行。能為屋舍。悉能容受。
王并軍眾。一一隔別。妻婦不離。各不相見。其色鮮白。
如日光明。三床寶者。柔而細滑。坐則凹。起則還平。若
坐彼床。心念欲等即能離欲。諸有婦女。雖復於王極
生染心。見此床寶。心則無染。四林寶者。若王憶念遊
彼林中。出生華果。賖居尼鳥。蓮華池流。於彼濟口。天
樂綵女。亦來集會。五殿寶者。王在殿中。夜偃臥時。欲
見星月者。則有星月。於其中現。見巳眼樂。為之是珠
眼安樂睡。睡巳善夢。見妙樂事。寒時有溫風所吹。熱
時則有凉冷觸樂。六衣寶者。縷成密緻。第一柔軟。無
垢所汙。王若著時。無其寒熱飢渴。消疲倦乏極。火不
能燒。刀不能割。七履寶。王若著時。水行若陸。百由旬
亦能行去。不損威儀。而身不乏。如是輪王具足七寶。
復有如是相似七寶。隨心受用。何業所招。答離嗔善
業之所招感也。

言此與餘經三種性別者。餘經無三種性。只有二種

性。應合道此經三種性與餘經別。仁王有三性。餘經
立二性也。餘經即是善戒經也。地持瑜伽唯識等經
論也。善戒經第一云。菩薩有二。一本性。二客性。瑜伽
唯識攝論皆言。一本性住種姓。二習所成種姓。皆與
仁王經有異。問何以故。答善戒經等。據法爾無漏種
子。後因修習增長。并新所熏種子。亦名習種姓。此乃
性種姓於先。習種性在後也。仁王經中不約本性種
說。但說新熏進趣修行。初習名習。習巳不退。名性種
姓。轉更增勝。名道種性。此乃則習種於先。性種在後
也。

言亦與十地經等者。只是配位不同。仁王經中。有十
四王。地前為四輪王。十地菩薩為欲界六天王。乃色
界四禪王。從下向上。次第配之。各為一王也。十地經
將十地菩薩。作輪王來。名金輪。位異也。且依仁王經
配者。初地菩薩為四天王。二地菩薩忉利王。三地菩
薩作夜摩王。四地菩薩作兜卒王。五地菩薩作化樂
王。六地菩薩作化王。七地菩薩作初禪王。八地菩薩
作二禪王。九地菩薩作三禪王。十地菩薩作四禪王
(上二王配了)。十地經配者。初地菩薩為閻浮王。即鐵輪王。
二地菩薩為金輪王。三地菩薩忉利王。四地菩薩夜
摩王。五地菩薩兜卒王。六地菩薩化樂王。七地菩薩
他化王。八地菩薩初禪王。九地菩薩二禪王。十地菩
薩四禪王。此依十地經配。不作東西二州王者。路云。
以偏僻故。又有說。願力異故。初地菩薩願力劣。作他

東西二州王。不得唯作南州王。乃至到二地菩薩願
力勝。不東西二州。便作北州王。如新受戒了。師僧未
合作典直。且作維那。後三年五歲作事。識其高下。不
作典直。便作上座也。若言偏僻。唯約此方說。若西國
以東為上。南北亦是偏僻也。不作四天王。天以臣佐
無主故。不作三禪王者。樂勝故。問何故二經配屬不
同。答輪王有二。一凡夫。二聖者。仁王經通內凡。作輪
王故。配四十心位也。十地經唯約聖輪王說故。配十
地菩薩。或仁王通業報。十地約願力也。問云菩薩所
求妙覺。復須謙巳利人。何得多劫為輪王。增其我慢。
答權生勝位。引餘智者。令其發心。利益既多。故無過
也。

言應會釋者。一句通上三種姓殊也。

言覩神變之希等者。路云。覩天華之悅目。覺地動以
驚心。合斯二種威儀。總名覩神變之希奇得未曾有
也。

言發勝心等者。謨云。根法扶。如二掌合。

言澄情寂等者。表無他念。更不異緣。名一心也。

言冀發金言等者。冀者希望也。金言者。如來金口所
出言教。名為金言。或一乘可重如金也。

言第五依止說因等者。如來說法為能依止。眾生心
為所依止。如來說法是果。眾生渴仰心為因。

言論有二釋者。問以何法為說因。答論有二釋。一取
眾生渴仰心。為說因。二取放光為說因。是疏主取論

意標。准論文意。合有二釋。非正論文也。

言一云彼諸大眾等者。是論主解說因也。彼論大眾
者。即是靈山會上十五類大眾也。

言現見異相不可等者。即是雨華動地。放光照境。所
覩合為異相。不可思議事者。正是能生渴仰心。問何
名渴仰心。答既現瑞相。巳後便作念。如來應為我說
何法。渴仰欲聞。生希有心。正取渴仰心。為說因。

言是故放大光等者。論主自結異相也。種種事者。即
光中七事也。

言夫佛說法等者。疏主第一解論意也。即是所說果
也。生發希渴之心。名為說因。即是說法因也。

言此明說法所依止因者。都結也。如來說法為能依
止。放光眾生渴仰心為所依止。眾生渴仰心為因。如
來說法為果(上疏主解說因)。

言放光遠照等者。放光遠照牒前照境也。異相二字
牒前所見七事。七事與眾生渴仰心為因。

言大眾覩光等者。即是靈山上眾生見萬八千界光
中七事也。遂興正念者。即是如來為我等說何法也。

言是故放光能生等者。疏主法。第一解也。

言二云先示現等者。疏言等者。雨華合名說因。想名
先現。外事正宗前故。名之為先。問何故第二解通前
動地雨華。答以論中前解。唯取能生眾生偈仰心為
因。今此第二解通取雨華動地。為說因。並是外現神
變事故。故等字之中。不等入定。入定非外事。


言後示現等者。金云。法門即是放光名此法門。先因
動地。後放神光。對前動地故。放光為此法門也。此說
非也。但取向下方便品正說一乘開示悟入之處。名
為法門。通內證及外說故。故中論有中字也。

言內證深密法故者。即是佛內證成就。得菩提涅槃
二種法故。亦名授記經也。

言所以先現神外事者。疏主解也。此論法。是一乘教
法。乃由內證。此從外向內解也。問先示現神通外事。
有何意。答欲擬外為眾生說法華經。問因何事意。便
為眾生。說法華經。答只緣內證深密故。

言又由內證深等者。此第二解。從內向外解也。所以
內現神變向外也。問外現神變有何意。答欲擬為眾
生。說所之法。說所之法即是一乘法華也(上來總標外事了)。

言雖先雨華動地等者。次下別因放光。亦表通難。前
來從外向內。外總兼雨華動地。此下正是疏主重料
簡。唯取放光也。問何故疏主前來總取。此間又簡。答
疏主意。若論主得眾生渴仰心雨華動地。不妨總有
此能。若取為第五說因成就。放光偏勝也。希奇等者。
更甚前雨華動地。雖是一事。此之放光。遠至他土一
萬八千。所見七事。此會一一皆見。是希奇也。

言一放光者。靜法師云。將然智炬。光曜其身。所舒玉
彩於眉間。現希奇於城外。眾生覩而渴仰。如來由此
說經。故取放光。為說因也。放光有二義。一展眉間毫
毛著。名放。二毛頭出光。任運遍三千。收即常光一尋。

展即彌遍法界。名放。放者舒展之義。如來大悲常自
制攝於身。四面各照一尋。項背圓光過百千日。

言眉者面首之媚者。經云眉間。即眉兩中間也。一箇
眉表。一箇眉表非有故。非空非有兩中間。間者中道。
眉者面之首。一面之上。最勝莫於眉。眉者媚也。面上
頭上。事須得眉。眉與頭面。為媚好也。食舉一。衣舉七。
作粧𦘕眉媚。賴當時出京兆尹張敞為婦𦘕眉臺司
舉奏對曰。臣有國房為婦。𦘕眉之果也。人面上若無
眉。害癩兒。盧少倫。是措大不信佛法。將佛經作承小
土。在後眉髮墮落。害癩自作詩云。癩去也癩去。最為
精。眉毛總落盡。愁來何處停。又一部蓮經。如美女面
頭。頭題五箇字。以雙眉美女。本來早端。況更面上𦘕
雙眉。遂得一顧傾城。千金買笑。二十八品經文。早不
思議。更向每品品。安妙法蓮華經五箇字。令一部蓮
經足姿媚。恰似女人面上𦘕雙眉。四十年前聲聞不
迴心。世尊眉眉頭不展。爭知父每念子。與子離別五
十餘年。而未曾向人說如此事。但自思惟。心懷悔恨。
今日向靈山會上得聲聞迴心。從佛口生子。從法化
生子。世尊從此展雙眉。白毫毛頭放白色光。便是說
蓮經時。經云。今正是其時。決定說大乘也。

言毫者長毛等者。長毛作毫。若取毫異之。毛取毫字。
亦得眾毛之中最勝也。豪者俊毛也。淮南子智出萬
人曰毫。二字皆得。

言中外俱空者。內空如瑠璃筒子。向內見外。名外空。向

外見內名內空。故名內外俱空也。內外互不相礙也。

言放之圓卷等者。放巳却收在額上圓卷。狀如秋滿
月。其色瑩淨似秋滿月也。

言圍如三等者。疏本定若作圓字。即毫毛以三寸圓
(若圓字即毛。以方圓徑以橫竪三寸)即有三。若作圓字。徑頭橫竪皆三
寸。但是卷之處。方圓徑也。一寸三寸也。非是毛頭方
圓一寸。此皆不正也。

言令生淨信者。既外有光時。必是內有勝德。名勝人
也。

言二能破暝者。日光出巳。世界黑暗皆除。毫光展時。
表破眾生身中愚癡併蕩。經云。日月威光所不照。與
皆大明。可了境界癡惑故。暗暝者。莫定變夕也。破器
世間暗愚癡。併蕩者。破眾生世間暗。

言三能導明等者。眾生眼雖有光明。白日則見物。夜
則不見。事須得日光月光照。向外引眼。光能見物。眾
生內身有智慧光明。事須得如來身光引方生。

言四表內發智光者。故外有身光也。

言五能濟眾苦等者。表佛放光故。息地獄苦。經云。處
林放光。濟地獄苦。涅槃經云。佛放月愛三昧光明。闍
王身瘡。遂得消滅。

言六警覺群情等者。由觀光明。有緣皆至。如俗講下
於種召人。如來說法。先放光召。令生覺察。來起道場。
問疏言有緣皆至。為屬此界。為屬他界。答惟屬此界。
尋下文。不見說他方尋光處。問下云。又諸萬億國轉

輪聖王至。如何路云。三千界亦有萬億輪王至故。若
淮下文。千世界微塵數等。及妙音等。亦通他方。此解
善。賀破云。准菩薩戒經。一華百億國。國既百億。輪王
亦然。云何三千國中有萬億輪王也。謨云。此破非理。
准菩薩戒疏云。新舊翻譯不同。十萬為億。即萬億。千
萬為億。即百億。如俱舍算說。十萬為洛叉。十萬洛叉。
為度洛叉。度洛叉為百俱胝。俱胝即百億。即十萬為
億。如三禪下有百億日月等。若依百億。算十个百萬
為一億。百个百萬為十億。即百億。此與路數同。故破
他非也。然路云。自三千界者。不然。准下疏云。解萬億
處。此土佛出。無輪王故。說他國至。梵網經云。各坐菩
提樹。一時成佛道。如何有佛。更有輪王也。

言七令厭色等者。謨云。如來神光。顯色無比。超出世
界五塵等境。故令生厭世。乃美色不如佛光。如世人
初婚醜婦。後取美室。二喻可知。

言遂然生死等者。令眾生見佛無漏毫光色巳。令知
自身有漏色是麤惡可厭之法。故云遂厭也。

言涅槃四色者。彼經云。種種色光。不言四種。然不過
四色是本。面門者口也。四色者意表涅槃四德。縱有
紅綠紫碧黑色類。例相從皆青黃赤白四色攝故。

言上生舉等者。舉者遍也。表慈氏慈悲平普也。

言各有所表者。涅槃表四德。常樂我淨。上生表彌勒
果滿故。舉身放光。所有佛事。皆付彌勒。光如金色。顯
可重故。舉遍身光。表圓滿義。經云。爾時世尊。於初夜

分。舉身放光其光金色。繞祇陀園。周遍七帀。照須達
舍。亦作金色等。菩薩方便經說。欲說聲聞法。即放齊
光。欲說辟支法。放口光。欲說菩薩法。即放頂光也。

言神境智通等者。指法相攝也。神境智通有十八變。
神是定也。此定作用不測。名神。定所變名境。智是如
來後得智。故名神境智通。智通中有二義。一能變。二
能化。化即無而忽有。變即轉換舊質。即十八變也。一
振動者。如此界六種振動。二熾然者。身上出水。身下
出火。三流布者。謂放毫光。遠照他力等。四示現者。謂
開多寶。以示眾會。於此世界。盡見彼土。五轉變者。如
轉娑婆而為淨土。龍女轉身為男子等。六往來者。如
文殊從此與彌勒問答了。隱身向娑竭龍宮。涌出來。
從龍宮又方來。望他名往。望此名來。七卷者。還攝舌
相等。八舒者。如出廣長舌相。九眾像入身者。像者顥
像。入者來義。如一鏡內有多像故。毛吞叵海。芥納須
彌。大論三十五云。謂佛菩薩依定自在。能攝現前大
眾及以一切村邑聚落草木林藂諸山大地一切眾
像。內巳身中。令諸天眾。各各自知。入其身內。是名眾
像入身。十同類往趣者。如經應長者身童男童女身
而說法等。十隱者。如變土時諸山不現等。如佛入涅
槃等。十二顯者。八相成道。如從地涌出等。十三所作
自在者。變大地為金銀。又擲世界於他方。十四制他
神通。制伏天魔波旬。令無神通等。十五能施辨才。如
加被須菩提說般若。十六能施憶念。如令阿難憶念

過去無量百千億諸佛法藏。又如婆私吒女。見世尊。
作巳子想。還得本心。十七能施安樂。如五百群賊。被
波斯匿王排其眼目。忍苦不堪。令念佛施。如來神力。
吹香山中香。填滿眼匡。普皆得眼。眾苦即除。名施安
樂。十八放大光明。即此放光。如眉間等。問此放光與
流布何別。答若直放光遠照。但名放光。不名流布。若
放光兼上下傍遍。即名流布。問此十八變。是六通中
神境通攝。未知初作何所得成。答作輕舉想故。瑜伽
三十一云。作輕舉想。謂由此想於身發起輕舉勝解。
如都羅綿。或似風輪。發起如是勝解巳。於彼彼處。飄
轉其身等。

言雨四華等者。屬當也。問前雨華動地放光見六道。
此十八變。何變中攝。答疏云。雨四華者。自在之變。即
第十三所作自在變。六動者。即第一振動變攝。放光
者。流布之變。即第三流布變攝。見六道者。即第四示
現之變攝也(上能照光了)。

法華經玄贊要集卷第十一
