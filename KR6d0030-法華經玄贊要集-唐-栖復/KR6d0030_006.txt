











法華經玄贊要集卷第六
鏡水沙門　栖復　集

言無量義解蓮華等者。謨云。斥前教理師引傍教間
為此經正教理也。前第二師。依論解無量義經十七
名中。第十六名妙法蓮華。又第十四名宣說一乘。即
是此經同無量義。故以彼蓮華。解此蓮華也。意言彼
取教理名蓮華。是傍對二乘得名。此經正是迴心。是
正蓮華。何得以彼傍教理。為此正教理也。引彼經意
證教理。是傍非正也。

言出水有二義者。且初義中。出水有二義者。一頓悟
菩薩身中。真如理性。離小乘濁泥水。縱有法執。自是
大乘法執。本來不與二乘法執相應。亦名出水。如二
人相隨。一人入水。從水中出。名出水。一人在岸。本來
不入水。亦名出水。二者漸悟菩薩身中。法空真理。雖
與法執相應。法執染不得。亦名出水也。所以名蓮華
出水。出水有二義者。物不可盡。有三解。一者眾生識
中。無漏種子。無始時來。有至於今曰。乃至當來生果
之時。窮未來際。名不可盡。即不斷常。二者唯依真理

解。體性凝然。常住不變。名不可盡。即凝然常。三者依
化身取化身功德解。以我此物周給一國猶尚不匱。
名不可盡也。即相續常也。今泛解不可盡三義中。若
依經宗。取真如理解為正。以彼經教下。唯詮真理也
意言此理性在三乘。乃至三塗五趣。此理體性。常不
變易故。若頓能發大心修行。便三乘成頓悟。問若是
先入二乘。後方迴心。可名為出。頓悟本來不入。何名
為出。答雖未曾入。性能出故名為出。此解頓悟蓮華
初時體出。登地巳上。證遍行真如。方顯用出也。

言後喻聲聞入眾等者。如來本意。為大菩薩。說無量
義。會下有聲聞。共菩薩一處坐。名入大眾中坐。顯彼
依大乘教。觀一乘理。觀一乘理。即真如理。八萬菩薩
隨眾生性欲。故觀教理。聲聞人知權實。故觀教理。此
是無量義。會下觀教理也。

言成漸悟故者。即是法華會上。迴心向大。成漸悟菩
薩。謂二乘人。在無量義會下。雖傍聞教理。根未熟故。
至法華會上。迴心向大。正名出華。如彼無量義會下
菩薩。故云且如菩薩當坐蓮華也。無量義會下。正為
菩薩說教理。不正為聲聞說教理。故指今法華會上
捨權就實。名當坐蓮華。當猶將也。經云今從世尊。聞
此法音。心懷踊躍。得未曾有。安住實智中。我定當作
佛。方是坐蓮華也。

言傍為二乘者。問無量義經。何故以彼教理二種。而
喻蓮華。答疏言傍為二乘。兼等何妨況蓮華也。


言或無量義經為菩薩說等者。斥前無量義經菩薩
蓮華是教理。會同此經聲聞蓮華亦教理也。亦是為
菩薩說教理意。或無量義經為菩薩說。對眾生性。以
辨無量。欲令菩薩以教理二。逗生根故。論解十七名
中。唯教理二以解蓮華。有二解。一菩薩自利行。教理
名蓮華。二若約利他行說教理。則名無量義。又為頓
悟小菩薩名蓮華。及大菩薩文殊等。則名無量義。

言此經化彼二乘等者。今此正為聲聞。故知行果以
及蓮華為正。章敬云。置傍就正也。意明正體。且置傍
兼。故彼唯以教理。此局行果也。上斥菩薩蓮華。會同
此經蓮華以說。

言又復此經化等者。定取四法為正。亦云重褒四法
師。令知教權設三者。教也。理體唯一者。理也。褒教理
發心修行者。行也。修成佛果者。果也。故四法得蓮華。

言教行並開敷等者。問若以四法為蓮華者。理稱出
水。教名開敷。義當可爾。行果云何。答疏言教行並開
敷等。章敬問引經文。證有四法。教理行果。並名法華。
此乃始自鹿園。終于鶴樹。凡所說法。無非是妙案。經
通旨。豈局斯經。又如首唱二深正陳。昔教引成。今妙
豈不相違。答以此持餘。餘方得妙。妙中極矣。故以題
焉。若局此經。論四法者。初三周說。一乘之境。此及理
妙。次文殊請說四安樂行妙。壽量品以二種常身。是
為果妙。三皆所顯。必有能詮。能詮之文。即是教妙。依
斯而說。經體顯矣。疏但論有。今則正陳也。


言若但以真如等者。破紀國也。章敬云。紀國疏云。法
者持義軌義。妙者為正為妙。一乘宗極。出離真如。能
持自體。復軌於物。內總眾德水外殄羣邪。灾橫斷除。
故稱妙法。

言蓮華二義出水等者。若蓮華向上。只有出水一義。
任許法上。唯取真如。亦只有出水一義。蓮華向上。既
有四義。何故法唯有一義。喻寬法狹。理必不然。路府
云。紀國兼取教理兩法。總取一開敷二出水。若爾取
教理蓮華。即與教理師一處破。何要別破。只緣唯取
理不取教。蓮華向上闕開敷。疏主所以別破也。路府
劫難疏主。疏主豈能勝他論主。論主解蓮華。尚自取
教理。疏主何故不取。答論中教理蓮華。自是解無量
義經。不解法華經蓮華也。此經蓮華。四法總取也。疏
主結自義云。況論釋經。非解於此也。論家本來解無
量義經蓮華。蓮華具二義。若將紀國。對無量義經。又
二義之中。闕開敷一義。若將紀國對此經蓮華。四義
之中。闕三義。闕兩个教行開敷義。闕一个果出水義
也。教行並開敷。理果俱出水。況論解無量義經蓮華。
非解此經蓮華。

言法即是妙等者。此下離合得名支。從唐三藏巳來。
始有六離合釋。巳前大德隨情解義。無馮據。或云當
體一義彰名。或云就義為目。或云隨能依立稱。或云
逐所依標號。皆由翻譯之家不善方言。遂率巳情。未
為其據。不免雜亂。從三藏後來。辨法體不相雜亂。梵

云煞三磨娑。此云六離合釋。梵云煞者六義。磨娑云
合也。即名六合釋。慈恩疏云。更加離字。意道釋名中。
先離後合解。故名六離合釋。磨音(莫个反)應為去音。凡
一个法。一義為名。不要六釋。於中無雜亂。只如菩提。雖
然字是兩个。字義只是一个覺體。所以不要六離合
釋。若言佛陀。此云覺者。便是兩个義。便要六離合釋。
覺是慧義。者是主義。覺不是者。者不是覺。此名離釋。
若言有覺之者為覺者。合釋也。一者持業釋。持謂任
持自體。業謂業用。將用顯體。體能持用。名持業釋。如
言藏識。識是體。含藏是用。攝含藏用就識。藏即是識。
名持業釋。如言增人。人即是體。增即是用。體能持用。
名持業釋。此中更分出同依釋。兩个用同依一體。名
同依釋也。如來後得智上。有包弘廣大之用。名大。復
有運載眾生之用。名業。一體之上。持此二用。名同依
釋。又云如言大乘。具七義故。形小名大。運載行者。名
乘。六度法體。有此二用。同依此體。名同依釋。一體一
用。但名持業。二者依主釋。依謂能依。主謂法體。能依
之法。就所依主法。以立自名。名依主。如言眼識乃至
意識。識即為自。眼即為他。依彼眼根。而能發識。故名
眼識。或主者君主。如王與臣。臣依於主。名依主。亦名
依士。士謂士夫。勝法依劣。名依士。三者有財釋。財謂
財物。從自財物。而立巳稱。如言富者。不說自身。但說
財物。名為財主。如大乘阿毗達磨集論大乘對法論。
根本乃是佛經之名。集通能集所集。能集即論。所集

即經。今以所集為名。名有財釋。此有二義。一全取他
名。名有財。如言菩薩。依所求所度。以立名也。二分取
他名。如言他心智。智能知他心。名他心智也。四者相
違釋。兩法名別。兩義亦別。雖然名義各別。一處立一
个名。如言水火。如言明暗等。如瑜伽決擇分初云。五
識身相應意地者。非此五識身地。亦非以五識身地。
兩地各殊。共立一稱。二體各別。名相違釋。五者隣近
釋。如念處觀。同時身受心法。且觀察。是慧不是念。由
念與慧。於前境上。明記不忘。同時念力。教勝與念。極
相隣近。故說四念處。不說於慧。故名隣近。此通二種。
一依主釋隣近。如言念住觀相應。實以慧為體。思念
令住。得念住名。二有財隣近。如言念性。是慧非念以
取他名。名為念住。名有財隣近。問有財與隣近俱有。
用他得名。兩釋何別。答兩相有力名有財。兩相無力
為。鄰近。㽵法師云。四念住多是有財。亦通隣近。事中
隣近者。如世間人。問言君子是何處人。答言余是東
海人。東海而不是人。以近東海。故舉海名。名為隣近
也。六者帶數釋。帶謂狹帶。數謂從一至十。從十至百。
法體狹帶彼數而起。故名帶數。以數顯義。如言百法
等。二十唯識廣百論三十唯識十二門論等。問六釋
八轉。如何相攝。答持業如言藏識。是體聲。藏能持種。
名業聲。藏識執持緣境。名具聲。藏識為生前七。名為
聲。藏識從種子生。名從聲。藏識屬第七。是屬聲。藏識
依第七。是依聲。呼為藏識。是呼聲。依主中者。如言眼

識。名體。取色境。名業。能資根名具。從第八生名從。屬
眼名屬。為了色境名依。言眼識名呼(上略明六釋下銷疏文)。法
即是妙者。妙與法合解。法是教理行果四法。名法。餘
經皆有四法。不得名妙。此經中教有能敷妙理之功。
理有所敷出水之力。四法體持此妙用。離却體更無
別用。攝用就體。故名持業。

言是蓮之華者。第二句也。問將華況妙法即得。何要
更著蓮字。答以別簡通。若空言華者。餘華總是華。桃
華杏華亦是華。未審此華是而誰家華。答是蓮之華。
依主釋。事須著蓮字簡也。

言亦可大法等者。大法即是教理行果。諸經總有大
法。未審此經大法。是何誰家大法。答是向上有妙用
底大法。妙是大法之家妙。是依主釋。此解有人續添。
疏主本來無也。

言妙法如蓮華亦持業者。妙法是教理行果四法。總
名妙法。如者相似義。故言如蓮華。古因明師。只取喻
依。便是喻體。眼所見底蓮華開合。此是喻依。此蓮華
向上有開敷出水義。此是喻體。正取蓮華向上假功
能。今此妙法向上。亦有開敷出水之義。此開敷出水。
似彼蓮華向上開敷出水功能。故言如蓮華。今者攝
彼妙法向上開敷出水義用。就妙法體來。兼帶得色
塵蓮華向上開敷出水功能。就法體來。攝用就体。名
持業也。問何因攝得池裏蓮華向上開敷出水功能。
就法體來。成持業耶。答若取色塵蓮華。色是質礙法。

與心法一處。不成持業。今唯取池裏蓮華向上開敷
出水假功能。就心法一處來。故成持業。又妙法向上
開敷出水義。與池裏蓮華向上開敷出水義。若不相
似。即不成持業也。今妙法體上。有開敷出水義。一似
池裏蓮華向上開敷出水義。今攝妙法向上開敷出
水妙用。就法體來。兼帶得池裏蓮華向上開敷出水
假功能。與妙法向上妙用相和。就法體向上來。攝用
就體。故成持業也。

言今此不欲別解蓮華者。問何名不欲。答若別解者。
恐用因明古師。即將喻依便為喻體。梵云達利瑟致
案多。達利瑟致云見。案多云邊。由此比況。令宗成立。
究竟名邊。他智解起。照此宗極。名之為見。無著云。立
喻者。謂巳見邊。與未見邊。和合正說。師子覺釋云。謂
巳顯了分別。名巳見邊。未所顯了分別。名未見邊。今
順方言。名之為喻。未見邊是法。巳見邊是喻。聲是喻。聲是喻
依。無常是喻體。今取喻體。故非相違。今此亦爾。但取
出水開敷。不取蓮華質也。如因明論。對聲師立聲無
常。所作性因。瓶盆為喻。古師即以四塵瓶盆。而為喻
體。若爾聲即無見有對。瓶盆四塵即有見有對各別。
是相違釋。今取瓶盆之上。無常功能立所作。而為喻
體。此之喻體。於彼聲上。和合而轉。聲瓶既合。即非相
違。疏主不同古師。故此不相違解。古人只將色塵蓮
華為喻者。色法心法一處說。便是色法心法相違釋
也。以如來說經時。將蓮華況妙法。若作相違釋。即合

道。妙法不是蓮華。蓮華不是妙法。此者一則違著佛
意。二則別解蓮華。三則相違釋。所以疏云。今此不欲
別解蓮華。便不違佛意。免相違釋。免別解蓮華也。

言若理為妙等者。問教理行果。總名妙法。如何偏說
理為妙耶。答只此理中。含得理行果三法。總是所詮
理中攝也。經但是教。教即是名句文。理是本。教是末。
妙法蓮華是所詮理。經是能詮教。問一切經中。皆有
名句文。未審此經是何誰家名句文。喚作經。答此是
妙法蓮華四个字所詮理家名句文名經。故言妙法
蓮華之經。依主釋。永云。若理為妙是主。理通真理道
理。經但是其教。教是客。此教詮其妙理。教依理得名。
名妙法蓮華經。依主釋也。

言妙法是教經亦是教等者。問教理行果四法。總名
妙法。何故空言教耶。答理因教顯。所以將理就教說。
總名教也。二妙法者。是四法之中教妙法。教即是何
名經。經者繩墨義。攝持義。此名經。此經是他教妙法。
向上作用。此即名句文。是教是體也。繩墨攝持。是用
是經。妙法蓮華即經。持業釋也。

言若妙法是理經亦是理等者。問經是教。如何言理。
答將教就理論。教亦名理也。據實經不是理。是能詮
教。問何以喚教作理。答教能詮理。故教得理名。如文
字般若。般若不是文字。文字不是般若。以能詮般若
故名文字般若。二者妙法是理。真如理。經但是教。教
從無相海中流出來。教是真如向上用。教亦得名理

也。三者前來顯時中。為顯第三時真實之理教。故說
是法華。此則教是能顯。經是所顯。七卷妙法蓮華經。
權實道理。亦得名理。妙法蓮華即經。持業釋也。

言妙法是教經是理等者。問尋常理勝教劣。將理就
教。合名依士。如何名依主。答若約能生所生。說理為
能生。教為所生。理則勝。教則劣。將理就教。名依士釋。
若約能詮所詮。說教為能詮。理為所詮。教勝理劣。將
理就教。云妙法蓮華之經。依主釋。永云。妙法是教。能
詮教也。經是理者。即所詮理。所詮理便名為經。離所
詮理無別經。此所詮理所妙法。能詮教家所詮之理。
故名依主也。問前言妙法是理。經從所詮可名理。言
妙法是教。經依何義。亦名為理。答許有此。此是相望
得名也。意言經為能詮。妙法是所詮。所詮從能詮。亦
名為教。若不從能詮。但可名理。巳言生因此理。有生
言教之業用。言即能詮。故名持業也。教等者。四法並
屬所詮。是所說故。故名為理。如言講經經即所詮也。

言依順體義等者。辨得名所依也。依順體義。以立經
名。依處中因。以立經名。依出世報。以立經名。問疏主
解經。得名次第。忽然說依順體義等。是何意。答疏主
意緣。此間解經得名。皆依教理行果。向上立名也。內
外教典。皆有教理行果。顯佛法之中教理行果。與外
道并儒教不同。故此明也。宗輪論云。對彼外道典籍。
故於教理行果向上。一一各分三種。且教有三種者。
第一無量義。言教如外道說吠陀論。婆羅門諷之。音

聲清切。甚自愛樂。若尋其義。都無理趣。論偈云。我巳
飲甘露。成就不死藥。實非免死非。尋其語趣。都無意
義也。二者邪妄言教。如九十五種外道。亦說因果。但
明邪倒。二十五諦之教。說煞生無罪。是也。三者如法
言教。如佛說因果道理。苦集為世間因果。滅道是出
世因果。道理相稱。不相乖返。名如法言教也。理有三
種者。一者增益義。如諸外道橫計薀中無我計有我
也。二者損減義。如諸外道七斷滅等。依圓是有。却說
於無。是損減義也。三者順體義。如佛說法。有處說有。
如依圓。無處說無。如遍計。離斷離常。故名順體義。行
有三者。一者順世間因。如世間人。事君盡忠。事父母
盡孝。名順世間因。二邪辟因者。外道鞭椓臥棘。五熱
炙身。妄計鷄狗戒禁等。名邪僻因。三者處中因行。離
苦樂二邊修。不苦不樂行。名處中因也。果有三種。一
者諂詐果。如世間人求官軄。曲順王命。以取榮祿。二
虗妄果。外道計無想天。以為涅槃。三出世果者。如佛
法。能令眾生。出於生死。證涅槃樂。由依教理行果有
邪正故。立如是名。令捨邪歸正。問何要依人依法依
喻。以立其名。答依人立經名者。令修六和敬故。依法
者。令知了不了義諸大法故。依喻者。由根利鈍故。凡
是經教立名。莫過九種。一依順體義。立經名者。如十
二因緣經。二處中因立名者。如十地經本行經是。三
出世報者。如大般涅槃經。是也。四依人者。如提謂經
維摩經長爪梵志經。五依法。如解深密經無量義經。

六依喻。百喻經。枯樹經。象跡等經。七依人法。如勝天
王般若。八依人依喻。如佛藏經等。九依法喻得名。如
妙法蓮花。相國云。今此妙法二字。蓮花二字是喻。問
以何為妙法。答教理行果是。量云。教理行果是有法。
定微妙故。宗。因云。出水開敷故。同喻云。如蓮華。此量
不成。因中有不定過。出水於教行上。不通開敷復別
理果上不轉。若約教行二種向上轉。即共出水義。若
約理果二種。即失開敷。若爾即云。因之出水故。既言
出水。意道教行二是能出。理果二是所生。若爾因中
還有不定過。出水義即成為出。何者。妙法事須出有
漏麤法始成妙。今但言出為出。何者。為出理為出教。
若有過即言。量云。教行二種是有法。定微妙故。宗。因
云。開敷故。同喻如蓮華。蓮華能開敷。見臺實。故得最
妙。教行能開敷證理。同彼蓮華。得最妙。量云。理果二
種是有法。定最妙故。宗。因云。出水故。同喻猶如蓮華。
蓮華出於水不染。得最妙。理果出於教行門。同彼蓮
華。得微妙。今亦簡餘大乘。不得名妙。餘大乘師。盡皆
不許。今對彼宗。以立二量。如前也。問為唯即是識。為
唯之識為妙。即法為妙之法。答唯即識。妙即法。問若
唯即是識。何須更說唯言妙即是法。如何復言妙法。
答遮境唯識。識體非外有。法有麤細殊。簡麤故稱妙。
問蓮華況妙法。法妙華亦妙。將華況妙法。華萎法
亦萎。一乘亦虗設。答只取華盛之時況妙法。華盛法
亦盛。不取華萎況妙法。華萎法定不萎。佛面猶如滿

月。不可挂在長空。佛眼喻彼青蓮。不可出於泥水。喻
取少分也。

言序品等義等者。疏主造法華經音訓一卷(徐〔善〕反)。序
者人由也。致也。庠序也。序者舒也。學也。品者彚也。聚
也。類也。別也。梵云尼陀那。此云序也。梵云鉢利䟦陀。
此云品也。類也。第者居也。次也。一者首數之始也。初
也。

言其品得名等者。經得名是如來說。說大乘經。名妙
法蓮華。品得名者。亦有是佛說。亦有阿羅漢說。若准
文云。聞是藥王菩薩本事品。據此品名是佛說。若安
向品頭。盡是結集家。取佛意安置。

言序品等者。然名也。正法華經云光瑞品。方便品譬
喻品。正法華云應時品信解品。授記品。正法華云授
聲聞決。化城喻品。正法華云往古品。五百弟子授記
品。正法華云五百弟子決品。學無學人記品。正法華
云阿難羅云決品。法師品。正法華云藥王如來品。寶
塔品提婆達多品。添品法華云寶塔天授同品。勸記
品從地涌出品。如來壽量品。彼云如來現壽品。分別
功德品。彼云行福事品。隨喜品。彼云勸助品。法師功
德。彼云嘆法師品。常不輕品。彼云常被輕慢品。如來
神力品。彼云神足品。屬累品。彼經之中。屬累居後。藥
王菩薩本事品。彼云藥王如來品。妙音菩薩品。彼云
妙吼品。觀音菩薩普門品。彼云光世音品。陀羅尼品。
彼云總持品。妙莊嚴本事品。彼云淨德淨王品。普賢

菩薩勸發品。彼云示普賢品也。

言一義為名等者。是依例辨名。依四例中。辨二十八
品名。今十五品。以一義名。於中復分為四例也。

言從法為名有四等者。初例也。方便者。即是百法中。
別境慧也。即是智慧有本後二智。此後得智。此方便
者。即是後智之妙用。

言信解品者。信即善十一中。信解者。即別境中勝解。
若慧解名解。即別境慧。若勝解名解。即別境勝解。問
此信與解為一為異。言一者。百法不合開為二數。言
異者。一義為名不成。答論信與勝解兩法。即似有殊。
此信起時。必有印持決定。謂印持此法。是妙法故。方
始信生。故成一義。謂四大聲聞。聞著一即解三。而不
信一。今時信一而後解三。信即解也。

言持品者。念慧為體。念能明記。慧能簡擇。二既鄰近。
故成一義。即十法行中受持。持即是法。故以為名。

言陀羅尼者。亦念慧為體。此總持。即念慧為體。此總
持即念慧。有四總持。一法。二義。三能得菩薩忍。四以
神咒等。

言從喻為名有三等者。此經喻即有七品。唯此三品。
將為品目。譬喻品經云。諸有智者。以譬喻得解。若為
說生空法空。眾生即不解。為說三車。即易解。若為說
三界。即不能解。若為說火宅焚燒等事。即解。宅內先
許其三車。出門父但與大牛之駕。謂羊鹿二車無體
故。量云。二乘種智是有法。不堪遊戲故。宗。因云。假施

設故。同喻如羊鹿車二車。假施設無體。不登二乘種
智。是假施說。同彼二車不登遊。量云。大乘種智是有
法。定是實故。宗。因云。堪遊戲故。同喻如牛車。牛車實
有體。出門可遊戲。大乘種智是實有。同彼牛車可登
遊(羊鹿為異喻)。量云。三界是有法。定危險故。宗。因云。或火
所燒故。同喻如燒舍宅。世間舍宅被火燒。宅壞之時
甚危險。三界之宅或火燒。同彼火宅甚危險。

言化城喻品者。量云。法華會聲聞是有法。決定迴心
故。宗。因云。有大性故。同喻云。如大通智勝會中聲聞
等。此化城者。即有餘涅槃。量云。有餘涅槃是有法。體
非究竟故。宗。因云。半盡半不盡。假施故。同喻如化城。
化城中路假施設。蹔止息故非究竟。有餘涅槃蹔息
苦。同彼化城非究竟。量云。二空真如是有法。體是究
竟故。宗。因云。二障俱盡。是理果故。同喻云。如寶所。滅
其化城。至寶所故。是究竟大般涅槃。過小乘。同彼寶
所是究竟。

言從人為名有四等者。一法師品。人由法巳成德。法
籍人巳弘宣。有法之師。名為法師。從人名中攝。經云
若有善男子善女人。我滅度後。能竊為一人。說法華
經。乃至一句。當知是人。則如來使。如來所遣。行如來
事。何況於大眾中。廣為人說。名人法師。若法即是師。
從法名中攝。經云。一切菩薩阿耨多羅三藐三菩提。
皆屬此經。此經開方便門。示真實相。是法華經藏。深
固幽遠。無人能到。依法得名。法得法師。問法師品既

通人法。何故偏向從人名中攝。答如來偏讚持經法
師殊勝意。勸人持經。故偏向從人名中收。

言從事為名有四品等者。序品者。說無量義經了。入
定雨花動地放光。光中所見七事等並屬事。

言授記品者。論其因果成佛事。說法利生國土等並
是事。

言涌出品者。涌出品無量菩薩。俱時從地涌出是希
奇之事也。

言囑累品者。累音(上呼音)經云從法座起。現大神力。以
右手摩無量菩薩頂。是事也。

言從人法為名等者。一授學無學是人。記者是法。人
即眾同分為體。記者後得智為體。問何故授記品中。
有授記兩字。即向從事名中收。授學無學人記品中
有授記兩字。即向從人法名中收。屬人法耶。答三解。
一云只此授記。亦得名事。亦得名法。所以授記分兩
處用也。二云若人與授記一處明。授記對人。便屬法
攝也。若不對人。空說授記。授記便屬事中攝也。三云
學無學人記品中。八千菩薩壞疑。佛與說法。我與阿
難。於空王佛所。同時授記。發心挍量多聞不如精進。

阿難護持法藏。即時憶念過去無量千萬億諸佛法
藏。通達無礙。亦識本願故。此品讚嘆法多。雖有授記。
以少就多。向人法中收不同授記品空說授記。向從
事中收也。

言如來壽量品者。如來是人。壽量是法。即將命根為

體。

言法師功德者。法師是人。功德是法。

言如來神力者。如來是人。神力是法。舒舌過於梵世。
彈指聞於異方。

言藥王菩薩本事品者。藥王說過去燒身燃臂等事。

言妙莊嚴王本事者。定分緣境。無非現量。今如定緣。
彼境乃至普賢菩薩是人也。勸發是法也。

言能所及名有一等者。如來為能分別。功德為所分
別。因果為名。有一隨喜功德品。隨喜為因。功德為果
又云勸人聽經為因。轉身得梵王處是果。

言三義名有一等者。五百是數。即是二十四不相應
中。二十二數。弟子者。人眾同分所收。授因記果記是
事。即是如來後得智為體。後得智即是別境中慧也。

言不定名有二等者。問何故法師品名不定。則向從
人名中收。安樂寶塔名不定。則向不定名中收。答法
師品定名法師。法師名則定。於中義則不定。或人或
法。所以不向不定名中收也。若見寶塔安樂行品。名
亦不定。義亦不定。所以但向不定名中收也。

言安樂之義通因果者。若言見寶塔品。通能見人所
見塔。則合向能所名中收。若言現寶塔。所現即寶塔。
不分能所。即合從事名中收。問何故作此兩解。答經
文作兩意。經云我之寶塔為聽是經故。涌現其前。為
作證明。讚言善哉。即作現義解。即是一義乃名。若言。

爾時四眾。見大寶塔住在空中。便通能見所見二義。

名解也。只緣通見現不定。所以向不定名中收也。

言安樂在因等者。持經之人。行四行時。即得安樂。安
樂即行。即令從法名中。更加一品。經云讀是經者。常
無憂惱。又無病痛。乃至天諸童子以為給仕。行行之
時即得安樂。唯以一義為名。名安樂行。若行行之時。
未得安樂。安樂在果。即合向因果名中。更加一品。或
時在因。或時在果。以不定故。向不定收也。若安樂在
因。行因之時。便得安樂。即寶塔品見者現也。所見即
寶塔。即與安樂品。同是一義名中收。若行是因。安樂
是果。行四行時。未得安樂。至果中方得安樂。行與安
樂別。便是二義立名。寶塔品見者見也。便有能見人
所見塔。便與安樂行品。同是二義名中收也。

言二義名中思惟者。若寶塔品是一義為名。思量准
知。安樂品亦一義。若塔品二義。准知安樂品亦是二
義。

言總類者。且依總類。以辨二十八品。得名所從者。即
每品來意釋名。至品自釋。故名總類也。

言第四經品廢立者。既知經品得名。須開經品廢立。
經中有者名立。不立者名廢。羅什譯經。本來有二十
七品。無天授品名癈。後人安著名立。天授品有無。屬
累品前後。名品癈立。安著普門偈頌商攉。隨時添譯。
名經癈立。問疏主此明經品癈立。且如觀音頌及添
法華。乃是經癈立。如何總判為經品癈立。答謨云。離
經無別品。離品無別經。總是名為經品癈立。此經品

或有或無。乖失次第。是以疏主建此一門。揩定有無
次第真偽。故有此門來也。路府云。所譯之經。有真有
偽。偽者。有妙法蓮華度量天地經一卷。又有妙法蓮
華經天地變異經一卷。此二本經。並是南齊末。永元
二秊。大學博士。江泌出家。女子時秊九歲。名僧法。閇
目念出此兩卷。兼前後都合二十一部經。計三十餘
卷。揚州道俗咸云神受。長房錄云。宿習力。生而知之
者上也。學而知之者次也。問爭得知是偽耶。答道理
中間是偽。此經宗明一乘。彼經品說星大小也。又無
來處也(上偽了)真者。初明全部廣略。後依品巳明。且全
部者。唐三藏云。依梵本譯。可二十卷。長耳三藏云。可
十七八卷。日照三藏云。十五卷。智度論云。法華經有
十萬偈。此經下云。二十千萬億偈。寶林傳說。此經前
後六譯。三本流行。餘三本闕。第一正法華十卷。二百
二十一帋。西晉太康七秊八月十日。三藏竺法護譯。
清信士張仲明張仲正筆授。僧曇邃日念一遍。遂感
神人請。九十日畢。施白馬一疋羊五十口絹九十疋。
二者。妙法蓮華經七卷。一百四十八紙。案寶唱錄云。
秦弘始七年六月十二日。或云九秊三月十八日。羅
什三藏於長安大草堂寺譯。或云逍遙園譯。秦錄云
弘始十秊二月六日譯。遠法師序為正。弘始八秊譯。
所記各異。難以定准。三薩曇芬陀利經一部六卷。案
西晉錄云。秦弘始元秊。月支國沙門竺法護譯。亦云
薩芸。四晉錄云。方等法華經五卷。無本。東晉咸康元

年。沙門支道林譯。無本。五法華三昧經一卷。前魏甘
露元年。沙門支謙於交州城譯。沙門道馨筆授。出魏
錄。六內典錄云。添品法華經一部八卷。一百八十九
紙。隋仁壽二秊。沙門闍那崛多笈多。於長安大興善
寺譯。巳上根本全部有六譯若約品論。更有十譯。
一提婆達多品一卷。齊永明秊。僧法獻於于闐國。得
經梵本。僧法意請法獻。於潤州瓦官寺譯。出長房錄。
譯之時別為一卷。未入部也。二觀世音經。宋代安陽
侯於高昌國譯。出長房錄。此經一卷。亦別行未入部。
三普門品經。一卷十二紙。晉太康七秊。竺法護單本
一譯。四普門經一卷。東晉代。沙門祇密多重譯。出道
祖錄及三藏記。五佛以三車喚子經一卷。魏代支謙
譯。出長房錄(火宅品)六妙法蓮華經普門品重頌。梁武
帝代。天竺乾闥國沙門闍那崛多。在益州龍泉寺。共
梁譙王等譯。七隨所添藥草品半日光喻。八陀羅尼
呪。又重譯。或安神力品後。此上二品。並隨時所添重
譯。九天授與寶塔同品。十正法華經內。譯出光世品
經一卷。西晉永嘉二秊。竺法護譯。出長房錄。巳上全
部單品。相兼十六譯。問何故不同。答但以秊代隔遠
開山阻遙。或所持未全。或隨時得續補。況華夏萬里。
流砂眇然。貝葉難存。貫華易失。廣略前後。有無不同。
問本論幾譯。答兩譯。一法華論一卷。梁武帝代。中天
竺國三藏勒那摩提。於洛陽殿內譯。侍中崔光筆授。
出長房錄。二法華論一部兩卷。二十九紙。後魏菩提

留支譯。曇林筆授。今此本一卷。疏依魏論。以釋秦經
(下解疏)。

言案此經根本者。羅什譯時。為根本也。以今譯本有
天授故。不以先譯為本故。

言秦姚興者。不是秦始皇。乃是十六國時。有前秦後
秦。亦非周後三秦。十六國者。五涼。四燕。三秦。二趙。夏。
蜀也。唐內典錄云。十六國時。二秦為覇。前秦姓苻。後
秦姓姚。今此譯經。當後秦姓姚名興字子略。

言鳩摩羅什者。此云童壽姓是干。本印度人也。傳云
父炎。聰慜才智。將受相位。乃辭出家。東度䓗嶺。至龜
茲國。王見其棄俗。王出宮自迎。請為國師。王見聰奇。
王有女。秊可二十。或云妹。才敏聰明。妹與炎。生得羅
什。什母身有赤靨。合生智子。什在母胎。母通五天竺
之言。有羅漢名達摩劬沙。曰必懷智子。為說舍利弗
等。什生之後。豈妄前言。後必出家。證得初果。秊七歲。
日念千偈。偈三十二言。凡三萬二千言。九歲隨母。至
罽賓國。事盤頭達多法師。法師王之從弟。從旦至日
中。手寫千偈。從日中至暮。念一千偈。什從受雜藏中
長二阿含二十四萬偈。義旨亦通。聲徹於王。九歲與
外道論義。辨挫邪鋒。咸皆愧伏。王賜沙彌十人大僧
五人供侍。秊至十二。母將至月支國。有羅漢。記之謂
其母曰。常守護之。若秊至三十五。不破戒者。當證羅
漢果。大興佛法。度人無數。其母生什之後。亦即出家。
聰拔眾尼。得第三果。什既受具。母謂之曰。方等深教。

應大闡秦都。於汝自身無利益。如何。什曰。菩薩之行。
利物亡軀。大化必行。曷鑊無恨。什既道流西域。名被
東神。從此巳後。廣演大乘。西國諸王請什講說。長跪
坐側。命什踰高座。前秦之王苻堅。建元九秊。歲在丁
丑。太史奏曰。有釋星現外國。當有大德智人。入輔中
國。堅曰。朕聞西國有羅什。襄陽有道安。後遣將軍呂
光。將師七萬。西伐龜茲。得羅什。又使將軍苻丕。攻襄
陽。得道安。姚興曰。朕攻襄陽。得一人半在。後苻堅被
後秦姚萇所煞。萇是西戎羗。光不肯伏事。與什同至
西凉。一處停住。姚萇登位八秊。被苻堅領鬼兵。白日
入宮。刺陰出血。一石而死。其子姚興立位。光以什從
西凉。弘始三年方入長安。秦主姚興。厚禮迎之。弘始
七秊三月十六日。勅僧碧等八百人。諮授什旨。於草
堂寺。共三千人。手執舊經。參詳昔竺法護譯正法華。
天見人。人見天。羅什譯妙法蓮華經。叡是弟子。潤文
人天交接。兩得相見。什公大喜。秦主姚興謂什公曰。
大師聰明之種。永無後世法種斷矣。遂將伎女十人。
勅令妻之。逼令交之。自後不住僧居。別立廳舍。供給
之事倍於常則。什公每上高座。先說喻云。譬如臰泥
生於蓮華。但採其華。勿取泥也。十一秊八月二十日。
終於長安大草堂也。羅什所譯經。只有二十七品。無
提婆達多品。

言沙門道慧宋等者。問羅什所譯既無。因何而有此
品。答疏言沙門道慧等。江寧人也。宋朝姓劉名裕。字

德興。皷城人也。身長七尺六寸。齊朝姓蕭。名道成。字
紹伯。有云蕃梁武帝。非也。梁武帝姓蕭。名衍。字叔建。
河內溫縣人也。宋非齊時也。宋齊兩朝。佛法中所有
事。即道慧抄記。名宋齊錄。錄中說上定林。定林在江
州廬山。良抄云。在江寧縣。今改為上元蔣山。緣是山
寺有上寺下寺。今此是上定林寺。釋法獻於于闐國。
得經梵本有此一品。

言瓦官寺等者。在丹陽郡江寧縣。先是官家。瓦坊造
寺。因此標名此寺。僧法獻於瓦官寺。譯出提婆達多
品。別作一卷。流行也。

言至梁末者。即梁武帝被侯景所囚。不逾多時。復被
誅煞也。

言西天竺優禪尼者。即是西天所繞小國之一數也。

言燉煌者。郡名也。舊是西凉府。今沙州也。

言竺法護者。月支國人。六歲出家。日記萬言。至晉帝
代。譯法華及賢劫光讚等。一百六十五部。廣流華夏。
高僧傳云。晉武帝末。隱居深山。山有清泉。恒取澡瀨。
後有樵者。穢其水傍。其水輟流。護乃歎曰。人之無德。
使水輟流。若也不續。吾當移矣。言訖清泉涌出。恒居
燉煌化導。時人號為燉煌菩薩。

言晉武之世等者。唐錄云。晉朝姓司馬。名炎。字安世。
河內溫縣人也。譯正法華。其提婆達多品。亦安見寶
塔品後。又至隋朝。國號隋。文皇帝姓揚。名堅。弘農華
陽人也。即位稱開皇元秊。後主二十一秊。改開皇為

仁壽元年。於仁壽二秊。崛多。笈多。此二三藏。於長安
大興善寺。譯出添品法華經。其提婆品。亦安在塔品
後也。上辨天授品有無中。巳明諸本翻譯不同訖。

言什公本無等者。敘古解也。問一種梵本翻譯。何故
羅什獨無提婆品。答疏言什公本無之者等。即羅什
弟子。生肇融叡。救此義也。

言若爾法獻於于者。疏主略出妨難也。量云。法獻於
于闐國。是有法。定應不得此天授品故。宗。因云。處在
䓗嶺東故。同喻。猶如龜茲。量云。什公於龜茲國。是有
法。定得此品故。宗。因云。處在䓗嶺東故。同喻云。猶如
于闍。于闍者。此云飲乳國。往昔之世。有一神廣。前有
二童子。從地涌出。有一乳池。亦從地涌。其二童子。常
飲其乳。長成巳後。其力當千人。吞伐諸國。自立為王。
子孫承嫡。代代不絕。故名飲乳國。

言又有解云塔等者。重牒計也。即嘉祥救也。塔品命
持者。經云。聖主世尊。雖久滅度。在寶塔中。尚為法來。
諸人云何不勤為法。又云。多寶如來。及與我身。所集
化佛。當體此意。諸佛子等。誰能護法。當發大願。令法
久住。又云。以大音聲。普告四眾。誰能於此娑婆國土。
廣演妙法華經。今正是時。如來不久。當般涅槃。佛欲
以此妙法華經。付屬有在。

言持品應命者。疏科有二。初二萬菩薩此方持。經云。

爾時藥王菩薩摩訶薩。及大樂說菩薩摩訶薩。與二
萬菩薩眷屬俱。皆於佛前。作是誓言。唯願世尊。不以

為慮。我等於佛滅後。當奉持讀誦。說此經典。次四類
聲聞。請他方持。經云。爾時眾中。五百阿羅漢。得授記
者。白佛言。世尊。我等亦自誓願於異國土。廣說此經。
復有學無學八千人。得授記者。從座而起。合掌向佛。
作是誓言。世尊。我等亦當於他國土。廣說此經。後二
類尼眾請持者。經云。諸比丘尼說是偈巳。白佛言。世
尊。我等亦能於他方國土。廣宣此經。後八十萬億那
由他菩薩。彼此俱持者。經云。時諸菩薩敬順佛故。并
欲自滿本願。便於佛前。作師子吼。而發誓言。世尊。我
等於如來滅後。周旋往返十方世界。能令眾生。書寫
此經。受持讀誦。解說其義。如法修行。正憶念。皆是佛
威力。唯願世尊。在於他方。遙見守護。如此命持經之
人。便合有二萬菩薩。應命請此方持。四類聲聞。請他
方持誦等。斯乃文勢則不疎斷。若多寶塔中。命持經
者了。更著天授品。說採菓汲水。拾薪設食。身為床座
等。方有持品。便則文勢疎斷。所以什公。恐末代之人。
見文勢疎斷。而成疑惑。是以刪之。葉者世也。代也。一
世為一葉。惑者疑惑。刪者削也。

言若爾即取捨真文等者。責其刪經也。留著名取。去
却名捨。真文若去却名刪。留著名繁。存著名醜。去却
名好。永意言。天授本在持品之前。而什公見文勢疎
斷。所以刪之。則取捨真文。並由羅什刪繁。好醜併在
一人。斯為未可。豈有如來所說真文。而什公嫌文勢
疎斷刪之。此亦未可也。故云若爾等。


言釋道安等者。引事難也。傳云秦時人。姓衛。常山扶
柳人也。少失覆蔭。外兄孔代養。秊七歲讀書。再覽便
記。鄉隣驚異。秊至十二出家。神性聰敏而形陋。傳云。
染道人驚四隣。不為師重。駈使田作。至于三秊。執作
懃勞。曾無怨色。篤性精進。齋戒無虧。後求念經。得辨
意經一卷。五千言。次得金光明經。一萬言。至夕皆記。
師驚異。與受十戒。後恣其遊學。至鄴中逢佛圖澄。澄
公嗟嘆。而語澄曰。澄暮講夜覆。以形陋故。或共輕慢。
澄曰。此人識遠。非汝所知。後過苻堅。建元四秊。太史
奏曰。東有智人。入輔中國。遂東伐襄陽破之。堅自出
東菀迎。命昇輦同載。僕射權翼諫之。臣聞天子法駕
侍中陪乘。道安毀形之人。未可參廁。堅作色曰。安公
道宜至聖。德為時尊。朕舉天下所重。未足多也。得與
安公同輦。乃朕之榮顯也。勅權翼。扶安公昇輦也。至
十八秊二月八日。無疾而終。七十有二。

言乃作五失等者。一正倒失。梵語皆倒。如言飯喫鐘
打齊盞。改梵從唐。名一失也。二文質失。梵經尚質。秦
人好文。譯質就文。名二失也。三廣略失。梵文委悉。至
於讚詠。丁寧返覆。或請或讚。三度五度。譯者嫌廣就
略。名為三失本也。四隨情取捨失。於時穩者即留。於
時不穩即除。解性宗者。譯就性宗。解相宗者。譯就相
宗。名隨情取捨失。五刪前留後失。西天梵語。多語愛
牒前生後。有人問事。答者事須先牒前人語。然後自
答。答有兩重。問亦有三个義。上問答便有四重。到此

間來。唐言好略。不牒前人問辭。名刪前。唯留後一重
答詞。名留後失。長行及偈具有名雙。長行重處巳略
却名刪。前向後又無重偈。名留後。故名刪前留後失。
三不易者。一時代不易。謂佛是周昭王二十四秊生。
周穆王時入滅。至翻譯時。約一千五百餘秊。正法五
百。像法一千。末法萬秊。翻譯之時。巳入像法。去聖時
淹。轉喪真本。豈將正法。同於像末之時。時代不易也。
改周禮之言。以從今人之語。尚猶不可。況聖教者哉。
二者愚智不易。昔日阿難親承付囑。千大羅漢同時
結集。皆不測佛意。自後翻譯。譯人不測阿難意。良由
愚智不易。三者兢慢不易。如來說法。觀眾生根性。無
有不契根者。及至結集法時。皆是聖者。二空雙證。理
智俱融。恐失一言。經即無力。豈將平平近意。測羅漢
兢兢遠心。名兢慢不易也。生死之人平平若是。涉斯
五失三不易。譯梵從秦。誰可不慎也。當說此經。彌勒
是當來佛問。文殊是過去佛答。總是聖人。今者並是
凡夫。如何測量聖智。輙欲刪之。平平者。次弱之義。亦
是怠慢之義。

言改千代之上微言等者。佛是千代金輪王孫。故名
千代。所出言教。故名微言。又云。千佛同說。故名千代。
代者約世代而論。百王約業而說。千代百王。文之屬
對也。百王。俗典諸子書等。改聖人言。同百王俗典。豈
不痛哉(上責刪經了)。

言故天授品梵本等者。疏主立理中標也。


言又天授品顯等者。疏主釋合有天授品。問何故梵
本合有天授品耶。答據向道理。合有所以。疏言又天
授品。顯巳重法。為床以求。經云。爾時佛告諸菩薩。及
天人四眾。吾於過去無量劫中。求法華經。無有懈倦。
乃至以身而為床座。身心無倦。于時奉事。經於千歲。
為於法故。精勤給侍。令無所乏。

言經力勢大等者。經云。智積菩薩問文殊師利言。仁
往龍宮。所化眾生。其數幾何。文殊師利言。其數無量。
不可稱計。非口所宣。非心所測。且待須更。自當有證。
所言未竟。無數菩薩坐寶蓮華。從海涌出。詣靈鷲山。
住在虗空。此諸菩薩。皆是文殊師利之所化度。具菩
薩行。皆共乃至其事如是。

言經威速疾龍女等者。經言智積菩薩問文殊師利
言。此經甚深微妙。諸經中寶。世所難信。頗有眾生。勤
加精進。修行此經。速得佛否。文殊師利言。有娑竭羅
龍王女。秊始八歲。乃至於剎那頃。發菩提心。至不退
轉。此顯經威速疾也。

言龍女道成者。經云。當時眾會皆見龍女。忽然之間
變成男子。具菩薩行。即往南方無垢世界。坐寶蓮華。
成等正覺。三十二相。八十種好。

言讚勸於人者。寶塔品言勸提婆品。如來身勸。提婆
品。正是所要。如何嘉祥言文勢疎斷。何不此提婆品
後。即有持品也。

言但知梵本有之者。疏主與嘉祥。出疎斷道理也。據

梵本定合有之。羅什將梵本來。在路線斷葉零。遺却
一葉。到此翻譯。故闕斯品。

言既非以東西等者。既非以東西判定。破四聖弟子
解。䓗嶺巳西多有。巳東多無也。亦不可以義趣刪之。
破嘉祥解。什公恐末葉多或。所以刪之。越者踰越也。

言但是什公梵等者。結也。什公所得梵本闕。隨本翻
譯。故無此品也。

言又此經中囑累等者。初述古人解。囑累品前後也。
古人意囑累居後。有三妨。居前有一順。囑累品安在
神力品後。即名經前。安在普賢品後。則名經後。經前
即是嘉祥羅什也。嘉祥云。羅什翻經。本來囑累品。在
普賢品後安置。同法華論。正法華添法華。安在普賢
品後。羅什解秦言。善得經意。所以移在神力品後。嘉
祥云。寶塔品中。變土召分身佛。從寶塔品至囑累品
巳前。是淨土。何以故。答以分身佛在也。若分身去。世
界却穢。問分身佛向何品之中去。答向囑累品中者。
其囑累品。在如來神力品後。從囑累品巳後。至普賢
品。却是穢土。何以知。答便有妙音被誡妨。禮敬成偏
妨。奉珠不極妨。即是嘉祥善得經意者。知有三種妨
難。所以不安經末。置在前者。緣寶塔品中。變土召分
身。囑累品中。事畢令分身佛各還本土。經云。爾時釋
迦牟尼佛。令十方來諸分身佛。各還本土。而作是言。
諸佛各隨所安。多寶佛塔。還可如故。若囑累品。安在
神力品後。囑累品巳前。分身佛在。世界是淨土。從藥

王品分身佛巳去。世界却穢。所以妙音菩薩見穢相
被誡。經云。爾時淨華宿王智佛。告妙音菩薩。汝莫輕
彼國。生下劣想。善男子。彼娑婆世界。高下不平。土石
諸山。穢惡充滿。佛身卑少。諸菩薩眾。其形亦小。而汝
身四萬二千由旬。我身六百八十萬由旬。汝身第一
端正。百千萬福。光明殊妙。是故汝往。莫輕彼國生下
劣想。若安經末。分身未還。此土尚淨。妙音欲來。緣何
被誡。以此故知。分身巳還。此土却穢。故被誡也。明知
巳說經了。經既巳畢。分身佛還。故知囑累在前非後
也。

言又下方涌出既等者。致敬成偏妨也。經云。是諸菩
薩從地出巳。各詣虗空。七寶妙塔。多寶如來釋迦牟
尼佛所。到巳向二世尊。頭面禮足。乃至諸寶樹下。師
子座上佛所。亦皆作禮。又遶三匝。合掌恭敬。以諸菩
薩種種讚法。而巳讚歎。住在一面。忻樂瞻仰於二世
尊。

言東土妙音不應等者。抄云。經文並無禮多寶佛處。
唯有欲得見底文。世尊。我今欲見多寶佛身。唯願世
尊。示我令見。此是不細尋經文。經文禮處分明。經云。
我到娑婆世界。饒益眾生。見釋迦牟尼佛。及見多寶
佛塔。禮拜供養。即是禮拜文也。涌出品中分身在。涌
出普禮於分身。囑累品中。令分身佛各還本土。所以
妙音品中。妙音菩薩不禮分身。獨禮多寶。若囑累品
安在經末。普賢品巳前。分身多寶總在。妙音即合普

禮分身。既妙音不禮分身。明知分身巳去。故知囑累
合在經前。問何故囑累品中。分身佛去。多寶不去。答
多寶但是同塔坐也。經云。諸佛各隨所安。多寶佛塔。
還可如故。經文只言如故。不言去也。

言觀音奉珠等者。奉珠不極妨也。經云。即時觀世音
菩薩。愍諸四眾。及諸天龍人非人等。受其瓔珞。分作
二分。一分奉釋迦牟尼佛。一分奉多寶佛塔。

言分身諸佛何過等者。若安囑累品。在經末者。觀音
品中。分身佛在。何故奉珠。分為二分。分身諸佛。何過
不蒙觀音奉珠。既不與分身。明知分身佛巳去。分身
既向囑累品中去。故知囑累安神力品後。不蒙有二。
不蒙妙音致禮。何過不蒙觀音奉珠(上解三妨)。

言又囑累一品既將等者。明一順也。囑累品只合居
前也。更有人。助古人而作十證。囑累品合在經前。十
證者。一令還如故證。經云。爾時釋迦牟尼佛。令十方
來諸分身佛。各隨所安。多寶佛塔。還可如故。分身佛
既皈。塔依舊閉。明知囑累合在經前。二不言佛讚證。
藥王品中。但言塔讚。經云。多寶如來。於寶塔中。讚宿
王華菩薩言。善哉善哉。宿王華。汝成就不可思議功
德。但是塔門巳閉。分身佛歸。三妙音闕敬證。涌出遍
禮分身。妙音但禮二佛。明知分身佛還歸本土。四穢
土非淨證。若化佛未去。此土合淨。妙音來日。何故被
誡云。即汝莫輕彼國。生下劣想。若經修塔閉。何故巳
前不見。五者問佛來否證。經云。久滅度多寶如來。在

七寶塔中。來聽法否。既不見多寶。明塔巳閉。只緣塔
閉不見。故問也。六願見多寶證。經云。我今欲見多寶
佛身。若未閉塔。二佛同坐。自應得見。何假請見如來。
七請見唯聞證。妙音菩薩。白佛言世尊。我今欲見多
寶佛身。唯願世尊。示我令見。既唯聞聲。不言見佛。明
知塔門巳閉。八者敬塔非佛證。妙音菩薩言。我到娑
婆世界。饒益眾生。見釋迦牟尼佛及多寶佛塔。禮拜
供養。二佛同坐。應禮二尊。何故但言禮多寶塔。九者
二分不齊證。分身佛既若未還。何故觀音奉珠。分為
二分。何故不齊奉施。故知分身佛巳去也。十者無別
分身證。藥王品下。若有分身。何故經無文說。以此十
證。囑累不合居後。敬尋斯說。理奧文遵。然而義出百
途。今者翻歸正轍。上德既以十證。合在經前。今者有
十不可。曯累合居經末。且第一令還如故證不可。經
云如故。但云塔閉未還本土者。何故正法華經云。多
寶世尊。七寶殿堂。佛之塔庿。還旋故處。亦不可經本
有異。梵本同故。一佛說故。又不可見聞異故。二者。不
言佛讚證不可。下言多寶如來。在七寶塔中。讚善哉。
既言在七寶塔中。佛自發言。不言佛讚。不可也。三者。
妙音闕敬證不可。以下方涌出。遍禮分身。妙音不禮。
即證巳去。文殊不禮分身。亦分身巳去。提婆品云。從
蓮華下。至於佛前。頭面敬禮二世尊足。修敬巳畢。往
智積所。共相慰問。却坐一面。四者。穢土非淨證不可。
巳言有山。即證土穢者。塔品令侍者往山。即應非淨。

又文殊詣山亦爾。若言詣山。據其本相。土實是淨。妙
音亦爾。若言唯留此會眾。雖變淨土。靈山尚存。故不
為例者。靈山非穢。變土任存。既言土石諸山。如何留
也。又眾生聞法。可以留之。山不聞經。留之何益。問若
言無山。何故文殊言從海涌出。詣靈鷲山。答文殊來
日。時眾並在虗空。言詣山者。據初會說。其實無山。下
經云。時我及眾僧。俱出靈鷲山。亦據本相說也。五者
問佛來否證不可。文殊請見妙音。經云。文殊師利。白
佛言世尊。是菩薩。種何善本。修何功德。有是神力。唯
願世尊示我令見。爾時釋迦牟尼佛。告文殊師利。此
久滅度。多寶如來。當為汝等。而現其相。時多寶佛。告
彼菩薩。善男子來。文殊師利法王子。欲見汝身。來承
佛命。何假問之。為傳佛語。故有問詞。非妙音自問也。
六者。欲見多寶證不可。若言二佛同坐。即合俱見。何
須請見。菩薩下位。如來上位。加被令見。若不加被。即
不見之。希望佛加。故請方見。如妙音將至。妙音尚請
佛加被。同居因位。加被乃得見之。何況果位如來。不
請因何得見。非道請見。即證塔閉。故不可也。七者。請
見唯聞證不可。若以請見。經但言請。不言見佛身。即
明不見多寶。亦可文殊請見妙音。經不說見妙音。亦
應文殊不見妙音。若言請見如來即得見。何須說妙
音請見。尚即得見。何要文中。說見不可也。八者。敬塔
非佛證不可。若以妙音敬塔。即證塔同者。亦普賢來
日。不言敬塔。應無寶塔。不可言此時巳去無遣塔處。

故普賢雖不敬塔。不妨塔在。妙音不言敬佛。何妨有
佛。如世言置書。足下未必安其脚底。但是敬詞。此亦
應爾。又正法華。觀音奉珠。一分奉釋迦牟尼。一分奉
多寶如來。不言寶塔。明知塔未閉。妙音得見。今言唯
聞不可。九者。二分不齊證不可。若言不奉分身。即言
巳去。龍女不奉多寶。應多寶去。妙音不禮。觀音不奉。
何得即去。禮敬齊故。十者。無別分身證不可。經下文
不說化佛。何廢猶存。如藥王品下不言聲聞。聲聞豈
即非有。若以普賢說有。即證現有聲聞。正法華囑累。
既在經終。明知化佛亦有。故為不可也。

言上來所說等者。疏主申正難也。上來所說。指嘉祥
解也。乍雖可爾縱也。理者道理也。

言一眾本相違者。晉時。竺法護所譯正法華。及隋仁
壽二年。崛多。笈多。此二三藏所譯法華。名添法華。笈
字(其飯反)負書籠也。正法華。添法華。囑累亦安經之末
故。故云眾本相違。量云。囑累品。是有法。定居經末故。
宗因云。三本隨一攝故。同喻猶如法華添法華。正法
華添法華。三本隨一攝故。同彼二經。合居末。

言二論經相違難等者。羅什所譯經。囑累品在神力
品後。法華論。囑累品在經末。與論相返問。菩薩造論
解經。即合與經相順。何故與經相返。答法華論本來
不解此間經。解他西國經。彼經之中。囑累品安經末。
梵本經與論相順。今秦經與論相返也。

言法華論中說修行力等者。一持力有三品。法師品。

安樂行品。勸持品。一法師品。通能持所持人。法師唯
能持。法法師唯所持。安樂行品唯所持。勸持品唯能
持。二說力有一品。神力品。示現顯佛世尊有此神力。
故能說法。皆實不虗。勸示眾生。故名說力。三者。行苦
行力一品。藥王品。示現藥王。時雖在會。說過去燒身
燃臂。自行以流通。四者。教化眾生行苦行力一品。妙
音品。示現藥王菩薩此方行苦行。內勸眾生。未有他
方上人他方勸說。故遠召妙音。他方行法。五者。護眾
生諸難力有二品。觀音品。護未發心眾生難。令離苦
發心持經。陀羅尼品。護巳發心眾生持經者。或令離
苦持經。六者。功德勝力有一品。謂妙莊嚴王品。此明
淨藏淨眼持法華經。因圓道著功德勝力。迴邪見之
父王。得當成之佛記。皆由法華功德之力。七護法力
有二品。一普賢品。及後品示現。及後品之言。正相當
也。

言又神力品後等者。神力品後。便說藥王。不言囑累。
將知囑累。合在經終。論家次第也。

言三諸教不同等者。即維摩金光明仁王等諸經。囑
累皆在經末。何故此經獨在前也。量云。囑累品是有
法。定居經末故。宗。因云。是佛說故。同喻猶如餘經。餘
經是佛說。囑累品居經末。此是佛說。同彼餘經。合居
末。

言四二事乖角難等者。妙音被誡。名一事。觀音奉珠。
為二事。妙音被誡。名一乖角。觀音奉珠。名二乖角也。


言若以令分身佛還等者。分身多寶。二遣俱齊。何故
被誡則取以為訶。奉珠乃至不生疑難。即是但責被
誡之妨。不掩奉珠之瑕。何故不難觀音品在囑累品
後。猶分珠為二分。即合唯奉釋迦。不合奉多寶。多寶
既在。珠為二分。名二事乖角也。

言五兩命不久齊難者。意言二今既等。何故一住一
去分身遣命。即還多寶。佛塔猶在。二命不齊。但妨難
於古人。不以非斥於善逝也。若言多寶但閉塔坐不
去者。何故正法華經云。多寶世尊。七寶殿堂。佛之塔
廟。還旋故處。疏主取意引來。言可還土。

言六塔無還處等者。意言我將囑累品在經終。分身
多寶。一時歸也。若多寶塔在囑累品中。閉塔坐迄至
終。何故更無還處。古人云。但說經了。則大眾散。更何
要還處文。答何故分身佛去有文。多寶塔無去處文。
金光明經捨身品初云。七寶制底。忽然涌出。此即初
來也。又去時云。其窣堵波。還沒于地。彼經塔涌及還
處。皆有文。此經塔涌經豈無還處。又云天龍八部作
禮而去。尚自有去處。豈塔無去處也。明知囑累安在
經末即是也。古人却問疏主。疏主設使將囑累品。在
經最後。著何處有塔還處文。疏主答。何要塔還文。說
經了大眾散去即了也。

言七淨穢有殊難等者。此難切當。汝古師引妙音菩
薩被誡。便云不是淨土。又緣娑婆世界有山林溝㵎
者。古人答言是。疏主難云。分身佛集之日。寶塔品中。

是淨土穢土耶。古人答曰。是淨土。疏主難云。何故各
遣侍者。詣靈鷲山。何處得如來。經云是時諸佛。各在
寶樹下。坐師子座。皆遣侍者。問訊釋迦牟尼佛。各賷
寶華滿掬。而告之言。善男子。汝往詣耆闍崛山。釋迦
牟尼佛所。又變淨土時。諸山皆無。經云。亦無大海江
河。目真隣陀山。鐵圍山。須彌山等諸山王。通為一佛
國土。何處得有山來。此中有二義。故無山。一云。爾時
如來以神通力。接諸大眾。皆在虗空。當佛去時。大眾
高至日天王宮。何處有山。二者淨。是淨土。何處有山。
既若有山。應非是淨土。古人被難。通不得。却問疏主
道。無山如何違經文。疏主答云。言有山者。說有山處。
即是舊置山處。妙音被誡。恐見向下穢土相皃。所以
誡也。

言又文殊海將至等者。相國云。疏主引提婆品文殊
海會文。有兩重。若取妙音菩薩來有華現。扶他古人
義。古人許妙音來。世界巳成穢土。若說花現。正扶古
人義。問何以成古人義。答若世界是淨土。自合有華。
何要華現。既若華現。自將華來。即是穢土也。又若取
文殊海菩薩來有華現。為證海菩薩來有無華現處。
若但取文殊海菩薩詣山為證。取其意也。若准化度
解。預者入也至也。海會至於靈山。入靈山會。所乘華
座。即是現也。非要預先華現隨身。後來方名為預也。
經云。爾時文殊師利。坐千葉蓮華。大如車輪。俱來菩
薩。亦坐寶蓮華。從於大海娑竭羅龍宮。至却坐一面

(此解疏〔引不謬〕)。古量云。妙音品是有法。定是穢故。宗因云。有
靈山故。同喻。猶如岸品等。今量云。妙音品是劣法。定
是淨故。宗因云。劣靈山故。同喻。如塔品。塔品之中。有
靈山。即得名為淨土攝。妙音品中。有靈山。何得後言
是穢土也。

言八眾乖情者。標名也。

言又囑累品令分身佛還等者。此牒古人義。

言若非經末方囑累等者。說經未訖。歡喜何太旱生。若
不是聞法寶巳生喜。乃是見客佛去。巳歡喜。深成可
恠也。問何故生歡喜。答普賢未荷聞一部經。故歡喜。
經云。佛說是經時。普賢等諸菩薩。舍利弗等諸聲聞。
及諸天龍人非人等。一切世間天人阿修羅等。聞佛
所說。歡喜信受。作禮而去。囑累品。賀如來摩頂授記。
付囑法華經。故歡喜。如世間人得寶了歡喜。又更得
珍帛錢物。更歡喜。歡喜雖重。自由各別也。問普賢品
中。眾既歡喜。作禮而去。囑累品中。應合無人。更何歡
喜。答二義。一將去名去。二正名去。普賢品中。將欲去。
所以作禮而去。囑累品中。正去。生忻有眾。何煩致或。
二種總名去也。有云。此但是譯經家結略出。令人生
善心。若囑累品。安在普賢品後說者。即移普賢品。後
歡喜文。向囑累品後安著。則普賢品後無歡喜心經
文也(疏主正申難了)。

言但是先放神力等者。顯淨非常也。經云。爾時佛放
白毫一光。即是見東方五百萬億那由他恒河沙等

國土諸佛。彼諸國土。皆以頗梨為地。寶樹寶衣。以為
莊嚴。無數千萬億菩薩。充滿其中。遍張寶幔。寶網羅
上。彼國諸佛。以大妙音。而說諸法。及見無量千萬億
菩薩。遍滿其國。為眾說法。南西北方。四維上下。白毫
相光。所照之處。亦復如是。故名先放神光也。

言故現淨土者。經云。時娑婆世界。即變清淨。瑠璃為
地。寶樹莊嚴。黃金為繩。以界八道。無諸聚落。村營城
邑。大海江河。山川林藪等。顯淨非常訖。

言由此土本穢等者。被誡無因妨也。若對二乘凡夫。
寶是淨土。若對妙音菩薩。是化淨土。恐透見向下穢
根所以被誡也。問若穢相在。何故經言無諸聚落村
營城邑大海江河山川林藪地獄等。答所言無者。以
淨覆穢。名之為無也。

言非妙音等者。此申正義也。雖佛放光而得清淨。謂
本此土穢。恐妙音來見。而生譏毀。所以本佛而深誡
矣。非妙音至而土唯穢也。純穢土名唯穢也。

言如雖淨土還見靈山等者。引例成也。望淨土中。則
無靈山。佛遣侍者。諸山還是向下重穢土有靈山處
也。既彼處有靈山。何妨妙音品中。有穢相也。安國云
如雖淨土還見靈山。此二句明他受用土有靈山。問
何故他受用土中。有靈山耶。答實有山也。如來壽量
品。神通力如是。於阿僧祗劫。常在靈鷲山。及餘諸住
處。眾生見劫盡。大火所燒時。我此土安隱。天人常充
滿。變不唯淨。兼見穢故。此二句證化土之中有穢相

靈山也。若是阿彌陀佛國純淨土。此是妙音品中。變
不唯淨也。兼見穢故。二云。如雖淨土。證塔品中。化淨
土也。還見靈山。證塔品中。侍者詣山。變不唯淨。兼見
穢故。證妙音品中。有穢土相也(上科也下解)。如雖淨土。還
見靈山。他受用土。尚有靈山。況是化淨土中。何妨有
穢相山耶。問何以如此。答變不唯淨。兼見穢故。二云。
如雖淨土。證寶塔品中。化淨土也。還見靈山。證塔品
中。侍者詣山也。變不唯淨。兼見穢故。證妙音品中。有
穢相穢土也。寶塔品中。是化淨土。尚自說有山。何妨
妙音品中。一種是化淨土。何妨見穢相。寶塔品中。侍
者尚自見穢相山。何妨妙音品中。妙音菩薩見穢土
穢相。問何以如此。答變不唯淨。兼見穢故。此第二解
為正。然佛變土有二種。一報。二化。化中有二。一淨。二
穢。通明凡聖所變。三義不同。一無漏識變。報化雖殊
淨穢懸隔。然佛所變起。皆成無漏。二者有漏變。地前
凡夫所變國土。唯是有漏變。純有漏種子生故。三通
漏無漏。十地菩薩。五八識所變。境唯是有漏。識未轉
故。六七二識所變。通漏無漏。轉成智故。正智不變。土
非漏無漏。理實亦變法性土故。故知三界唯心。萬法
唯識。相見但依自證生故。心不孤起。託境方生。見分
依於相分故。故又法華經通報土化土說。若通報土
說處。如阿彌陀佛國。菩薩在中。唯是實有。今此靈山
會化淨土。是隱覆名變。如來定果色。蓋却業果色。便
有水鳥樹林流泉浴池也。若是三惡趣。及山河大地

重地者。以淨覆穢。名移。若是人天二趣輕者。移却就
人天之中有二。一移相移心。名為移。二者以神通力。
移著他方。名移也。問何移相。答凡夫業果色為本質。
中間變起相分。質與影。俱是染境。能緣心起來。又是
貪愛心緣也。如來慈悲力故。為化眾生。故召分身。以
佛所變淨土。本質是如來定果色也。眾生緣時。中間
隔一重相分。只此相分。便是當情。有淨土相分。移却
業果相分。得定果相分。故名移相。移中間相分也。問
何故移心。答若不發心。則不移。若發心時。即名移也。
本緣業果色相分。能緣心是染心。今者所緣既是淨
土相分。能緣心是淨心。故名移心也。移有三種。一以
淨覆穢名移。經云。時娑婆世界。即變清淨。瑠璃為地。
黃金為繩。以界八道。二移相移心名移。經云。唯留此
會眾。靈山一會。根熟堪聞。留更聞經也。三移却名移
者。經云。移諸天人。置於他土也。

言上見下故何因不許等者。何因不許之言。屬上句
非也。屬下句為正。問言上見下故者。變土既是釋迦。
如何名上見下。豈釋迦是下。妙音是上耶。答但望處
說。不約佛也。妙音是上。穢土名下。只此穢土。是二乘
人。下位所見之境。故得名下。妙音是上位菩薩。從東
方來到此間。是化淨土相。兼見向下一重穢相。故名
上見下也。問若爾佛為二乘凡夫。隱穢彰淨。名變土。
何故乃言。佛召分身變土。答為驚二乘。令生忻慕。所
以變土。若不爾者。佛常居淨土。何須令變。故知為二

乘也(被誡無因妨)。

言何因不許二佛等者。初會前妨。古師難云。涌出菩
薩。普禮分身。分身佛在東方。妙音來時。分身若在。何
故空禮釋迦多寶。不禮分身。明知分身巳去。疏主答
意云。緣釋迦多寶二佛。同坐相近。所以妙音致敬。不
禮餘佛。亦有何妨。何因不許二佛同坐。是化主偏霑。
何因不許分身別坐。不蒙禮贈何失。

言禮贈此二等者。問分身諸佛。何過不蒙。答疏言。禮
贈此二施主等。餘佛者。則分身也。

言只如天授品中等者。經云。從蓮華下。至於佛所。頭
面禮敬二世尊足。修敬巳畢。往智積所。共相慰問等。
意言文殊龍宮涌出當時。分身在。文殊不禮分身。何
妨致敬奉珠禮贈。不通餘佛也。問既若壽祥等道理
不是。何故羅什安在經前。答但是什公梵本參雜。貫
華線斷。經品失次。隨本翻譯。安在經前。亦無別意也。

言故知歸奉意別等者。以釋迦多寶是化主故。偏禮
奉珠。何故將分身為例。普同歸也。

言故知囑累合在等者。雖以十證囑累合在於先。有
十不可。是故囑累遂居經末。歡喜奉行。並居後故。

言又云觀音普門等者。標有無也。什公所譯。只有前
長行。無偈文也。或有安者。後人添足。亦通足音(即超反)。
若本來少添著名足。若本來足。更添著名足(即趣反)。後
人者。路云。即是隋時三藏闍那崛多。於益州龍泉寺
譯出此偈。


言俗每疑云等者。或是疏主在俗時。於國子監讀書
時。轉讀著此經疑也。或大家俗人總說。故名俗也。疑
意有二。一者。疑什公既不翻出。如今忽有。恐是偽。不
是佛說。二者疑云。若佛說者。何故世尊自云。具足妙
相尊。偈答無盡意。若佛說者。何故佛自矜誇。故此
疑不是佛說。又解准科文抄記。若佛自說。何故矜誇。
經教之中。佛自矜處亦不少。此間却是疑說偈意。緣
經文云。具足妙相尊。偈答無盡意。若向前是長行。則
合向後。言偈答。元來向前。是偈說偈之次。何故更言
偈答。諸人疑。則却疑此偈也。下通云。緣無盡意菩薩
問佛云。世尊妙相具。我今重問彼。佛子何因緣。名為
觀世音。世尊答。即合是長行。爾時世尊具足妙相尊。
以偈答無盡意曰。汝聽觀音行。善應諸方所等。緣半
行巳來長行。翻譯之主。嫌長行少。勒成二句偈文。故
云具足妙相尊偈答無盡意也。

言此乃經家結集為偈者。會違文。經家有三。一是阿
難結集時。合却去。若爾阿難有增減過。二云。翻譯家
見長行文少。勒成偈也。三寫經人合也。

言如勝鬘云等者。引例也。爾時如來在舍衛國。大會
說法時。此國王及末利夫人。有女名曰勝鬘。嫁與阿
瑜闍國王。為夫人。其性聰慧。世所希有。波斯匿王。及
末利夫人。共相謂曰。勝鬘是我女。若見佛者。必速解
法。即遣內人名旃提羅。持書往報。勝鬘得書。歡喜頂
受。即於高樓上。而說偈言。今聞佛音聲。世所未曾有。

所言真實者。我今應供養。仰惟佛世尊。普為世間出。
亦應垂哀愍。令我等得見。此下便合是長行。長行云。
即生此念時。佛於空中現。普放光明。現無比之身。勝
鬘夫人。及諸眷屬。頭面接足。以供養心。歎佛功德。而
說偈言。如來妙色身。世間無與等。還緣兩頭。是偈中
心長行。長行文少。還被後人勒成為偈。偈云。即生此
念時。佛於空中現。勝鬘及眷屬。頭面接足禮。如來妙
色身。世間無與等。無比不思議等(上佛自讚義疑了)。

言又有疑云若佛等者。雙引疑文也。疑有二意。一疑
不是佛。二疑還著於本人之言。若佛說者。何故偈言。
咒咀諸毒藥。所欲害身者。還著於本人之言。問菩薩
利益眾生。救得一人。損他一人。利益在何處。何不能
損之人與所損之人。悉皆無事。豈不妨耶。所以言昔
亦致惑。昔亦致惑之言。應屬上句一段文。

言曾問先師等者。以疏主不能當頭面。問三藏和上
道。此偈是佛說否。所以別事問三藏。慈意慈音義故。
大師勘梵本。應云慈意。多是經筆悞。音下脫心。名為
慈音也。既是梵本。明知慈意也。既見梵本。明知還著
於本人之言不無也。

言故定有之者。申理也。證普門品偈是有是佛說。

言又有無失者。證菩薩方便教化眾生。合有此調伏
還著於本人之語。故名又有無失。問菩薩返害於人。
有別是失。何故言無失。答疏言乃是應宜者。出所以
也。菩薩剛強眾生。剛強化。不肯將四攝六度教化眾

生。只將毒藥。却化伊也。

言如巧獵師善取等者。舉喻也。金云。謂好手獦師。見
深窟中有惡熊羆。先以石打令起。次即叉之令死。初
嗔則損人。喻彼呪咀。後却叉死。喻還著於本人。准此
法喻。何處是益。潞云。取獦師巧便之用。以喻觀音。不
取彼斷命之功。而況菩薩。意取巧便之用。如五坊家
取獸。應坑者。應穽者穽。猶如菩薩。應反害者而返害
之。故是應宜。而為調伏。初雖有損。後必為益也。

言亦如良醫善用等者。第二喻也。返藥者。大家冷病
熱治。熱病冷治。若是好手醫人。熱病熱治。冷病冷治。
菩薩教化眾生。亦復如是。觀見眾生[采-木+貝]毒藥害人。被
害之人。念菩薩名。菩薩加被。還著於本人。若可中念
菩薩。名毒藥不傷。下藥之人。謂無功効。更求毒藥。轉
轉過深。遂交毒藥。返中其身。起追悔心。後更不作。然
後發心。深生憐愍。乃是菩薩應宜。而謂調伏也。問所
害免於呪咀。方是觀音之能。既令還著本人。菩薩之
心何在。答所害免於呪咀。反著息本。惡心利益。彼此
俱霑。是行方便名菩薩。

言初雖有損等者。若是菩薩方便初損。後必有益者。
則謂之初損後益也。後有損者。必不為之也。

言有偈既不乖宗等者。有彼普門偈述。但是三藏梵
本有。故有亦不乖經宗。道理本來合有也。問佛本來
說著。如今不譯出。著即是違理。何名不違理。答線斷
葉零。令梵本差脫。隨本翻譯。設無此偈。亦不違道理。

但是脫漏。何成過失也。

言又隨時所添經中等者。路云三添。一添普門品偈。
二添藥草喻品後日光喻。三神力品後。添陀羅尼。具
隨時添經。即是添品法華經中。普門品內。從一分奉
釋迦牟尼佛。一分奉多寶佛塔。巳下長行經云。爾時
莊嚴幢菩薩。白無盡意。以何因緣。名觀世音。是時無
盡意菩薩遍觀觀音過去願海。告莊嚴幢菩薩。偈答
中即合道具足。無盡意偈答莊嚴幢。乃至偈中。却是
世尊答無盡意云。具足妙相尊。偈答無盡意。能問之
人。亦不同。能答之人。亦不同。文既相違。故知差舛。意
道。文既相違。莊嚴幢文。不合有也。更有人解云。莊嚴
幢菩薩問無盡意。無盡意菩薩。轉問世尊。世尊便告
無盡意。亦不妨有此道理也。

言又彼經藥草喻等者。向前藥草喻。早有一長行一
偈。述說兩喻。三草二木。顯乘差別。後一長行一偈。述
說日光喻。顯乘同義。更增其病。化度云。一乘如日普
照十方。無處不遍。正是乘同義。

言論釋兩喻等者。論云。自此巳下。為七種具足煩惱
性眾生。說七種譬喻。對治七種增上慢心應知。何者
為七。一者求勢力人。二者求聲聞解人。三者求大乘
人。四者有定人。五者無定人。六者集功德人。七者不
集功德人。且第三大乘人。有一向決定增上慢心。起
如是意。無別聲聞辟支佛佛。如是顛倒取對治。為此
故說雲雨喻。下云第三人者。令知種種乘異。如來平

等說法。隨諸眾生善根。種子與生藥。故不說日光也。

言彼說乘同者。又引經云。譬如日光照臨之處。無外
二乘。無異眾生等道理。正增其病也。何成破病也。又
更有說。此亦是破乘同病。日光同天雨。所照同三草。
若然者。則天雨是一。所潤各別。日光是一。所照各別。
此亦不然。前來雨喻。破病巳訖。今又破病。此乃虗設。
應成無用。

言正法妙法兩經者。此違教也。論又不解者。法華論
亦無日光喻也。七喻所無也。

言四從三逆有爽者。意道。藥草喻後。更安後半日光
喻。正法妙法并本論並無文。違三本聖教。故言三逆
也。順一本經文。即添法華當第四本教。故言四從也。
爽由失也。無則順道理也。

言彼經又以陀羅尼等者。正法妙法。陀羅尼品。皆居
觀音品後。及違論次第。論說修行力。有五門示現。一
說力神力品示現。二行苦行力。藥王及妙音品示現。
三護眾生諸難力。觀音陀羅尼品示現。陀羅尼品。若
在神力品後。即違論中護法力之次第也。

言又云富樓那及法師等者。且如添品法華經中五
百弟子授記品。及法師品。此二品初加三四帋經文。
今妙法蓮華經中兩品。對他添品法華經中兩品。初
皆闕少。又云。妙法蓮華經中兩品。是添法華兩品。闕
少應檢。既無誠文。理難依信。

言又云依合有二十七品者。以天授品與寶塔同品。

故名合也。四本違三者。正法妙法本論名違三。寔由
實也。寔由未可也。

言彰品次第者。標也。經起意宗旨。得名廢立。意巳可
知。緣何品文。次第如是。故置此門。明品次第。賀云三
藏教法。各各不同。阿毗達磨以相性求。毗奈耶以因
緣求。修多羅意趣。亦以次第求。今明次第也。

言凡欲說法等者。佛說此經巳。結加趺坐。入於無量
義處三味。身心不動。是時天雨四華。地六振動。故毫
光巳遠照。經云。爾時佛放眉間白毫相光。眾見此。以
生疑。經云。於此世界。盡見彼土六趣眾生。又見彼土
現在諸佛。及聞諸佛所說經等。爾時比丘比丘尼。優
婆塞優婆夷。及諸天龍鬼神等。咸作此念。是佛光明
神通之相。今當問誰。誰能答者。爾時彌勒菩薩。欲自
決疑。又觀四眾。比丘比丘尼。優婆塞優婆夷。及諸天
龍鬼神等。眾會之心。而問文殊師利言。以何因緣。而
有此瑞。文殊師利答云。爾時文殊。語彌勒菩薩摩訶
薩。及諸大士。善男子等。如我惟忖。乃至我見燈明佛。
本光瑞如此。以是知今佛。欲說法華經。舉古正答。總
名序品。

言機集緣和等者。即是十五類眾集。名機集。眾生與
佛相逢。名緣和。佛入涅槃。眾生在生死。不名緣和。問
為是舊集。為是新集。答並新舊。非但聽於無量義經。
舊眾緣和。今說法華。亦乃放光。召於東土。有緣皆來。
此即新集緣和。從眾名序。


言乃應物宣暢陳說等者。即是七種成就。說宗即是
目正宗也。

言序品既說次辨正宗者。問何要說方便品。答疏云。
眾既集而未閑。閑由解也。須陳宗以訓誘。正宗法說
一乘。為實頌實。略開二運。為權開權也。經云。爾時世
尊。從三昧安祥而起。告舍利弗。諸佛智慧甚深無量。
其智慧門。難解難入。一切聲聞辟支佛。所不能知。乃
至汝巳慇懃三請。豈得不說。汝今諦聽。善思念之。當
為汝分別解說。諸佛世尊。唯以一大事因緣故。出現
於世。又云十方佛土中。唯有一乘法。無二亦無三。除
佛方便說。但以假名字。引導於眾生。又云。說佛智慧
故。諸佛出於世。唯此一事實。餘二則非真。終不以小
乘。濟度於眾生。一切諸如來。以無量方便。度脫諸眾
生。入佛無漏智。若有聞法者。無一不成佛。

言一實而導等者。問既開權顯實。有何利益。答疏言
言一實。而導彼歸途。顯實也。途者道也路也。顯二權。
而令斯返跡開權也。導者引也。歸途者修行向大。眾
生久在生死。今向佛修行名歸。來名歸途。二者。十六
王子時。發心退去。今日却發大心。名歸途也。返跡者。
一先執二乘為究竟。今說為權。返彼二乘導跡。名返
跡。二曾發大心。退入二乘中。今日却發大心。名返跡。
乍觀歸途返跡似不別。於中歸途從因向果。但望大
乘說。返跡則約從小入大說。歸途則修行向大。返跡
則約迴心也。


言智揚善巧等者。智是如來後得智。即是諸佛智慧。
揚者稱揚。善巧即是四辨七辨。向上權巧方便。顯上
接下。通彰方便。妙應上根。上根即鶖子等是也。故言
智揚等。

言語演神功等者。即是其智慧門。說權說實。名為語
演。只此權實道理。二乘不測。名為神功。陰陽不測。謂
之神。津冥邃理者。津者。謨云。津濟津潤。冥謂冥合。邃
由深也。只此言教。亦能津濟。津潤二乘之根本。亦能
冥合一乘深邃之理。即是契理契根也。故次有方便
品。

言上根領悟等者。領悟即領解也。賀云。此明不說領
述授記之由。意言方便品後。合有領述。及授記品。鶖
子領悟。不可一人安其領述。及授記等文。後小略故。
於譬喻品初。寄其領述。方與授記。鶖子領解分二。初
標聞法巳喜生。經云。爾時舍利弗。踊躍歡喜等。後釋
歡喜之所以。有四。初失大法巳興嗟。經云。所以者何。
我昔從佛。聞如是法。見諸菩薩授記作佛。乃至失於
如來無量智見。二處小階而起歎。經云。我當獨處山
林樹下。乃至思惟取證。三喜今聞而惱盡。經云。世尊
我從昔來。終日竟夜。每自尅責。乃至身意泰然。快得
安隱。四知佛子而道成。經云。今日乃知真是佛子等。
總當鶖子領解也。

言佛重述成者。述昔成今。經云。爾時佛告舍利弗。吾
今於天人沙門婆羅門等。大眾中說。我昔曾於二萬

億佛所。乃至說是大乘經。名妙法蓮華。

言有授記者。經云。舍利弗。汝於未來世。當得作佛。號
曰華光。

言應有領述等者。除方便品外。更合與鶖子。開三品
經。緣鶖子利根。故不聞也。

言良以鶖子獨等者。一部名頴。二禾末名頴。今取後
義。如禾之末出於眾禾也。孤由獨也。一利根故不開。
二文略故不開也。寄者附也。

言中根之類雖聞等者。賀云。此明譬喻品也。即須菩
提等。四大聲聞等。法說一乘。未能了悟。故以牛車。及
唯有一門。以喻一乘。經云。然舍利弗。今當復以譬喻。
更明此義。諸有智者。以譬喻得解。經云。如此種種羊
車鹿車牛車。今在門外。可以遊戲。汝等於此火宅。宜
速出來。隨汝所欲。皆當與汝。爾時諸子。聞父所說珍
玩之物。適其願故。心各勇銳。互相推排。競共馳走。爭
出火宅。各白父言。父先所許玩好之具。羊車鹿車牛
車。願時賜與。爾時長者。各賜諸子等一大車。乃至令
諸子等。日夜劫數。常得遊戲。與諸菩薩及聲聞眾。乘
此寶乘。直至道場。以是因緣。十方諦求。更無餘乘。除
佛方便。

言智者因喻以領等者。經云。諸有智者。以譬喻得解。
亦云領慧。亦云領解。二皆得也。即是信解品經云。我
等今於佛前。聞授聲聞阿耨多羅三菩提記。心甚歡
喜。得未曾有。不謂於今忽然得聞希有之法。深自慶

幸。獲大善利。無量珍寶。不求自得。今法王大寶自然
而至。如佛子所應得者。皆巳得之良云。慧解隨生者。
謂領納之智慧生也。因聞喻說。能隨彼生。故因明云。
由此比況。令宗成立。究竟名邊。他智解起。照此宗極。
名之為見。方能領者。因由之因。窮子喻領。即因依之
因也。

言雖少信解尚未等者。解藥草喻品也。經云。爾時世
尊告摩訶迦葉。及諸大弟子。善哉善哉。迦葉善說。如
來真實功德。誠如所言。如來復有無量無邊阿僧祇
功德。汝等若於無量億劫。說不能盡。故名尚未深知。

言為破疑情者。經云。今為汝等。說最實事。諸聲聞眾。
皆非滅度。汝等所行。是菩薩道。漸漸修學。悉當成佛。
問說藥草喻。四大聲聞。既信伏巳。云何有疑情可破。
答四大聲聞。說信解品了。心中疑我今說如來功德。
為是為不是。所以為破疑情。說藥草也。又疑情者。聞
火宅喻品了。便疑唯有牛車。無羊鹿。唯有一乘。無別
二乘。所以說三草各別。各有差殊。破疑也。問藥草喻
品。破執有一。正是破執。如何破疑。答但是疑無三乘。
兼有執一之病。由疑於先。執乃在後故。且說於疑。其
實亦有執也。為破執之疑情。重述三乘之別意。故說
三草。以喻三乘。約教說一。約根分三。經云。雖一地所
生一雨所潤。而諸草木各有差別。故此亦名述成。故
有藥草喻品也。

言四大聲聞既深等者。明授記品也。迦葉名光明。須

菩提名名相。迦旃延名閻浮那提金光。目連名多摩
羅䟦栴檀香。

言上中二性等者。明化城喻品也。丁寧者。再三義。必
假再三。故言鄭重。鄭重者。慇懃也。初周法說時。下根
亦聞。中周喻說。下根亦聞。第三周若法若喻。宿世因
緣說。故名丁寧。三遍重說。故言鄭重也。

言說過去結緣等者。經云。諸比丘。我等為沙彌時。各
各教化無量殑伽沙等眾生。從我聞法。為阿耨多羅
三藐三菩提。此諸眾生。于今有住聲聞地者。爾時所
化無量恒河沙等眾生者。汝等諸比丘。及我滅度後。
未來世中。聲聞弟子是也。故名過去。結緣之始。覺照
其心。覺者覺察。照也。曾結大因。今二乘。覺察身中有
大乘性。故名覺照其心也。

言述彼所得涅槃等者。經云。佛知是心怯弱下劣。以
方便力。而於中道為止息故。說二涅槃。但是如來方
便之力。於一佛乘。分別說三。又云。若眾生住於二地。
如來爾時。即便為說。汝等所作未辦。汝所住地。近於
佛慧。當觀察籌量。所得涅槃。非真實也。既知息巳。而
告之言。寶處在近。此城非實。我化作耳。

言高名之輩因說等者。高名者。五百千二百人也。因
者因由。因前說化城喻。方有信解。即領解也。

言復重淨心等者。即述成也。問如何喚淨心作述成。
答未述成時。聲聞生疑。疑所解法。述成亦了。疑心須
除。益富樓那等解心明淨故。即名淨心也。問既有領

解述成。何不別開品耶。答有二義故。不別開品。一者
是下根人。三遍聞了領解。文略不開品。上根鶖子最
利根。領解文略。中根次鈍。領解文廣。別開領解述成。
問下根人根更鈍。即合領解文更廣。答緣三遍聞。故
却少也。心中疑妨少故。領解不多。二者。緣是下根人。
拙口鈍詞。多領不得。領文既少。不別開品。經云。世尊
甚奇特。所為希有。隨順世間若干種姓。以方便知見。
而為說法。拔出眾生處處貪著。我等於佛功德。言不
能宣。唯佛世尊。能知我等深心本願。

言印亦不廣等者。經云。爾時佛告諸比丘。汝等見是
富樓那彌多羅尼子不。我常稱其於說法人中。最為
第一。亦於七佛說法人中。而得第一。今於我所說法
人中。亦為第一。於賢劫中當來諸佛說法人中。亦復
第一。

言先陳高名等者。解五百弟子授記品。富樓那名法
明。憍陳如號曰普明。五百羅漢優樓頻螺迦葉等。並
號普明。說當來成佛名號國土等相。名當果之相。

言下位之儔等者。釋授學無學人記品。至此三遍丁
寧。時時漸亦達。達由成佛也。經云。阿難號山海慧自
在通王。羅睺羅號蹈七寶華。千二百人同號寶相。

言三根並悟等者。總結三周。並悟說法利益。三根巳
畢。總與授記了。

言將使遠代同觀等者。釋法師品也。未來一切眾生。
名為遠代。還同舍利弗聞經作佛。名同觀。所以說法

師品。嘆人美法。歎人者。經云。若親近法師。速得菩薩
道。隨順是師學。得見恒沙佛。嘆人也。美法者。歎法法
師。經云。爾時佛告藥王菩薩摩訶薩。我所說經典。無
量千萬億。巳說今說當說。而於其中。此法華經。最為
難信難解。此經是諸佛祕要之藏。不可分布。妄授與
人。是名美法。問嘆人嘆法。有何利益。答令菩薩弘傳
大義。持經之者。若法可修。若人可依。若人若法。可師
範故。所以雙嘆也。

言破小執而成大道等者。解寶塔品也。破小執者。即
破二也。會權旨者。即會二也。指前八品。破二會二也。
昔持毀責聲聞。今言作佛。其事甚難。枯楊生蹄。枯木
生華。老烏頭白。馬乃生角。人所難信。貧士獲衣中之
寶。窮子領長者家財。甚為難信。所以多寶塔現。經云。

爾時佛前。有七寶塔。高五百由旬。縱廣二百五十由
旬。從地涌出。住在空中。

言分身佛集者。經云。爾時十方諸佛。各告眾菩薩言。

善男子。我今應往娑婆世界釋迦牟尼佛所。并供養
多寶如來塔。是時諸佛。各將一大菩薩。以為侍者。至
娑婆世界。各到寶樹下。一一寶樹。高五百由旬。枝葉
華果。次第莊嚴。如是乃至。十方諸佛。皆悉來集。坐於
八方。正集時也。勸由勉也。長者生長慧解之心。不疑
名明也。信即心淨也。

言證說不虗等者。經云。爾時寶塔中。出大音聲。讚言
善哉善哉。釋迦牟尼世尊。能以平等大慧。教菩薩法

佛所護念。妙法華經。為大眾說。如是如是。釋迦牟尼
世尊。如所說者。皆是真實等。

言雖他佛等者。明天授品也。雖他佛說不思議事。證
信此經者。多寶塔現。分身佛集。名他佛說。經云。善哉
善哉。釋迦牟尼佛。快說是法華經。我為聽是經故。而
來至此。名他佛說也。

言未顯自尊等者。未說自家尊重之事。勸人歸仰。故
須身作國王。經云。爾時佛告諸菩薩。及天人四眾。吾
於過去。求法華經。無有懈惓。又云。我念過去劫。為求
大法故。雖作世國王。不貪五欲樂。椎鐘告四方。誰有
大法者。若為我解說。身當為奴僕。是名自尊勸人歸
仰也。問說他自。有何利益。答說他佛令生信。說自尊
令生尊重。

言於怨家所為床者。經云。時有仙人。來白王言。我有
大乘。名妙法蓮華經。若不違我。當為宣說。乃至以身
而床座。身心無倦。于時奉侍經於千歲。又云。爾時王
者。即我身是。時仙人者。今提婆達多。是名怨家所也。

言亦顯經威廣大等者。經云。智積菩薩問文殊師利
言。仁往龍宮。所化眾生。其數幾何。文殊師利言。其數
無量。不可稱計。非口所宣。非心所測。

言法力速成等者。經云。此經甚深微妙。諸經中寶。乃
至於剎那頃。發菩提心。得不退轉。

言化龍女以成道者。經云。爾時龍女。有一寶珠。價直
三千大千世界。持以上佛。佛即受之。乃至坐寶蓮華。

成等正覺也。

言既顯自他者。自謂釋迦自身。常為國王。於仙人處。
為床求法。自寶重也。經云。若有人。聞提婆達多品。淨
心信敬。不生疑惑者。不墮地獄餓鬼畜生。生十方佛
前。所生之處。常聞此經。若在佛前。蓮華化生。他謂分
身多寶。經云。聖主世尊。雖久滅度。在寶塔中。尚為法
來。諸人云何不勤為法也。

言威弘者。經威廣大。龍宮所化之眾極多。名威弘。

言用速者。即龍女道成。南方作佛。名用速。

言聞經菩薩皆受教等者。聞經菩薩者。即藥王等。八
萬菩薩。是皆受教願持。經云。爾時藥王菩薩摩訶薩。
及大樂說菩薩摩訶薩。與二萬眷屬俱。皆於佛前。作
是誓言。唯願世尊。不以為慮。我等於佛滅度後。當奉
持讀誦說此經典。

言因前勸與令持等者。即寶塔中言勸。經云。以大音
聲。普告四眾。誰能於此等。二身勸。經云。以身為床座。
經於千歲等。

言其有末代行多越軌模等者。此明安樂行品。一乘
法流行在世。名行法也。多越軌模者。若近十惡緣。名
越軌模。又近十惡緣。名難宣暢。近善緣。名不越軌模。
名易宣暢。軌模即四安樂行。經云。佛告文殊師利。若
菩薩摩訶薩。於後惡世。欲說是經。當安住四法。一者。
安住菩薩行處親近處。能為眾生。演說是經。云何名
菩薩摩訶薩親近處。菩薩摩訶薩。不親近國王王子

大臣官長。不親近諸外道梵志尼揵子等。及造世俗
文筆讚詠外書。及路伽耶陀。逆路迦耶陀等。

言八恒菩薩聞妙道等者。明涌出品也。經云。爾時他
方國土諸來菩薩摩訶薩。過八恒河沙數。於大眾中。
起立合掌作禮。即白佛言。世尊。若聽我等於佛滅後。
在此娑婆世界。勤加精進。護持讀誦書寫供養是經
典者。當於此土。而廣說之。

言佛時不許者。爾時佛告諸菩薩摩訶薩眾。止。善男
子。不須汝等護持此經。所以者何。我娑婆世界。自有
六萬恒河沙等菩薩摩訶薩。一一菩薩。各有六萬恒
河沙等眷屬。是諸人等。能於我滅度後。護持讀念。廣
說此經。佛時不許者。問八河菩薩。既請持經。佛何故
不許。答不是八河菩薩不堪持經。言不許者。意令下
方菩薩涌出。眾見生疑。既見以生疑。因此說如來壽
量品功德。故止也。此有二意。一顯彼菩薩皆是釋迦
所化。二顯報身壽量長遠。

言眾見涌出謂此化非等者。釋壽量品也。謨云。疑有
兩意。一疑是化現。不是實菩薩。二設許是實。疑不是
釋迦教化。初疑云。謂此化而非實。經云。我常遊諸國。
未曾見是眾。我於此眾中。乃不識一人。忽然從地出。
願說其因緣。二疑者。世尊。如來為太子時。出於釋氏
宮。去伽耶城不遠。坐於道場。得阿耨多羅三藐三菩
提。從是巳來。始過四十餘年。世尊。云何於此少時。大
作佛事。乃至譬如有人。色美髮黑。年二十五。指百歲

人言是我子。其百歲人。亦指年少。言是我父。生育我
等。是事難信等。

言今我道久成等者。經云。爾時佛告大菩薩眾。諸善
男子。今當分明宣語汝等。是諸世界。若著微塵。及不
著者。盡抹為塵。一塵一劫。我成佛巳來。復過於此百
千萬億那由他阿僧祇劫。故名我道久成等。

言報佛之身現壽量等者。經云。如來如實知見三界
之相。無有生死若退若出。亦無在世及滅度者。非實
非虗。非如非異。不如三界見於三界。如斯之事。如來
明見無有錯謬。問法身既是正說。何故言亦。答本來
只要報身破疑既明報身。法身是不相離法。如影與
形相似。因說報身。便說法身。名亦也。又云。法身無為。
不可說其長短。但約能證。法身成道。證其長短。故言
亦。方便以宣揚也。

言故知釋迦由來等者。經云。或說巳身。或說他身。或
示巳事。或示他事。諸所言說。皆實不虗。報身既也成
道長遠。有法報二身處。即有化身。故釋迦面各三十
二該。教化眾生。化身來去故。不唯此生。何得此化身
難也。

言佛德深妙聞信等者。此明分別功德品也。經云。爾
時大會。聞佛說壽命長遠時。如是無量無邊阿僧祗
眾生。得大饒益。於時世尊告彌勒菩薩摩訶薩。阿逸
多。我說是如來壽命長遠時。六百八十萬億那由他
恒河沙眾生。得無生法忍。復有千倍菩薩摩訶薩。得

聞持陀羅尼門。乃至八世界微塵數眾生。皆發阿耨
菩提心。十一得證。一位發心。是此品之行相也。

言時宜所益雖巳等者。賀云。此釋隨喜品也。經云。佛
告彌勒菩薩。我今分明語汝。是人以一切樂具。施於
四百萬億阿僧祇世界六趣四生眾生卵生等。又令
得阿羅漢果。所得功德。不如是第五十人。聞法華經
一偈。隨喜功德。百分千分。百千萬億分。不及其一。乃
至筭數譬喻。所不能知。問疏云何言亦。答指分別品。
有能隨喜福。亦不少對他十法行。此品傍行。故名亦
也。

言傍人隨喜尚獲等者。此明法師功德品也。經云。若
於大眾中。以無所畏心。說是法華經。汝聽其功德。乃
至父母所生眼。悉見三千界。內外彌樓山。須彌及鐵
圍。父母所生耳。清淨無濁穢。以此常耳聞。三千世界
聲。是人鼻清淨。於此世界中。若香若臰物。種種悉能
知。是人舌根淨。終不受惡味。其有所食噉。悉皆成甘
露。若持法華者。其身甚清淨。如彼淨琉璃。眾生皆喜
見。是人意清淨。明利無穢濁。以此妙意根。知上中下
法。故有法師功德品也。

言法師持經必等者。此明常不輕品。經云。得大勢。於
汝意云何。爾時常不輕菩薩。豈異人乎。即我身是。是
名法師。必當作佛。毀法師者。獲罪無量。經云。得大勢。
彼時四眾。比丘比丘尼。優婆塞優婆夷。以嗔恚意。輕
賤我故。二百億劫。常不值佛。不聞法。不見僧。千劫於

阿鼻地獄受大苦惱引巳為證。故有常不輕品。

言如來勸說者。明神力品也。寶塔言勸。提婆身勸。

言福事俱多者。勸人聽法得六根清淨。為福。多寶勸
說。天授為床。名事。

言恐眾生疑謂等者。眾字。去音呼為正。前來世尊。說
第五十人功德。說六千功德。十種法師。此言虗實。故
名恐眾生疑。謂佛虗唱也。謂遮此疑。如來出舌放光。
經云。爾時世尊。於一切眾前。現大神力。出廣長舌。上
至梵世。一切毛孔。放無量無數色光。皆悉遍照十方
世界。

言顯巳言之不謬者。引婆羅門相法說也。

言藥王昔者殉命令持經等者。釋藥王品也。殉音(詞閏
反)秦穆公。即古時天子。以三良為之殉葬。三良。即三
个賢臣也。以人送死。墓巾生葬三个賢臣。名殉葬也。
殉字。從多邊作(反割反)。如蕃王等。忽有一家長死。一床
奴婢。隨遣駈使。多以生送死也。若自衒名侚。以身從
物作侚。巡師宣令作殉。今取殉藥王。今者不惜身命
持經。亦得名殉。經云。即作念言。我得現一切色身三
昧。皆是得聞法華經力。我今當供養日月淨明德佛。
及法華經。又云。於日月淨明德佛前。以天寶衣。而自
纏身。灌諸香油。以神通願力。而自燃身。又云。作是語
巳。而各默然。其身火燃千二百歲。過是巳後。其身乃
盡。三生死捨第三生。方能生捨身分也。

言說彼本緣等者。經云。佛告宿王華菩薩。於汝意云

何。一切眾生喜見菩薩。豈異人乎。今藥王菩薩是也
宿王華。若有發心。欲得阿耨多羅三藐三菩提者。能
燃手指。乃至是一指。供養佛塔。勝以國城妻子。及三
千大千國土山林河池。諸珍寶物。而供養者。

言流行正法此等者。釋妙音菩薩品也。一人知內。一
人知外。經云。爾時釋迦牟尼佛。放大人相內髻光明。
及放眉間白毫相光。遍照東方百八萬億那由他恒
河沙等諸佛世界。過是數巳。有世界名淨光莊嚴。其
國有佛。號淨華宿王智。有一菩薩。名曰妙音。即白佛
言。我當往詣娑婆世界。禮拜親近供養釋迦牟尼佛。
及見文殊師利法王子菩薩等。故有妙音品來。

言眾生持經多諸等者釋觀音普門品也。

言必假普示諸門等者。隨眾生所念。現諸類身。救濟
非一。名諸門。經云。假使興害意。推落大火坑。念彼觀
音力。火坑變成池。或漂流巨海。龍魚諸鬼難。念彼觀
音力。波浪不能沒等。普者。平等遍滿義。門者。入出之
遊處。諸人三業。歸依菩薩。六通垂濟示現。出苦入樂
所由處。故名普門。別顯有厄稱名皆脫。初三水火風
灾。次四雜災。形罸不傷。非人不害。抅繫解脫。怨賊不
損。由是能除諸難眾生。故得持經。經云。爾時持地菩
薩白佛言。世尊。若有眾生。聞是觀世音菩薩品。自在
之業。普門示現。神通力者。當知是人功德不少。故觀
音品也。

言雖念觀音憑人等者。釋陀羅尼品也。觀音則約人。

此品則約法。觀音護未發心眾生難。陀羅尼護巳發
心者難。故有陀羅尼品。二聖二天。十羅剎女。欲說神
呪。擁護持經之人。若不順我呪。惱亂說法者。頭破作
七分等。

言持經之力等者。釋妙莊嚴王品。世尊因地。於提婆
達多所。求經不簡怨。妙莊嚴王。於二子所。受法不簡
親。又解。只妙莊嚴王品。便有怨親也。子與父是親。子
正見父邪見。故成怨。經云。爾時佛告諸大眾。乃往古
昔。過無量無邊不可思議阿僧祇劫。有佛名雲雷音
宿王華智多陀阿伽度阿羅訶三藐三佛陀。國名光
明莊嚴。劫名喜見。彼佛法中。有王名妙莊嚴。其王夫
人。名曰淨德。有二子。一名淨藏。二名淨眼。是二子有
大神力。福德智慧。久修菩薩所行之道等。

言經福所資等者。顯妙莊嚴王。先持法華。今得為王。
況今受持前生勝處。又云。妙莊嚴二子。先持法華經。
得生國王家。名生勝處也。

言欲明古今相即等者。昔時淨藏淨眼。今藥王藥上
是。今同華德菩薩。及佛前光照莊嚴相。即是昔時妙
莊嚴王。并淨德夫人。故有妙莊嚴王品也。

言雖此土他土皆有弘德等者。解普賢品。此土者。藥
王等是。他土者。妙音菩薩是也。此方他方者。即普賢
菩薩。經云。我於寶威德上王佛國。遙聞此娑婆世界。
說法華經。他方也。經云我於後五百歲濁惡世中。其
有受持是經典者。我當守護。除其衰患。令得安隱。此

方也。顯此方他方。俱能勸勵流傳妙法。故有普賢菩
薩品也。

言讚勸既周等者。釋囑累品也。經云。爾時釋迦牟尼
佛。從法座起。現大神力。以右手摩無量菩薩摩訶薩
頂。而作是言。我於無量百千萬億阿僧祇劫。修習是
難得阿耨多羅三藐三菩提法。今以付囑汝等。應當
一心流布此法。廣令增益。爾時釋迦牟尼佛。令十方
來諸分身佛。各還本土。而作是言。諸佛各隨所安。多
寶佛塔。還可如故。乃至一切世間天人阿修羅等。聞
佛所說。皆大歡喜。信受奉行。說經畢。從此散席也。

言人情曲解者。謨云。解字。通會解解釋二意。謂什公
安在神力品後者。此是古人委曲會解釋解。他什公
意。契由明也。未明通途道理。其實是梵本差錯也。

言第六釋經本文者。謨云。原其判。疏只為釋經五門
玄談。先為敘致。今者結歸舊意。故曰。釋經本文。且疏
外科者。攝云。科此經文。古今寔繁。略敘一二。冀增異
智。第一有廬山龍法師。開為二分。一從序品至安樂
行品十四品。是開三顯一分。四十年前開三乘。法華
會上顯一乘。二開近弘遠分。從地涌出品下十四品。
亦疑釋迦成道來近。所化菩薩眾多。將釋此疑。現壽
量而長遠。故立開近顯遠分也。此二段中。皆有序分
正宗流通也。二光宅雲法師。科為三分。初序品序分。
二從方便品。至分別功德初挍量偈末巳來。十五品
半經。名正宗分。三從第二長行巳去。直至經末。名流

通分。吉藏同。三印法師科四分。初一品名序分。二從
方便品。至安樂行十三品。開三顯一分。三從從地涌
出品。至分別功德彌勒偈巳前。名開近顯遠分。四從
分別功德品彌勒偈巳後。至經末。名流通分。四河西
道朗法師。開為五門。初序品。序致法華必轉之相。不
說無量義經則巳。若說無量義經。必說法華經。不放
光雨華則巳。若放光雨華。必說法華經。故名轉也。二
從方便品。至法師品。明法華體無二之法。三從寶塔
品。至壽量品。明法華常住法身之果。四從分別品。至
囑累品。明修行法華所生功德。五從藥王本事品。迄
至經終。名流通分。五道融法師。判為九轍。一昏聖相
扣轍。序品。二識教歸真轍。方便品是。我此九部法。隨
順眾生。說入大乘為本。三興類潛彰轍。譬喻品。四述
昔窮速轍。信解品。五稱因進悟轍。化城喻品。六讚揚
理行轍。法師品。七本跡無生轍。寶塔品。八舉因徵果
轍。涌出品。九宣揚遠濟轍。隨喜品直至經末。攝議曰。
考尋古釋。皆存一理。然依理教。但取三分。夫說法必
有由序。驚駭(諧揩反)物情。令生信意。乃為正說有情無
盡。佛悲莫窮。冀傳不息。有緣流通。斯乃理矣。西方親
光菩薩。造佛地論。解佛地經。科為三段。一教起因緣
分。攝法門品類差別。三依教奉行分。攝時聞歡喜奉
行。雖釋一經。可為通軌。餘經亦有三分勢。故此方晉
朝道安法師。時人稱為寶印手菩薩。科一切經作三
分。序分正宗流通。問何名序分。答序彰起說之由。問

何名正宗。答正明即座之益。問名流通。答流通為澤
霑來兆。又由三義。故立三分。一除疑生信。立序分。二
破執令解。立正宗分。三依法修行。立流通分。道安和
尚。判教了後。佛地論從西國來。果然有此三分。暗合
親光菩薩科也。自後諸經。皆依三分判教也。

言古遵法師等者。應是古時遵法師。或可名為古遵。
即遵古之義也。

言如來起化由序者。放光照境。動地雨華。十五類眾。
根器咸集。彌勒問文殊答。總名起化由序也。

言餘二十七品等者。化其聲聞迴心向大。名為正化。
或變化。即變昔執小生空之心。化令證入二空之理。
乃至分段變易。煩惱所知。有餘無餘涅槃。今變令取
無住大般涅槃。名為化。或云。教化將大乘教。以化聲
聞。如風靡草。皆順從故。彼科二十七品。三段總是正
化。一授記因果化。方便品至分別功德品。二現座獲
益化。分別品下至囑累品。三傳法利生化。從囑累下
至經末。

言序品陳其始由者。彼科序分。有三始由。一處眾所
由。即此初二成就。二理事所由。入定為理。放光雨華
為事。同此三四五成就。三問答所由。同此六七成就
也。

言迄至經末等者。問此釋如何。答理亦難容。若言得
益。即是正宗者。序品亦應正宗。舉動施為。皆悉佛事。
佛事遠近。皆有益故。若言授記得證發心等名益者。

應方便品。不名正宗。無上益故。若言鶖子悟解一乘
何非益者。彌勒發問。文殊為答。亦疑皆遣。何不名益。
若言文殊雖答。未見佛說。疑心猶在。不得稱益。亦應
鶖子方便品尚未得記。不名正宗。亦違佛地論三分
之道理。

言吉藏法師等者。即嘉祥。疏主即隋朝人。本是台州
國清寺智禪師弟子。姓安。本安息國人也。童孩之歲。
父母引見真諦三藏乞名因名。吉藏年七歲。落髮出
家。採涉玄微。日新幽致。隋開皇年中遊京。止于嘉祥
精舍。五六十年。常事敷演。後大唐啟運。隋薩國公夫
人氏。舉請住京寶隆寺。凡講法華經。三百餘遍。亦著
玄疏。盛流於世。常勤行業。願見彌勒。任寺之上座。春
秋七十有一。遷神于寺東房。舊曰實濟伽藍。即今時
溫國是。今又改為崇聖寺。經曆三代。講法華經。

言初校量頌末等者。此後更不說實也。法華以權實為
宗。故有說權實之處。即是正宗。問何不取第二長行
及偈為正宗。答此難不然。且分別功德品。一品都有
三个長行及頌。總名分別。總名校量。且第一長行及
頌。校量聞如來壽量功德。又疏中分明道取第十五
品半。明乘權實與身權實。為正宗。此初長行及頌。正
說身實。故為正宗也。第二長行及偈。校量生信心功
德。故配流通分段。直至經末。皆流通也。

言淨法師者。紀國慧淨法師也。

言十九品正宗者。紀國意。七喻三平等。為正宗故。其

十無上。既云餘殘修多羅。至普賢品來。亦有無上之
義。故不取也。謨言。此說亦疎分別品也。下並無七三
之義。何以正宗。攝十九品內。亦有無上。應非正宗。故
知不可也。

言雖有此判等者。疏主破也。雖科知此不知。是何意
不說來由耶。潞府云。疏主何以隱他人德。言不釋所
由。紀國云。序品明興致之由體。彰即坐之益。流通為
澤霑來兆。豈不是述所由耶。疏主云。只如此說。便是
不釋何由也。只如序明興致之由。有七成就。並不說
體。明即坐之益。三周之中利益。是何利益。為復是授
記。為復是聞經。空言利益。還是不釋所由。簡要云。雖
有正益之言。不釋益之所由。雖有澤霑來兆。不釋霑
之所以。故疏主斥云。不釋所由也。

言今為二解者。是疏主自兩科。兼存紀國共三科。

言次八品為正宗者。正宗中有三科。初八品為正宗。
次八品半為正宗。後十九品為正宗。

言正宗說一乘授三等者。解義也。亦云。立理有二意。
一正說一乘。二授三根記。夫論科經。先親題目云。妙
法蓮華。所以科八品盡蓮華也。說開敷出水義。正為
二乘說。餘處盡不說一乘。亦不說聲聞作佛。故不取
餘品也。

言根本所為者。簡傍為也。正為即三根聲聞也。

言今此經中等者。引證也。唯為退心聲聞。說一乘處。
總是正宗。


言而昔於菩薩等者。維摩經云。聲聞之人。猶如敗種。
若溉若灌。必不能生。猶如高原陸地不生蓮華。大樹
緊那羅經云。聲聞之人。永非法器。故名毀呰也。此引
文證。說一乘處。為正宗也。

言又提婆達多等者。引此智積請。還文。返成前八品。
為正宗也。攝釋難云。疏主引此一段文。證八品正宗。
恐成返[日*筮]。[日*筮]由傷也。問多寶如來為復聽經來。為復
證經來。若言聽經來。八品正宗說了。若言證經來。勸
證未了。如何智積請還聽。亦不成證。亦不成正。是疏
主自破八品正宗義。扶他紀國十九品正宗義也。正
說十九品。正宗之次。若聽若證。皆相當也。問若爾十
九品正宗未了。如何智積請還。答攝云。下根不測上
智之事。多寶擬聽向下經文。智積不知隨自意懷。請
還何失。問攝釋既設難詞。疏主八品正宗義莫破耶。
答疏主義灼然不破。疏主云。多寶如來若聽若證。皆
緣八品正宗。若論聽經。向寶淨國中巳聽了。普賢菩
薩尚自於寶威德上王佛國。遙聞此娑婆世界說法
華經。況於是佛。據實多寶為證經故來。非為聽經來。
就證經中。巳證說了八品正宗經文。不證未說經。所
以亦從本國到來不聽便證。故知是證說了經也。又
言中云。如所說者。既有如所說之言。明知證說了底
經也。經云。爾時寶塔中。出大音聲。讚言善哉善哉。釋
迦牟尼世尊。能以平等大慧。教菩薩法。佛所護念。妙
法華經。為大眾說。如是如是。釋迦牟尼世尊。如所說

者。皆是真實。又云。若我成佛。滅度之後。於十方國土
有說法華經處。我之塔廟。為聽是經故。涌現其前。為作
證明。讚言善哉。本來智積。共多寶佛。相隨證經來。所
以菩薩見多寶佛證經了。將謂無事。所以請歸。問多
寶不言去。何故智積言去。答下知不測上知之心。所
以請歸。多寶欲擬聽向下殘經。所以不言去。知八品
為正也。路府云。疏主引此經文。似證十品半經文。為
正宗也。若不如此。何故正宗後。更說三品經文。方始
智積語歸。答此亦不然。多寶佛本國。亦聞八品正宗
了便來。乃至到來此間。是證法師品巳訖。便涌塔證
經。便有智積請還。次第排比。如此也。

言若不說一乘等者。古人立意。即紀國淨法師。但獲
益皆正宗也。

言普賢品中等者。引例成非也。直至普賢品來。不說
一乘。而獲益。皆應正宗。古師答云。直到普賢品。皆是
獲益。亦有何失。

言若爾古遵等了。縱許成非。意道有利益。皆是正宗
者。即同古遵法師義。二十七品明其利益。

言又事既未了等者。引文重破。破淨法師。若十九品
為正宗。正宗未說了。又古遵法師。從方便品巳下。二
十七品。明其利益。利益未了。如何智積中路請還。故
知八品正宗。為善也。

言或并法師等者。疏主更作第二科。兼取法師品。初
八部授記處文。求聲聞者。辟支佛。佛道者。如是等類。

咸於佛前。聞妙法華經一偈一句。一念隨喜者。我皆
與授記。當得阿耨多羅三藐三菩提。至此經文。亦是
正宗。又云。防外難。難云。若但有授記處。皆正宗者。法
師品初中。亦有授記。何不判為正宗。量云。法師品是
有法。亦得名正宗故。宗。因云。有授記。同喻如前八品。
八品之中有授記。即得名正宗段。法師品中有授記。
云何不名正宗攝。法師品中有授記。不得名為正宗
段。八品中有授記。同彼不名正宗攝。答疏云。或并法
師等。

言持品雖授現座等。問疏言。若取說一乘。及授記處。
是正宗者。勸持品中為兩類尼。亦授記。何不正宗段。
答疏云。持品雖等。有三因由。不得正宗段。一因請持
經。佛與授記。二仍言前巳總與授記。三更不記一乘。
故非正宗。授記經文云。憍曇彌。我先總說一切聲聞
皆巳授記。今汝欲知記者。將來之世。當得作佛。號一
切眾生喜見如來。佛告耶輸陀羅。汝於來世。百千萬
億諸佛法中。修菩薩行。為大法師。漸具佛道。於善國
中。當得作佛。號具足千萬光相如來。

言因請持經者。經云。世尊導師。安穩天人。我等聞記。
心安具足。諸比丘尼。說是偈巳。白佛言。世尊。我等亦
能於他方國土。廣宣此經。問却是世尊。與他授記了。
然後持經。即是先因授記。後請持經。如何言因請持
經。後方授記。答望佛本來。賞他持經。持經心則在前。
授記心則在後也。本來擬捥持經。尼亦心懷憂色。然

與記請持經為因。後方授記為果。故言因請也。又云。
因前藥王請持經。佛意欲令二類尼眾。亦請持經。故
先與授記也。

言餘十九品總名者。路云。合言十八品半。答但是總
相科也。

言讚證受命等者。此有五種流通。一讚重。法師品初。
讚法師之德。令生敬重故。二證信。寶塔天授品。是也。
寶塔他證。天授自證。三受命。從持品至常不輕。是持
品。是正受命持經。餘品展轉生起。四付受。神力囑累
品。五分行。分行流通。從藥王品。至普賢品是。藥王
菩薩。自行苦行以流通。妙音菩薩。教化眾生行苦行。
故名令行。若准疏主科云。初四品讚重流通。讚法讚
人。可尊可重。即是跡中讚證。次七品學行流通。學弘
此經。正行助行。令無傷毀。即是疏中受命。後之八品
付受流通。示相付囑。稟命行故。即是眾中付命行故
(上疏主第二遍科八品半正宗)。

言或初序分等者。此下淨法師科也。即是序品。彰興
致之由也。

言從方便品下至等者。紀國科十九品。為正宗。自依
瑜伽。作境行果三科也。問若是智積中路請還。十九
品正宗。如何和會。答即如攝釋。下根不測上智事。將
謂說正宗訖。是故請還。所以多寶不去也。

言說境令知等者。下釋意也。問何要說境。答疏言。說
境令知等。四十年前。如來說權。不知是權。執為究竟。

法華會上說實。不知是實。又復驚張疑恠。如來何以
說法華經。說權令捨。說實令取。捨羊鹿而上牛車。棄
化城乃歸寶所。只此權實。對鶖子能緣心。便名境。聲
聞聞此。遂便得記。經云。彼即是汝身。宜應自欣慶。又
云。千二百羅漢。悉亦當作佛。從方便品。至持品。合十
二品。明一乘境。境中有權有實。對聲聞能緣心物名
境也。

言說行令知因等。問何要說行。答前來境。鶖子巳知
權可捨。知實可取。未識一乘之行所巳說行。令知因
之是非。令識四安樂行為是。十種惡緣為非。勸令學
是而除非。經云。復次菩薩摩訶薩。觀一切法空。如實
相。不顛倒。不動不退不轉。此為學是。經云不親近國
王王子大臣官長。不親近諸外道梵志尼乾子等。此
是除非也。如來正說行行之次。下方菩薩。從地涌出。
為感應之事。正是行四安樂行。持經之人。獲得安樂
一品。明所行行。涌出菩薩。悉是能行行人。兩品總名
為行。問如何能行行人。亦名行。答攬法成人。人之所
成。亦名行也。

言說果令知身之等者。問何因說果。答眾言說果。令
知身之真化等緣。聲聞前來捨權取實。行一乘行。取
一乘果。去只將謂丈六身。便是真佛。欲擬求靈山佛
身。所以彌勒請果。如來說三身壽量果也。就果中。疏
家科五品經。為一乘果。如來壽量品。至不輕品。是壽
量極淨圓明果。分別功德。因聖分證果。隨喜功德品。

神利超勝果。法師功德。經力難思果。常不輕菩薩品。
引巳曾證果。初二品明巳滿果。後三品明未滿果。若
尋常解。如來壽量品。并分別功德品。名巳滿果。分別
功德品。不合名巳滿果。因聞巳滿之功德。亦名巳滿
果。今此間解壽量一品。名巳滿果。餘四品名未滿果。
此門品雖明果。但是因中果。說四品中。初分四品名
未滿果此門品雖明果但是因中果說四品中初分
別功德品。無漏果。後三品有漏果。就有漏果中。一品
是傍行。二品是正行。又一品是所行之法。一品是能
行之人。又云。壽量品。究竟位中果。分別功德品。見道
修道果。法師功德品。加行位中果。隨喜功德品。資粮
位中果。問如何不說常不輕品。答彼是能行行之人。
證前四位。引巳曾證也。說果令知身之等。初三句標
巳滿果巳。問說果有何意。答說果令知身之真化。真
字。因法身報身。化字。謂化身。乃至十地菩薩。現十種
身等。並是化。化身及他受用身。如水中月影。法身如
虗空。自受用身。如天上月。但證法報。何愁不得化身。

言證之果因者。證字屬佛。佛果名證也。果因者。路云。
證因之果。名證之果。因之字助句。或證得果。證得因。
名證之果因(上標巳滿果)。

言勸識之化等者。二句釋巳滿果也。勸識丈六化身。
知化身是權也。求證於真者。法報二身。名真也(上明巳滿
果了)。

言漸獲因果等者。解未滿果也。因字。是未滿果。即是

資粮加行。見道修道也。果字唯因。即是見道修道果。
即是未滿果。故名漸獲因果也。合此因果功德。故名
二位勝德。

言菩薩知此遂便等者。二句顯能得人。即十一位得
證。是也。

言具顯果因等者。二句合解五品也。因是未滿果。果
是巳滿果。因果總說。故名具顯也。

言所成勝德者。是三身功德。是他未滿果家所成佛
果也(上正宗十九品訖)。

言神力品下等者。餘八品名流通。有三流通。一示相
流通。神力品。舒舌放光示相也。二付囑流通。囑累品。
三稟命流通。藥王品。直至經末是。

言此等所由皆等者。是指陳永之前科。判序品等三
分。如此所由。皆至下釋本文中。廣有分別也。牟云。上
釋總是科判了。以三分為定。即當晉朝道安和上。判
一切經為三分。宜合西方親光菩薩佛地論。判一切
經。分為三分也。問世尊今者。說此三分。何所表耶。答
然大聖出興。務存益物。慈悲說教。必被根宜。所以四
十年後。會彼鷲峯。將啟妙門。聖凡雲集。身禪定窟。毫
相凝暉。地振動而覺小心。天華雨而驚大眾。便傍驚
耳目。與正說為因。說法前儀。稱為序分。何名正宗。由
序既興。正宗宜說。所以安祥起定。告令當根理事齊
明。法喻雙辨。加之一眾潤冷。三根益存。現緣名為正
說。何者。流通但以如來布教。非謂俱利。當時欲以遠

說斯經。遐沾末代。故三變淨土。四命持經。或目視向
心付。或手摩而上囑。遂有大心高行。應命弘宣。或護
法御人。或焚身燒臂。聞持總持之益。人逾塵數。一生
之利眾。越恒河沙。斯乃廣利無涯。傳流無際。被乎遐
代。故號流通。此即略明經之分齊也。

法華經玄贊要集卷第六
