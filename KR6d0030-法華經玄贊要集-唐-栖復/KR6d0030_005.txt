










法華經玄贊要集卷第五
鏡水寺沙門　栖復　撰

次下四種種性。兩般聖教。初般若後勝鬘。且般若者。

言依有非無等者。癈立也。依有種性。名依有。不依
無種姓。名非無。一人身中。具有三乘種姓。名通性。此
四種姓中。三乘定姓。一个通性。是不定性。故名通也。
別者。三乘人各自別有種姓。名別。別有三。通性有一。
名四種種性也。定性不定性。各自差別。名類異也。

言又大般若等者。引教也。大般若經中。有一菩薩。名
善勇猛。白佛言世尊。願為我等。為具宣說如來境智。
問何名境智。答智即如來後得智根本智也。境即是
真俗二諦。根本智緣真諦境。後得智緣俗諦境。境智
即是智境也。又有解。眾生三乘根性名境。佛後得名
智。何故名境智。又云三乘所起本後二智。對如來後
得智名境。境即是智也。此般若經中。觀照實相二種
般若。即是法華經中。知見性相。菩提涅槃。如為知見
性。智為知見相。總名知見也。都有四類人。三乘定性
及不定性。得聞如來境智。

言若有情類等者。地有二義。一生空理所依名地。二
生長功德名地。聲聞人初二三果。第四果。證擇滅理。
總名地也。不局在初果名地也。

言於獨覺乘等者。緣覺之人。一異證悟。但言出離。出
離即是得果也。何以聲聞言自無漏地。緣覺云出離。
答翻譯家避重言失也。


言於無上乘性決定等者。此前所引三乘定性人也。

言若有情等者。第四段一類不定性人也。問爭知是
不定性人。答聞大乘法。迴趣無上乘。故知是不定性
也。此是見道前七方便人。曾發二心。曾修二行。聞大
般若經。迴心向大。名漸悟。此間疏。快感法師義。所以
疏言。雖未證巳入性利生。意顯是見道前凡夫。若是
決定性聲聞。聞法巳後。便入見道。取自乘初果。得法
眼也。緣是不定性人。無容暇取小乘初果。便行菩薩
行。所以疏言。而於三乘性不定者。聞此法巳。發無上
心。此具性發心。名漸悟。

言諸論雖說等者。通妨。問前來堪法師義。不許前三
果人受變易。迴向大名漸悟。今准佛地論顯揚論。則許
前三果人受變易。迴心修行。方名漸悟。今此疏中引
經。唯說凡夫。莫違地佛地論。答迴心之中。有兩類人。
一聖二凡。聖人迴心。具二義。一者聖迴心。二者受變
易。二者凡夫迴心。凡夫之人。只具一義。唯有迴心。闕
於入聖受變易義。佛地論中說迴心。約受變易者說。
今此疏中云說迴心。約不受變易者。各據一義。亦不
相違。所以疏言。諸論雖說聖亦迴心。此二句通論佛
地論。今疏中說不受變易。巳下分疎此道理也。疏中
凡夫迴心有二類。一者悲增。二者智增。事須迴心了
入見道。取却初果等。然後受變易。迴心修菩薩行。以
怖長時無窮生死。二者悲增。見道前迴心了。修菩薩
行。更經二大阿僧祇劫。至第八地。方受變易。問其受

變易為一度受。為多迴受。答非一迴受。謂聖者迴心
巳去。命擬長時修道。願我所有無漏定願。資本親生
之業。令得十劫二十劫等。隨長短分限。時節既漏。更
當如是發願資。乃至成佛。

言此經被彼等者。即是迴心凡夫。言大乘定性者。即
是三乘定性中大乘也。聲聞定性。即妙莊嚴品中者。
及不定性。即是下八品正宗中。不定性聲聞也。

言如巳引等者。即指前文中三種種性兩般聖教中
文也。即妙莊嚴品。問疏主言如前巳引。莫是取破疑
執中義兼為三中指者。是定性有學初果之人。問何
以知不指義兼為三中無學。答顯般若經是第二時
空教。尚上自定性聲聞。得自乘果。何妨妙法蓮華經
更妙勝。又是第三時教。何妨定性聲聞得法眼淨。是
小乘初果也。若聞般若經相例總是得果益。則取妙
莊嚴品為勝也。若取義兼為三中定性無學聞法華
經。但是不愚法益。豈有聞法華經空不愚法休去耶。
故知疏主但指得果益也。

言然無被獨覺者。問一教之內。若無被獨覺者。如何
經言諸求三乘人。如何言發聲聞辟支佛心。又言求
聲聞者。求辟支佛者。求佛道者。答經文有者。則約緣
覺凡夫說。既言發聲聞辟支佛心。又言求三乘人。勢
盡是凡夫也。疏言不被。則約定性緣覺得果者說。並
不見有似他定性聲聞。遠塵離垢。得法眼淨者。得果
益則無也。若爾何成破二。若不被緣覺。何名破二乘

執人。答破二約凡夫說。若簡所不被。約得果者。經會
則無也。

言有無雙彰等者。癈立也。但說四乘定性。不說不定
性。名以通從別。以由癈也。癈却通不說。名以通從別。
唯說四乘定性。名從別也。

言又勝鬘等者。引文也。

言大地者。譬如大地持四重檐。

逆罪對。四疑及正見對。戒見對者。若唯於戒壞見不
壞。現身續。若見壞戒不壞。容後身續。其戒見俱壞。現
當不續。見戒俱不壞。非此中收。次意樂加行對者。加
行壞意樂不壞。容現身續。有二俱壞。現當不續。有俱
不壞。非此所收。三謗法逆罪對者。有逆罪非謗。容現
身續。如闍王等。有謗非逆。容後身續。如富闌那等。有
謗逆俱有。如善皇等。現當不續。有謗逆俱無。如舍利
弗等。非此所收。疑及正見對者。疑者疑世間出世間
因果。於此推度。心不決定。遂生猶預。生決定時。便續
善根。先續生得善。後續加行正見。續者於九品善。有
說漸續頓續者。相云。云何若逢善友。能巧為說法。令
彼生解。必是頓續(初世分別了)。後約緣分別者。如仙舉國
王。知五百婆羅門信惡友緣。而生邪見。遂即煞之。便
入地獄。憶三種事。一知從人中來。二知由惡友教。三
知由斷善。遂生悔心。悔心即出。不受生甘露國。此即
名為緣力斷善根。地獄生時續。若入地獄經本有。具
受苦巳。後方續。此即名為因力斷善根。地獄死時續。
問邪見斷善。但是一法。如何續善前後有異。答緣力

斷時。發心不猛。故於前時地獄生時續。因力斷善業
即堅窂。故於後時地獄死時續(四何時續了)。

言二者怜慜一切眾生等者。問如初地菩薩巳去。不
造新業。此菩薩設令身中無數恒沙故業。由不更造
新業。故業合應有盡。若盡如何不入涅槃。處在生死。答
分段惑業盡。還受變易身。由此不入涅槃。若爾受變
易。與佛化生何別。答佛身微妙。眾生不見。別起一化
身。令眾生見。由此與佛異。若言在前七地中受分段
身者。即有如前故業應盡之妨。若就八地受變易解
者。即與佛無殊之妨。進退思擇。多是地前菩薩造生
業。無盡期故。問何名大悲得聖菩薩。乃至八地名大
悲故。地前又成過去。既云無始。前七地中。用無始業。
資感生死。足得無窮。非如二乘猒生死苦之不受(此解
善)。問何故喚大悲菩薩。作斷善根闡提之人。答以彼
無種姓故。究竟無成佛。不入菩提涅槃。發願導眾生
界盡。我即涅槃。眾生界法爾無盡。所以菩薩常不入
涅槃。與彼無種性人。道理相似。所以喚大悲菩薩。作
斷善根人也。

言以知諸法等者。問如何菩薩不入涅槃。答疏云言
以知諸法等。諸抄云。菩薩不入涅槃。而有二意。一知
生死涅槃本來平等。菩薩言一切眾生身與涅槃別。
菩薩不妨捨生死入涅槃。菩薩見生死本來平等。二
見自身及眾生。元來在涅槃中。二者菩薩向眾生。起
同體大悲。觀一切眾生。即是我身。名同體。所以不捨

也。又問菩薩何事畢竟不成佛耶。答菩薩大悲。化盡
眾生界。我即入涅槃。眾生法爾無盡。故菩薩永不成
佛。問如觀音授記經云。補阿彌陀佛。地藏菩薩十輪
經。當來成佛。乃至文殊亦有授記。如何說畢竟不成
佛。又問菩薩數數造善不成佛。若凡夫數數造惡。應
不入地獄。據此而言亦得成佛。賀云。不成佛。約悲門
說。言成佛者。約智門說。是故成與不成。亦無乖返。安
國云。據菩薩悲心如此。非是不成佛也。菩薩發願不
成佛。猶如剔火杖。火杖本來剔撥柴薪盡。誰知柴薪
未盡火杖先無也。故金剛般若經云。我皆令入無餘
涅槃。非皆入盡。

言此經被聲聞及如等者。賀云。此法華經。被定性聲
聞。不定性聲聞。及如來乘性菩薩。一闡提中。大悲菩
薩也。非被獨覺及斷善者。然定性聲聞。聞於一乘不
愚法故。不定性三乘。迴心向大故。如來乘種性。求佛
智故。大悲闡提。化眾生故。獨覺之人。不聞教故。斷善
之人。有邪見故。佛不為說(楞伽五性了)。

言有無並說等。初癈立也。有性無性。總說名有無。並
說不定性與定性。總說名通別類異。現斷是有種性。
畢無是無種性。現斷則現在雖斷。當來却續。畢無者
畢竟永無。現斷則是以時邊。即是現有當非有。當有
現非有。盡是有種性人。若是現當非有。及畢竟是無
種性人。

言莊嚴論云有五種等者。引教文也。初四同楞伽者。

即是三乘定性。及不定性。此四乘中。除獨覺不被也。
餘三皆被。第五無性人中。唯取時邊。時邊中唯取大
悲菩薩。餘現當非有及畢竟者。悉皆不被也。

言第五有二種等者。故大莊嚴論本頌云。一向行惡
行。是現在斷善根者。謂屠兒魁膾煞生無惡不造者。
亦設齋等。第二普斷諸白法。被惡知識相勸。歸依外
道斷善。名普斷諸白法。白法者。即是善法。此兩句是
有種性人斷善者。第五三無有解脫分者。謂不求三
乘出離。第四真是無種性人也。少善亦無因。唯有人
天善根。名少善。不樂廣修故。不與三乘果為因。亦無
三乘聖種為因。故名亦無因。前三句即時邊。後一句
即畢竟。由此約因約果。更作四句分別。一因成果不
成。謂大悲菩薩。二果成因不成。謂有種性斷善根人。
三因果俱不成。謂無種性人。及二乘定性。四因果俱
成。謂大智菩薩。并不斷善根成佛者也。

言此經被前四等者。及第五性者。即無種性人。又時
邊中。除大悲菩薩。餘現無當有及畢竟者。悉皆不被。
前四之言。指楞伽經也。

言依有及無等者。癈立也。亦立名也。攝釋三說。一者
不成。是無種性人。於佛果菩提。永更不成。故言不成。
向上當成兩字。是本字屬對。助向下不成之語。二者
當成。是有種性人。雖現未成。當可成故。名為當成。不
成者。即是無種性人。三者當成不成。總屬無種姓人。
佛果菩提。是當成之法。斷却善。當來之法不成故。合

名當成不成。又云依有及無當成不成者。當成兩字
成上。依有不成兩字成上。依無議曰。前三說既非聖
言。隨意總得。然就理長如來。第二解初及第三。恐非
疏意。相國云。當成謂有性。現雖未成。當可成故。不成
謂無性。及二乘定性者。一性字不許有二乘。定性及
無性對彼申宗。量云。二乘之果。是有法。實有定性故。
宗。因云。乘所被故。猶如大乘。大乘所被。大乘是實有。
定性二乘所被。同彼大乘是實有。量云。所說無性是
有法。決定是有故。是宗。因云。聖所說故。猶如有性。有
性聖所說。有性是實有。無性聖所說。同彼有性是實
有。

言瑜伽有說等者。引教也。同前者。同前莊嚴論。被三
乘定性及定性。此四乘中。唯除獨覺不被。故云前四
同前也。第五唯一者。謂無種性之中。唯被時邊中大
悲菩薩。故言唯一。餘現無當有。及畢竟無性。此經不
被也。

言此經被彼與前莊嚴同者。被根也。即是三乘定性。
此四乘中。除獨覺不被。餘皆被。第五無性人中。唯取
時邊。時邊中唯取大悲菩薩。且楞伽第五是有性。現
當非有是。莊嚴論第五。時邊是有性。畢竟即是無性。
瑜伽第五。唯是無性。莊嚴論中。時邊雖是有性。教亦
不被彼。現斷善根故。

言若以一乘為宗等者。初結正為人也。化度問既以
一乘為宗。即合唯被菩薩。何故流通分兼被聲聞。答

正宗分中。唯說一乘。即被菩薩。雖正宗中即為聲聞。
迴心向大得記。即名菩薩。故三周正說。正是一乘。流
通巳下。非正說一乘之處。緣妙莊嚴品中。傍利益聲
聞。是流通故。亦即正宗對不定性。故言一乘。流通分
對定性故。此中如一乘章中真實體。四十年前。所有
小乘教理行果。至法華會上。並以迴心歸大。迴心以
五門分別。一出體。二釋名。三迴心人。四迴心處。五迴
心緣。體者。問八識之中。是何識迴。為是集起賴耶。為
是緣慮。答且如前之五識。但能任運緣其前境。無計
度分別。第七末那。一向內緣。賴耶見分為我我所。若
是集起者。集諸種子。起現行故。並不能入觀出觀等。
非此等心。今者迴心。即是第六意識緣慮名心。謂
昔妄執小乘。計劣為勝。妄執不捨。即是第六。能為今
日。既遇大乘。知昔非是究竟。悟今是其真實。便迴小
果。歸向大乘。故知見道。第六意識緣慮心。一云迴第
六生空智。二云迴第六識。及同時心心所二十一法。
兼取五識相應心心所等。二釋名者。迴改迴易。拔昔
日第六意識證生空智。今日改作法空智。名之為迴
三迴心人者。且如初果人。欲界人天。各有七生。合此
二小生。合為一大生。名為七生。第四迴心處。初果人
生。上即六欲天。下來生三洲。北俱盧是難處故。且如
向南洲死。生四天王天。乃至如是次第死。生他化自
在天等。並許迴心。東西二洲。准此應知。十五心向。時
既速疾。故不得迴心。若世俗向。亦許迴心。上流般那

含。生於上界。分為兩類。樂慧之者。生五淨居。樂定之
者。生無色界。不是迴心處。中般之人。謂居中有。便般
涅槃。亦無迴義。以次生梵王天及無想天。亦不得迴
心。五迴心緣者。身上具三乘種性。欲迴心向大。事須
遇緣得二乘。果若數數遇二乘。即不得心。若遇菩薩
大乘緣。即許迴心也。大乘人天乘教。是緣也。

言一雨所潤等者。標傍被人。即定性聲聞。得初果也。

言瑜伽等云等者。證傍被人也。等者等取大莊嚴論。
論云即是見諦預流果等。等取超得果者。若次第得
果者。第十六道類智得初果。若先曾伏却欲界六品
俱生惑。至第十六道類智時。便取第二果。乃至第三
以不定故。言等言。故知非說一乘之處者。指傍被人
也。正宗名正說一乘。流通分名非說。非說一乘。乘即
是妙莊嚴品也。

言為被機宜者。說是經即妙莊嚴也。

言第二明經宗旨者。標也。既知前來敘經起之意。明
能說經人意。未明所說法是何宗體。所以有第二。明
經宗宜未。問涅槃經以佛性為宗。維摩經以不二法
門為宗。華嚴經以法界為宗。觀經以十六觀門為
宗。未審此經以何為宗體。答此經以教理行果為體。
體者性也。開權顯實為用。用者業也。用此經以一乘
為宗。宗者尊也。問一部經內。何法最尊。答此經以一
乘為尊。所以言宗者尊也。宗者主也。以一乘為宗。主
者本也。以一乘為本。宗者崇也。宗崇一乘(上得別宗解)。若

總宗。宗者眾也。此經以一乘究竟為宗。破二會二為
宗旨。旨者意也。即是意旨。意況。意趣。令二乘人。破二
會二。歸於一乘。是此經之意也。又宗有二。一者總宗。
二者別宗。若總宗義解。有作無作。可貫兩門。世俗勝
義。隨應分二。雖知通旨宗義若斯。若隨別所明。一乘
正為宗也。

言此方先德總判等者。初敘古判教不同也。先德即
周時遠法師。諫周武帝滅佛法事。身長九尺。著十三
幅裙。判如來一代時教。有四宗也。

言雜心等者。尊者達摩多羅。此云法救。造此論有十
一卷。問何名雜心。答雜明理事。故名雜。是五百卷娑
婆論之心髓。故名雜心。未造此論巳前。尊者妙音等
五百羅漢。於迦濕彌羅國。造婆娑論五百卷。後有法
勝羅漢。造三卷法勝阿毗曇。後法救尊者。以婆娑大
廣毗曇大略。故造雜心。離彼廣略。故有頌言。極廣令
智屈。極略解不生。是故處中說。莊嚴妙義故。等者等
取發智六足俱舍也。

言立五聚法等者。聚者積聚。積集多法為名。問無為
法佛。如何為名聚。答若約法體。眾多義無。為不合名
積聚。若約名數。論無為積聚。或從多分為名。亦名積
聚。今依小乘。立五聚法。若約大乘。以識為先。萬法唯
識。唯識之外。更無別法。小乘心不孤起託境方生。離
識之外。條然別有體。實有自性。不立假法。有法有故。
必不滅。無法無故。必不生。龜毛兔角。必不生也。無法

本無。更何立假耶。立一切法。皆有自性也。立五聚法
有體性。即是色心等五位法也。且第一色法。有十一
種。謂五根五境。及無表色。二者心法有一。謂六識心
王。三心所有法有六位四十六。且第一大地法有十。
謂受想思觸欲。慧念與作意。勝解三摩地。遍於一切
心。二大善地法有十。謂信及不放逸。輕安捨慚愧。二
根及不害。勤唯遍善心。三大不善法有二。謂無慚。無
愧。唯遍不善心。四大煩惱地有六。癡。放逸。懈怠。不信。
惛沉。掉舉。五小煩惱有十。忿。覆。惱。嫉。惱。害。恨。諂。誑。憍。
六不定有八。謂貪。嗔。慢。疑。惡作。睡眠。尋。伺。四不相應
有十四。謂得。非得。眾同分。無想定。無想報。滅盡定。命
根。四相。名句文五無為有三。虗空。擇滅非擇滅。此論
意云。有法有故必不滅無法無故必不生。三世不無。
五聚體有。有為法墮三世。總是有。無為法不墮三世。
亦是有。問聚義既是薀。前四可立名薀。不攝無為。如
何名五聚答前四是有為體。義皆名聚。後一雖無為。
名數亦是聚也。

言二破性宗等者。化度云。但於事總相名有。推求於
體。必不可得。唯有總相。破性從相。此成實論師。本是
數論弟子。後於經部宗中出家。造成實論。破法有體。
唯有相故。唯有總相相狀猶如芭蕉。中無有實。推求
於體。必不可得。如聚沫等。唯存相故。此師計四塵為
能造。地水等為所造以一切法。皆是於假。

言破相宗者。非唯體性不可得。如其總相相狀亦不

可得。故名破相宗。皆悉空故。

言四顯實宗者。化度云。依他圓成。有故言有。遍計所
執。無故言無。有無俱明。故名顯實。

言涅槃華嚴等者。緣此經等。顯於中道真實義故。沼
云。謂學徒雖順慈氏解深密。不達般若中百論等。依
真俗諦。及一切法。空有不有。世俗諦理。遍計所執。情
有理無。有為之法。理有情無。依似起性。非有似有。勝
義諦法。猶言不及非有非空。寄言詮故。亦有亦空。慈
氏偈云。虗妄分別有。於此二都無。此中唯有空。於彼
亦有此。故說一切法。非空非不空。

言此經即是者。問未審此經四宗之中。復是何宗收。
答此經即是第四宗也(上敘古說也)。

言且古經論宗等者。斥古。非疏主破。周朝遠法師設
教不同。將如來一代時教。判四宗。亦大相似。然攝教
不盡。疏主意道。當時遠法師判教時。經論未足。至唐
三藏時方得足。如今且就遠法師當時所有經論之
中。判教不盡。若烈四宗。攝不盡。立性宗。唯攝得二十
部中有部。破性宗。唯攝得經部師宗。餘十八部。復是
何宗。並攝不著。疏主意言。古人立四宗。攝不周。非是
全非也。故言宗置極多也。

言舊四阿含等者。阿含者。舊梵語也。新云笈摩。此云
淨教。亦云傳教。從真淨法界中流出。故言淨教。上古
諸佛。展轉傳來。故言傳教。大論八十五云。契經者。謂
四阿笈摩。有四。一雜阿笈摩。謂佛世尊。觀待所化。宣

說如來及弟子所說。相應薀處界。相應緣起惑。四念
住。四正斷。四神足。五根五力。七覺支。八聖道支。入息
出息等。後結集者。謂令聖教人住。隨其所應。次第安
布。當知如是一切相應。略有三想。一是能說。即是如
來及諸弟子。二是所說。即薀處等所了知法。三是所
為說。諸比丘及天魔等眾。如是一切。粗略標舉。簡廁
句集。名雜阿含。二中阿笈摩者。即前相應教法。後
以餘相應。處中而說。是名中阿笈摩。三長阿笈摩者。
即彼相應教法。更以餘相廣長而說。故名長阿含。四
者增一者。即彼相應教。更以一二三等。漸增分數。道
理而說。故名增一阿笈摩。如是四種。師弟展轉。傳來
于今。由此道理。是故說名四阿笈摩。僧祇者眾義。摩
訶者大也。此中明義。與大眾部。以為宗計。此師計無
色界。有細業界色。及五根色。以彼經說。見佛母入涅
槃。無色界天。傷感心淚下。如春細雨。又說如來雙林
滅時。彼天淚下。如員盛雨。此是定果變起。五根依處。
扶塵無實根用。彼大眾部。依如上義。遂計無色界有
細業果色。前立四宗。不說無色有眼等故。不攝此義。

言三彌帝者。是上座部義。疏云。三云正。彌帝云慈。是
正慈論。賀云。三者是正。彌帝云量。是二十部中。正量
部義。謨云。此解恐非疏意。若是正量部義。即是正量
部收。何故疏云判為上座部。故知疏主解為正。問若
依疏解。何名正量。答但是上座部中。取此義以為定
量准繩。故名為量也。何以知是上座部義。答彼論說

無中有身。上座部取為據。論頌云。再生汝今過。感位
欲往前路。無資粮求住。中間無所止。此師意言。既言
中間無有所止。明無中有也。

言舍利弗阿毗曇等者。舍利弗阿毗曇。簡法勝阿毗
曇。阿毗曇者。此云無比。此論准論。慧學為勝。戒定二
學。不可比方。故云無比論也。

言梵網六十二見者。將六十二見。簡大乘梵網經。此
二經論說。眼識緣色境時。不帶相分影像。如日舒光
親能照境。如鉗物。鉗物不離鉗。是正量部所計之義。
謨云。因此略敘相見二分有無。且護法菩薩宗。心心
所法。四分合成。具所能緣。無無窮過。非即非離。唯識
理成。而正量部竟不立相。清辨菩薩立相不立見。安
慧菩薩三分俱無。唯立自證分。唯識第二明四分中。
初難陀師量破此等。初破正量所緣是無。後破清辨
能緣非有合此雙破。安慧俱遣破。彼論云。若心心所
無所緣相。應不能緣自所緣境。許無所緣境故。量云。
眼識是法。不能緣色故宗。因云。無所緣故。同喻如耳
等。耳等無色相。耳識不觀色。眼識無色相。同彼不緣
色。若許眼識無色相。眼識能緣色。眼識無聲相。亦應
能緣聲。耳識無色相。應亦能緣色。次破見分無。量云。
眼識是有法。不能緣色故。宗。因云。無能緣故。同喻云。
如虗空。虗空無能緣。虗空不觀色。眼識無能緣。同彼
不觀色。若許無能緣。眼識能緣色。虗空無緣。虗空能
觀色。合此二量。破安慧三分俱無也。


言四分律是法藏等者。此部中說。佛是僧寶中攝。是
法藏本計。化度云。四分律等巳上。並八宗中。法無去
來宗。准舊四宗。皆所不攝。所以疏云此等經論復是
何宗。

言然文殊問經等者。中今義也。賀云。一真諦所譯部
執論中。總有十八部。於上座部。本末合說。有十一部
於大眾部。本末合說。唯有七部。此說謬也。但由真諦相
傳。皆說有十八部。若言二十。恐有他非。遂略根本大
眾部也。於中復減西山住部。非但違斯舊部執。亦違
文殊問經。經云十八及本二。皆從大乘出。第二若依
舍利弗問經。從上座部中。出十三部。從大乘部。流出
八部。即二十一。亦違經論。譯家謬加也。第三文殊問
經二十部者。正說也。彼經下卷云。摩訶僧祇部。分別
說有七。體毗履十一。是謂二十部。十八并本二。皆從
大乘出。無是亦無非。我說未來起。釋曰。摩訶者大也。
僧祇者眾也。即大眾部焉。分別說有七者。明大眾部
中。分出七部。并本有八部。體毗履者。此云上座部。十
一者。此從上座部中出也。并本十二部。是謂二十部。
皆從大乘出者。無別小部法。從大乘分出。破無是者。
所立之義。非皆是各各執為究竟之法。故言無是。亦
無非此者。所立之義。非皆非也。所執皆是真佛語。故
亦無非也。我說未來起者。如來雖則當根而說。聞者
不同。故部執競興。如來滅後。百年之內。雖見不同。而
法勢強。故部執未分。百年巳後。法力劣故。諸部芬絃。

故名未來起。又人壽二萬歲時。有吉栗吃王。是迦葉
佛父。急夢見一張白疊二十人爭。各將一分。至曉將
為不詳。問諸臣。無能答者。有一智臣。而白王曰。迦葉
如來。具一切種智。王之所夢。必應能解。王遂向佛。說
其所由。佛言。非關王今日之事。此乃人壽百歲時。有
佛出世。名釋迦牟尼。其佛滅度後。諸弟子等。分其教
法。成二十部。王之所夢。事表於斯。謨云。今譯此未來
起者。恐乖經意。頌既言未來起。即但以釋迦滅後一
百年外。名曰未來。事甚符順。何須遠引。迦葉佛時。雖
事體即同。而釋文不善。不爾何置我說言。豈我牟尼
却曰說偈也(上明分部了)。第二分部緣由者。有總有別。總
即大天五事。別者疏中所烈。然內教大小乘。合二十
二宗。且小乘教。依文殊問經及宗輪論者。此二皆敘
分部所由。其中巨細非無少異。雖標二教。烈即宗輪。
今且依宗輪論說云。如是傳聞。佛薄伽梵。般涅槃後。
百有餘年去。世時淹如日久沒。摩竭陀國。俱蘇摩城。
王號無優。統攝瞻部。盛百蓋化洽人民。是時佛法初
破。謂因四眾共議大天五事。遂有乖諍。大天者。昔末
土羅國。有一商主。少聘妻室。生一男子。顏容端正。字
曰大天。未久之間。商主遠適他國。展轉貿易。經久不
還。其子長大。染穢於母。後聞父還。心既怖懼。與母設
計。遂煞其父。彼既造無間業巳。事漸彰露。便謂其母。
展轉逃隱。至波吒釐城。後遇本國所供養無學苾蒭。
復恐事彰。遂設計煞彼羅漢。後復見母與餘人交通。復

煞其母。雖造三逆。由不斷善根。深生憂悔。何緣當滅。
傳聞沙門有滅罪法。遂往鷄園迦藍所。於其門外。有
一比丘。徐步經行。誦伽陀曰。若人作重罪。修善巳滅
除。能照世間苦。如月出雲翳。往詣苾蒭所。慇懃固請。
求度出家。還字大天。未久便能念持三藏。言詞請功。
善能化導。波吒釐城。無不歸仰。時無憂王聞巳召請。
數入內宮。恭敬供養。而請說法。出在伽藍。不正思惟。
夢失不淨。然彼稱羅漢。而令弟子洗所漏衣。弟子自
言。羅漢者諸漏巳盡。師今何容猶有斯漏。大天告曰。
天魔所嬈。汝不應恠漏失。有弟子歡喜。矯設方便。次
第記別四沙門果。弟子白言。阿羅漢應有證智。如何
我等都無自知。大天告言。無知有二。一染汙。無學巳
無。二不染汙。羅漢猶有。此汝輩不能自知。時諸弟子
復白師言。曾聞聖者。巳度疑惑。如何我等於諦實中。
猶有疑惑。彼復告言。諸阿羅漢。亦有疑惑。疑惑有二。
一隨眠性疑。無學巳斷。二處非處疑。無學未斷猶有。
後弟子。披讀諸經。說阿羅漢。有聖慧眼。於自解脫。能
自證知。因白師言。我等若是阿羅漢者。應自知。如何
但由師之令入。都無現智能自知之。彼即答言。有阿
羅漢。但由他入。不能自知。如舍利弗智慧第一。佛若
未記。彼不自知。況由他人。而能自了。故汝於此不應
而窮詰。大天彼於中夜。自思惟罪重。當於何處。受諸
劇苦。憂皇所逼。數唱苦哉。弟子聞之驚怖。晨朝參問。
起居安樂否。大天答言。吾甚安樂。弟子尋白師言。昨

夜何唱苦哉。大天答言。我呼聖道。汝不應恠。於後集
先所說五惡見事。而作頌言。餘所誘無知。猶預他令
入。道因聲故起。是名真佛教。然於後時鷄園寺中。十五
日夜。次當大天昇座說戒。彼便自誦所造伽他。爾時
眾中學無學。多聞持誦。修靜慮者。聞彼所說。無不驚
可。咄哉愚人。寧作是說。此經於三藏。曾所未聞。咸即
對之。翻彼頌曰。餘所誘無知。猶預他令入。道因聲故
起。汝言非佛教。於是竟夜鬪諍芬絃。無憂王聞巳。自
出詣伽藍。尋白大天。就非就是。大天白王。戒經中說。若
滅諍法。依多人語。王遂令僧兩朋別住。賢聖朋內。耆
年則多。而僧數少。大天朋內。耆年雖少。而眾數多。王
遂從依大天眾。訶伏餘眾。事畢還宮。後隨異見。遂分
二部。一上座部。二大眾部。佛初入滅。七葉嚴中。二部
結集。界內即有迦葉波。此云飲光。時為上座。界外亦
有萬數無學。無別標首。但總言大眾。皆由未生怨王。
為大檀越主。種種供養。界內人多。難為和合。所以兩
處弘宣。時雖兩處結集。人無異諍。法無異說。及至大
天眾乖諍。昔時界外少年之僧。共為一朋。名大眾部。
取昔為名。往者界內耆舊之僧。共為一徒。名上座部。
結集時迦葉是也。此二乃是根本諍起之先首。言五
事者。一餘所誘。二無知。三猶預。四令他入。五道因聲
起。問此五事皆空。亦有實否。答准真諦疏。有虗有實。
如魔王天女。能以不淨染羅漢。羅漢之人。不斷習氣。
無一切智。即為無明所覆蔽。須陀洹人。於三解脫。雖

無起疑。於餘事中。猶有疑惑。若鈍根初果。亦有疑惑。
不知得不得。問善知識事相。若善友為設。方知得不
得。若三寶四諦。得不壞信者。此人雖得須陀洹果。更
自觀方知定得聖道。亦有因言顯者。如舍利弗等口
誦偈時。即得聖道。若不爾者。名為虗也。既有實。分成
兩部(大眾部二上座部)。

言謂大眾部者。說五薀涅槃。皆假名非真實有。上座
部說。五薀及涅槃。皆是實有。故分為二。然大眾部。凡
多聖少。所以二百年中猶有乖諍。於此時內。立義不
同。又分三部。

言一一說部者。世出世法。皆無實
體。但有假名。意謂。諸法唯一假名。無體可得。既乖本
旨。可以別分。名一說部。即持業釋。如呼火時。不燒口
等。

言二說出世部者。此部意明。世間之法。從顛倒
生。但有假名。都無實體。出世之法。非顛倒起。道及道
果。皆是實有。既乖本宗。所以別分出世部。

言三胤
部者。上古有仙。貪欲所逼。遂於染鷄。後所生強。因名
鷄胤部。此部唯弘對法。不弘經律。經律世尊方便言教。
出家講經。必起憍慢。憍慢起故不得解脫。唯有對法。
是甚正理。即第一時。大眾部中。分出三部也。

言多
聞部者。第五多聞部。此部師多聞精進。速得出要。廣
學三藏。深悟佛旨。從德彰名。名多聞部。

言說假部
者。當第六部。意言世出世法。皆有假實。薀實處假亦
從所立為名。此部意云。現法之中。道有假處。言假者。
如眼根處。七極微成。又如一微上有無常等四義。故

名為假。五薀體非聚。故名為實也。

言制多山部者。
梵云制多。此云雲廣。安置聖靈之廟處也。山有制多。
山得此名。人依山住者。制多山之北。故從處為第四
分也。第二百年滿時。有出家外道。捨本之邪教。歸如
來之正法。亦名大天。前第一百年時。有大天比丘為
乖諍之旨。今此同前之名。故稱為大天。亦從大眾部
中出家。形入僧流。受持具戒。廣學精進。今此大天。與
彼大眾部僧。重詳所我大天五事有可不可。因茲乖
諦分為三部。一制多山部。即大天所居山。二西山住
部。三北山住部。此二部與大天不知。因茲便居山西。
山從處立名。如是本末共分九部。其上座部。二百年
一味和合。此部根本迦葉住持。復有漏慈度喜。助揚
其化。相繼不斷。由是二百年前。殊無乖諍。至三百年
初。因迦葉多衍尼子。於上座部出家。先弘對法。後經
律既乖本旨。遂有諍興。上座本弘經教。此先弘論。故
是相違也。

言說一切有部者。一切有二。所謂有為。
及無為也。有為墮世。無為離世。其體皆有。名一切有。

言雪轉部者。六轉名部。上座弟子。本弘經教。因說
一切有部起。多弘對法。既闕義理。能伏上座。上座既
弱。移入雪山。約處為名。名雪山部。攝云上座部漸次
而行。如雪因風飄流摩措。從喻為名。名雪轉部。

言
犢子部者。律主之姓。上古有仙。居山靜雪。欲染母牛。
因而有子。自後仙種。皆犢子姓。部從遠裔。故以為名。

言法上部者。律主之首。有法可上。或有出眾人上。

並名法上部。從人立稱。

言賢胄部者。賢者部主之
名。胄者苗裔之義。是羅漢之苗。故從襲為名。

言正
量部者。權衡刊定。名之為量。量無邪謬。目之為正。此
部所立。甚深法義。刊定無邪。自稱正量。從所立法。以
為部名也。

言密林部者。林木蓊鬱繁密。從居處為
號。或有釋言。此等四部。釋舍利弗阿毗曇。義有少者。
以義足之。後名造論。取經義添。既乖本旨趣。遂即部
分。

言化地部者。部主之身。本是國王。王所統攝國
界地。化地上人。故云化地。捨國出家。弘宣佛法。從本
為號。號化地部。

言法藏部者。亦名法密。密是藏義
含受正法。如藏之密。從德立名。此部師立五法藏。經
律論呪五菩薩本事。既乖化地。遂分宗。

言飲光部
者。梵云迦葉波。此云飲光。婆羅門姓。上古有仙。身光
映蔽日月。故云飲光部。是彼之胤。故言飲光。

言經
量部者。此師唯依經為正量。不依律論。即經部。依彼
所立。而為部名(分別部了)。

明分部時者。潞云。初大眾部四破本五破。即於二百
年初。大眾部中。分出三部。一說部。二說出世部。三鷄
胤部。次於大眾部。二百年中。又出一部。名多聞部。三
於第二百年中。大眾部中出一部。名說假部。四於二
百年末。有出家外道。捨邪歸正。亦名大天。居在制多
山。後與天眾。重議首時五事。因茲乖諍。分出三部。一
制多山部。二西山住部。三北山住部。上座部經爾許
時。一味和合。至三百年初。有少乖諍。流出一部。名一

切有部。二次有部中出一部。名犢子。三於犢子部中
出四部。一法上部。二賢胄部。三正量部。四密林部。四
又於三百年中。有部中出一部。名化地部。五於第三
百年。從化地部中出一部。名法藏部。自稱龍眾。我大
採菽氏為師。六三百年末。有部中出一部。名飲光部。
七四百年初。於有部中出一部。名經量部。自稱慶喜
為師。從三百年初。至四百年初。分二十部訖。頌曰。佛
滅百年餘。二部本初破。年經侵四百。分部二十終。於
中初大眾。四破從成八。初從後各三宗。三二皆唯一。
兼本成九部。從初三百年。上座時分七。從三四部分。
從單各立宗。法上賢胄正量。飲光密林經量法藏。亦
名單立。本未成十一。初分巳後破。各檀一方行。細分
部所由。廣如諸章杪說。

言二十二宗者。清辨菩薩護法菩薩二宗各別。則云
一勝義皆空。二應理圓實二宗也(依教分部出了)。

言今依文判教等者。依文巳判諸教。云但有三。准義
分類分宗。宗乃有八。宗輪論明十一類故。或可但是
以類言之。大乘二宗彼類故。亦未必依一十一類說
也。

言一雖多說有者。潞云。多分依彼依他圓成說。諸法
有不言遍計。亦是有法者。依圓空者。遍計其中有大
眾部經量部。以同大乘。故著多言。言不盡空者。若望
生空即不違。若望法空。正相違也。

言二多說空宗等者。潞云。唯依遍計性。說諸法空。不

說依圓亦是空法。所以疏言雖多說空。亦不違有也。

言三非空非有等者。有為無為。名為有。即是非空。說
我及我所。名為空。即是非有。又云前之二時。總談空
有。而不定言。今第三時。顯說空有。而定言之。非有不
同初總說有。非空不同第二時總說空。非有但是遍
計。非空依圓不無。由是第三。名為中道。

言此等三教如前引文者。問凡所立宗。次憑教理。判
三時教。何處有文答疏云此等是即深密經是也。化
度問云。此之三教。無非佛言。捨有觀空。何所利益。若
唯住有以非空。滯生死而無所證。若唯住空而非有
滯涅槃而無所利。謂成無住。空有雙觀。不同凡夫唯
住有故。常憎生死。不同二乘常住空故。不行利樂常
住涅槃。又云若唯明有行以非空。妄想以之而更長。
但習空行而非有。真心無因而不生。故滅妄想於空
門。起真心出有府。雙觀空有。方成中道。古詩云。入定
觀空有。出定空有吟。還將出入意。返觀空有心。癈有
還歸縛。行空復被侵。只教一念裏。迴跨兩邊心。章敬
云。深密經文意者。令諸有情知一切法。如是如是。空
故非有。如是如是。有故非空。了達諸法非空非有。遠
離疑惑。顛倒僻執。隨其種性。起處中行。漸次修滿。隨
其所應。永滅諸障。得三菩提。證寂滅等。佛涅槃後。魔
事紛起。部執競興。多著有見。龍猛菩薩證極喜地。採
集大乘無相空教。造中論等論。究暢真要。除彼有見。
聖提婆等諸大論師。造百論等。弘闡大義。由是眾生

後著空見。無著菩薩。位至初地。證法光定。得大神通
事大慈尊。請說此論。理不無窮。事無不盡。文無不釋。
義無不詮。疑無不遣。執無不破。行無不修。果無不證。
正為菩薩。令於諸乘境行果等。皆得善巧。懃修大行。
證大菩提。廣為有情。常無倒說。兼為餘乘。令衣自法
修自乘行。得自乘果。證得如是略說此論所因。辨曰
現在未來三。世皆有三時。物性宜然。教起定爾也(上教判了)。

言我法俱有者。問二十部師。皆是羅漢。如何計我為
其宗。答攝云。二解。一云是佛在時。涅槃會下。犢子外
道苗裔。從古而言。名為有我。自破云。餘之四宗。有我
如何。二云習氣我故言何失。問諸部皆然。何獨於此。
答此文之五部。昔執我增。今雖得果。習氣強盛。約斯
辨計。故不相違。章敬云。此宗立有補特伽羅。非即離
薀。謂即薀是我。佛說無我。但遮外道。即離薀我。非預
我宗。乃至成佛。此我方盡。又執法有。同薩婆多。是故
稱為我法俱有宗。等者。此前六宗。疏云等者不知等
語凡攝幾部。諸師所說。非疏本心。今依先師百法記
及宗輪論。此中等言。凡攝四部。謂法上賢胄正量密
林。兼本為五。准唯識中犢子計。有五法藏。謂三世無
為不可說藏。彼執非即離薀我。攝在第五不可說藏。
如大乘中。出真如理。立常樂我淨。亦名不可說。三世
為三。無為為四。別說不可藏為第五。此不可說。即是
所計。非即離我。然能計心。即是法執。若爾現有我見。
云何得無學果。答依觀即薀離薀之我為空。得彼無

學。不是更計當有此我。得為此宗。若爾餘部皆有法
我。何唯犢子部為正此計也。答法執同。餘宗即無如
是所計。五薀藏也。不可相例。此言等者。等餘五部。法
上賢胄正量密林山經量。以經量部有勝義我。犢子
有我。非即離薀有我義齊故。合立一宗。於中非一一
皆得齊也。諸宗皆爾。

言二有法無我宗等者。等餘四部。為謂一切有部多
聞雪山飲光。章敬云。此計法有而我言無。此薩婆多
計一切法皆是有。宗計現同。故言等也。

言法無去來等者。等取餘六部。鷄胤制多山西山住
化地法藏部。并本部成七。計一切法現在即有。過未
即無。不同有宗三世皆有也。此現在剎那法有作用。
故名有。過去法巳滅。未來法未生。所以名法無去來
也。

言四現通假實者。此等等經量并本等二也。此師計
現在一念法上通假通實。薀界門中實。處界門中假。
麤色是假。細色是實。若大乘宗。即麤色是實。細色假。
文微子微等。此師有宗弟子。師資相承。合為第二宗
収。以現兼假實故。第四宗攝。不同第二三世皆實也。

言五俗妄等者。問此後兩部。更不攝餘部。如何言等。
答攝云。等等當部之中本末差別。故言等也。此部計
俗即是妄。名世間也。真即是實。名出世間也。

言六諸法假名等者。世間出世間一切諸法。皆無實
體。但有假名也。且六宗連帶意者。如同五漸略。一我

法但有宗。第二宗師云。前宗大寬。我宗向上。一切法
上。都無有我。唯有法也。第三宗。前師雖計有法無我。
然法中通三世。猶自太寬。我宗過未無體。只有現在
法。第四師云。汝前師現在法上皆實有。亦太寬。我宗
現在一念法上通假通實。第五師云。前師總通假實。
亦太寬。我宗中俗則妄。真即實。第六師云。前師俗妄
真實。亦太寬。我宗諸法但有假名。都無體也。問前未
周朝遠法師所不攝者。有四種部類。我今此六宗之
中。何宗所取。答舊四阿含。及僧祇律。即是第二宗収。
彼有大眾部義。三彌帝論。第二宗收。彼有雪轉部。即
上座部義。梵網經六十二見經。第一宗收。彼有正量
部義。四分律是第三宗攝。彼有法藏部義也。

言七勝義皆空宗等者。謂一切法依世俗諦。有為無
為可說。是有勝義門中。有為無為。皆悉是空也。此即南
宗勝義空也。謂如來在世。於第二時。說般若等。明諸
法皆空。佛滅度後。四百年前。小乘宗盛。四百年後。大
士興世。名曰龍猛。廣立大乘勝義空宗。破於小乘有
執偏病。往於龍宮。誦出大乘。後依般若。成立空義。雖
一切法皆不可言。由性空無。故不可說為有為無。若約
勝義體雖是空。世俗可有。後有清辨菩薩。祖述文殊。
龍猛尊聖。說一切法。世俗故有。勝義皆空。彼引大般
若。設有一法。過涅槃者。我亦說為如幻如化。又云理
云。若法有體。自合能生。生現藉緣。明非是有。佛滅四
百年巳來。提婆師龍樹。龍樹師清辨。清辨師文殊。依

般若經。造智論及掌珍論。說俗諦門中。心境俱有。勝
義門中。心境俱空。菩提涅槃。體亦非有。即以無所得。
遺其依圓。故掌珍論云。真性有為空。如幻緣生故。無
為無有實。不起似空華。上二句顯有為空。下二句顯
無為空。此一頌立二比量。前二句破有為。後二句破
無為。初量云。真性有為。是有法。定是空故為宗。因云。
以從緣生故。同喻云。猶如幻事。幻事從緣生。幻事體
是空。真性有為從緣生。聞彼幻事體是空。又清辨後
無為量云。真性無為。是有法。定是空故。為宗。因云。以
不起故。同喻云。猶如空華。空華本不起。空華本是空。
真性無為亦不起。同彼空華本是空。問清辨菩薩云。
真性為是有法。此有為是何宗中有為。若真性有為
屬清辨宗。總是空也。若真性有為。屬天親菩薩宗。即
非有非空。夫論立義。事須兩宗共許。清辨菩薩言空。
天親言非空非有。有法不極成過。如說聲是法。問此
聲是何宗中聲。若屬外道聲。是常。若屬佛法弟子宗
聲。是無常。又因上從緣生。緣生法是有不空。又同喻
上云。猶如幻事。大家眼見耳聞。是有不是空。又現於
法上云。空及至法。因與喻並無空義。問清辨何要將
真性兩字。向有為法上安著。答清辨云。我簡世間相
違過。大家知俗諦門中。有為是有也。又清辨云。亦許
俗諦門中。有為是有也。所以安真性之言簡。不是
世間俗諦有為也。又云定是空。表真諦門中有為也。
問清辨比量若成。應可天親中道理破。答清辨比量。

是似比量。非是破真比量也。元來天親中道義極成。
次護法菩薩比量破云。真諦有為。是有法。定不空故
為宗。因云。以從緣生故。同喻云。猶如俗諦中有為。俗
諦有為從緣生。俗諦有為體不空。真諦有為從緣生。
同彼俗諦有為不空。量云。真諦有為。是有法。定是有
故為宗。因云。以二諦之中隨一攝故。同喻云。猶如俗
諦中有為。俗諦有為。向二諦之中隨一攝。俗諦有為
體不空。真諦有為。向二諦之中隨一攝。同彼俗諦有
為體不空也。

言應理圓實等者。按世親傳云。佛涅槃後。三百年中。
有羅漢。名迦旃延子。先於薩婆多部中出家。後往罽
賓國。與五百羅漢。共撰婆娑論。祕不流行。於多時五
天不覩。後東天竺國。有婆須䟦陀。聰明大智。往彼習
學。記得流行。眾生聞者。執著於有。大乘空義。多皆隱
沒。三百年外。有南天竺國龍猛菩薩提婆菩薩。造大
智論。釋大品經。造無畏論十萬頌。提婆造百論等。為
破小乘外道執我法故。說之為空。時人聞之。多皆著
空。後九百年。北天竺富樓沙國。有國師大婆羅門。姓
憍尸迦。有其三子。皆名伐蘇畔度。此云世親。雖同一
名。號即各別。第三世親。於薩婆多部出家。得無學果。
其第一者。有菩薩性。有部亦中出家。後得離欲。思惟
空義。不能得入。欲自煞身。有賓頭盧阿羅。在東毗提
呵洲。觀見此事。從彼方來。為說小乘空觀。意猶未安。
謂理不應心。因即乘通。往兜率天。諮問彌勒。彌勒為

說大乘空觀。還下思惟。即便得悟。因名阿僧佉。此名
無著。爾後數往兜率陀天。諮問彌勒菩薩大乘經義。
為餘人說。聞多不信。即自發願。請彌勒下。說大乘義。
令眾生見。皆同信受。即如其願。於夜分時。放大光明。
集有緣眾。於阿瑜闍國。說瑜伽論一百卷。其中廣明
五分一十七地義。初五十卷明本地分。次三十卷明
攝決擇分。次有兩卷明攝擇分。次兩卷攝異門分。後
十六卷攝事分。攝事分中。義類不同。為一十七地。五
識相應意有尋有伺三三摩地。俱非有心無心等。聞
思修所立。是具三乘法。有餘及無餘。是名十七地。亦
申十支。一略陳名數支(百法論)。二粗釋體義支(五蘊論是天親
造)。三總包眾義支(顯揚論無著造)。四廣包大義支(攝大乘論無著本世
親無性釋)。五廣陳體義支。亦名分別名數支(雜集論無著本覺師子安
慧二人釋)。六離僻彰中支(辨中邊論彌勒本天親釋)。七摧破邪山支(二十
唯識論之)。八高建法幢支(二十唯識論天親本護法菩薩等釋)。九莊嚴體義
支(莊嚴論彌勒本天親釋)。十攝散歸見支(分別瑜伽論護彌勒造)。始終一
部。盡因相應籠綰十支。皆稱五分。一十七地。菩薩壃
四。十二賢。離離別位。所以五天菩薩學之者。地雄八
國。高僧傳之者。人秀隨所記出。隨解其義經四月夜。
十七地論方終。雖同一會。唯有無著。得近彌勒菩薩。
餘人但得遙聞。或有見異。時無著菩薩。依深密瑜伽
等。說一切法有空不空。申中道宗。破彼空執。世俗諦
中。遍計所執。情有理無。依他圓成。情無理有。勝義諦
中。一切法體心言路絕非有非空。非由體有。名不可

說。又立理云。法若無體。豈因緣生。現說從緣生。明須
是有。故彼所造唯識論云。我法非有。空識非無。離有
離無。故契中道。慈氏頌曰。虗妄分別有。於此二都無。
此中唯有空。於彼亦有此。故說一切法。非空非不空。
有無及有故。是則契中道。此中初二句。顯依他上無
能取所取。次句顯依他中有圓成實真空妙理。次句
顯彼真理上有此依他非一非異故。後句易知。此是
中邊頌。虗妄分別有者。謂有所取能取分別也。於
此二都無者。謂即於此虗妄分別。永無所取能取二
性也。此中唯有空者。謂虗妄分別中。但有離所取及
能取空性也。於彼亦有此者。謂即於彼二空性中。亦
但有此虗妄分別也。一切法者。謂諸有為法。及無為
法。虗妄分別。名有為。二取空性。名無為。依前理故。說
此一切法非空非不空。由有空性虗妄分別。故說非
空。由無所取能取性故。說非不空也。有故者。謂有空
性虗妄分別故。無故者。謂無所取能取二性。及有故
者。謂虗妄分別中。有空性故。及空性中。有虗妄分別
故。是則契中道者。謂一切法非一向空。亦非一向不
空。如是理趣。妙契中道。亦善符般若等經說一切法
非空非有(此是世親菩薩釋)。量云。勝義諦中。有為無為。是有
法。決定是有故。宗。因云。許真俗二諦中。隨一攝故。同
喻云。猶如俗諦中。有為無為。及量亦爾。

言成實論義等者。正古說也。問亦說八宗了。疏主忽
然此間明論未足。古師造章疏。皆依成實論。緣此論

是羅什譯。明種子義。分通大乘。古時大乘師造章疏。
皆依成實論。小乘師亦依成實論。大乘師認成實論
是大乘論。小乘師認成實論是小乘論。古人定不得。
疏主聊簡云。成實論義。是經部師宗。現是經部師宗。
即小乘論也。問前來四宗中人。判成實論。是立相宗。
一切法都無體性。唯有相狀。如何疏主此間判為現
通假實宗。現在法上。計有一分實義。莫違著四宗中
破性立相宗耶。答疏主兼望料簡道。古人錯判他成
實論。向破性立相宗中收。化度云。自古諸德。莫分大
小。言大乘。即不同攝大乘等。若言小乘。復破雜心論。
於此二宗。迴互不定。今時類例故。此即第四宗。即是
小乘經部師義也。與大乘果也。

言雖差別等者。正結意也。若據少分差別不同。則含
有二十二宗。若據全分差別。則合有八宗。化度云。此
略攝廣也。謂以八宗攝二十二宗也。

言然華嚴云者。理教一味。頓漸隨根。謨云。別論頓漸
此引五本經一論。出頓漸文。亦云。會前教意。問如來
教法。現言一味。更無兩般。如何說有二十二宗八宗
差別。恐人疑實有爾許多差別。所以會前二十二宗
八宗差別。云如來教法。若不對根說。只是一般教。若
將教對根。將根顯教。則有八宗二十二宗。便是漸教
頓教。但由眾生悟解不同。得諸果異。今此間會前差
別意也。引華嚴經論。證如來法無礙解。於一字一句
法上。演說無量無邊教法。菩薩摩訶薩聞一宗法。解

一切法。此證教同如來說。無是一般。更無五乘。但由
眾生悟解不同。聲聞了悟一半。菩薩雙悟也。

言無垢稱經言等者。前華嚴經中。證法無礙解。此無
垢稱。證聲即詞無礙解。解諸方言音。如來亦無千般
萬般音聲說法。只一般言音。四生九類。聞者皆悟解。
各見世尊與他作本國言音說法。此上二經。證教同
眾生悟解有二也。

言無量經言我等者。常說諸法不生不滅者。離四相
故。不去不來者。離三世故。無彼無此者。離自他故。無
得無失者。離增減故。一相無者。真如向上。無差別相
故。名一相。無者六塵男女大小等。十種相故。名無相。
即無相狀相。非無體相。此約理同得果異故。

言但由眾生等者。出頓漸所以也。問前來顯時中。早
說頓漸。此間又說。莫不重耶。答此間說頓漸。而顯時
中。別顯時中。時教上有頓漸。會所被根。此間將根上
有頓漸。會能被教。教上元來是一般。亦不說頓漸也。
但由眾生悟解證果不同。遂於教上。乃有頓漸也。

言法華亦言一雨等者。一雨證教同。草木生長。次根
異。即是教同根異也。

言優婆塞等者。即象馬兔三獸。足有長短。力用別故
得水淺深不同。此說理同證異。問如何說教之次。此
間忽說理耶。答將理同。返證能詮教同。理上本無淺
深。自是智證有淺深。如來教是一般。自是眾生悟解
差別。


言攝論亦言等者。末尼即珍也。能雨種種寶物。應眾
生願。亦名如意珠。隨意所須皆須。天皷即帝釋幢上
之皷。不皷自然而有音聲。帝釋與修羅戰時。皷中出
聲。怨未言來。怨去。不受樂交受樂。受樂多即交生厭。
如是珠皷是無情。實無有思。能成自事。珠況佛身。珠
體現是非情。元無分別任運能隨求者之心。法合佛
身巳無加行尋伺。隨一切眾生求者之心。現種種身。
將天皷。況如來說法。天皷能隨眾生四般所作事業。
如來巳無加行尋伺。任運能滿眾生隨意樂欲。說三
乘教。約教而論。教本無差別。由此即證。教同根異也。

言故知諸教等者。總結頓漸也。故知諸教本無差別。
結頓也。由機不同等者。結漸教也。大即菩薩。小即二
乘。頓即直發大心。漸即得勝捨劣也。

言此經且當大漸等者。屬當頓漸。屬當通別宗。且者
是意不盡之語。流通分中。通頓故言且。路府云。現有
大漸。亦合有小漸大頓小頓。從聲聞果。取緣覺果。名
小漸。有聲聞性緣覺性。不發聲聞心。直取緣覺果。名
小頓。此非疏意疏意云。大小乘中。此經當大乘。頓漸
教中。此經當漸教。故言大漸之教。

言此依他等。問此經流通分中。亦通頓教。何故空言
通漸教。答疏言此依他誘等。且依八品正宗。化迴心
聲聞者說。

言妙莊嚴王等者。問疏主引妙莊嚴王品中定性聲
聞。為證頓教。為證漸教。答有云。疏主共頓教經文。一

處引未。證頓教。若爾為是小乘頓教。為是大乘頓教。
若是小乘頓教。與半教何別。若是大乘頓教。則前說
無文。答但是顯聞法華經。得果差別。亦不妨也。不定
性聲聞。迴心向大。取佛果。定性聲聞取小乘初果。又
云疏主欲擬引向下流通分中經文云。緣彼流通分
中。妙莊嚴王品云得法眼淨。通大乘小乘。恐人疑此
一節經文。是大乘法眼淨。疏主所以先聊簡也。所以
疏言即初果等。即知是小乘也(此解為正也)。若證頓教漸
教上下無文也。

言壽品中等者。次下引壽品普門品兩品經文。證頓
教也。

言可成頓教者。此一句。疏結前兩品頓教經文。故言
可成頓教也。

言故知頓漸漸等者。結前來通頓漸經文也。問既無
別教文。何處得有爾許多差別教典耶。答隨根巳分。
故此通也。疏主意。我此間不同古人。問教上說頓說
漸。頓即定頓。漸定漸。今此間一切隨根以分也。謨云。
法華經通頓通漸。傍被正被也。故言故知等。三半滿
二教。滿宗者。通別兩宗。引文判定。謨言。屬當經宗。賀
云。有五重別。一約自利名半。他名滿。二約理解。一唯
證生空理名半。兼證法空名滿。三約智解。唯得生空
智名半。兼得法空名滿。四約障解。唯斷煩惱障名半。
兼斷所知名滿。五約二死解。唯出分段生死名半。兼
出變易生死名滿。問何故有作無作二類取。半滿二

教之中。唯取滿。不取半耶。既化迴心聲聞。何以不取
半教。答今言不取者。唯說小乘是半教。即不取也。今
言取者。大小乘雙該即取也。故經通半滿教。故涅槃
云。為聲聞說半字。為菩薩說滿字。大可兼小。大強小
劣也。

言生法二空通等者。安樂行品云。又復不行上中下
法。有為實不實法。法空也。亦不分別是男是女。生空
教也。初周云。唯此一事實。即法空。餘二即非真。生空
也。第二周云。牛車是法空。羊鹿是生空。第三周中。化
城是生空。寶所是法空。故言通二教攝也。

言有作無作等者。新云安立。作謂修作。更有可修作。
名有作。言無作者。更無可作。名無作且有作四諦者。
分段生死為空諦。有漏業煩惱為集諦。有餘無餘涅
槃為滅諦。生空智為道諦。無作四諦者。變易生死為
苦諦。所知障為集諦。無住涅槃為滅諦。法空智品為
道諦。初一重四諦名為作。離此一重四諦外。更有一
重四諦可作。名有作。問若約不定性聲聞說。迴心巳
後。更有可作。若約定性聲聞說。只此四諦上。得名無
作。答只是定性聲聞自不作。豈得道更無可作耶。此
經既一會二歸一。故通兩門。問初地菩薩。雖斷二障
證二空理。猶自更有餘九地障未斷理未證。應可初
地菩薩。不名無作。答若初地望十地。更有可作。不合
名無作。今說第二重四諦外。更無可作。名無作。

言世俗勝義等者。初釋總名者。世者可壞破義。俗謂

顯現隨世流布義。亦名隱顯諦。亦名勝義諦。亦名第
一義諦。亦名真諦。問何名諦。答諦者實義。有如實有。
無如實無。有無不虗。故名為諦。俗即諦。持業釋。二者
勝義諦。無分別智。是出世間。故此最勝。故名為勝。此
智所緣境義。名之為勝義。勝義之諦。依主釋。安國云。
勝人知故。名為勝義。亦名真諦。二釋別名者。一世間
世俗。亦名無實諦。謂軍林瓶瓫等。經云如轉輪王起
種種兵。而往討罸。二道理世俗。亦云隨事差別諦。即
薀處界等。經云五眾之生滅等。三證得世俗。亦云方
便安立諦。謂證四諦理等。經云謂是苦是苦集是苦
滅等。四勝義世俗。亦云假名非安立諦。依空顯實是。
經云我等內滅自謂為足等是。勝義四者。一世間勝
義。亦名體用顯現諦。三科法門是。經云堂舍高危等。
喻五薀也。二者道理勝義。亦名因果差別諦。諦謂苦
集二諦。世間因果。滅道二諦。出世因果。經云諸苦所
因貪欲為本等是。三證得勝義。亦名依門顯實諦。謂
二空門所顯真理。經云不如三界見於三界等是。四
勝義勝義諦。亦名癈詮談旨諦。即是真法界。離戲論
故。經云諸法寂滅相。不可以言宣等是。此第四亦名
第一義諦。出體者。即五法立八諦。一瓶盆。二三科法。
三四諦行相。四二空門。五一真法界。初一諦。唯俗非
真。假名無實體。最後一諦。唯真非俗。謂癈詮談旨諦。
中間三法。亦真亦俗。初三真是。後三俗亦是。所望勝
劣別體無來是一。若將此中間三句。若對第一。俗非

真。即屬四俗諦收。若對第四。真非故。即屬四勝義諦
收。第一真與第二俗。同是三科法為體。第二俗約體。
第一真取三科法上用不取體。經通真俗。故言隨應
分二。

言雖知通旨等者。若約通宗說。此經通生空法空。有
作無作。世俗勝義。無有不是一乘。若論別義。隨別所
明。正將一乘為宗也。問一乘以何為體。答攝云。一乘
為宗。取根本方便之教理行果為體。古有四解。一云
萬善之因。是此經宗。此經宗歸一乘。一乘既以運載
為義。萬善之因。能運行者。至於佛果故。果位修滿。故
非運也。乘義不通。故取萬善之因為宗。大品云。是乘
提三界中出。至薩婆若海中住。既云中住。明非進義。
問此初明因。後門辨果。云何偏以因果為宗。答後彰
極果。為成前因。以行一乘之因。得壽量故。舉果成因
為宗。二云唯取果乘為宗。夫欲識經宗。直親經題。云
妙法者。謂如來靈智體。陶冶塵澤。眾垢斯盡。立以妙
名。湛為物軌。所以稱法。因中不得塵澤未盡。不得妙
名。故以果位為經宗。所以釋也。迦玄旨始唱。難智慧
甚深。多寶讚揚。稱大慧平等。三云具以一乘因果為
宗。故以蓮華。不有則巳。有則果實俱含。此經不說則
休。說則因果雙有。故以因果為宗。四云此經以無著
為宗。經云眾生處處著。引之令得出。攝云四解總擬。
一云唯取萬善為因乘。不取果乘。此解不然。諸佛究
竟道。樂利樂他故。即是運載得名乘。何故言果中無

運載。又方便品中。論說因果相。開示悟三為果。入佛
知見為因。即是因果雙說。何故空取因耶。然大品經
云薩婆若海中住者。約自行滿。一相而說。二云唯取
果為體。此亦不然。因中無漏願行。何故不取。豈是塵
澤不與妙名。經云乘此寶乘。直至道場。正是經宗也。
三云其理少通。然不取方便之因。義乃不足。經云汝
等所行是菩薩道。道者因義。方便若非是大乘因。云
何得言是道菩薩漸得成佛。四云若無著為宗者。何
指此經。餘經聖教。豈交人執著也。

言故下文言等者。證一乘為宗。初如佛不慳大乘故
得。經云今我等方知。世尊於佛智慧。無所恡惜。所以
者何。我等昔來真是佛子。而但樂小法。若我等有樂
大之心。佛則為我說大乘法。次知佛唯以大乘化故
得。經云今此經中。唯說一乘而昔等。疏引此文。後法
領今得。經云是故說本無心有所希求。今此寶藏自
然而至。如佛子所應得者。皆以得之。

言故此定以等者。准上所引經文。故知此經定以一
乘而為宗也。

言一乘之義者。略指也。下有一乘章。廣分別也。

言第三解經品得名者。既知經之宗旨。便明經品得
名來由。緣何得名妙法蓮華經序亦第一。故此第三
解經品得名。

言且經題目等者。謨作此科判。有何所以。答且經題
目。一法二喻。法謂妙法。華謂蓮華。法華既是唐言。根

本從他梵語。所以第一名唐梵得名支。第二行果得
名支者。即當隨勝中第五勝出分段。體中通取因果
理智。以為一乘。開示悟三是果。入佛知見為因。因即
是行。故名行果得名支。第三教理得名支者。即是第
六引攝殊勝體以詮旨。亦名為一乘。教隨物設。趣妙
難知。理假智冥。體深頗測。名教理得名支。第四四流
得名支。即真實體中。根本教理行果等。然名依體立。
舉體成名。出體既各不同。名於是有異。所以辨三種
得名。行果教理四法。然前二說。非全無據。取義未同。
末後古人錯解經文。喻寬法狹。所以第五於得名中。
有會有破。故有會破得名支。得名既定。故將六離合
釋。次第解釋。故有第六離合得名支。故此六支。不同
先輩也。且者。此門雙明。且解經題。未說品題。故言且
也。

言薩者正妙之義者。問何以知薩是正妙之義。答疏
言故法護等。薩之一字。含得此方兩个。若正妙之義。
故二三藏隨本翻譯。答取一義立名也。晉朝竺法護
取正簡邪。名正法華經。後秦羅什取妙簡麁。名妙法
華。亦攝釋敘天台解。更有真法好法。真即對偽。好即
對惡。議曰。真法好法。既非佛言。不可人情而加也。問
若薩之一字。含正妙之義。如薩婆多薩迦耶見。復是
何義收耶。答薩婆多者。即是有義。薩迦耶見者。即身
義。問一種同薩。何故不含正妙之義。答薩字雖同。義
即全別。然西方立字。有其二種。一者字界。二者字緣。

緣由也。界者體也。且如薩字。含正妙二義。助者。如言
婆多助薩。便成有義。迦耶助薩。便成身義。金云。所以
竺法護言正。為對內外兩耶。一者。九十六種外道所
說名邪。如來說者名正。二者。所執五乘有異。名之為
邪。所以者何。答十方世界。尚無二乘。何況有三。今執
五乘。乖一乘道理。故稱為邪。今對五耶。說一為正。正
直捨方便也。今羅什云妙。為對內外二麤。一者。外道
所說無義之語。名為麤。如來所說。稱之為妙。二者。二
乘教法。是方便說。理非究竟。名為麤。故攝論云。二乘
是麤淺道。對此麤法。故說一乘為妙。攝云兩个三藏
相形立名。亦無偏取正。亦無偏取妙也。且五乘對外
道。不可空名正不名妙。五乘對一乘。不可唯是麤不
是邪。故知外道對五乘。亦得名麤。亦得名邪。五乘對
外道。亦得名正。亦得名妙。五乘對一乘。亦得名麤。亦
得名邪。一乘對五乘。亦得正。亦得名妙。五乘中。空教
大乘。對中道一乘。亦名麤。亦名邪。攝云兩个三藏。道
理恰齊。不可強定勝劣。然賢法師見攝云。五乘對外
道。亦名妙。問五乘中人天乘。既是麤法。如何說妙。又
破云。攝釋既自許二乘方便行。為一乘因。是菩薩道。
何得名耶。答謨云。人天乘妙。三乘為邪。共不妨。言人
天乘妙者。對外道說。亦名妙。二乘名邪者。若約邪見
名邪。二乘則無。若謬解名邪。何妨亦有。故唯識云。今
造此論。為於二空有迷謬者。生正解故。迷謂凡夫外
道。謬則二乘。既有謬解。何妨有邪。又四十年前。道會

修行亦名邪。今日正直捨方便名正。故知兩義燈齊
行。盡無勝劣。問二个三藏取妙正。二皆有理。何故羅
什偏取妙義。答妙字有三義勝故。一者經有妙言。文
無正等稱。如云我法妙難思。又云是乘微妙清淨第
一。又云能生淨妙第一之樂。又云聞佛柔耎音。深遠
甚微妙。又云此經甚深微妙。諸經中寶。二者妙是讚
嘆之詞。勝於正字。經云如是妙法。諸佛如來。時乃說
之。又云容顏甚奇妙。三者就義。正摧以正形邪受稱。
妙以待麤為名。正則簡邪。妙即簡麤。九十六種外道
是邪不是正。佛法五乘。是正不是邪。五乘雖是正猶
麤。一乘獨稱妙。問當日佛說者。為復是正法華。為復
是妙法華。答如來說者。是妙法華。經云說大乘經。名
妙法蓮華。昔時求者亦名妙法蓮華。正狹妙寬。正不
如於妙。妙謂殊妙。勝妙。善妙。巧妙。深妙。要妙。經云佛
坐道場所得妙法。又云智慧甚深微妙。故如妙字。道
理長也。

言達磨法也者。梵云達磨。此云法也。謂教理行果。唯
識論云。法謂軌持。軌謂軌範。可生物解。持謂任持。任
持自體。今此法者。約體而云。即真如為法。經云示佛
知見故出現於世。涅槃經云。諸佛所師謂法也。妙之
法。故名為妙。據用言之。智為法。經云悟佛知見故出
現於世。法即妙故。名妙法。先真如法有體無為。後智
法者。有體有為。理之與智。並在果位。此取於果。方名
法也。因位理智。亦名為法。經云入佛知見故出現於

世。此取因行名法也。

言荼利迦等者。四色之中。當第四也。叡法師序云。一
崛摩羅華。未開底華。二迦摩羅華。巳開華。三奔荼利
迦。亦云芬陀利華。正開底華。化度云。蓮華三內分別。
一約法聊簡。問如智度。於陸生華中。須曼那華為第
一。水生華青蓮華為最上。今者何故取白華以喻法
耶。答若喻如來之眼。即青蓮華為最上。若喻一乘法。
即取白蓮華為上。故維摩經云。目淨修廣如青蓮。問
設喻一乘妙法。何用白蓮華耶。答白是眾色之本。一
乘是諸乘之源。經中有七白。一白蓮華。二放白毫光。
三駕以白牛。四覆以白疊。五手執白拂。六妙音白銀
為葉。七普賢乘六牙白象。有多白言。故舉白華為喻
也。二約人聊簡者。問自餘諸華。亦有白者。亦能生果。
何不取為喻。乃取蓮華為喻。答四解。一者一華一果。
二華果相資。三華果同時。四果居華內。且一華一果
者。餘華但著一果。此法不爾。雜修一乘之因。感有多
果。感十王果。乃至菩提涅槃果。二華果相資者。餘華
或有住華而而果。或雖有果。而非成就。餘法亦爾。或
雖修行。而無所證之果。謂外道等持鷄狗戒。或雖所
證之果。而無究竟成就。如趣寂聲聞等。身灰智滅。同
太虗空。此經不爾。若有華定有果定成就故。經云佛
告藥王。如來滅後。及現在世。四眾八部。聞法華經一
偈一句。乃至一念隨喜者。我皆與授記。當得阿耨菩
提。三華果同時者。餘華與果。必不同時。此經不爾。教

理行果。俱有同時之義。四果居華內者。蓮華之實。藏
在蓮華之中。一乘理果。藏教行之內。故取蓮華為喻。
三約喻料簡者。問取蓮華為喻。於其妙法。何理相當。
答有十義。如釋疏題目處說也。

言西域呼白等者。問何因知奔荼利迦是白蓮華。答
疏言西域呼等。問為復是翻奔荼利迦喚作白蓮。伏
不是。答西域人風俗。喚白蓮華。作奔荼利迦。亦不是
翻奔荼字作白。荼字作蓮。迦字作華也。但是風俗大
家喚也。

言故新經說等者。四色之中。次第配。亦當第四白色
也。

言蓮者芙蕖秀實者。問何名蓮。答蓮是華之果。秀者
出水義。實者結實義。蓮華白月滿足。向水中結實。故
言秀實也。芙蕖二字。是華體。況因也。秀實二字。是蓮
體。況果也。喻上況芙蕖。華上結實。法中論一乘。因上
感果也。秀實俱是果也。芙蕖俱是因也。問秀實者合
是結實。何以喚作出水義。答雖然秀實是結實義。不
可向水底結實。事須水上結實。正是蓮華結實時。便
是蓮華秀實時。出水方能結實。結實之事須出水。正
說蓮華結實了。兼說蓮華出水了。但說蓮華結實。便
帶得出水義。秀者出水義。實者結果義(上解蓮字)。

言華美也華美白華者。疏中有四个華字。最向上字。
最向下字。正合作華字。中間兩个字。合作華字。又華
有三名。一名華。二名芙蓉。三名芙蕖也。亦名荷華。亦

名萡𦸁也。有人呼萡𦸁。作華開敷。總非也。攝釋云。萡
𦸁者荷華名。問何名草下作化。名花也。答草喻聲聞
行。花喻菩薩行。草化曰華。將草就化。名之曰花。法中
論。聲聞未迴心時。所修之行。不名菩薩行。迴心了。聲
聞行。總化作菩薩行。草上花開。花上結蓮子。菩薩上
招佛果故。草化曰花。問何故草下作幸作華。音呼耶。
答草喻聲聞行。華喻菩薩行。華者華美美好之行。喻
上說草頭。與向下幸字各別著。不成華字也。法中論。
聲聞四十年前所修之行。不成菩薩華美之行。喻
上說將草就幸。故成華字。迴心了。曾聲聞行。入菩
薩行。總成一乘美好之行。故草下作幸。名華也。問何
不草下作化作。花音呼。又何草不下作幸。作華音呼。
何故將華字。作花音呼耶。答翻譯之主。深意也。字若
作草下化。作花音呼。此花者因義。但能結果。更無餘
能。雖是結果之義。失却華向上美好之能。若爾字作
草下幸。作華音呼得否。答唯得華上美好之德。失却
華上結果之能。所以作華字。作花音呼也。華字則收
於美好。花音則攝於結果。花音況萬行。萬行能感果。
華字表一乘萬德。一乘萬德。一皆微妙也。爾雅云。其
根藕況一切眾生身中本有無漏種子也。其本密即
是藕。向上白拗也。況新發意菩薩心種。即是地前有
漏修行也。本即是密。俱目白拗。在泥中也。其莖加況
出泥水來到清水中。況十地無漏現行。其葉葭云況
菩薩四無量心。其華萡𦸁。況二利行也。其實蓮即是

蓮華結果也。蓮況四智菩提。蓮中菂喻他受用身。菂
中意云。喻自受用身。又云菂況自受用身。意況他受
用身。亦有說華況教。華中臺況理。華若不開敷。無由
得見臺。教若不踰揚。無由悟道理也。化度問云。蓮華
喻此經。由此名為蓮華經。桃華杏華亦是華。應名桃
華杏華經。答桃華杏華雖是華。由著水故不喻經。蓮
華之者名為華。不著水故堪況經。問蓮華之華不著
水。不著水故將喻經。蓮葉亦同不著水。應合亦名蓮
葉經。答蓮葉雖然不著水。不能生果不喻經。蓮華體
性不著水。由能生果。故況經。問蓮華之體以生果。以
生果故不著水。蓮葉不能生其果。應當蓮葉却著水。
答不著之義是寬通。蓮華葉俱不著。生果之義是局
狹。何妨華生葉不生。問蓮華之用能生果。由能生果
得況經。桃杏二華能結果。何得不將來喻經。答生果
是寬通。蓮華杏華並生果。不著之義是局狹。何妨杏
著蓮不著。問若以不著名為經。蓮葉之性亦不著。若
以生果名為經。桃杏華亦生果。答蓮華不著具二義。
故得喻斯經。蓮葉桃華闕一邊。以不具故。非經攝也
(敘六問不敘六問)。

言素怛攬者。亦云修多羅。亦言修妬路。皆訛也。此是
經義。應言契經。今略云契。一則契理。二則契根。舊梵
語云修多羅。此翻為線。故攝論云。貫穿縫綴。以為其
性。貫穿所說義。可稱為線。攝持所化眾生。目之為經。
若線貫華。如經持緯故。又雜心五義。一曰涌泉。義味

無盡故。二稱繩墨。指定邪政故。三出生。出生法義故。
四顯示。顯示諸道理及善惡故。五結鬘。貫穿諸法故。
如線貫華。遇狂風而不散。教貫根理。逢邪見之不
移。又如來說為經。弟子奉行為緯。家語云。君王守正
為經。臣佐奉行為緯。國語云。經之以天。緯之八地。天
六氣為經。地五行為緯。又經者逕也。三乘人成佛逕
路。俗書解云。經者常也。百王不易千帝同模名常。昔
有人。進益國利人䇿。天子扡得者。是一卷尚書。此是
三皇五帝答國利人䇿。名帝也。孔安國尚書序云。伏
義神農黃帝之書。謂之三墳。言大道也。少昊顓頊高
辛唐虞之書。謂之五典。言常妙道也。若將契字一處
解。則有二義。一者契理。二者契根。應為四句分別。一
契根不契理。如勝論數論外道五頂子說六句義。雖
契根而不契理。二契理不契根。如鶖子為二弟子說
浣衣數息觀等。三根理俱契。即佛為弟子說法。四根
理俱不契。即外道將神我。向佛弟子邊說。根亦不契。
理亦不契。

言妙法白蓮華等者。問智度論云。地生華中。須鬘那
華為勝。水中生者。青蓮華為上。何故唯取白華。答所
用不同青蓮華。喻如來眼。白蓮眾色中為勝。故喻此
經。欲顯此經文義甚深明白故。

言所以下云等者。有三義。故取白蓮。一云如來說經。
題云妙法奔荼利迦經。佛既親說。不取餘色華。二緣
經上下意。合取白華。疏中引三般白。白華白毫白牛。

金又引四度。以白疊。手執白拂。妙音白銀為葉。普賢
菩薩乘白象。三云白者眾色之根本。如白綾絹等。

言梵本無別白字者。問既是白華為喻。經題何不安
白字。答疏言梵本無等。意言。更不假安白字。但道著
奔荼利迦。便是白蓮華。世間人言。王色相似雪如也。
鶴色相似練如也。便知是白。不要言白字也(上解唐梵得名
了)。

言然此經中等者。指教標宗也。前解盡解色塵向上
蓮華。未解法上蓮華。然此得巳下解法。向上蓮華。教
為華。理為蓮。行為華。果為蓮。欲擬將色塵蓮。法華向
配。先須定得法上宗旨。所以三師定蓮華宗旨。取義
不同。此第一師。唯取行果為蓮華。此師諍却方便品
初教理文道。未是正說。但如來後得智中。安立名字
章句。名權方便。拂彼二乘未是正說。若是正說。巳說
經了。何要鶖子更請。又論云自此巳下所說。因果相
因。即入佛知見。果即開示悟三。若以說教理名經。何
言自此巳下。明知論主簡前教理也。

言多依因果等者。多依者對前教理。此中三周唯說
行果。對前少教理。故名多依。三周之中。初周前三為
果。入佛知見為因。初周因果雙說。第二周說因不說
果。第三周說果不說因。故名因。故名因果理智也。初
周理智雙說。第二周說智不說理。第三周說理不說
智。又因果理智者。因中十地證真如。因中理二空理
智。名因中智。果中理即法身。智即報身。果中開佛知

見。雙說理智。示悟別顯。故言多依(上標行果)。

言開佛知見者。釋行果。此一句標也。問開者是何義。
答開者無上義。此悟亦是總約所開。說所開即無上。
所開之中。只有法身報身二種。悉皆無上。若正明開
義者。出生顯證義。出生菩提。顯證涅槃也。

言雙歎理智法報等者。釋雙嘆理智。法字解上理字。
報字解上智字也。

言二種無上嘆勝等者。出雙嘆意也。有人問云。開者
為是佛自開知見。為是開眾生身中知見。若自開者。
佛開巳文。若開他者。云何經云佛之知見。答三解。一
云經文分明。開佛知見。又有便得清淨之言。明知開
佛知見。二者開鶖子身中知見。鶖子身中。既有佛性。
何妨名佛知見。又言清淨者。約究竟說。三者但是總
相。雙開嘆勝。令鶖子忻也。一切眾生身中。有理行二
性。無始時來。煩惱障覆。如來為彼。開演宣示。令鶖子
忻故。所以嘆勝令忻也。所以經云。諸佛世尊。唯以一
大事因緣。故出於世。

言示佛知見者。示者同義。示謂指示。緣鶖子不知自
身中有法身。故世尊指示說向道。一切眾生。同有此
性。故名同義。經云譬如乳牛有種種色。搆之一處。白
色無異。

言悟佛知見等者。悟者不知義。一性看悟者。正是知
義。何名不知。答昔日不知。今日悟昔時不知之事。名
位者不知義。經云譬如有人。至親友家等。


言入佛知見等者。有三解二因也。一與菩提涅槃為
因。名二因。二者法身因。報身因。根本智與法身為因。
後得智與報身為因。三理智二因者。因中理智。即是
其因。名理智二因也。

言行一乘因等者。釋上理智二因也。

言等賜牛車等者。引教證也。諸子頓漸二悟菩薩。

言日夜劫數等者。更經二大阿僧祇劫。常得遊戲。觀
空觀有。與諸菩薩及聲聞眾。乘此寶乘。直至道場。

言滅去化城等者。引入佛知見。所招感果也。兼證理
果。為第三周。滅去化城。至寶所故。故三周皆說因果。
賀云。二乘之人。迴心向大。滅於所得有餘化城。至於
寶所。所指寶所。是一乘果。

言與辨中邊論三種等者。會他教意。問第一師唯取
行果為蓮華者。辨中邊論三種無上。亦是一乘。莫此
行果兩法。攝法不盡耶。又如何此說二種無上。彼說
三無上耶。答疏云辨中邊論等云。三無上者。一正行
無上。謂六度迴向菩提名正行。無上超過二乘名無
上。即入佛知見。因乘是也。二所緣無上者。因果理智。
對能緣心。總名所緣。即開示悟入。三修證無上。亦通
因果。修因理智。證果理智。化度問。此中唯說行果二
種。將二攝三。何寬何狹。答相似此經說果。果即開示
悟。菩提涅槃。即是彼論中修證無上。此經說入佛知
見。即彼論中正行無上。合此因果。對鶖子能緣心。便
是所緣無上也。


言能詮之教等者。簡去能詮也。問既佛從定起。說教
理二種。何故初師不取教理耶。答初師云。能詮之教。
既是權方便。所以不取。三乘中二乘教不實。故名㩲。
於三乘中。大乘教教。對理名㩲。但是教名㩲。皆不取
緣。未是正說。問所詮理取否。答若喚作教理則不取。
改却名字喚作真實乘取也。問取作何用。答欲令二
乘行因取果。事須依真實乘也。

言本論解方便等者。引論成也。此是行果師。引論證
成也。自此巳下。明所說因果。相結論文。因即入佛知
見。果即開示悟三。因即華。果即蓮。第二因唯明因華。
第三因明果華。因即七地四菩薩行。果即佛位菩提
涅槃也。

言由此正取一乘等者。意言無量義。為菩薩說。巳行
因故。故但說教理蓮華。此經與聲聞說。令行因趣果。
故以行果為蓮華也(行果了)。

言若依論解無量義等者。初引無量義經蓮華。是教
理。會同此經蓮華。亦取教理。後釋此經同方便品初
蓮華。是教理。會同無量義經蓮華亦教理。此第二師
云。天親菩薩造法華論。解西方無量義經。彼國經有
十七个名中。第十六名妙法蓮華。又第十四亦名一
乘。彼經是蓮華。蓮華取教理。此經是蓮華。何故不取
於教理。彼經是一乘。一乘是教理。何故此經是一乘。
不取教理耶。又此經唱諸佛智慧。理甚深。其智慧門。
教甚深。正是教理。何故取不取。


言十七名者。論云此大乘修多羅。有十七名。顯示甚
深功德。應知一名無量義經。二名最勝經典。三名大
乘方廣。四名教菩薩法。五佛所護念。六諸佛密藏。七
諸佛德藏。八諸佛密處。九能生諸佛。十諸佛道場。十
一諸佛所轉法輪。十二諸佛堅固舍利。十三諸佛善
巧方便。十四宣說一乘。十五第一義諦。十六名妙法
蓮華。十七名最上法門。且第十六名妙法蓮華。有二
義解其蓮華。蓮華有二義。一出水義。所詮之理。出離
二乘濁泥水故。此無量義經。能詮教唯大乘。所詮理
唯一真法界。無量義經教下真如理。亦名蓮華。在凡
夫身中。我執所覆。猶如蓮華在泥中。二乘斷我執。猶
有法執。所覆真如。猶如蓮華在泥水中。糅釋云。羅漢
身中法執。由如泥水。有漏功德。猶如濁水。無漏功德。
猶如清水。化度云。出水有二義。一頓悟菩薩身中。法
空真如理。設有法執。迷覆著彼。自是大乘法執。不
是二乘法執濁水。既頓悟菩薩身中真如。不曾被二
乘法執染著性。不與二乘法執相應。名出二乘濁水。
如本不入水。亦名出水。二者漸悟菩薩。雖有二乘法
執相應。法執染不著。亦名出水。如荷葉在水。濕不著
也。

言二開敷義等者。由所詮理勝。故能詮教上。而立勝
名也。開者說也。彼說真理。名開真理也。出水是理妙。
開敷是教妙。華若不開敷。無由見蓮臺。是華中結子
處也。教若不諭揚。無由得悟理。雙結前二。為理妙。後

為教妙也。

言又彼諸名第十四等者。行果師。暗難教理師云。此
經名蓮華。亦名一乘。彼經無量義。唯名妙法蓮華。不
名一乘。所以法華經蓮華。與無量經蓮華不同。答由
此教理師。大忽引文證云。又彼諸名等。汝行果師。莫
錯我無量義經解蓮華處有十七名。十七名中。第十
四亦名一乘也。

言欲令菩薩觀機等者。行果師却難教理師云。既說
無量義經教理。名蓮華。亦名一乘。若爾蓮華一乘。既
是教理。何不但喚作蓮華經。何故要名無量義經。答
疏云欲令菩薩等。問何不與菩薩說行果耶。答菩薩
自能行一乘因。取一乘果。更不要說行果。此菩薩於
自利行中。剎那剎那轉增進故。緣此辨於利他門
中。觀根受道。藥病未能精審。以彼利他門中。以教藥
為先。與彼菩薩說道。眾生性欲無量。故如來說法。法
亦無量。菩薩聞巳。於一乘教。觀一乘理。所以教理對
菩薩。正名無量義。本來佛意。只為說教理。名無量義。
更不為餘人。當時緣覺聲聞。在無量義會下坐。耳裏
聞著。無量義者從一法生。鶖子等作念云。無量義既
是一法生。莫十方世界中二乘。從一乘中分出耶。亦
生此心。教理對聲聞名蓮華。問何故名傍。答教理體
不傍。以不正為故名傍。因聞獲益故名傍也。所以教
理對菩薩正。名無量義。對聲聞傍。名妙法蓮華。問無
量義經對菩薩正。名無量義。對聲聞傍。名蓮華。法華

會上。法華經對聲聞正。名法華。對菩薩應傍。名無量
義經否。答無量義不同法華會。彼無量義會下。有兩
類人。菩薩聲聞。若法華會上。正宗為聲聞說。不為八
萬大菩薩。不傍名無量義也。行果師又難教理師云。
何故將無量義經傍教理。例同此經答教理體不傍。
自是聲聞無量義會下。根未熟故。未為正說。所以說
傍也。行果師又難云。無量義為菩薩說教理。何不對
菩薩名蓮華。但名無量義。答望佛本意。將教理遣菩
薩。為眾生說。但名無量義。不名法華。此談佛意疏中。
說頓悟菩薩蓮華處。但是因解聲聞蓮華說。有頓悟
菩薩。依教觀理。亦有蓮華之義。望佛本意。不為菩薩
說蓮華也。量云無量義經。是有法。定說教理故。宗因。
出水開敷故。同喻。猶如法華。法華說教理。出水開敷。
故名蓮華。無量義經說教理同彼。亦名法華。攝量云。
妙法蓮華。是有法。說教理故。宗。因云。出水開敷故。同
喻。猶如無量義。無量義經。經說教理。出水開敷故。名
無量義。法華今既說理同彼。亦名無量義(上解無量經蓮華是
教理會同此經了)。

言方便品云諸佛等者。將此經方便品初蓮華。是教
理會同無量義。蓮華亦是教理。章敬云。前顯彼經正
被菩薩。而取教理。今取顯此經初警聲聞。而舉教理。
諸佛智慧理也。其智慧門教也。意顯此為定後法華。
前無量義為定前法華。問若無量義經是教理。此經
蓮華亦教理。二經何別。答有三義別。一出生攝入別

無量義經教理。從清淨法界中流出來。故名出生。法
華經名。攝入會彼二乘。同歸一道。故言攝入。二者寬
狹不同。法華經能詮教通三乘。所詮智慧通五種。無
量義經能詮教唯大乘。所詮理唯一真法界。五種智
慧中。唯攝得智性也。三者無量義經。隨眾生欲說。觀
根受道說也。此法華經。阿含甚深。即昔三教四十年
前。根三教亦三。法華會上。根一教亦一。二經相似。取
第二解為正也。所說諸佛智慧為果。能詮教為門。如
門為入室之所由。教為顯理之處所。蓮華但說二義
因果故。即智詮也。

言論自釋言等者。初標論文。其證甚深。即五智慧性
相伴境。因即所證智。有所證悟。而得此智。名所證智。
是所詮家之能詮智。為證甚深。若對所緣。應名能詮
智。三周說皆是說方便品初智慧也。

言欲拂二乘令生等者。論解此經者。即以教理。名為
法華。佛從定起。歎於教理二種甚深。欲拂二乘令生
驚問。初歎教理。名為法華。故言初也。問方便品初說
二種甚深教理時。偏告鶖子。不告菩薩。有何意。答疏
言欲拂二乘令生驚問。問拂有何意。答令交生疑。向
他道二乘不知。便是拂也。經云假使滿世間等意。徒
交請也。若不因佛說二甚深。如何聲聞驚問。若不驚
問。因何佛說開示悟入。故知因說二甚深教理。方始
驚問。即此教理。名為法華也。說教理時。聲聞心雖未
迴。且令聲聞心動。聲聞亦心動。便說此經。引教迴心

趣大。與授記也。

言從無量義處等者。謨云。意顯此經為定後法華也。

言總攬諸文等者。標宗也。四法總取。離之不足。合則
時中總取四法。名總攬。初師偏取行果。攬他教理不
著。後師偏取教理。總攬他行果不著。教理行果盡取。
故名攬總。由此二義解總攬。一攬他前師文義故。二
總攬一部上下諸文。教者其智慧門難解難入。理者
諸佛智甚深無量。行者得如是乘。令諸子等日夜劫
等。果者諸法寂滅相。說佛智慧故。總攬此文。為法華
也。此第三師取前兩師義。總將來商量。名褒貶。問四
法既總取為蓮華。何更不引教理。空引行果耶。答有
二義。故不引教理也。第一緣此經。多取行果。教理不
是正取。故不引也。第二義教理師引文盡周足。所以
更不引也。

言教理妙法等者。疏主指次第二教理師引文。即證
甚深為理。妙法阿含甚深為教法。只緣行果師引文
不盡。只取三請巳後經文。不取方便品頭經文。問能
詮之教。任許不能取。所詮理中。五種智慧。何得不引
來。又從爾時世尊從三昧安詳。至三請巳來。爾許經
文。何得不引。應非是經耶。

言行妙法者。總標行體。即初地巳去。無滿因行。名行
妙法。

言論釋入佛知見等者。引論證也。不退轉地者。或是
初地證不退。或是八地行不退。此定是無漏行也。無

量知業者。即是佛果位中。一切種智。能知種別一切
法。故名無量智。無量之智。從境立名。故言無量也。
業者。即是能感因。即十地無漏行。正是佛果之因
業也。無漏行望佛果為正因。即入佛知見。故言正是
也。亦問汝等所行。是菩薩道。云何通。答彼是經意。此
釋論文。論亦不退。彼經中作如是說也。今且依論。初
地巳去無漏行。名行妙法。行有二般。一宅內行。即地
前。宅外即是地上。此約智增菩薩說。二云宅內行。即
七地巳前。宅外行是八地巳去。此約悲增菩薩說。今
取初解。地前地上。以分內外。以聲聞迴心多是智增。
故取初解為正。宅內即分段。宅外即變易。變易即無
漏。分段即有漏。若地前一大劫。只得言有漏資無漏。
不得名為入佛知見。雖聞法華。但得名為教。妙法中
收。只得言教車。不得上行車也。經云乘此寶乘。直至
道場。即初地巳上。得登牛車。名寶乘也。地前未得名
寶乘。不得登牛車故。故知無漏因行。名為一乘也(上標
無漏行了)。

言譬喻品云等者。標有漏行也。下疏主科為如來果
化。問何名果。答佛果經故。教所詮故。名為果化。衣裓
机案。喻如來神通。智慧功德。望佛本意。擬將果通慧
頓受。過與二乘。眾生不交行行。便遣成佛去。長者思
念。長子解好惡。即夫著門出去。中小二子癡騃。所以
三七日思惟。我將智慧之用机案。頓受與中子成圓
覺。出三界耶。以神通之用衣裓。頓受教下品眾生苦

抑。通從三界。而救度之耶。交出三界生。向淨土去耶。
我緣中小二子。不肯著門出來。夫中子昇机案踰墻
出去。少子不解。踰墻向我。衣裓裏褁出去耶。答思而
不沒。若欲得出。事須著門。過無有喻墻底道理。若欲
得出二種生死宅。事須得一乘教行也。

言復云唯有一門等者。問大乘寬廣。何言狹小。答如
大海雖寬。不宿死屍。亦名為少。今者大乘雖寬。不容
聲聞。名之為狹。不容緣覺。名之為少。二種生死。唯有
一種大乘教行。而可出雖。故言唯有一門。下疏云喻
及合文。合有五門。一唯有一門。二所燒之門。三狹少
門。四今在門外。五以佛教門。一唯中大正門。唯大乘
之教行。二邊少迮門。唯二乘之行。初三即中大正門
後二通二。

言又云我雖於此等者。謨云。一乘教行。為外道謗毀。
名為所燒。即此教行能出二死。名之為門。如來依此
教行門中。而出二死。故名安隱得出。問何名安隱得
出。答菩薩既被種種打罵。菩薩□□一念悔恨之心。
不生苦惱。即名安穩而出。問何名所燒門。答地前一
大劫。總名所燒門。一者自燒菩薩修行次第。忽然自
退菩提之心。名為自燒。二他燒修行次第。被他毀呰。
便即退心。名為他燒。不然即貪名利。三毒在心。亦名
為燒。此段疏文。意取地前一大劫有漏修。亦得名入
大乘。不得名入佛知見。若不取地前者。一大劫修。應
成虗設。既云一稱南無佛。皆以成佛道。故知有漏亦

取修行。欲求出離。還只從此所燒門出。不可怕燒而
不出也。佛昔地前為常不輕菩薩時。行菩薩行。禮拜
四眾等。被增上慢比丘。以杖木瓦石。而打擲之。當時
更種種罵詈菩薩。菩薩皆能忍受。故知地前菩薩。被
人誹謗。即是所燒也。

言大乘因行等者。章敬云。釋大行也。雖下疏說教行
為門。今之所要。正唯取行也。賀云。修行大乘四攝六
度等行。而得出離故。大乘因行。名之為門。問云何是
一乘行門。答大乘因行等。即是地前修之行。名之以
正。是菩薩行處。若不擬成佛。即不要此行。門中為門
過。若擬成佛。事須著此行門過。諸處無過處。此一乘
行。正是菩薩所修之行。故言正所行處故。

言二乘之因悲智等者。章敬明云。釋少行也。此疏主
本文之中。解作如來果記。此間解經品得名中。疏主
云何科云。一乘之因。悲智所誘。衣裓机案。隨宜出處。
兩文相違。諸抄云云多解。溜洲云。此不是疏主解。敘
古人義。攝釋亦云。若是□□解。即合前後相承。今既
前後相違。故知不是也。又溜洲親承。疏主之後。相傳
不謬。府云。衣裓机案。佛果功德。體即悲智。悲智即
是能誘。二乘之因是所誘。能誘即是果化。所誘即是
二乘之因。二乘之因是悲智家所誘。謨云。衣裓机案。
是如來通慧。如來本意。擬將衣裓机案。頓拔中少二
子。思而不設。既若不設。共本來不得一種。二乘之人。
迴心向大。二乘所修因行。屬大乘行。二乘之人。宅內

隱因。宅外隱果。二乘因總是無體。無體之因。似衣裓
机案。思而不設。故喚二乘因行。作衣裓机案也。又有
解。衣裓机案。是佛果功德。佛本來擬將衣裓机案。接
引二乘人出三界。入到淨土耶。望如來說。名果化也。
問何以喚作二乘因行。答為二乘設故。名二乘因行。
又有解云。長者見是大火從四面起。即大驚怖。長者
思念我交長子者。著門出者。中小二子行不得。中子
交昇机案。踰墻出去。我將小子向衣裓裏將出去。問
机案為復是長者將來。為復是宅中本來有也。答衣
裓是長者衣襟。離却長者。無別衣裓。机案但是宅中
家具也。法中論世尊交中子。還觀十二緣生四十四
智七十七智出宅。今此是隨宜出家故。三乘之人所
出分段宅則一般。長子得車。中小二子不得車。中小
二子宅內衣裓机案是無體。思而不設。門外羊鹿
車是無。只有名字。但以假名字。若欲得擬取初地門
中車。事須却著他正門裏出去。不是正出處。故名隨
宜也。上來三四解。盡有理。更有諸抄解極多。不能□
□保壽況座主諍諸抄。更作一解。准此抄意。即二乘
之因。不名衣裓机案。今將二乘之因。同彼大乘。衣裓
机案是無。即以衣裓机案無。例二乘因行無也。衣裓
机案。謂是神通智慧用故。是此中意況問。若一往疏
文奄含。似有此理。若准疏文。二乘之因。名衣裓机案。
即是直因。二乘之因。何須言如彼不設。而相例耶。又
復大乘通慧之用。有何行相。不配衣裓机案。又前對

不定性人。畢竟須歸大乘隱彼之行。

言無如彼衣裓机案雖思不設者。若爾對彼定性。而
不穩之。即應定性二乘之行。得名衣裓机案。若許者
還是衣裓机案。名二乘之行。與下果化。還是相違。如
何通會。答今正解者。直取二乘因行。名為衣裓机案。
准下衣裓机案。有體用。體即神通智慧。用即衣裓机
案。果即約體用者。即名二乘因。前即云。智慧之用。衣
裓机案。問何故下言果化。答所與是佛果故。故云果。
此有三重。第一佛思二乘。不能頓修大行而取果。我
與設二乘行令行。取大果不相應。故而不設。即名頓
授大果。頓拔彼苦。第二思大乘因化。門狹小故。又不
設之。第三故說三乘。而漸化故。衣裓机案。雖是二乘
因行。即此因行。是佛神通智慧之用所設。故說通慧。
名二乘因也。亦同於一佛乘。分別說三也。意說就根。
名衣裓机案。就體名果化也。下云果化。直取通慧體
也。又此慧用若就大乘因行。良名為門也。故疏言此
云因。下云果。下云果者。一則談體。二則初思所與所
與即體也。

言上來三乘猶居分段等者。簡有漏非□。□是疏主
斷身手有力等。三段經文。若約行妙法。有漏無漏總
□□准經中道理如此。若准論意。就勝而說。出宅登
車無漏行即勝。去佛果近故。若有漏行。去佛果遠故
即劣。所以此間聊簡也。所以謨云。譬喻品巳下。經文
作簡所。不取非理也。即是地前頓漸二悟菩薩。二乘

有學。未受變易者。由居分段。不與車名。疏牒果化巳
下三段經文。第三一節經文。是二乘因行。復兩節是
頓漸二悟菩薩。故言三乘也。今者地前頓悟菩薩。及
五果迴心。未受變易者。謂居分段故不與車。此聊簡
中。雖總名行妙法。於中地前菩薩不得車。論主不取。
但約二乘迴心了。受變易者。說得車不車也。不說迴
心了。未受變易者。且將居分段為因。成不得車。宗比
量。地前菩薩是有法。以不得車故為宗。因云。居分段
故。同喻如五果聖人居分段。五果聖人居分段。故不
得車。地前菩薩居分段。同彼五果聖人不得車。若然
者便有不定過。為如前菩薩居分段。居分段故。不得
車。證後七地巳前悲增菩薩居分段。居分段故得車。
此是隨願宅。第二比量。取受變易。為因成得車。宗量
云。初地巳去菩薩。是有法。定得車故。為宗。因云。變易
故。同喻云。猶如八地巳去菩薩。八地巳去菩薩受變
易。受變易故得車。初地巳去智增菩薩受變易。同彼
八地巳去菩薩亦得車。此亦不定。為如初地巳去智
增菩薩。受變易故得車。證八地巳去菩薩。受變易故
得車。為如證五果聖人。迴心受變易。故不得車。答二
乘之得□教車。哲法師云。車有二種。一者種智車。車體
也。二者名教車。車名□□。種智之教。亦名得車。若泛
論出宅。得車不得車。應作兩重料簡也。第一出宅不
得車。五果聖人迴心受變易者。二不出宅得車。七地
巳前悲增菩薩。三亦出宅亦得車。登地巳去智增菩

薩。及悲智平等者。四不出宅不得車。不定性聲聞迴
心了。未受變易者。昇地前頓悟菩薩。是更有四句。一
出火出宅不得車。無學迴心。受變易者。煩惱斷盡故
出火。受變易故。出宅不得智車。故名不得車。二出火
不宅得車。舍利弗無學迴心。煩惱盡故名出火。居分
段故不出宅。得授記故。得名教車。三不出火出宅不
得車。二乘有學迴心。未斷盡俱生煩惱。故不出火。受
變易故出宅。不得法空無漏智。故不得車。四不出火
不出宅得車。二乘有學迴心。俱生煩惱在。故不出火。
未受變易。故不出宅。聞經得記。得名教車。問論其實
理。二乘無學。各據自果。亦有其車。何故今時而言不
得。答由彼後得。不能親緣。自解脫道相。故言無車。意
令不定性迴心歸大故。而不說其實。亦有對定性人。
亦作此說。問二乘之人。不肯修大。可許於彼得智。不
與車名。菩薩修大。趣於菩提。何故同言不得車。答雖
得因車。未得果車。故言不得。意令速證無上果故。若
望名教車。四人皆得。若望智車。皆不得。

言又云得如是乘等者。此是經文證。前論家行妙法。
即是論釋入智見。令證不退轉地。論解入佛知見。唯
取登地巳去無漏行也。若通論一乘體。即因之與果。
有漏無漏。皆是行妙法。云諸子者。即頓漸二悟菩薩。
俱證初地巳上。乘此一乘種智。經兩阿僧祇。方至佛
位。若二乘者。乘無漏教。及有漏乘。經一大阿僧祇劫。
方入初地。如是總名日夜劫數。常得遊戲。行二利行。

與諸菩薩及聲聞。三種意生身。乘此寶乘。直至道場
佛果位也。菩提涅槃。薀生道處。名為道場。

言自在無繫者。不生不滅。不為煩惱。及所知障之所
繫縛。名自在無繫也。有漏果依善惡業之所求。無漏
不爾。故云無依求也。

言方便品云等者。證前有漏行也。疏主意解。入佛知
見。同論家意。取無漏行。若解妙法。准經中道理。兼取
有漏行。既言盡行諸佛無量道法。有漏無漏總取。故
言盡行也。

言論云修行甚深者。此論文證前有漏行也。

言故知佛果等者。總結有漏無漏行。能成之行。亦名
法也。意取能成之行。證行妙法也(行妙法也)。

言果妙法等者。謨云。初正取開示悟三。後引理智無
上。別證於開。名果妙法。問何名開。答開者出生顯證
義。出生菩提。顯證涅槃。若言開者。是無上義。所開即
無上。只有菩提涅槃。除此二種。更無餘事。故名無上。
若更有法。與此二種法相似。即菩提涅槃不名無上。
如一國無二王。方名為尊貴。名開佛知見。

言同義者。解示佛知見。三乘法身。本來平等。眾生不
知。不肯修證。此佛知見之性。三乘同有。平等無別。令
其修證故。

言同義言不知義者。二乘不知究竟唯一佛乘體。體
即菩提。故說一乘。令修生長。故名不知解悟佛知見
也。此三皆約所開示。所悟之法。名為無上。


言即是佛果涅槃菩提者。證開佛知見也。

言下云諸法寂滅相等者。證示佛知見。名一乘。

言又云說佛智慧故等者。證悟佛知見。亦名一乘。能
連即智。名之為悟也。

言故知佛果正智等者。結佛果正智。總名一乘也(上來
四法得名中。約名申正理說)。

言由此總言大乘等者。標妙法具蓮華之德。又解云。
此四句亦是四法得名。支即割斷。具取四法。為蓮華
道理。

言俱有出二乘等者。路云。俱有出二乘濁水。便道四
法向上。總有出水義。又見道蓮華之德。四法向上。總
有開敷義。此解非也。謨云。意對前二偏教理。及以行
果。為出水開敷義故。是故言俱有。即教行並開敷。理
果俱出水。不言四法俱有出水開敷。未詳所以。不得
疏意也。

言教有能敷等者。教為能敷。理為所敷。法有華上開
敷之義。蓮華有開敷之德。由華開而見臺。因教敷而
顯理。若無能詮教能敷唱。其所詮理。無由得顯。若不
尋於筌蹄。無由獲於魚菟。若不因教。無由悟於理。故
疏云尋教詮究玄理等。

言理有所敷等者。法有華上出水之力。華臺有出離
濁水之能。顯理有出二乘之力。此所詮理。對前能詮
教故。所以理名所敷。故言出水。出水者真如妙理。性
離障垢。故名出水。


言行有因敷等者。法有華上結果之能。因華方有蓮。
因行方得果。故行如華。能趣於果。以行因敷。當得佛
果。佛果所敷故。故行能引果。名因敷。十地萬行齊修。
名因敷。如華敷即有結實之功。因敷即有感果之用。

言果有結實等者。顯果能酬因。如蓮結實。有華本希
結實。結實則酬於華。行因本欲果成。果滿即酬於行。
果若不結實。果即不酬因。果既有結實。所以果得名
酬因。即果中感得菩提涅槃三身。塵沙功德具足。故
名結實酬因之能也。化度云。亦有疏本云。為因之能。
而酬字二義皆得。若言酬者前因故言為者。非但只
酬前因。亦能更生後果故。

言然則法藉等者。問教理行果。得名妙法。何要更將
蓮華為喻。答疏言然則等。永云。是顯蓮華喻妙法之
意。然則法有四能。必假以喻顯然。四法實是妙法。要
假法藉喻明微由著顯。意明法喻相當。喻上既含四
法。四法中寧不兼四。皆為成立四法得名。然者。然前
教有能敷等義。則者。則此法喻解得名之文。章敬云
微謂微隱。著即彰著。塵著。將顯微隱微妙之妙法。必
由彰著麤著之蓮華。故言微由著顯。永云。四法道理
實是幽微。要假世間蓮華麤著之法為喻。顯得妙法
甚深之理。分明著由明也。

言故假奔荼等者。假者藉也。華以喻因。是開敷義。即
教行也。實以喻果。是出水義。即理果也。又云因即入
佛知見。萬行果即開示悟三菩提涅槃也。


言法既囊括等者。囊者袋也。苞含之義。有底曰囊。無
底曰[葉-世+宕]。囊即能成眾物。法之一字。含四个義。教理行
果俱名法。法含眾義。囊能感物。故稱囊攝括字。德宗
名同。至尊之稱。不可指斥。法上四義。如囊攝物。不乖
本義。

言華亦包羅者。所謂萡𦸁披敷。以見蓮(云云)。

言法四義等者。契者當也。秘者幽隱之義。賾者深也。
何以得知乎。取不及名探。探之不及名釣。釣之不及
名賾。謂此言乎。教契幽賾。深妙之理。故言微詮教也。
謨云。契者約也。此亦符會契合之義。秘者。切云。神密
也。幽邃之義。易云。探賾索隱。釣深致遠。所詮理深。故
曰秘賾。能詮教詮得深理。故曰契秘賾。唯妙法蓮華
經教。能詮此理。故教名微詮也。

言叶幽機等者。叶者合也。幽謂幽微。根謂根宜。即是
大乘利根眾生。教下所詮之理。能契合上根眾生之
性。玄旨者所詮理也。此理與彼大乘性叶。和合名叶。
幽根旨玄者深妙。旨者趣也。

言尅上乘之奧等者。永云。尅者得也。能也。上乘者。所
謂佛果。奧者深也。葉者因義。欲趣上乘佛果。以何行
為深業。而能取得分道行。亦不得人天二乘行。亦不
得唯有一乘行。即能取得。故言尅上乘之奧業也。

言圓覺等者。圓謂圓滿。至極之覺名為至覺。十地巳
還。皆未圓滿。唯至佛佛果位。至覺方圓。圓滿佛果真
宗名果妙也。下疏云。理凝本有出纏。而號法身。智照

雜新生果圓。而稱正覺果妙法也。

言美無不殫等者。合解都歎四法也。殫者盡也(都官反)。

意言四法。各有斯能美事。無不攝盡。故名殫。故稱為
妙。

言華四義等者。永云。是華名因。言蓮者果也。因中十
地萬行齊修。如菡英披敷。披敷者華開皃。華若不開
敷。無由見臺蘂。蘂只是華中臺蘂。教若不諭揚。無由
得悟理。諭揚說也。況教既諭揚時。方悟於玄理。

言芙蕖秀出等者。況理也。芙華花者蓮華名。秀者出
也。靈沼者。小池水名曰沼。喻二乘生空理。對法空理
名沼。二乘之人斷煩惱障。得名靈沼。大乘法空理名
芙蕖。秀者出也。大乘初地法空理。超過生空理。如芙
蕖秀出於靈沼也。大乘理深廣無涯。如大海也。問既
將池沼喻彼小乘之理。云何名靈。答小乘望大乘。雖
非究竟。證理斷惑。離生死苦。證其聖果。故名為靈沼。

言喻理頴超等者。此是獨起也。華秀出而離泥水。況
大乘法空理。獨超於少乘理也。又云華體本來離水。
況法空理本出濁水。法執之外。此一乘理。逈超二乘
羊鹿之少運。

言舉蘤開而得實等者。蘤者白華之總名。亦是蓮華
之別名。白華若開。即得見於蓮實。因行若滿。佛果任
運圓成。

言譬因嚴而果等者。因謂萬行。果謂佛果德。此華不
開則巳。開即必結蓮臺。因中萬行不莊嚴。佛果無由

得圓滿。因中萬行既莊嚴。佛果眾相悉圓滿。

言標實結為華本者。永云。蓮華結實。與華為本。有二。
一華與果為本。二者果與因為本。此蓮子是其華本。
池中若有蓮子。池上蓮華方得開。池中本無蓮子。憑
何池上蓮華得開。故知結實。蓮子為華本也。法中說
眾生若有菩提種。當來決定得成佛。識中本無菩提
種。憑何當來得成佛。實結者即是今果。一个蓮子落
池內。池上一朵蓮華開。一朵蓮子又結實。蓮子却落
於池中。三春暖氣眴著時。看即蓮華滿池發。一个眾
生若成佛。展轉又說法華經。如是相生無盡時。何異
蓮華滿池發。蓮子喻菩提種。蓮臺況佛果。

言顯佛智為乘原者。佛智者。即佛後得智也。後得智
能說三乘五乘教法。名乘原。原者本也因也。莫猒池
中蓮子多。了了總是蓮華本。眾生莫猒佛住。世佛智
能與佛為因。眾生愛果不行因。當來佛果何處得。世
人愛華猒蓮子。明年華從何處來。又蓮華有四。一泥
底蓮華。喻凡夫真理。在生死泥中故。二濁水蓮華。喻
二乘真理。在法執中故。三出水蓮華。喻頓悟菩薩性。
出二乘濁水故。第四結果出水蓮華。喻佛果菩提涅
槃也。

言故假喻蓮華等者。假者。有解。取真假名假。不取喻
依。但取喻體名假也。二者。假者假藉也。妙法甚深。事
須假蓮華為喻。故言假喻也。斯由此也。此有來由也。

言准此理應法四等者。有二義。一云法既囊攝四義。

華亦包羅四德。法向上四義。似彼蓮華向上四義。故
名法四如華。法上有契秘賾之微筌。教也。叶幽根之
玄旨。理也。尅上乘之奧業。行也。圓至覺之真宗。果也。
華上有萡𦸁。披敷以見蓮。類教踰揚以悟旨。芙蕖秀
出於靈沼。喻理類超於少運。舉蘤開而得實。譬因嚴
而果滿。標實結為華本。顯佛智為乘原。法向上四義。
故名法四。如華亦應為勝。二者准此亦應法四如華
者。對前二師立名。准者准此間道理也。蓮華向上。既
有四義。何故初師唯取行果。何故第二師唯取教理。
若爾應合名為法二如華。此乃喻寬法狹。理必不然。
准此間道理。教理行果四法總取。方與他蓮華向上
四義。法喻相稱。便為勝也。下方便品疏云。令識昔者
教行方便說三。今談乘體理果唯一。聽三乘之教。解
一乘之理。行三乘之因。趣一乘之果。故此教理行果。
總取為其法華為勝也。天台大師解蓮華有七類。第
一有華無果。即是狂華不結子。唐占春光。三二月日。
風來吹落。沒人者。外道之從。亦復如是。隨邪造惡。編
椽臥棘。五熱炙身。虗設功勞。無利懃苦。如狗逐塊。塊
打轉多隨。邪造惡。如開華墮。地獄三塗。如無子果。第
二多華一果。如五停心觀別相念觀總相念觀。三果
四向總名有學。多法具足。名為多華。同時得羅漢果。
名為一果。第三一華一果。如緣覺人。從緣起覺。故名
緣覺。觀四時彫變。知色身無常。了八節榮枯。悟世間
非久。遂求出離。一坐斷煩惱。名一華。證辟支迦。名曰

一果。第四先華後果。即是桃華杏華之屬。即是今時
持五戒。來世得人身。今生持八戒。來世感天身。故名
先華後果也。第五先果後華。即是葫蘆華。世間有一
類人。愛果不修因。懊惱無財物。羨他富貴人。現世布
施。現世擬覔富貴。是故名先果後華也。第六一華多
果。即是蓮華。一顆蓮子落池中。傍風皷擊。日月照臨。
子吐芽芽上著室。室上著葉。葉上開華。華中結果。果
中一朵蓮子。十顆二十顆。今年二朵蓮子落池內。來
年滿池盡是蓮華發。借問滿池蓮華何處來。因他一
顆蓮子得。一个眾生若成佛。教化得無量眾生成佛
身。第七因果同時。則況因臺。則況果教。為因理為果
華。若不開敷。無由見蓮臺。教若不諭揚。無由得悟理。
欲得悟於理。懃讀法華經。欲得見蓮臺。華開必得見。
故言同時也(上曰法得各支說)。

言然觀經意雖具等者。是疏主語。商量前來諸師義
訖。道理長者短者。長者則留。短者則去。是此問中意。
簡要云。重褒貶。褒貶前三師義。此解是親。意言褒前
行果師。破方便品初教理。為權方便。第二貶前教理
師。將無量義經傍蓮華。為此經正蓮華。第三褒前第
三師。取四法為蓮華。謨抄云。會破得名支。却疎遠也。
然觀者觀上下經意。故名然觀。經意雖具教理行果。
名有四法。方便品初意。彰昔日教權說。云今此會中
理實唯一。理實唯一。證四十年前說三也。意彰昔權
今實。所以初談教理。然未是正說。法華教權說三。即

是其智慧門。理實唯一。即是諸佛智慧也。

言佛所得法等者。證智慧理也。

言有所言說等者。證智慧門教也。

言故以佛智對等者。問唱二種甚深。是何意耶。答疏
言故以佛等相對。名對誘者。誘引根法。相當對二乘。
前唱智慧及門。又道二乘不知。今二乘人生疑請說。
故名對誘。二乘根是所誘。佛意對不定性人。畢竟今
歸於大乘。如來智慧及故門是能誘。二乘根性是所
對。如來智慧及大乘教法是能對。故名對誘。問唱二
甚深教理。本意何耶。答意有三種。一令二乘生疑。二
令鶖子請。三令惡人退席。令真聖者。同取一乘。令假
聖者。避席而退。由此三意故。以教理二種。取譬言蓮
華。

言拂彼二乘令等者。問為鶖子說權教。說三是何意。
答欲佛二乘言陳之中說三意許之中。理實唯一令
鶖子等生疑。故名拂。拂彼四十年前心也。意唱教理。
名蓮華者。意令拂彼二乘。不是正說也。令真聖者同
取一乘。即是請也。及至鶖子三請之後。方許為說一
大事因緣。故知但以因果。為法華正體。不取教理為
法華也(上中教理為非名蓮華也)。

言三請巳後許其正說等者。指行果為自意。言此經
以行果為蓮華。若取教理。與無量義經何不別。問不
別何過。答若同是教理。何要分兩時說。諸現相等。應
成虗設。三請巳後。許其正說。始名蓮華。亦是褒前行。

果師。若取方便品初蓮華。蓮華巳說。更何要請。

法華經玄贊要集卷第五
