










法華經玄贊要集卷第二
鏡水寺沙門　栖復　集

言第一敘經起之意等者。牒前也。夫立教之心。各有
所存。老聃涉流沙。而演道德。孔氏獲麒麟。以述春秋。
孫子臏足。而兵法聿興。屈原放逐。而離騷遂作。此固
寰中之說。未為方外之談。若乃本師利見大悲為先。
將以拯火宅之焚。憩畏途之險。馳牛車於八正。示寶
所於二空。乃是其言猶時而立也。然教之興意。總別
有殊。先德所陳。唯顯別意。今論總意。略啟二門。一之
以出生死煩籠。二之以達菩提彼岸。且初意者。按三
啟經云。佛告諸苾蒭。有三種法。於諸世間。是不可愛。
是不光澤。是不可念。是不稱意。何等為三。謂老病死。
若此三法。世間無者。如來應正等覺。不出於世。為諸
眾生。說所證法及調伏事。是故當知。由有三法。如來
出世。說所證法及調伏事。第二意者。下經云。諸佛世
尊。唯以一大事因緣故出現於世。廣說開示悟入菩
提涅槃。此通諸教。亦總此經。故名總意(上總言下別意)。疏中
字不定也。一有作序經起意。無之字。有本言起之意。
經即是起。恰似經在前。意却在後。三經之起意。之字
在起字上。向此則如來為能起。經為所起也。賀抄兩
義解起。三義解意。且初起者。通能所。第一佛五薀假
者身中後智。為能起。此則能起故名起。二者智之所
說教法名起。此則所起故名起(上二義解起)。次三義解意。
第一八識四智。總名為意。能說故名意。此依等無間。

以解意。八識總名意。第二約所說。一部法華。是佛意
況意趣。故名意。第三約梵王鶖子渴仰心。為意。賀自
評云。初後恐非也。第二為正。即取所說一部法華。為
正。牟云。三解總非。且初解太寬失。論云成所作智現身。
妙觀察智說法。唯是一識一智。今若八識總取為意
太寬。第二解違文失。若所說一部妙法蓮華經趣況
名起。此解經即是意。意即是起。此解違疏文。疏經之
起意。意與經別也。第三渴仰心為意者。此則唯攝得
酬請之中一分。失却酬因中之六義。謨敘正義云。意
有二般。一總。二別。總意者。降生成道。為說經之總意。
如法師昇座。是說法意。佛出世。意在說法。下經云破
有法王。至種種說法。又云說佛智慧故。諸佛出於世。
二者別意。別意中分二。一遠意。十六王子二萬億佛。
特與今日說經。為遠意。二者近意。法華會上。授記說
經。名近意。近意中又二。一顯。二密。法華會上。顯說一
乘。名顯意。四十年前。諸有所作。常為一事。又云汝等
所行。是菩薩道。密說一乘。名為密意。

言略由五義者。問世尊何故四十年後。向王城鷲山。
說法華經。有何意況。而興起此經。答疏云略由五義
(此略舉也)。此略字。束略名略。開則一門。束為五義。

言一為酬因請等者。總列五義也。酬因即酬自。酬請
即酬他。佛因中三大劫勤苦修行。今得成佛。為酬因
中之行。故說此經。名為酬自。酬他者。佛成道後。梵王
鶖子等請說法。酬他者。名為酬請。

二為破疑執者。

破疑即令生信。聲聞四十年前。疑自身不得作佛。今
日說法華經。言彼作佛。故破彼疑。令其生信也。破執
令生解。聲聞昔日執小果。以為究竟。言三人同坐解
脫床等。堅執有餘涅槃。以為真實。今說此經。道羊鹿
非真化城不實。除彼執小之心。令解牛車一實。名破
執。令其生解也。

三為彰記行者。彰記受果。二乘既
除執小之心。世尊各各與授菩提佛記。故名受果。彰
行授因。靈山雖與授記。皆說當來之言。各各令修一
乘之因。此即名為彰行。

四為利今後者。利今約見。
即是靈山現坐一十五類眾。聞此經。皆蒙利葢。名為
約現。利後約當。即是佛涅槃後。受持此經。皆獲福利
名為約當也。

五顯時機者。顯時約法。即是十二年
前。大根未熟。且說有教。十二年後。多說空宗。未說此
經。四十年後。大根方熟。方說此經。昔日不說。說時未
至。因靈山會上說法華經。今正是其時。故名顯時約
法也。顯根約人者。佛欲說此經。先看根性。若聲聞根
熟。為說四諦法門。緣覺之人。為說十二緣生等法。今
既知大乘根熟。與說此經。故名顯根約人也。故疏主
說此五門。名敘經起之意也。

言酬因請中有二者。牒前重分也。問酬者何義。答酬
者報也酢也。今酬有三義。一者酬報。因中由聞法華
經。得成佛。成佛了報賞。上來法華經。口中宣說讚歎。
故名酬報。經云故為大國王。勤求獲此法。遂致得成
佛。今故為汝說。二酬對義。經云爾時世尊告舍利

弗。汝巳慇懃三請。吾今豈得不說。汝今諦聽。善思念
之。吾當為汝分別解說。鶖子等聲聞請境。文殊請行。
彌勒請果。五品明一乘果。三酬獻義。勸行此經。廣令
發願云。經云以大音聲。普告四眾。誰能於此娑婆國
土。廣說法華經。如來不久當入涅槃。佛欲以此妙法
華經付屬有在。經云今於佛前。自說誓言。遂得二萬
菩薩請此方持。四類聲聞請他方持。八十萬億那由
他菩薩。彼此俱持。周旋往返十方國土。能令眾生書
寫受持此經。我不愛身命。但惜無上道。諸大菩薩。皆
於此經。獻忠赤之心。故名獻也。上來酬報。報其往恩。
酬對對其現眾。酬獻勸令修行。三義之中。酬報義偏
勝。如來因中。三大劫修行。因法華經得成佛。成佛了
却說法華經。名酬報也。問因中修一乘因。今得成佛
了說經。如何名酬因。答一乘因行。具在此經。但知說
經。便是酬因。二梵王鶖子請為因。佛為說為果。即是
酬因也。問既總是酬因。何要更說酬。答對佛自身。酬
因分明也。若對他人。酬請義不分明也。所以酬因之
中。分出酬請也。其實兩義不別也。

言佛果不可虗成等者。此酬行因也。亦是論因次第。
亦是建立因。亦云略明增減也。問何不增至七八。減
至四五。何不將願因居初。行因為第二。將行為第一
耶。答疏云佛果不可虗等。疏主一遮外道自然義。二
亦破一性宗即心是佛義。佛果不可虗成也。必由業
行。方得說因也。即是佛法因緣義。破外道自然。三有

一性宗禪師云。即心是佛。但知悟了。更不要修行。佛
道非遙。迴心即是佛在心裏。何假外求。不如禮自家
心裏佛。頭不屈。不如念自家心裏佛。聲不出。禪師多
作此悟。四亦破世間。又愛果不愛因。見佛有三十二
相八十種好。即欲得見道。修行便不肯。見宰相即愛。
令讀書便不肯。未有不讀書得宰相。未有不修行得
佛果。總不行行得佛果。名為虗成。且佛因中。若不布
施。如何指虗空為庫藏。變大地為金銀。因中若不持
戒。豈感得十地菩薩。而為眷屬。若不忍辱。如何得三
十二相。一一相中。有眾多媚好。因中若不修第六度。
如何得具一切智。凡修一善。皆須迴向無上菩提。經
云我見釋迦如來。於無量劫。難行苦行。積功累德。求
菩薩道。至然後乃成得菩提道。得成佛了。穿針之善。
尚自不遺。豈況在因而不行行。未有不栽桃李。而得
其蔭涼。由如糓麥不可自出。必由耕墾而生。三祇劫
歷位修行。不可發心便成正覺。

言行不孤起等者。問空行行自然得果。何須發願。居
其第二。答疏言行不孤起等。結前行因。必假願者。生
後願因也。孤獨也。資助也。行事須得願助令生也。行
願兩法。如車二輪。如鳥二翼。闕一不可也。車無二輪。
即不能致遠。鳥無二翼。則不能冲天。行願相扶。亦復
如是。有行無願。行必孤。有願無行。願必虗。若行有於
願。行不孤。若願有行。於願即不虗。行如珍寶車。願如
御車者。寶車若無人控馭。必有傾覆。若有行無願。不

免沉淪。如人但修諸行。不發四弘誓願。得人天果了。
福盡還落三塗。以無願故。經云寶繩交絡。即是願也。

言行願雖復等者。解求因也。問行願既備。其因巳成。
此則足得菩提。更何須求因。答疏言行願雖復自興
者。結前二因。無緣不能獨會。生後求因。雖有願行。若
不逢緣。從誰修學。經云吾於過去無量劫中。求法華
經。無有懈倦等。即是求因。時有仙人。來白王言。即是
緣。意道。雖有行願為因。若無外緣。則不可遇佛果菩
提。經云善知識者。是大因緣。所謂化導令得見佛。謨
云無善友緣。不能獨會遇於佛者。故知有為之法。不
假因而不生。不約緣而不立。所以心法四緣生。色法
二緣起。豈有取佛果菩提。而不由緣會者矣。

言雖逢緣以求重等者。解持因也。問既有行願求三
種。足得佛果。何用持因。答疏言雖逢等一句。結前求
因。非率爾而果成等者。生後持因。若佛果菩提率爾
而得。不要持學經典。只緣佛果菩提。事須三大阿僧
祇劫修行。供養二十六恒河沙佛。个个佛邊事。修學
經典。勤苦累劫。具修諸度。然可得成。故非率爾。率爾
者。表因修暫爾豈得。持有二義。一受持名持。十法行
中一行。二任持名持。十法行皆攝。經云盡行諸佛無
量道法。又云若我於宿世。不受持讀誦此經。不能疾
得阿耨菩提。由受持故。所以疾得阿耨菩提。問持經
實得菩提否。答疏言要由持學等。

言得果既圓等者。相因也。問何要酬相因。答疏言得

果既圓等。結前持因也。將陳應物。生後相因。問早因
持經得果。又重言得果。有何意也。答果有因中果。果
中果。因中果者。有阿羅漢果菩薩十地果。地地名果
也。雖言是果。且不圓。疏言得果既圓。簡前因中果也。
如來因持經得果。故獨名得果。既圓。典終滿位。吹貝
知時。典終喻成佛。吹貝況說法。成佛既了。只令度眾
生。所以言將陳應物。將由當也。則是如來得成佛巳。
當為眾生。欲說法要也。

言表經宗等者。問既擬應物。便令說經。何要現相。答
疏言表經宗等。若說諸餘經。現小相亦得。今緣此經
深妙。所以先現大相。問此經宗旨。有何深妙。欲說之
時。事須現相表之。答佛自成道。唯為菩薩授記。只是
毀責二乘。永非法器。燋糓敗種等。唯毀責不曾記別。
故鶖子深自感傷。失於如來無量知見。忽於靈山會
上。言二乘作佛。令窮子領知家事。受用珍財。恐不生
信。故現大相表之。若說不死之樹生華。不枯之楊生
葉。則人人皆信。若言枯樹生華。枯楊生葉。則人皆不
信。昔說二乘為實。今日却道是權。昔說不得菩提。今
日却言成佛。如是昔權今實。昔實今權。理趣幽深。下
經云。深固幽遠。無人能到。故將演說。先現大相以表
之。所以先說無量義經巳。便入三昧。天華四雨。地振
六動。毫相照輝。眾起疑。彌勒發問。文殊為答。先現如
是大相。方乃演說此經。故現大相表之。問若雨華動
地是大相。與說法華經為因。大相既是因。如何言之

因。若大相即因。持業釋。若大相之因。似依主釋。答雖
著之字。亦是持業釋。之言助句也。六因中。相因唯是
持業。不通依主。此解為正也。

言大相既彰等者。此兩句疏。諸科不定。行賀諸德等。
此二句疏屬下說因相。牟等。此二句是相因。意云。疏
主向下明相因。中言相既非常。故須說此。與此處言
大相既彰等。亦相似。屬相因勝。又准下說因疏文。言
三世佛成道究竟。必說一乘。即此言故標佛本出世
為一大事故也。便合是說□也。准行賀等科。此二句
即是說因。意言大相既彰。理須敷唱。敷唱何法。敷唱
一大事。大事因緣。是說法華經。所以疏言故標佛本
出世為一大事因緣故也。疏中二个故字。向上故字
是所以義。向下故字是結詞。由斯大相等。結前。理須
敷唱。生後說因。佛本現大相。只為敷大事因緣故。即
是明說因也。

言酬行因者。牒前行因也。問何名酬行因。答酬謂酬
昔報往之異名。因謂因由所以之別義。昔行與今說
為因。今說乃酬於昔行。昔行即為所酬。能所合說。名
酬行因。因中所行二利行。此行為因。如來說經。為酬
因行而說是經。如來因中行行。今得成佛。欲擬報他
昔日之行。無過說經。以彼七地四菩薩行。在此經中
具也。但說此經。便是讚歎所行行。便是酬行也。

言方便品中准論釋等者。西國梵本經。天親菩薩造
法華論。先牒梵本經。後方造論解釋。疏主和尚總引

來。此間秦本經。唯有六句。此法華甚深。是方便品初
唱二甚深處生起來。如來從定起來。忽然唱道。諸佛
智慧甚深無量。理甚深也。其智慧門難解難入。教甚
深也。所以者何。是經家自徵詞也。徵云佛說解脫所
證理深。我巳得竟。能詮教深。我又得聞。更有何法。言
我不知耶。故言所以者何。徵也。向下八種甚深。盡是
答詞。教文甚深。不答理甚深也。所以者何下。八甚深
文。屬能詮教也。問此間說行。何用引教證耶。答八甚
深中。盡行諸佛等。修行甚深。正明萬行。與此中行因
同。唯此甚深。是正引。餘者相從而來也。

言佛曾親近等者。即是世尊經三大劫。供養二十六
恒河沙佛。个个佛邊事。須持經聞法。令其相續。不曾
暫癈。天親菩薩體此經意。論中解。名受持讀誦甚深。
問明受持讀誦甚深。何以論親近諸佛多少。答互舉
一邊也。經約所逢佛多少。論約所受持經多。此顯如
來親近佛多。反顯聞法亦廣。聞法亦廣。反顯受持讀
念甚深。不同二乘唯供養三个四个化佛。三生六十
四生一百劫便得。此則親近諸佛不多。親近諸佛不
多。反顯聞法不廣。聞法不廣。反顯受持不深也。問天
親菩薩爭知逢佛。是受持讀念甚深。答菩薩體下經
意。常不輕菩薩四位值佛。無有空過者。皆是受持法
華經也。於威音王佛涅槃之後。行不輕行。經云不專
讀念經典。但行禮拜。臨命終時。具聞威音王佛先所
說法華經。二十千萬億偈。悉能受持。又命終之後。值

二千億佛。皆號日月燈明。常持此經。以是因緣。又值
二千億佛。同號雲自在燈王。亦於諸佛法中。受持此
經。此意亦是驚動二乘。令知不實。我曾三大劫修學。
方得菩提。汝等二乘。只經三生四生。豈得大果滿足。
故不名甚深也。

言盡行諸佛等者。論名修行甚深也。簡要云。諸佛是
果。道法是因中萬行。因中萬行雖殊。修行總盡名無
量道法。如來三大劫。修自利利他之行。福之與智兩
門。一一修行。總皆圓滿。所以得名甚深。不同二乘三
生六十四生百劫便得果滿。唯行自利行。唯證生空。
唯斷一障。修行時少。大行未圓。所以不名甚深。如來
時多行廣。得名甚深。是知櫻之長也。乃急急於仙桃。
松之長也。乃遲遲於凡木。故知大乘修行時廣。名為
甚深。二乘修學。時既不多。乃不名深也。准諸經論。修
行有五。一發心修。涅槃經云。發心畢竟二無別。如是
二心初心難。自未得度先度他。是故頂禮初發心。二
心者。即最初發菩提心。及金剛心。後解脫道中名後
心。即是等覺心滅。妙覺心纔生。名為後心。最初發心。
與佛齊等。故言初心難。如言發無等等阿耨菩提心
也。二長時修。經三大劫。名為長時。故老經云。大方無
隅。大器晚成。大音希聲。大象無形。問凡夫之心。性多
狹劣。若聞修行經爾許時。豈不辛苦。而生退屈。答故
攝論云。愚夫修少時。怠心疑巳久。聖修無量劫。勤苦
謂須臾。三無間修。心心相續無間斷故。如失驪龍珠。

潑盡大海水。四殷重修。志誠勇猛。三業䇿勵等故。五
無餘修。如言盡行諸佛無量道法等。

言勇猛等者。萬行若與精進相應。無事不成也。或一
句投火。半偈捨身。六年苦行。七日翹足。問成佛是他
萬行。何故宣說精進。答修行萬行時。事須得精進。阿
難常樂多聞。我常勤精進。是故我巳得成佛。精進能
攝御萬行偏勝。故偏舉之。論主名果行甚深。果行有
二解。一云果是佛果。精進是行。行此精進行時。而得
佛果。果家之行。名為果行。即是感果也。二者果者果
決。行是因行。此行望佛果菩提。果決而取。名果行甚
深也。不同二乘唯取小果。復時節不多。所以不名甚
深也。

言名稱普聞者。論解。名增長功德心甚深也。此有二
解。一者自菩薩知名聞遠振。心生歡喜。轉加精進。增
長自功德心。二者諸餘眾生。見此菩薩名稱普聞。各
自發心修行。名增長他人功德心也。若在因中。即二
利雙運。若在果中。唯增長他人功德。牟云增長功德。
雖通自他。今但取於他。不取於自。以果中不熏種也。

言成就甚深等者。未曾有法。即涅槃也。問涅槃本來
而有。何故言成就也。答雖本來有。此人未曾證得。今
日得故。名成就也。論解。名快妙事心甚深。此有二解。
一云真如理。是性事體事。故名事也。涅槃理。從來未
證得。今日忽證得。名快妙事。只此快樂事。便是心也。
真實之心故。名快妙事心。此唯是所證理也。二者真

如理是性事。體是涅槃理。名快妙。此事與快俱是所
證。如來五薀假者能證之心。因快妙事成就。得名為
快妙事心。此則舉所證。取能證也。却是能成之心。名
快妙心也。問何者是名教上甚深處耶。答教從彼快
妙心說。故教名快妙事心甚深。對彼二乘。立甚深也。

言難解法者如來能知者。此秦經無也。問何名難解
法。答涅槃是難解法。聲聞菩薩雖少分知此法。不名
難解。餘人不知。唯如來根本智。知盡此難解法。故論
名無上甚深也。有二義。一者涅槃當體。便名無上。當
體便是甚深。合而言之。故名無上甚深。二者涅槃體
是無上。二乘雖證。不名甚深。唯佛根本智。證悟此法。
得名無上甚深。前快妙事。舉所取能。今此無上甚深。
舉能取所。舉能證佛身。取所證理。名無上甚深也。二
乘不能證得法身。唯證生空之理。不名甚深也。

言隨宜所說等者。權實道理。一三不定。二乘不知。唯
佛能知。名意趣難解。論解名為入甚深。緣諸子未能
出宅。隨根唱有三車。商人擬却退還。密設化城令住。
見諸子出宅巳。後曉說羊鹿是無。知商人生巳度之
心。便道化城不實。言真言化。說有說無。隨宜所談。意
趣難解。二乘不能如此。故非甚深。唯有如來。入解斯
法。名入甚深也。

言一切聲聞等者。此秦本無也。論解。名不共聲聞辟
支佛所作住持甚深。不共聲聞辟支佛。外利所作。亦
不同也。內利住持。亦不同也(言內外。即自利利他也)。自受用身

自受法樂。名內。他化等身。名外。二乘內利。唯證生空。
緣覺化人。不過頂忍。佛可度眾生。動喻河沙。故名甚
深。不與二乘共也。此八甚深中。初四甚深。在因中也。
後四甚深。在果中也。今取四个因中行。就因中。盡行
諸佛無量道法。正相當也。

言經唯有六者。唐梵對明也。正法華及論。即八句足。
沼云。長行雖無。頌中即有。頌云如是大果報。種種性
相義。至乃能知是事。既言我及十方佛能知。即表二
乘不測。唯佛能知。即是無上甚深也。

言諸佛道法等者。明所起行也。結前第二甚深也。盡
行諸佛無量道法。正取第二甚深。餘者相從引來。諸
佛道法者。道是因義也。法者十二部經六波羅蜜。菩
薩因行。依此法故。故名道法。萬行雖殊。不過二利。一
自利。大智為首。上求菩提。二利他。大悲為先。恒度四
生。化他成佛既盡行者。四種修中。是無餘修也。

言具行等者。問既若萬行總修。得何果。答疏言具行
一乘等。問何不言根本智之因。唯言種智之因耶。答
此經化二乘人。二乘之人愛種智。自乘之中。又無種
智。如來虗指羊鹿車。後教捨羊鹿取牛車。正是種智
也。意令聲聞迴心向大。行一乘行。求於種智。緣彼聲
聞闕彼種智故。所以化城入之以息苦。羊鹿有名而
不登。為令迴心求種智故。故說法華也。

言故今酬因等者。緣具行一乘種智之因。方得佛果。
既得果巳。乃酬於因。所以于今說斯妙法也。


言勸修因行者。世尊空說經。由酬恐行不足。更勸眾
生。行一乘行。與世尊相共酬因也。故言勸修因行也。

言酬願因者。酬對報往之異名。昔願與今說為因。今
說乃酬於昔願。昔願是所酬。今說乃為能酬。能所合
說。名酬願因。何名願。願是祈求之義。問前來行業清
淨。足得菩提。何須行因復更有願因。答願能引行。有
所趣向。行若無願。無所成辦。由如世間車馬。能運重
致遠被駕了。若無人控馭。即墜壍坑。今所行行亦爾。
雖復修諸善行。若不廣發大願。只受人天有漏果報。
不能永超三界。成就佛身。故行行之後。要須發願。所
以前言行不孤起必假願巳資生。故酬行因後。有酬
願因也。夫願雖多。不過二種。一自利。二利他。因中具
二利。果中唯利他。大論云。願有二種。一求菩提願。二
利樂他願。天授品云。發願求於無上菩提(求菩提願)。藥草
云。未度者令度。未解者令解等。又令離苦得涅槃果
等。即是利他願也。阿彌陀四十八大願。藥師十二大
願。瑜伽四願。不越二願。自利利他也。問釋迦如來發
願。與諸佛同否。答一切佛皆同。經云諸佛本誓願。我
所行佛道。普欲令眾生。亦同得此道。問求菩提願。利
樂他願。二願中。說經酬於何願。答唯酬利樂他願。以
彼求菩提願。成自受用身。早酬□唯度眾生願。未酬
未了。問說法華經。與酬願如何相當。答因中發願。願
一切眾生總得成佛。欲得眾生成佛。無過聞法華經。
聞法華經決定成佛。經云若有聞法者。無一不成佛。

所以今者為眾生說經。便是酬願也。

言舍利弗當知等者。我本者。果望拘因。名為本也。問
早晚是立誓願時。又復交眾生。一一總似如來三十
二相八十種好。名無異。名願滿足。為復教眾生。似佛
因地發心修行。名無異名滿足。答四解。一云佛因地
曾為瓦師。值一个佛。亦名釋迦牟尼。當時發願。願我
成佛。一如今佛。昔願今滿。名願滿足。二云大通佛十
六王子時。各昇法座。一一教化無量兢伽沙等眾生。
當時發願。願會下眾生。還似我身。因聞法華經。還行
因取果。當來成佛。今時會下眾生。從我聞法華經。還
行因取果。當來成佛。與我無異也。三云我與阿難。空
王佛所。同時發心。阿難常樂多聞。我常勤精進。是故
我巳得成阿耨多羅。四云舍利弗當知。我本立誓願。
願一切眾生。與我無異。我當日於大通佛所聞經。有
種性人遇緣。根熟發心。當得菩提。當時與會下眾生
發願。願有性有緣。根熟發心。當來成佛。與我無異。問
當日發願。願滿足否。答當日發願。直至今生。般若會
前生。猶未滿足。到法華會上。方願滿足。問當時王子
會下。有無量殑伽沙眾生。今日靈山會上。聞此經受
記。都無一萬人。何太生。答二解。一者靈山會上。聞經
授記者。與王子會下人。多少不同。且據少分。言一切
也。二者若取大通佛王子會下。是立誓願時。大極懸
遠。以彼王子時發願。所度眾生。有向諸佛邊。發心得
度。亦有當來遇彌勒得度者。望釋迦不名願滿。不如

取今生成佛巳後。三七日思惟。便是立誓願時。四十
年前。願未滿足。直至法華會上。以有二乘人。決定迴
心。修入佛知見因。取開示悟三果。故名願滿足無異
也。攝問。現覩四生沉淪九有。願滿無異。豈不爽歟。答
四解。一攝自答云。一約有種性眾生。言佛願滿足。不
取無性者。問豈大地沉淪受苦眾生。總是無種性。若
有一个眾生是有種性者入地獄。佛願未滿足。答空
有種性。亦不得更須共佛有緣。有種性有緣。方願滿
足。若無性無緣。願不滿足。問豈一切受苦者。總是無
性無緣。答兼須根熟者。佛願滿足。問豈一切大地受
苦眾生。總是無性無緣。根不熟者。答兼有種性。有緣
根熟。發心修行。入佛知見。當來取佛果菩提。佛願方
滿足(此解善)。牟云此兩行經文。分為二段。即無妨難。第
一段云。舍利弗當知等一行者。此一頌。是大事文中。
依何等義文。文中長行偈說。此頌長行悟佛知見。令
一切眾生悟身中菩提種性。名令悟也。十六王子時
發願。云一切眾生。與我無異。不是三十二相名無異。
意道。我昔為凡夫時。悟得身中報佛種性。發心修行。
當來成佛。遂令眾生悟身中種性。迴心向大。修一乘
行。與我無異。果然有舍利弗等三根聲聞。悟身中知
見。與我無異(上解悟了)。

言如我昔所願等者。解入佛知見也。我緣身中悟得
報佛種性。所以修入佛知見。當時發願。願一切眾生。
還悟身中報佛種性。修入佛知見。與我無異也。果然

有舍利弗等。迴心向大。修入佛知見。世尊所巳言。欲
令一切眾。如我等無異。至巳滿足。問如何是願滿足
處。答化一切眾生。皆令入佛道。此兩頌。若約本處經
文。第一行悟佛知見頌文。屬果。第二行入佛知見頌
文。屬因。疏主引來。向酬願因中。安著兩行頌。總屬因
中願也。

言壽量品等者。解果願也。賀云雖在果位。發願度眾
生。亦令眾生發此願。問如來行圓果滿。眾望皆息。於
一切法。任運思擇。如何果位更起作意。答但似作意。
非實作意也。每者數也。即是晝夜六反。觀諸眾生。常
作是意。以何方法。令諸眾生得入無上道。

言若昔者。結因中願。若今果位者。結果中願也。

言每皆發願等者。因中發願。亦願度眾生。由若我身
得入佛道。果中發願。亦願眾生由如我身得入佛道。
世尊自得入佛道後。所以因中果中。當願眾生。還如
我身。得入佛道。

言故酬本願而說等者。世尊因聞此經。得入佛道。因
聞此經。得成正覺。因中果位。皆有願眾生如我之心。
若欲入道。事須要因此經。所以酬願。說於此經。如人
把白絹。爭得似他以為紅色。但知將絹入紅汁盆中。
絹便紅色。欲入佛道。得成正覺。皆因此經。所以今時
說斯妙法華經云。若有聞法者。無一不成佛。

言亦令眾生等者。即是令諸眾生得入佛道。一則酬
昔時之願。二乃令眾生見賢思齊。勸眾生發利他願。

與世尊相共酬也。

言行願相符等者。出願功能也。大論七十八云。由此
願故。煩惱微薄。能修精進。是故我說願波羅蜜。智度
論。問云菩薩修行。自然得果。何要發願然後得果。答
作福無願。無所標立。譬如牛有挽車之力。要須御者。
福慧如牛。願如御者。善惡業報亦復如是。若有行兼
願。少因感大果。若有行無願。多因感少果也。化度問
行行發願。無非盡心。何故世出世果差別。不得平等。
答阿闍世王經云。往昔過去無量大劫。有佛出世。號
一切度。與弟子在路而往。時有三少兒。見佛及侍者
光明嚴肅。互相謂曰。可共供養。三少兒曰。既無香華。
以何物供養。其一小兒。即脫頂上白珠。以著手中。便
謂二小兒曰。可以供養。二小兒効之。亦以頂上白珠
供養。三小兒共議曰。今既供養。欲何所求。三中一个
不敢發願如佛。願如左邊侍者。一个願如右邊侍者。
一个願得如佛在中而行。時三小兒發此願巳。即以
白珠。同散佛上。二小兒發聲聞心。珠在佛邊兩邊。一
發願如佛者。珠在佛頂。變成寶蓋。蓋中有佛。佛告舍
利弗。願左邊者。汝身是也。願右邊者。目連是也。願中
央者。即我身是也。是知獻珠之日。彼此齊同。得果之
時。高低不等。皆由發願。問行願若雙修。有何利益。答
眾生行行。若無願與行相符。則如鳥一翼不可飛。如
車一輪不可轉。若舟無檝不越渡。眾生行行。得願相
符。則如鳥有二翼。而仲天不難。車有二輪。則千里可

往。如舟得檝。則蓬萊可登。故行行時。須得願相符。符
者即是節信契合之義。以竹為□。行願而相符。合致
出世故。致者至也。

言酬求因者。牒因也。昔日求為所酬。今日說為能酬。
能所合說名酬求因。酬者報義對義。求者規也。求有
二種。一則求人。二則求法。王聞仙言。歡喜踴躍。即隨
仙人(即求人也)。普為諸眾生。勤求於大法。即求法也。問前
來有其行願。自然足得菩提。何假更須求因。答雖即
行願二種。為內因力。若欲成佛。事須假外緣也。世無
有不親近善知識。得成佛者。過去釋迦修行行日。在
資粮位。遇一个世無佛法時。人不識佛法。生在難中。
釋迦當日作念。虗受一生人身。都無利益。所以白日
向夜。高聲唱叫狂走。時四天門王。空中報曰。去此不
遠。有一仙人。有勝妙法。汝當求之。菩薩依言。到彼求
法。仙人曰。汝若求我法。我乞汝一願與我。三年不睡。
能否。菩薩答曰能。所以端坐。若睡以針針身。後經三
年。以千針針身。仙人曰。汝真是精進之人。所以為說
諸惡莫作諸善奉行也。又阿難一時於靜處思惟。善
知識者是半因緣。菩薩自家行行發願。更得善知識。
勸勵讚嘆。教一半功夫。名半因緣。如來知之。以種種
呵責。善知識者是大因緣。所謂化道令得見佛。經云
其善知識能作佛事。示教利喜。令入阿耨菩提等。天
授品云。由提婆達多善知識故。令我具足六波羅蜜
等。問當時求經曰。有人有法。未審說經酬於何者。答

今日說經。唯酬於法。不酬於人也。告諸四眾。提婆達
多。却後過無量劫。當得成佛。號曰天王如來。就地獄
中。與授記。酬人了。問今日說經。何故唯酬於法。答經
云。普為諸眾生。勤求於大法。亦不為巳身。及以五欲
樂。至今故為汝說。當時求法。為他一切眾生求。今日
却為眾生說。便是酬法。二者我因他法華經。遂得成
佛。今日說經。便是酬也(勝因也)。

言吾於過去等者。引經文也。疏主引經。闕具不定。擊
皷宣令巳前。略却十五句經文。即是爾時佛告諸菩
薩及天人四眾。至為於大法故。又時有仙人巳前。略
却四句經。即是誰能為我說大乘者。吾當終身供給
走使。又從乃至以身等巳前。略却兩句經文。即是經
云。採菓汲水等。都略却十九句經也(論闕具了清疏)。

言於多劫中等者。相國問。菩薩修行。現身多類。何故
定說為王。答王者自在。化他大故。偏說國王。舉勝身
隱劣身。舉難攝易。勸勵餘人。亦是皷擊二乘也。且言
為王非是不作餘類。問既亦作餘身。如何經言。於多
劫中。常作國王。答若不作國王則巳。但作國王處。便
為無上菩提。捨却國位也。問為復現為國王。搥鐘擊
皷。四方求法。為捨位了。四方求法。答通二解。一委政
太子。為庶人求。又言誰能為我。不言朕也。二云身現
為國王求法。經云來白王言。又云王聞仙言。問如來為
法。三劫常求。何不舉作餘身時求法。唯言作王。答意
表令生敬重。緣王位自在。世無所過。尚重此經。求之

無倦。豈況餘類而不敬重此經。問何要事須作王時
求法。答意欲化國人。悉皆出離。所以常作國王身。初
作國王。遣國人盡行十善。後時捨位求法。遣國人皆
敬重大乘。國王尚捨位求經。況我等不生殷重。故言
常作。十地經云。初地菩薩願為閻浮王。為主為首。引
餘勝類。行菩薩行。所以常作國王。問淨名云。夫求法
者。不著佛求。不著眾求。今言求法。此難寧通。答求法
有二。一有相求。二無相求。今約利生門中而說。且須
言於善友所專事求之。問何不先言無相求。答不可
求學有相。便言無相。

言即隨仙人等者。為法供承。人由法以成德。法藉人
以弘宣。善知識者。是大因緣。所謂化導令得見佛。此
經不聞則巳。聞者定證菩提。所以敬法重人。供承無
倦。採菓汲水。拾薪設食。嗔責打罵。悉皆受之。捨輪王
身。以為床座。如是奉事勤苦。經于千歲。為重大乘。曾
無一念退轉也。

言爾時王等者。結會古今。將今會古。天授是往日仙
人。將古會今。王者則我身是。

言以佛過去等者。雖然行行發願。事須得善友為緣。
故於善友。求重大乘。因緣會合。方得菩提。若闕一邊。
不成正覺。當初求法。不為巳身。普為法界眾生。所以
行此苦行。既因求法。得證菩提。酬昔求心。說此妙法。
經云普為諸眾生。至今故為汝說。

言必由緣會等者。成立求因道理也。緣有二種。一人

緣。二法緣。欲得自身成佛事。須假彼外緣。求人求法。
會者會遇。要假又法二緣。方會遇得佛果菩提。故名
緣會也。恒重者。亦有二義。一重人。二重法。四方求法。
重法也。身為床座。奉事仙人。重人也。

言故今宣說者。問既求得法。未審酬否。答疏言故今
宣說。即是酬也。今日却為眾生說。便是酬也。

言令生求重等者。我因求法。所以得證佛身。今日說
之。還令汝等求重。一則酬昔求法之心。二則令他脩
學求法。與世尊相共酬昔日所求經也(求因了)。

言酬持因者。酬謂對(能酬所酬等。如前)。問既行行發願。求重
此經。則因緣具足。自得菩提。今何須要其持因。答雖
然因緣具足。必須長時受持。若也初有後無。終不能
尅果。由是如來因中。經三無數劫。於二十六恒河沙
佛所。長時受持。剝皮㓨血。書寫大乘。如斯受持。方能
尅果。雖逢緣巳求重。非率爾而果成。要由持學。始能
得果。經云若我於宿世。不受持讀誦此經。不能疾得
阿耨菩提。既因持經。得成佛了。今時起說昔日所持
之經。故名酬持因。

言前八甚深中等者。初引受持文。問何故有此三段
科文。如是次第耶。答緣第一段云。佛曾親近等。天親
云。受持讀念甚深也。問經云百千萬億無數。無數之
言。是多少耶。答不過涅槃經中二十六恒沙也。乍觀
文意。引甚深文。次便說供佛。文似孤起。此上兩段文。
通一切佛皆同。問未審何處是佛持經處。答下疏言。

又釋迦過去曾為常不輕。至彼方是自持經文。略明
科意也。下解疏。佛曾親近等者。四親近行中之一行
也。一親近善友。二聽聞正法。三繫念思惟。四如說修
行。新經云。第三如理作意。第四法隨法行。問如何經
言親近諸佛。論言受持讀誦甚深。答經約所事。則言
親近諸佛。論約所修行。名受持讀念甚深也。

言初依菩薩等者。依謂依託依馮。救濟之義。即所依
義。如世父母為子所依。四依菩薩能救濟眾生。與彼
眾生為依託。故名為依也。問一依即得。何要說四。答
勝劣不同。故分四也。次配位者。攝相安國傳。有二解。
一光法師云。見道巳前初劫。為第一依。少伏煩惱故。
初二三地。為第二依。相同世間故。四五六地。為第三
依。相同二乘故。七八九十地。為第四依。純無相脩。唯
菩薩行故。第二真諦三藏配。地前初劫為初依。初地
至七地為第二依。八九十地為第三依。相好劫為第
四依。又第三解。依涅槃經澤州疏主解。一切地前菩
薩為初依。具煩惱故。同小乘七方便人。二初地至七
地為第二依。同小乘初二果人。初地菩薩斷分別惑。
同初果。二地至七地。更經一兩生。得入八地。受變易
身。同小乘二果。一來天上。一往人間。故得聖果。八九
二地為第三依。永捨分段身。更不起欲界心。同小乘
第三果人。更不還來欲界受生。第十地菩薩為第四
依。同小乘阿羅漢果。十地菩薩因究竟。阿羅漢小乘
之中果究竟。順疏意。三解中真諦為正。問何故將小

乘四果。同配四依菩薩。答約小分義相似。彼疏家作
科配。若據涅槃經文。亦無此勢也。若不約小分同者。
初果之人。極七返受生。菩薩受生不定。第二果人一
往來。菩薩化利人天。往來不定。第三果人。斷下修惑。
菩薩留惑潤生。第四果聖人。更不受後有。菩薩化身
無盡。故皆不同。問登地入聖。斷惑障。可是眾生所歸
依處。地前惑在。又是凡。何以配在初依攝。答登地斷
惑證真理。地上菩薩得為依。地前少分伏煩惱。亦得
與彼眾生依。如華嚴經。十信菩薩能八相成道。化利
眾生。為益既深。為依無失。問言四依菩薩供養二十
六河沙。未審每依具幾。答疏言初依供五恒等。依真
諦配也。問准下經云。阿難是諸人等。當供養五十世
界微塵數諸佛如來。至末後。同時於十方國。各得成
佛。皆同一號名曰寶相。准此與二十六河沙。多少何
故不同。答攝三解。一云供養自國佛二十六恒。兼供
養他國五十世界。二云業力供養。二十六恒。若神通
力供養。則五十世界。三云四依中皆有入住出心。若
約一心。論二十六恒。若約三心。論五十世界。攝自評
曰。前二解善。若約後解。三心通論。計七十八恒。對五
十世界。亦少也。又糅云。若捨身四事供養。二十六恒。
若一華一果。則五十世界。今准經文尊重讚歎。護持
法藏。乃是終身。路云。雖說四依菩薩供養二十六恒。
不言只供養爾許。便得成佛。不妨更亦供養。

言值多等者。釋難。亦云出以。問此間說持因。但引持

經文即得。何要論供佛多少。答疏言值多等。即是供
佛既多。受持亦廣。又云值多善友。結供佛。長時受持。
結前受持。

言又釋迦如來等者。問既言親近供養二十六恒佛
受持此經。方得成佛。亦大甚深。未審世尊曾為四依
菩薩。受持此經否。又今所說經。酬昔持因。自家因中
持經。文在何處。答疏言又釋迦如來等。經云爾時佛
告得大勢菩薩。乃往古昔。過無量無邊不可思議阿
僧祇劫。有佛出世。號威音王如來等。其威音王佛。滅
度之後。正法滅巳。於像法中。增上慢比丘。有大勢力。

爾時有一比丘。名常不輕。得大勢。以何因緣。名常不
輕。是比丘凡有所見。若比丘等。皆悉禮拜(云云)。此是
釋迦因地。於二十六恒沙佛邊。持經處也。疏中不引
前來被打罵經文來。空引臨終受持億偈經文。由前
來向威音王像法之中。曾持經為因。所以臨終得威
音王佛加被空聲教示。二十千萬億偈。悉能受持。若
也總不曾持。滅度後佛又不曾見。因何令聞。又復二
十千萬億偈。如何記得耶。問法華只七卷。今說二十
千萬億偈。何以太多。答少化土經。少只七卷。大化土
多。不妨二十千萬億偈。如下殑伽沙頌。六百萬億姟。
不妨多也。本來持經在資粮位末。臨命終時。空聲教
示。為聞二十千萬億偈。即得如上六根清淨。從是即
得如上六根清淨。便入加行位。如上之言。指法師功
德。問爭知是加行位。答經文分明云。雖未得菩薩無

漏法生鼻。准此不是初地。又言父母所生清淨肉眼。
肉眼之言。表知不是天眼也。肉眼有如是勝用。資粮
位中。必無如此功能。若是諸根互用。事須初地。地前
無故。是加行也。

言即得如上六根等者。問菩薩因何增壽耶。答法威
德力增壽也。問偈中言神通力故增益壽命。不說法
威德力。答增壽有二。一法威德力。二神通力。長行與
偈。互舉一邊。理實雙說為勝。問如何神通能增長壽。
答夫四神足者。住世一劫。即是增壽處也。問本來此
菩薩。是何行位人。設使增壽太長生。如世間人持念
加被。只十年五年。即得絕。多亦不然。況菩薩增二百
萬億那由他歲耶。答安國云。此菩薩加行位中。命自
長故。況聞法力。問如何加行位中有四眾。答安國云。
此菩薩是資粮位末。所以有四眾。欲入加行位。兩盈
中間。有四眾也。問長命即指加行位。及說四眾。便云
資粮位末心(此解不當)。路云威音王佛。是他受用佛。所居
報土。菩薩處中命長也。言有四眾。即是化土一處見
異也。此亦不然。一處見異。約佛說菩薩。無此功能也。
今有解云。受持千萬億偈增壽。盡是加行位。問如何
有四眾。答是加行位菩薩。不妨四眾得見。只如西國
天親無著。是加行位巳去。及初地聖人。何妨四眾得
見也。

言常獲如上等者。便入初地也。問爭知是初地。答以
有常字故證常理。故常得淨六根。前未證理時。故無

常字。問如何是四位值佛。答第一威音王佛。像法之
中。行不輕行。直至臨命終時。具聞威音王佛先所說
法華經。二十千萬億偈。悉能受持。即得如上眼根清
淨。耳鼻舌身意清淨。得是六根清淨巳。更增壽命。二
百萬億那由他歲。廣為人說是法華經。乃至是菩薩
復化千萬億眾。令住阿耨菩提等。是第一位。從命終
之後。得值二千億佛。皆號日月燈明。於其法中。說是
法華經。是第二位。以是因緣。復值二千億佛。皆號雲
自在燈王。乃至於四眾中。說是法華。心無所畏。是第
三位。從於此後。復值千萬億佛。亦於諸佛法中。說是
經典。功德成就。當得作佛。是第四位。

言其常不輕等。結會古今也。經云若我於宿世。不受
持讀誦法華經。為他人說者。不能疾得阿耨菩提等。
得大勢。彼時四眾比丘比丘尼。以瞋恚意。輕賤我故。
二百億劫。常不值佛。不聞法。不見僧。千劫於阿鼻地
獄。受大苦惱。畢是罪巳。復遇常不輕菩薩。教化阿耨
菩提等。問菩薩何不將獲眾生。禮拜他教嗔罵千劫
入於地獄。答眾生根性宜如此。當時四眾打菩薩。嗔
從心起。熏見分種。所造業是地獄業。菩薩當時從後
與伊授記成佛。兼以說法音聲入伊耳中。熏相分種。
在第八識中。經千劫在地獄。種子方熟。從地獄出。經
云畢是罪巳。復遇常不輕菩薩。教化阿耨菩提等(經證
了)。

言故為往時等者。由昔持經。今得成佛。故今宣說酬

昔持經也。

言勸常受持者。今得成佛。由昔持經。汝愛菩薩。須學
我行。昔不持妙法。不能疾得菩提。今獲相好周圓。皆
由持經之力。汝既忻求佛果。事須受持此經。若無間
斷之心。果滿共吾無別。一則酬昔持經。二則勸他受
學。由斯二意。故說此經也。

言酬相因者。現相與說經為因。說經乃酬於現相(能所
易知)。問佛本出世。只為利生。便合說經。何須現相。答一
乘深妙。意旨極難。破二乘權。令歸一實。指昔無而言
今有。談前果為後因。恐有疑生便興異見。故現嘉瑞。
拂彼疑情。故須現相。相者相狀。相之一字。自古多解。
一安國十解。一外讚真乘相。說無量義經是。二內審
當根相。入無量義處三昧是。三天人散華相。天雨四
華等是。四地動降魔相。六振動是。五凡聖同歡相。四
眾瞻仰等是。六毫光遠照相。放毫光下是。七顯示他
方相。於此世界。盡見彼土下是。八此界莊嚴相。佛放
一光下是。九彌勒懷疑相。爾時彌勒菩薩作是念下
是。十文殊為答相。文殊告言下是。於中第七第八相。
疏無明文。只於眾見此巳疑生中。有此意也。見彼土
之相狀。見此界之莊嚴。故疑生也。路有五。一外相。二
內相。三天相。四地相。五光明相。放眉間下是(同安國前五也)。
金城有六解。前四同路。第五第六別也。第五他相。放
光明照于東方八千世界。六自相。見此國界種種殊
妙。諸抄解釋甚多。糅抄十二相。安國十相太寬。疏中

則有無者。金路或五或六解。則太狹。章敬六解為善。
一演導教物相。

巳四十年後。名將說此經耶。答一則通二身亦得。二
者取化身亦甚有理。以現相是化身故。

言先為菩薩等者。演教道物相也。本來此經合向報
土中說。將向靈山穢土中說來。緣根鈍之徒。法深難
解。聞恐生謗。遂初說有教。令證小果。次談空教。陶練
小心。今者父知子意。漸巳通泰。成就大志。自鄙先心。
遂於靈山會上。廣召有緣。欲將家財付與窮子。說其
行果攝入功能。乃先為菩薩。談體出生。說無量義經。
令知藥病性無量故。法亦無量。法無量故。義亦無量。
義無量者。從一法生。其一法者。所謂無相。無相不相。
名為實相。意令皷擊聲聞迴心。意捨權取實。亦如菩
薩當坐蓮華故。無量義經與法華經。為時至成就也。

言次入無量義等者。問何要入定。答若不入定。爭知
鷲子是上根與法說。四人中性與喻說。五百千二百
下根。與宿世因緣說。若不入定。無由審根。後方演說。
為法深妙。所以如斯。亦為後人。作其軌範。由斯意故。
入無量義處三昧也。

言天雨四華等者。二儀呈瑞相也。且以帝王布慈。以
訓世。則感赤烏翔而老人星現。仁德育物。醴泉涌而
嘉禾生。是知盛德內充。禎祥外發。布慈雲於法界。息
火宅之炎極。朗慧日於大虗。破無明於巨闇。今說無
量義經巳竟。便入等持。此事難思。乃感天動地。天雨

四華。則表度四生而證四涅槃。除硬強執小之心。行
大因而尅獲大果。地振六動。則表驚動諸魔。破六賊
煩惱。令諸大眾不起散心。觀我如來說法之處也。問
何不雨菓子。雨於華。答若不行因而得果。即應雨菓
不雨華。今既要行因。後方得果。故唯雨華也。

言四眾瞻仰等者。群情咸渴仰相。問既雨華動地。有
何利益耶。答疏言四眾等。亦是凡聖同嘉相。得聞無
量義經。又見佛入寂定。天華亂墜。地動傾搖。所以四
眾八部悉皆歡喜瞻仰。

言放毫光等者。他方遠示相。世尊將燃智炬光耀身
光。所以舒玉彩於眉間。現希奇於城外。令四眾倍生
渴仰。如來因此說經。大法師問曰。既言光照東方萬
八千世界。此方史籍。何不載之。答琳云。道合則千里
懸應。世乖則肝膽楚越。殷周之人。非釋教所宜。彥曰
有緣千里通。無緣隔壁聾。君子千里同風。小人隔陌
異俗。情若相得。則胡越為兄弟。若不相得。則肝膽為
仇讎。佛本放光。召有緣之眾。此土無緣。何妨當時不
見。問何故降生入滅。則令此土知之。答降生入滅。令
此土知者。遣知有佛出。有佛入滅。放光本召有緣。所
以則不令知見者。且靈山會上舒舌。經五十小劫。教
中只說。如來八十欠一。入般涅槃。又欲反淨方。移諸
天人。置於他土。此則於當會中。尚自有合見者。不見
之者。何妨此土而不見眉間光明。其猶日月麗天。非
盲者之所覩。八音六律。豈聾者之所聽聞。由是此方

書史不說也。

言眾見此巳等者。是大眾懷疑相。見佛說無量義畢。
不下於座。便入于定。天雨華。地振動。毫光東照萬八
千。異相西呈。皎然七事。靈山眾會。不惻大聖之徵。各
自心中。有懷疑惑也。

言彌勒發問等者。是賓主懸知相也。彌勒位登補處。
知佛欲說此經。為慜一切眾生。乃示相起於疑惑。挾
自他之兩意。發問文殊一人。導師何故今朝現此多
般瑞相。文殊菩薩。是九代佛之祖師。見慈氏挾自他
以陳問。欲知現相之瑞。以宿命智。現見過去因果相。
成就十種事。如現在前。答彌勒言如我惟□。意云。且
待我思量忖看度。佛今欲說大法去。欲擬雨大法雨
去。乃至欲演大法義去。簡要云。彌勒覩今相。以為問。
文殊舉古事。而為答。既知釋迦非化符會燈明將說
法華驗之在。即經云我見燈明佛本光瑞。至法華經。

言欲說大法等者。論云有疑者當斷疑故。今佛欲說
舍利弗等。先住外凡位。曾受我化。於大乘法。種解脫
分善。鶖子等不知有此解脫善根。未生信解。常起疑
網。今欲說此經往昔之事。斷其疑網。故言欲說大法。

言雨大法雨等者。論云巳斷疑者增長純熟彼智牙
故。今佛欲說成道巳後。法華巳前。四十年中。所轉法
輪。發生善牙之事故。時雨若降。無不霑洽。並皆如願。
法雨若降。未發大心。即便發心善牙增長也。

言吹大法蠡者。論云建立名字章句義故。今佛欲說

舍利弗當來成佛。號曰華光如來。說三乘法。猶如俗
間曲終之時。欲吹螺貝等。今佛亦爾。記鶖子成佛之
事名為曲終。更為他說。名吹法螺。經云華光如來亦
以三乘等。

言擊大法皷等者。論云聲聞權密境界。世尊密言。三
人同坐解脫之床。名之為密。今佛欲說法。警動二乘。令
捨小執。名擊大法皷。經云餘二則非真。開往聲聞乘。
為權密境界。令捨。顯今說菩薩乘。為實境界。令取也。

言演大法義等者。即是鶖子作佛。又為堅滿菩薩。受
記作佛。名演大法義。

言我於過去者。問文殊爭知。答疏言我於過去等。舉
古也。

言乃至廣說今日如來等者。證今也。賓主懸知相也。

言三世諸佛等者。辨有無也。問欲說此經。現斯瑞相。
唯釋迦如此。為當諸佛亦然。答疏言三世諸佛等。將
由當也。三世如來。當說此經。事須先現種種大相。過
去燈明。現在釋迦。未來華光。皆先現相後說經。相既
不一。名種種。

言不同餘經等者。問經教皆是佛說。何以此經不同
餘經。答此說曾所未聞。若不廣現禎祥。何以曉其執
滯。欲說此經。故現大相。謨云此經開方便門。示真實
相。創說二乘作佛。恐彼不信。故現大相。表經微妙所
說不虗。問何名初大相。答無量義是此經初大相。問
說遺教經。前說涅槃經。涅槃與遺教為初相。即此遺

教亦有初大相。何獨此經。答二解。一則約決定義
說。法華經前。必說無量義。無量義畢。必說法華。遺
教與涅槃。則不決定。只如日月燈明佛。日月淨明
德佛。說法華經畢。便是唱滅。更不說涅槃經。經云諸
法實相義。巳為汝等說。我今於中夜。當入於涅槃。又
日月淨明德佛云。汝可安施床座。我於今夜當般涅
槃。亦付屬法華經了。便即入滅。二云約體用解。無量
義經是體。法華經是用。無量義經。為菩薩談體出生。
法華經。為聲聞談功能攝入。涅槃遺教。體用別也。二
者不取無量義經。唯取入定放光是初大相。問說上
生經。舉身而縱金色。說般若經。住對面念。說涅槃經。
從其面門。放種種色光。餘經亦放光入定。何言無。答
三者入定雨華動地。總名初大相。此經具足有六。餘
或一或二。皆不具足。問無量義經。諸相之中。最初首
說。何故不取作初大相耶。答攝云無量義經。正為菩
薩說。傍為聲聞。不可將菩薩所聞之經。與聲聞擬聞
之經。為初大相耶。說無量義經時。眾會不疑。所以攝
釋不取也。若無妨難。七成就中。除初二成就。是阿難
安置。非是初相。餘五成就。總是為初相也。謨云總取
為善。問放光入定。諸相之中居後。何名初相。答對正
宗前。總名初相。問何故現此初大相。然後說經。答此
經不同餘經。世尊四十年前。毀責聲聞。讚嘆菩薩。大
般若經云。佛告憍尸迦。若入聲聞獨覺正性離生者。
當知此人不能復發阿耨菩提心。何以故。彼於生死

作限隔故。又淨名云。聲聞之人。猶如敗種。設使溉灌。
不生芽莖。猶如高原不生蓮華。大樹緊那羅經云。聲
聞之人。燒敗於種。於大乘中。永非法器。唯菩薩人不
作是念。言我與如來一乘一種。而有進修。名為淤泥
可生蓮華。二乘之人。即作是言。我與如來。同坐一解
脫床。既有此執。名為高原。唯此經中。說聲聞作佛。其
事難信。恐生疑恠。所以先現大相。靈山一集。初則會
二歸一。迴小道而入大乘。次則三變土田。八方嚴淨。
引穢心而觀淨國。大乘巳入。無復小乘。淨國巳觀。何
有穢剎。始集分身佛普在淨土之中。而說常身之義。
餘經無此初大相也。誠證非一也。上來且烈序分諸
相。說正宗分正為酬之。問向下流通分放光動地等。
亦是相應說經酬之。答下文諸佛而重放白毫。召妙
音。而兼舒肉髻。慇懃而示。摩眾頂顯誠諦。而舌至初
禪。毛孔光明。謦咳彈指。重令地振。皆由囑累之深。再
現華飛。亦明功德之大。其餘天皷鳴而天衣降。寶盖
覆而寶瓔珞垂。眾相實多。蓋難以盡。皆欲流通至教。
貽厥後昆。非是正宗。不說酬彼也。路問云。論中第五
依止說因。與六因中相因。俱是放光。二義何別。答論
中說因。通眾生渴仰心。六因中相因。唯取佛事。不取
資事。

言相既非常者。問世尊莫空現相。不說法耶。答疏言
相既非常等。灼然說法也。說聲聞作佛極難。欲說之
時。故現非常之瑞。本現非常之相。為說非常之經。非

常之相既彰。須說非常之法也。

言即將說此等者。問世尊酬相說經。莫說諸餘經。答
疏言即將說此經等。顯相所為也。見相。依於此經也。
說經。依相也。

言酬說因者。牒因也。問何名為酬說因。答昔說與今
說為因。今說乃酬於昔說。昔說則為所酬。今說為能
酬。能所合說。名酬說因。此說因中。甚難得意。自古諸
師。計有二十餘解。的當者少。說著行行發願求持。被
前四因收。說著雨華動地放光。又被第五相因收。今
此說因。事須有因。方說與說為因。名為說因。有取我
此九部法入大乘為本。與說為因也。則能酬所酬。因
之與果。悉皆是也。又云說法華經為因。眾生聞音得
果。即此經便是說。說即是因也。所以甚難得意。第一
攝釋敘五解。初三解是古師義。後二自解。且前三解
者。一云四十年前。九部法為因。說法華是酬。經云我
此九部法。入大乘為本。即九部法是說。說即是因(持業)。
或通依主。說字屬法華經。因字屬九部法。說家之因
(依主)。二云取依止說因成就中。眾生渴仰心為說因。三
云取所說法華經。即是因。眾生聞著得種智為果。故
所說法華經。正是說因也。攝敘古三解却破也。攝自
申兩解。一云成佛出世為說因。與沼同。所以疏言故
三世佛成道究竟必說一乘。二云取因中發願。願成
佛畢。說法華經。只此願說經心。是說因。所以疏云皆
是因中方便求趣。又云故赴宿因說斯妙法。第二金

城三解。一云眾生渴仰心為說因。二云內證深密。三
云外現神通。金云此第三解為正也。更有路府賀法
師(謨抄)。牟等極繁。不可具敘也。今取攝釋。敘古師解中。我
此九部至為本。又取沼法師成佛出世為說因。問若
成佛出世。何唯此經。一切經皆如此。答雖說諸經。不
是佛本出世。本出世意。只為說法華經。更不為餘事。
說佛智慧故。諸佛出於世。又云唯以一大事因緣故。
出現於世。如人家有一兒。愛宰相便讀書。應舉及第。
後中間尚書侍郎雖得。元來不稱他心。直待後時。得
宰相畢。方始稱得本心。此中亦爾。問若本來意。為說
法華經。何不出世便說。答所以未曾說。說時未至故。
根生說不得。所以別說方便。於三七日中。思惟如是
事。我所得智慧。總擬分付與。眾生入不得。又更思惟。
試與說大乘華嚴經。菩薩悟解。聲聞人如聾如醉。入
不得。不免先說權教。酬他成佛出世意。亦不著四十
年後說法華經。亦說便酬著成佛出世意也。故三世
佛。說大乘了。不說小乘入涅槃者。則有三佛五佛。若
說小乘了。不說大乘入涅槃者。則無也。佛若不為說
法華經出世來。何故日月淨明德佛。及日月燈明佛
亦說法華經巳。便入涅槃。表出世事了。更無事也。

言下云諸佛如來等者。大事即是開示悟入菩提涅
槃也。抄家取成佛出世。為說因者。問何者是能酬所
酬。又何者是果。答今此疏中引文云。下云唯以一大
事因緣故。出現於世者。此是酬說因中。引能酬文

來。成佛出世為所酬。法華為能酬也。所酬是因。能酬
是果。諸佛如來。唯為說一大事因緣故。出現於世。說
一大事因緣者。即是說法華經。故云能酬也。問前五
因別總所酬文來。為說因也。說法華經為果。何故酬
說因中。偏引能說法華經文來。答制作之家。事不一
途。亦不妨也。既爾即取說法華經。開示悟入。一大事
因緣。為能酬。成佛出世。為所酬也。不違沼法師義也。
問若取諸佛世尊唯以一大事因緣故出現於世。至
此巳來為能酬。成佛出世為所酬。問疏引下一節經
文云。乃至廣說。無聲聞弟子等文。應成無用。甚不相
當也。答灼然要當。夫成佛出世。本為說法華經。說菩
提涅槃大事因緣。不為說聲聞小事也。所以此一節
經文。分疎出世。不說小乘也。佛意本來降下閻浮。意
為說法華經大事因緣。不為說聲聞小事也。所以成
佛出世為說因。即是所酬。下云諸佛如來。唯以一大
事因緣故。出現於世。為顯直至最後。但教化菩薩。無
聲聞弟子。長行欲徹巳來。總是酬說因之中能酬文。
問經言無聲聞弟子。現今教化三根。是何人。答雖教
化三根聲聞。先雖是聲聞。後作菩薩。故四十年前作
聲聞。迴心向大來作菩薩。究竟得種智故。上來雖有
多解。一取九部法。經文相當。二取成佛出世為正也。
一則順所引經文。二則順下結文。章敬云。則同長者
本意。總與牛車。緣中小不肯出來。所以權唱羊鹿。導
師本意。令到寶所。中途為商人。不肯前行。乃權設化

城令住。唱羊鹿。為牛車之漸。設化城是往寶所之基。
故知昔說小乘九部。是入大乘之因。今日說於此經。
乃酬彼往時所說。此解順經宗昔權今實也。荷恩云。
從方便品。嘆二甚深。至正說大事巳前。皆名說因。於
中除三請文。三請文屬他酬請收也。今取三止文。決
定心因。授記取授記至願樂欲聞巳來。為酬說因。亦
有取第二止後文。不取初止。以佛本來決定說法華
經心。從第二止後科出。論云佛心巳有決定所為之
人。由此便有後止及說也。

言故趣等者。通結六因也。問必若許是結六因文。疏
主何得更言上來義類經文甚多至指述。則是結六
因文。如何言皆是因中方便求趣。結前四因。修學雖
滿等。結相說二因。故趣宿因等。通結六因。故知安國
恐非為正。由斯則如牟所解。是結說因文也。問說因
是果中說。何言皆是因中方便求趣。由此結說因文
中。有指他指自。疏言故三世諸佛等。是指他。疏言修
學雖滿等。是指自。疏言故赴宿因等。通結自他也。問
前標中既無三世佛字。何故結文中。便有三世佛字。
答以前疏文有乃至廣說之字。文執寬含容得所以
結也。問安國意何要向他說因中結六因也。答六因
望說。總得名因。總合喚作說因。然於中隨勝。別立六
因名字。行行勝故立行因。發願勝故立願因。求法勝
故立求因。受持勝故立持因等(云云)。問六因總與說
法華經為因。未審為復是因由因。為復因果因。答有

三釋。一云六因皆是因由因也。二云六因皆是因果
之因。問相說二因果中之事。如何判為因果之因。答
昔見他佛現相。後方說經。今時傲斆他佛現相說經。
昔與今為因故相說。亦是因果之因。三平遙云。前四
因。因果之因。成佛因故。後二因。因由之因。說法因故。
說三解中。取初解為正。六因皆因由。所以因也。六因
既是經起意中收。是說經之意況意趣。正是因由之
因也。問後二因可然。前之四因攝萬行。萬行感果。如
何是因由之因。答前四因既是萬行。萬行有二義。一
者望自受身。是因果之因。二者望說法華經。因由之
因也。因中萬行。望受用身。是因果之因。但成自受用
身了。便是酬因了。成佛了。不可閑坐。事須說經。說經
因他成佛。成佛因他萬行。萬行望佛果。是因果之因。
萬行與說法華經。為因由之因。相說二因。因由義極
成。所以六因因由義勝也。

上來正明六因。次下諸門分別者。一釋名。二出體。三
辨相。四因果。五正助。且釋名者。初總名者。一者六因
為所酬。說經為能酬。所酬即因(持業)因體即酬故也。若
能酬為果。所酬為因。所酬是能酬。果家之因(依主)。因是
所行之行。感當果為名。酬乃果起名酬。對往因而立
號。酬家之因(依主總名了)。別名者。酬之行因。酬之願因。乃
至酬之說因(依主)。行即是因願。即是因求持相等(此五等皆
持業)此因體上。持二業用。因果因由。二皆持業。其說因
者。若九部法為說因。說即是因。若准路言。權說與實

說為因。昔說與今說為因。說即是因。有云所說法華
名因。眾生聞巳得果名酬。荷恩云。取方便品初三止
文為說因。正說大事名酬。說即是因(持業)。金云。內證深
密。沼云。成佛出世說法之因。

第二出體者。行因尅
性業思為體。即遍行中善思。思即行故。能防者是善
思。所防即三業。此三業中。思是能起。身語二業為所
起。如無表不是色。就所防故得色名。又思以造作為
業。役心為性。小乘身業。以五根為體。語業以聲為體。
意業以思為體。大乘三業。俱用思為體。不同小乘。願
因者。以別境中欲勝解及善十一中信為體。欲者希
須為義。欲得修善。發勝解心。世人雖亦有故。是三塗
本。今此欲得作佛。決定印持。起殊勝而趣向之。以此
為體也。求因者。亦以欲勝解及信為體。經云爾時佛
告諸菩薩。及天人四眾。至六波羅蜜。持因者。若受持
名持。以別境中念慧為體。念能明記。慧能簡擇。若任
持名持。通三慧及念為體也。相因者。只是業果色為
體。有抄說。雨華動地放光。以法處中定果色為體。此
說不爾。動地雨華。只是業果色。不是定果色也。以佛
當時只動業果地。未必先變定果色了。然後振動。必
無此理。故不取也。此為正。定以別境中定為體。若准
涉云。雨華是忉利天人。擿園中華。向下散。還是天中
業果為體。若取無量義經為相因。并彌勒問文殊答。
以聲名句文為體。說因者。若九部法為因。以聲名句
文為體。若沼法師成佛出世為說因。即無漏化五薀

為體。

三辨行相者。行有二。一自利。二利他。即安樂
行品中四行。前二自利。後二利他。願因有二。一因中
願。我本立誓願。二果中願。每自作是念。求因有二。一
求人。王聞仙言。至即隨仙人。二求法。擊皷宣令四方
求法。又有二種。一自求。身為床座。經於千歲等。二他
求。令他人求。如龍女求法華經。於剎那頃。發菩提心。
至不退轉。又如淨藏二子迴邪見之父王等。持因有
二。一總持。即四依菩薩。向二十六恒河沙佛邊持經。
二別持。即常不輕菩薩。又有二。一近持。即常不輕菩
薩臨終時。得聞二十千萬億偈。悉能受持。二遠持。更
增壽命二百萬億那由他歲。此約命短長。論遠近也。
相因者有二。一今相。彌勒問二昔相。文殊答述古也。
又有二。一古相。我見燈明佛。二今相。以是知今佛欲
說法華經。今相如本瑞。說因有二。一權說。即鹿野苑。
二實說。即靈山會。

四辨位者。前四在因。後二在果。

五正助者。說因為正。餘五為助。五因望說。總得名
因。故為助也(上來正解次義門業門料簡了)。

言上來義類等者。結略止繁也。義類即是行因義類。
願因義類。乃至說因義類。據論每品經文甚多。恐猒
繁廣。更不能具引。故略指述。路□□。六因各具四行。
行因四者。一道法具修行。經云佛曾覩近等。二□成
種智行。經云如來知見廣大深遠等。三常修佛果行。
經云吾從成佛巳來等。四勸物同修行。經云舍利弗
當知諸佛語至。要當說真實等。願因四者一立誓邀

期願。經云我本立誓願等。二修因滿足願。如我昔所
願。至入佛道。三度生無盡願。盡教以佛道。四普得佛
身願。普欲令眾生亦同得此道。求因四者。一歷劫長
時求。吾於過去無量劫中求法華經等。二棄捨國位
求。為於法故捐捨國位。三身為床座求。乃至以身而
為床坐。四令他重法求。普為諸眾生勤求於大法等。
持因四者。一創聞增壽持。臨命終時於虗空中具聞
威音王佛先。至更增壽命二百萬億那由他歲。二重
宣寶偈持。命終之後值二千億佛。至於此諸佛法中
受持讀誦為諸四眾說此經典。三乃至成佛持。得大
勢是常不輕菩薩摩訶薩供養。如是若干諸佛。供養恭
敬尊重讚嘆。乃至當得作佛。四勸滅後者持。經是故
行者於佛滅後。聞如是經。勿生疑惑。應當一心廣說
此經。世世值佛。疾成佛道。相因四者。一凝身不動相。
說此經巳結加趺坐身心不動。二天華落瑞相。是時
天雨曼陀羅華等。三地動傾搖相。普佛世界六種震
動。四照境希有相。爾時佛放眉間。至起七寶塔。說因
四者。一讚今隨古說。作是思惟時十方等。二接下方
便說。思惟是事巳等。三迴心向大說。我設是方便。令
得入佛慧。四舉古捨擁說。十方佛土中等。

言後酬請者。標也。請中有二。一總請梵王等。二別請
化佛等。亦得名為天請聖請。別請中有二。初化佛請
說權。鶖子等請說實。今言酬。唯酬請實。如來鹿野苑
中。轉四諦法輪。酬梵王請訖。化佛梵王鶖子等。皆為

所酬。今佛說者。則為能酬。能所合說。名為酬請。問如
來大悲。何須待請方說。答鴻鍾雖響。必待扣而方鳴。
大聖雖慈。必待請而方說。若不請而便說。企意難生。
必致慢法之𠍴。請而不陳。如來有恡法之咎。故須待
請。後方說之。請即如杵。酬即如鍾。杵亦擊而鍾必鳴。
眾既請而佛即說也。標了。

言如經中說等者。初敘降生成道。為所請境。若據文
勢。即是酬請便合。疏云是時三千大千世界主。標中
既言酬請。何故釋中都不論著請意。便說降生成道。
此乃疏文剩長也。牟云降生成道為所請境。後明能
請人。若依此科。疏文不剩。若擬請佛說法。未審所請
之佛。為是報佛。為是化佛。何處現生。何處成道。所以
賀云。若不說降生成道。便引請文。即義無來處也。如
經中說者。即是本行經大集經因果等經。智論四分
律等。處處皆說。准釋迦譜中說。有一菩薩。名為善慧。
修行行滿。住知足天。眾曰。善慧將欲下降。先現五衰。
諸天請曰。菩薩且住。莫現無常。答曰。有生必有滅。有
會必有離。我今降閻浮。轉正法輪。度諸眾生。便為諸
天。說百八法門。然後觀於十事。方始下降。同時有九
億人。同時下生。先問諸天。當現何相。諸天報曰。象形
為最。又本行經等說。釋迦菩薩。正念思惟。從兜率天。
託陰摩耶夫人。右脇而住。是時夫人夢見六牙白象。其
頭朱色。七支案地。乘空而下。入其右脇。至明清旦。白
其王曰。大王當知。我於昨夜。作如是夢。請占相師。可

以占之。時相師報曰。大王善聽。我見神仙天經所載。
夫人靈夢。必生聖子。以偈答曰。若女人夢見。日天入
右脇。彼女所生子。必作轉輪王。若女人夢見。月天入
右脇。此女所生子。諸王中最勝。若女人夢見。白象入
右脇。彼女所生子。三界無極尊。能利諸眾生。怨親悉
平等。度脫千萬眾。出深煩惱海。故知夫人所懷。必
生聖子。王聞歡喜踊躍不勝也。本行集云。聖母摩耶
懷孕將滿。垂欲生時。其父善覺長者。遣使詣迦毗羅
城淨飯王所。請夫人歸。春初二月八日(約今即二月八日當初周
以十一月為正。即四月八日)向彼嵐毗尼園。安庠徐步。四遠觀看。
然其彼林。別有一樹。名波羅叉。上下正等。枝葉垂布。
翠紫相翬。如孔雀項。夫人到彼。其枝自低。舉其右手。
攀彼樹枝。太子從母右脇而誕。九龍降水沐浴。太子
於十方面。各行七步。一手指天。一手指地。天上天下。
唯我獨尊。受苦眾生。因茲解脫。

言行七步者。即於生處。各行七步。大集經云。我不行
七步。而言行者。示現行也。涅槃經云。東行七步者。西
國以東方為上。四季之中。東方主春。春為上首。表佛
世尊與眾生而作導首。南方行者。南方主夏。夏能成
長。萬物草木。榮盛之時。表佛與一切眾生而作福田。
生長功德。西方行者。西方主秋。萬物長足結實。更不
滋長。表佛成道巳去不受後有。是最後身。北方行者。
北方主冬。萬物彫落。更不生長。表佛我生巳盡。四維
行者。表成佛巳能破四魔。上方行者。表成佛巳不為

塵垢不淨之物所染行。猶如虗空。下方行者。表佛示
現法雨滅地獄火。問下方行者。莫入地獄去耶。答從
上下來也。問何故只行七步。答度世經云。表如來有
七聖財。章敬云。具七菩提分法故。問何名七菩提分。
答四神足。正斷。正勤。五根。五力。七覺支。八聖道支。束
則成七。開成三十七菩提分也。有高僧對武帝曰。佛
行七步者。表超六道。所以行七步也。

言放大光明等者。光能隱蔽世間日月星辰所有光
明。表成佛巳無有一人如法論義勝如來者。亦表破
癡暗故。遍照十方者。表慈悲普䨱。

言四[(厂@((既-旡)-日+口))*頁]觀等者。表成佛巳具四無所畏。度四生故。

言作師子吼者。是無畏義。自在義。表佛出世。世界之
中。而得自在。決定說故。

言說偈言等者。我生等(苦諦盡)。是㝡等(集諦盡)。我巳等(滅諦
盡)。當復等(道諦滿)。復由重也。受生無量。故云復也。問今
此說偈。復是何身。答是最末後身。瑜伽云。末後身有
二。一實。二化。實者第十地菩薩將成報身。於色究竟
天大自在宮中者是。若化。即從知足天中。下生成佛
者是。今疏所論。即化相。最後身復有三種。一者一生
所繫身。住知天是。二最末後身。王宮生者是。三坐道
樹身。即菩提樹下身是。上生攝一生所繫。下生攝後
二身。今此說偈。即第二最末後身。若成佛時。三身皆
盡。次依實報說三身。一者一生所繫身。初地菩薩。或
七地末心。只此末心。菩薩三界分段身盡。只有此一

生身。便受變易。名一生所繫身。二者末後身。八九十
地菩薩變易身。只將此身。直至成佛。名最末後身。三
者往自在天宮大寶蓮華王座上者。名坐道場身。瑜
伽論說。菩薩受生。不過五種。一除灾生。化身為魚米
等。濟飢饉眾生等。二隨類生。現同類身。彼所行惡。而
自不行。彼所行善事。而自行之。三大勢生。壽量形色。
種性富貴。最為殊勝。能斷眾生我慢等過。為除憍慢
眾生。種性色力。一切過人。四增上生。受十王果報。自
在化導。名為增上生。五最勝生。論云。云何菩薩受最
勝生。謂此菩薩於此生中。菩提資粮巳極圓滿。或生
婆羅門大國師家。或生剎利家。大國王家。既能現等
覺菩薩。廣作佛事。今言我生。即第五最勝生也。胎分
者。賀云胎生分位。今始方盡。准抄解。據實胎生分位。
受變易時。久巳盡矣。今言胎分盡者。約化相說。問眾
生界未盡。如何佛化身說胎分盡。答生既無窮。化亦
無盡。今言盡者。約一期化相。眼所見者。胎生身上。成
佛出世。據此一生之中胎生巳亡。故名盡。或約此界
眾生化緣盡。故名胎分盡。問此界緣盡不來者。違他
菩薩處胎經云。從此滅度。十方面各三十二該諸佛
國土。而復成佛。教化眾生。又違他壽量品云。其父聞
子悉巳得差。尋便來歸。咸使見之。答故知却來也。緣
亦未盡也。問何名胎分盡耶。答分者因也。約今生一
期化相身上說。不同凡夫造業招於後報。化相門中
分者因義。因盡名盡。又分者分位。胎中五位。實報門

中。盡來巳久。化相門中。亦巳盡也。問何故言我巳得
解脫。初生之時。未得解脫。何言巳得。答欲得大乘。從
成所作智起化身。應感而現。不同小乘計為實報身。
即化相之身。初生便得解脫也。問四生總離。何獨言
胎生。答濕化似淨。故不舉之。在胎穢惡。深可厭患。故
偏舉之。問四生之中。化生最勝。何不受化生。而受胎
生。答化身受胎。有五種意。一謂引諸釋種。入正法故。二
者令所化生。不起怯劣心故。若受化生。彼便作念。此
是天等。為天說法。不被我也。為引接此類。故受胎生。
三者謂令餘人於佛正法。生渴仰殷重心。便作是念。
菩薩捨尊位修行。今得成佛。轉正法輪。我等何為於
所說之法。不生殷重。四者謂降伏一類憍慢恃賴族
姓。不肯修行之人。是故菩薩捨轉輪王位。出家修道
也。五者為留遺形舍利。與後代眾生長福。一興供養。
千返生天。又更有說。恐當外道所記。所以不受化生。
外道讖云。過百劫後。有大幻人出世。所以不受化生
也。

言作是誓等者。即前四句偈也。誓即願詞也。發願度
眾生。菩薩亦說偈了。便更不語。更亦不行。便同世間
孩子不別。問何故初行又語。後即不行復不語。答初
生若不行若不語。便與世間孩子不別。巳後出家成
道說法。人不信受。言與我等何異。欲得異於世人。所
以現行及語也。若便連頭語及行。恐世人將謂。是精
魅幻惑。所以却現孩子相。不行不語也。


言身漸長大者。即是八歲作嬰兒。七年作童子。四年
學五明。十年受欲樂。菩薩少即有出家之意。父王恐
其學道。常以伎樂悅之。至年二十九。嚴駕遊觀。出四
門。時年二十九。真諦解為正也。准本起經太子瑞應
經。年七歲學書算。至十歲與調達捔之。至年十四。父
王遣遊觀四門。或有十九出家。多解不同。總是身漸
長大也。

言遊出四門者。問既嚴駕而行。如何輙有老病死人
來。答四人皆是淨居天中。化瓶天子化作。問何故遊
四門。更無增減耶。答東門見老人。東方主春。春生萬
物。表世間萬物生皆有老。所以見老人。南門見病。南
主夏。夏主萬物榮盛。以表有盛必有衰。所以見病。西
方主秋。秋主凋落。草木枯敗。以表有衰必有死。故見
死人。北方主殺。以表沙門能斷煩惱。故見沙門。問四
相之中。何唯現此三相。不現生相。答欲生厭故。故現
三相。無常經云。若老病死。世間無者。如來不出世也。
此老病死共嫌故。若現生相。恐更生忻。故不現也。五
分律說。菩薩年至十四。嚴駕遊觀。出城東門。逢見老
人。身分沉重。諸根熟昧。皮膚緩皺。行步傴曲。寢食不
安。起坐呻吟。喘息氣逆。所為縵緩。為人所輕。世情彌
篤。世事皆息。名為老相。問馭者曰。此是何人。答曰老
人。吾免之否。答曰不免。迴駕還宮不樂。王恐出家。復
增欲樂。又於一時。復勅馭者。嚴駕城南門。見一病人。
百節酸疼。四支苦楚。能壞一切安穩樂事。如電損苗。

頓傷興盛。吾免之否。答未免。又遊西門。逢見死人。舉
屍在野。家室男女。哀號隨後。問馭者曰。此是何人。答
曰死人。問何名為死。答風刀解支節。無處不苦痛。張
口太息。手足紛亂。翻睛咀沫。捫摸虗空。汗液交流。便
洟墮落。神遊氣絕。餘無所知。棄之曠野。離親戚。故謂
之死。問曰。吾免之否。答富貴雖殊。死路不免。菩薩自
念。未離老病死法。更增愁憂。即迴車還宮。太子迴駕。
出城北門。逢見一人。剃除鬚髮。被帶法服。執持瓶鉢。
視地而行。問曰。此是何人。答曰。沙門也。披雲宴坐等
(云云)。太子聞巳。三稱善哉。下車恭敬。慇勤致問。歡喜
踊躍。迴駕還宮。

言既問識巳等者。欲絕愛羅也。每見一相。輙問馭車
人。太子遂知不免斯苦。前三是厭。後一是欣也。問佛
未出世。未有沙門。如何說有沙門。答一云一切佛神
力所化。二云法爾出世。淨居天子化作沙門相。三云
外道亦有剃頭。似沙門。亦喚作沙門也。問佛化天化
即不妨。如何馭車者識知是沙門。答曰。夫為馭者。事
須博尋外教書史。書史之中。說有也。只如周書異記
中說。過千年外有佛法。到來事也。若據章敬抄。兼馭
者。亦是化瓶天子化來。能對答也。此解為正。依本行
集。故作此說。餘解無據。皆不取也。

言求無上果者。遠希大覺也。

言中夜等者。變易分段皆名夜。在彼中間人名中夜。
五分律云。菩薩為諸伎女作樂之次。菩薩蹔得睡眠。

伎女輩亦皆睡眠。菩薩即覺。觀諸伎女更相扶枕。或
露形體。狀如木人。鼻涕目淚。口中流涎。琴瑟箏笛。縱
橫在地。又見宮殿。猶如丘墓。菩薩見之。三稱禍哉禍
哉。遠視父王所住宮。住宮變狀。亦復如是。復稱禍哉。
深可厭患。所以父王設樂。本欲令欣。事與願違。翻成
厭境。

言即命車匿等者。遁跡逾城也。章云闡鐸迦。五分律
云。闡陀此云給侍。令被揵陟(即駿馬也)。又智論云。令被白
馬(即朱綜白馬也)。闡陀白言。夜非行時。不應被馬。不審何故
夜勅馬。太子曰。有大怨來。汝不知也。老病死怨。怨之
大者。莫過於此。汝速被馬。勿得稽留。即被得馬。牽至
中庭。白言馬巳來此。菩薩便到馬所。將欲跨之。馬大
悲鳴。天神恐有留難。即散馬聲。令人不聞。有一天神。
空中叉手報曰。太子時巳至矣。太子曰。左右侍人防
護。如何得出。諸天威力。令諸伎人。睡如死屍。都不知
覺。諸天捧馬足。夜半出城。表出生死長夜。所以半夜
出。簡要云。父王為防護太子。恐闇開門出去。所以門
上懸鈴。聞四十里。太子夜半開門出無人覺。前解踰
城墻出。此後解從門出(前解為正)。恐罪門司。故踰墻有理
也。諸天捧足。東北上十四由旬。至䟦伽婆仙人所住
林中也。諸天即淨居天子也。智度論僧祇律。皆言十
二由旬。此譯家訛謬。不可和合也。由旬者。一由旬為
十六里。十四由旬都計二百二十四里。若大乘依西
域記數量之稱。即踰繕那。舊云由旬。亦云踰闍那。踰

闍那由旬。並訛也。新云踰繕那。自古聖王。名一軍行。
舊相傳云四十里矣。印度國俗。乃四十里矣。聖教所
載。唯十六里。䟦伽婆者梵語。此云賢首仙人。此仙人
是賢人之首。故名賢首。此仙人住此胡桃林。林從人
得名。名賢首林。仙人久滅。其林尚存。或林名賢首林。
仙從林得名。賢首仙人林。

言以刀剃髮等者。有云淨居等諸天。自持刀來。與太
子剃髮。西域記說。太子向闡鐸迦邊。取刀自斷其髻。
天帝釋接上。天宮中供養。然後淨居等諸天。化作剃
髻人。手持利刀。徐步而至。太子見巳語曰。為我剃髻
否。幸為我淨之。化人受命。即為淨髮也。示現不貪一
切愛。故剃髻。貿鹿衣者。智論云。太子持妙寶服。貿鹿
布僧伽梨衣。西域記云。淨居天子化作獦人。服皮衣。
持弓箭。太子曰。欲相貿易。願見允從。獦師曰善。太子
解衣。持與獦人。獦人得以却伏天身。凌空而去。自誓
三昧經。佛念出家。淨居天子。持色界天繒。自然袈裟
而至。普曜經云。兜率天子號離垢光。即取天依袈裟
僧伽梨。化作沙門形。供養菩薩。瓔珞經云。福善天子
持八萬四千金縷袈裟。以上菩薩。瑞應經云。乃脫寶
裘與獵師。貿鹿皮衣。疏依此經也。

言遣車匿歸等者。使安親也。有云太子夜半通城至
此。既允宿心。乃形言曰。是我出煩籠之日。去羇鏁之
時。最後釋迦之處在。後父母憶念。計寢食不安。眷屬
憂愁。莫知為計。令他如此。豈曰大悲。車匿汝須却來。

歸報父王等。令知平善。車匿悲哀。不肯歸宮。欲得相
隨還國。白馬跪膝流淚。太子慰喻。方可肯還。菩薩是
時解天冠中末尼珠。命車匿曰。汝持此寶珠。還白父
王。今茲遠遁。苟復違離。散斷無常。絕諸有漏。假使恩
愛久共處。時至命盡會別離。見此無常須臾間。是故
出家求解脫。

言於凞連等者。摧邪六載也。遣使還巳。即捨此林。詣
阿藍所。學無所有處定。往鬱頭藍子處。學有頂定。平
遙云。雖言六師。是阿藍伽藍二人。非六師外道也。太
子捨仙人所住林。復至二外道所。學無所有處定。到
彼問云。汝行何行業。外道答曰。我坐得無所有處定。
即是涅槃。太子問曰。既是涅槃。為是有心。為是無心。
若言有心。即有緣慮。有緣慮故。有愛恚生。愛恚生故。
即生死相續。輪迴不絕。如何得言涅槃。若言無心。便
同木石。即是非情。何名涅槃。外道嘿然無對。菩薩捨
之而去。外道白太子。汝成道之時。願相度脫(此外道名阿羅
姓加藍也)。次至鬱頭藍子所。此外道坐得非想定。徵難同
前。此外道亦白太子。願相度脫。六師者。一滿迦葉(迦葉
是姓。滿是名。即斷見外道也)。二末薩羯離瞿舍離子(上四字名。下三字母號。是
彼女之子。即常見外道也)。三想吠多子(上一字名。下二字母號。即苦行外道也)。四無
勝髮褐(無勝是名。垂髮披褐。即自然外道也)。五犎(府容反)迦衍那(初二字姓。本事
大自在天)。六離繫子(亦名苦行外道也)。是彼所生名子。露形而行。
佛法毀之。名無慚外道。文中雖言六年苦行。兼有樂
行。夫求道者。離苦樂二邊。簡凡夫離樂。簡外道離苦。

行處中行。不同外道。日食麻麥。自餓投巖。入泉赴火。
編[木*彔]臥棘。五熱炙身。此之徒黨。皆非正術。遂捨而去。

言勤苦過彼者。自餓外道。日食一粒油麻。或豆或粳
米等。菩薩七日食一粒。如是經六年。名過彼也。

言厭其非等者。涅槃經云。菩薩為顯中道之行。行正
行故。降彼苦行外道巳。即於凞連河沐浴。緣身羸瘦。
上岸不得。淨居天子按樹枝低。令菩薩攀上。食乳糜
者。馬鳴經云。有牧牛長者二女。名難陀波羅。住彼山
林側。淨居天子報曰。菩薩在林中。汝應供養。女聞歡
喜。到彼林中。獻奉香乳糜。又普曜經瑞應經云。有長
者女。發願生男。當祭山神。遂搆千頭牛乳。飲五百頭。
如是展轉。取最後一頭牛乳煑糜。一云九斛。一云三
斛六升。佛欲成道夜。地六振動。時牧牛女。謂是樹神
所為。遂煑乳粥。將祭山神。山神曰。我不勝此供養。昨
夜子時。有悉達太子。於菩提樹下。成等正覺。但是彼
徵祥。非我為也。汝可將供養之。當煑之時。從釜中上
騰。一十六反。却入釜中。表其涅槃十六德也。當受乳
糜。時侍衛五人。二人捨去。乃至敗道虧志等。又大莊
嚴經云。菩薩欲受乳糜。時四天王獻七寶鉢。菩薩不
受。最後獻石鉢。所以受之。如是次第安置。以右手按
之。合成一鉢。四楞分明。菩薩以受乳糜。食巳氣力充
滿。

言受吉祥草等者。太子當欲往齊正覺山。成等正覺。
路逢長者負草而行。菩薩問曰。汝有名字何。答曰我

名吉祥。太子念言。逢吉祥者。必表我成大菩提吉祥
事故。菩薩又問。汝施與我一束草得否。答願將此草。
遂施與菩薩。是故草依人立名。名吉祥草也。經云示
現摧憍慢相。所以坐草也。一束既受草巳。登齊正覺
山。思惟果證。其山振動。山神白言。此非菩薩成道之
處。若此成道。我之眷屬。皆悉不安。此地不合勝致菩
薩之身。問歲星在所。其國有福。如來居處。人何不安。
答鳳凰干飛。王者之嘉瑞。然其栖息。唯在梧桐。如來
出世。大福群生。成道之時。宜居金剛寶座。此座威德
尊重。非餘所安。欲成佛者。去此不遠。有過去諸佛。及
賢劫千佛。皆於此處成道。名金剛座。菩薩蒙示。尋山
而下。見一石窟。菩薩欲就成道。有二盲龍。又言菩薩
欲成道者。就金剛座。若向此處者。必當摧壞我之窟
宅。菩薩告曰。汝今盲冥。何得識知。爭見我身。言得成
佛。答曰。人壽八萬歲時。我為一小師。說罪為福。受此
盲身。後至六萬歲時。拘留孫佛出世。從此而過。我眼
得開。遂至金剛座所。聽佛說法。彼佛滅巳。我眼還盲。
乃至四萬歲。拘那含牟尼佛。二萬歲時迦葉佛。具陳
上事。如是三度佛過眼開。今見菩薩來。又得眼開。故
知是大菩薩。必當成佛。釋迦菩薩留一身影。於石窟
中而去。于今尚存(三藏親見)。

言詣菩提樹者。即畢鉢羅樹也。向樹下證菩提。故名
菩提樹。佛在世時。高百餘尺。屢經斫伐。猶高四五丈。
本行經云。其菩提樹。身形黃白。枝葉青翠。周匝圓滿。

猶如車輪。上下長遠。高餘尺。直至于今佛。樹猶在。涅
槃之日。葉即彫落。經于再宿。還復如故。每至此涅槃
日。諸國君王。異方諸俗。數千萬人。不召而集。香水香
乳。以用洗之。廣奏音樂。盛烈香華。燈炬繫日。競修供
養。後有外道國王。心生不信。斫伐其樹并根。掘至水
際。不留根蹤也。出後有國王。信佛法者。而嘆之曰。佛
日巳隱。佛樹摧滅。生靈何覩。舉身投地。悲感動地。以
數千牛。搆乳而溉。經宿即生。高一丈也。全取菩提。巳
為樹名(有財釋也)為於此樹下。成大菩提。名菩提樹也。

言坐金剛座者。在菩提樹下。居其正中。與世界同。成
周百餘步。南北長東西狹。下據金輪。上窮地際。與金
輪相連。猶如狼牙撮骨所成。西域記云。佛滅度後。諸
國君王。傳聞佛說法。金剛寶座。遂以鐵作兩軀觀自
在菩薩像。南北標界。東面而坐。彼諸耆舊相傳云。此
菩薩像沙土埋沒。此菩薩身形盡時。佛法當滅。唐三
藏至彼見。南隅者沒過至𦚾臆矣。然此金剛座。以三
門分別。一釋名。二出體。三問答。且釋名者。此座從金
輪之上涌出。故依此座向上。入金剛喻定。名金剛座。
若無佛成道。即與地平。若佛欲就坐。即自涌出起也。
二者出體。小乘有宗云。三千大千世界中。唯此界此
州有。餘界餘州無。一切菩薩將登正覺。皆坐此座。大
乘不然。總有二解。一則約總佛四威儀中。皆有此座。
二約別此界此洲。有金剛座。他界亦爾。此依大小乘
辨通局。三問答者。問金剛座形狀如何。答小乘有二

說。一云如世糓塠。上尖下濶。若爾如何容受得八熱
地獄耶。答第二解云。上濶下尖。不妨容受地獄等。牟
云如世間重床子。應合方停。設使下濶。眾生業力。與
地獄不相障礙。賀云若依大乘。此座唯識所變。亦是
佛神力。福智所感。四智所變。是性境收能變之智。是
現量攝。若爾何要此座而成佛耶。答菩薩為具微細
二障。堅執難斷。要須此座。起金剛喻定。方能斷盡。餘
地不勝也。不同小乘斷煩惱障。隨處證果。菩薩將吉
祥草。鋪在座上。根向內。苗向外。鋪巳右遶菩提樹金
剛座三匝巳了。結加趺座。如蛇纏身。卓然不動。口三
唱言。我證甘露。又言一切諸漏若不斷盡。一切心若
不解脫。我終不起此座(經云。示現摧憍慢相。故所以座草也)。

言以智慧力者。菩薩發願巳。後坐金剛座。作是念言。
有魔波旬好為損壞。若不降却。豈成大覺。遂放神光。
照彼天宮。天宮振動。魔王波旬愁怖不樂。先以三女。
幻惑菩薩。威神。變形改容。扶羸䇿杖。執手相携。跛行
而退。是時魔王誘亂不遂。心懷嫉妬。召集魔軍眾。往
菩提樹所。菩薩報曰。汝曾設一無遮會。今得如是大
威權。我曾無量億阿僧祇劫。為法曾修種種施。魔王
曰。汝無量劫修行。誰人證知。菩薩以手指地。地神出
來。我能為證。魔王即以種種幻惑妖異神變。擾動菩
薩。菩薩即入慈心三昧。是時三千大千世界六種振
動。作大音聲。猶如雷吼。波旬眷屬。一時退散。凡厥器
仗。變為蓮華(牟破魔了料簡差別)。


魔有四八并十種。四魔者。煩惱薀死天魔也。八魔者。
即分段。變易。各有四。十魔者。欲憂愁飢渴。愛睡眠怖
畏。疑毒及名利。自高輕慢彼。汝等軍如是。一切無能
破。我智禪定力。摧瓶破投水。破魔中有二。一實報破。
二化相破。實報破有八。化相破有四。且實報破者。初
則分段四魔。後變易四魔。今說分段四魔者。華嚴云。
十信菩薩。八相成道。能破天魔。第四生貴住中。即伏
分別諸煩惱魔。資粮道漸。加行道頓伏。初地初心正
斷分別體盡。其俱生者。加行道漸伏。初地巳上能頓
伏盡。然故意力。七地巳前猶起。而不為失。八地巳上
一切不行。種子金剛心斷。其薀死二魔者。若依唯識。
初地巳上受變易生。即便伏薀死二魔。若至八地。受
變易生。即七地滿心。方捨薀死。二魔。其悲智平等者。
二三四地。皆受變易。次變易四者。煩惱魔謂所知障。
俱生分別二類別故。且分別所知障。資粮位中漸伏。
加行位中能頓伏盡。初地永斷。次俱生所知障障十
地。其六七二識中。俱生所知障。十地之中地地斷。金
剛。無間道一時斷盡。此是變易煩惱魔。其變易薀死
二魔。唯識有二師義。一云金剛道起。降薀死二魔。二
云解脫道起。方降薀死二魔。問變易天魔如何。答凡
作魔王者。多是不思議解脫菩薩。譬如香象。與香象
捔力。非驢所堪。菩薩既示相為魔。亦示相破。次下示相
降魔者。今此菩提樹下。說破魔者。化相破也。金剛座
上三十四心成等正覺。破煩惱魔。留第五分壽。與未

來弟子。破薀魔也。薀魔樂住生死。今捨第五分壽。名
破薀魔。受魔王請。却後三月入涅槃。表於死得自在。
破死魔也。然降天魔。有二說不定。一涅槃經說。菩提
樹下。未成佛時。魔王惱亂菩薩。菩薩入慈心定。起雷
吼三昧。即破天魔。又大般若說。得菩提巳。然後破魔。
法苑云。隨根不同。未可和會也。所以分段品魔障於
三乘。變易品魔障於菩薩。初障解脫涅槃。後障菩提
妙智。又煩惱魔障有餘。薀魔除無餘。死魔障生壽也。
十魔者。欲等者欲魔。謂五塵境。體是所造。能生貪欲。
從果為名。正是欲境之貪也。憂愁魔者。即是憂苦二
受也。飢渴魔者。即是二觸所生之二欲也。愛者貪愛
也。睡眠者。即是不定四中數也。怖畏者即五怖畏。疑
者即猶豫。毒者謂三毒。名者謂聲名。利者謂資產。自
高輕慢彼者。即是慢也。今言以智慧刀者。即非神通
伏之。二釋皆得。應攝受者而攝受。應折伏者而折伏
(上道樹降魔了)。

證大菩提等者。悉達太子降魔既畢。當此土周昭王
即位二十四年。甲寅之歲。四月八日夜明星出時。三
十四心成等正覺。四月八日是佛生日。亦是成道日。
亦有傳記中。說二月八日。是佛生日。亦是成道日。問
何故亦說不定。答佛決定是四月八日生。當初周家
以十一月為正月。即今二月八日也。作四月八日。今時
二月八日。當往時四月八日。是成道日亦生日(今特取四
月八日。浴佛者太過失。約彼周為論)。天魔波旬既惱佛不得。夜後於淨

飯王宮殿前。空聲報曰。大王太子昨夜巳死。王聞巳
驚惶悶絕。撲落金床。如熱沙中魚。婉轉于地。良久乃
蘇。而說言。阿姨陀言虗。瑞應亦無驗。得利之真者。一
切無所獲。是時菩提樹神。心大歡喜。天曼陀羅華。至
父王所。而說偈言。汝子巳成道。魔眾皆巳散。光明如
日出。普照於十方。又空中報曰。悉達太子。昨夜明星
出時。成等正覺。王聞語巳。前言死者是誰。今言成道
是誰。菩提樹神答言。大王。前死者是天魔。後成道者
今是菩提樹神。我親見太子成道。故來相報。王聞心
大歡喜。平旦大都之日。百官慶荷。咸稱萬歲。正歡喜
作樂之次。斛飯王入來奏云。臣當房昨夜賤妾誕生
一男。即是阿難。當父王喜慶時生。故云慶喜。上來八
年作嬰兒。七年為童子。四年學五明。十年受欲樂。二
十九出家。三十五成道。成道巳後四十五年。住世說
法。

言是時三千大千等者。初請意也。牟科云。初明梵王
化佛請說權。二明鶖子等請說實。有說科疏意不盡。
若科梵王請權。梵王不唯請權。經云恭敬合掌禮。請
我轉法輪。但言轉法輪。不定權實。所以如來酬他梵
王請。於三七日中。思惟如是事等。說權說實意亦不
定。故知總相請也。既爾應須初請意有三義。初梵王
總請權實。二化佛下。別請說權。三今既合宜等下。鶖
子別請說實。等取文殊彌勒。且三千大千世界主者。
是第四禪梵王。俱舍頌云。四大州日月等。又一四州

量等於初禪。一千初禪量等二禪。二禪下。名小千界。
一千二禪量等三禪。三禪下。為中千界。一千三禪量
等四禪。四禪下。為大千界也。主即是尸棄大梵。光明
大梵等。即是三千大千之主也。

言及餘天等者。即是餘梵王諸天帝釋。下經云。爾時
諸梵王。及諸天帝釋。至轉法輪。梵王作念。天佛出世。
必合說法。此佛成道。何故三七日空座。我須請說。不
解請權實。但知總相請也。下世尊酬。即趣波羅奈。轉
四諦法輪。即酬梵王一分請中權意也。靈山會上。說
法華經。亦遠酬著梵王請中一分實也。如來思惟時。
亦有此意。思惟云。梵王請我轉法輪。今緣根生。且說
權教。至後根熟。即說實法。今既梵王根熟。豈不為說
大乘(上敘梵王總請了)。

言化佛讚等者。申化佛別請說權意也。初見梵王等
請。便擬宣說一乘。思惟根性。未堪為說。恐生誹謗。本
來出世。只為說法利生。今若讚一佛乘。聞說必生誹
謗。若也暫生誹謗。令他永劫沉淪。我寧不說大乘。却
擬入於圓寂。下云我即自思惟。至疾入於涅槃。又更
思量。過去諸佛軌則利生方便如何乃先說三乘。後
談一實。古佛既爾。我今亦爾。作此思惟。愜諸佛意。十
方諸佛皆現。梵意慰喻我善哉。至分別說三乘。此是
化佛請說權也。眾生根性未熟。且談小乘。三世諸佛
法式皆爾。

言今既合宜等者。三類不同。總是別請說實。問三類

人中。能請只是一人。如何言等。答發言啟請。唯是一
人。若同心合意。三根聲聞。八萬菩薩。故言等也。只如
鶖子請中云。我等千二百。又文殊請云。是諸菩薩摩
訶薩。於後惡世。云何能說是經。意為持品中二萬菩
薩。四類聲聞請也。又彌勒四請。皆有我等之言。言等
何失。問鶖子請境。世尊說處。何故說行果。答只此行
果對能緣心說。總名境也。問何故鶖子唯請境。不請
行果。何故文殊唯請行。不請境果。何故彌勒唯請果。
不請行境耶。答鶖子四十年前。執所得之果。與如來
一種所修之法。與大乘不別。不識權實。所以偏請世
尊說權實境。文殊菩薩正是行一乘安樂行之人。所
以請世尊說行。彌勒道滿當生。欲聞當來佛果三身。
所以請果。第二重答意。唯向鶖子身上說也。以鶖子
不知權可捨。不知實可取。所以請世尊說權實也。雖
知取捨。未識所行之行。如何得離毀傷。所以文殊菩
薩與聲聞請行既知一乘行是可修。二乘行是權。一
乘是實。未識當來所取之果。前來聲聞授記果。是化
身果。未識當來報身果。所以欲令二乘生欣趣。所以
彌勒請果也(此說勝也)。今既合宜者。如來正意欲說法華
經。鶖子便請。故曰合宜。合者契合。宜者根宜。根宜成
就。方堪為說。名為合宜。賀云此顯四十年後。靈山會
下。請說實之意也。今一乘正合時宜也。

言鶖子等請等者。小乘教理行果名權境。大乘教理
行果名實境。對鶖子能緣心。總說為境也。即十二品

為一乘境也。上八品正明一乘境。法師品下四品。勸
募持行。即是兼一乘境也。又昔密說三乘稱權。今日
顯說一乘稱實也。

言文殊等請等者。賀云文殊請說四安樂行。此即是
一乘果之因。故名安樂之行也。

言彌勒等請者。彌勒請說三身真應之果。自受用身
名真。他報化身名應。或法身理是所證。自受用身是
能證。此二總名真。他化身名應也。

言故下經云等者。正引經證也。

言安樂行品中等者。文殊發請。世尊廣說四安樂行。
一正身行等。由行此行。當獲安樂。經云世尊。菩薩摩
訶薩。於後惡世。云何能說是經。佛告文殊師利。若菩
薩摩訶薩。於後惡世。欲說是法華經。當安住四法。即
雨品為一乘行也。

言壽量品中等者。彌勒請果。經云爾時彌勒菩薩摩
訶薩。知八千恒河沙諸菩薩等心之所念。并欲自決
所疑。合掌向佛。以偈問曰。無量千萬億。大眾諸菩薩。
昔所未曾見。願兩足尊說。世尊告曰。此菩薩是我教
化。乃至壽量品中。三告四請。世尊方說五品。為一乘
果也。所以疏言三遍勸信。方說自身真應等。

言故為酬請等者。問既有請。未審世尊酬否。答疏言
故為等。緣聲聞之人。多皆慢法。若不待請。企意難生。
是故如來欲擬說經。事須待請。為酬此請。故說斯經。

言破疑執等者。問有何意興起此經。答如來說經。必

先有起意。起者興起。意謂意呪意旨。興起意旨。而有
五般。今當第二破疑執。緣三根聲聞。四十年前。有疑
有執。疑則猶豫兩端。執則堅著不捨。疑則不信。執則
不解。辨囿云。疑即猶豫迷上乘。而故起執乃封著。著
小果而遂生。除疑決定信生。遣執分明解起。諸聲聞
等者。昔日解三而不信一。執二乘為究竟。不肯迴心。
定不定性二小菩薩。信一而不解三。執聲聞而不作
佛。有欲退求小果。由是聲聞菩薩皆有疑執。今日說
經破疑。則交生信。信自身作佛。令交取實。破執令生
解。解二乘為權。令交捨權也。今當破疑。初懸談。後解
疏。諸抄或七門八門十門。廣略不同。今依謨敘七門。
一釋名者。疑如岐路。不肯進修。或疑者惑上乘而起。
又疑是不定義。後聞佛說法華。乃言為是究竟法。為
是所行道。乃至如今不知是義所趣等。疑者不定。猶
如門扉。

二出體有三。一定體。二約障。三種類。且定體者。唯識
六云。云何為疑。於諸諦理。猶豫為性。能障不疑善品
為業。謂猶豫者。善不生故。迷四諦理。以有疑故。迷善
惡業。招愛非愛果。於苦集而無知斷。迷藏識中智種
識性。為有為無。不能決定。起智證理。由是於滅道中。
而無修理。此約迷理出體也。是不善性迷事者。於一
一法上。不能了達。皆是迷相。大論五十八云。疑依五
事生。一謂疑他世。疑過去世有佛法僧三寶否。疑未
來世亦爾。二疑作用。疑父母胞胎之作用。疑化生有

情之作用。疑中有身傳識之作用。人死了為無為有
中有身為無。三疑因者。不知善因感善果惡因感惡
果。疑布施是富貴因。慳貪是貧窮因。四異熟果。疑異
熟果沙門果等。五疑諦實。苦集滅道佛法僧。是有是
無耶。此通理事也。若依法華會上破疑者。破事疑不
破理疑也。理疑自向初地門中。入見道破也。然唯識
論有二師義。初師云。有義此疑以慧為體。論云疑謂
分別異覺為體。覺慧即異決斷。覺說名為疑。護法正
義云。有義此疑別有自體。以猶豫為性。此疑只是與
慧相應。令慧不決。前安慧師取異慧為體者。由同時
疑。令慧不決。說為異覺。非即是慧。毗助末底。執慧為
疑。毗助若南。智應為識。意言毗助末底。以釋於疑。欲
令慧體便成疑者。亦可毗助若南。以釋於識。豈便將
智為識體耶。今既不許將智為識。如何以慧便為疑
也。意道末底是慧兩家共許。毗助之兩家共許是疑
義。汝即以執慧為體。若南是智。亦兩家共許。猶毗助
之即共許為識。汝即不許識用智為體。即許識別有
自體。如何毗助末底名為疑。即用慧為體。故知疑別
有自體。問前毗助末底名疑。何故毗助筏蹉又名疑。
答由是梵語不同。毗是種種義。又如六根本煩惱中。
五見世俗有。彼自釋云。即是慧分。故餘五實有自體。
彼言疑別有性故。故知疑非即慧。若疑即慧者。應同
五見說世俗有。此疑若望真如。即是假法。若望世俗。
即是實有。還將疑為性。量云。汝疑是有法。非即慧宗。

因云。六煩惱中不說。世俗有故。喻如貪等。貪等非世
俗有。貪等有自體疑。不說世俗有。同彼貪等。有自體
也。

二約障者。一煩惱障中疑。唯分別障。唯見道所
斷。二所知障中。隨無明住地疑。異熟生攝。如阿羅漢
疑黑鹽之類。菩薩之人。七地巳前有者。是異熟生疑。
此在觀行之中。不明了心假。喚作疑心。此疑從異熟
生。名異熟生疑。此七地巳前菩薩有故。欲界心有異
熟生疑心。八地巳去菩薩二空觀相續。一切無也。此
七地巳前菩薩其實無疑。疑唯見道斷訖。但是七地
巳前有者。是有漏心。無始時來。與疑同起。和雜一處。
疑雖斷有。有漏心時。便帶得一分疑。相狀起來。喚此
有漏心作疑。簡要云。今此二乘無學有者。更無別體。
異熟生攝(體訖)。

三誰有疑者。亦名種類也。三乘皆有疑也。上根鶖子
中根四人。下根五百千二百。緣覺凡夫。聲聞凡夫。經
云及發聲聞辟支佛心者。第六住前頓漸二悟小菩
薩。八地巳上菩薩示現有疑。亦示相破也。并二乘聖
有學等。皆是有疑人也。且聲聞人。上根鶖子。有新舊
二疑。中下二根。有新而無舊。問上根鶖子。何獨有舊
疑。答以利根故。如世間人是智慧前思慮。先見未萌
之事。鶖子四十年前。往往疑自身。三人同座解脫床。
何故世尊金色三十二。我即一相也無。我到頭莫無
佛分。經云我常於日夜。每思惟是事。欲以問世尊。為
失為不失。又云我常獨處山林樹下。若坐若行。每作

是念。又云我常見世尊。稱讚諸菩薩。此是鶖子舊疑
也。鶖子新疑者。今聞世尊嘆二甚深。言一切聲聞辟
支佛所不能知。所以生疑。論家有定疑分。又云我今
自於智。疑惑不能了。為是究竟法。為是所行道。又云
今聞佛所說。心中大驚疑。此上根新疑也。次中下二
根。根鈍故無舊疑。唯有新疑。且中根四人新疑者。鶖
子請中云。而今於世尊前。聞所未聞。皆墮疑惑。又自
領解云。四十年前。於佛教化菩薩阿耨菩提法。不生
一念好樂之心。又云而無希取一飡之意。又云作是
念巳。疾走而去。准此文證。中根人唯有新疑也。下根
聲聞新疑者。下根自云。我等常作是念。自謂巳得滅
度。今乃知之。如無智者。又偈中云。我等無智故。不覺
亦不知。得少涅槃分。自足不求餘。准此等文。下根新
疑也。緣覺之人舊疑。准理則有。准文則無也。且准理
者。鶖子根利。而有舊疑。緣覺更利根於鶖子。何妨亦
有舊疑也。准文者。據經文則無緣覺舊疑處。又說文
殊菩薩言諸求三乘人。三乘人攝得緣覺。亦是舊疑
也。緣覺新疑者。經云其求緣覺者。比丘比丘尼。相視
懷猶豫。即新疑也。以彼法華會上無聖緣覺。是凡夫
也。菩薩疑者。資粮位中。頓漸二悟兩類小菩薩。准疏
中意。唯有舊疑。准抄家意。兼有新疑。且菩薩舊疑者。
四十年前。頓悟小菩薩。言我自得菩提。聲聞無分。論
唯我能然。餘不能爾。漸悟小菩薩。身中具彼二乘種
性。於佛果菩提。作懸崖想。不唯疑彼聲聞不得成佛。

我自到頭得成佛否。自他俱疑也。却擬迴取二乘。即
是攝論云。諸疑離疑。菩薩舊疑也。菩薩新疑者。路云
求佛諸菩薩。大數有八萬。又諸萬億國。至欲聞具足
道。此是菩薩新疑也。問此八萬菩薩。理事二疑俱盡。
如何法華會上。而有新疑。耶答示相有疑。非是實有
也。問菩薩示現有疑。意為何事。答為引實小菩薩。有
疑交破也。准此道理。實有小菩薩。到法華會上。起新
疑也。所以章敬云。取授學無學人記品中。新發意菩
薩八千人。咸作是念。我等尚不聞諸大菩薩。得如是
記。有何因緣。而諸聲聞得如是決。即是異生小菩薩
新疑也。又嘉祥云。此兩類小菩薩。具有新舊二疑。昔
稟三乘之教。疑其道理有三。擬趣入於二乘。名舊疑
也。今聞說一一與前乖。既無前說三。今不合說一。疑
其道理不定。故名新疑也。若依此解。菩薩具有新舊
二疑也。三疑起因者。初總明。後別明。且總明者。心不
孤起。託境方生。疑是心法。必仗於境。然後方起。疑起
之時。而有總因。亦有別因也。總因者。即是三乘之人。
皆不見世尊與聲聞人授記。所以三乘之人疑因。此
生。聲聞人因不得記。故生疑也。菩薩之人因得記。故
疑生也。或疑他不疑自。唯我能然。餘不能爾。或自他
俱疑。不定性小菩薩。不唯聲聞不得成佛。我自身得
成佛否。由是三乘俱有疑網也。二別因者。亦有是別
起因也。鶖子等舊疑因思起。新疑因聞起。且舊疑因
思起中有三。疑佛化偏。我等同入法性。云何如來以

小乘法。而見濟度。二者疑菩提無分。金色三十二。十
力諸解脫。乃至為失為不失。上是舊疑也。新疑者。新
疑因聞起。即法華會上。唱二甚教理。甚教理是三根
聲聞。起新疑處。初聞佛所說。心中大驚疑(上舊疑因思起)。新
疑因聞起。若通論新舊二疑。俱因聞起。新疑即因聞
二種甚深。言道聲聞不知。舊疑則因世尊獨與菩薩
記。言當作佛。不說聲聞作佛。又金城等諸抄云。所疑
有四。一疑化主非直。將非魔作佛。惱亂我心耶。二疑
所證理。佛所得法。甚深難解。又佛說一解脫義。我等
亦得此法。到於涅槃。三疑能詮教。而今從佛聞所未
聞。皆墮疑惑。又其智慧門。難解難入。四疑智未圓。我
今自於智。疑惑不能了。皆是此中疑起因所攝。

四何時起者。金等諸抄。晝夜等是起疑時。經云我常
於日夜每思惟等。問一切時中。皆有晝夜。何唯疑起
時是晝夜。問又佛未出時有晝夜。彼時應有舊疑起。
授記巳後有晝夜。彼時新疑應却生。故知不可。問經
文中晝夜文甚分明。何不取。答縱使文中有晝夜之
言。空說上根。不包餘類也。謨云取涅槃四十年前。起
舊疑時。法華會上。起新疑時。為正也。

五何處起者。有云山林樹下。是疑起處。經云我常獨
處山林樹下等。賀云有三妨。一者往日居山谷。是起
舊疑處。若爾今日居山谷。何不說起新疑處。二者若
要居山谷。是記疑處。若出山來。疑即合斷。何要說經
斷疑。三者身若能斷。即說山谷。是起疑處。疑發於心。

何故說身住處。問經文如此如何。答設經文如此。亦
是說鶖子一人。未盡理也。有解云。大乘教理行果。小
乘教理行果。是起疑處也。

六句數者。一昔時於大生疑。我常於日夜。每思惟是
事。至為失為不失。即是好滿不共德。具相降魔德。二
者昔時於小生疑。即是若坐若經行。常思惟是事。嗚
呼深自責。即是處小階而起嘆也。三今時於大生疑。
佛說一解脫義。我等亦得此法。到於涅槃。而今不知
是義所趣。又云佛所得法。甚深難解。有所言說。意趣
難知。於此大乘教理兩法。向上生疑。四今時於小乘
生疑。我今自於智。疑惑不能了。至所行道。於小生疑。
又有四句。一疑自不疑他。聲聞人疑自身永無佛分。
二疑他不疑自。即定姓小菩薩。三自他俱疑。不定性
小菩薩。數起異乘心。四自他俱不疑。聲聞授記巳後。
少分無疑也。

第七正明斷疑分位者。分二。初諸識有無。二正破分
位。且識有無者。唯識云。藏識全無。末那具四。意識有
十。五識唯三。意云。此疑既是煩惱。與何識相應。疑唯
在意。異熟生心從異熟起。名異熟生。異熟不同。有其
三種。一異類而熟。此第八識是無記。昔日所造善惡
之業。招得五趣等果。餘識所招。非此第八。與此異熟。
故名異。因是善惡。果是無記。名為異類。二變異而熟。
賴耶種子。未起現行。且同賴耶。是其無記。凝然不變。
起現行時。若心生愛。愛極即取。由愛水潤。轉體成有

有也。即生名為變異。三者異時而熟者。前念剎那落
謝。後念起未時。既前後不同。名為異時。此疑即從第
八識生。名異熟生類。末那具四。我癡我愛我見我慢。
此第七識。有執無疑。前五唯三。即貪嗔癡。且如眼見
色時。違情境即嗔。順情境即貪。中容即癡。乃至身識
皆准此。故知疑准在第六識中。雖言藏識全無。就現
行說。若論種子。不得言無。此疑即是後四障中。諸疑
離疑障也。下疏云。諸疑離疑。即是前二也。二正破分
位者。問今言破疑。破何疑。答新舊皆破也。理事之中。
唯破事疑。不破理疑。地前菩薩雖有。初地門中破也。
問何要破。答為令二乘眾生。生信心故。所以世尊出
定巳後。告四眾云。於佛所說法。當生大信力。世尊法
久後。要當說真實。問因何破得。答說經能破也。文殊
菩薩答云。諸求三乘人。至令盡無有餘。又云一切諸
世尊。皆說一乘道。今此諸大眾。皆應除疑惑。又云聲
聞若菩薩。至皆成佛無疑。問論云說即有驚。不說即
無驚。有因聞經。方生疑者。如何名說經破疑。答初聞
二深。咸皆有疑。後三周正說。聞者除疑。亦名說經破
疑也。謨云簡要等云。鶖子聞方便品了疑除。佛言汝
等既巳知。諸佛世之師。隨宜方便事。無復諸疑惑。又
云我聞是法音。得所未曾有。心懷大歡喜。疑網皆巳
除。初周上根未得記除疑也。中根下根得記了。方除
疑。授記品云。心猶懷疑懼。未敢即便食。若復得王教。
然後乃噉食。此未得記。尚自懷疑。得記了方能斷疑。

此中根人疑斷處也。次下根人。亦得記了疑除。五百
弟子授記品云。自謂巳得滅度。至我今乃知實是菩
薩。此是下根人疑遣也。次下小菩薩兩類之人舊疑
者。四十年前。見世尊不與聲聞授記。所以生疑。今日
見世尊與聲聞授記。便是小菩薩斷舊疑處。若菩薩
新疑。見世尊與阿難授記處生也。經云我等尚不聞
諸大菩薩得如是記。以何因緣。而諸聲聞得如是決。
世尊與他解釋。我與阿難。於空王佛所。發菩提心巳
下。斷新疑也。然疑不同有四對。謂種子現行對。煩惱
所知。理事。種子習氣。且種子疑。要三乘見道。方斷現
行。地前聞教即除。二煩惱所知。煩惱障疑。通障三乘。
所知唯障大乘漸頓二悟。若是小乘迴心。只斷所知。
煩惱自乘中巳斷。三理事者。迷四諦理。三性三無性。
見道斷。事疑修道中斷。羅漢疑黑鹽等。是事疑也。四
種子習氣者。種子即見道斷。習氣即無學位中方斷。
在見道中。雖即種子除。習氣上在。所以無學道方除。
種子如䔉醬。習氣如氣䔉。上來解義門訖。一釋名。二
出體。三誰有疑。四何時起。五何處起。六句數分別。七
正明斷疑分位。

言佛自成道等者。正是疑起因由也。亦名標所起境。
心不孤起。託境方生。佛自成道。四十年前。處處會中。
讚嘆菩薩。并與菩薩授記。毀責聲聞。復不與授記。因
此三乘人皆有疑網也。上辨成佛。下半行疏。解疑起
因也。


言聲聞等者。標起疑人。等者。等取三乘人。亦云等取
緣覺四眾等。今疏烈上根。不烈中下根。舉勝攝劣也。

言故舍利弗甚自等者。此舊疑文也。無量知見者。即
塵沙萬德。菩提涅槃。名無量知見。若得授記。即不失
此知見。緣不得記。將謂失此知見。所以感傷。今聞得
作。故疑即除。世尊我常獨處山林樹下。若坐若行。每
作是念。我等同入法性。云何如來以小乘法而見濟
度。是我等咎。非世尊也。至終日竟夜每自尅責。此上
舊疑也。

言而今從佛聞所未聞等者。新疑文也。

言諸小菩薩者。頓悟小菩薩也。即是論云言我能然。
餘不能爾。問何不言大菩薩。答示相有疑。亦示相破。
非此所要。故不言也。

言或不定性諸小等者。即漸悟菩薩。疑佛菩提。為得
不得。即是攝論云諸疑離疑也。或有疑者不疑者。疏
置或言也。

言由是三乘等者。結也。由者由不授記聲聞。是以三
乘人皆有疑網也。由是有疑。所以說經破疑也。

言由此經文等者。問說經破得疑不。答疏云由此經
文等。此一段文。方便品文中。唯說菩薩聲聞。不說緣
覺也。

言聞我所說法等者。聞佛說十方佛土中唯有一乘。
由是昔今二疑並盡。所以然者。十方世界。若有二乘。
可捨於一。而就於二。既無別二乘。故求作佛。


言又云諸求三乘等者。疏主恐人疑道。說經不被緣
覺。所以引第二段經文。證有緣覺。經文雖不分明說
名字。以有三乘之言。攝得緣覺也。又疏主向下體經
意。緣緣覺授記處無。所以此間但奄含說了。更不分
明列也。問何故說經破疑。則被緣覺。及至授記。則不
為緣覺耶。答緣覺之人。一座證果。法華會上。又無此
緣覺無學之人。縱有者。盡是見道巳前凡夫。亦聞經
了。便斷疑。斷疑了。便迴心修行大行。所以不要授記。
聲聞之人。四果證聖。每果之中。躭翫無為理。不肯迴
心。事須得世尊與授記。方肯迴心也。所以聲聞得授
記。緣覺不要授記也。問疏主何要引序品中一段文
來。證說經破疑耶。序品中。如來由未說經。答文殊菩
薩見雨華動地等事。告彌勒云。據此瑞相。如來必合
欲說法。斷三乘眾生疑也。經文雖在序品中。元來指
方便品中斷疑事也。所以序品品末疏云。兩道牙生。
令進修故。正指方便品也。

言又云菩薩聞等者。方便品經文證也。疏引斷疑文。
唯引初周。理實下之二周。亦合具引。第二周云。而今
從佛聞所未聞皆墮。至令離疑悔。三周云。爾時會中
新發意菩薩八千人皆作是念。至得如是決等。

言此中破疑亦兼等者。問如來說經為破疑。疏中即
立破疑門。不唯破疑。兼破悔。何故不立破悔門。破悔
疏中不立門。應破疑門亦不立。答疏云。此中破疑等。
緣前標門。但言破疑執。此欲辨悔。故言亦兼也。


言悔昔修小等者。問悔何事。答疏言悔昔修小不得
作佛。出悔所以也。昔見菩薩得記。聲聞不蒙。便自尅
責。我何修小。不行大因。不如菩薩蒙記菩提。今蒙授
記。當得菩提。悔昔所修。惡先所作。枉費其功。修小乘
行。取小乘果。何不樂大乘行大行。令我經爾許時。不
得記別。不樂知金銀珍寶。止宿草菴。常乃愛其除糞。
不取牛車。愛乎羊鹿。不往寶所方便入化城。故知昔
日所作。大枉其功。經云不解方便隨宜所說。初聞佛
法。遇便信受。思惟取證。嗚呼深自責。云何而自欺等。
故言悔昔等。

言今聞得作等者。問既有此悔。如何破之。答疏言今
聞得作等。將謂昔日所行。其功枉費。既是大因。何所
悔也。若不因除糞。如何後得家財。不入化城。如何今
往寶所。三百由旬巳過。但行二百。即到寶方。不為
取羊鹿。如何得上牛車。欲求菩提。萬行皆作。況小乘
法。而不修行。頓悟則先大而後小。後四五六地還相
同二乘。修小乘法。漸悟則先小而後大。更不學小乘
法。是知昔日修行。亦不枉也。經云我此九部法。隨順
眾生說。又云汝等所行。是菩薩道。漸漸修學。悉當成
佛。問疑生分別。入見即除。悔多憂俱。離欲便捨。今既
是無學。何有悔焉。答此雖言悔。但是惡作。惡先所作。
非是悔也。問既是惡作。何言破悔。答從果為名。故言
悔也。理實非悔。是惡作故。此悔有二。一則悔不修大。
二則悔昔修小。今但破悔昔修小。不破悔不修大。悔

不修大。正合所應。故不破。

言疑通三乘悔唯等者。問說經破疑。即立破疑門。說
經兼破悔。何不立破悔門。答疑通三乘等意言寬者
則立。狹者則不立。問何名寬狹。答賀云三義。一三乘
論寬狹。二三根論寬狹。三三性論寬狹。且三乘寬狹
者。聲聞之人。昔修小行時有二悔。一則悔修小乘行
二悔不早修大乘行。故言悔唯小有也。大乘即無悔。
不可悔勝而修劣。未見有菩薩悔不早修小乘者。
若爾文殊偈言。諸求三乘人。若有疑悔者。如何菩薩
有悔。答彼處云有悔者。言總意別。悔實不通大乘。將
悔名字。寄向有疑之處。相合說。言總意別也。言中說
有。意中不通也。攝云文約義繁。合而為言。乍似難會。
意亦前不別。二云大乘不定性菩薩。於佛果菩提。起
懸崖想。退求小位。豈不是悔。答此揣量修行大行不
及。故取異乘。不名為悔。亦無破悔大文。攝云。信解品
云。悔來至此。即是有悔。疏主何言無悔。答疏主不障
他諸經中菩薩有悔。今言菩薩無悔。且約法華會無
也。信解品談往事也。亦有云。信解品云菩薩有。約身
即是菩薩。若約身中種姓論。即是二乘人。由帶彼二
乘種姓。所以起悔。悔屬小乘性。縱起悔心。是小乘人。
非大菩薩也。賀云小菩薩悔修大行。擬退去。約暫時
退入二乘。不久却歸修行大行。此約暫時有悔。疏言
無悔。約長時無也。今詳諸釋。皆歸有理。然疏意。悔准
小有。為正也。問何須破悔。答聲聞人有二種。一悔修

小乘行。因此停住。妨行大乘行。所以破也。將謂四十
年前所修小乘。不是大乘因。枉用功夫。所以世尊向
說。汝等所行。是菩薩道。所以除悔也。二者悔不早修
大乘行。此間不破。彼亦與無上菩提。為增上緣也。菩
薩人無此悔故。故言悔唯小有。未見菩薩住大乘中。
悔修大乘者。未見有文。不可捨勝而取劣耶。問何處
破。答隨說三周之處。疑斷之時。悔亦隨遣。三根寬狹
者。鶖子上根。有新舊二悔。中下二根。有新而無舊。且
鶖子舊悔者。經云我從昔來。終日竟夜。每自尅責。又云
我常獨處山林樹下。若坐若行。每作是念等。此是鶖
子舊悔也。鶖子新悔。經無明文。唯法華論中。解方便
品。一切世間諸天及人。皆當驚疑處經文。彼論家。作
五種驚怖解。五中悔驚怖。正是此間鶖子新悔。謂大
德舍利弗等。起如是悔心。言我不應證如是小乘之
法。此是正義。又唱二甚深。亦是鶖子新悔起處也。問
上根可爾。中下根具新舊二悔否。答攝二解。一云亦
真有新舊悔。序品末。諸求三乘人。若有疑悔者。又譬
喻品。願為四眾。說其因緣。令離疑悔。又授記品中。每
惟小乘過。不知當云何。得佛無上慧。又五百品云。悔
過自責。准此。三根聲聞俱有悔。就中中根四人。通新
舊二悔也。下根唯有新悔也。問中下許無舊疑。如何
中根說有舊悔。答第二解云。中下二根。唯有新悔。而
無舊悔也。然彼窮子及彼下根領解。皆陳自足。更不
求餘。寧豈昔時悔修小乘行。故中下二根無舊悔。為

正也(上三根寬狹)。三三性寬狹者。疑唯不善及有覆無記
性也。悔不早修大乘行。通善性。悔不作惡事。是不善
性。如急行失威儀等。後追悔。即威儀無記。如宣律師
從東京入正都。不乘安乘逢雨急行。後却追悔。故知
悔通三性。疏且依三乘三根辨寬狹。不依三性。若依
三性。疑狹悔寬。以疑寬□。別立破□□□。悔狹故。□
□□悔門。故言以寬攝狹等。問三乘有疑。何別答菩
薩起通理事。聲聞起者。唯事□□。

言至後卷中者。後第二卷經文。若論疏。早是第五卷
也。疑悔之差別。煩惱障疑。法執類疑。有煩惱伴悔。惡
作名悔。如是差別。皆如下釋也。

法華經玄贊要集卷第二
