











法華經玄贊要集卷第十三
鏡水沙門　栖復　錄

言生死是總等者。謨云。通能所趣故。能招感是業。所
招感是苦。其生死中。有惑業苦三。故言生死本通惑
業。

言所趣是別者。即六趣果。以六趣中皆有生死惑業
苦故。生死是總。所趣是別。問何名惑業苦。答十二有
支中。無明愛取名惑。行支全有支一分名業。餘七支
全有支一分是苦。

言惑所趣果體者。以業煩惱假者為能趣。即生死是
所趣也。業煩惱為能趣。不同前解生死便是業煩惱
也。

言以業煩惱假者。惑生死果。先須有煩惱能造能發

五趣業。方能趣五趣生死處。此業煩惱。正是能趣之
法。其假者有情。即中有身。亦是能趣五趣果。若無中
有。傳識往五趣。如何有情得生彼趣。故中有亦是能
趣也。若中有屬生支攝。是死果者。但是生支方便。非
正生支。故名能趣。若屬果攝。中有所趣身也。今約方
便支。能趣攝也。

言受報好醜等者。問受報好醜是何法。善惡業緣是
何法。答疏云。受法好醜主因等。謨云。此言好醜。即是
愛非愛果。不以形體姝麗為好。卑陋名醜。但生人天。
雖陋亦名好。設生三塗。雖姝麗亦名醜。是疏意故。善
業感人天果。名端正報。惡業感三塗身。爰醜報。如畜
生等身極醜惡。就人中爰總報。人身即好。於中別報
還有善惡。端正醜惡。對三塗。總名好果。以人天端正
好報。說人身頭圓像天等。於中別報亦別等。

言由善業為異等者。問善業緣感何報。惡業緣感何
報。即與好醜如何屬對。答疏云。由善業為異熟因。至
所趣貪等。為潤緣者。論云。九種命終心。俱生愛俱故。
問人天可爾。若生三途。誰起於愛。答潤生有二位。一
本有末心。二中有沒心。即於本有起愛。愛於自身故。
或資具等。若有中起愛。即見巳同類。起樂馳趣。便被
拘礙。故設潤生。皆須有愛。問此所趣愛是何界繫。答
准論。是當生地繫故。唯識論云。身在上地。將生下時。
起下潤生。俱生愛故。若爾身在欲界。將生上時。亦應
起色界貪。未離下染。云何能起上地愛耶。答得生上

界。必離下染故。

言於此悉見者。見業等為能起外果。資具等總為所
趣等。

言獸歸等者。此證趣之義。

言即數種種者。謨云。前論開為四。所謂食聞法修行
樂等。然准前文。既除入滅。即頌樂也。

言冥真洞等者。本智冥真。後智洞俗。冥字莫經反。夜
也。本智證會理時。冥然無相。智理泯合。如夜暗時更
無所見。洞字去音呼。穴也。今言俗後智。了達種類之
義。無有權礙。猶如於穴。

言眾聖之主者。上解佛。為有慧之主也。

言此初也者。初三頌半閏開四辨也。謨云。四無礙解。
即是諸佛之慧。令相應四法。無權義邊。名為四無礙
解。解非聲境。不得聞名。但是作四辨之事。即是無漏
清淨之聲教。隨諸方言音。為眾生說。

言教離垢染者。此約諸佛本質之教。佛十八界皆是
無漏。故名離垢染。若影像。教皆非離染。體唯有漏。名
句約識。通漏無漏。因中五八未轉。以親相分故。是有
漏故。金云。一從法界等流。二者。為令所化生斷煩惱
故。名教離垢染也。

言照明佛法者。佛地論云。我今造論。為法久住。[(二*ㄆ)/耳]及
群生。意言將上法喻。上可以照明佛法。下可以開示
悟眾生。嘉祥云。此明佛說法之益。益有二般。一者上
弘。二者下利。教能顯理。如燈照明。理是所詮。稱為佛

法。一切眾生悉有佛性。以無明為扇。邪疑為開。故不
悟佛性。諸佛如來去邪關。開無明扇。令見佛性。故名
為悟也。

經云若人遭若者。三苦五八等苦。有餘涅槃盡上來
苦。引明定性。若不定性。迴心受變易。即有八苦也。遭
者逢也。際者會也。水會於岸也。苦盡之處。名苦際。會
無漏故。背有漏苦。聲聞之人猒苦。佛教知苦。欲得知
苦。先須斷集。欲得證滅。無過修道諦。

經云若人脩福者。若人者。修緣覺行人。有福者。依十
善道。修福分善。依聞思修三慧。種解脫分善。依諸觀
行。習加行分善。曾供養佛。緣覺性雖出無佛世。初發
心時。事須逢佛親近善友。曾供養佛。志求勝法者。十
二因緣對四諦。名勝法。為說緣覺者。與說十二因緣
教法。無明緣行。行緣識。乃至老死。由誰有老死。因生
支有等。

經云若有佛子等者。此大乘菩薩也。能紹佛位。故名。

佛子。修種種佛。萬行總修。求無上慧菩提涅槃。為說
淨道者。入佛知見。即無漏智。名淨。淨即是道。持業也。
若淨是果。道是因。六度萬行。是淨之道。依主也。又說。
六波羅蜜名淨道。布施淨慳貪。持戒淨毀禁。忍辱淨
嗔恚。精進淨懈怠。禪定淨散亂。智慧淨愚癡(上三業法)。

言猒音猒(於艷反)食飽也。飫也。亦於鹽反。亦是食飽義。
前解為正。淤音(衣倨反)。

言此一頌半見四眾者。經云文殊師利彌勒告也。我

住於此者。指靈山會也。見聞若斯。結前所見也。又云。
只緣所見七事中。六趣眾生。見佛四眾菩薩并佛入
滅後起塔。名見若斯。聞者。即聞四辨三乘法故。名聞
若斯。彌勒語文殊菩薩言。我住此靈山會。見若斯。聞
若斯。故名見聞若斯。斯由此也。結前所見也。此後解
為正也。經云。及千億事。如是眾多者。此兩句經。別明
見四眾。如是眾多。解上千億事也。四眾之中。有比丘
比丘尼優婆塞優婆夷。及有初果二果三果四果。相
狀萬差。名如是眾多。若論一一行相。卒陳難盡。但言
千億事。即是今當略說。望今經本極相違。既有當字。
則似今總未說。當擬說也。引是經本錯也。疏中引經
云。我當略說。若望他。疏主造疏時。經本云我今略說。
但言千億事。便是略說。

言便明覩彼等者。若准經文。全無四眾。疏主意以因
結前見佛聞法等。便明見四眾。即及千億事一句。前
長行云。因目見佛耳便聞法。便見四眾隨佛修行。義
略明彼。

言今此經中宗等者。問如何偈中。一偈半明見四眾。
三十一偈明菩薩道。何不廣明四眾。答此經宗明一
乘。破二會二。恐違經宗。所所以不敢廣明聲聞之行。
礙交他向下捨權取實。恐增其病。故不廣說也。所以
前三句因。使結前所見四眾。所以一行。二云。不唯空
見四眾。此從及千億事巳下三句經文。亦是下三十
一偈菩薩行經文。菩薩修行。地前地上。亦云如是眾

多。彌勒菩薩道。我今亦不廣說。今當略說。向下品說
三十一行。便是略說也。

言上明聲聞等者。問爭知此文兼是生下經經文。答
疏云上明聲聞等。

言前長行中等者。正出所由也。問前長行中。先明信
解。後明相貌。如何偈中先明相貌。後明信解。答疏云。
前長行中等。長行先說種種因緣。外良緣也。後明內
行。內行之中。先說凡。後說聖。先說信解地前位。後說
相貌十地聖位。從凡至聖。階降前後也。

言今偈等者。先說種種因緣。次說內行。內行之中。先
說相貌。後說信解。勝劣為次第也。

言相貌等者。初道漏無漏。及次習也。問如何十地菩
薩修行勝。先明相貌。答十地之中。七地巳前有漏無
漏雜修。八地巳去純無漏修。故有漏無漏間雜。是一
又六度次第修。是二勝也。次第修則難。亂修則易。如
童子念經次第不錯則難。亂念即易也。論云。謂由前
前引發後後說。由後後持。淨前前。又前前後後細故。
易難修習。次第如是也。

言信解等者。地前唯有漏修。是一劣。又地前亂修非
次第。是二劣。唯有漏。對地上通無漏。是劣。又唯亂修。
對他地上次第修。是劣。

言勝劣既殊等者。第二約時修行。多者為勝。少者為
劣也。長行凡聖次第。先說信解。後說相貌也。今偈中
依勝劣次第。先說相貌。後說信解。次下約修行。多者

為勝。少者為劣。意言勝者是相貌。前明。劣者是信解。
後明也。若是頓悟種現皆有漏。若是漸悟在法空觀
中種現唯有漏。若是生空門中種現通無漏也。

言然修六度略有等者。今云。若依十地經。有四位也
地前為一位。於一身中。唯修一行。一行之中。但修一
行。初地至六地滿。為一位。一身中修一行。一行之中。
修一切行。第七地為一位。於一身中。修一切行。一切
行中。行一切行。第八地巳去為一位。一切身中。修一
切行。一切行中。復修一切行。今此疏中依三劫。配有
三位。一見道巳前初劫之中。於一身中。唯行一切行。
一切行中。但修一行。亂修六度故。即信解位也。初地
至七地滿。第二劫中。於一身中。行一行。一行中。行一
切行。八地至十地滿。第三劫中。於一身中行一切。一
切中復行一切。純無漏修故。

言十地經言初地等者。問若一行中。修一切行。如何
十地言初地行檀。二地持戒。乃至第十地不說修餘
行也。答彼十地經。且據地地之中一行偏勝說。非不
修餘行也。十地經說。一一地中皆具三品。且初極喜
地布施有三品。財施。法施。無施。二離垢地持戒有三。
攝善法戒。攝律儀戒。饒益有情戒。三發光地能修三
忍。耐怨害忍。安受苦忍。諦察法忍。四焰慧地修三精
進。一被甲精進。二攝善精進。三利樂有情精進。五極
難勝地修三靜慮。謂引發安住辦事。六現前地修三
般若。一生空無分別慧。二法空無分別慧。三俱空無

分別慧。七遠行地修方便波羅蜜有二。一謂迴向。二
拔濟。八不動地。修願波羅蜜有二。一求菩提願。二利
樂他願。九善慧地修力波羅蜜有二。一思擇力。二修
習力。十法雲地修智波羅蜜有二。一受用法樂智。二
成就有情智。問十地總名相貌。相貌通十波羅蜜行。
何故經中只言六度。答據實。光中十波羅蜜總修。且
約法處。近人易見知處說。問如何六度次習之中。先
布施。後持戒。如是次第不同。答論中據四義。明次第
者。一引發勝。布施引發持戒。持戒引發忍。忍引發禪
定。禪定引發智慧。二云。淨治勝故。次第不同者。後必
帶前。且由持戒故。能淨布施。由忍辱故。能淨持戒。由
禪定故。能淨忍辱。由智慧故。能淨禪定。三云。麤細異
故。布施麤。持戒細。忍辱麤。精進細。禪定麤。智慧細。四
云。難易次第者。布施易故居先。持戒難故在後。忍辱
易故居先。精進難故在後。禪定易故居先。智慧難故
在後。准瑜伽論說六度。唯識論說十波羅蜜也。六對
治六弊勝故。偏說十波羅蜜。勝劣合說。又六度通三
乘。十波羅蜜唯大乘也。

言此頌因緣者。是前長行種種因緣也。涅槃經云。一
親近善友。二聽聞正法。是因緣。三如理思惟。是信解。
四如說修行。是相貌。

言殑音者。殑字其矜反。亦去音呼。

言無熱惱等者。摩竭陀國西北。有九重黑山。九重黑
山。三大六小。二小狹一山。九黑山北次有雪山。雪山

北有香醉山。氣芬馥。人聞皆醉。春夏秋時。人不得過。
冬月方行。香氣歇故。雪山北香醉山南。有無熱惱池。
其池縱廣五十瑜繕那。唯得通者。而能到彼。其池唯
在閻浮中。落其西北俱齊。四方漸下。其池四岸四寶
所成。金砂布底。水香美。具八功德。瑜伽云。一甘。二冷。
三耎。四輕。五清。六不嗅。七飲不損喉。八飲巳不傷腹。
其池四面。各出一河。東名殑伽河。從象口中流出。車
渠寶以為象身。南信渡河。從師子口流出。金剛寶為
師子身。西徙多河。從牛口流出。馬惱為牛身。北名縛
蒭河。從馬口流出。琉璃為馬身。如是四河。各繞池一
匝流。便流入海。此四大河。當出處各廣一由旬。以為
喻。然佛說法。多取兢伽河為喻也。涅槃經云八河。即
一河各分二道也。

言由沙多等者。問佛說法。何故恒河為喻。答疏言一
由沙多。

言二由世人等者。西方外道所計。此水為福水。昔有
女人。於河浴子。失手隨落。母愍其子。入水救子。一時
溺死。由慈心故。死得生天。外道得定。觀知此女人生
天上。遂計引水投死生天。入洗罪滅。有多外道。每來
擊兢伽河水。以濟幽魂。時有執師子國提婆清辨二
論師。為破此外道妄計。亦擊水詳波。稍異於眾。何名
異。以面伏地。以手把水。向外變覆而擊。意從外道問。
果然遂問。便問菩薩曰。仁者擊此福水。一何異乎。為
何事耶。而擊此水。菩薩答曰。我之父母眷屬。在執師

子國。恐彼飢渴苦。我擊此水。濟彼令得安樂。外道曰。
師子國去此甚遠。山川阻隔。何此擊水而能濟彼。菩
薩曰。山川阻隔尚不能濟。幽魂阻隔能濟耶。外道負
屈而退。便請為菩薩弟子。

言三雖經劫等者。問劫壞以人盡。誰以立名。答火灾
壞了。劫成。色界天人下界者。來則見巳。天人俱與立
名。

言五眾人共委等者。西國大家。知有此河。如此方黃
河。故言共委。

言六度次習等者。地持論說。度有三種。一時度。謂從
種姓。度三僧祗方得圓滿故。優婆塞經云。前二僧祇
所行檀。非波羅蜜。二果度。此六能得大菩薩果。三者
自性清淨度。修此六種。捨有為到法實性。具斯三義。
故名為度。次習者。唯識九云。謂由前前引發後後。復
由後後持淨前前。問六度與十度何別。答六度通三
乘。十度唯大乘有。故別也。二益者。即自利利他。名二
益也。

言次一內外者。總論內外。而有四類。一非情名外。有
情名內。二有情中。自身名內。他身名外。三自身中。非
色名內。色法名外。四心心所中。見分名外。後二分名
內。今說初二也。

言金有五色者。說文云。金是總名。有五色是別名。謂
青黃赤白黑。喚作金黃。為其為長。陟兩變聲呼。即世
間黃金最勝。正得能生土。云色。問金因何生。答土能

生。問土既生金。緣何五色別。答正土生者。是黃金。不
正方生者。餘色是。一青金。東方。甲乙。木。青色所生。金
亦青色。則鉛錫也。二赤金。南方丙丁火所生金赤。即
鑰石之類也。三白金。西方庚辛金。所生即銀也。四黑
金。即北方壬癸水。所生即䥫也。五金黃。即中方土。正
土所生。即黃金也。問何故黃金最貴。一種土所生。答
黃金緣是中方正位土所生故。中方黃帝之位所生
得金最貴也。餘四不是正位土所生。所以賤也。

言久埋不生者。金在土久。亦不生亦不滅。喻真如理
久處生死中。生死不能增染真理也。

言百鍊。一雨而無有滅。喻真如在四生九類地獄等
中。真理而無滅也。

言從革等者。革由改也。鑄寫自在。不守一形。打作𨥁
璫環釧不違。改練人心。況佛性在凡夫六道生死。其
性不違也。

言西方之行者。金木水火土。是五方之行。金之位在
西方。故土也。意取五方之行。金屬西方也。

言出土左右者。此是像形字。謂能生金。此是小今字
左右著兩土。是像形也。即土王四季。東西南北。俱有
土故。名出土左右。問既王四季。何方不是土左右。而
獨言金。答理實皆然。然五行中。土能生金。子似於母。
故獨言金。

言形今亦聲也者。形聲字也。既有亦字。亦字亦通形
聲。今是聲。土是形。故曰形聲。本來不喚向下作金。只

緣土向上有小。今字名今。所以兼向下土相和。喚作
金。故名形聲。被小金字聲形。著向下兩个土。總喚作
金。金是聲。土是形。將形就聲。故云形聲也。班固漢書
及許慎說文。字有六體。一曰指事。如上下。二象形。如
日月。三形聲。如江河。如鳩鴿。皆取一半字為名。四會
意。並戈為武。人言成信也。五轉經。如十字。向上著一
書名干。口中著轉名曰。竪書名田。向下出名甲。向上
出名由。六假借。如喚令字作令字。長字作長字也。

言珊瑚等者。出於海邊石上。脂入腹變為珊瑚。又云。
劫初時。石裂中出脂。變成此物。晉朝石崇家。有三十
株。高三四尺。今時貴也。

言真珠者。二解。一珠體不赤。從赤虫所出。名赤真珠。
即蜯蛤也。二珠體赤。名赤真珠。若准佛地論。從赤虫
得名。疏主解體赤也。

言五摩尼者。即末尼珠。即如意珠。所求如意也。

言既無瑠璃等者。問如何疏主將真珠。與摩尼珠。分
作兩个。答疏主意珠體不別。向下觀音品中七寶之
中瑠璃。便合真珠。與摩尼珠。為一[口/(同-(一/口)+古)]。今此七寶之中
闕瑠璃。故於珠中開出兩个。謂真珠與摩尼珠別也。
此摩尼珠。即是當來人壽六萬歲時。舍利化作。

言六車渠等者。梵云牟娑落者。云車也。揭柆婆者。渠
也。真云。車渠似玉。而貴於玉。馬瑙似珠。而賤於珠。

言青白間色等者。青色白色兩中。間色為碧色。赤色
白色兩中間為紅色。青色黃色兩中間色綠色。赤色

黑色中間色為紫色。其中青黃赤白黑為正色。紅紫
碧綠不正色也。

言杵藏也有云胎藏者。從喻為名。問胎藏有可破壞。
是不堅實法。如何言堅實。答此寶生在石中。不可破
壞。猶如子在母胎。業力所持。外風不入。內風不出。不
能傷損。就一邊說。哲云。似瑪瑙骨映。作淡緋色。字或
車作馬瑙。以是玉類。或從玉作馬瑙。劫初時。石脂流
入石。或從石作碼[石*(巢-果+石)]。字不定也。此雖似真珠。而賤於
珠也。

言此七不同等者。三文不同。無量經云。金銀瑠璃。頗
梨珊瑚。瑪瑙車渠。恒水經云。金銀瑠瑙。真珠車渠。明
月珠摩尼珠。佛地論云。一金。二銀。三吠瑠璃。四頗胝
迦。五婆揭拉婆。六遏濕摩揭拉婆。七赤真珠。此經受
記云。以金銀瑠璃車渠碼碯真珠玫瑰。七寶合成。

言金剛者。貞云。金剛異物。堅不可壞。而能壞諸物。隨
物色現。而色不定。能集眾寶。無能知價。錭字為正。其
形三稜。打破百分千分。皆須作三稜。為鑽破一切寶
也。唯羝羊角。能壞得金剛。拍著便破。又唯怕蠅。蠅坐
來喫却金剛也。

言諸珍帝青等者。帝釋宮中青寶名帝青。大梵王宮
中青寶名大青。又云。帝釋髻中寶名帝青。大梵王髻
中寶名大青。此解不正。二種俱是帝釋宮中寶。為正。
勝者名大青。劣者帝青。青寶體是一。勝劣分二。又梵
云因陀石羅。此云帝青珠。摩訶石羅。此云大青珠也。

人間有寶。形狀似彼寶。亦名帝青大青。故言之類也。

言奴等者。貞云。可以代勞困有五。一者。得罪役官為
奴。二不能自活。情願事人。三者邊方敗劫得。四展轉
相生。以財寶得。謨云。官戶抄口家生。樂事契券。

言四婢者。此會意字。女卑成婦。問奴婢既卑稱。如何
珍。答但人之所重。即名珍也。

言五車輿等者。輿輪各二別。不名車輿。輪一處即名
車也。如手足等。名之為人。故為總(此解善)。簡要云。輿者
箱也。脚也。

言夏后等者。國號也。夏者即夏家。即是舜後嗣位者。
后氏者。即君名也。爾雅云。后君也。即夏家有士夫。奚
仲能造車。此人當時為車政。即今大僕卿。因造車故。
授此官也。古音居。所以行人居也。今言車者。舍也。

言輦等者。力展變。古挽車人在前。引之故名輦。輦是
有輪人牽也。

言寶飾輿等者。古時輿。一似不著脚車。今時輿圓。說
文車無輪曰輿也。有作轝。非也。

言一頌施成度者。經曰。迴向佛道。願得是乘等者。由
得上佛乘故。三界第一。由說上佛乘故。諸佛稱歎。謨
云。前解所行施。今之迴向。即成度義。即是施家之成。
非是將成。度施與人。

言成唯識云具七等者。問施等迴向之時。即名為度。
有何教文。答疏言成唯識等。論云何證得二種轉依。
謂十地中。修十勝行。斷十重障。證十真如。二種轉依。

由斯證得。要七最勝之所攝受。方可建立婆羅蜜多。
一安住最勝。謂要住菩薩種。事須得種姓地本有無
漏種子。以為安住。簡定性無性。雖行施等。不得成度。
二依止最勝。謂要依止大菩提心。若發生人天心。求
三乘心。雖施。不名成度。三意樂最勝。謂要悲愍一切
有情。事須有怜慜眾生心慈悲喜捨愍物之心。四事
業最勝。謂要具行一切。事須兼行二利行。種修習諸
善。空布施。亦不成度。五巧便最勝。謂要無相智所攝
受。布施時。觀三事體空。三輪清淨。不見能施人所施
物所受者。與此相應。方成度義。若無。不成度也。六迴
向最勝。謂要迴向無上菩提。七清淨最勝。不被二障
所雜。三時無悔。即名不雜。若非此七所攝受者。所行
施等。非到彼岸。由斯施等。一一皆應四句分別。一有
施非度。如布施時。不與七義相應。二是度非施。如精
進等。三亦施亦度。如布施時。與七義相應。四非施非
度。如自不將錢物布施。不是布施。見他人布施。不生
隨喜。不成度。大論云。菩薩所行惠施。由七相應。乃得
清淨。一淨物。二淨戒。三淨見。四淨心。五淨語。六淨智。
七淨垢。遠離懈怠貪嗔等。問何名淨物。答一淨物。謂
廣大平等。應時上妙。二淨戒。謂發精進。自手力等。三
淨見。謂不計我能施。不校量他。不布施等。四淨心。謂
怜慜珍重平等。五淨語。謂所施物。姿彼乞者。乞者來
時。稱善來。命進問安住。六淨智。謂惠施智。智清淨故。
求者智淨。住福田相等。七淨垢。謂懈怠貪嗔癡等。


言此中但舉等者。問既有七攝受法。何唯舉一迴向
耶。答疏言此中等。將欲顯此土唯一無二乘。故於光
中亦見是事。故言此中也。

言次一雜物者。經云。駟馬寶車等者。四音同。即是四
个馬齊行。駕一乘車。名駟也。古人有千駟。此依天上
車房星。有二十八宿。一方七个。四方合成二十八宿。
東方有七。角亢氐房心尾箕。此是仿皇四个居前。三
个在後。作倉龍之形。爾雅云。天駟仿也。古人倣之。而
作四馳車也。

言古人等者。承音逐也。可以馳逐。馳逐者。經營之義。
意道四个馬。駕一乘車。以可馳逐經營也。

言欄鉤者(洛干反)。手邊作爛。若木邊作木欄也。欄謂欄。
即車上欄竿也。門遮者。即是遮闌義。若言柬欄門。即
靈子東門。能鄣欄故。名欄也。闌欄皆得。

言楯音食尹者。食尹反。聲帶深也。順也。時尹反。聲帶
淺也。若准時俗解。橫欄竪楯。此間疏主解。竪欄橫楯。
即是縱曰欄。欄即檻也。竪柱子名欄檻也。欄者亦名
階。際木也。橫木也。切韻中。言欄是階際木。亦云橫欄
竪楯。橫是階際中。此解非也。但言階際木。竪柱子。亦
名階際木。即是竪欄橫楯也。

言華音者。初華美之葢(戶花反)。華美音呼。後以華餝葢
名為華葢也。

言依此俗釋等者。疏主作華葢解。𣵠鹿是地名。在幽
洲。轅黃帝。姓公孫。在位一百年。年一百一十歲。伏義

神農黃帝。即三皇也。蚩尤兄弟八十一人。並銅頭䥫
額。不歸於帝。常能興雲起霧五百里。黃帝感五色雲。
雲氣作華[昔*為]之形。在王頂上。因化黃帝。而有此葢。自
後帝王因作華。而有此之葢。

言據實理等者。作華音呼。疏主解。本來葢不作華蘤
形。以華裝餝。故言華葢。問此解東方世界中華葢。何
故引西域華葢。解東方華葢。答疏主將西域事。證先
中世界有華葢。不是將西解東也。經中設作華字。亦
化華音呼。正也。

言軒音者。軒餝之葢。安於車上。名安車上也。若正解
經文。車上有華葢。不關人帶也。曲輈者。車轅也。轓者
箱。甫煩反。車耳者。助句。即曲轅車也。

言車四馬駕等者。總解意也。巳上四行外財施也。

言次一內外等者。經云。又見菩薩頭目身體等者。此
二煩中。初偈別施身肉手足。後頌總頭目身體。此二
頌通總通別也。身肉施等者。如須闡提太子。割身肉。
供養父母。如慈力王。施身與五百夜叉。又如尸毗王
救鴿。藥王菩薩燒身燃臂。及妻子施。如須達挐太子
捨妻子。又見菩薩頭目身體。如月光王捨千頭。鶖子
捨目。問施妻子者。令他離隔。即惱所施。損惱淨心。復
毀受者。如何。答菩薩以彼妻子施。必先立契約。若求
者施請無違。既有誠言。施亦無過。

言施有五相者。一至者。到義極義。表此心盡處無不
到。隨願心名極。即慇重之心。謂無上菩提。在三大阿

僧祇外。今施物之心。到大菩提。名為志心。二者信心。
信三寶。是所施境。信施因感無量福。信心簡不信心。
如世王候。及我愛重者。但借身命。於三寶所及天祠
等。種種植福處。而行數時。未必皆是信於彼法。三隨
時者。有二。一隨四時寒熱施物。一隨力辨得一千。辨
得五百。四自手施者。表殷重。昔時有王。號月光。行大
乘行。願施千頭。有婆羅門。從王乞頭。王捨國位。以後
所施。王禮十方。發願巳畢。即於後園樹下。命本樹神。
割我頭。向我手中。我自手施。王謂神曰。我於此處。巳
捨九百九十九頭。今更施一頭。檀度願滿。爾時八萬
四千小王。一萬大王。皆身投地。二萬婇女。悶絕擗地。

爾時王者釋迦牟尼是。婆羅門者提婆達多是。樹神
者目連是。五如法施。不是煞命沽酒得錢。總名如法。
及七攝受相應。總名如法行施。總是名施五種。

言不應施亦五相等者。一不淨物者。非理得財。倚官
狹勢。劫奪得錢。名不淨。二亂眾生物。酒及毒藥也。三
惱眾生物。置網等是也。四害眾生物。弓刀等。五壞淨
心者。音樂女色。問音樂既不許施。如何金藏論可音
樂布施得好音聲。及妙音菩薩伎樂布施耶。答彼約
聖人。此約凡夫說也。問女色既不許施。如何經云及
妻子施。答前約捨心。成難就捨物。而能捨得。所以許
施。此間約所授記者。二者。菩薩行施與妻。必先立契
誓。行菩薩行。若有施處。誓不相違。不作女色。心布施。
約久修行者。前文許施。此間約初心。能壞淨心。不能

持戒者。故不許。又菩薩施妻有二。一未先立契。亦不
強將他布施。二前人求色心乞來。亦不布施。又不應
施有五。一父母師長。不應將布施。二者為王。不應抄
掠他人妻子眷屬布施。三未共他立契約。不合布施。
四前人是旃荼羅惡人。不應布施。五乞得作奴婢。亦
不應布施。又菩薩布施有四思擇力。一布施時。觀現
世無安樂當來得利益者。施與。二現世得安樂當來
得利益者。菩薩施與。三觀現世得安樂當來無利益
者。菩薩不施。四觀現世得利益當來無安樂。菩薩亦
不施。

言施有五利益者。一得親近。是諸人天等。樂親近也。
二常樂見。如須達長者。賑貧愐寡人。皆樂見。又如講
人法施聽人財施。即日相親近。恒樂見。三宗敬者。得
人敬重故。如依止有財師僧。而行宗敬等。四得好名
聞。如藺祿子等。得好名聞。五復作後時因者。熏習所
成。百生千生而能行施。後作菩薩之因。所修施皆是
當來成佛之因。問現世間人多有錦帛。不樂惠施。據
今富有從樂施。成熏習強。何因慳恡。答此類之人。多
生巳來。非是常施。偶然因布施。供養羅漢勝福田人。
便於今生招。此富有非。常行施熏習不強。故於今生。
不必好施。今身能施。今身能施。是前身施來。今身若
施。來世更能施。

言於此施中應起等者。我由前生布施。今生富貴。今
生更不施。後生因何得富。又錢財是五家分。水火盜

賊。及王惡子。若被取來。爭惜得。忽被賊劫。忽被火燒。
爭惜得。不如布施自家獲大利益。今不行施。後忽貧
苦。或若身死。財不隨去。唯此施為善作。後世起此心
時。名覺悟智。

言二財物尠等者。菩薩念言。餘貧窮者。衣不弊形。食
不充口。我財比上不足。疋下有餘。於此無中。又分滅
施。能捨難捨。現世雖受小苦。當來必受大樂。今身若
不忍苦。當來大苦如何免得。名忍苦智也。

言三財悅意心等者。即寶翫之物。良由妄情。計金銀
等為可愛。倒生愛重。不肯惠施。或可本來畜積。本擬
榮身。財物既多。營求廣。却生苦惱。今知此倒。名知倒
智。惠愚人多財益過。

言四忻世果而行等者。菩薩念彼三界眾生差別。悉
是泡幻。何乃願求。我今所施。願求菩提。金剛堅固之
身。或念世果受八萬劫終。必墮落。況滅百年。念此不
堅。應求堅固果。所以行施。問雖願求於堅固之體。有
實因。此得彼果否。答華嚴經云。昔於眾生起大悲。修
行惠等波羅蜜。以施其身最殊妙。能令見者生歡喜。

言施以無貪等者。問布施以何為體。答疏言施以無
貪等。無貪即是善十一中。無貪善根。意能惠捨。身能
自手施。口能讚嘆。如唱布施呪願。大論十七地中第
十名菩薩地也。此有三種施。財施。法施。無畏施。經文
但明財施也。無畏法施。通餘五度攝。般若論云。檀度
攝於六資生無畏法。此中一二三。是名修行住。


言此二頌戒者。經云文殊師利我見諸王往詣佛所等
者。諸王者。即光中萬八千世。宗中通輪王粟散王。往
諸佛所。問無上道。即菩提涅槃。經既言問。即合有答。
略而不說。光中國王。因聞一乘法。擬行一乘因。所以
捨國位出家也。便捨樂土。此捨不是將布施。但施却
名捨。經論中多言國杜。無此杜音。但是借吐字。音作
吐字。呼即是國之別名。土者吐也。萬物從地而生。如
口吐出相似。菩薩擬欲出家。先化國土。令一切眾生
作念。國王尚自捨國。棄榮出家。豈況諸凡庶之人。而
不出家耶。剃字。切韻作計變除髮也。鬢音(即俞反)。問何
去鬢髮。答捨餘好故。是毀色形故。且鬢髮如雲。可以
生貪。植髮衝冠。可以長患。虬鬢長鬣。為長染緣。故皆
棄之。用資入道。經云。孔雀雖有色嚴身。不如鴻鵠能
違飛。白衣雖有富貴力。不如出家功德勝。既是出家
之人。具出家相好。必是持戒之人。故科作戒波羅蜜。

言戒有三種等者。第一明戒種類。且大小乘持戒各
別。大乘持遮戒性戒。小乘持遮戒。大乘通二利。小乘
唯一利。聲聞持戒。與菩薩四義不同。一自性差別。聲
聞持七眾戒。菩薩持三聚淨戒。二失不共差別。律儀
則同。攝善法戒饒益有情戒即不同。三廣大差別。大
乘持三聚淨戒。求佛果菩提。小乘持七眾戒。求阿羅
漢果。四甚深差別。聲聞持戒。是菩薩破戒。聲聞人持
律儀戒。止即是持。作是犯。菩薩持攝善法戒饒益有
情戒。止作則是犯(上明差別下說種類)。一律儀戒等者。即七眾

所受。律者法也。儀者軌則儀也。一比丘持二百五十
戒。二者。比丘尼法。說五百戒。正云三百四十八戒也。
三者正學。年十八便受學戒。佛許二年學戒。舊云或
叉摩那。四沙彌。五沙彌尼。此云勤䇿男勤䇿女。勤人
駈筞也。亦云息慈。受持十戒。息惡行慈。六優婆塞。七
優婆夷。受持五戒也。二攝善法戒。所修三乘一切善
法者。此即漸悟及彼頓悟所修。三乘有漏一切善法。
皆是此戒。定性唯修小乘法故。非此中意。三饒益有
情戒。即利益有情三業萬行。糅云。要受菩薩戒。於師
僧及佛像前。期誓斷惡。所行三業萬行。利益眾生。方
是三戒中收。若不受戒。雖利益眾生。是善非戒也。問
菩薩只今持攝善法。善法饒益有情。如何兼持律儀。
律儀是七眾戒益。疏主意云。只七眾所持律儀。便菩
薩所持戒。

言勝鬘經云波羅等者。問王身既是菩薩。即合受菩
薩律儀。何要剃髮被緇。受小乘戒。而祈解脫。答疏云
勝鬘經云等。如是六法。為大乘有二義。一為大乘故。
說名為大乘。二為大乘因。說名為大乘。若不是菩薩
所持戒。如何言為大乘故說耶。答波羅提木叉者。此
云別解脫戒。戒者動發身語思上。能防發功能。名戒。
功能不合名戒。成就彼所防所發。得戒名也。身有三。
是別。語有四。是別。此戒能棄捨彼別別惡法。別解脫
此有二說。一云。當來涅槃果。是解脫。由離別別惡法。
當來得解脫。二者。只離惡法便是。解脫戒也。云毗尼

律藏。糅抄云。廣戒六十卷律是。此上二種是行。言出
家兩字。即目沙彌沙彌尼也。言受具足戒。僧受二百
五十戒。尼即三百四十八戒。此上通難詞。雖引四種
沙彌沙彌尼受具足僧尼。意取後二僧尼。證菩薩。亦
持別解脫戒也。

言菩薩地言律儀等者。解當唱經文。引瑜伽菩薩地。
可有輪王。王捨位出家持律戒。意證此經中輪王捨
位出家。持是律儀。律儀戒不是餘戒。問經中只說剃
除鬢髮出家。不說持戒。未審何處是持戒處。答疏言
菩薩地言等。更問菩薩只合天冠瓔珞形相不定。何
故作比丘形。答只此菩薩出家形相。亦是菩薩律儀
所以引菩薩地言出家受具足。皆名律儀也。

言律儀為本者。問三聚淨戒總是菩薩所持。何故空
說持律儀戒。答疏言律儀為本等。意言但修律儀。餘
戒自成。所以菩薩先持律儀。不說餘戒。且先持律儀。
離諸惡故。然後修行六度萬行。問如何是律儀為本。
方有後二。若破律儀。三戒俱捨。答尸羅不清淨。三昧
不現前等。

言故四波羅夷等者。此文證。前言受具足住皆菩薩
律儀攝也。前來二本聖教。證此法華經云剃除鬚髮
出家相也。瑜伽又言。捨輪王位。如棄草葉。此總出家
相也。問五篇之中。上二為戒。下三威儀。今言律儀。不
攝上二。如何。答疏云四波羅等。若更能持沙彌十戒。
亦是律儀。更受具足。亦是律儀也。


言此明出家者。問經中所說。是何戒攝。答疏云此明
初等。

言有本言披等者。疏主更加梙著之義。亦得名被。梵
云支伐羅。此云法衣。通目一切出家三衣。經云法服。
服即衣也。

言出家寬曠者。問菩薩修行形相不定。何故事須出
家。答疏言出家寬曠等。牟者。堅固之義。獄者。鼻陶所
造。又經云。孔雀雖有色嚴身等。

言二捨命等者。持戒之人。必生善處。惡相不現。所以
歡喜。戒云如人自照好醜生忻戚。名聞及利益。死得
生天上。故歡喜。若破戒之人。一切惡相現前。生憂惱
也。

言三持戒者。為親友者。今生持戒。來生還持戒人。以
為親友也。

言四功德圓滿者。尸羅不清淨。三昧不現前等。即是
功德滿也。

言五生生者。一生天性不飲酒不煞生。故言戒。成其
性也。

言智論說等者。瓶若破一切。寶物散失。戒若破。一切
功德皆無也。

言一頌忍等者。經云或見菩薩等者。或見菩薩行忍
人。而作比丘行忍相。獨處閑靜行忍處。樂誦經典。行
忍行處。問菩薩行忍是何意。答菩薩云若我不行忍
辱。不得圓滿法身。又不得圓滿相好。淨穢土中說法。

教化眾生。終不能得。所以要行忍也。誦經有四勝利。
一者。能滅重罪。二者。常受法樂。三令法久住。四者。廣
種善根。忍有三種。金云。一者。耐怨害忍。忍受惡罵捶
打等境。二者。安受苦忍。寒熱等境。三者。諦察法忍。緣
法義境。又耐怨害忍。感當來化身果。安受苦忍。感當
來法身果。諦察法忍。感當來報身果。攝問云。菩薩當
作何念。能得菩薩。答當念忍力。能到菩提。不忍為因。
諸根不具。不能辦成諸有情事。故大般若云。我若不
修忍波羅蜜。當生諸根殘缺容貌醜陋。不具菩提圓
滿色身。問忍有三種。未審此菩薩是何忍。答唯是諦
察法忍也。經云。獨處閑靜。不對怨害寒熱等境。唯閑
處念經。故云諦察法忍。諦者實義。察者觀察也。忍者
是智。智於理上觀察。即境決定。名忍。

言舉難偏說等者。問餘二忍。何故不說。答疏言舉難
偏說等。路云。疏主合道舉勝偏說也。不合道舉難偏
說也。以彼諦察法忍。易於耐怨害忍等二種也。乍觀
似耐怨害難。於諦察法忍。若子細思。其實末法之中。
行諦察法忍。却難。金剛經云。初日分。以恒河沙等身
命布施。中日分。以恒河沙等身命布施。後日分。亦以
恒河沙等身命布施。經百千劫。捨身命布施。不如有
人持一四句偈。捨身命者。即安受苦忍。能持四句。即
諦察法忍。被歌利王割截身體。即是耐怨害忍。問耐
怨害與受苦忍何別。答怨家逼來。而忍受得。而不加
報。名耐怨害。此唯對怨家說。若不對怨家。一切時遇

惡緣。能忍得。名安受苦忍。

言一頌懃等者。經云。又見菩薩行精進。勇猛精進。精
進體。入於深山。精進處。思惟佛道。所修善。又見菩薩
能修人。勇猛精進所行行。入於深山。來勝境。思惟佛
道。求勝果。

言此通被甲等者。且唯識第九。列二種精進。以解脫
文。經文略。無利樂有情精進。只有論家兩个精進。唯
自利也。問何以知。答疏主體經意如此。經云。入於深
山。思惟佛道。既言入於深山。明知無利他也。疏主所
以不引利樂有情精進。依論解云。云何精進。於善惡
品修斷事中。勇悍為性。能治懈怠。滿善為勇。表勝進。
簡餘染法。悍表精純。簡淨無記。即顯精進。唯善性攝。
如人入陣著甲。而有威勢。法中論喚何佛作被甲。答
最初發願。願我救一切眾生苦。將身借一切眾生受
苦。發願願心。有大威勢。猶如被甲入陣也。二者。攝善
精進。從初發願巳去。加功用行。事無不成。三業精進
為能攝。功德法為所攝。故名攝善也。略無利樂有情
精進也。

言精進有五等者。初依論列名。亦是引經家五種精
進。對辨也。且喻伽論說被甲。即是經云有勢。如欲打
賊。若有被甲。即有威勢。瑜伽論云加行。即是經云有
勤加行者。加功用行。只為有勤也。瑜伽論云無下。即
是經家有勇也。下者下劣。若有退屈。即名有下。瑜伽
論云無足。即是經家堅猛。瑜伽論云無足。即是經家

不捨善軛(上論經對辨云云)。

言最初發起等者。明五種相也。猛利樂欲。即是被甲
精進相也。

言次起堅固者。勇表昇進。簡諸染法。悍表精純。簡中
無記。此是加行精進相。

言次為證得者。若自輕蔑。向所修行。向上怯懼。名下
也。今無此過。名無下精進相。

言次能忍受者。若生喜足。名有退。此名無退。精進相
也。次將五修。配五種精進。一發心修。配被甲。二長時
修。配加行。三無間修。配無下。四慇重修。配無退。五無
餘修。配無足。次配五位。一資糧被甲。二加行位。配加
行。三見道無下。四修道無退。五無學位無足。

言二乘究竟道等者。問二乘無學巳至果位。佛果以
無學故。更求何法。得有精進。答疏云二乘究竟等。然
果位中。配無足。不捨善軛。有學有進修。可許名無足。
無學修巳息。云何不捨善軛。答疏云二乘究竟等。

言初一名初甲等者。相攝也。將唯識論中兩个。攝餘
教中五種。將此經中勇猛精進一个。攝唯識論中二
種。即是此經攝唯識。唯識攝大論等諸論等。

言此中合名等者。問頗有精進得佛果菩提耶。答實
因精進得佛菩提。莊嚴淨土。華嚴偈云。往昔勤修多
劫海。能轉眾生深重障。故能分身遍十方。普現菩提
樹王下。又此下經云。阿難常樂多聞。我常勤精進。便
得菩提。


言二頌定等者。經云。又見離欲者。除定障。常處空閑
者。修定因。深修禪定者。明定體。得五神通者。獲定果。
又見離欲者。攝散心。常處空閑者。樂寂靜。深入禪定
者。獲安樂。得五神通。起作用。又見菩薩修定人。安禪
者意業。合掌身業。又見離欲者厭塵俗。常處空閑者
趣真境。深修禪定者證無相。得五神通者降眾魔。又
見菩薩者利生人。安禪合掌者樂說法。以千萬偈讚
諸法王者口業。又見離欲者。明由離障染也。既言離
欲。即是頓悟漸悟人也。常處空閑者。離欲境也。深修
禪定者。即因第四禪根本定。名深修也。得五神通者。
定作用。由此因位菩薩。未得漏盡通。至三乘無學果
位方得。所以但言五通也。問如何安禪是定。而能合
掌讚嘆。答古師說云。梵云安禪那。此云合掌。梵漢雙
舉。而成偈文。屬及慧收。非是禪攝。准此解意。安禪不
是定。但是合掌也。此師意中。迴避入定。以彼定中合
眼閇目。爭能合掌讚歎。然實登地巳去菩薩。不起滅
定。而現威儀。在滅盡定。起身合掌讚歎。又八地巳去
菩薩。掌在定門。常起身佛前。聞法讚歎(上消經也)。

言離憒閙故者。解常處空閑也。憒者。心亂也。閙者。即
闤闠也。亦通膾。亦是閙義。有作𠆴。不靜也。

言由安住靜慮等者。住身心於彼禪定。輕安法樂。名
住靜慮。慮慮是一。所作事別。故分三種。糅云。此三靜
慮。復有二種。一有漏。二無漏。有漏三者。一得世間定
身心。寂靜安樂住。二能引五通。名引發。三以得五神

通。利生說法。名辦事靜慮。無漏定有三者。一依止現
法樂住。輕安調暢名安住。二引無諍願智。十力四無
所等畏功德。名引發也。三能起神通。作十八變。利益
眾生。名辦事。

言引發靜慮等者。問何名引發。答得四禪根本。能引
於慧。慧能發通故。定名引發。故無性云。引發神通殊
勝功德。由辦事靜慮故。讚諸法王。能辦教化眾生事
也。問釋迦菩薩當日讚歎底沙佛。只說一偈。如何今
說千萬億偈。答只說一偈。表心專注一境。言千萬億
偈。表功德無量。問廣運三乘。二利長時。寂靜閑居。曷
有多益。答心猶野馬。意若巖猿。戒之一處。無事不辦。
由此四句分別。一靜而非慮。無色界定。二慮而非靜。
近分定。慮者慧也。慧強定劣。三亦靜亦慮。四禪根本
定也。四非靜慮。可知。大般若云。是諸菩薩入色無色
定。寂靜安樂。但欲引發自在神通。與諸有情。作大饒
益。亦欲調伏麤重身心。令有堪能修諸功德。又有偈
云。一念亂禪定。如煞三千界眾生。一念在禪定。如活
三千界眾生。華嚴頌云。佛久修行無量劫。禪定大海
普清淨。煩惱障垢悉除滅。廣有多能故菩薩。修行須
深入禪定。

言此三必由離欲等者。意云。得此三種靜慮。事須離
欲界。欲界地法無定故。假離欲也。問下界若無定。云
何別境許有定數耶。答此是等持通定散故。此但事
觀伏惑。引得上界定故離欲。問伏何等惑。答十煩惱

中六通俱生十分別起。分別起者。普不能伏事觀麤
故。六通俱生。又除二見細俱生故。伏餘四惑也。

言此一加行智者。經云。復見菩薩智深志固等者。智
慧有三種。一生空無分別慧。二法空無分別慧。三俱
空無分別慧。攝論云。又有慧三。一加行智慧。二根本
智。三後起。此加行智。即是地上也。頌文述前相。相貌
即前地上修行。

言妙達實相等者。智深者加行智也。實相即真如也。
謨問云。如何加行智能妙達實相。答此但是了達解
了之義。非是證達。又解地前加行位世第一。雙印二
空。能所皆無。微有少分相分。當情不名真見。除却少
分。餘皆是真實觀。但能少分能得心。便名加行位故。
此觀理多深。名智深也。二云。不取世第一。為智深。未
曾親證理故。入初地至七地巳來加行智。名智深。前
後曾親證理故。妙達實相。難勝地中真俗合起。何失。
又思慮遠故。名智深。今此智緣實相。所思慮遠。能思
慮智。得名智深。又思量佛果菩提功德。名思慮遠故。
名智深也。

言意樂不壞者。信心不壞信戒。名意樂不壞。不壞者。
固義也。凡夫解義。或是不名志固。菩薩當知不謬。故
名志固。又志求佛果不休息。故名志固。

言加功能問等者。加功兩字。解第二句志固。只自不
休息。便是志故義。能問兩字。解第三句經能問諸佛
故。云加功能問也。聞並能持。解第四句經文聞悉受

持。一得不失聞。並能持菩提。五蘊假者。身中念慧。是
能持佛說之法。是所持也。

言此二頌頌二智者。經云。又見佛子等者。又見佛子
者。能化人。定慧具足者。圓力化。以無量喻者。開解化。
為眾講法者。上首化。忻樂說法者。不退化。化諸菩薩
者。簡機化。破魔兵眾者。降魔化。而擊法皷者。法遠聞
化。經云。定慧具足。自利智。以無量喻為眾講法下。利
他智也。

言定慧具足者。經文問此。問說慧何須論定。若有二
種。一者定中慧。如室中燈。照物分明。二者散位慧。如
風中燈照物不定。今言定慧簡散慧。與定相應慧。總
巳具足。不是定慧兩法。總有此問。正明慧不合。言定
因定中慧。所以兼說定也。根本後得二皆具足。以彼
根智行相深隱。却在具足中含。得此一句經文。顯根
本智也。

言後得智中等者。解經。以無量喻。為眾講法。後得智
也。問如何菩薩堪為人講說法。答善調三業。能離毀
傷。能息偏儻情。棄貪求意。斯則可為善說法者。

言一忻樂說法者。五福經說。說法人獲得五種果報。
一長壽。由說法時令他不煞故。二者端正。由正說時
令他和悅忍辱故。三聰明。令他悟解故。四者多財。令
他不盜故。五者智慧。令他破癡暗故。問法本離言。何
須要說。答若無言說。無以解生。故華嚴經云。如寶在
暗處。無明故不見。真諦本無漏。雖慧莫能覩。


言化諸菩薩者。順一乘故。表此靈山會中教諸菩薩
故。二乘取二乘果。不是總不化。

言四擊法皷。擊法皷者。二乘大根熟。如枝擊。菩薩得
後智。如皷面也。感菩薩說。捨權就實法。如擊皷出聲
也。

言至下當知者。指八義中說也。

言魔羅等者。辨魔相也。梵云魔羅。此云破壞。魔即通
號也。十種皆名魔也。古翻為優亂破壞障礙也。擾亂
身心。障礙善法。破壞勝事。故名魔羅。

言波卑夜等者。此是天魔之別名。唯囑天魔。壞惡意
樂。樂行惡事。成就惡法也。若言天魔。通號也。若言波
旬。別名之中訛略也。若言天魔波旬。通號別名。二皆
雙舉也。

言雜寶藏中等者。疏主章中。出魔種類有二。分段變
易也。若三魔。如此經中說。見賢聖軍。五薀魔煩惱死
魔共戰等是。若瑜伽佛地等說四魔。加前天魔。成四
十魔者分三。列名次。第二釋名。後辨相。雜寶藏經中
說偈云。欲是初初軍。憂愁軍第二。飢渴軍第三。聲軍
為第四。睡眠軍第五。怖畏軍第六。疑軍為第七。貪毒
軍第八。第九利養軍。著虗妄名聞。第十軍自高。輕慢
於他人。汝等軍如是。一切世間人。及諸一切天。無能
破之者。我以智慧箭。修定智慧力。摧破汝魔軍。如[土*否]
瓶投水。釋名者。可忻名欲。心戚名憂愁。悕求飲食名
飢渴。躭欲名愛。令心昧略名睡眠。有恐怯名怖畏。猶

豫兩端名疑。損惱身心名毒。希譽貪財名利。自舉淩
他稱高慢。欲等即魔。持業也。辨相者。一欲即貪欲。世
間五塵境為因。能生欲故。是果。今取能生欲心故。名
欲。唯取色境向上貪欲心也。心戚名憂。憂是戚行。轉
即憂戚心也。謂飢渴逼。希求飲食。名觸。現有貪喜俱
行。名愛。貪愛煩惱也。癡人事業。昧略為性。名睡眠。即
不定四中睡眠。怖畏有五。一不活畏。由分別我執。身
為常。恐我斷絕故。緣中資具。恐有間斷。遂生怖畏。二
惡名畏。不行饒益。或不孝父母。恐眾人知此惡名。遂
懷怖畏。三死畏。由有我見。緣失懷想起病。即是失懷
想。見身無力。不能喫飯。恐死到來。故名死畏。四惡道
畏。造非法業。知此是三塗因。於此三惡道。遂生怖畏。
五怯眾畏。觀他人所得是勝。知自身所得是劣。於此
境中而生怖畏。五中初二。多是財利之愛。第三第五。
多是我愛。第四體是慧俱無嗔。或體是不愧。根惡法
也。疑者於事不決。毒謂三毒。即貪嗔癡也。及名利者。
貪求名利。亦是魔也。名即聲譽。利即資產。自高即是
慢也(此上十軍也)。

言我智箭定力者。有定無慧。如弓無絃。故須定慧二
種相資。始能破魔也。有云。定能縛賊。慧能煞賊。定既
名刀。亦能煞賊也。案經本弓為正。謨云。十魔能障定。
慧。說二刀箭。但取其意。諸有智者。不應難喻也。

言摧[土*否]瓶投水者。[土*否]是未燒了瓦。[土*否]名[土*否]瓶。投。[土*否]瓶
投水。即破壞也。此是不堅之法喻。魔亦爾。


言或正智擊真如者。擊者打也。親輔義。親得其體也。
正智內證名擊。真如是教。面正智證時。名杖擊也。後
得智將所證無言說法。為眾生說。如皷上出聲。又後
得擊俗理。俗理如皷面。後得如杖。後智能達俗。達俗
之時。如杖擊。為眾生說。如發聲。二智之上。皆有說法
發響之義也。問三智種現歷位資糧等三劫云何。答
論九云。如是三慧。初二位中。種具有三。現唯加行。未
得無漏真正道故。於通達位。現二種三。見道位中無
加行故。於修習位。七地巳前。若種若現。俱通三種。此
位最寬。皆容起故。八地巳去。現二種三。法駃流中任
運轉故。究竟位中俱二。劣無漏智皆巳捨故。唯帶舊
種。非新熏故。

言此六度中等者。謨云。歸本所明。亦云。六度差別二
利不同也。以前來科云。十七偈種種相貌中分二。初
十五偈六度。次習二益。圓成自利利他。名二益。然此
六度。據實理論。皆各有二利。然布施中唯利他。內財
外財。此三唯利他。最後智波羅通二利也。定慧具足
唯自利。以無量喻。為眾講法。唯利他也。中間四度唯
自利。略無利他之說。問誰人略。答當時彌勒問文殊
時略却。或結集。或翻譯略。今取彌勒。為正。

言八風不動者。經云。又見菩薩者捨樂人寂然。宴默
者捨樂相。身心不動。名寂然。口不動名宴默。或心不
動名宴。語不動名默。天龍恭敬者。遇樂境不以為喜
者。捨樂心。天即帝釋等諸天。龍即諸龍。恭敬之言。義

貫通故。恭敬之時。於中得財利。得稱嘆。天龍恭敬為
因。不以為喜為果。只此不以為喜一句。含得八風。經
文不顯。准此四種。即是順風能生於喜。今言不喜。餘
即是逆風。故能生憂。經既不言。於憂即知順風吹不
喜。逆風吹亦不憂故。一句經含八風。

言宴音者。烏見反。安也息也。晏字(烏間反)。靜也默也。

言八風等者。瑜伽第二。名世法風者。是從喻名世法。
皷䔽喻若風飄故。無性第五有偈云。諸佛常遊於世
間。利樂一切有情類。八法熱風邪分別。不能傾動不
拘礙風者。即是吹動義。由此八法吹。令生憂喜等。菩
薩觀心對不被外境吹動故。淨名云。毀譽不動。如須
彌。見不動義。

言一利者。得可意事。名利生。不可意事。名利生。不可
意事。名衰。不現前誹謗。名毀。不現前讚美。名譽。現前
讚美。名稱。現前誹謗。名譏。逼惱身心。名苦。適悅身心。
名樂。毀譽稱譏。如名為體。苦以苦受為體。樂以樂受
為體。

言恭敬之言等者。問經中略無財等事。但說天龍恭
敬。如何舉四。答疏言恭敬之言等。意說為人恭敬。有
財位等。

言翻此四種衰等者。問經文只說順風。不說逆風。如
何言翻此四種耶。答天龍恭敬。利譽稱樂。既不生喜。
返顯衰毀譏苦。亦不生憂。

言此三悲接物等者。經云。又見菩薩者拔苦人。處林

放光者拔苦力。濟地獄苦者拔苦事。令入佛道者與
其樂。金云。一切理解。定是功德之藂林。智能安處於
定。能放光明濟地獄苦。故云處林放光濟地獄苦。二
者約事解。菩薩於藂林中放光。問菩薩之行。利生多
門。何獨舉放光。不說餘行。二云。眾生可救數亦無邊。
何唯地獄。偏言光照。答菩薩行雖無量。且舉一行。眾
生數亦無窮。且救重苦。其實亦濟餘趣。地獄眾生與
他說法無益。事須放光方能濟苦。

言悲謂拔苦等者。一眾生緣悲。處緣眾生。起悲濟拔。
二法緣悲者。緣眾生。唯有薀處界等三科和合。而有
實無眾生體性。三者。無緣悲有二。一者。緣眾生之時。
不見眾生。唯作法空解。名無緣也。二者。唯緣真如。亦
名無緣也。熾然緣眾生。不作眾生相也。但緣真如。而
起悲拔苦。名無緣悲也。今此是眾生。緣悲當情。見地
獄眾生而拔濟。名眾生緣悲也。

言行有多種等者。問菩薩之行既多。六趣眾生非一。
何故偏舉放光之行。唯照一个地獄眾生。答疏言行
有多等言故。

言放光等者。光即智慧之光。九地名地。三界名獄。菩
薩處定。能發智光。三界九地。悉能濟拔也。

言餘二悲行等者。法緣。即是不作眾生解。但作薀等
解。而起於悲。無緣。即是作二空解。而起於悲。問心不
孤起。託境方生。觀法皆無悲。緣何起。答菩薩智力作
用無邊。了俗證真。何方平等。


言此勤也等者。經云。又見佛子者精進人未甞睡眠
者。除精進障。經行林中者。現精進相。勤求佛道者。覔
精進果。又見佛子者修勤人未甞睡眠者。修勤行。經
行林中者。修勤處。以求佛道者。希勤果。睡眠是精進
障。樂著前境。名睡。身心昏昧。名眠。問爭得知是地前
菩薩。答前來經言信解不言證解。明知是地前菩薩。
又前來六度次習修。今此亂修故。是地前也。

言飲食知量等者。解未甞睡眠。甞由試也。未曾暫試。
貞云。甞由啜也(殊雪反)。如有美食未曾暫甞。況飲喫也
瑜伽論云。飲食知量減者。睡眠段食。生睡之緣。交知
量減省。不多不少。喫多即長睡。喫少人無力。多睡無
力。多睡無力。並闕修行。故言飲食知量。減省睡眠也。

言初夜後夜等者。彼中不說中夜修行也。則以許中
夜一時宵息也。覺悟者。修禪觀也。瑜伽者。含五義故
不翻。若翻失餘四義也。唯得一義。此云相應。相應有
五。一心與境相應。二定與慧相應。三教與理相應。四
因與果相應。五藥與病相應也。略云瑜伽。此翻為觀
行。

言遺教亦言等者。消息煩惱。不是睡也。遺教經制於
初心。全不許睡。然修行人有其三種。且如十二時中。
上根一時食。一時消息。此消息睡也。餘十時修道。中
根人二時食。二時消息。餘八時修道。下根人三時喫
食。三時消息。唐三藏每夜睡十六息。阿含經云。有五
種人。夜不得睡。一國王思惟化人。二作賤人。三女思

男。四男思女。五精進比丘故。經云。良馬不曾臥。半夜
暫時睡。盛事未必功。汝何安樂[窱-(ㄆ/木)+(唚-口)]。李北海賊云。遺名
利遣聲色。儲精魄養靈識。無言無事。不飲不食。造化
於我何功。帝王於我何力。世間之事。尚自遺云何。何
況能修出世等事。

言經行林中等者。律中說經行有五勝。一消宿食。二
除濕痺。三令身安和。四心易入法。五能遠行。問何名
經行。答經行有二。一者。經行意。且意有二種。一者。為
念經而行故。名經行。二為消食故。名經行。亦如布絹
之經來去。名經行也。如世尊於三七日中經行觀等。

言此乃䇿勵等。解精進也。問經說經行林中。勤求佛
道。不睡經行。勤求前相。何為等事。不說勤求。何言前
相。答疏云此乃䇿勵等。勵即磨勵也。經中經有勤字
故。下說四正斷。亦云四正勤。四正斷尅體。唯是精進。
精進雖正斷惡。是智功能。由精進能助於慧。從助而
說精進。名斷。言四正斷中。對法論說。初二緣巳生未
生。所對治法為境。後二緣巳生未生。能對治法為境。
一巳生惡法。修律儀。斷惡法巳生現行。事須修能斷。
律儀即是因。事制戒等。若約能斷說。律儀即斷。持業
也。若約所斷說。律儀之斷。二未生惡法。修斷斷。如設
提塘。恐未生惡法起來。事須防被不交生。三業與精
進相應。初夜後夜覺悟瑜伽。惡法無容起得。向上斷
字。是能斷精進心。向下斷字。是未生惡法。為斷未生
惡法。所以修精進心。惡法是所斷。精進為能斷。能斷

所斷。是故名斷斷。三巳生善法。修防護斷。猶如種樹
善法。雖然巳生若不斷。精進防護。便被懈怠起來。損
却善法。由精進力。防護善法。不令退失。善既不退。惡
亦不生。却向能防護。向上說斷。善法為所防護。精進
為能防護。能防護即斷。名防護斷。持業也。四未生善
法。修修習斷。猶如鑽火。由精進力。修習一切。未生善
法。當可生故。却向能修習。向上說斷。還是三業精進。
身業禮拜。口業讚嘆。意業恭敬。為修習。未來善法今
生。所以修此精進也。善法為所修習。精進為能修習。
能修習即斷。名修習斷。持業也。

言故華嚴云等者。引教為證也。准華嚴經。有六偈。明
精進。文殊問勤首菩薩云。教既是一。眾生出離。何得
不同。答但由眾生勤隨不同故有此別佛子善聽等
四句。總標遲速行。

言欲求除滅等者。初一偈是法。後四偈是喻。法中唯
喻懈怠者。彼本文中有八喻。初四同此。後更有四个。
無手遍射喻。毛滴海水喻。微水滅火喻。端坐昇空喻。

言譬如微小大者。涅薪滅火喻。火況眾生身中智慧
煩惱喻柴薪。薪涅比懈怠。將火本燒薪。柴涅大還滅。
精進本斷惑。懈怠障勤心。火若遇乾柴。火即轉明盛。
火若遇濕柴。火即當時滅。智慧遇精進。智慧轉增長。
智慧懈怠。智慧當時滅。

言譬如人鑽火者。鑽火數休喻。眾生三業如鑽。身中
智慧如火。數休喻懈怠。相續不絕況精進。木中有火。

事須鑽研方出。身中智慧大。事須精進練磨。智火不
生。只緣修行懈怠。木中火熱不出。只為鑽研數休。

言譬如淨火珠者。離緣求火喻。心王心所況珠。珠即
陽燧。珠能生善法。事頃假精進也。心王況珠。火則況
心中智慧。布艾緣具。則比精進。布艾若闕況懈怠心。
心中智慧不生。只緣三業懈怠。火勢不起。只緣布艾
闕緣也。

言譬如淨明日者。閇自求見喻也。日光能詮教。萬像
況所詮理。閇目開目況懈怠。精進日光。雖能照萬像。
閇目之者都不見。眾生若起懈怠。因何得悟於教理。
日能照物。如教詮理。目喻精進。所見色喻智慧。謂有
精進。能發智慧。緣教得理。

言由初發心等者。述此光陳也。問何故登地相貌中
最初布施。云何地前信懈中最初精進。答此有二義。
一者。光中所見申難。無由隨見。即言何以論具先後。
二者。十地菩薩次第修。所以最初修者布施也。又地
前菩薩六度亂修。所以最初發心修行。先修精進也。

言信為欲依等者。問如何是先修六度中精進。答疏
言信為欲依等。先由起信。信後起欲。欲為因。方有精
進。為果故。最初修精進也。問既精進。向前是信欲。何
不六度中立信欲度耶。答六度中但立精進度。不立
信欲度。既信三寶。又起希望。希望巳後。便是精進。所
以最初說精進也。但立精進度。不立信度。精進善遍
䇿御眾業任持故。六度攝信。雖淨心。非遍䇿等故。非

度名也。

言故此但以等者。意言據實。合以信欲為先。非六度
行。故先精進。

言信後等者。謂十信心位中。初是信心。二念心。三方
是精進心。故言後精進也。

言一頌戒等者。經云。又見戒者。貞云。具性重之戒。名
具戒。威儀無缺者。即是息世譏嫌戒。又見具戒者。標
持戒人。威儀無缺者。舉小尚不犯。況餘重者。紀國云。
又見具戒者。持戒人。威儀無缺者持戒相。淨如寶殊
者。顯戒德。以求佛道者。顯戒果。又見具戒者。彰自體。
威儀無缺者。論功用。淨如寶珠者。戒圓明。以求佛道。
感當果。

言三業威儀等者。問如何是威儀具足。答疏云。三業
威儀常無缺減。故名威儀無缺也。

言勿輕小罪等者。問菩薩因何得威儀無缺。答疏云
勿輕小罪等。此解防護細行所以也。

言淨如寶珠者。舉喻也。圓者名珠。方者璣也。今取圓
者。珠以無翳無瑕為淨。或以無缺無滅為淨。又或有
三者。清淨如珠。二圓滿如珠。三可重如珠。

言一內外無瑕者。性戒名內。遮戒名外。若犯四波羅
夷。如玉內有瑕。自餘遮戒。如玉有瑕。意業不犯。名內
無瑕。身語不犯。名外無瑕。持性戒名內無瑕。持遮戒
名外無瑕。

言二戒德圓俻者。二百五十戒五百戒。名威德圓滿。

三千威儀皆圓滿。

言三威光日光者。相國云。有經說。堅持戒者。身諸毛
孔常有光明。天龍鬼神一切皆見。常以香華。遙散此
人。途遶禮拜。所行之處。鬼神下道。故華嚴云。若持淨
戒。正順教理。諸佛賢聖皆共讚嘆。故有偈云。戒是無
上菩提本。應當具足持淨戒也。珠體有光。喻戒光。能
照幽途名。曰光耀。

言四眾所愛樂者。鬼神教仰。如宣律師得毗沙門子
承事。若破戒者。鬼神常求其便。菩薩戒云。五百大鬼
神掃其脚跡。又云。持戒之人頭上有光。長一丈五尺。
破戒之人頭上有血光。長一丈五尺。飛鳥怕怖也。

言由此鵝珠被等者。疏主斷也。此四句中。初三句持
戒緣。第四句破戒緣。問第三句鴈隨知事之前。是破
戒。何故亦是持戒耶。等由持戒食淨肉。所以感應化
身墮落故。是持戒緣。有說。破戒緣。非也。昔有比丘。乞
食至賣珠家。亦云。國王家象珠。主人與取飯。沙門衣
赤。映彼珠色。猶如肉團。鵝將謂是肉。遂吞入腹。比丘
知巳。恐傷鵝命。忍苦不言。被打血出。鵝見地上血。遂
來噉血。隨飲命終。比丘見鵝命終。遂報珠主云。珠在
鵝腹。開腹得之。亦有云。比丘入王宮。於王宮殿上。珠
被鵝吞也。

言草繫捨身者。有一比丘。山中修道。有五百群賊。劫
奪三衣。賊不知比丘持戒。恐後尋逐。即結草縛比丘
身。比丘恐損草壞生。臥不敢動。時迦維衛國王遊行。

見巳以偈問曰。觀此少壯人。盛年多有力。如何草中
□。寂然不轉側。比丘以偈答曰。大王今當知。此草甚
危脆。我將轉側時。恐犯如來戒。王即令解之而去。

言鴈隨知事之前者。西國有寺。皆許初緣食淨肉。數
日之間。知事不得肉供僧。僧徒譏調知事。知事忽見
群鴈飛空而過知。事作念云。薩埵何不知時。交他一
堂僧眾。譏訶知事本。是時諸鴈應聲便隨。知事料理。
供養眾僧。上座恠而問之。知事具陳上事。上座云。此
是菩薩。非實鴈也。我不敢食。遂收其骨。起塔供養。鴈
塔之事。因此有也。因此制戒故。有讚言。英英法侶。嚴
栖饋絕。肅肅賓禽。投軀効節。誓徒頌味。甘從墜滅。水
癢(羊上音呼)斯橨(墳音)。式傅休列因。即斷肉矣。

言龍生伊蘭之樹者。迦葉佛時。有一比丘。於伊蘭樹
下。坐禪修道。被樹觸身。因即起嗔。析其一枝。命終巳
後。作大龍。號伊鉢羅龍王。頭上生伊蘭樹。盤根錯節。
枝葉無數。每至大風。起樹即搖動。龍頭遂裂。膿血俱
出。痛苦無極。一枝尚爾。何況壞多。此破戒緣也。

言瓶隨所欲等者。此通持戒破緣也。智度論及瑜伽
論說。有功德瓶。能隨意樂。流出珍寶。飲食渴藥等。受
用巳還。旋却歸瓶內。昔有夫妻二人。常求天祠。後感
天祠。與一寶瓶。寶瓶之內。出種種物。錢財飲食。莊園
宅舍。一切皆足。戒德亦爾。若全有戒德。常生人天。富
貴快樂。乃至成佛。戒德若破。一切不成。故經頌云。有
身不持戒。如弓不著弦。賊來無牽挽。如何敢向前。契

經云。依因此戒。得生初禪。及滅苦智慧。上來鵞珠被
打婆沙論。草繫捨身。莊嚴論。鴈隨知事之前西域記。
龍生伊蘭之樹本行集。瓶隨所欲智度論等(戒了)。

言此一頌半耐怨等者。經云。又見佛子住忍辱力者。
此二句表度相。增上慢人惡罵捶打者。明忍境。皆悉
能忍以求佛道者。明忍所為也。紀國云。又見佛子者。
住忍人。注忍辱力者。安忍地。增上慢人惡罵捶打者。
遇忍境。皆悉能忍者。現忍力。以求佛道者。覓忍果。又
見佛子者。行忍人。住忍辱力者。修忍行。增上慢人者。
逢忍緣。惡罵捶打者。行忍處。皆悉能忍者。忍成就。以
求佛道者。行忍意。增一阿含經說。有六種力。一小兒
以啼為力。欲有所索。必須先啼。二女人以嗔為力。欲
有所須。必先嗔故。三國王以憍豪為力。四羅漢以精
進為力。五諸佛以慈悲為力。六比丘忍辱為力。今即
第六力也。今經言。佛子與比丘無違故。忍為大船。可
以度難也。謨云。先中所見行忍。菩薩有類。不輕往日
修行故。有偈云。力打千人例。此力不名壯。唾面不迴
頭。此力過無量。耐怨害忍。對增上慢人。行忍亦是安
受苦忍。

言少得謂多得等者。明被打所由也。四沙門果。是增
上法。得四禪定。計為四沙門果。凌著彼增上法。故名
增上慢。又得四禪定。謂少得。將謂是四沙門果多得。
名增上慢。論(云云)何為慢恃巳凌他。高舉為性能障。
不慢。生苦為業。


言恃族姓等者。問何名慢。答疏言恃族性等。博陵崔
范陽盧。河東柳[卄/障]隴栗子等。

言色力等者。色謂容色。如潘安仁。擲果盈車。何晏人
疑傅粉。聰叡如背碑䨱碁。財富者如鄒駱駝石祟藺
祿子等。名譽者如安遠慈恩等。於自身上。起高勝心
遂行打罵化也。

言菩薩以五種觀等。此明能行。所以菩薩五種觀行
忍。一菩薩被打之時。觀一切怨家親屬相。譬如父母
兄弟打來。爭不忍受。二唯念法相。不見能打人。唯是
三科五薀。如色薀打色薀。如空於空。關我何事。所罵
是聲界。聞是根聞。聲境罵耳。耳根取聲境。是本分。無
有主宰。唯法想。三念有苦想。菩薩作念。彼若無苦。即
須反報。交伊受苦。彼自家有五苦。苦本來在身。何要
更酬。即須忍之。又忽在山林。飛砂走石。打著何須更
酬。酬阿難去。又菩薩道。我本來拔眾生苦。如今交化
受苦。何成道理。我今此身。縱不打亦苦。故遭苦能忍。
四無常想。菩薩觀能打之身。彼日月夜被四相所遷。
念念不住。何須反報。剎邪生滅。畢竟命終。前打我者。
早巳落謝。彼自無常。何更須害。既作無常想。便能忍
受。五攝受想者。菩薩念言。我今攝受一切眾生。本欲
濟度。令至佛果。今我害他。則成棄捨。非名濟度。由能
忍受。若不忍受。惡罵等事。則不應攝受。彼類眾生。如
僧養小師童子等。若有過失。或起應諍。和尚皆方便
觀導。即能攝受於彼。是故菩薩攝受想。而能忍之。五

種想中。通於能所。無常唯能除。即屬他問。何言應觀
彼害者。答二解。一云。害通能所。二云。從多分說。言捶
音者。打即是捶也(上解捶打了下解皆能忍)仲尼云。天子忍之。成
其大。諸候忍之。國無害。吏人忍之。進其位。兄弟忍之。
家富貴。夫妻忍。家道昌。朋友忍之。名自彰。自身能忍。
患害巳。問不忍如何。答天子不忍。國城虗。諸候不忍
喪其。吏人不忍。刑罰誅。兄弟不忍。分異居。夫妻不忍。
令子孤。自身不忍。患害俱。朋友不忍。見疎也。

言二頌定者。紀國云。初一頌離亂相。後一頌現定相。
經云。又見菩薩者。亂人離諸戲笑者。離亂事。及癡眷
屬者。離亂因。親近智者。狎定緣。一心除亂。攝念山林
者。現定相。億千萬歲者。積定力。以求佛道者。覔定果。

言所離有四等者。菩薩修定之時。所離有四。一離戲。
謂分別戲論。問何名戲論。答疏有二解。有分別名戲
論。無分別名不戲論。問今此地前菩薩因何得無分
別智。答地前菩薩離能取所取分別之心。覺離名離。
二者。有漏名戲論。無漏名不戲論。

言笑謂謔者。詩云。謔浪笑。傲談謔。是散亂(虗約反)。

言四離惡眷屬者。亦是散亂緣。離親屬尋故。尋有四
種。一親里尋。稱量親情眷屬。有貧富等事。二國土尋。
兵戰等事。三恚尋。嗔是也。四害尋。擬煞害眾生等事。
今者是初尋也。即是惡眷屬。親里尋也。更說欲尋曾
受用及所經過也。

言不離有二翻第四等者。經言親近智者。翻第四交

離惡眷屬。

言二一心除亂等者。經言一心除亂。翻前三種。一者
分別戲論。二離笑談謔。三離自愚癡。故名一心除亂
也。

言故遺教經云等者。苦諦名苦。集諦名本。本是因也。
欲斷其果。先斷其因。思滅苦諦之根本也。

言餘飲食等者。或見光中菩薩膳飲食施也。希字。單
作也。食也。啖也。

言菜之類等者。菜是所所食。所啖之物。不得取能啖
人也。希。眾也。所食之釆。曰希。亦云。豆實即菉豆角。小
豆角來。作菜名希(上解希菜)。

言膳具食也者。疏主解。今時美物。亦曰珍膳。又有字
是菜。膳字是美好飲食物名也。

言俗解肴膳肉也者。即是國語之中。解希字。通菜通
肉。若向俗書中解。便是肉食也。嘉祥云。希細擘肉也。
便解云。法華會前。世尊由未制肉。尚自許弟子食三
淨肉眼。煞不應食。耳聞煞不應食。心疑是煞將來不
應食。疏主不許。嘉祥解。此西國之中。風俗如此。未必
光中將肉供養。

言今則不然等者。若兩个字總向食邊作。兩字皆非
若兩字總向古肉邊作。皆非希字單作。膳字古肉作。
為正。俗中肉邊作於食。體善字形聲。膳者善也。初造
字時。意未足。不妨唯喚肉食作膳。自後來一切飲食。
總名膳也。問膳是飲食之總名作。故從古肉耶。答此

解不爾。菩提菩薩不是草字。從草下作。膳字不是肉。
何妨字從古肉作。

言旃檀等。亦臥具攝。問作故疏主此間解栴檀。答緣
經有栴檀字。意道此界所有栴檀。不過三種故。赤謂
牛頭等。意說但似此間紫檀。白檀非直指此間檀木
(上三行心事施了)。

言上妙施中者。解上妙施。問前四事何故不名上妙。
答前經文不言清淨故。不名上妙也。今言。清淨園林。
華菓茂盛。流泉浴池。施佛及僧。正是上妙施也。問上
妙施經文。只施佛僧。不言父母病法師最後身菩薩。
將及字。就佛身。兼攝得父母也。將及字就僧。兼攝得
法師。并最後身菩薩故。有頌云。父母病法師最後身
菩薩。設非證聖者。施果亦無量。一父。二母。三病人。四
法師。五最後身菩薩者。小乘中解。王宮生悉達太子。
未成佛巳前身。是有漏。名最後身菩薩。若准大乘。示
現也。

言設非證聖者。問小乘最後身菩薩。如何亦成上妙
施。答疏言設非證聖等。

言又云若有戒足等者。問凡夫比丘及破戒法。如何
亦成上妙施耶。答疏言若有戒足等。佛言有二正行。
速得生天。一者。供養父母。二者。於父母所。作諸眾善。
俱舍亦供養者。病人尚得現報。何況親供養病人。又
菩薩戒云。八福田中。看病福田。最為第一。問此頌中
前後法師何別。答有戒無別。


言一頌意樂施中等者。准論中樂施。有六種意樂。一
廣大意。問前經家四事施。及上妙施。成此意樂。此二
解。一物體廣大。將國城妻子滿閻浮提金銀等。四事
布施也。二於能施心上。說廣大意樂。不簡怨親識與
不識。皆能行布施。故云廣大。二無猒施。經云無猒。三
歡喜施。不與嗔心相應。四恩德施。慚愧佛。於我有恩。
想一切眾生。於我有恩。由受我施。令我得成菩提。五
無染有二。一三時無悔名無染。六善好施。迴向菩薩。

言此中有三者。即此經中。據經文有三種。今將經中
三種。與論中六種相攝。經文有歡喜施無猒施善好
施。此三與論家三種。名字同一。經云歡喜。即是論家
歡喜施。二經云無厭。即是論家無厭施。三經云求無
上道。即是論善好施。此經中三種與論家三種名目
同。便將經家三名。攝論家三名。

言前四事即等者。從此論家。更有三个名字。謂廣大
恩德無染。論家有。經家無。即將經三種義。攝論家三
个名字也。前來經中。四事施具足。論家廣大施。經中
菩薩施時。荷彼受施人恩。由受我施。令我成檀波羅
蜜。即是論家恩德施。經中菩薩布施之時。無悔加行
根本後起。即是論中。無染施也。

言以飲食施等者。此中二意。一世間果具。以飲食施
等者。出世果。不墮飢饉劫故。世間果也。

言以醫藥施當得等者。出世果。無諸病故。世間果。

言以臥具施等者世間。


言入空寂舍等者。出世果。又前來四事施。一一所招。
皆有理事二果上妙意樂。唯約理明也。法食名理。不
墮飢饉名事。得法藥名理。無諸病名事。七寶衣名事。
具慚悔名理。具資緣名事。入空寂舍名理。然法喜禪
悅。名為食者。資長任持智慧身故。法名藥者。對治病
行故。柔和忍辱。外境不侵。義同於衣。捍蔽形體。具慚
愧者。配惡不現。如衣蓋故。並名衣。菩薩安處心。於畢
竟空及慈悲處。故得名舍。

言以園林施等者。具諸功德。猶如園苑。諸無漏法者。
生長資茂。名之為林。七覺是因。因能感果。故譬於華。
前苑約體。此苑約用。故成差別。

言以菓施得四聖果者。問如何大菩薩行施。不取佛
果。取四聖果。答四聖果即是羅漢。羅漢通三乘。有亦
名羅漢也。又有說。但總言四聖果。未必一一實取四
聖果也。

言以浴池施等者。小乘除色貪。大乘除變化障等。

言初一後得智者。經云。或有菩薩說寂滅法者。涅槃
當體名寂滅法。有餘涅槃寂障得。無餘涅槃寂苦得。
又云。菩薩兩法。總是寂滅法。若依此後解。雖順經。違
當唱經意也。若望此唱。經文說寂滅法真如也。根本
智證後得智中說故。名說寂滅法。經云。種種教詔。無
數眾生所被根也。經云。或見菩薩觀諸法性等者。此
一行根本智也。真如是一切法之性也。無有二相者。
離分別執著相。離能取所取相。名無二相。此性之上。

有相不可得。無相亦不可得。故言無有二相。或云。離
有無二相。名無二相。問無有二相。似何物。答猶如虗
空。經云。又見佛子心無所著。以此妙妙慧。慧智也。此
一行加行智求二道。真見道。相見道。求無上道者。佛
果菩提涅槃也(上消經了)。

言法施無盡故者。初一行明後得智。只此一句疏文。
便是解說寂滅法一行經文也。只緣說法不同。生滅
法說。有可盡也。經云。從久遠劫來。讚示涅槃法。生死
苦永盡等。

言迦葉經云等者。證說法無盡教。雖將財供養。不及
一法施也。

言不如法施等者。非將法施。以如來名為法施。但說
珍寶供養。如來不如以法施眾生令成佛故。

言次一正智證無相故者。經云。無有二相。

言二相者謂分別也者。疏主解。離分別。即能取所取
相。或云。無空有二相。名無此二相也。

言無二相者。總指餘經也。

言如彼三類說等者。何名不二法門。答疏主如彼三
類。說不二義。按維摩經。三十三聖。明不二義。分為三
類。第一寶印手等三十一人為一類。以分別執心為
二。無分別理名不二智。會此理名入不二。此以言遣
相。此即存言。第二類。文殊菩薩以彼言說。名之為二。
離言真性名為不二。智達此理名入不二。此以言遣
言。名為不二。第三類。維摩詰假智言說俱名為二。法

性真如名為不二正智。證真如理名入不二。此以默
遣言。名不二法門。此即言智俱遣也。

言地前學作等者。問地前菩薩如何得根本智。證無
相理耶。答疏主地前學作有相等。唯識九云。此位菩
薩於安立諦。非安立諦。學俱觀察。為引當來二種見
道故。及伏分別二種障故。此有二種。一上下八諦。二
所取能取。皆名安立諦觀也。二者。非安立諦。亦有二
種。無相真如離諸相故。名非安立諦。二三心相見道。
所觀二空境界。名非安立。非如四諦差別安立故。問
地前何須作此二觀耶。答一為引當來安立。非安立
二見道故。二為伏除分別煩惱所知二障故。相國云。
地前實智但有加行。今說學作故。通二智也。其實此
位有無二相。當自情故。彼論云。彼空有二相。未除帶
也。其實此位有無二相。當自情故。彼論云。彼空有二
相。未際帶相。觀心有所得故。

言後一加行求正等者。求正道故。此解加行義。加功
用行求無道。先由有加行智折。起求二正道。即是真
見道。相見道也。由此三智根本。正證後智分別。加行
起求故。立三智故。有頌云。如啞求受義。如啞正受義。
如非啞受義也。

言照者照由明也。

言闇於成事者。愚人闇於成事。智者達於未萌。預知
前事。愚人闇於成事。事成了喫。始知罪過。只緣暗不
明也。成事即是事成也。只為暗昧不分別。即有所執

犯。說向前人令知改悔。名詔。詔由明也。

言教無平音者。古時字不足。如今通交音也。

言第六段有七頌頌起塔等者。唯不頌入滅。經所以
長行有七。頌文唯六。經云。文殊師利又有菩薩佛滅
後供養舍利者。大和尚科云。七頌見佛入滅。起塔供
養。此初一頌。正是頌入滅。如何言不述入滅。餘六行
頌述滅後起塔也。初經文不善翻譯。正合言文殊師
利又見諸佛現般涅槃分布舍利。有能改者。得福無
量。假使不改。亦福無量。且經云。佛滅度後供養舍利。
正是頌入滅也。若准疏主科。七行述滅度後起塔供
養舍利。不述第六段入滅。又所以長行有七頌。文唯
六也。今疏主義中。兩遍科。第一遍科。初一行佛滅度
後供養舍利。後六頌造塔供養。即後六頌總述長行
滅後起塔。若爾便有濫。若將此間六頌。總述長行造
塔者。經云。諸佛子等為供養舍利嚴餝塔廟。至其華
開敷兩行頌。長行中總無也。如何六頌總述長行滅
後造塔。由此科義不盡。疏主更作第二遍科也。

言又七頌分二者。第二遍科也。初五頌述長行造塔。
後二頌結造塔勝也。若科作結塔勝。即科盡也。

言此初者。七頌中最初一行。說菩薩供養舍利。即當
唱經文也。此一頌唯明供養舍利。不說造塔。今供養
中。有菩薩燒身鍊臂。將香華供養也。疏主今頌中。既
別有供養舍利。起七寶塔。長行舍利也。舍利有三。一
髮舍利。二肉舍利。三骨舍利。白白中有二。一粟舍利。

二靈牙。此三舍利。一興供養。千返生天。末後海龍王
收將入海。宮中供養。經劫巳後。化為如意寶珠(上行供舍
利了)。

言三頌起塔一頌數者。經云。又見佛子造諸塔廟等
者。窣堵波有舍利處。無舍利處。亦云靈廟。似今佛殿。

言一頌量者。經云。寶妙五千由旬等。

言一頌嚴者。經云。一一塔廟各千幢幡等者。貞云。一
一塔廟。各五莊嚴。一一塔上各千幢。幢植於地。周遍
高直。二一一塔上千幡。幡懸之於剎。處處從風。三一
一塔上各千珠。珠交則寶網羅覆。四一一塔上各千
露幔。盤結上乘。五一一塔上各千寶鈴。角乘牽索。寶
鈴和鳴。和者調和也。鳴者聲也。如來本現世間。中品
為眾生根性熟。所化根緣巳度。說不可留身住世間。
令彼靈山大會人。意願欲聞甘露法。所以同凡現生
滅。隱却常身入涅槃。還令供養佛真身。造塔莊嚴極
高廣。幢幡寶蓋皆千萬。天樂和鳴微妙音。問何名縱
廣。答此有二解。一云。寶塔高五千由旬。上下量也。橫
闊二千由旬。即是橫廣量也。此則上下曰縱。縱五千
由旬。橫曰廣。廣二千由旬。若爾如何經中言縱廣正
等。答向縱五千由旬。中減取二千。將橫二千。等取上
下。五千中取二千。只等上下。二千由旬。分外一寸一
尺不等。問廣多少里數。上下取二千。與廣恰等。名縱
廣正等。問經中云寶塔高妙五千由旬。高便是縱之
說。則合別說廣。如何重將縱廣一處說耶。答由此作

第二解。依俗中釋。南北曰縱。東西曰廣。南北二千由
旬。東西二千由旬。故言縱廣正等。於此義中。便有兩
說。第一師。取一面二千由旬。四面計八千由旬。南北
曰縱。縱二千由旬。塔西面西稜。南北量有二千塔。東
西東稜。南北量有二千。縱中兩面。合計四千由旬。名
縱也。又橫者。北面東西量二千。南面東西量二千。橫
中兩面。合說有四千由旬也。經文且據一面說。縱中
取一面。橫中取一面。故言縱廣正等各二千由旬。第
二師解。塔一面只闊一千由旬。四面計四千由旬。假
如縱中。東面東稜亦爾。兩合說縱有二千。若橫則還
兩面東西量一千。北面東西量一千。兩面合說。橫有
二千。故言縱廣正等二千由旬。兩義中。前義為正。經
云。縱廣正等。各二千由旬也(上消經下解踰)。

言菩薩地說等者。明造塔多少等。

言當獲無量等者。明造塔果也。增一阿含經云。一閻
浮人福等。一輪輪王。王及閻浮人福等。一瞿尼人福。
如是四方人福。不如一六欲天人福。如是六欲天人
福。不如一梵王身福。比丘問佛梵福多少。佛言無量
無邊。菩薩藏經說。譬如水交下至金輪上。窮梵世滿
中皆水。假使有人。以一牛毛。竪分三分。取一分來。點
大地水盡。梵福不盡。有人問云。造塔散心。如何惑得
梵福耶。梵福必是定業所感。答約相分別。先由造塔
供養。聞法生得聞慧。聞慧生也巳。自此得生上界。第
二解。不要生彼天受果。名梵福。但欲界四洲受果殊

勝。與梵福相似。亦成梵福。亦與佛果。以為資糧。此有
漏梵福。與無漏梵福為因。佛是無漏梵福也。

言梵云瑜繕那等者。解由旬義也。大乘世界。從識所
變。小乘世界。從極微所成。

言俱舍頌云極微微金水等者。正辨之也。一者極微。
此七極微成一微塵。七个微塵。成一透金塵。七个透
金塵成一透水塵。七个透水塵成一兔毛頭塵。七个
兔毛頭塵成一个羊毛頭塵。七个羊毛頭塵成一个
牛毛頭塵。七个牛毛頭塵成一个隟塵。七个隟塵成
一蟣。七个蟣成一虱。七个虱成一麥。七个麥成一指
節。橫布二十四指為肘。量一尺八寸。四个肘為一弓。
量計七尺二寸。五百个弓量為一俱盧舍。有二里。計
七百二十步。三千六百尺。八个俱盧舍計十六里。為
一由旬也。

言若依餘經等者。以彼西國人王行程十六里。故多
取之。若庶人行程三十里四十里不定(上解寶塔高五千由旬)。

言縱音等者。解縱廣正等二千由旬。古時字未足。縱
字是足容反。從由長也。今時字殊邊作。為正。切韻有
三縱。縱長也。蹤跡也。䡮車轍跡也。樅然亦通縱音呼。
有疏本作從字。廣由橫也。問何名縱廣。答不得約上
下論縱廣。前言寶塔高妙五千由旬。巳說上下量也。
今但依地面上。東西南北說量。韓詩外傳云。南北曰
縱。東西曰廣。此則方所決定。疏主意不約方所。但約
人身上。說縱廣也。若向東西立。向西者看塔。即東西

論縱。南北論廣。人若向南邊立。向看塔。即南北論縱。
東西論廣。

言露謂不覆等者。明幔覆也。經云。一一塔廟。各千幢
幡。珠交露幔。此則蓋著處名覆蓋。不著處名覆也。

言此明報土寶塔等者。塔量廣大。个數又多。此是上
位菩薩所見。一个塔量五千由旬。況乃至無數。故知
是報土中塔也。

言不爾此洲等者。變成是報土中塔。不爾。此洲南閻
浮提著一个塔。不得況此南洲。誰安多塔耶。問此解
東方世界寶塔。如何將此洲安塔不得證耶。答此方
穢土南洲。安不得變。顯光中穢土南洲亦安不得。每
洲安不二个。尚自不約。設使四洲。安多塔亦不得。故
知是報土之中塔也。但說此方化土安塔。不約使是
解東方世界。化中安土不得也。東西雖珠。報化佛土
佛佛皆同。舉此化境。不堪安多。明知報土方可安矣。

言有云幔幕等者。在上繒綵蓋著處。亦得名幔幔幕
也。

言露謂覆露者。解露字也。前初解蓋著處。名幔。幔覆
蓋不著處名露。後解蓋著處。是即覆着處。亦得名露。
問著之處如何名露。答如猶露木桶。緣蓋着之處。不
得名露。即以珠繩交終。以御猛風。即同諸經珠。交露
蓋猶終也。

言有作縵字者。應作幔字。無文作縵也。

言結造塔勝等者。彌勒菩薩問文殊菩薩言。何故諸。


佛子等供養舍利。嚴餝塔廟。本來造塔。只為供養。乃
至塔成之後。國界自然嚴好。種樹本從結果。華開樹
自端嚴。造塔本為供養真身。其塔成巳。國界自然嚴
好。問由造塔故。國界嚴好。本從嚴國。何開供養真身。
答疏言結造塔勝等。意言華開本為結果。不妨樹自
莊嚴。造塔本欲供養全身。何妨國界嚴淨。

言逈者遠也。

言第二段有八頌請等者。問請字有何來由。答下經
科文中。有推時請答。推事請答故。此問安請字也。

言此初也者。經云。佛放一光。此界光也。我及眾會。見
此國界種種殊妙也。又云。佛放一光。此界光也。我及
者。指巳身名我也。眾會者。即他人也。見此國界娑婆
世界種種殊妙。近奇。奇者異。即放光也。

言後頌牒見遠奇者。經云。諸佛神力等者。神力者。即
放光也。智光希有故。淨光明照無量國土萬八千世
界遠奇。問釋迦一佛獨放神光。何故彌勒問詞。乃言
諸佛神力。答准論所化同異中云。所化有情有共。所
化共者。同處同時。諸佛各變。為身為土。形相相似。不
相障礙。展轉相雜。為增上緣。令所化生。自識變現。謂
於一土。有一佛身。為現神通。說法饒益。故得言諸。約
眾生論。即言一佛。或據神力無二。故言諸也。

言初頌牒自他之兩見者。經云。我等見此等者。我字
指自身也。等字指他。攝取云。四眾八部。名自他兩見
也。佛子文殊願決眾疑也。文殊語彌勒。大眾見放光。

何故。獨自出頭惱事言語。汝何以不問諸人耶。彌勒
答云。不是我獨自欲得問大士。我亦不自由。經云。四
眾欣仰瞻仁及我。是化四眾八部意也。瞻仁欲得仁
者答也。瞻我欲得我發問。所以更不著別人。我亦更
不問別人也。問云世尊何故放斯光明。即同長行挾
自他之兩意也。自見他見為一个二事。此彼瞻為兩
个二事。問何故此間偏說放光明。答意表放光正是
說因也。

言此初也者。一頌推時請答也。亦是文殊答放光也。
經云。佛子時答決疑令喜等者。演者。水長流貌。光從
此至彼也。名演。今此一頌。推時請答也。文殊語彌勒
言。待世尊出定來。自家說法。云何要預忩忩。彌勒言。
早晚待得世尊出定。只如大通佛入定八萬四千劫。
釋迦如來忽若如此。何待得耶。彌勒語文殊言。佛子
時答。獨紹法王之位。故名佛子時答。時中有二意。一
道菩薩知時與答。善知時者。名大法師。二云時者。正
是眾生渴仰時。更是菩薩為答時。眾生見今仰渴。菩
薩正是答時。正是鷄子作聲時。便是鷄母啄破時。正
是大眾懷疑時。便是文殊為答時。經云。佛子時答。決
疑令喜。眾人有疑。心懷不樂。眾人疑斷。方始歡喜。欲
得歡喜。事須斷疑也。何所饒益。演斯光明(消經了)。

言四眾忻渴等者。即是願樂欲聞。即是決疑令喜。意
四眾若不忻仰。不堪聽聞大乘。既生忻仰。方堪為說
勝道。即是說經也。


言正是時者。正是四眾堪聞法時。便是菩薩為答時。

言凡說法者必逗者。逗者留也。住止之義。意言說法
必須令住法止。有情身中。今時會欲聞。必須為說。名
逗機也。事須得謂。渴仰心方說法也。

言初頌推二事者。經云。佛坐道場所得妙法等者。彌
勒語文殊。莫相邀勒我。自惻量者。十中得八九。今日
雨華動地。不越兩途。一則欲說解脫中所證之法。二
則與聲聞授記。經云。佛坐道場。所得妙法。一乘果也。
為欲說此。為當授記。一乘因。又云。坐道場。顯一。為當
授記。破二也。文殊語彌勒。汝若說得。但自說。何要問
我。彌勒答言。我奄含說即得。若定通說法授記。即是
不得。我尋常塵事。即斷割得。今日是極大之事。事須
得大士答。餘答不得。

言後頌明事極大等者。問爭知是大事。答經云。示諸
佛土眾寶嚴淨。及見諸佛。此非小緣。若說人天果二
乘果。名小因緣。二乘之人行處不廣。不名大事。今是
一萬八千个報化國土。極大因緣。故云此非小緣。頌
云。又見諸佛土。以眾寶莊嚴。琉璃頗梨色。此由佛光
照。若見報土琉璃為地。黃金為繩。七重欄楯。七重羅
網。水鳥樹林。念佛念法。若見佛。便是報身。佛目如四
大海水等。若見小化土。一切眾生生死業報處。便是
四大洲日月等。問此等佛身。依何等土。答唯識十云。
自性身依法性土。然隨事相。其量無邊。譬如虗空遍
一切。雖此身土體無差別。而屬佛法性相異故。意言

屬佛名身。屬法名土。屬佛是相。所以名身。屬法是性。
所以名土。受用身還依自土。周圓無際。眾寶莊嚴。自
受用身常依而住。他受用身亦依自土。隨十地菩薩
所宜變。為淨土。或小或大。或劣或勝。前後改轉。他受
用身依之而住。若變化身依變化土。隨未登地有情
所宜化為佛土。或淨或穢。或小或大。前後改轉。佛變
化身依之而住。問何故前偈云。眉間光明照于東方
萬八千土。皆如金色。此間言示諸佛土。眾寶嚴淨。答
此約本質。本質眾寶嚴淨。彼處約佛光照。皆如金色。
示現佛國土清淨。

言正請彼答等者。經云。文殊當知。四眾龍神。瞻察仁
者。為說何等。問何故前言瞻仁及我。今此但言瞻仁。
答前言瞻我忻我問。何故眾人瞻我。我既問了。唯獨
瞻仁希仁答。決眾疑網。疑者猶豫兩端。或進或退。喻
如於網。網羅眾生也。問何故釋迦放光。彌勒問。文殊
答。言意顯過去未來現在三世佛同在靈山開發大
乘也。釋迦是現在佛能放光。彌勒是未來佛故能問。
文殊是過去佛。故能答也。

言論云文殊師利以宿命等者。初依論略標出文殊
答意也。宿者宿世。境在過去。住宿世中。菩薩智能一
一觀之。能緣之智。名宿命智也。現見者。分明見也。現
量見。名為現見也。因果相者。即是因相也。此之因果。
並約妙光一身上立也。謂妙光身望前。為果。望於後
後。迄至文殊身及菩薩提果。為因也。妙光前是因中

因。妙光後是因中果。佛菩提是果中果也。

言成就十種事等者。問十種事中八大義。是靈山會
上事。如何亦名過去。答只八大義。文殊過去亦曾見。
所以今日指來亦名過去也。文殊師利過去二萬燈
明佛時。為妙光法師十種事。一一親證來。今日定心
之中。一一觀見。見此十種。如現在前。是放能答。問大
乘之義。過未無體。如何十種事。如現在前。答文殊久
巳成佛無上覺者。神力難思。無形質法。而能現起。於
定心中。却能變起。分明顯現。故名現見。十種事如現
在前。是故能答。

言非比度非搆等者。疏主解非比量非搆虗。非量即
顯文殊菩薩現量心也。問將今證古。將古證今。又經
云。我於過去諸佛。曾見此瑞。斯光。即說大法。是故當
知今佛現光。亦復如是。又云。我見燈明佛。本光瑞如
此。以是知今佛。欲說法華經。何言現量。答菩薩定心
唯是現量。今引過去佛。比今日事為言。生因作生起
之來由。事須引過去與今日同證。從此發言。答諸大
眾。眾聞疑斷。以為此發言之處。實是現量也。問既是
現量。如何言如我惟忖。答示相故。示非是實也。是菩
薩謙讓之詞。順世間故。且言惟忖。非是度也。疏主結
云。故非搆虗能答也。定心緣境。是現量故。問如鶖子
記云。白額及生。乃是尾白。故知地前小聖及二乘定
中緣境。不必皆是現量。亦有定心。非現量故。答但是
定心。有麤有細。非是非量。如眼緣色。總聚而知。豈得

便言。此是非量。故離比非。由自證解。發言申宗故。是
言生因故。因明論云。為自開語。當知唯是現量。文殊
為眾生。立量云。今佛釋迦。是有法。欲說大法故。宗因
云。現大相故。同喻。如燈明佛。燈明現大相。燈明說法
華。釋迦現大相。彼同燈明說法華也。

言論云因相者。文殊自見等者。引論解因相也。佛土
不一。故名彼彼。即是三大阿僧祇劫。於五河沙佛國
土。聞法修行。名彼彼。於十地受用土中。聞法修行。名
彼佛土修菩薩行。二云。彼彼佛土者。文殊菩薩自見
巳身。於過去二萬佛燈明會下。歷事供養。佛土不一。
故名彼彼。

言修行是今時等者。菩薩見自身當時修菩薩行。是
今時文殊菩薩因。只因當修菩薩行。感得今日文殊
身。故言今時之因。問既與文殊菩薩為因。如何疏主
下解言。菩提因行故。答攝云。文殊菩薩久巳成佛。示
現作菩薩。與今日文殊為因。即是菩薩因行也。故有
頌言。昔為能仁師。今為佛弟子。二尊不並化。故我為
菩薩。都有三解。一作三世解。一文殊菩薩從日月燈
明佛巳後來。並過法華會巳前。總名過去。當來所成
普見佛身。名未來。從法華會巳去。直至當來未成佛
巳前。名現在。文殊菩薩自見巳身。於過去彼彼佛土。
修菩薩行。與今日現在文殊菩薩。作菩薩因行。即是
菩薩身中菩薩之因行。二云。過去所修因行。與今日
文殊菩薩身為因。亦與當來普現如來身中。為因行

也。恰似一因感兩个果。三云。文殊菩薩自見巳身。於
過去世。修菩薩行。與何誰家為因。答是文殊菩薩成
佛因行。此解總與文殊菩薩。作成佛之因行。總望普
現如來佛果說(上解因相門)。

言果者過去所依等者。解果相也。過去所依身體六
度萬行說法華經。為能依也。三科法為所依。自即是
妙光法師身也。

言論云文殊自見巳身等者。論主解也。過去曾作妙
光法師。於彼彼佛所。聞此法門者。日月燈明佛邊。聞
法華經。轉為眾生說。即是經云。八十小劫為人演說
也(論解果相)。

言是前前世過去等者。疏主解果相。此果是妙光法
師身。望何誰為果。答是前前世五戒十善。為因。妙光
身望五戒十善。為果也。答前前世修行。自是佛果因
也。今生妙光身。前前世是持五戒因出家之果也。疏
非是所見因之果也。妙光法師於過去二萬燈明佛
邊。聞法華經。轉為人說。名所聞見。因此聞見因家所
感果。即是今生文殊菩薩身也。恐人錯認五戒十善
果。是所見聞之果。所以分疎。

言彼因者是等。疏主雙科。簡因果。彼因即是今時佛
果因也。五戒十善之果。問文殊菩薩何要見過去因
果相。有所以耶。答妙光法師身。乃是多生積集。方感
妙光身。於此身始得聞法華經。當時妙光由持法華
故。成得文殊菩薩。此因果相。皆是經力所置。表此經

不思議。是故偏說果相。

言彼果者。即妙光身通因果。將彼妙光及果。皆是今
歡喜藏佛之因。今此成佛。皆是果。

言此即初也者。初標名總告也。經云。爾時文殊師利
至善男子等者。具十一種德。方名善男子。一具足慈
悲。二三業無失。三親近善友。四不顯巳德。五隨順眾
人心。六不說化過。七不求名利。八但樂道德。九自業
清淨。十心貴實相。十一輕於染法。

言然依論本此答之中等者。初配十因。問十因從何
處經文生。答從今佛世尊欲說大法雨大法雨。至放
斯光巳即說大法。於此經文處生也。問得知。答天親
解云。文殊菩薩以宿命智。知現見過去因果相十種
事如現在前。是故能答。若不見此十種事。因何能答。

言現見大義因等者。若准論文。十因之中。皆有成熟
字。疏引文略也。現見者。分明見彼八種大義。今能答
也。現見大義即因。持業釋(下准知)。

言現見世間文字章句等者。問如來無漏聲上建立。
如何喚作世間文字。世間可破壞義。答有三義。一對
治有情世間故。名世間文字。二約佛本質教。是無漏。
今約影像教有漏識變。名世間。三借世間故。名世間。
文字屬他世間。借他世間文字。顯出義故。名世間文
字。巳上三解違疏。疏自云。戲論名世間也。一有分別
戲論。無分別名不戲論。二言說皆是戲論。總名世間
文字。問世間文名何其深意。答世間文字。本非甚深。

被如來意排比著。二乘不測也。一種是文字。不解作
詩排比。不得甚深。被一个解作詩人排比。便甚深也。
故意名深。即說教所以也。

言現見希有因者。即是讚時。久遠希讚佛名號。希讚
法勝妙。希讚生利答希。

言現見勝妙因者。即是名同妙。名日月燈明。姓同妙。
姓頗羅墮。號同妙。十號具足。法同妙。初中後善。

言現見受用大因者。即在家受用五欲樂。出家受用
法樂。

言現見攝取諸佛轉法輪因者。問佛滅後法輪。誰人
攝得。答妙光菩薩攝得攝受領納之義。如講座主。學
人攝受也。

言現見善堅實如來等者。妙光教化八个王子。令其
堅固阿耨菩提。堅實者不退義。於如來法輪。向上更
無退轉。

言現見能進入因者。即是燈明八王子得大菩薩。名
進入也。進者進取。入者證入。即是八王子。皆成佛也。

言現見憶念因者。問十因總是文殊憶念。何故唯第
九因偏得此名答有三意。一文殊憶念。著彌勒為求
菩薩名。二憶念著八子聲後成佛。名曰燃燈。燃燈是
釋迦和向。三憶念著自身。為妙光法師緣。前八因中。
八子未有名字。今此因中成佛。故名憶念相也。

言現觀自身所經事者。以文殊自身受勝妙樂。即是
自經妙光法師之事。


言因者所以義等者。解因者因由。以義十因。總與法
華經。為所以也。

言或此十事等者。即是少分屬現在也。十因中。七全
二因少分。在過去也。一因全二因少分。在現在也。第
一現見大義因。全在靈山。第二第十中少分。在靈山。
第二經云。我於過去諸佛。曾見此瑞。放光巳即說大
法。此是過去也。是故當知。今佛現光。亦復如是。此是
靈山現在也。第十中。爾時妙光菩薩豈異人乎。往世
也。我身是也。現在也。求名菩薩。往也。汝身是也。現在
也。

言此十因中總為五等者。辨其五對。一義教對。即八
大義所詮義也。教即世間文字章句。甚深意因。二希
勝對。希即希有。勝即勝妙。三轉嗣對。轉者轉法輪是。
時日月燈明佛說大乘經。名無量義教菩薩法佛所
護念。[副-田+(扁-戶)]者繼嗣。即佛滅度後妙光菩薩。持妙法蓮華
經。八十小劫為人演說。即是攝法輪。故為嗣也。二者。
八个王子在俗。各領四天下。為轉輪王。非一時王位。
展轉相承名轉(於遠反)。轉也。亦通轉次之義(於怨反)。八子
出家成佛了。第一王子與第二王子授記。第二王子
與第三王子授記(云云)。亦有云。傳嗣各領四天下。相
繼嗣也。此解違論家科文名目。四堅進對。堅即善堅
實。如來法輪因。進者能進入因也。五他自對。憶念因
約他。自身所經事約自也。他即彌勒。自即文殊也。

言此中總分為四者。疏主束論家科文中十因。就經

家四答言。一示相籌量答者。文殊實知籌慮量度而
答(現見大義因下)。

言二舉古成今答者。謂舉昔燈明為能成。今釋迦為
所成。現見世間文字章句。其深意因。

言三指陳別事答者。指燈明事。一一別陳攝七因。

言古今相即答者。現見自身所經事因。將全就古。今
文殊即昔妙光。將古就今。昔日求名。即今彌勒。

言今此即示相等者。經云。如我惟忖等者。思也忖度。
我試思惟忖度者。據此瑞相。今佛必欲說大法。欲雨
大法雨。吹大法蠡。欲擊大法皷。欲演大法義也。

言論名現見大義因等者。金云。此明文殊得八大義
之意。況來由也。

言經有五句等者。論牒梵本經有八句。此間什云譯
經。只有五句。今疏主解他論中牒底。經不解他此間
經。此間經闕不足。故不解也。依論解八大義。如疏引。
別易知。

言論主第七方說不斷等者。就疏主解中八大義次
第。與論解不同。論主解第七。是不斷大法皷。疏主改
為第四者。意緣八大義最後雨。今是果法。前六今是
因。若論主將不斷大法皷。向第七中安著。共第八果
法一處。因果雜亂。所以改移為第四。順因果及鈎鏁
次第也。此上依疏主排化次第別也。

言今以義推等者。立道理。論中第七方說不斷大法
皷。今以義推。故第四說。亦不相違。


言從初變者。昌為變。平音呼也(上解八大義經論有無也)。

言論云疑者斷疑故者。依論釋文。鈎鏁相起八大義。
古人解前二義。在法華會前也。第一義。從大通佛十
六王子巳後。直至釋迦今生成佛巳前。總名欲說大
法。三根聲聞。昔在凡夫位中也。問如何消他論文。謂
疑者斷疑者。答本來是千萬億種。皆生疑惑人。第十
六王子教化發心。即是疑者斷疑也。問即是疑巳破
了。如何疏云欲破。答彼鶖子修行。到第六住前。疑心
依前却生。向後欲擬說法斷疑。故云欲破也。第二義。
從鹿園巳後。直至法華會前。名雨大法雨。從外凡入
內凡。從內凡入聖也。上來古人二義。配在法華會前
也。第三擊大法皷。第四不斷大法皷。配在法華會上。
正是聲聞捨權取實。第五建大法幢。第六燃大法炬。
令鶖子成佛。號曰華光。第七吹大法蠡。第八演大法
義。還令華光說法。轉化堅滿菩薩。此古人兩義。盡違
疏違論也。次疏主解。正義。八大義盡是法華會上事。
就八義中。初六義令鶖子自身作佛。後二義轉令化
人成佛。就六句中。前四在因。後二在果。或第五通因
果乘。牛車通因果。論云。疑者斷疑。疑者即是鶖子四
十年有舊疑。聞唱二種甚深。三根聲聞皆有斷疑。故
名疑者。問何名斷疑。答三根聲聞聞法華經。即是斷
疑也。八大義。正指在方便品中正說巳下(上解論文)。

言即欲說大法者。疏主引經文。法華經得名大法也。
文殊菩薩報消息云。欲說大法去。故先雨華也。


言欲破先疑等者。疏主解也。問法華會上。即是現義。
何成先疑。答對未破。未破巳前。總名先疑。問二乘之
人。巳得聖性。何言外凡。答攝釋二解。一云。十信巳前
名外。十信巳去名內。二云。十住巳去名內凡。十信名
外凡。今三根聲聞。准疏中意。取十信巳前名外。十信
巳去名內。今聲聞人。去十信位尚遠。總名外凡也。

言巳斷疑者增長等者。智身即是本有種子。純者淳
一朴之義。意言迴心巳後。當入內凡。六度亂修。智慧
淳熟。即同迴向大。便名假用出義。然實用出在見道
中。

言即雨大法雨者。文殊答彌勒云。如來放光。欲向後
雨大法雨去。謂交巳斷疑者。從外凡入內凡。地前一
大劫。廣聞思。熏習身中本有種子。令純熟故。

言先住內凡而等者。疏主解也。此語倒。應云先無疑
者。住內凡位。若論法華會上。聞法華。未至內凡位。未
滋萌牙。未入聖位。此談佛言究竟令入。非巳實入。當
必入故。如鶖子言。安住實智中。我定當作佛。當必作
故。問法華會上聞法華經。全未入內凡。未滋善萌牙。
如何法華經名雨大法雨。答因聞法華。斷却疑也。然
後迴心。入內凡位。增長萌芽。推功歸本。因聞法華經。
所以此經得名法雨也。此定在靈山會聞經得益。但
因靈山聞法華經。過五百劫千劫。修行時即雖長。亦
名法華會靈山益。雖然却後百劫千劫。增長智牙。不
妨靈山得名法雨也。資加二位。令入聖位。聖位即初

地也。欲增善故。即是漸入初地也。

言此本論意上下等者。疏主結前兩句。意道巳下諸
句。如前明生起說法等。次第等說也。

言論根熟等者。論家意合解第三第四二句大義也。
由前廣聞思。滋彼本有種子。漸入聖位。名根熟者。問
疏主分明說鉤鏁相連。即合法華會上最初說。根熟
聞法華經斷疑。捨權就實。方入內凡。如何今者先說
內凡。後方言根熟。答一往者次第。即似不順鉤鏁。於
中道理排比。即鉤鏁也。問何因斷疑又迴心。能入內
凡。答只為最先大乘根熟。始能捨權取實。斷疑修行。
至內凡也。聲聞境界。菩薩境界。名二密。如來所設權
實之事。意難知故。故名密也。對能緣心。名境也。問何
名二密境界。答三說。一聲聞權密境界。菩薩實密境
界。名二家也。二者。權密境界。是一般聲聞。菩薩有二。
故名二密。望聲聞有權密。菩薩有權密。名二密境界。
問何名菩薩權密。答漸悟菩薩恐退入二乘。故為說
無二亦無三乘也。故名菩薩權也。問何名聲聞權密。
答對不定性聲聞。聞道無二乘者。故聲聞權密也。三
云。先雖作聲聞。後作菩薩故。會上未迴心前。對聲聞。
名權密境界。迴心巳去。名菩薩實密境界也(疏中帶此二意
也論文云)。

言即擊大法皷等者。配經也。不斷大法皷。論牒梵本
經。居第七。疏主移向第四安著。有二意。一緣大法蠡
演大法義。此二果中間。若不斷大法皷文隔。便意斷

故。二云。將向第四安著者。緣第三擊大法皷。是開權。
不斷大法皷。是顯實。文勢相故。安第四也。問何如擊
大法皷。答有云。如來舌根。名皷杖也。開權顯實教。名
皷。出言音說法。名皷出聲。二云。法華經權實教。是
大法皷。說二乘擊皷中。說權名出聲。此擊大法皷。是
開權。不斷大法皷。是顯實。又擊大法皷。是捨權巳了。
更不修權。如擊法皷。一期事。一擊了。更不擊也。不斷
大法皷。依大乘修行成佛。利樂無盡。故立名不斷也。
問開二乘權。如何名擊大法皷。即合是小皷。答亦得
名大法皷。小乘之人不肯說小乘是權。只是大乘中
說小權也。只此權實法。便是大乘。名大法皷也(上解經了)。

言以遠聞故者。論主解也。遠聞之言。正是解皷義。皷
若打著。遠近皆聞。如來說法。梵音聲聞。遍十方界。名
遠聞也。

言次第配之者。疏主解也。有云。遠聞之言。不是解八
大義。但是分疎。將第七第四來道理也。只緣以遠聞
故。所以次第配之。第三擊大法皷。開權。第四不斷大
法皷。顯實。先權後實。如是次第也。從今巳去。修二空
智。當來成佛。窮生死際。終不竭故。名遠聞。連綿長遠
有遠聞之能。故居第四。

言即明今者等者。疏主解也。開往聲聞乘。為權密境
界。聲聞權也。解擊大法皷也。顯今所說菩薩乘。為實
密境界。顯實也。解不斷大法皷也。問聲聞乘如何名
密。答二乘是權。自不知是權。名密。對於不定性人。遮

無二乘。唯有一乘。唯佛與佛。乃能知之。菩薩乘對二
乘。名二密也。法華經能詮教。有二功能。一詮權。二詮
實。四十年前說三乘。二乘不測佛意。名密。今日法華
會上。阿含甚深。即昔三教能詮之教。即法華經。却說
四十年前教。是權。便是法華經開權故。此法華經能
詮三教開權之處。名權密境界。即是擊大法皷。羊鹿
經文證權。此法華經能詮教顯實之處。顯今菩薩乘。
為實密境界。即是不斷大法皷。牛車證實。

言令根熟等者。問佛說此聲聞權實密。有何意。答疏
主令根熟等。即令鶖子等。捨權取實也。

言論云入密境界等者。智為能入。境界為所入。謨云。
即是知二乘為權。知菩薩為實。見如來昔日。教權說
三實。說理唯一實。悟此意起。名之為入。乃至齊果巳
來。總名入密境界。

言令進取上上等者。謂果中無漏。四智菩提。超出因
中無漏。名上。又出二乘。名上上。離障名清淨也。今令
鶖子等修行。進取佛果四智菩提上上清淨。

言即建大法幢者。配經也。問前上上清淨義。何法是
上上清淨義。答疏言建大法幢。

言建立菩提妙智等者。疏主解也。舍利弗等當得菩
提。高顯如幢故。經云。當得作佛。號曰華光。牛車高廣
也。

言由知權實等者。初地巳上。則名建立修習。由來得
高顯。更經云大阿僧祇劫。建立出三界。故名高出。二

界名顯。故云極高顯故。離二障故。名離障。無漏故清
淨。

言論進取上上清淨等者。無漏名上出。二乘上上清
淨者。即無垢染也。文殊答彌勒云。如來放光者。燃大
法炬去也。論云進取者。修習義也。一切智者。根本智
親證真如現見也。

言即燃大法炬者。配經文。證取所證涅槃。兼取能證
智也。燃炬有二義。一破闇。除煩惱故。二顯物。照真理
故。令聲聞等。當證涅槃。故下經云。寶處在近。如炬除
闇等。

言既得真智等者。問如何燃大法炬。是法身理。答疏
言既得真智等者。如堂中本有眾寶。黑闇不得見之。
開門將燈到來。眾寶悉皆總見。人身總有真理。在纏
障覆不見。真如果中出障。圓明法身萬德皆見。

言如炬照物者。喻也。照者親見義。根本智緣如。親得
其體。名照。即是證涅槃也。

言論云取一切智現見者。第七句。吹大法蠡。文殊云。
如來放光。欲吹大法蠡。去取一切智現見者。牒前燃
大法炬菩提智也。

言為一切法者。即真如也。

言建立名字等者。即是於無言說法上。根本智證了。
後得智安立名句說。即是後智說法。如證而說十二
分教。故云建立也。

言既得真境必須等者。意道證理時能證所證義。皆

向理上證得也。諸佛成佛了。事須說法教化眾生。意
顯三根聲聞得果畢。須果畢須建立名字。如俗樂訖。
吹大𠼱吼。故華光佛得記。亦以三乘。教化眾生等。

言曲終滿位等者。引喻也。如作音聲曲終滿位。吹貝
知時。成佛況曲終。吹蠡喻說法也。前建大法幢。燃大
法炬。鶖子當來成佛也。吹大法蠡。即是鶖子後得智。
說三乘法。轉化堅滿菩薩也。燃大法炬。即是根本智
證理。

言論云建立名字等者。說三乘法也。

言令入不可說等者。即是令所化菩薩等。入初地巳
去。證遍行真如。名不可證智。即是妙平二根本智。冥
契理時。即此正智。名不可說。本智證無說法。後得智
為眾生說。名轉法輪。

言即演大法義者。演者流演。交不定性聲聞。迴心向
大。為說大乘。名演大法義。

言說於教等者。疏解也。即是華光佛所應度者。即是
堅滿菩薩。還令堅滿菩薩入於證智證真如。成轉法
輪。摧於煩惱。夫佛說法。令生有益。一令自得果。即前
六義。二令他成佛。即後二義。經云。號曰為淨身。當度
無量眾。此唯說得聖巳後。行法輪也。前六中前四是
因。五六是果。或可第五通因果。謂乘此寶乘。至道場
等(上解約鏁相起了)。

言此八句中等者。束八成四對也。一破惡進善對者。
欲說大法。名破惡。雨大法雨。名進善。二開權顯實者。

擊大法皷。開權。不斷大法皷。顯實。三得智證真者。建
大法幢。得智。燃大法炬。證真。四說法利生者。吹大法
蠡。是說法。演大法義。是利生。言如是循環。名為法輪。
自既得果。即是華光。欲令眾生證聖真智。即堅滿也。
論既鉤鏁解經故。此以相乘為對。

言可披解意者。謨云。可披覽此前來義理。會解其意。
此即自悟也。後人可披覽疏。知我解此經意。尋釋來
由。即悟他也。意言尋計八大義之來由。況詳可披解
意。披解此相承為對之意。尋此義理。以為法輪不斷
之來由也(前解音鞋上況解音皆上)。

言破惡進善者。欲說大法。破惡。欲雨大法雨。進善也
說法利生者。吹大法蠡。說法演大法義。利生擊大法
皷。即權也。

言自餘顯實等者。不斷大法皷。實建大法幢。得智。燃
大法炬。證真也。

法華經玄贊要集卷第十三
