











妙經文句私志記卷第十(方便品盡釋題)
石皷沙門釋　智雲　撰

此下即當第二釋正宗之文也今於此中為三先標
疏意次定品名三釋疏文初者疏文釋此先名次文
所以然者一者直約現文次第二者隨其義理初現
次第易知次義理者前明釋品義有四句此品即有
其二一者品名義局科名義通如前單複兩重科文
此下並當其二正宗各含多品此品但其初之一故
二者品名雖局而義乃通一部所說都唯方便之義

則科義仍局非通一部義故今文約其事便又從義
通故即先釋其名然後科釋其文此正得其體要其
爾故矣。

次明品名之所從者得名不同亦略巳如上釋今即
從諸以為名也要而言之謂權智之法也然此經義
要盡於開權顯實故序文云諸法實相義巳為汝等
說略云諸佛法久後要當說真實廣云正直捨方便
但說無上道今當為汝說最實事豈於如此真實妙
物之上而題為方便品名實之差亦豈有甚於此其
故何耶先達有首得其要者釋云從昔三乘為名以
非顯是既指昔三為方便則一乘真實不言而自顯
矣此既首唱後之學者熟不影從唯今所釋都不用
者固有巳矣然至理寂絕俱不可說有因緣故俱所
得說既俱所說將以形彰所不直從今實則形者非
真絕於疑濫豈不盡善而必迂迴致其過乎當部都
無此例諸經亦罕其流論釋又無其理此者都由闇
於名義通別故致如之理豈然哉人情固爾不可信
矣後縱約通釋者雖謂方便名義通於今昔大小要
自權實二物抗行都非此經二門無方一妙之致於
後正釋自見之矣今依宗旨略以標之則此經之方
便矣則文所云諸佛第一方便等是謂此經之方便
也舉此一字所以蔽諸應知此題義含兩重通別一
對當部餘品一對昔日諸經以別從通以通從別並
此經之方便所謂妙能自他致於妙體者矣先得此

意以定其志肆而習之亦豈難哉不然信徒勞矣。

既知經品所從如之而疏所釋之文義者於中先示
解釋之方次隨方以解釋初言此者謂此題名方便
之二字即指所釋之物也略廣者正示其方謂用此
二法而解釋也所以爾者以經有此二義故也佛當
時說尚為此二況於今者而不然耶既說二門妙法
無其始要其終意義深廣須先示其宗要然後乃可
演暢斯謂解釋所要之大數不得不然矣。

於次隨方釋中復自為二仍先標次釋初標二者即
正之與重顯成也物初略中仍為三釋乃便解釋不
標名數將以解釋先須標列準理應云略釋為三次
列其名然後正釋且三名者依文謂法用約門秘妙
若約義者初約能用釋次約能通釋三約開會不二
釋又初專約昔次對今明昔三總開會昔又初約義
通釋次約意別釋三總開會昔日義意釋又初通約
昔日四時一切權實釋次別簡明昔日四時一切權
法為今之實釋三明昔日一切權方皆即圓實釋又
初約當體釋次約功能釋三約體用不二釋又初約
能用次約所為三約能所不二釋又初二簡昔非後
一顯今是此約相待意若初二明所絕後一正明絕
此約絕待意如此之釋雖且是略方便之要盡於是
矣一切無非妙方便矣真所謂無前絕後矣若數若
名若次並在其中又名次第所以總在其中宜審詳
之。


次下正釋即有三別初法用中文又有三初通釋二
字次辨二義之體狀後結以當簡非初次二者只是
方便二字之義後之一者只簡非今顯是昔也初法
用者全云初約訓釋方次約義釋便巧用權法名之
為便定云法者體也便者用也依體起用名方便也
依偏圓教體起偏圓教用故云法有等也今謂此二
釋並不可二通訓義亦通權實何為簡別此是能所
用如何以為體用故並不可然古今釋此二字有離
有合今文三釋初後約離中間就合然以離故有合
合既無離何所論合今先離云方法等者此乃釋文
字中之常訓也此意者方法乃所用之法也便用即
能用者也所用之法通指一切法也能用則通指一
切能行用也淨法師云方是術數之名也今謂方者
有通別今此宜別總語一切道術之名也故自古來
呼有道術者總名為方士也於其能者名之為便今
意正明善巧用於方法利於群物令物各得其益能
所合而言之故云方便文略但離而不合故直云爾
下明二字差別義者此法用釋本是通談昔日施化
昔既正施未論其會正語差別故須分別顯成昔差
之分齊也於中有二初標二名差別三權以下次釋
出其體狀標者方圓法差別也差會用差別也用方
即差用圓即會方是隨物當分各定未通本意故差
圓是通合一分本意故為會昔用雖多要不逾此二
也。


次下釋出其體狀也初釋法中含於二義謂體及義
三一是二體也仍即兼有二義也言矩方等者皆云
此帶事釋也矩是𦘕方之具規是𦘕圓之具也今謂
流世俗釋云規矩古之正君父之法也昔堯時有工
官名倕堯使之作四法謂規矩準繩規能成圓矩能
成方準能使平繩能令直今借類彼二故云爾也三
教權法是能成彼偏方之物故云是矩能使物致偏
方之益故云是方合以言之故云爾也三權各自定
住不相通會故是方一實通會於極故是圓(云云)即
體義也。

若智以下是次釋用向釋法中有體以義今此義含
於三謂體相義(云云)於中有法譬釋法中即有二別
初後有二謂內體外用即差會也智謂偏智亦即權
也詣謂造趣至也今意照也謂照偏法亦權機也此
是內體則善以下正釋外用此即差也逗止也義未
全當謂投置於前處也亦即會也亦直作投志聲呼
之次義亦內體即圓實智照圓實機則善以下正明
外用此即會也此與前雖並言會而義有別前別此
通故也例如方便與圓方雖並言方而通別異方便
即通方圓則別故此中二雖並言會而初是差下是
會矣須善分別無為輙爾次譬中初譬前差有譬合
結初譬合明前偏照用譬似先能合似先所似互現
也(云云)而言目者謂名目也正謂隨指而觀視也目
智謂偏智也記云偏如一指偏目一方圓如五指遍

示諸方全云智謂所被之機堪能受法故得智名用
教取機如以名召物故云舉法以目智三結歸意者
通結上之權文然結歸之文應於權實二譬之後通
而結之今別結者以其法用之釋意在三權。

上來為欲對實彰權乃雙約權實而釋今為簡去參
濫所以正明法用之釋自結於權探用秘妙之釋而
收於實今恐不爾自有通別二義故也(云云)通論方
圓皆用別論故應爾通是用法別是方圓故也含此
二義故須爾也結者此既差而非會固當此釋即偏
差也此言方者又是別義不同前之通也應知此譬
少異於法雖同方便別義應須如此次譬會中可以
例知不復合也秘妙即圓會也此言秘妙與後何別
諸釋不同定云圓人在昔雖知諸法皆實不為偏權
人說故名秘異於三權名妙即隱之秘與第三釋不
同或謂此中不應此言今謂此中亦不應言圓會既
許圓會何為不許秘妙有云圓會乍通秘妙不等既
同言會其同異云何隔偏三故目非他故今謂妙亦
應爾何為不然(云云)今正約相待以明顯是昔時圓
故也餘是相待文云迹門有同異本門全異(云云)今
觀諸釋並目宗文義未會此略廣之釋也。

次下釋也記云明用權意全云下是簡判但云下舉
偏法者圓非此釋中意故置不論不云舉偏用釋便
者略可今恐並未會故以為釋疑起後謂釋前疑起
後第二釋也疑云圓會偏差何不但圓而用偏為故

釋之云爾也言隨欲者略舉其一兼具四意本懷在
圓會也事不獲巳且令離苦故引文證釋且離後會
以有此功是以稱歎下是總結是昔而非今也此義
通指向所釋他經謂昔四時四教橫竪之化用也即
從一出無量法也雖廣有八要實唯四雖有偏圓要
是抗行並適物情以敷張未論一體以收會不從此
以為名故非今意意如後說佛昔化用雖復無量不
逾於此孰知方便之橫竪若斯縱知此意且知其差
詎識其會於次二釋乃可盡知此上一釋約義通釋
正明方便名義通於一切不同古今局唯三乘故應
知具含三義一通是權並能化用故二並皆實方圓
之器皆致益故三以道理言之有權有實如文所釋
故雖此三義今且從能化主說故云方便名用法也
疏文通別二釋正由於此不得此意豈知其所由然
思之。

次第二釋記云約能詮釋以門為能詮故全云約由
藉釋門是由藉義故今直依文謂約門釋方便義也
又皆云前是約意此是約義此恐不可前是約義以
法用名義通一切故此是約意別顯昔日用三之意
意正在於此故前云非本懷且為真實而作門故前
云結釋前疑起後。

次釋即此義矣於中有三初正釋次引證三結非初
中又三謂標釋結初先牒名對初以顯次義故云又
也門也者正標出其義也此門體者即前三矩方也

圓雖方便而即真實不俟更論餘三方便意在何許
故此言之佛意且在於此今彰佛昔意故名為門且
門所以得為方便之義故下釋之於中初明門義方
便以下次明方便義同後結故以之為門也夫門要
是能通之物名能必有所所謂堂室室訓實也義頻
最切故以為釋下明義同以為釋者權略功用之要
最也次引證者此中正取方便為實作門為證未論
開示之義相從來耳結是非者是昔四時之中三教
能通故云他也此顯是也既未開示能未即所不從
此以為名故非今意即簡非也要而言之此章即明
昔日能通密為今日作能通也(云云)。

次下是釋秘妙即約開會前二釋也夫有施閇必有
開會初辨昔施隨器方圓次明施方意雖在圓而猶
未彰今正明此二意闢乃閇故明開闔昔施故明會
對前二以合論故約開會名秘妙釋又初約當體次
是能通今是能即所也又初釋雙明方便門真實相
次是對真實相明方便門今即是論開示義也然則
三釋通含三義盡於此矣(云云)記科此文為六初直
立妙達以下釋其功用點內以下約人教以示相如
斯以下結名如經以下引證故以以下結名顯是全
云此約開顯釋為二初正釋正是以下攝歸宗旨初
文又四初釋題名點內以下敘譬示相如經以下引
證故以以下結歸釋意今且為五初釋二字次示義
相三引文證成四結故以為釋五結明是初中先方

次便三含以彰二義初言又者方便之義有三前巳
釋二顯今第三故云又也言方秘者牒以訓釋應先
知其通別通於一切今既略釋且指三乘即前所釋
方門之二物也方字之訓乃多此文雖三正但為二
初訓為法是其一也次既含釋直從意義非正訓也
今此訓秘又其一也則二為世俗正訓一是經之要
義今觀三釋之意法則一向從昔門則對今明昔秘
則一向從今今更通而言之方之一字訓可有八六
是世俗正訓二是釋經要義且正六者方者法也正
也所也常也文也非圓也此六世俗訓也經義二者
門也秘也此二釋經之要義也三乘軌則法也是佛
聖人所說能得聖道不同邪徒正也三乘之人所住
之處所也當分各定不相通會常也遠為實物作表
文也非是圓妙無方之物故是方也必能通於真實
故是門也今開顯之當體即是圓備無方故是秘也
此之八義前七在昔第八是今今一既開前七無非
妙矣文從正要但言其三諸義在其中矣思之思之
次釋便為妙者便為妙者便是用為之巧能妙是巧
能之精極今顯極能之義故便為妙次是合明其義
夫釋名固有離合雖而不合無所屬著其義不彰如
前釋法用中文略直離不合後之說者竟不能知其
故此中文自合之後釋仍離以為別義深合歎惜今
直依文消釋不能更述文外巧思方是所達之法便
是能達之方極能通達彼方莫非皆即真實無方之

物故云爾也正從此能所合以為名故云正方便品
然此三句之文文雖至少且不易會又甚為要此經
之宗主廣釋之本源自他體致之所由不可以不務
景仰而不能巳雖通消文巳竟更須略以明之何者
文釋二字離合次第不同者今謂當有二義謂由方
起便因便會方自他皆爾正為顯經含此二義而簡
其文故為爾也釋者不達此意乃謂前妙後秘乘勢
爾耳此失大矣後學不可不深鏡之而言真秘者記
云前名偏門秘而不說今開其偏門即是圓所故云
秘妙顯露彰灼故云真秘今謂真是真實秘是圓備
物一而義異正以對前二方得此二名達彼矩方即
是無方成此圓備故云秘也達彼方便門方即真實
所故云真也能所雖各二義其實一矣然則諸方本
來圓實不由妙達方能致之但以情迷不達故令圓
真成於方便今於迷情示令達本即是故云爾也。

言妙達者開顯之異名也諸釋皆謂為物今謂義通
自他正顯自行故廣文云自行方便也雖言自他只
是一物謂以自而化他為簡濫故直言自行然何者
自他妙達之說此有通別通則一部開顯是以自為
他物得開示悟入即自行別言之如下文殊讚云了
達諸法深妙之義又其自偈須云深達罪福相等此
自行之深達也五佛六義此令他之深達也自他深
達相狀略如是也亦即自他開權顯實也自妙達即
依妙教解妙理修妙行會妙體也令他妙達即依自

妙體而為他說令他會自體也若以自他妙達會二
義者初即依方起便次即方藉於便亦即融方之便
方之便可知次令他二亦爾因方起便會方之便亦
是為他融方之便前是修性後是體用異耳向來重
明七番初一通二字次六別論妙達雖未曲盡大略
且爾要廣釋之濫觴也次下附文略示妙達之義相
也於中初約法次約人經文雖廣要不出於此二故
約以示也點即妙達也內珠即方之時體性本圓備
也頂寶即修德之圓極也無二別者隱顯雖殊體用
之道更無二也不以圓備釋秘焉會此文故雅合矣
此中雖舉衣內之寶不取結緣之義但取方體本圓
以顯修達之義(云云)次約人者指即妙達正由此之
作人本是長者之子既不自知故指示之雖親疎有
殊體性無別如斯等者指經兩所說也正是同明如
妙達性修俱圓之義故云是秘妙也以下之文同為
引證今觀似不相會正似別名自他初明是佛同所
證得即自妙達也止止不說明將為說令他妙達故
先抑欲俟其極請然後為說令其妙達故云汝巳三
請豈得不說此甚分明不得不爾下結成者以此文
義自他之故故須作是開會以釋方便之義下是第
五總結以顯是也經云此開方便門示真實相今此
初通約昔日施諸門相差別釋次別明昔日施諸偏
門意以釋今此第三約開會昔偏能皆即圓所釋此
即是從妙能名為方便謂能自他致於妙體故也如

非此力孰能致之語本二門十方三世一切佛法雖
復至高至廣無出於此二字豈直經為妙能釋名亦
信為妙能矣。

次下明料簡者疏理顯成前三釋之義也二字之義
高廣如前前且略標其宗關涉處多故須料簡疏理
為後廣釋而本作也然據世俗所釋此之二字並應
從手謂依此撩揀字也即是撩理揀釋疏通前義使
無壅滯故也古今相承共用此字故今亦爾於中亦
有三番數雖與前同義有通別異也記云初約三語
寄前初釋以簡於三次約能所寄第二釋以簡三文
三約四句共簡三釋(云云)全云初正料簡問答以下
次會異名此意異前也今且附記初約三語寄於初
釋以簡三次約能所三句寄次門釋以簡三三約四
句寄第三釋以簡三所以爾者義有多途不可一轍
前是約別今更約通兼會諸摡特更料簡正為於此
初番直顯是次番簡非以顯是第三既明即異亦是
簡顯也料簡之義又況於是今執觀疏文雜料簡三
番意仍有二別初二約通名辨同異後一約異辨同
異同名謂方便此經上下多有此名是名通也義有
多種差別是義異也而恐人不知故約以明次名異
者此名方便正云善權餘經或云善權餘或云方便
此是名異而義有同異會前之異名於初意中初兩
番正辨同異後總結責失言初番者別言三矩方不
通圓規也體者實也通指實約不應別言以是昔時

未開非是實權故為體外下約行教義並如上中外
故也即會三法之異名此雖似且約所用之法而其
用義在其中矣次釋者門也門體與義未異於前故
指實外約行約教就此中言權實相對論者就門意
說為所立能權實相對前云爾矣亦是會能之異名
也後釋即秘妙也既妙達巳一切無非權實故是同
體若行若語無非妙能故皆自矣前二至此同為此
物次約能所寄門簡三以門是能通故作能所名也
方便亦別語其三也用法適機當分自實未達佛意
故非能尚非其能安得為所故並非也既簡非後二
即反顯是初一其義可知次釋方便亦指三也有可
而未故有是非後釋方便雖通且別亦指前之三也
開巳皆即一所無復異能故是非也故知下總結責
者名同謂方便也義巳如前義異謂二三不同名一
而義有六故云大異雖此同異舉世莫知縱容言之
故云爾矣非直乃前後亦窂矣如生法師世稱孤秀
而云從昔為名都不知有今之意如此之失寧復可
論縱餘通談亦大中化用少分而巳自行開顯一切
都無於次廣中其理自彰不俟於此言浪釋者浮虗
無其實也觀古今異釋只得今初釋中一半義耳永
無次後二也化用且自未顯況論自行者耶(云云)之
意有略耳也或謂此結責文何故不在三番料簡之
後而間於此中致令文義有不次便一往謂然孰尋
固不應爾以三辨於二義如向所明故也記於此云

初釋既以隨他等三通後二釋次釋又以門通初後
理應亦以妙通前二文無者略但注(云云)應云初釋
方便是秘而非妙次釋方便秘堪入妙後釋方便秘
即是妙此乃從佛內解以說今成顯露故闕不論今
恐此多不便何者次第三番若有此義不應於此別
論如無此義即非料簡三義全義科釋不同良以於
此雖復不同而又不能顯其不同之義而呼為會異
名者義安乎宜善詳之不可造次但得次四句意其
義則自彰矣(云云)。

上約同名而辨異竟下是第三番約異名而辨同異
異名如前同異即是義也前是名同義一向異此辨
名異義有同異然有名異義異有名異義有同異有
名異而義是同今正而為顯義同故有此釋若爾前
亦應然但明此門自稱前義前但謂一故不具論初
舉異名問起將明同異顯今是同故此問也。

次答釋中有四初約四明三次結四三顯二三引會
義一四結歸秘妙初中又有三初標有四句次列其
四名三釋四義相標者明此義理具有四句以辨之
方盡其義次列四者初標後結皆云四句列釋但有
三對只成三句如何云四記云釋相破一對分為兩
句相修相即各為一句全云句法多至於四故開初
而合中後永云相破由大小相違所以義分兩句相
修由小大相順故合為一相即以大小體合故亦為
一今謂文但釋相破二義不言離為二句何以知獨

開初為二既並互得為二餘二固亦應爾若例餘文
餘文且不云四直爾明三何得為例若言義有異者
雖有二能二所各唯一物更無二體一破即二言雖
更互義更無二文自分明不可強也但知求實其數
不知數下無義或云不爾奈此文何當改四為三乍
開為六今謂當深求其遠致豈得專淺近文為顯義
必有其四故須標四為簡顯前三釋之義故但為三
對何者三對之中含於相非一對即是四也所以互
相破者只緣體互非故以互非故任自相破非是相
破之義舉果知因求其相破之由即知由互非之所
致唯知其果曾不其因安得免於斯咎此對初釋正
以初釋中有方圓二義方圓體別故即相非互不相
通任自相破故四即三三必具四又前明名異等三
義今此相非相破即名義俱異以故即相非破次句
即名異義有同異以故相修後句即名異義同是故
相即此又前三釋義正當此番之意不可謂之不爾
巳定宗竟次更消文於次釋中言四皆秘妙者記云
昔教中三於圓教人俱成秘妙及以同體故也(云云)
全云四謂四教能破具四所破但三也今謂昔四種
只是方圓圓則皆圓無非秘妙方但法用則非圓能
所以為破同體即秘妙體外還隨他依言有殊更無
異物言雖有相實無二義相修即昔二所修昔二二
能也且一之二二只一也此由昔大乘教中讚歎一
切德行皆是諸佛菩薩法門三乘利根於茲密入故

也相即者既開顯之方圓能所一切皆即無復二也
雖亦言相亦無二物一即二也並可類知故云可解
然此之三義即前三釋而前初通言方圓次別語三
方今此相修雖擬於彼仍須通於四種不然修何所
顯但前直約顯今兼密義以有此義故更注(云云)
上四義竟下是結判明二義者四句只是昔與今也
前三非破修也是昔四時教義故云他經三釋之中
即前之二釋也第四即相即也今品即秘妙亦妙能
也次引證釋成今相即之義引巳釋會既是一體之
上二名故知相即體無二義無別非直品題經題亦
爾故正與妙義亦無別然觀品題字數雖同義似不
等何者準如文釋善權乃俱妙便之義未涉於方如
何得齊就文似然義則不爾何者能所相融修用即
攝體性恐意正在於能能攝所全悉為能物故悉均
無二矣故諸權方莫非圓實皆秘妙矣下是舉劣況
勝人天尚是況三權便而非故云低頭等也若以此
秘妙義會三釋者初釋有是有非次釋密是顯非後
釋顯密皆是無更有非乃此經之方便矣正應於此
會之不應於前間絕思之思之此中既釋名義雖略
不得無四諸並不言或云當於廣中明之今謂雖略
義最明矣何者正略料簡雖二不同要不出於三番
三番即四義也初約法用是總談體用能所權實隨
順樂欲即世界也門明真實而作方便遷善之巧固
為人也秘妙要含待絕即治義二也故三即四明矣

或曰此中初句相破以對初釋其可類乎然前就能
用起機後約所用法體優劣各其所取一悉尚即具
四況二意耶固無惑矣然此略談為次廣釋作本若
不精得此要後義無從取會宜善思之又應知此略
釋之旨不但品題二字一部七軸宗要書矣豈徒異
本廣如河海意亦無不在矣其故然者依性起修從
體起用若自若他若開若顯一切斯妙皆以妙能之
功更非餘力適所謂一言而蔽諸矣不為親承金顏
孰能闡斯精要每深慶幸力所不足後學宜其勉旃
次廣釋中有二初廣迷異非然後正廣釋所以爾者
前略廣正簡兩重皆有所以並案文義故也如前所
明今此廣中復此二者亦以文義之故何者佛將廣
說先簡非其人然後乃正說況於今者得不然耶故
須先述簡非然乃正釋義者妙有待絕須對辨也序
云標異驗非故也將令後之學者深識是非無諸謬
妄妙要之道不得不爾深有資益後學固無以嫌初
中有二初別簡後總非初約義有五就文有四今且
從文為四初辨五時次就半滿復有以下三雜多釋
又有以下四傍五時意然此五述釋方便之義而云
權實者意道方便是對真實之名經明能顯於實但
題方便釋義必能所對顯故云權實二義不相離故
義又通於一化始終故約五時等釋初五時中有三
初先總標次正述破後總結非然五時之文出自大
經經有譬合將世五味喻佛五時教法前後不同故

各有其五若譬若法皆明其始終也雖譬以五味法
合五時但言十二部等又但言其數而不示其處所
分齊故古來取捨不同今此所述不知其誰雖有其
五開合次第與今不同今但破其二義不破其餘義
餘義應如玄文及淨名玄義中釋未及類會其五文
處易知其初意者即小乘教中所明二智照二諦也
指毗曇者出其教也即是此教之所詮也彼雖具明
二義正取權智照俗為方便以顯實智照真為真實
用權顯實故云方便破者先引論所明二並是權責
其不得為實之所以以故簡非所用也此文雖近意
甚不易記云對治屬事事即無實但成小宗方便縱
有第一義悉尚非衍門三悉方便豈符今教第一義
中權巧方便全云以大斥小也(云云)所以破其實者
彼謂從昔題品即以權當品名實為品意故破其實
今謂此並不可會也彼自解初時不以解此經第四
釋此義何以任振之若云彼謂品從昔題者第四釋
今經自別何開從昔題今謂彼意正以此經名義通
於始終五時皆有權實並以權智顯於實智但應破
其將法華為第四時又釋二義不當何得將別而破
其通若謂其初時但權無二義者今後文中四教二
智二諦如何故作此釋於能破所破並不會也雖云
破他反為他破欲消破文先識彼意以為今破之由
今謂彼意言此經雖雙明權實二智品題正從權以
為名寄權以顯實也以此意義遍於一切故即擬此

題名之義通釋五時雖次第淺深不同要皆有其二
義又亦並將權以顯實故作是釋彼意如是今破意
者都言其未曉此品題之義也何者此品之題義具
橫竪橫則當體自具權實二智不唯從權以顯實為
名竪則自行因果不唯一種權智立稱若擬此義以
釋於五時雖五時參差不同一一皆須擬於此義其
既不得此經要意所擬諸釋無一可取故並簡破非
今所用此正破其失此經意故以釋諸悉皆不當得
此一意下例可知於後正釋第五六門中其義自曉
不須或也次第二時指般若者出其教也假有即緣
生事也法空即無性理也前是實有此漸勝前故云
假有雖明此二亦正以權智為方便也今引破者擬
此釋彼猶有觀照總為方便未有真實但是自行仍
闕化他況但假有自他俱失故非今用次第三時略
舉兩經顯其教分內靜以下正明其二謂彼經中正
說如此二義故也又勝於前故加異也雖具明二義
而正從外用以為方便今破其自行仍猶違經自且
未立他何有故亦非也次第四時正指此經所明二
義三乘三法謂除其果但理教因一乘四法即足其
果也經雖明二義品正從照三三權智以為名形顯
四一為真實也破者橫竪二體不足又無自他開顯
並闕都非經意故不用也次第五時指涅槃教金剛
即齊等覺以前變易未盡故無常亦即是權後妙覺
盡故為常為實經雖具用二義亦從前以顯後也破

者道前自不足道後無化他自他但不成都由其言
不了故致此矣。

上是別述破竟下是總結破也其擬此經名義以通
釋諸經而既不曉此經名體失於擬義一切不成故
勤勤簡之良以是矣次破半滿謂約半滿二教明權
實二智不當也此中含於兩家謂半滿及四宗也初
即後魏菩提流支三藏依涅槃之所立也謂十二年
前鹿苑所說為半般若以後所說至大涅槃並名為
滿字教若約以明權實者或引或通如前四宗即佛
駄三藏所立一因緣宗即阿毗曇所明六因四緣也
二假名宗指成實論所明三假也三誑相不真宗指
大品三論四真宗指楞伽經若權實者或云前二為
權後二為實或當如此或亦通有如前所明此義並
具如玄文及淨名玄義所明並不用者雖半滿二四
不同必須橫竪二義其既半滿抗行四二各別非直
無此經意以釋餘經亦都未當故非所用如後自明
次下是第三家雖多種雜釋但通解名無的別屬對
於中有二謂述破也初中五重初二雙釋二義次三
直解權義初蹔時非永爾次約體用次是對實之名
次是適時非為久固次是適時無方之義錘佇偽反
亦可為鉅平呼是從譬也合於下令會物機緣之體
量也秤有權衡是秤鉅衡是料衡故是譬也如是以
下次破但破其權義以是正故文仍有三總標不釋
後總結過不用初中各取經中一種道理故也可知

不能繁引釋也下別釋顯其一途之義仍束其五為
三於內指外引出故是約處所亦可言約時處以爾
非處義故或爾是指此處所故亦是處思之正宜此
法故是約法又初是時處次是所用次是能用如前
法用義也下總結不用者名指其所立五名並權不
能即攝於實故也並無此經之意故不融妙以故不
可以釋非直不可以此於餘亦所不可。

次下是四附五之家即附傍彼五以顯巳之所釋也
此文廣碎所釋經多並未能會記云多是嘉祥所立
今觀彼文多不相應又彼全不許五時之義那肯附
傍此自別是一家非彼意也當是學三論之勢數而
附傍彼五也記科此文為二先述其立次總非破初
中有三初略立次初二下略判三此初下約諦教智
三重三轉全云為二初直敘次辨非初又為二初傍
五時立四二慧此諸以下次約三轉對諦以釋初又
二初立次初二下判如此科判今並未會今明有二
初述其立今詳以下次判其非初又有二先述其所
立初二以下次述其立意初中又二初標其數次述
其名初即傍前五時以立四重闕前第四意也意明
權實義通故有四也次列名中既是附傍前時初二
即空有凡聖也而言一者為對次二故也次即以初
二為權加非二為實即從觀空以下明雙非也雖附
而異故與前次仍別次二全與前第三第五同也而
不附前第四義者意以第四通攝前後二時而意正

在此經以此經前門明因未極故是權後明壽量廣
談常果正對因對因以顯果以因為方便也正當有
此意也。

次下述其所立四之意者亦名由也有二意初明五
為四意次明四為三意即明有此二因緣也物情滯
俗日積乍聞不能生信為談緣生無常性空令其達
而信也既信更令進達中邊深會解也此二自行更
須化他內外二用是化他也既具自他即具福慧令
趣究竟極果故寄無常權因以顯常住真極果也又
非直此四仍更有三以四仍通更欲別彰其要故更
束四以明其三於中初正明三何故以下次轉釋其
所以初中先總標云此諸者謂前四也言凡者沉爾
大略以論之也言轉者展轉前前展轉向後漸入深
也此雖標慧若於次釋乃有三三且約中一以標故
云慧也釋中有二初約諦明次例教智初中初一即
前初也次即前次合約二為俗加不二為真次合第
二真俗為二並為俗更加雙非以為真所以不明第
四者意明諦即理境因果是事事依於理理極於此
事無以過不俟更言之也故三即攝四也下例明餘
二者能照所照能詮所詮故有此三則此一三仍即
三三九義下是轉釋其所以也先徵起言何故爾者
此有二義一者數二者次數即其三次即責其轉只
此徵一三轉仍即徵三三轉也知者以下釋中含此
義故釋中文似有六且所為五初為物故次約佛說

故三約理極故四通約五乘故五別為菩薩故初為
人之義含通則通則略言別舉一義通於四別通則
通途令物得悟不必要在四義物機不同例如三周
之義故須至於三也次準教者準如論中有此說故
此但言二未有三義意明說法雖多要不出於初中
後三故也亦即以此為引證也次仍其教始終理極
故但此三次通為引中二初沉明為列三種次的明
為五乘初中先一句通標次三別釋此三並約為破
三俗而明三真也為此故三也有人約從以此文秘
不然也義現於次不須此異不的示者向直言眾生
故是沈論今既言五乘故是的示釋也於此別中復
有通標其五別顯其二既言此為不得別為一義只
是的顯釋前之義也凡夫即六道也滯俗故不信道
為說俗空不滯於俗故能出有明真亦空故入中至
論實理乃非中非邊故也為此故三下是別為菩薩
初心即求中道真實者也三假謂因成相續相待出
本業經以三皆緣生故在俗達三非實故即空真此
但得三中初之意也此既未悟中真更合前二者為
俗加以雙非乃是中真以例易知但注(云云)而巳有
云例亦應云此但得第二意而不言第三者記云第
三應云非三假空有為二非空非有為不二二不二
為俗非二非不二為真準前可所知故不重說有云
中邊皆為俗不著中邊方乃為真是得第三意文無
者略此恐並未可也有云初位十住次在行向而不

言三位意指初地以上此則全用本業次第大乘之
意他人不識別圓直以此別為究竟故以別為學中
者也以有此諸義故所以須約三轉上之五重並是
釋三轉義三輪既有三三此五並通收之則為五九
意矣雖求正當於諸釋中最為包富。

下是總結辨非者於中有二初總次別總中初總明
其意次總明其義三總結其非雖立為四名義多與
五同廣約四三以釋其由故傍五以顯自巳之意矣
言却等者或云却成或却除今謂意雖顯巳巧能而
反成次第徐物之非非圓妙也如前所釋雖廣全圓
頓之義並是次第令物離非過也梯橙是喻漸次義
也以故只所釋他不所以此然前並全奪今仍半許
者前之所釋但橫少分餘義並無此師能自他能因
果但無開會不能圓融一具一切是餘經之義故所
釋他仍闕此義故未可以可否之義於是在矣與奪
之義亦可知矣次言別者專破違此經也破中有三
初二別破其次三意後一却破其初四意且初應知
其三義中三是約人二是約法今此但破其約人不
破其法所被不當能被自壞故不言也且初破其第
一為人及第二漸引義也次一別破其五中第五別
為菩薩義也初是破其違顯實皆一切同得佛之知
見故也次是破其失破權義以其第一別為次第學
中之人人猶方便猶為所破所捨故非此經之義故
別破此二即其三人漸引盡不可矣次一却破前四

意者此牒四字即前四意之名也此所失此經之意
在圓真位信解之言通於凡小故都不可故以此三
別釋成向總中非今品之義矣。

上來總是別述簡竟下是第二總結於前起後正釋
於中有二初引經論示此名義宗要次結稱歎此經
名義明諸所釋圓所未會初中先引論經如前論自
釋云依此法門成大菩提巳為眾生說天人聲聞辟
支佛等法故次大方便者記云未檢定云經無名第
而有其義所引以意配屬義不相當今謂此經前後
所釋名有不同曾撿一本未見有此名後餘本未暇
具尋而特引此二者正以名同故顯示此品題名義
宗要也初即自他為名然自他猶通故引次經顯成
前別謂開權顯實之義以顯此經品題正從此以為
名則二名二義妙斯斯盡矣特引此二正意在此宗
要既爾若此不知於後何有次結歎如來方便即妙
人法也要言即妙能也又如來方便歎體圓妙也攝
一切者歎其用妙即能開會也如空若海喻體廣深
也包之與納喻其能也海與流總喻所開所會一切
法也此今品所題之義也豈可等者結斥諸釋不能
會也一枝一派喻所開所會色流之漸分也將所開
會之微物以釋絕大之能何有所會之理哉法界謂
一切法體用之極稱即此方便也既是開會一切法
門一妙處以外無餘故為一切法之大都即三諦三
智一切諸法無方之物也天王般若經中廣釋方便

之義若是而諸所釋皆舉一微縱明其二要必抗舉
積學此者未免於斯況復異外特宜詳慎無為謬妄
自下第二正廣釋者豈遠乎哉只是演暢前法界之
大都成前妙達之真秘也記云於中二先通次別初
又為三先列次釋三以四攝法辨法功用全云今解
為二初通辨四句今就以下去通取別初分為四初
標列次引經略釋三若一切下略示攝法四直列下
結歎如此科目亦所未會今明為二初對前二標列
四句次廣解釋舊明二句未盡其實故列四句對他
雖列四句而義有所未彰故次廣釋又對舊橫體未
周故明四竪義全闕故廣釋就初有四初對舊圓標
其數次依數列出其名三略示其義相四總歎其功
能標者舊謂品中具明二義題是對實明權以權顯
實釋義必須具明權實故尅定唯有二句今對舊此
釋明方便當體即自具於四義不是相對以顯亦非
唯二故作此標而言先者對後廣釋故也方便之體
必具四者爾乃方盡其實不爾不盡故也既盡不可
復加故唯四也。

次列四名者權等是四名也一切通也四是別也通
從於別故有其四實唯一物無有四也別從於通故
四常遍於一切無一切而不四無四而不在一切應
知此並相即之四文雖不言義常須爾不然非妙物
矣所以必此四者為顯三諦三智故初次真俗三四
中道體用此之三四不可暫相離也次第而不類者

意有多擬非一途故略明有四一者妙理無方隨宜
而用不可定故二者為順經文前後亦無定故三為
解釋義便也如後三種二智結為四句文所明故四
者為顯異體即是同體故又初及三二並是事二四
並理從事顯理故總此四意故此次第所以諸釋唯
二者以諦理唯二不立三故品義但一者以方便正
是權對真實之名故欲明義通始終故歷五時等釋
今意正在自他致體之能名也義備能所正從能以
為名舉所以顯能又互相因蹔相離又正應知方便
能辨義因緣義因緣能生義此中正取能辨義故云
助發實相義雖知從能應知正在竪義自他能顯體
性是其要義此中既言廣於前釋不知如何是其廣
者先並不言今略言之言一切者廣前方也列四名
者廣前秘也作此辨者廣前妙達也方有通別前略
且語其別即矩及門別在三五今此廣從其通通言
九以十也以故一切是廣前之方也祕是無方圓備
一切之義所備者何謂此四句法無不在故是廣前
祕也若不如此辨者焉能妙達故作此明即是廣前
妙達雖然其所從來欲令一切眾如我等無異又諸
法從本來常自寂滅相此一切也稱歎二智佛之知
見即是四也開示悟入即妙達也菩薩信力如來究
盡即自妙達略廣開示令他妙達此即其義所從來
矣然稱歎於二如何為四二即四故一尚一切況二
而不即四具如後釋此章解釋冥有多門所未遑委

次下是三依文略示其義之相正意是示四句之文
明義有所從也四中一一皆牒名引文釋結初所引
文即十界十如具含權實從有言邊故並為權爾字
世俗訓大又小今取小義即假爾言念無非權也以
此故言一切皆權應知四句皆約十界十如以彰一
切云云次釋定中連引五文者記云諸文皆以入證
為實故知有說無說無不皆以真真為本此以第二
第五為無說餘三是有說今謂雖五同顯一切皆實
之義要而言之不出自他初二自行修性也次三化
他教理也此三初二開顯也後一說即無說以因緣
而說故四句是說方便也不可說是實也此意廣明
經說一切法無不是實以此故云一切皆實也全云
今經四文翻前諸法性相等權也後引大經翻前言
說之權(云云)釋第三義諸法實相即此便是兩亦義
也又舉例顯全云假想故虗然其行人當必如此故
實今恐不然既云假想即是虗而能治欲故即實故
記云只此一觀是實是虗何妨一法亦權亦實云云
之意略爾以此故知一切皆亦權實次者第四句初
即壽量品文如異謂生死涅槃也下是安樂行文上
中下語通或即三乘三教多是次第三行遮此次第
以顯圓行故云不行不行之言貫通於下即不行次
第二邊是非虗實故一切法皆如實相以此所說故
一切法皆即非權非實也此上四句既並據文明此
四句方便即是佛之所說不是自意為也。


下是第四顯四功能記云下辨功用又二初正辨句
攝法功用直列以下明其句意初者只此四句尚互
攝互破況其餘法而不攝耶如此方成今經破立豈
與諸師破立同耶云云通論大體法相雖爾別論今
品唯在第三亦權一半名方便品以對自證實智說
之是故須云第三半句仍須攝彼餘三及半入此一
半方可得名今方便品(云云)全云何所不破者並由
攝故今謂以攝釋破異哉窂矣有所未聞於中有二
初別次總別謂別明四句力用謂以一無方破四方
也又是以一圓破諸方也又以一圓法破一切偏方
也亦是以一不定破一切定也應知此是經中破權
顯實之意此義通於三時故今於一一中皆合當時
及以滅後與今所釋之意且初意中初即通談當時
之用言然何所者別即四聖通即十界縱令巳上通
談滅後西方異執並在此中又舉同況異記云舉果
況凡(云云)如前以下別明今日此方此並明圓能破
於方之用也次意一例於前唯此以下即文通破滅
後意如前說以下是別顯今意也保者對守也說文
鳥居木曰巢獸居穴曰窟喻於各封執也非直權
破實亦破也次第三意文略三中合後二也準前可
知次第四意文但有二合後二意亦例前可知此四
要者正以一體之四故能破異體之四也亦正以一
圓故能破於四方矣此即初通以一別破於四之功
能也次初即總明四句之功能也記云次是明句意

者如向所釋雖略引略破仍成直列以辨句相未及
融通論其玄旨若破若立尚巳無遺不偏一句不滯
一隅故云尚自如此況以大旨而遙觀之非局一方
故云玄覽隨立隨攝隨破隨亡取捨自在故云曠蕩
昇出闇滯故云高明又窮遠教曰遙觀察深理為玄
覽用橫周為曠蕩志竪徹為高明顯一家消通故云
若此不見此意將何以釋方便品耶旨趣者若行解
兼論自他合說覽向文以論其旨撮向事以論其趣
須曉四句只一法性真如實相如如涅槃(云云)全云
既未委曲細論但望列名而知大略故云遙觀玄覽
玄與懸同覽視也觀覽語異意同全其句耳遍破諸
法無所凝滯故云曠蕩遍攝諸法悉成圓妙故曰高
明旨趣即次十雙八門釋也(云云)定云遙觀等者準
文意應云一切權餘三句皆攝故云何所不攝即是
遙觀一切實餘三句皆實故云玄覽一切雙亦者三
句皆兩亦故曠蕩一切雙非者餘三亦雙非故云高
明徹其源底故云高也十雙為旨趣也此前所釋於
文並未可會今謂此是次總結歎前功能以況顯於
後解釋也又前明四能故是別此直合顯故是總也
直列等者指前標列及引文三也雖有此三望後解
釋但是列名故云爾也尚如此者正歎前別功起下
總用也謂且直列方便四義之名巳能如是遍破一
切定執立於圓能無所不破無所不立故云尚自如
此此結歎前別用也豈直破立方圓如前復更能令

信向觀覽致極深遠之利益也謂能令遙觀之則致
曠蕩玄覽之則致高明如此四句圓通無方真可以
遠觀深察若能遠觀則於一切法無有不四句者縱
任自適無所滯礙故曠蕩達一切法無非三諦之道
窮理盡性極其厚底故曰高明此則前後不相違背
不俟繁離(云云)又若準勝鬘本業所明方便有三謂
破立利益今此前別破功能即彼破立二也此次總
歎即彼利益眾生方便也文有兼明此意故此釋也
淨名疏中具約此釋(云云)又此猶未盡其要旨何者
別立四句破於四方即前略中方祕義也次總歎能
令觀覽通達利益即前妙達義矣前是所是能此中
亦爾又前是法是人此中亦爾故遙觀玄覽即妙達
於方也曠蕩高明即真秘也義不可異故須此釋不
然略廣抗行非略廣矣又前是破權之功次是顯實
之用是經之要也又觀此文亦似更有意謂四悉也
初標列四句總其名體即世界引經以示顯是佛說
流通末代是必可信即是為人次明功能別破四方
總顯圓能即治義二此並當時之意故有四悉之義
也次解釋中還只廣此於後更明前約昔今通以明
四今直約今以明四又前第三義中明具二今此亦
爾故皆同也且略如是未能曲盡(云云)況旨趣者謂
義意也謂十雙八門解釋顯出其義意也準此指字
只合單作若論正體即合從心單作訓美世俗多用
單作若云正取解釋即指示義故也若爾上之論字

更何以為故不應爾但是傳寫誤也前巳言若此今
復云為若此者此三字殆不用也文體不便又無別
意若云為結兩意者文體亦固不然多是後傳剩誤
此是結前列名功能高深巳爾況顯解釋力用利益
愈更甚也。

自下第二釋也謂釋出前所況之旨趣也又上雖四
意不同要且是定方便體用體用雖爾所以未明故
下辨釋之也於中有三初雙標能所二章次別列能
釋章門之名三正依能方以解釋又亦夫可大為三
初雙標示其要就十以下次明解釋之方一列以下
三依正方以釋此二皆可今且依次以釋初言雙標
要者第三句是橫要能攝餘三故十法是竪要攝盡
自他會體之能故故是標兩要也所以釋但一十者
盡其橫備故列四盡其竪極故須十從義便易一即
能四故但一而必此一者正以一即具四之所以故
有文有義順佛說故既必此一何謂皆妙有文有義
義則皆備文局此一義者無一則巳有必具四以權
是對實之名要不相離體必雙非權一既然餘三例
爾此固妙矣而第三句文義兼顯佛以此故所以雙
歎承順此意故從是矣而必十者數之圓也義以極
也於後自顯。

次明解釋之方者橫竪之義無限不有其方安能顯
示故須明其方也於中有二初標其數次列其名數
但八者或圓或方唯是從何有其常今義盡於此故

但八也次列名者數有其自標巳須列不列無以能
釋生起明其義有次類易可記持故解釋正顯名下
之義相狀今生解故引證明義有從命生信故結三
正示方便體之要故辨照舉所以顯能故諸經辨通
顯成別故本迹正明名雖在迹義通本故又顯此經
方便永異其餘經故應知此八共論於十一一皆具
十義前七迹門第八本門從遠本七而垂近迹之七
開近迹七顯遠本七總要而言只門兩權顯二真實
若自若他總在其中是此經方便之要義矣豈與諸
經諸釋同年而語哉。

次下第三依方正釋即有八別初依前總標之數以
列十名以通從別一一皆以方便貫之此謂豎論方
便之法乃即橫而論竪矣一一雙中皆即具四人即
竪而仍橫矣此中應三數巳如前次第如次而此名
者以方便是自他二能顯體用之物故須此名餘則
非其義類故也文有捉起正列結也次次第者能所
之名也大意亦如前釋即向十法先後次第之所以
也三大有三捉起正明後總結也正中有十一　皆應
先徵起次釋後總結文中但有正釋知之言無住者
淨名說也釋以對二而言理者即真如實相諸法極
分故名為理此理無偏定住遍一切處遮偏顯圓故
云無住一切法是所遍即理之事也雖言依立義無
先後非直為一切事本亦為後九而作本也(云云)具
如釋中自顯直注(云云)於開合章文多錯誤正應云

由開漸頓故有於合由開合故有通別益正應如此
諸本多誤知之。

次下是解釋者釋出十雙名義以體狀也於中有三
提起正釋結判通別於次正中文有十初事理中全
云初正釋若非以下次明所以後諸所釋並直依此
將求其會有不可得今謂此中含有多意且大要者
初釋別次釋通別謂事理通謂方便二又各二謂體
次義次謂通別次下九章一例皆爾文雖或闕義皆
須有宣善詳之初事理者只不思議妙二諦也於此
二中各有體義二也初是理體起信論云無遣無立
名曰真如以一切法悉真如故此明生滅之體一切
事之理故餘論有云真實不變名曰真如淨名云不
二不異故名為如理是約解真如就德用也(云云)本
淨等者是其義也無始無性隨緣如空遍而無染夫
人經云染而不染故云本淨言有無者覺與不覺也
正由本淨不變故名理名實也事是等者出事體也
永云等取餘塵及界入也今謂舉王等所及以色五
類法中之三聚也要而言之不逾色心故二大經及
以大論但明二聚今言二三則事體盡矣然此三名
通於大小其名離同其義則別小無七八但於六識
義立三名謂起事名心思量名意了別名識皆第六
也若大乘中體義則別如論中釋集起名心謂第八
識集諸種子起現行故思量名意謂第七識恒審思
故了別名識謂前六識於六別境分明了故故入楞

伽經云藏識說名心思量性名意能了諸境相是說
名為識準瑜伽論各為通別二釋論云集起以解心
第八獨名心緣慮以解心八識總名心思量以解意
第七獨名意等無間以解意八識總名意了別以解
識前六獨名識了別以解識八識總名識各能了別
所緣境故今文既備列三則可用其別釋今謂通亦
何妨有云等無間以解意八識總名意各有前念滅
後念生為無間緣故此且一往消文略述如是非此
宗旨不在繁論而言之只是無始迷理一切色心法
也依論即是一心世間出世間法依宗即九界十如
法也起淨以下釋其義也淨以不淨即世出有漏無
漏業也正以此事起動不定所以為權故是釋其義
也取要而言即起信論明一心二門出其二體釋其
二義盡矣餘論不及此論融即示及委述又事體義
廣如蕩論(云云)下是釋其通者謂何故此二皆名方
便文中釋此自有通別初明二能是其通也後但結
事是其別也若通結者應云理有立事之功事有顯
理之用以此皆能故並方便此是雙擬稱歎二智之
意故不可偏次別意者此意遠矣何者當體雖復互
相由藉至於今人顯了會於理實者特賴權能是故
事之方便獨受權稱稱歎一言即具通別二意通能
顯體二俱是權近能顯實獨賴於事此意非獨於此
一實即兼具四何者四句通是能所故當分近論後
三皆類於初一若無初一則無後三巳無事權何有

理實無單何有雙無二何有不二故初一為後三能
本故初獨受權名此雖第三一半而即是初物也故
次第最以當初正意復在於此故此一句即具四句
非直能顯一實亦即能顯餘三以三皆即理實故非
直一權能顯當分之實亦即能顯三實故以一與四
皆是權故故四俱是能所通義明矣而意在能別義
又以明矣下九一一皆爾皆有通別意故不爾此十
章文無以能會又正應知前之通別即是釋體用也
體即方也用即便也即釋方便二字也何者方有其
四且言其一故一即具四是方即圓備義也名為別
一而即具四此是方即圓也便是通也四皆稱便故
也而復通別者四物互為能所方之與便互相即也
一者一即具四二者互為能所一能即二能一所即
三所二俱權能故三俱理實故故此初一句即具四
句別意在一能三所故四通為妙達別意在其一也
通則修性別則專約於修通則修性互論別則修一
向也通則四俱方便別則能所各定以此四一俱方
便不得局其一也此前諸義更須詳之(云云)。

次釋理教此從能所之詮以為名也亦先別次通初
別理中總前等者出體也合前事理總名為理對教
並所詮故前別對事得名此通謂道理也又舉例釋
疑真是真實可是諦義俗既非真而亦得稱為諦故
事亦得為理通是所詮之道理如俗稱為諦前別對
事之理如真諦也記云舉解例迷解時俱諦也諸佛

以下釋其義也體者履也亦達悟也謂修行通達以
是妙實之人修證之法故名正實欲以以下是釋權
也亦有體義以是大悲說以訓物之法即是體也教
即等者釋其義也教既從自以後而起故是權也次
釋通者前別即體方秘此通即是用便妙達義也具
足如前結中一言亦具含二義體例易知注(云云)者
意略如向次教行者即教行方便也依向說教得解
而修行從以為名也初釋別中先出二體行有以下
別釋行為權義也非教無以下別釋教為實義初依
教即指前所說教法也求理之方是其行法此二即
其二物也次二義中行淺深者師云即圓漸也然教
是極聖所說一說便定行屬行人則修行進趣不定
故是二義所知非教以下釋其通也文有三句初二
通後一別仍含通義初通中文且各二義即通具四
也此即體方圓也後一句即別修用便妙義也準前
所知直注云云。

次釋縛脫直就行上以論二也云云初釋別中違理
之行即乖諦實乃九界也是其縛之法也老子有為
學為道為修也今即修行亦起也六即舊違三即新
違也縛是等者釋其義也下釋其實為行等者脫之
體也謂任妙道也解即離縛是其脫也解冥以下釋
其義也次釋通用文略但有二句初一對通之言即
含二義準例亦應非脫無由有縛何者理絕為緣故
是非脫無由縛也知非求離故求脫也故並能然也

此上是通下一句別又舉類顯屍喻縛權也海所離
縛也岸所到脫也又出大經以有此二能是故稱歎
準前可知。

次釋因果即以二字為權實也此唯約順行論此二
也順行未極為因極巳為果仍有通義如文所釋初
義別中二體寄在以明故直釋其二義言蹔用者正
為果故言尅終者尅果遂也謂因遂致極也無果以
下釋其通用也初通明二能是以以下別明因也初
通以是故二並能亦莫非便此一即四並皆爾也是
以下是明其別仍先借次第義以顯義亦通三文是
別也若就圓者初修三萬行為因得入分真三智萬
德為果此即兼顯前二體也若非以下結別之能兼
成通義可知。

次釋體用上五是自行因果下五是明化他能所初
別體中初通標定其體體即以下次別釋出其體及
義初中先牒因果次正標示其體言入住者約通以
說即分果也此果即是得其本有體也體即所依之
質如人身爾用即業用也利他之業用也依自得體
起用利他二不相離故云體用下是別釋初即實相
即實體也無分別者即實義也以故為實應知此體
是修得物通於事理不同玄義五重中體而言實相
無分別者境智理事冥一故也施為建立通一切法
而亦不出三密隨機漸頓諸化之事此即用之體也
差降等是用之義也下一句合喻於亦體用起後通

釋便之義也。

非地以下釋其通即便妙也初通尋流下別有喻合
結結中含二例亦可知應知通中方便相即別中方
便各定能所別故前後準知次漸頓者亦即以二字
為此二也此即用中法之相也初別體中先明其通
次簡顯別通謂自他俱二別明化他二也記云化他
起用義兼權實並體內權為此利他權實法也永云
自行用圓為頓七方便為漸化他雖用自行法約五
味明圓為頓三教人天為漸定云自行因果一雙因
從七方便來入圓果名漸從初發心至初住名為頓
也從體起用漸頓部中俱有實有權故記云兼也今
謂此一科體義合論並談法華以前不得即言五味
若時若法皆不出於四也謂四時四教也漸法即三
教歷四時故名漸以漸故即是權體之與義在其中
矣圓即是頓以圓頓故故即是實此亦體義斯在矣
此並通論昔日未涉今教此則方圓猶自各定未相
即也正當前文用法義也。

若非以下次釋便義此中但別而無通者一往且以
在昔未融後無通義若以道理文雖闕義不無何者
且如前釋昔圓亦名秘妙故不無也即謂非頓無以
施漸非漸無以會頓俱有其能故皆是便然要由先
漸後方致會故也以文貫之皆具二義云云次開合
者正當今經開會合前漸頓二也初釋方中此無別
體只仍前法故直釋其名義自不合者記云藏通兩

教不癈小故不合頓者三教菩薩不入實故定不許
此釋故云今謂非不癈小亦未癈大非菩薩獨不入
實小亦未入故不可偏說今謂記但互舉何為執文
而棄其義此義具於玄義未暇尋會今謂昔日三二
並存故自不合既未會圓故不合頓只以不合故名
為權下明實者正由巳極故合以合故實反顯上昔
未極故為權也昔以形漸今以會漸名頓而言合者
義則可通正可為今也以對上昔故也由開以下釋
便義也文略但列別一準前可知次通別者此謂二
種所利益也前三初一通談能化所以次二正論所
化相狀此下二義是明所化之利益也亦即二字為
權實也初別方中先二法義文但二法兼即顯義以
此二故故即權實義也記云漸頓門中雖有半教半
在漸初今半通後定云今通取方等也全云通二乘
也今謂通即前開別即前合何故通益但半或可別
即通收今昔圓頓故也若爾通却成別別在昔故別
却是通通今昔故今謂或通謂昔通半滿之益別則
唯今滿常益也文約今昔相對以說故通但舉一邊
也又半字之言亦有通別如玄義委明此且大判當
須會之。

然常以下更釋成前通半之義謂亦應常實何須無
常故釋之云爾喜字應去聲呼謂好樂也正作憘亦
作喜也若無以下釋通便也亦但別而略通例可知
也次四悉者此即辨向通別二種利益之法相也初

釋方中三一即二體也世出世間即二義也昔就當
分亦一望圓故但三圓亦有三對昔同一事理融故
如大論說若昔圓一與今相待圓同可知通別二益
欲識其物即此四也三並世間並事何以異者總別
異也故四只是二義初三世俗之總別上文釋判或
猶疑者請觀此文所以無或次釋便中且略直明別
義必須具二通則當分相由互為因果別則一定不
得互為能所此謂初是法次約人法約法當分互為
人法則一向也前九皆爾次結會者正以此通別二
義是故發首而稱歎也前準經文數言慇懃此略但
言稱歎何者是其狀者最初一段長行偈頌寄言絕
言諸佛釋尊若歎若釋若結只是二智及此通別二
意故即慇懃稱歎之相狀矣然上來所釋十番不同
要不出於方便二義然一句即一方一句即四句一
方即四方一句一方一十即四句四方四十也方既
如是便亦如之然通別相從一即四四即一一十即
四十四十即一十方即便便即方不二而無不二此
之謂妙能也可以意得不可文具。

云云下是第三總結簡通以彰妙也記云下是結示
方法言四句者相破等四具如前釋更有多異解不
能具述今謂前略釋中初三番正略釋次三番通料
簡前三此即前第三用秘妙義通料簡前三略釋之
意也所以然者向釋意雖別而義猶通故今廣正釋
竟而用此義以簡顯之正明方便皆即秘妙故也前

料簡秘妙中初約四句明三次結四三簡顯二三引
顯一句明同妙今此文即前初次二意也明此權實
之義通破修即破修二義是昔相即在今謂若破若
修並顯露開會莫非秘妙之物也云云。

次引證者引佛所說證成前之所釋明義有所從皆
是佛所說可信而無惑矣前列四句巳引文云以示
即以示四義之所從也今此引文是示十義有所憑
也於中有二初示通從別不如以下次正引也示通
有二通一切教及一切法法者如前心意識等是也
即通一切能所詮也雖多亦不出於漸頓開合如前
此即二諦二智若有不明此者則非佛法故通一切
亘亦通度也且引今者簡二且從一也引今不引餘
且教不論法也又別顯此妙也然者從正要也。

次正引中二初經後論以是當經論故經中有二初
通一部次別當品所以爾者正明方便之義說統一
部故的示其名體顯所從立故初中文有十三義只
證十初事理中先引次對所引文略猶難得意應從
如來如實知見向下方可會也三界有漏色心因緣
生法故皆是事佛見真空無相不用世間故不如也
以理教中即事理應為理也文自分明為緣而說而
說此理故即教也次教行中連引四文初一證教行
次三單證行正是釋前善行義也聞經證教善行證
行由聞此經起行故是善行即妙行也次明能達權
行即實行絕待行也次言行道巳者此攝前文即行

大涅槃如來行也亦即安樂行也種種因緣通於教
行巳依教行行故名因緣言通意別此明即能修六
度萬行也又初善行總舉三行次謂達權即實也後
既因緣種種達實即權行中間依寂滅而起即中道
行云云又初即流通次二即正說後一即序也云云
所以此證廣者正要故也次縛脫中未得一切故脫
仍縛妙達此縛即一切脫盡行道法是因證因也下
是證果佛眼證體即佛知見也觀見證用用之本也
次證漸頓文自分明易知故但注云云次證開合初
迷開也後時即合也正由退大下劣故釋頓而開漸
後漸通泰所以合也息化通益後引別也次證四悉
欲即世界界通言果樂欲別語習因性即為人行即
對治文闕行字憶想即第一義如後文釋即證成二
種利益差別之體狀也即依此十文立前之十義也
此通以下次別一品於中有三初結通標列次正引
三總結示初別意略巳如前言雖不次第等者至聖
當時稱歎故與解釋其義有異但取文義足也依經
次第引證於今成不次第何不依今次第而引經文
將明經中初稱歎文即具足稱歎十種二智從以題
品故也中唯一句簡取廣開顯文餘並依初稱歎文
次第也初證第二先雙引二文次列屬對二義三總
結也初者此正指事理權實而加以境智並所證故
事理即境對此境故有智即二諦二智也阿含即教
新云淨教或直云教故即此二義也次即證第四也

此未開會不能解入故即縛若開會即縛而脫又今
門難解難入即是脫之體也一切不知故即縛也故
即二也次證第三近佛聞教即證教盡行證行解行
兼備故名稱普聞次證第六成就妙法是體隨宜等
用故即此二義也有云快妙事心及無上證體入深
證用文云微妙事者傳寫之謬今謂論文亦無心字
諸解皆置心字亦謬也入深者名字章句意難得故
次證第五但舉果即具四故即此二次證第七疏不
別配記云種種證漸令離證頓今準下消文文中五
事皆應通漸頓二不可別也故名此二義也次證第
八記云方便證開具足證合自行既爾化他亦然故
即此二次證第九通別此但舉別對昔通也故即此
二次證第十準下釋文初即且二今且取可說不可
說相對以為四二並自行也次證第一若準下文諸
法實相即是二義所謂以下亦具二義今欲通顯事
理故作此對則以十界十如為諸法為事以實相為
實為理也故即為此二義下總結示下文云歎諸佛
及釋尊今云五者探取廣中之意諸佛即是四對釋
尊為五如後所明一一皆具十雙權實此一十即四
十一四相即微妙無方長行既然偈頌亦爾雖有一
句是後廣文而體全是前物故云此一段也正從此
以立名不有此文寧為此釋不為此釋寧會此文盡
矣美矣不復加矣。

上之通別並引經竟下是次引論證既當經論不可

不用雖不全用隨同以取故引之也於中初引後總
結會初中記云與論仍有少別闕開合縛脫利益即
是通別開別出通為利物故縛脫與因果小異故不
別對全云文闕縛脫及以開合但取與此義相應者
略以引之無勞為妨今謂初中一一皆先引論釋後
結證今初證理教中仍經起論故云然也初引論釋
甚深甚深有二一證甚深二門甚深證即諸佛智慧
門即其智慧門論云證甚深有五今文所引名同所
以言證深者諸並不釋今謂修與性冥故云證證性
圓極故云甚深所證既甚能證固深故並甚深也總
意如此若更別明能證五者非要定云而有五者體
差別也義即真如含有無量名義故即如法性實相
第一義等無量種故體者謂彼真如與一切一法為
所依體內證即是所證得故依止即真如為迷悟所
依今取悟依非遠依也無上即通於菩提涅槃對前
說為無上今謂義謂最勝理也體謂一切法之真實
性也內證是正智所證得故依止是正智所住之境
故無上總語前能證所證皆究竟故故名無上大菩
提也此上是證甚深下是明門甚深阿含舊云法歸
亦云無比新云阿笈摩此名為教亦淨教亦名為傳
往古諸佛展轉來以至今也義通大小不獨四五論
云阿含甚深有八一受持讀誦甚深二修行三果行
四增長功德心五快妙事六無上七入八不共二乘
所作住特甚深論中皆有標釋引經以帖繁不能引

略知則巳此八並名阿含甚深下結以證今者論文
雖廣更不出於理教前五所證即理阿含即說彼所
證之法故是教故即是此二也次證第三論意有異
記會但並為行行由聞教今但取近佛聞法為教不
取修行勇進即是修行證行勤行即增功德也次證
第六體用記云事即是用無上及入即得體也此乃
先用後體今亦可但依前文次第初即體以云成就
甚深未曾有法故而云事者亦如大事義也妙用故
為無上次證第五記云功德屬因成就屬果今謂論
只言因即兼果也即具二義次證第七教化通三說
唯語業並通一切故即漸頓次證第九以論自證釋
利他釋益自致妙境故是別悅眾適宜故是通故即
通別利益次證第十有權無實有實無權今昔相對
言之故云可不可也記云今言不可者相對來耳此
言無不可義相對故此言也次證第一初以自證事
理圓融總名為理隨說事理總名為事今通自體論
局果用而其道理實通因果故可為證正取所知體
不變所說一切法相即是事理同也然論非全同約
略如此文闕二義不證略巳如前引記必欲曲盡此
二有所未暇見宜知之。

下總結會二說言今疏者謂釋方便十雙義也大師
宜於名上釋有十雙之義而自與經論二文玄會合
也然經則固宜論且大略之扶字正應作符若作此
扶乃扶持義恐後傳寫誤也有云此約義會為宜非

謂闇合為冥也準天親舊傳云其人作論數百部而
不知其次位近代皆云位居煗頂大乘即迴向位今
云聖者當時或未見記傳沉爾相從言耳。

第五結者前是正釋其名義竟今自此下收束十雙
會通一切橫竪以彰其體皆妙物矣疏文自有其三
初會四教次會四句三會三番此三意者初結會十
次結會四三結會略初二廣也後一略也前初三次
四後十今初十次四後三所以爾者前約解釋自略
而廣今結收會攝廣歸略勢固爾矣亦曲猶佛說先
則施開無量後則歸一義處今意亦爾前巳施舒展
至極今卷以歸秘要又十義通於四三此十既雙故
即四句又通今昔故並令會於今要而言之初二通
橫後一竪別謂歷五時別顯今也初結會四教中自
有通別記云初結成三種又二先通後別結通成別
通中有二先通中通次通中別指當分是今謂此以
四教為本若沒四而但言三恐四十及百二十皆無
所從今明先結十為四次約四明三所以通四教者
一一皆有諦智若無二諦二智則非佛法故通於四
教以十雙會入於四教故成四十雙一一皆有自他
因果能所故皆有其十也即知義皆有不可以無則
以不俟別別辨其體狀非急要故以此四十對次各
更有三則百二十本末之數只可如此即足若更八
十或百六十乃至三百六十恐傷繁碎非正要故(云
云)若三藏下次約四以明三今明亦可初約通次約

通別三約別初言通者十並通於三也通別者當分
別論離為三也別者束四以為三也初中此三權實
文出大經第三義中自他相對以論故共為一番也
經云如來所說十二部經不出此三故也初中先約
初教略示次例餘三下明通中別中又有別義以非
一向復有此義故也以此義故以當分自束為三類
也初四自行次二依理設教有開有合並是能化他
事故也次四謂體頓別第一義自也餘是他也言其
名等者名謂權實義謂體理若具辨其異狀則繁知
其必異則可巳矣何不直以前五為自後五為他相
望為自他此理灼然易知故不俟言又更有向一重
道理故約以釋次明別者束四共以為三異前當分
自具故云別也以三望圓以圓對三及以相對以為
三義故爾此意並以昔日四教故作是說皆云當分
者即前通中之別為簡異於此別故加以此言文略
不結名自他也然大經但有一三而即具此三三之
義故須以釋義勢方盡次結明四句者以十釋一即
是釋四恐人不知故結示也正欲結四故先結三文
雖但三義必具四故有四句若爾此四亦通於四教
記云結向別結自他以成四句問前立四句一一遍
攝今何以分權實各明相對為四一切不成答雖借
彼四句用由今意乃分四教離合對句者有其三意
一者對論第三雖收一切教盡未可得為今品首題
二者開竟還同前文圓融一切三者今第三句既收

教盡但以此第三句中權實相即則任運收得餘之
三句借彼一切良有以也若以四句並通諸教思之
說之全云四十權實皆具隨他等三義故今謂此第
五門中三義初二一向通明方便體之多少謂四十
百二十今此四句直通諸教以一一皆有其三任即
具四雖此通明意正語者以今無四教故次結三番
方是今義前云此章橫通竪別正以此也是故此中
四句一句須通至次三番方別是今唯一無方四句
不爾橫竪雜辨通別不分何由取會宜幸思之思之
次結成三釋者謂廣結會成前三番略釋品之義也
前略明三有是有非義意猶未成顯今廣收束前之
所非皆成秘妙無復有非意方成就故立結成也前
略從別此廣就通前約相待此約絕待義有此二前
後互出稱為略廣其義存焉初明昔所用方法並成
圓妙之法次明昔方為圓作門今明即所之能具真
實之妙門三明昔之若方若便今皆並即秘即妙無
復更有能所之異此是結三之大要也然一一皆歷
五味以顯於今則向四十及百二十一十六句只是
一十一三十一妙四四前云此番竪別意以此矣初
法用中文有七句諸釋皆大為二初正明五時後歸
釋品記云法用為三初直明五時次如來下明五時
意三故釋下結釋品名初直明有二初明出世施權
意次正明五時初文又二初入實本意次私雖下明
施權意今謂此中正明最初用法若作其餘科目恐

不會於宗旨今明大有二別初正明用法後總歎會
初更宜為三先明最初擬單用自行不得次明次兼
用化他有得有不得三明後唯用一自行盡得無不
得初為次之由次為初之正後為第三由第三唯是
正用法巳極故初即談佛意次二正用法雖是五時
直作五時言之義道難會今作此名意則易見即經
初寢大次施小三還說大初即捨机次即用車三是
等賜此並出自下文不可異於此故須作此釋又初
明初即擬專用自行法不得次四時兼用化他法有
得有不得後則明捨三唯用一則一切皆得無有不
得者所以爾者大事出世命一切如巳故初擬專用
德薄垢重故全不得事不獲巳須為差會之用故有
得以不得故云用有差會前雖未得除機發故致全
用一切皆得如此之用真為妙能故結歎也初中先
示自得法記云此文是實大經是權論成上二今觀
三文亦可但通示自行二法引論示異名也亦可異
者初二因果也(云云)次二皆爾故後結為圓教即妙
法也次明不得者方圓不相稱故也不可說法是所
用方便是能用即法用也而言不可說者承前引二
文勢也此經即是法不可示言詞寂滅也大經云修
道得故那可得說正承此勢故云爾也即性修俱妙
故不可說若發等者即經若但讚佛乘乃至我寧不
說法也前就法體此就機緣不說雖同而義有異知
之軫車跡也車初發跡名之為軫今取初時即唯說

此妙乘如車初發跡也下次明五味者一往依文次
第一即是五味若依義意即有其二如向所明應知
此五出於大經及此信解大經有喻有合此經亦爾
然大經立名此經五義初五名中初二但名十二部
修多羅義即正當二部三藏之名出此下文大論盛
說初是頓又漸次顯漸密有兼頓方等般若義皆兼
二故前四時不過漸頓故前文云方圓差會今則方
圓不二差會咸一名用妙法故於六中略更為三義
有由矣於中一一皆有三意初明用法次明得不後
指出其教初中言復置者擬專用自行法也以者用
也自行等即所用法也正釋用法故須爾也簡通顯
別故云別也雖大二法雙投兩機圓正別傍別機歷
迢會云曲得小俱不得者若約彼教由來不被何所
論得若望今經旁追悶絕故有擬而不得此經意也
指彼經者大經但從佛出十二部此經但名旁追據
信解踊出之文故知是說自行據彼經文知兼別義
次是置前兼用單用最劣仍兼大小顯密大密小顯
兩益顯於彼經兩用文出大論若於此文但明其顯
今約經論彰佛巧用故以此釋次置單方備用四法
有得不得如文方等之言出於大經然有通別經中
從別今從經意次第亦爾知者彼部類具明四義況
加證據具如餘明次明置四用三亦有得不何以知
者據彼諸部並不復明折破之義故大論名三等共
乘巧度形前三藏異拙故也般若之名亦出大經有

亦通別經中從別今亦從經故大經云又方等生般
若今方等生般若今亦依經次第不同古人違聖順
情更有同異於後當辨此前四節即昔四時用四教
法被四機緣故有得以不得如前所明為順經意故
為一段次約法華捨三用一即經正直等文是也俱
得即疑皆除悉作佛也此約癈破故云捨三單用開
會一切盡是故云一切如我無異今已滿足言法華
者大經喻名醍醐法名大涅槃此經名即是我子付
以家業喻說妙法授記作佛兩經法喻同彰妙極故
即是也於此所用方會出世之本懷矣並言盖者語
其梗概大略未即曲盡故也。

下是總結稱會雖示種種道咸皆會佛乘如斯功用
真謂妙能故結稱歎先歎智能次會前釋後會經意
如來智慧即自行二智也無所不達正歎能知一切
法也明照等者正歎用也非直能橫照一切諸法復
能竪達一切時機緣也謂五時所用不同也故云可
不用與不用有可有不又用法授物有可有不可即
授之不可則不以故四五不同正以此故前作是釋
又以有如此功能故佛作是稱歎此方便即自行也
在昔為物則言化他於佛心中無非自行此即正明
妙用於法故言方便品也。

次約結門釋中文亦有七句體勢亦與前同但約門
義為異從來科釋皆與前同亦更不能具述今謂此
中正明說門差別之義若作其餘題目亦恐乖於宗

旨今直附文言之於中為二前六正明門後總結會
異初中亦可為三初明直以自門擬宜不得次四明
唯說化他為門有得不得後明癈他唯說自行以為
門一切悉皆得入初中即擬宜無機息化意也自證
權實即通談因果性修妙極妙故不可說自權即實
別言圓因謂智慧門也而言說者初時即擬說此盖
是擬宜說佛之意非謂巳說非宜者機教不相稱即
當無機義也不可說即息化意也次下四節即昔四
時說門故有得入不得入也初中單言者用法則通
偏圓門唯在偏圓是所通真實之法故此專論化他
他通別別今初不通故單言別故通指別中十種或
三十種總為門也此明門法利者等者約今論得不
也利即圓人因別會圓門也鈍即別人且依當分也
物非宜者圓門於別亦未相稱故於彼時未得即說
前之一一皆言復置今皆云不可遞傳結前起後之
詞也次藏中門法亦如前稟者利即圓人鈍即當分
非宜亦指自行權也次方等門法可知受者亦有得
不非宜亦指自權門也次第四時三義例前次第五
時即第三意門中言捨三者義有得絕今宜約待故
云捨也捨三入自行之權一切皆即自行真實圓門
處無非宜不可說矣即圓三十種也。

下是總結會也初會經意次會釋品三辨其異言始
終者始即華嚴終即法華方便能令物通真實故以
為門以此之能故佛稱歎於昔隨機有自有他於佛

常是自行故即稱歎自之權也不作此釋寧會斯旨
故須爾也言能知者即所用之方法也能用即如前
五時之用與也從順即能從門而通入也前約所不
順不得為門以故得為門義又初約能用次約佛意
意且令其物從順於權後得入妙門也佛能妙知妙
用令物得妙知用物能從順則得入妙門也又前是
妙體之用此是妙用所之能於昔並非於今並妙二
義通於能所文且互舉理實等有有此諸意故注(云
云)次結第三釋然此三結皆約五時所為異者初約
用法論始終次約能通論始終此約即實論始終此
甚異之大要也記云於此文亦大為四初化意次五
味三對辨異四結品名全亦為三初明五時次對辨
別三結釋意初又有二初明頓教兼別之由方便以
下正釋今謂此文亦有七句勢數皆與前同但即不
即為異今亦為二初正辨釋後總結會初中六句初
一擬初全說一即不得次明雜論即以不即有即不
即三明癈於不即唯說於即一切皆即無不即者初
中先歎自所得皆即即前一切權實也自證果也修
道因也此舉自攝餘一切他也此明十雙皆相即以
即無方故不可說雖能說之即初擬宜此也眾生不
能即無機以息化也以方便下即歷四五時也只為
頓全不得故有此漸差別即不即也一一皆有二句
一不即者尚不能即偏真況能中道實相其中圓機
密聞密即後言廢者機既無雜唯說圓即而開會諸

故言廢他一一塵事莫非中道況三乘人法而非真
實故皆即得見也此謂妙達於方即真秘矣萬事至
妙則極故無以加矣。

下總結會初結辨異真實以下次結會異名三法會
釋名四結以立品用結始終物順從始終此約即論
始終也(云云)即一五時含此三義如此方盡此經要
旨又前略中初二唯昔今並通今前第三釋唯在今
經今仍通於前四必爾方盡前且從別言圓因者是
能義能義乃有二一者能辦於果故二者能顯體性
故若能辦果則圓似真分位總名為因若能顯體則
因果俱名為因故玄文以一乘因果為宗宗即顯體
之方能顯實相體故大經玄義以常住因果為宗能
顯佛性體故淨名以佛圓因果為宗能顯真性解脫
體故若能辦果為因專約修說若對性起修約顯性
則若因若果俱名為因故大經云佛性義者阿耨菩
提中道種子此明五種佛性非直中道為因餘兩因
果亦皆為因故並名為種子所以並名因者謂了因
也謂能顯了於正因也故後文云佛種從緣起是故
說一乘教行以因並為顯性之緣緣即因也謂了因
也品題具此二義疏釋亦爾雖通二義正意在於自
他顯性之義名之為因如此釋者則攝義無外不然
於經於疏實未能通宜詳經及疏義無遂尋常意見
而言今始終入者一切約漸機以說二若頓機猶是
相待(云云)言即真實者前云真秘今略直云真實即

前真字義也真實即圓備故秘義不俟更論結云名
者自行能顯體性亦法名為方便此則收得十雙四
句都書無遺若專局定圓因則但得前四雙半後五
雙半無所復用皆須辨之況若橫若竪而專取一權
句為體此實所未聞若謂雖一要是攝三之一者夫
言攝者為非本有從義強建立之今此名下法爾本
來圓備一切若橫若竪若四若十若後三十一切無
外方是全體故云法界之大都不可一支一派以釋
文極如此斥破偏局以顯圓能而今仍取支派以釋
其故何哉幸請後學必依經及疏義無宜遂人情也
或曰若如所言一切並為方便更何有其真實今謂
既一仍攝於三復將何物以為真實以因對果果即
為實何有此疑今謂甚哉此之式也因果還成四句
果還為因所攝何更別有果實前云舉宗顯體其義
足曉不須此義義曰十雙後五並是化他何故但言
自行依於文義固當如此以說自行化他全化他是
自行為簡非監故但言自然明漸頓具有自他何謂
全自大事出世雖示種種道其實為佛乘開本為合
何更此惑全云秘妙方便通含因果十種又品內所
申十義爰備何故獨言圓因結成此釋釋云文義含
備誠如所云今者開示悟入是品正意故此從別取
要言之獨以圓因結成品意況但會圓因即兼有餘
之九也品名所主屬在于茲所以下去諸文多約圓
因而論方便今論此釋都由未識因言之旨又闇方

便之名故致如此強生建立今觀諸意一即於經品
題欲謂方便是對真實之名須定有二物各異不知
方便令是真實又即全是方便又不知是修性之名
又不知修性舉體相是三者於疏不思因言謂唯局
對於果之名不知因其二義如前正意在於從用以
故致失若是今謂此品之題正從自行對性明修約
修顯性達此二意於經於疏盡無餘矣然即十四句
十雙八門盡是方便不可以過減然此二字有二不
思議一者全實全權二義一體二者通別通論互通
修性別論一性一修經二如是疏亦有二者一者四
句二者十雙皆通修性皆有通別亦名義異而實一
也。

次辨照諦者或云此明方便照用今約照諦顯成於
智使方便之義益明亦是舉性以顯修舉所以顯結
也前第五番三重正顯方便之體體即智也智由諦
發故今更約諦以顯成智即知稱歎二智廣約二境
以顯二智是其義也然大經明有三種二智亦有三
種二諦前巳會三二智竟此更明三種二諦會盡經
義又本業明二諦為諸佛母前明二種二智即明諸
佛體意此即舉母顯成其子正由觀照此三二諦而
得成三智覺故也此義最要故須明也又前是釋便
體此是舉方以顯便矣(云云)但加通別當分之異餘
必無別義也於中有二初標譬照之方若通以下次
正依方辨相初者諦知相由互相成顯不得相離故

也(云云)前既等者即向第五三重初約四教結明三
種二知是也通即四皆有三別即束四為三當分即
初通中之別四二四也雖此三別並不出於三種二
智今雖云依此法以辨照仍有少異以此文有四番
故也異解不能更述應知雖四而三文但有二何者
初約前通次約前當分三有二番即是前別此四而
三也文但二者謂通別也初通中二初約一教辨通
及當分次例餘三教次約別中二番然並束四以明
三而自兩勢不同故為二也初約明三他及以自他
不定故有三重初單以藏為他以通別為照自他次
都以通合藏共為照他單以別為自他而圓一向定
為局自也所以此不定者以含有其義故也應出之
(云云)今有此理前略未言於此今言前意自顯不繁
文也次更一番全與前體是同可知應知仍有此差
別者猶約昔也何者前結智中三番前三與四並通
至第三結三釋品方別顯今故今此結照諦猶是通
論覽前後釋品義入此方是今意唯一絕妙自行三
十種二智照絕妙三十種二諦更無復餘諸智諦矣
然一家所明要在於三而今但言二智二即三故何
者二即四句只是三諦所發即三智一而即三況於
二智者得其要旨不俟詞賣(云云)。

次約諸經者諸經五時之教也將前六門所明方便
之義歷於五味諸教辨之以同異也前結三釋品中
三重巳歷五味今還歷於五者其異如何然前雖三

重歷五但且為顯法用等三一道竪意而巳今廣辨
一切淺深同異顯成於此則是橫竪通論一切盖信
解品之意可故與前為別記云於中有二初明五時
具教多少復次以下重以多少而明自他結成釋品
今謂初歷五時廣論五法次更舉要重顯結會品名
初言五法者謂約教約味約法約人約人文教即半
滿味即五喻法即智諦人即所被文即此經所說教
言字者字謂文字二字則喻小大二教也五味即喻
前二字教力用通於始終其味漸濃即漸頓開合不
同古人一向定也法即三種二智人即所被四種行
人初三出大經後二義須有所以約此五者盖是廣
會之要也初言滿字者彼經自云圓滿修多羅故論
時約時以顯味也既言乳義便應言味以會大經五
味喻故意義同也而言乳者於頓即醍醐於漸名為
乳故經牛若食者即出醍醐今擬漸言故云乳也又
乳亦有二若初所服即喻邪到若後勸服即是真常
功與醍醐力用一矣今言約漸以說將機擬漸教未
有益全生如乳廣在餘文一自一他即圓別也菩薩
即二皆菩薩也前六處八會全無二乘第九一會初
雖列在不聞不見但是簡劣顯勝意耳案彼經云如
聾如盲謂不聞不見勝人勝法今此言者謂無自他
利也言生身者對法身之名文出大論略如前明此
或指彼別人地前未證作實相真體故無此二智約
今經文所說彼時之事也此有通別別謂昔在彼會

之時未曾向諸菩薩之人說二乘等是昔曾結妙智
因緣之事也通者通指未說一切同此一勝智也以
正是差別化之初故此其異也藏中經中正以此喻
彼教也法通三種今唯三中之一謂化他也化他之
中通三此最劣之一也時即第二巳成小聖味如味
次漸濃也言門外者約譬喻信解兩文普是能同於
所故云二乘人也若總約信解之文即住立門側此
約所也下句方是能同於所言二乘人即兼以顯約
人之義但是二乘不論菩薩也次言對者以半義通
不得一向有此差異故此言半滿只大小也言並明
者具對大小兩緣並說於二令小冥成通別益也又
亦可酪即藏通蘇即別也言體信者既巳證小能不
疑於大也後文當委此文闕約人者文闕義不無也
三一之法所被其人即兼之也通被大小權實者也
言帶半者即通二乘教也生即通也就即別也亦即
以法兼人即帶小明大引小以歸大也所引今文如
後當悉次約今經初且例前明五次結歸品名初即
捨但說故味極於此教極於妙智法唯一自行三十
種也而言唯者遮更無餘即絕待也言開等者此從
義取文依文即開示等是也此通一部以下方是別
文此則兼人一妙人也授記作佛合上付財家業也
上明五法至此同為一妙五竟前教以下更約開廢
二用對昔顯成今品之義初句癈不即說也亦開顯
義癈即開也次句即發顯也此亦成上義也此兩即

十用中之二舉其要也開明皆即是廢明即不復用
無上道即自行方便義通因果自行之權即圓因也
義如前說言自論餘即昔四時謂前所不說者此也
自他即昔圓與三相對說也或化他即如前或藏兼
通也前言通約昔說義於此也然此句乍觀有似不
類熟尋乃有二意一謂成前所開癈法二為起次重
辨要也故深有以非徒爾也次重明者記云對前五
種唯約於人(云云)全云辨人法多少今觀此兩文則
前為種種方便令他得入自行正就能釋方便此文
就所稟者因以得入自行以釋方便即是前備能就
用此論所受皆以得入自行利益故前並但論能化
未論所化得入今即始末論物得入故是約所以顯
成能故初不聞不解即未得入自行也於今文中引
文中引文及結並物得入益故是就所顯能明矣引
文證中初別即三乘次通言一切者全云謂九乘之
人皆得會實故云一切斯謂少分論一切也今謂一
約此時會有緣受化者說故言一切二約能開顯說
一切不出十界今悉開之皆令悉開之皆令得入佛
之智見故言一切經云昔願巳滿足具如後釋此即
一切之義無所不通何須置於少分之言傷於體要
後文自顯不此言云云之言意略爾。

次約本迹釋者此經方便之義固其矣然記云未是
品意以本迹中但俱有方便今寄明之方便名同遠
近永異(云云)今明此經方便之題是二門之都名二

門所以得開顯者都以此之玄功故釋此名必須為
二初直通釋名義次就本迹以辨如是方盡其勢不
然其義未盡以故先標列四句廣明十雙然後八門
解釋前七即談名義巳訖而久遠本迹之義未辨故
今約以明之如此方盡此經此名之勢數故須最後
有此一釋前之科別少有八此一名別而義通統收
一部之義故正以此矣若爾與經都名何以取異辨
者甚哉今謂都名從所約果此名從因就所以得名
為妙者正由方便之所致故盡即是所是果此故是
能是因若就無方之義即所外無物能亦無餘俱為
法界之大都矣故此一釋是品之絕致不可只作尋
常之解惜哉惜哉宜極思之無為趣爾。

疏文有二初正明本迹之義若從以下次總結義以
顯名初中先約佛次約身子以師資俱本迹故然方
便之義通於人法若釋名義宜從於法若論本迹正
宜約人故前釋方便名義正論諦智今明本迹以約
師資然不相離皆即具二於不二中而論二矣就於
二文各有二義初約本迹明三方便後結以顯四句
初中文即有三初自本中言一切者通而言之即前
七門所明權實別要以說即前自行三十種也次中
間今日皆有通別並名迹化他也三束相對為自他
即本迹也此明三竟三即是四故下結以明四一切
實即物久遠本也一切權即中間今日迹也一切亦
者即第三句亦本亦迹二體不相異也一切非者性

如虗空無有二相故即非本非迹也今相屬對故注
(云云)略言爾也又本雖一亦具四句並名自實中間
今日雖一亦具四句並名迹他實權二四相對為兩
亦非於二四為雙非(云云)此即攝佛三世九世自利
利他方便盡於此矣。

自下是身子者餘經或說本巳是佛或說本是菩薩
此經下文內秘外現寄一顯諸故約之也亦迹先明
三後結顯四初明本實一切之言亦如前也文雖不
明中間義即不無可以準知故略不言次結四句勢
亦如前但以弟子而為異耳又一四句即具二四句
義勢亦如前明故注(云云)。

下次結歸品義於中有二初約師弟別明四義後總
結也所以師第各有二者明各從遠本體以垂迹用
引物從迹以歸體以明從自體以起用令物因他用
以會自體此即約用約修並名方便品也即前妙達
於方之兩義也身子二義亦爾然師資本地皆有自
行並是方便何故但約化他然迹用引物會圓與本
自行不殊故不別說何故並先用後自教因用起故
先約用若不引入自行但是迹他非今自行故後明
會是即二門由方便方便由二門即因體起用因用
以會體也此即從師弟自因他用之義以名方便品
也。

下總結取者為者由也諸者即向所明師弟之四也
義者所以也由此師弟自行化他四種之所以立此

名以疏之故云方便品也有云此句通結前來所釋
諸義故遠從前開章科科判釋云所謂為此上來廣
略諸義之故等也又云一往似結近文理殊不可但
得於近而失於遠總結即近遠俱得今謂此人迷於
遠近以遠為近以近為遠故致此過而不及此近遠
收一切如何迷謬以至於此後學宜其敬諸。

上來八門不同大要唯二初七橫釋方便名義第八
一門竪釋方便名義橫即一世十界開顯竪即三世
九世乃至無量世一一世中皆有八門之義雖義具
橫以相對說且之竪也以此方便之義何與諸經所
說諸師所釋而相比類若言從昔三以為名此都不
在所論故文絕不言也縱約大乘二智以釋雖言約
二要以從權以歎又不辨於方圓漸頓於昔諸經且
猶未明況此開會者耶一句且未況能具四四且未
有況更能十雙八門直於迹門猶未能達況本長遠
之功宜以此義觀諸即經諸釋任自可知不勞繁於
詞也故前云遙觀玄覽曠蕩高明至哉信矣(云云)然
前八門以論二要亦更有三初六並釋名義即當因
緣第七既約諸經巳當約教第八即約本迹之義觀
門一解此最要便而不明者何耶然義雖多要不出
於四四句只是三諦三觀此即處處有之可以準知
不繁說也又此四觀與後明開示中四觀之義一同
正顯此即是彼於後自明故不言也然前六既擬因
緣亦當有其四意文雖不明義固有矣先並不說今

略言之前初標列四句之中略巳明之今此既廣於
前即四意自可知矣如或未曉更略明之何者前之
四意巳明於前此初三門釋前標列名相廣前世界
次廣引經論證十同前引證四句即為人第五結成
三種二智及以四句廣釋於智體舉體以顯用並是
一圓法廣釋被於四方六結照於二諦諦即是理境
釋前觀覽達理利益即第一義以是故知六是廣釋
前之四義得其要即無所不會豈謂不然大略且爾
未及詳備宜其思之思之。
妙經文句私志記卷第十
