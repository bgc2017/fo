










首楞嚴經義海卷第十二(經四之二)頗二

(凡遇圓相即是標辭與䟽同其上文)。

「富樓那言若此妙覺本妙覺明與
如來心不增不減無狀忽生山河
大地諸有為相。」
【
(解孤山曰無狀猶云無故也)。】
「
如
來今得妙空明覺山河大地有為
習漏何當復生。」
【
(䟽妙覺明心與佛同體本來無妄由
乎強覺忽認所相便有妄生佛今巳得妙空明心何時忽然復起諸
妄此即牒而縱之責無窮過也即同剛藏十方異生本成佛道後起
無明一切如來何時復生一切煩惱○二如來喻釋二一約真如門

釋二約生滅門釋初門泯相顯實故約迷方空花以喻無明及山河
等元來不起體不可得迷心翳眼雖有起滅正方虛空了不移動妄
心妄境似有生滅真妙覺明何曾變改　次門即攬理成事故約金
鑛灰木可鍊可燒以喻果成惑滅二門四喻雖各不同皆顯悟後更
不再迷也)。】

「佛告富樓那譬如迷人於一聚落
惑南為北此迷為復因迷而有因
悟所出富樓那言如是迷人亦不
因迷又不因悟何以故迷本無根
云何因迷悟非生迷云何因悟。」
【
(人聚

可居故云聚落迷人眾生也聚落如來藏也南性明也北所明也惑
無明也南相不動惑故見北性明無變迷故立所此迷妄出故今徵
之令知無生即見無明本空也)。】

「佛言彼之迷人正在迷時倐有悟
人指示令悟富樓那於意云何此
人縱迷於此聚落更生迷不不也
世尊。」
【
(悟人善友也指示教行也令悟十方如來也滿慈於法有
疑於喻明解故佛舉喻以問令解法如喻也○解此喻妄因本空破
前習漏復生疑也)。】

「富樓那十方如來亦復如是此迷

無本性畢竟空。」
【
(合初喻)。】
「
昔本無迷似
有迷覺覺迷迷滅覺不生迷。」
【
(合次喻○
䟽迷即無明亦名為癡亦名不覺不覺即覺故云性畢竟空約真如
門音本無迷約生滅門似有迷覺覺即所迷本覺亦即始覺也覺迷
迷滅者始覺智起覺盡無始妄念合本覺時更無始本之異唯一妙
覺豈更生妄故云覺不生迷)。】

「亦如翳人見空中花翳病若除花
於空滅忽有愚人於彼空花所滅
空地待花更生汝觀是人為愚為
慧。」
【
(翳喻妄見花喻山河妄見若亡山河自滅故下文云見聞如幻

翳三界若空花聞復翳根除塵消覺圓淨○空無花處故云空地)。】

「富樓那言空元無花妄見生滅見
花滅空巳是顛倒勑令更出斯實
狂癡云何更名如是狂人為愚為
慧。」
【
(真元無相妄見起滅見山河滅巳是倒見若待更起斯同狂人
○標云空元無花因翳妄生翳病若除空花何有○解此喻妄果非
有破前山河復生疑也)。】

「佛言如汝所解云何問言諸佛如
來妙覺明空何當更出山河大地。」

【(䟽據汝於喻所解不合更疑如來空覺生山河也維摩云佛為增上

慢人說離淫怒癡若無增上慢佛說婬怒癡性即是解脫是知如夢
勤加空名惑絕幻因既滿鏡像果圓凡是斷證當體斯旨○標知是
空花即無生滅非作故無本性無故○解如汝所解印其領喻也云
何問言責其昧法也)。】

「又如金鑛雜於精金其金一純更
不成雜。」
【
(䟽眾生覺隱如金雜鑛諸佛覺顯如金一純巳入果
海不重為因故云更不成雜然因果雖殊覺性平等○標復云圓覺
亦云譬如銷金鑛金非銷故有雖復本來金終以銷成就一成真金
體不復重為鑛)。】

「如木成灰不重為木。」
【
(䟽覺性如地惑障如木加

行如燧智照如火涅槃如灰燧動火起木盡灰成灰歸於地不重為
木修行智起惑滅覺顯顯處唯真不重起妄○解私謂金喻菩提鑛
喻習漏山河如木涅槃如灰)。】

「諸佛如來菩提涅槃亦復如是。」
【
(䟽菩
提智果涅槃斷果雙合二喻也然上四喻二二同意前就圓悟之理
生佛俱是本真以成前文清淨本然皆如來藏與如來心不增不減
故舉迷方空華元來不起非後始滅故法合云此迷無本性畢竟空
又云空元無華妄見生滅斯則以責滿慈見妄有滅尚是顛倒豈況
復待習漏再生也後約不壞修證因果之相故說銷鑛出金燒木成
灰也迷方空華則始終元無金之與灰燒鍊方現意云圓頓之理雖

齊迷悟不妨成異既有多生習障還須背習顯真真顯則究竟清淨
更無再迷也若但用前二喻則撥迷悟因果之相便成邪見若但用
後二喻即成眾生覺性本來不淨失真常理亦成邪見道理微妙一
喻難齊故說四事各喻一法以盡其理也○解菩提智德涅槃斷德
因中全菩提為習漏即涅槃為山河猶鑛之與木也果上全習漏為
菩提即山河為涅槃猶金之與灰也鑛木不再顯妄法之未亡金灰
不渝示真證之常住四喻交映妙旨存焉)。】

「富樓那又汝問言地水火風本性
圓融周遍法界疑水火性不相陵
滅又徵虛空及諸大地俱遍法界

不合相容。」
【
(䟽前既申疑今將答釋故此牒舉)。】

「富樓那譬如虛空體非羣相而不
拒彼諸相發揮。」
【
(虛空藏性也羣相七大也真元無相
不守自性隨緣現相故云不拒發顯揮揚也○解譬前如來藏性本
非七大而不拒彼七大發生)。】

「所以者何富樓那彼太虛空日照
則明雲屯則暗風搖則動霽澄則
清氣凝則濁土積成霾水澄成映。」

【(䟽此舉七事可喻七大隨義對法可知霾風而雨土也（出爾雅）霽雨初
止也積聚也○解應以日雲風等喻七大)。】


「於意云何如是殊方諸有為相為
因彼生為復空有。」
【
(䟽方法也即明等諸法彼即日
等也舉此諸相以明七大相空都無實法虛空無相不礙諸相顯發)。】

「若彼所生富樓那且日照時既是
日明十方世界同為日色云何空
中更見圓日若是空明空應自照
云何中霄雲霧之時不生光耀。」
【
(如文
○標此七大隨緣無定相此有彼無不可執也)。】

「當知是明非日非空不異空日。」
【
(䟽此
結即離俱無生處又非日非空顯無生處不異空日隨緣似有)。】


「觀相元妄無可指陳猶邀空華結
為空果云何詰其相陵滅義。」
【
(七相無生
本自寂滅既稱為妄將何可指指尚不得仍使相陵何異空華待令
結果)。】

「觀性元真唯妙覺明妙覺明心先
非水火云何復問不相容者。」
【
(七大性真
元如來藏如來藏中無水火異於一妙覺約何等義說不相容猶如
虛空體非羣相說何陵滅)。】

「真妙覺明亦復如是汝以空明則
有空現地水火風各各發明則各

各現若俱發明則有俱現。」
【
(真妙覺明合虛
空無相也汝以下合諸相發揮汝心分別有空發明妙覺明心隨現
空相地水火風於汝心中各各㸦發隨心各現心中俱發七大俱現
又隨人各發人各見別多人俱發俱現一相此即真如不守自性隨
緣所現有種種相○上文云隨眾生心應所知量循業發現起信論
中因熏習鏡現諸境界亦此意也)。】

「云何俱現富樓那如一水中現於
日影兩人同觀水中之日東西各
行則各有日隨二人去一東一西
先無凖的。」
【
(七大體虛如日之影東西隨去如分七別○隨

方雖異不離一影七大雖分不離一妄東可為凖西復是何如的是
一不合各去若知是影一多自亡○解孤山曰日喻真性水喻妄心
水日喻妄境兩人喻妄業各行則循業俱發隨去則妄境俱現)。】

「不應難言此日是一云何各行各
日既雙云何現一宛轉虛妄無可
憑據。」
【
(䟽一巳是影復現隨去影復現影何實可據而欲致難唯
一所明復現七大大與所妄唯一影像無實可得故云宛轉虛妄○
解同觀唯一知二是虛各行既二驗一是妄故云宛轉虛妄)。】

「富樓那汝以色空相傾相奪於如
來藏。」
【
(解私謂色攝四大對空成五前滿慈問地水火風本性圓

融疑水火性不相陵滅即相傾也虛空大地不合相容即相奪也)。】

「而如來藏隨為色空周遍法界是
故於中風動空澄日明雲暗眾生
迷悶背覺合塵故發塵勞有世間
相。」
【
(䟽汝以分別色空之心於真覺中而現傾奪彼真覺性隨成色
空㸦相淩滅色空即地空二大也二大既爾餘皆例然故云是故於
中等上文云一切眾生從無始來迷巳為物故於是中觀大觀小圓
覺亦云圓覺自性非性性有循諸性起斯則眾生起無明風鼓真如
海成八識浪變起世間種種諸相為相所礙失於本心故云背覺合
塵有世間相)。】


「我以妙明不滅不生合如來藏。」
【
(解妙
明謂寂照之智不滅不生謂智體真常此皆能合也如來藏即所合
也)。】
「
而如來藏唯妙覺明圓照法界。」

【(䟽悟藏體也不滅不生無生智也如來藏無相理也理智冥契故名
為合當爾之時唯一妙心無理智別即始覺合本無本始異唯一覺
故故云唯妙覺明圓照法界○標謂此妙用如水投水不分能所繁
興大用起必全真也○解上約自行以修泯性今對化他全體起用
而如來藏牒所合之理唯妙覺明牒能合之智圓照法界示鑒物之
用欲令易解取譬言之如來藏如鏡之體妙覺明如鏡之光圓照法
界如鑒現像雖三而一雖一而三下文一為無量等皆顯此義)。】
「
是

故於中一為無量無量為一小中
現大大中現小。」
【
(緫列四義下文別示其相)。】
「
不動
道場遍十方界。」
【
(一為無量也道場指寂滅之地依此
起應應遍十方亦猶華嚴中不動不離而升而遊)。】
「
身含十
方無盡虛空。」
【
(無量為一也身即法體故能含受十方虛
空虛空必攝世界則一切法趣一也)。】
「
於一毛端現寶
王剎坐微塵裏轉大法輪。」
【
(小中現大也毛
端現剎即正中現依塵裏轉輪即依中現正大中現小是義易明所
以略之○䟽起妙用也前五句標二種自在不動下二句釋一多自
在也身含下六句釋大小自在前二句正中現依於一下二句正中

現依正坐微下二句依中現正餘句含在其中可以意得華嚴十種
自在亦不離此)。】
「
滅塵合覺故發真如妙覺
明性。」
【
(結所以也下文云聞復翳根除塵消覺圓淨淨極光通達
寂照含虛空斯則無大小之可拘非一多之可限塵毛剎海俱遍俱
納以性本然至果方顯耳○解緫結前義不思議用非修所成是故
云發今不言用而云性者並由理具方有事用)。】

「而如來藏本妙圓心非心非空非
地非水非風非火。」
【
(䟽非七大心即識大亦即五陰)。】

「非眼非耳鼻舌身意非色非聲香
味觸法非眼識界如是乃至非意

識界。」
【
(非十八界也攝十二處○標約真如門實際理地不受一
塵也○解孤山曰此約真諦示如來藏非心含四陰地水火風是色
陰非眼下入界如文緫非六凡界也)。】
「
非明無明明無
明盡如是乃至非老非死非老死
盡。」
【
(非緣覺界○䟽非十二因緣流轉還滅法也)。】
「
非苦非
集非滅非道。」
【
(解聲聞界)。】
「
非智非得。」
【
(緫非二乘
理智得即理也○䟽非四諦及能證所證)。】
「
非檀那非尸
羅非毗梨耶非羼提非禪那非般
剌若非波羅蜜多。」
【
(非六波羅蜜○解非菩薩界先
非能趣行非波羅蜜多緫非所趣理)。】
「
如是乃至。」
【
(䟽即超過

因中三十七品一切因行果上十力四無畏十八不共等一切果德)。】

「非怛闥阿竭非阿羅訶三耶三菩。」

【(非如來等三號也)。】
「
非大涅槃非常非樂非
我非淨。」
【
(非涅槃四德也○解非佛界先非能證人三號是也
次非所證法涅槃四德是也怛闥阿竭云如來阿羅訶云應供三耶
三菩云正遍知涅槃是緫四德是別)。】
「
以是俱非世出
世故。」
【
(世結六凡出世結四聖藏理即空無有十界故並非之○
䟽諦緣觀智及道滅六度巳下皆出世法苦集十二緣三科七大皆
世間也此上緫非諸相者即約真如門顯真諦義一切皆空凡所有
相皆是虛妄以相待故但有名字名字即空今次第非者初由無明

故有妄識妄識所變即有空界空界現故結成四大四大起故即有
根塵根塵合故遂有諸識根境識三為業性故乃成十二因緣流轉
生死為對治故即有出世觀智諸法出世利鈍不同遂分三乘次第
會三歸一即有佛果果有能證所證即分菩提涅槃涅槃具德即有
常樂我淨是故展轉相由以立名字各無自性一切皆空)。】

「即如來藏元明心妙即心即空即
地即水即風即火即眼即耳鼻舌
身意即色即聲香味觸法即眼識
界如是乃至即意識界即明無明
明無明盡如是乃至即老即死即

老死盡即苦即集即滅即道即智
即得即檀那即尸羅即毗梨耶即
羼提即禪那即鉢剌若即波羅蜜
多如是乃至即怛闥阿竭即阿羅
訶三耶三菩即大涅槃即常即樂
即我即淨以是俱即世出世故。」
【
(䟽前
約真如不變絕相此約隨緣成生滅門顯俗諦也此即不離一真隨
染幻差別成種種相非相現相非名現名隨世建立不壞假名故名
為即○解此約俗諦示如來藏以藏理即無而有十界宛然故也)。】

「即如來藏妙明心元離即離非是

即非即。」
【
(䟽此約二門不二唯是一心雙遮真俗故曰離即離
非雙照真俗故云是即非即三諦一體是故皆云即如來藏○且法
界一如本無名相因迷有妄對妄說真真妄相形名言不息隨名執
相顛倒何窮是故因言遣言以至無遣初且以非遣相次乃以即遣
非終帶名言末極一真之旨離即非即無非不非言語道斷心行處
滅方顯一真法界如來藏心故維摩經三十二菩薩說不二法門皆
以言遣相文殊師利以言遣言維摩大士無言遣言方為究竟此之
三義亦復如是又如天台釋法華十如是義以一心三觀釋之初言
是相如乃至本末如如名不異即空義也次言如是相等點空性相
即假義也若言相如是等即如於中道實相之是即中義也舉一即

三言三即一諸法性相微妙如是唯佛與佛乃能究盡○解此約中
諦離即離非雙遮之體也是即非即雙照之用也夫如來藏體唯三
諦譬若緫名摩尼體即瑩寶圓三耳是故三一相即不縱不橫新伊
天目况意可識說有次第理無前後所以三段之初云而云即)。】

「如何世間三有眾生及出世間聲
聞緣覺以所知心測度如來無上
菩提用世語言入佛知見。」
【
(䟽境界微妙心
言叵則凡夫著事偏小滯空俱所知心莫及斯境圓覺經云但諸聲
聞所圓境界身心語言皆悉斷滅終不能至彼之親證所現涅槃何
況能以有思惟心測度如來圓覺境界如取螢火燒須彌山終不能

著以輪迴心生輪迴見入於如來大寂滅海終不能至○解所以但
斥凡小而不言菩薩者正對滿慈是二乘故其實偏教菩薩亦不能
測故法華云不退諸菩薩亦所不能知)。】

「譬如琴瑟箜篌琵琶雖有妙音若
無妙指終不能發。」
【
(䟽琴瑟等眾生也妙音藏性也
妙指實智也發起用也)。】

「汝與眾生亦復如是寶覺真心各
各圓滿如我按指海印發光汝暫
舉心塵勞先起。」
【
(汝與眾生合前琴等寶覺真心合前
妙音按指約喻指法即無生智合無生理大用現前即云我以不滅

不生合如來藏而如來藏唯妙覺明圓照法界乃至於中一為無量
等汝暫舉心等合前無妙指也即前云汝以色空相傾相奪於如來
藏而如來藏隨為色空等言海印者大集經云閻浮所有色像大海
皆有印文喻佛如來法身性海普現一切妙用之光也○解資中曰
此喻如來性海普現一切世間之相也此文大意為釋伏難難云若
一切即真我等云何與如來身不同妙用故今釋云汝雖具有寶覺
真心未得妙用以塵勞妄念未清淨故)。】

「由不勤求無上覺道愛念小乘得
少為足。」
【
(䟽無上覺道如寶所小乘涅槃如化城但戀權乘不
求究竟得少為足故發塵勞○標緫責富樓那執相也○解孤山曰

此釋塵勞先孔之由也雖別指小乘而意該餘也故向云汝與眾生
等)。】

「富樓那言我與如來寶覺圓明真
妙淨心無二圓滿。」
【
(䟽顯體不二也)。】
「
而我昔
遭無始妄想久在輪迴今得聖乘
猶未究竟。」
【
(指已猶迷○解此有二意若就外現則無學小
聖無明全在故未究竟若就內祕則分真大士有上地惑故未究竟)。】

「世尊諸妄一切圓滅獨妙真常。」
【
(䟽明
佛障盡○解諸妄圓滅即極果斷德獨妙真常即究竟智德)。】
「
敢
問如來一切眾生何因有妄自蔽

妙明受此淪溺。」
【
(䟽障盡者必知妄始故此問也由滿
慈最初致疑既是清淨本然云何忽生山河大地如來遂舉性覺妙
明驗其迷解滿慈既迷性明為所明佛遂[后-口+十]云性覺必明妄為明覺
所既妄立生汝妄能等由是展轉相續流浪皆由虛妄之所生起雖
知能所妄立又疑妄從何生故此伸問妄所因也○解資中曰以前
文云汝暫舉心塵勞先起故)。】

「佛告富樓那汝雖除疑餘惑未盡
吾以世間現前諸事今復問汝。」
【
(䟽雖
知諸法皆妄猶惑妄有所因故云餘惑未盡現前諸事現見之事也
○標餘惑未盡者所知障未斷)。】


「汝豈不聞室羅城中演若達多忽
於晨朝以鏡照靣愛鏡中頭眉目
可見瞋責巳頭不見靣目以為魑
魅無狀狂走。」
【
(䟽演若達多此云祠授本頭與鏡俱喻性
覺照靣喻強覺忽生所相妄立愛喻堅執不捨認相為真既喜有相
反惡無相故瞋巳頭不見靣目真形無相不順妄情便生驚怖執相
迷性輪迴不息故云狂走魑魅山澤之怪也○標此祠授邪神廟中
乞得○解孤山曰晨朝是喧動之初喻起妄之始照鏡喻妄心想畫
分別愛鏡中頭喻取著妄境妄事易著如眉目可見真理難知如瞋
責已頭等背悟向迷如無狀狂走也四趣則背善向惡人天則背苦

向樂二乘則背有向空菩薩則背邊向中悉名狂走)。】

「於意云何此人何因無故狂走富
樓那言是人心狂更無他故。」
【
(䟽心狂而
走無別所以故無他故強生分別故稱為妄豈別有因○標滿慈於
事上却解於法上却惑蓋示相也○解喻九界取捨悉由妄心故)。】

「佛言妙覺明圓本圓明妙既稱為
妄云何有因若有所因云何名妄。」

【(解資中曰心境不實故名為妄若有實因豈立斯稱耶)。】
「
自諸
妄想展轉相因從迷積迷以歷塵
劫。」
【
(䟽唯一真心本無妄法直明妄無因也妄心無因有因不妄妄

之一字甚好思量若了此名自無法起復疑有因豈非迷倒如初一
人忽然妄說遞遞相承從妄說妄及推其本遞遞皆虛乃至初人及
與後人二俱是妄何者為因故歷塵劫遞相誑妄莫之能悟)。】

「雖佛發明猶不能返。」
【
(解私謂迷真既久雖佛為
汝發明是義然猶未能返還其本此寄滿慈以責羣妄也)。】
「
如是
迷因因迷自有。」
【
(無狀忽生非從他有)。】
「
識迷無
因妄無所依尚無有生欲何為滅。」

【(若了迷性無因自有亦無別法而為所依是則妄體猶如空華元無
生滅○䟽此文釋有二重初約佛自悟釋發明猶開悟也佛雖開悟
諸妄圓滅尚不能返覺至妄本以妄無因而可覺故故云猶不能返

如是迷因也復將如是迷因一句連下句牒應云如是迷因因迷自
有意云若約妄法展轉生起而說因者此即因妄說因非謂妄有初
因故云因迷自有既識迷之無因則知妄無依處說何為生而復有
滅此釋約佛自悟無妄因之可返也次約佛為他說不能返迷成悟
也發明猶宣辨也雖佛廣為滿慈宣辨尚自不能返迷令悟故云猶
不能返如是下釋意如前良由此理難明人多惑甚如為病眼說無
空華孰能領悟為妄執者說無諸妄誰肯信從忽若了悟自知無因
將何為妄而有生滅耶)。】

「得菩提者如寤時人說夢中事心
縱精明欲何因緣取夢中物況復

無因本無所有。」
【
(夢寤之人說夢中事說雖可爾取必
不可以所夢境畢竟無故得菩提者返觀因時滅諸妄惑說雖可爾
畢竟無體可斷滅故將何為妄而推其因起信云覺心初起心無初
相又云以四相本來平等同一覺故○標菩提云覺教云未得真覺
常在夢中故佛說為生死長夜得真覺巳如夢忽寤如蓮忽開圓覺
亦云如夢中人夢時非無及至於醒了無所得○解孤山曰得菩提
者義通解悟今在證悟下文云却來觀世間猶如夢中事)。】

「如彼城中演若達多豈有因緣自
怖頭走忽然狂歇頭非外得縱未
歇狂亦何遺失。」
【
(迷者自失理無失也)。】
「
富樓那

妄性如是因何為在。」
【
(䟽狂故怖頭因緣何有頭
無得失狂自復行惑但妄有滅生真性何曾出沒汝觀如狂之妄今
指何處為因○標合顯前問一切眾生因何有妄如來舉此以徵也)。】

「汝但不隨分別世間業果眾生三
種相續三緣斷故三因不生則汝
心中演若達多狂性自歇。」
【
(䟽煩惱為緣能
潤業故殺等為因正是業故分別是識能生煩惱三種相續是所分
別分別此三故云三緣三即緣也或殺盜婬三之助緣故三之緣也
分別既亡業因不作○於三界中狂心自歇故起信云一切眾生不
名為覺以從本來念念相續未曾離念故說無始無明又云以遠離

微細念故名究竟覺念即分別也由是一念不生即名為佛即斯義
也○解私謂三緣即前業果相續中殺盜婬也三因即三種貪也夫
因緣者親生為因踈助為緣以殺盜婬是身根所造之業三種貪是
意根能造之惑惑親業踈因緣之義彰矣此文意云汝但不隨妄想
分別世間等相則殺盜婬緣自然而斷以緣斷故欲貪等因亦復不
生即指此因名為狂性問舊解三緣是惑三因是業惑謂分別三種
相續之心業謂殺盜婬也今何違之答今順經也下文阿難云世尊
現說殺盜婬業三緣斷故三因不生顯是以業為緣安得別取於惑
又則前文正以欲貪等為業果相續之本本非因耶在理或當何必
仍舊)。】


「歇即菩提勝淨明心本周法界不
從人得何藉劬勞肯綮修證。」
【
(䟽分別不
生前後際斷故名為歇菩提云覺起信云所言覺義者謂心體離念
離念相者等虛空界無所不徧法界一相即是如來平等法身依此
法身說名本覺故云勝淨明心本周法界不從人得即顯不由他緣
本自覺耳劬勞修證本息分別只為顯覺今分別既亡覺性自顯故
云何藉然非謂全不修行兀然空坐苟妄想宛然自謂即是者悞之
甚矣言肯綮者骨邊細肉也莊子云經肯綮之未嘗而況大軱乎若
執惑有實體不能達妄即空四相平等一切唯覺便謂從麤至細斷
盡無明方至妙覺者何異解牛不能遊刃於大窾不能亡見於全牛

但解皮肉以至着骨豈曰妙得牛理哉○解資中曰但能了妄本空
真性自顯豈同二乘分九品惑作次第斷如解筋節以求於道蓋譯
家取莊子事潤之孤山曰肯綮交聚也謂何假辛勤修行萬行聚集
功德而求證果私謂二釋似非今恐譯家但用其辭不取解牛之事
亦不取交聚之義以肯綮秖是骨間筋結之處耳大底何假苦行勞
其筋骸而修證也如般舟經云使我筋骨枯腐學是三昧終不懈怠
豈非劬勞肯綮之義乎)。】

「譬如有人於自衣中。」
【
(䟽陰蓋覆也)。】
「
繫如
意珠。」
【
(圓明覺性也)。】
「
不自覺知。」
【
(無明不了也)。】
「
窮
露他方乞食馳走。」
【
(五道流浪輪迴不息)。】
「
雖實

貧窮珠不曾失。」
【
(雖流生死覺性常然○解由無明故
不覺乏妙用故窮露佛界如本國九界如他方求人天樂取偏小益
猶乞食馳走妄情暫失真性本圓猶雖貧珠在)。】
「
忽有智者
指示其珠。」
【
(䟽佛為開示)。】
「
所願從心致大
饒富。」
【
(大用現前)。】
「
方悟神珠非從外得。」
【
(始覺
合時本不曾動今無始靜也法華中亦有此喻彼約結緣此約本有
意不同耳○解佛如智者教如示珠證理起用則致大饒富也)。】

「即時阿難在大眾中頂禮佛足起
立白佛世尊現說殺盜婬業三緣
斷故三因不生心中達多狂性自

歇歇即菩提不從人得。」
【
(䟽如文)。】

「斯則因緣皎然明白云何如來頓
棄因緣。」
【
(解因緣明白謂狂性歇者實由斷殺盜婬也云何頓
棄謂歇即菩提不從人得也下文即引從人得道為難又云今說菩
提不從因緣等故知秖據現說為頓棄耳有指第一卷者遠矣)。】
「
我
從因緣心得開悟。」
【
(䟽由無三緣方盡三因因緣俱
滅菩提始顯故云皎然明白小乘開悟皆由因緣故引昔悟以並今
說成比難也)。】

「世尊此義何獨我等年少有學聲
聞今此會中大目犍連及舍利弗

須菩提等從老梵志聞佛因緣發
心開悟得成無漏。」
【
(老梵志者並是年長從外道來
聞佛因緣番邪入正得成無學也○解孤山曰餘經或說身子目連
從馬勝聞因緣義而得悟道與今說異不須和會或可聞因緣義非
止一人故彼此㸦出)。】

「今說菩提不從因緣則王舍城拘
舍梨等所說自然成第一義惟垂
大悲開發迷悶。」
【
(䟽因緣自然依假建立菩提真性眾
相都亡恐相濫失故此再疑以洗物情)。】

「佛告阿難即如城中演若達多狂

性因緣若得滅除則不狂性自然
而出因緣自然理窮於是。」
【
(若狂性因緣得
除不狂自然而出所計不出斯意故云理窮於是○解真際曰阿難
既計因緣復立自然佛欲破之故指狂與不狂用顯因緣自然之理
無出於此矣)。】

「阿難演若達多頭本自然本自其
然無然非自何因緣故怖頭狂走。」

【(䟽初二句牒本自下二句定自本也然是也頭本如是無有如是之
頭不是於本故云無然非自何因下破可知○解孤山曰此以因緣
破自然頭本自然牒其計也次二句釋其義將欲難破故先釋出本

自其然者然猶如此也故四自然無然非自者苟不如此則非自然
也何因下正破也若本自然則無因緣何得因其照鏡緣其失頭而
生狂走耶)。】

「若自然頭因緣故狂何不自然因
緣故失本頭不失狂怖妄出曾無
變易何藉因緣。」
【
(䟽初二句牒次二句破若自然頭由
因緣故得成狂走亦應自然不失由因緣故而失其頭本頭下四句
結也今既本頭無失狂自妄出狂之與頭了不相觸何曾變改而假
因緣)。】

「本狂自然本有狂怖未狂之際狂

何所潛不狂自然頭本無妄何為
狂走。」
【
(若汝執言既非因緣即屬自然狂亦自然不狂亦自然者
初破狂自然初一句牒次一句定未狂下二句破如文不狂下破不
狂自然初句牒頭本下破此顯一真之體尚無真妄之異豈立因緣
自然斯則亦顯妄無因也○解由前以狂為因緣頭是自然既因緣
被破故轉計云狂與不狂皆自然有故此破之前四句破狂自然二
牒兩破後三句破不在自然一牒二破)。】

「若悟本頭識知狂走因緣自然俱
為戲論。」
【
(真頭本來無妄亦顯妄本無因是則因緣自然俱無
安立)。】
「
是故我言三緣斷故即菩提心。」


【(䟽本真不動妄自強生說誰因緣及自然性若知因緣自然俱是戲
論分別自亡真覺自顯斯則正是我說三緣斷故即菩提也)。】

「菩提心生生滅心滅此但生滅滅
生俱盡無功用道。」
【
(若有執言真心可得分別可亡
斯則菩提心生生滅心滅但是生滅無菩提生無生滅滅方無功用
如圓覺云有照有覺俱名障礙是故菩薩常覺不住照與照者同時
寂滅此顯地上證無生理得無功用也○標若謂真心可得分別可
亡正是藥病對治生滅心在下文云生滅既滅寂滅現前也○解私
謂菩提名智生滅是惑智生惑滅未得自然無功用道即自然也此
簡住前生滅以顯登住自然)。】


「若有自然如是則明自然心生生
滅心滅此亦生滅無生滅者名為
自然。」
【
(䟽設若我教有自然者豈存生滅名為自然今汝所明自
然心生生滅心滅此亦生滅何名自然夫自然者必無生滅故云無
生滅者名為自然○解指上無功用道若有所得復成生滅故重遭
之此簡分證自然以顯究竟自然)。】

「猶如世間諸相雜和成一體者名
和合性非和合者稱本然性。」
【
(䟽舉淺況
深也世間人說生滅和合名和合性非和合者則無生滅方名自然
豈況我教有生滅者却名自然古人於此不言縱立認真自然斯則

不唯增戲論心反令圓文成外道教焉敢聞命○解和合喻前兩重
所簡生滅非和合喻前究竟自然)。】

「本然非然。」
【
(亡究竟智)。】
「
和合非合。」
【
(亡生滅智)。】
「
合
然俱離。」
【
(牒上三非離亦非也)。】
「
離合俱非。」
【
(雙非二非
具足應云離合離然俱非文影略耳當知合然俱離是亡智智亡則
冥理理亦亡之故離合俱非)。】
「
此句方名無戲論
法。」
【
(智論云佛坐道場時不得一法實空拳誑小兒誘度於一切○
䟽本然自然也和合因緣也二皆不立故云俱離此離亦離故云俱
非此文語略具足應云離合離然之離亦復俱非也藥病齊遣空病
亦空圓覺亦云遠離為幻亦復遠離離遠離幻亦復遠離斯則言語

道斷心行處滅方無戲論耳)。】

「菩提涅槃尚在遙遠非汝歷劫辛
勤修證。」
【
(解此躡上文斥之尚在遙遠者如我所說一切俱非
且是能詮名句而巳下所詮菩提涅槃於汝阿難尚在遙遠以聞而
未證故又解尚者庶幾也菩提涅槃道實非遠若謂在遠庶幾此道
是則莫能修證矣以佛云歇即菩提不從人得阿難乃以從人而得
為難是謂菩提尚在遙遠)。】
「
雖復憶持十方如來
十二部經清淨妙理如恒河沙秖
益戲論。」
【
(䟽若執因緣自然取佛果者雖經劫數勤苦修習終
莫能及故云尚在遙遠憶持妙理分別不亡繫念相續但滋生死不

能無心忘照反聞聞性於無了知不辨真實故圓覺云種種取捨皆
是輪迴未出輪迴而辨圓覺彼圓覺性即同流轉若免輪迴無有是
處故云秖益戲論○標復云十二部經者一契經二應頌三諷頌四
記莂五譬喻六本事七本生八緣起九自說十議論十一方廣十二
希有該括大乘小乘教乘小乘只具九部闕三)。】

「汝雖談說因緣自然決定明了人
間稱汝多聞第一以此積劫多聞
熏習不能免離摩登伽難何須待
我佛頂神呪摩登伽心婬火頓歇
得阿那含於我法中成精進林愛

河乾枯令汝解脫。」
【
(䟽佛果菩提若以因緣自然而
可取者汝於此義甚得明了何不免難而速證耶何假我呪方解脫
耶應知理觀兼修定慧雙運豈但辨義說文而巳哉問阿難尚在初
果登伽何以却證第三答一約權實阿難示迹現多聞無功故在初
果登伽實人顯呪力功大速證第三二約根行阿難圓頓根發前文
悟解或入信住登伽小機雖得第三望圓言住霄壤有異○解孤山
曰令汝解脫得離婬室也問此經唯圓登伽何證小果答以接引小
乘故重施小而皆解圓今云那含即圓教相似位也登伽實行乃證
那含阿難權人示居初果若以登伽唯作小釋者則使此經全同阿
含縱異阿含豈殊方等)。】


「是故阿難汝雖歷劫憶持如來祕
密妙嚴不如一日修無漏業遠離
世間憎愛二苦。」
【
(䟽多聞無功豈如定力首楞嚴王名
無漏業得此定者一切諸法皆如幻事豈復能生憎愛二苦○解圓
修止觀則不漏落二種生死亦不漏失三諦義理無漏既深憎愛非
淺捨妄取真去事就理悉名憎愛)。】

「如摩登伽宿為婬女由神呪力銷
其愛欲法中今名性比丘尼與羅
睺毋耶輸陀羅同悟宿因知歷世
因貪愛為苦一念熏修無漏善故

或得出纏或蒙授記。」
【
(䟽過去為婆羅門女名為
本性今從昔號名性比丘尼耶輸陀羅云華色出纏登伽也授記耶
輸也○標華色出宮為尼於法華會上蒙佛授記於善國中當得作
佛號具足千萬光相如來)。】

「如何自欺尚留觀聽。」
【
(䟽彼尚女人一修無漏便
獲聖果如今猒離小乘志求大道而以世間因緣自然戲論名相而
自纏遶隨逐根塵為境所礙不能超越故云尚留觀聽○解私謂觀
聽略舉見聞以攝覺知即六妄也依諸師以解行分經前開解竟後
示行也然則上根利智隨聞獲證楞嚴大體亦巳備矣其有中下之
器更俟談行思而修之故假阿難等請入華屋於是廣示三摩提路

也)。】



首楞嚴經義海卷第二　頗二

音釋

鑛
(古猛切金樸也)。
倐
(式竹切忽也)。
霾
(莫隹切晦也)。
怛闥
(怛賞割切
闥他達切)。
斥
(昌石切指也)。
寤
(五故切寐覺也)。
綮
(去挺切肯綮筋肉結會處也)。

窾
(苦管切空也)。
軱
(古胡切槃結骨)。


