










首楞嚴經義海卷第二十六(經九之二)

(凡遇圓相即是標辭與䟽同其上文)。

【(䟽大文第七陳禪那現境者此之境界是修行人由戒定慧漸修有
力內動煩惱外動魔王於觀行中五陰漸滅從麤至細滅一陰時有
十境界被境激發或煩惱或業種或邪思或天魔鬼神等現諸異相
禪中而發行人若無多聞智慧不能覺察即便取著認非為是先雖
修正及入邪倫佛哀此等無問而說然諸經論明坐禪次亦略說之
微細廣說無過此典天台止觀或引禪經說魔境界亦出少分耳)。】

「即時如來將罷法座於師子牀攬
七寶几迴紫金山再來凭倚普告

大眾及阿難言。」
【
(此經家敘佛答阿難七趣巳竟慶喜
既默眾又無辭合住說法故云將罷法座然禪發境界非一切智孰
能知之若不與說末代修行遇此難敵故再凭倚特顯悲深也)。】

「汝等有學緣覺聲聞今日迴心趣
大菩提無上妙覺吾今巳說真修
行法汝猶未識修奢摩他毗婆舍
那微細魔事。」
【
(具修行法即前二決定義觀音觀門內戒
外呪兼前正解俱是修行入覺之方法也)。】

「魔境現前汝不能識洗心非正落
於邪見或汝陰魔或復天魔或著

鬼神或遭魑魅心中不明認賊為
子。」
【
(修妙觀智滌內垢障故云洗心由魔引起分別念著故名非正
陰魔等者常說四魔謂煩惱魔生死因也陰魔死魔生死果也天魔
生死緣也今云鬼神等即天魔屬若涅槃云皆是先世犯初重禁乃
至餘篇而現者此則業因種子披激而生也是故行人先須明擇○
標一念纔動六賊自劫家寶○解孤山曰奢摩他止也毗婆舍那觀
也依常住真心修圓融止觀未入初住則多動魔事即是天台所說
因觀五陰而發九境也故下五十重悉依陰發而其相狀不出九境
私謂今經五陰之下佛皆結云眾生頑迷不自忖量謂言登聖大妄
語成墮無間獄約位論之此等魔事並是觀行位中所發之相從相

似位破見惑後必無大妄墮獄之理若十信中縱有魔事觀力易防
非此經所說之意也故下文云識陰若盡則汝現前諸根互用豈非
相似巳出魔境耶孤山謂未入初住多動魔事者指位大深也問若
言此等魔事並是觀行所發之境秖如上文所告有學二乘及回心
者豈可盡是外凡之人乎答此有二意一告當機巳破惑者令其流
通二告結緣未破惑者令其保護然結緣則少當機則多至下付囑
自見其意)。】

「又復於中得少為足如第四禪無
聞比丘妄言證聖天報巳畢衰相
現前謗阿羅漢身遭後有墮阿鼻

獄。」
【
(䟽智論所說此比丘者不廣尋經論師心修行無廣聞慧不識
諸禪三界地位但精勤不息證得初禪謂是初果乃至四禪離八災
患便謂已證阿羅漢果阿羅漢者此云無生我已證得無生果已離
三界分段生死所作巳辦更不進修至無常時四禪中陰見有生處
忽然起謗我聞羅漢已得無生今日云何更有生處若如是者佛說
羅漢並是虛妄故知無有得涅槃者由是起謗決定邪見天中陰滅
墮阿鼻獄○解今言天報畢衰現者則似巳生四禪或是禪獄二中
陰間義說報衰之相耳謗羅漢身遭後有即謂無涅槃復生三有也)。】

「汝應諦聽吾今為汝子細分別。」
【
(䟽可
知)。】


「阿難起立并其會中同有學者歡
喜頂禮伏聽慈誨。」
【
(如文○標如為一人眾多亦然)。】

「佛告阿難及諸大眾汝等當知有
漏世界十二類生本覺妙明覺圓
心體與十方佛無二無別。」
【
(䟽一真妙體本
無二相前文云我與如來真妙淨心無二圓滿斯則心佛眾生三無
差別)。】

「由汝妄想迷理為咎癡愛發生生
發徧迷故有空性化迷不息有世
界生則此十方微塵國土非無漏

者皆是迷頑妄想安立。」
【
(此正敘也無明妄想
迷真常理遂成四惑略舉其二文云癡愛發生若具對者先由不如
實知真如法一即我癡次於迷處見有所相即我見所相既現執而
不捨即我愛恃此為體轉增麤顯即是我慢楞伽云七識生滅如來
藏不生滅此二和合成阿梨耶此即內識成也故云遍迷故有下外
器具也則此下重指非無漏者反顯諸佛淨土即是鏡智所現唯識
云大圓鏡智能現能生身土智影今此有漏皆妄安立○標前文云
迷妄有虛空依空立世界想澄成國土知覺乃眾生○解非無漏者
謂微塵國土悉是有情有漏之所變造亦可此句別指眾生正報兼
於上文復具虛空之同世界之異非無漏者即有為法無同無異也)。】


「當知虛空生汝心內猶如片雲點
太清裏況諸世界在虛空耶。」
【
(䟽此結指
也前文云空生大覺中如海一漚發有漏微塵國皆依空所生下文
云乃至虛空皆因妄想之所安立故云況諸世界在虛空耶○解略
舉世界總屬一器)。】

「汝等一人發真歸元此十方空皆
悉銷殞云何空中所有國土而不
振裂。」
【
(䟽前文云漚滅空本無況復諸三有故知眾生共業所感
國土及空一人返妄歸真始覺合本其所感者隨妄銷殞前文云諸
器世間應念化成無上知覺然發真者合覺之時雖但見覺無妄可

生此無生妄未發真者見是實有其妄所感共變國土為智所了寧
不振裂白是諸佛成道動諸世界必不徒然○解前微塵國土者約
同居而說究論歸元振裂之義須通三土若發偏真歸小涅槃之元
則同居振裂若發圓真歸大涅槃之元則方便實報振裂今巳開小
顯大則真元之理無非寂光但有相似分極之異耳)。】

「汝輩修禪飾三摩地十方菩薩及
諸無漏大阿羅漢心精通㳷當處
湛然。」
【
(䟽此顯悟也飾亦修也㳷合也一法界心生佛同體佛究
竟證菩薩羅漢亦巳分證今三昧者同彼所證融合一體妄處全覺
故云當處湛然○解飾猶莊嚴也謂修禪定功德莊嚴本有真三摩

地以修飾故彼菩薩羅漢所證心性與我所觀心性通同㳷合此即
動魔之由)。】
「
一切魔王及諸鬼神諸凡夫
天見其宮殿無故崩裂大地振坼
水陸飛騰無不驚慴。」
【
(䟽此動魔也○解由三摩
地將出其境故魔等宮殿自然崩裂斯亦歸元之前相也問大地無
情水陸異類何以同魔亦皆振慴答三昧威神不可思議如大樹緊
那羅王弦歌一動聲震大千須彌山王為之踊沒況菩薩首楞嚴力
豈以情無情異而為責耶)。】
「
凡夫昏暗不覺遷訛。」

【(此釋伏疑也恐疑者曰魔及諸天既見其相凡夫何事都不覺知故
此釋云○標凡夫煩惱一未曾伏故昏暗也)。】
「
彼等咸得

五種神通唯除漏盡。」
【
(䟽此料揀也魔與諸天皆
修禪定故得五通凡天煩惱一未曾伏故云昏暗彼諸魔王欲界之
主統此國土以為所居總攝有情以為民眾故得道者必出魔界共
感國土必傾搖耳○標五通一天眼二天耳三神足四他心五宿命
唯有根本無明故屬有漏)。】

「戀此塵勞如何令汝摧裂其處。」
【
(䟽如
文)。】

「是故神鬼及諸天魔魍魎妖精於
三昧時僉來惱汝。」
【
(僉皆也餘如文)。】

「然彼諸魔雖有大怒彼塵勞內汝

妙覺中如風吹光如刀斷水了不
相觸汝如沸湯彼如堅氷煖氣漸
隣不日銷殞徒恃神力但為其客
成就破亂由汝心中五陰主人主
人若迷客得其便。」
【
(首楞嚴定實相智慧如光如水
如湯如主風刀冰客孰能動焉此以清淨道力破彼昏濁魔心如空
無礙物何能沮或一念動如主心迷客得其便即成破亂終不成就
○解觀行位中二法二執伏而未斷若起我見主人則迷魔乘見入
客得其便)。】

「當處禪那覺悟無惑則彼魔事無

奈汝何陰銷入明則彼群邪成受
幽氣明能破暗近自銷殞如何敢
留擾亂禪定。」
【
(䟽初二句勸依本修治智慧觀察也則彼
下顯魔不得便一人發真世界消殞今入三昧寧不動魔苟能深入
禪定唯觀實相魔界佛界一如無二生死涅槃山河大地皆即狂勞
虛妄華相故云如何敢留擾亂禪定○解咸受幽氣者魔幽暗惑人
人既不惑反受其氣)。】

「若不明悟被陰所迷則汝阿難必
為魔子成就魔人。」
【
(䟽殷勤啟悟令識魔惑五陰所
迷魔得其便故正理論云五蘊者積聚藏隱諸不善因譬如群賊藏

隱山中時出人間劫奪財物故知五陰魔所依處若能觀破魔自消
歇○標內心纔動立為魔民○解此寄阿難用警凡眾)。】

「如摩登伽殊為眇劣彼唯呪汝破
佛律儀八萬行中秖毀一戒心清
淨故尚未淪溺此乃隳汝寶覺全
身如宰臣家忽逢籍沒宛轉零落
無可哀救。」
【
(䟽殊為眇劣者殊異也即異常之眇劣也魔鬼
相望魔勝而鬼劣今登伽是人但有吼力非具五通若望於魔即眇
劣中又眇劣者彼唯下釋眇劣相據摩登伽期心甚淺但欲毀汝婬
之一戒由汝無心尚不成犯此乃下顯魔勝此外魔也魔欲令汝三

昧不成流浪流轉法身慧命絕滅消殞如宰輔家犯國極法削沒其
籍世無食祿深可悲夫○解孤山曰以婬女比天魔人眇劣也以一
戒比全身事眇劣也舉劣況勝勗彼深防初果道共戒力自然無化
故云心清淨等忽逢籍沒漢書云除其屬籍是也應劭曰籍者為二
尺竹牒記其年紀名字物色)。】

「阿難當知汝坐道場銷落諸念其
念若盡則諸離念一切精明動靜
不移憶忘如一。」
【
(䟽入正定之方便也此如前文以湛
旋其虛妄滅生伏還元覺即此文云銷落諸念等圓覺亦云於一切
時不起妄念也分別不起故云心盡離念精明者即前文云得元門

覺無生滅性為因地心也動靜下釋離念行相也入流亡所境不能
隨故云動靜不移由澄諸念分別稍寂故云憶忘如一起信即云止
一切境界相今經即云銷落諸念能所二緣經論互舉耳○解資中
曰攀緣妄想總名諸念心若澄靜麤念不起是為銷落此欲界麤定
暫得相應耳私謂離念者如天台止觀正修前方便訶欲離蓋等是
也所離雖近能離則深非欲界麤定)。】
「
當住此處入三
摩提。」
【
(䟽依前方便入正定也應當依此離念之處深入正受)。】

「如明目人處大幽暗精性妙淨心
未發光此則名為色陰區宇。」
【
(正顯未盡
色陰也心入正定如明目人未破色陰如大幽暗精性妙淨定心顯

也心未發光慧未生也區宇寰區也如王所統有諸國土故云區區
別也皆一天所履故云宇宇猶覆也今色陰二字即同區宇同一陰
覆色等別故舉此喻者表正其中也)。】

「若目明朗十方洞開無復幽黯名
色陰盡。」
【
(正明也前巳目明今復暗破故無幽黯色既質礙障
隔不通故成幽暗今定慧發明破其陰覆洞然明顯故云陰盡)。】
「
是
人則能超越劫濁。」
【
(解真際曰空為色本依空立界
依界立時故色陰盡則超劫濁也)。】
「
觀其所由堅固
妄想以為其本。」
【
(䟽結益也超劫濁者以劫濁是色陰
之體最初一念能所纔立即是空見不分名為劫濁從無忽有有即

色也今破色陰是故超越堅固妄想者覺明堅執質礙便成為色之
體故云堅固問色陰麤顯觀中先破劫濁最細何得却超答以起時
無前後故破時兼麤細文不累書故見生起有次第耳又色陰屬現
相現相是本識今色陰破即現相破現相破即動本識本識豈非劫
濁故得超也信哉初心便有破無明分耳○解所計質礙故名堅固)。】

「阿難當在此中精研妙明四大不
織少選之閒身能出礙此名精明
流溢前境斯但功用暫得如是非
為聖證不作聖心名善境界若作
聖解即受群邪。」
【
(䟽於三昧中精究研窮妙明元體無

色陰相由斯研究深觀此理故得四大不相交織須臾之際身能出
障猶行虛空斯則心不主形四大亡質觀心無礙流溢前塵功用暫
然非是聖證苟知此是禪者功力則無有失故云善境若總撥為魔
則抑善功用若言即聖又未斷惑故令善識而無取捨下皆倣此○
解孤山曰凡諸境發雖是善相取著成邪任是惡相若不取著邪亦
成正以境隨心轉故)。】

「阿難復以此心精研妙明其身內
徹是人忽然於其身內拾出蟯蛔
身相宛然亦無傷毀此名精明流
溢形體斯但精行暫得如是非為

聖證不作聖心名善境界若作聖
解即受群邪。」
【
(䟽蟯蛔腹中蟲也觀心精明內融身體內
之四大因觀而變遂能體內拾出蟯蛔故無傷毀此境現前不生取
捨即為善境不爾受邪標主人若迷客得其便)。】

「又以此心內外精研其時魂魄意
志精神除執受身餘皆涉入互為
賔主忽於空中聞說法聲或聞十
方同敷密義此名精魄遞相離合
成就善種暫得如是非為聖證不
作聖心名善境界若作聖解即受

群邪。」
【
(䟽初至賔主者明境發忻由也主肝曰魂主肺曰魄主脾
為意主腎為志主心為精神根身種子皆為第八所執受故定心精
究內外唯空遂令五內主神無所依附流出于外迭互相依故云互
為賔主忽於下四句正明發相此則先所修習聞慧種子定力所激
禪中發生遂寄神魂現於說法也此名下結判邪正離合即賔主也
或離心主而賔於肝等餘如文○解除執受身餘皆涉入謂除其色
身而內魂魄等六互相涉入也互為賔主者若如也餘五入魂則魂
如主五如賔乃至入神則神如主餘如賔遞相離合者即精離本位
而合於魂或魂離本位而合於精等)。】

「又以此心澄露皎徹內光發明十

方遍作閻浮檀色一切種類化為
如來于時忽見毗盧遮那踞天光
臺千佛圍遶百億國土及與蓮華
俱時出現此名心魂靈悟所染心
光研明照諸世界暫得如是非為
聖證不作聖心名善境界若作聖
解即受群邪。」
【
(䟽初三句內由觀慧也定心澄靜顯露皎
明內光既發外相則變十方下外現其相也以先熏習名言善種染
影而來故見十方如金種類皆佛心念不動斯須自滅或起取著正
定難存如修念佛三昧此境現前與修多羅合者名為親證若修樹

觀設見佛形亦不為正以心境不相應故何況修真如三昧法界一
相有所取著豈非魔耶此名下結判邪正靈悟所染者靈善也先所
熏染圓頓覺慧悟知眾生本來是佛此之種子因定激發故現其相
也)。】

「又以此心精研妙明觀察不停抑
按降伏制止超越於時忽然十方
虛空成七寶色或百寶色同時遍
滿不相留礙青黃赤白各各純現
此名抑按功力踰分暫得如是非
為聖證不作聖心名善境界若作

聖解即受群邪。」
【
(定功研妙觀察逾深制止既過靈色
分現本為制止分別今由過分異境却生與心相違豈非魔事不起
取心自然消歇如前文云不取無非幻非幻尚不生幻法云何立○
解私謂抑按降伏制止超越應對四分煩惱或如下文排四大性此
名等從略而結也)。】

「又以此心研究澄徹精光不亂忽
於夜合在暗室內見種種物不殊
白晝而暗室物亦不除滅此名心
細密澄其見所視洞幽暫得如是
非為聖證不作聖心名善境界若

作聖解即受群邪。」
【
(䟽定中研究心光澄靜由澄靜
故忽然發見暗中見物物是實境故不隨定出入有無故云亦不除
滅心細密澄者觀心微細密爾澄靜精光既定暗境不隱故夜見物
悟則無咎)。】

「又以此心圓入虛融四體忽然同
於草木火燒刀斫曾無所覺又則
火光不能燒𤑔縱割其肉猶如削
木此名塵併排四大性一向入純
暫得如是非為聖證不作聖心名
善境界若作聖解即受群邪。」
【
(圓徧也入

觀達也以此定心徧了一切已身他物無不虛寂此即心融思寂執
受不行四大五塵忽然排併既無能執割截如空念想一純暫得如
是)。】

「又以此心成就清淨淨心功極忽
見大地十方山河皆成佛國具足
七寶光明遍滿又見恒沙諸佛如
來遍滿空界樓殿華麗下見地獄
上觀天宮得無障礙此名欣猒凝
想日深想久化成非為聖證不作
聖心名善境界若作聖解即受群

邪。」
【
(猒穢忻淨積想所凝圓定功深感斯妙境耳)。】

「又以此心研究深遠忽於中夜遙
見遠方市井街巷親族眷屬或聞
其語此名迫心逼極飛出故多隔
見非為聖證不作聖心名善境界
若作聖解即受群邪。」
【
(識心通靈因定功發飛出
隔見遠近皆然逼極之功非因妙證)。】

「又以此心研究精極見善知識形
體變移少選無端種種遷改此名
邪心含受魑魅或遭天魔入其心

腹無端說法通達妙義非為聖證
不作聖心魔事銷歇若作聖解即
受群邪。」
【
(此人曾有邪心種子合外魔境相因而來然此一章
非善境界純是魔嬈不同前文皆稱善種起心作證方始成魔)。】

「阿難如是十種禪那現境皆是色
陰用心交互故現斯事眾生頑迷
不自忖量逢此因緣迷不自識謂
言登聖大妄語成墮無間獄汝等
當依如來滅後於末法中宣示斯
義無令天魔得其方便保持覆護

成無上道。」
【
(此是於觀行中色陰將盡未盡用心差異有此
十境若不識知皆認聖證即為魔惑故佛勸令開示後世也問此不
作五陰次第觀門何得陰次第盡明其境耶答觀雖總相五陰同觀
陰有麤細麤者先盡譬如浣衣麤垢先去此陰既積妄所成妄盡自
然陰滅從麤至細理必然也○解私謂用心交互者用禪那心與色
陰堅固妄想交互故現斯事乃至識陰例此明之何則以五妄想各
於本陰區宇之中為禪所觀將破未破如燈欲滅其光復熾乃與定
力交戰其功故成之敗之則魔佛之道於是乎辯矣)。】

「阿難彼善男子修三摩提奢摩他
中色陰盡者見諸佛心如明鏡中

顯現其像。」
【
(色陰盡者約巳斷說見諸佛心即相似證如前
文云若目明朗十方洞開無復幽黯)。】
「
若有所得而未
能用猶如魘人手足宛然見聞不
惑心觸客邪而不能動此則名為
受陰區宇。」
【
(䟽色陰盡者以止觀中觀其五陰觀心純熟不
為色礙故云陰盡見諸佛心者妙覺明心觀中明露即色相盡而色
性現也觀中暫見非真實見故如鏡像有所得者即前見諸佛心也
既是觀心變影而緣非是親證故未能用以有受陰為領納故親證
必能有妙用故未破受陰如魘人色陰盡故能見佛心如見聞不惑
受陰客邪既在妙用之動未能為受所覆故云區宇○解若有所得

謂觀行巳成而未能用謂質礙猶在此約色陰妄想伏而未斷未得
身根自在故以魘人喻之見聞不惑如觀行成也心觸客邪如受陰
現也問何故色陰前斷後伏耶答斷從懸示伏就次論若不明斷無
以知離過顯德之相若不明伏無以知依陰發魔之由下三陰文初
皆有此義讀者審之)。】

「若魘咎歇其心離身返觀其面去
住自由無復留礙名受陰盡是人
則能超越見濁觀其所由虛明妄
想以為其本。」
【
(䟽其心離身者以客邪不觸心於根門得
自在也不為魘咎之所留礙故能返照自面此顯見聞有用也去住

下二句明手足得用也此上皆約喻顯若約法者受陰盡故心亡領
納既無能領之受即無所領之法心法既亡自在冝矣超見濁者以
根身正是見濁之體見聞覺知壅令留礙水火風土旋令覺知斯則
執受相仍便成根質受妄領納執之以為已以見是推求執取為義
由領受前境取著隨生受陰既亡即超見濁覺明之心虛通領納故
云虛明妄想○解真際曰心離其形則超見濁虛妄照了故曰虛明)。】

「阿難彼善男子當在此中得大光
耀其心發明內抑過分忽於其處
發無窮悲如是乃至觀見蚊蝱猶
如赤子心生憐愍不覺流淚此名

功用抑摧過越悟則無咎非為聖
證覺了不迷久自銷歇若作聖解
則有悲魔入其心腑見人則悲啼
泣無限失於正受當從淪墜。」
【
(䟽此正顯
也奢摩他中定光發現狂慧既起內抑又過憂悲種子在藏識者忽
焉現起凡見生類皆如自已所生赤子赤子嬰兒也此名下結判也
心光忽現內抑太過憂悲種發非為證聖取即引魔他皆倣此○標
行人於止觀中用心太緊激動悲愛內心一動邪境現前○解私謂
其心發明即下文見色陰銷受陰明白也有以狂慧釋之者非)。】

「阿難又彼定中諸善男子見色陰

銷受陰明白勝相現前感激過分
忽於其中生無限勇其心猛利志
齊諸佛謂三僧祇一念能越。」
【
(䟽色盡受
現定之勝相也先未曾得今既獲得遂生感激感激太過勇志便發
謂言三祇一念能越我齊諸佛更無如者)。】
「
此名功用淩
率過越悟則無咎非為聖證覺了
不迷久自銷歇若作聖解則有狂
魔入其心腑見人則誇我慢無比
其心乃至上不見佛下不見人失
於正受當從淪墜。」
【
(淩謂篾他率謂自強由見勝相

因茲感激遂有此生斯則無始我慢種子被激而生悟則無咎○解
淩率謂勇心高率也孤山引莊子淩誶為解斥其字誤今無取焉)。】

「又彼定中諸善男子見色陰銷受
陰明白前無新證歸失故居智力
衰微入中隳地逈無所見心中忽
然生大枯渴於一切時沈憶不散
將此以為勤精進相。」
【
(䟽受陰未空前無新證色
陰巳盡歸失故居前後失準墮在兩楹無所依倚名中隳地既於此
處心無所措遂生沈憶以此名修認為精進)。】
「
此名修心
無慧自失悟則無咎非為聖證若

作聖解則有憶魔入其心腑旦夕
撮心懸在一處失於正受當從淪
墜。」
【
(若於色受盡未盡中用無相慧觀察陰體本自不生今則無滅
唯一實相如此則何有無新證失故居之慮哉今既不然故成自失)。】

「又彼定中諸善男子見色陰銷受
陰明白慧力過定失於猛利以諸
勝性懷於心中自心巳疑是盧舍
那得少為足。」
【
(失於猛利者過在慧之猛利也心懷勝性
疑是舍那更不求進得少為足)。】
「
此名用心亡失恒
審溺於知見悟則無咎非為聖證

若作聖解則有下劣易知足魔入
其心腑見人自言我得無上第一
義諦失於正受當從淪墜。」
【
(定力微故忘失
恒審慧力過故溺於知見定慧若均寂照無二慧力既過故溺知見
即前失於猛利也此則勝解怨生引起見取種子執劣為勝故此現
也)。】

「又彼定中諸善男子見色陰銷受
陰明白新證未獲故心巳亡歷覽
二際自生艱險於心忽然生無盡
憂如坐鐵床如飲毒藥心不欲活

常求於人令害其命早取解脫。」
【
(二際
者未證巳亡之二也定無方便安忍其心遂成憂惱不耐活命也)。】

「此名修行失於方便悟則無咎非
為聖證若作聖解則有一分常憂
愁魔入其心腑手執刀劒自割其
肉欣其捨壽或常憂愁走入山林
不耐見人失於正受當從淪墜。」
【
(悔惱
種子被激而生修無方便故引魔鬼也如四分律婆求河邊諸比丘
等修不淨觀厭游過分求刀自害魔使之然悟則無咎)。】

「又彼定中諸善男子見色陰銷受

陰明白處清淨中心安隱後忽然
自有無限喜生心中歡恱不能自
止此名輕安無慧自禁悟則無咎
非為聖證若作聖解則有一分好
喜樂魔入其心腑見人則笑於衢
路傍自歌自舞自謂巳得無礙解
脫失於正受當從淪墜。」
【
(輕安是禪支雖因定
生須慧覺察忽然過分掉舉種生好喜樂魔因茲得便○解輕安七
覺支中其體屬定定若兼慧正道可通今所發者既無慧自持則定
翻成散魔得其便喜樂入焉)。】


「又彼定中諸善男子見色陰銷受
陰明白自謂巳足忽有無端大我
慢起如是乃至慢與過慢及慢過
慢或增上慢或卑劣慢一時俱發
心中尚輕十方如來何況下位聲
聞緣覺。」
【
(䟽此有七慢特巳淩他高舉為性名我慢稱量自他
比枝同德但稱為慢於他等謂巳勝名為過慢於他勝謂已勝名慢
過慢木得謂得名增上慢雖知下劣返顧自矜名卑劣慢斥毀經像
即是邪慢此之七慢由禪定中忽生勝見無正慧覺是故起也)。】
「
此
名見勝無慧自救悟則無咎非為

聖證若作聖解則有一分大我慢
魔入其心腑不禮塔廟摧毀經像
謂檀越言此是金銅或是土木經
是樹葉或是疊華肉身真常不自
恭敬却崇土木實為顛倒其深信
者從其毀碎埋棄地中疑誤眾生
入無間獄失於正受當從淪墜。」
【
(愚者
修禪皆墮此見並是魔種不識如來像教之意且末世住持依因像
教出家學道藉此而修魔壞信因令毀經像故楞伽云佛若不說教
則滅壞教若滅壞誰有修行及得道者愚者不見此文一向謗佛無

說故知若不說法十二部經於茲滅矣須知毀經像人魔鬼入心起
大邪見當須善察勿同此謗○解孤山曰夫假像如真因言體道於
是嚴其像以生其敬寫其言以悟其心住持三寶理在於茲也苟生
邪見豈達中庸唯自敬身輕毀經像邪風一扇愚者恱隨著衛元嵩
諫周武帝不造曲見伽藍以四海為延平大寺和夫妻為聖眾即皇
帝是如來樹令德為綱維尊耆年為上座而周武惑其言遂滅佛法
凡此說者恃非天魔外道人佛法中肆其姦謀傾毀我教也)。】

「又彼定中諸善男子見色陰銷受
陰明白於精明中圓悟精理得大
隨順其心忽生無量輕安已言成

聖得大自在。」
【
(䟽精明中者即圓定寂照中也定中發慧
與理暫契名圓悟精理理智相𡨋得無違拒故云隨順由隨順故身
心調暢便謂成聖)。】
「
此名因慧獲諸輕清悟
則無咎非為聖證若作聖解則有
一分好輕清魔入其心腑自謂滿
足更不求進此等多作無聞比丘
疑謗後生墮阿鼻獄失於正受當
從淪墜。」
【
(自謂滿足更不求進者良以不學修禪次第不善通
達禪支行相暫得輕安便謂成聖也無聞比丘獨處皆有世世輪轉
熏識成因以類相從卒難曉悟○解私謂輕安者名雖同前其義則

異以云因慧獲諸輕清故此由受陰於諸塵境無重濁之惑便言成
聖得大自在也)。】

「又彼定中諸善男子見色陰銷受
陰明白於明悟中得虛明性其中
忽然歸向永滅撥無因果一向入
空空心現前乃至心生長斷滅解。」

【(䟽得虛明性者即依圓定發於空慧悟性空理依此起見成惡取空
故撥無因果生斷滅解此即由無方便邪見忽發也)。】
「
悟則無
咎非為聖證若作聖解則有空魔
入其心腑乃謗持戒名為小乘菩

薩悟空有何持犯其人常於信心
檀越飲酒噉肉廣行婬穢因魔力
故攝其前人不生疑謗鬼心久入
或食屎尿與酒肉等一種俱空破
佛律儀誤入人罪失於正受當從
淪墜。」
【
(此內由邪見外引空魔也大般若云魔能入一切眾生心
令歸依魔黨如膠如漆斷手截臂不以為難魔力之故人皆信伏法
華所謂深著虛妄法堅受不可捨乃謗持戒等者此之魔種代代有
之南山云戒是小乘勸令捨之又不肯捨勸令持之又不肯持豈非
與煩惱相應卒難諫曉魔力所感誰能奈可○解資中曰此從邪見

種生引此空魔入其心腑孤山曰嗟乎叔世尊合雜為大道排持操
為小乘戒律軌儀棄為他種晝魑魅以為巧扇無檢以為風及夫陰
陽拘忌流俗妄說一皆信受畏若嚴刑未審戒律之教與陰陽之書
孰愈流俗之說與如來之談孰優背正向邪顛亂之甚懷道大士一
為思之或為宗師願以訓眾斯乃震法雷於迷蟄耀慧燈於永夜夫
如是則涅槃之囑斯經之誡得其人而其道舉矣又何待於四依出
世乎)。】

「又彼定中諸善男子見色陰銷受
陰明白味其虛明深入心骨其心
忽有無限愛生愛極發狂便為貪

欲。」
【
(䟽味其虛明者愛著禪中色陰盡處以為勝境由此起愛無慧
覺察引其貪欲種子而發遂成狂欲也)。】
「
此名定境安
順入心無慧自持誤入諸欲悟則
無咎非為聖證若作聖解則有欲
魔入其心腑一向說欲為菩提道
化諸白衣平等行欲其行婬者名
持法子神鬼力故於末世中攝其
凡愚其數至百如是乃至一百二
百或五六百多滿千萬魔心生猒
離其身體威德既無陷於王難疑

誤眾生入無間獄失於正受當從
淪墜。」
【
(此貪欲種如火遇薪忽然而發欲魔得便因此入心如林
中比丘忽然欲發不避死馬因定引魔此之類也攝諸凡愚至千萬
者欲本順貪因魔熾盛凡愚惑著何事不從又魔因妄起本性不常
勢盡猒生去身留礙○解私謂此如天台止觀煩惱境欲發之相智
者云生來欲色抑制可停今所發者其惑熾盛若見外境心狂眼暗
如睡師子觸之哮吼若不識者則能牽人作大重罪今文既云魔入
其心則是煩惱與魔二境俱發)。】

「阿難如是十種禪那現境皆是受
陰用心交互故現斯事眾生頑迷

不自忖量逢此因緣迷不自識謂
言登聖大妄語成墮無間獄汝等
亦當將如來語於我滅後傳示末
法遍令眾生開悟斯義無令天魔
得其方便保持覆護成無上道。」
【
(䟽受
陰交互者不能定慧均平善巧安忍既失方便異念即生由此故有
十種境界皆由內心交互外引諸魔苟能悟之不落邪見)。】


首楞嚴經義海卷第二十六　牧六


音釋

凭
(皮冰切依几也)。
㳷
(武粉切合也)。
坼
(恥格切裂也)。
慴
(質葉切驚怖也)。

眇
(亡沼切微細也)。
隳
(許䂓切壞也)。
劭
(寔照切)。
黯
(乙滅切深黑色也)。

踞
(舉御切坐也)。
削
(息約切刮削也)。
浣
(胡管切濯垢也)。


