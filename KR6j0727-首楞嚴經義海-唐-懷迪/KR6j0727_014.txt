










首楞嚴經義海卷第十四(經四之四)頗四

(凡遇圓相即是標辭與䟽同其上文)。

「阿難白佛言世尊云何逆流深入
一門能令六根一時清淨。」
【
(䟽前佛所勸意
明如來藏體清淨本然由乎強覺分成六妄若能返照從一根門入
一性海法界一相更無六一之異故云深入一門六根清淨今阿難
將謂六根有實元是一體若是一體又何分六故令請示一六之由)。】

「佛告阿難汝今巳得須陀洹果巳
滅三界眾生世間見所斷惑。」
【
(解孤山曰
見諦所斷之惑即八十八使也)。】
「
然猶未知根中積

生無始虛習彼習要因修所斷得。」

【(修道所斷之惑即八十一思也)。】
「
何況此中生住異
滅分劑頭數。」
【
(生住異滅即同體無明也分劑頭數謂初
住以上至于妙覺四十二品也○䟽一六之情正是法執執根是實
有一六故阿難初果雖破我執尚有所餘煩惱俱生猶未斷故況此
法執是所知障無明住地此障最細名為根中生住異滅分劑頭數
○標八十八使者謂苦下具一切貪瞋癡慢疑身見邊見邪見見取
戒禁取集滅離三見謂身邊邪三見道除於二見謂身見邊見上界
不行恚謂欲界四諦下見道門中惑都三十二上二界四諦下都除
瞋止有二十八使二界共五十六使通前欲界三十二成八十八使

此八十八種麤重分別煩惱兼是能障見諦之惑也初果人所斷故
云見所斷惑無始虛習者謂小乘修道中思惟惑也亦謂之四俱惑
分別俱生一貪二瞋三癡四慢此是欲界俱生四惑到小乘第三果
始盡斷色界思惑除瞋無色界亦爾二界共六并欲界四都十使此
皆修道中惑通前八十八都九十八使也此是小乘四果中我執分
別我執俱生經云何況此中生住異滅分劑頭數者大乘中法執也)。】

「今汝且觀現前六根為一為六。」
【
(䟽如
文○標六一若存是非鋒起)。】

「阿難若言一者耳何不見目何不
聞頭奚不履足奚無語。」
【
(䟽若言一者六用應

同眼合能聞足應解說今汝不然)。】

「若此六根決定成六如我今會與
汝宣揚微妙法門汝之六根誰來
領受阿難言我用耳聞佛言汝耳
自聞何關身口口來問義身起欽
承。」
【
(若言六異應不相干一處問經二何致問)。】

「是故應知非一終六非六終一終
不汝根元一元六。」
【
(初二句結前互破後二句顯無
一六根體元無何一六之有乎○解非一終六用中相背故非六終
一性中相知故而此六一同異失凖並是虛妄終不下正顯真性無

一六相)。】

「阿難當知是根非一非六由無始
來顛倒淪替故於圓湛一六義生
汝須陀洹雖得六銷猶未亡一。」
【
(䟽圓
明藏體非一六之異○無始顛倒六根強生聞說解六又執是一一
六形待虛妄相生沒於四流遷改不息知見移易變一為六故云淪
替雖得六銷猶未亡一者據汝所解雖欲除六而不除一以執六根
是一體故又初果人不取六塵名為六銷執根有體名未亡一般若
云須陀洹名為入流而無所入不入色聲香味觸法涅槃亦云須陀
洹人雖生惡國以道力故不作諸惡不因六塵所惑不造新業或認

六塵銷處見惑不生執一無為果體故云猶未亡一○解猶未亡一
者執有涅槃也以小乘所證全是無明故資中云不因六塵所造新
業名得六銷尚迷六根而為一體故未亡一私謂沇師所解一體之
義異乎涅槃但一義未明耳應知下文見精乃至知精元是一體)。】

「如太虛空叅合羣器由器形異名
之異空除器觀空說空為一。」
【
(太虛譬如
來藏羣器喻六根異空如見精等)。】
「
彼太虛空云何
為汝成同不同何況更名是一非
一則汝了知六受用根亦復如是。」

【(䟽太虛如來藏也羣器六塵也異空六根也法界藏體非一非六由

塵發知成六根異塵若不緣根無所偶六既不立一亦不成尚非同
異之名豈安一六之相)。】

「由明暗等二種相形於妙圓中黏
湛發見。」
【
(本一圓常妙湛明性所相妄現分明暗殊明暗相形
動覺湛性性相和合執成妄覺故云黏湛發見斯則所妄既立生汝
妄能○解孤山曰黏湛發見者生汝妄能也下文云流逸奔色即熾
然成異也私謂黏湛發見者由明暗等塵染起淨性也他皆倣此)。】

「見精映色結色成根。」
【
(䟽見精即妄覺也能所相
熏互相交織根結便成故云結色成根)。】
「
根元目為清
淨四大。」
【
(既覺明相雜黏湛合成由是名為清淨四大即勝義

根也○解檇李曰此勝義根雖用能造所造八法為體是不可見有
對色能照境發識乃聖人所知之境其義深遠非同塵境麤淺故名
清淨此是染中說淨非無漏妙明之淨也)。】
「
因名眼體如
蒲萄朵浮根四塵流逸奔色。」
【
(䟽勝義根
色屬不可見而有對礙故寄世俗根所依處蒲萄之相表顯勝義奔
取本境明暗之相故云流逸奔色下之五根大意皆然故不細釋例
如此知○解此浮塵根亦名世俗根以麤淺易知故翻前立名亦用
能所八法為體今言四塵者但舉所造也問浮塵但以勝義為依處
不能照境發識何言流逸奔色答理實勝義然浮塵是所依處舉所
依顯能依也又連上清淨四大為言義亦無失)。】


「由動靜等二種相擊於妙圓中黏
湛發聽聽精映聲卷聲成根根元
目為清淨四大因名耳體如新卷
葉浮根四塵流逸奔聲。」
【
(䟽聽精即妄覺也既
動靜互相擊發鼓真成妄失真湛性遂發聽精卷彼聲影結影成根
聲性虛散故須卷攝以成聽義既卷成根還如卷葉)。】

「由通塞等二種相發於妙圓中黏
湛發齅齅精映香納香成根根元
目為清淨四大因名鼻體如雙垂
爪浮根四塵流逸奔香。」
【
(通塞相發覺明映香

於妙圓湛結成鼻處香氣上騰根垂下取如雙垂爪)。】

「由恬變等二和相叅於妙圓中黏
湛發嘗嘗精映味絞味成根根所
目為清淨四大因名舌體如初偃
月浮根四塵流逸奔味。」
【
(恬變交叅妄真黏合
心境相結攬以成根約所依相如初偃月)。】

「由離合等二種相摩於妙圓中黏
湛發覺覺精映觸摶觸成根根元
目為清淨四大因名身體如腰鼓
顙浮根四塵流逸奔觸。」
【
(離合觸摩湛圓隨妄

覺觸相待摶取成根能造所造二具八法是不可見寄所依處如腰
鼓顙)。】

「由生滅等二種相續於妙圓中黏
湛發知知精映法攬法成根根元
目為清淨四大因名意思如幽室
見浮根四塵流逸奔法。」
【
(妙圓無動生滅妄陳
和湛成知知還攬法根境既結奔趣無休以六根中隨一攝故如前
五根亦名四大居在身中不彰其相如幽室見然此意根本由生滅
妄塵所結妄塵不離妄覺影明若以有色無色為諍論者猶邀空華
結為空果故此所明六皆四大無相違也○解孤山曰根元下此取

由圓心根為慮知之所託也故勝義根還是清淨四大如幽室見即
浮塵根為意思託附如處幽室正法念經云如蓮華開合者是也)。】

「阿難如是六根由彼覺明有明明
覺失彼精了黏妄發光。」
【
(䟽性覺之體本有真
明由彼妄覺影明忽起遂令真覺隱於精了失真照性妄覺影明自
相黏執熏變擊發結成六種知見之光故此六根由迷發現發現之
相廣見上文○解由彼覺明真明也有明明覺妄明也迷彼真明故
云失彼精了成此妄明故云黏妄發光)。】

「是以汝今離暗離明無有見體離
動離靜元無聽質無通無塞齅性

不生非變非恬嘗無所出不離不
合覺觸本無無滅無生了知安寄。」

【(䟽由境有根如風起浪境風不息識浪奚窮故離塵境無根識耳○
標離於六境何有六根)。】

「汝但不循動靜合離恬變通塞生
滅明暗如是十二諸有為相。」
【
(䟽不隨六
境也)。】
「
隨拔一根脫黏內伏伏歸元真
發本明耀耀性發明諸餘五黏應
拔圓脫。」
【
(圓脫圓銷也執境成根因根有礙執心不起諸見自
亡○既不相纏自然圓脫下文云見聞如幻翳三界若空華聞復翳

根除塵消覺圓淨淨極光通達故云伏歸元真發本明耀楞伽云不
了心及緣則生二妄想了心及境界妄想則不生妄既不生即發明
耀皆斯義也○標復云一根既返真源六用自然休復○解私謂阿
難所疑一入六淨正釋在此)。】

「不由前塵所起知見明不循根寄
根明發由是六根互相為用。」
【
(䟽見聞覺
知由塵所發畢竟無體今非此等斯揀妄也明不下顯真謂真妙覺
明不循根境即不逐緣生不因境起了然自覺即是性明圓覺亦云
無知覺明不依諸礙此亦揀非知覺顯是真明豈依根塵而始顯發
故云寄也由是寄故互相為用○解寄二種根覺明開發故千二百

功德根根互用也孤山曰用有真似似如法華真如華嚴)。】

「阿難汝豈不知今此會中阿那律
陀無目而見。」
【
(䟽阿那律陀云無滅斛飯王子以多睡故
如來呵之從此精進七日不眠則失雙目佛令修天眼繫念在緣四
大淨色半頭而發見障內外明暗皆矚照三千界如觀掌果故云無
目而見)。】
「
跋難陀龍無耳而聽。」
【
(跋難陀云賢喜
與難陀龍常護摩伽陀國雨澤以時國無飢年缾沙王年報大會報
龍之恩人皆歡喜從此得名難陀云歡喜為目連所降無耳而聽未
詳緣起)。】
「
殑伽神女非鼻聞香。」
【
(殑伽亦云恒伽
此云天堂來此河從無熱惱池南面銀象口出流入東印度主呵之

神是女故云神女非鼻聞香未見其緣)。】
「
憍梵跋提異
舌知味。」
【
(正云笈房鉢底此云牛相經云我有口業於過去世
輕弄沙門世世生生有牛呞病呞者牛凡食後常事虛哨時人稱為
牛呞也異舌者未見別緣或可既云牛相即其牛舌也而能辨了人
所食味故云異舌知味)。】
「
舜若多神無身覺觸
如來光中映令暫現既為風質其
體元無。」
【
(舜若多云空即主空神也無色界天亦是此類隨其
所主亦無色質既為風質者此約體不可見故云元無以佛力故故
能暫現亦顯有定自在色無業色也無色界天淚下如雨正是此事)。】

「諸滅盡定得寂聲聞如此會中摩

訶迦葉久滅意根圓明了知不因
心念。」
【
(得滅盡定大小俱有然修意不同謂滅六全盡七染分摩
訶迦葉入雞足山待彌勒佛俱舍即云巳入涅槃餘說入定聖說雖
爾若例今經付囑阿難故知入定涅槃俱不可測既知身在巳滅意
根圓明了知不妨作用故維摩云不起滅定而現諸威儀即斯義也
然上所說欲顯真覺不假根塵且引六人略以為比於中有業報者
有修得者有發真者○修得發真全是真用業報所感以淺沉深俱
是不由於根而覺知無失耳○解然此六人或是凡夫業報或是小
聖修得斯皆妄力尚不依根何況圓脫豈無互用)。】

「阿難今汝諸根若圓拔巳內瑩發

光如是浮塵及器世間諸變化相
如湯銷氷應念化成無上知覺。」
【
(䟽三
界萬法皆由無明妄念而得分別今六根既拔塵無所黏妄念不生
性明內瑩故得浮塵幻相器界虛空一體圓成歸無上覺故下文云
聞復翳根除塵消覺圓淨○淨極光通達寂照含虛空却來觀世間
猶如夢中事又云汝等一人發真歸元十方虛空悉皆消殞況諸世
界在虛空耶斯則萬法融真一切常住無情成佛復何疑怪若謂無
情不能起行無成佛義斯則何異猶邀空華結為空果法空智塞我
相見深無情若使不成心外有法宛爾空談圓實心語相違豈不謬
哉○解私謂真智如湯妄境如氷了妄即真化成智覺)。】


「阿難如彼世人聚見於眼若令急
合暗相現前六根黯然頭足相類
彼人以手循體外繞彼雖不見頭
足一辨知覺是同。」
【
(䟽此則近以六根隔越不相通
用尚有知覺同者豈況真覺須假根塵耶○六根無辨故云黯然頭
足不分故云相類若以手摸頭足明辨與見無異故云知覺是同○
解前明真覺不由於根故舉那律無目能見等今示真覺不假於緣
故指世人暗中有辨也彼人即合眼之人循體謂繞他人之體知覺
是同言暗中知覺與明中所見不殊凡夫尚有不假明緣而能有辨
況聖人真覺何藉緣發乎)。】


「緣見因明暗成無見不明自發則
諸暗相永不能昬根塵既銷云何
覺明不成圓妙。」
【
(䟽初二句指妄謂從根境緣所生見
故云緣見不明下結真謂不逐緣生不由境起○湛然常照明不能
發暗不能昬純一真覺內瑩清淨此體發現根塵識心一時圓妙故
前文云應念化成無上智覺○解緣見指妄不明下顯真略示明暗
諸緣例爾)。】

「阿難白佛言世尊如佛說言因地
覺心欲求常住要與果位名目相
應。」
【
(䟽如文○標前文云若於因地以生滅心為本修因而求佛乘

不滅不生無有是處)。】

「世尊如果位中菩提涅槃真如佛
性菴摩羅識空如來藏大圓鏡智
是七種名稱謂雖別清淨圓滿體
性堅凝如金剛王常住不壞。」
【
(䟽菩提云
知覺即智果涅槃云寂滅即斷果離偽妄無遷改故曰真如照察不
變名為佛性菴摩羅云無垢離障所顯即白淨無垢識也不與妄染
相應含藏無量功德名空如來藏能現身土離倒圓成鑒周萬有名
大圓鏡智七名雖別一體無殊堅固凝然常住不動如金剛也○解
孤山曰七名雖異其體元同要其所歸秖是究竟所顯一心三諦耳

無染無缺故清淨圓滿不遷不變故體性堅凝金剛王喻於堅義也)。】

「若此見聽離於明暗動靜通塞畢
竟無體猶如念心離於前塵本無
所有。」
【
(䟽離塵無體六根皆然故前舉見聽後指意根猶如者指
辭也○標此阿難執斷為常蓋示相懷疑也)。】

「云何將此畢竟斷滅以為修因欲
獲如來七常住果世尊若離明暗
見畢竟空如無前塵念自性滅進
退循環微細推求本無我心及我
心所將誰立因求無上覺。」
【
(䟽因緣所起自

體本無故云畢竟斷滅進退推求無我心者以分別不亡真覺難顯
但有斷滅不覺妙常故云將誰立因求無上覺○標此全同圓覺普
賢徵釋用心也彼經云若彼眾生知如幻者身心亦幻云何以幻還
修於幻若諸幻性一切盡滅則無有心誰為修行云何復說修行如
幻云云○解私謂進退循環者進思常果退惟修因又進思修因退
惟斷滅疑情宛轉如循環然)。】

「如來先說湛精圓常違越誠言終
成戲論云何如來真實語者惟願
大慈開我蒙恡。」
【
(䟽如來說有湛精圓常洎今所推唯
是斷滅明言雖有考實元無若此相違真實何在豈不同於兒戲之

論耶○標前文云若於因地以生滅心為本修因無有是處故云違
越誠言也)。】

「佛告阿難汝學多聞未盡諸漏心
中徒知顛倒所因真倒現前實未
能識恐汝誠心猶未信伏吾今試
將塵俗諸事當除汝疑。」
【
(䟽分別真妄能所強
生為顛倒因迷常執斷名為真倒今以現事驗令知悉無執斷滅故
云當除汝疑)。】

「即時如來勑羅睺羅擊鍾一聲問
阿難言汝今聞不阿難大眾俱言

我聞鐘歇無聲佛又問言汝今聞
不阿難大眾俱言不聞時羅睺羅
又擊一聲佛又問言汝今聞不阿
難大眾又言俱聞。」
【
(標阿難未曉聞復翳根除塵銷
覺圓淨只認隨塵起滅蓋示相曲為今時迷者也)。】

「佛問阿難汝云何聞云何不聞阿
難大眾俱白佛言鐘聲若擊則我
得聞擊久聲銷音響雙絕則名無
聞。」
【
(䟽擊鐘三問審定稱誾欲轉問宗又令重擊　一則[后-口+十]成矯亂
一則顯其性常令知生滅之中有不生滅不因聲滅不因聲生生滅

圓離即常真實斯則了然常住何斷滅之有乎)。】

「如來又勑羅睺擊鐘問阿難言爾
今聲不阿難大眾俱言有聲少選
聲銷佛又問言爾今聲不阿難大
眾答言無聲有頃羅睺更來撞鐘
佛又問言爾今聲不阿難大眾俱
言有聲。」
【
(少選猶少頃也有頃猶頃刻也皆時之少分也三問
三答只是定其言聲○標有聲之時是聲塵自起無聲之時是聲塵
自滅而此聞性本自不生今亦無滅阿難示相迷常執斷洗蕩疑情
○解少選有頃皆顯理問)。】


「佛問阿難汝云何聲云何無聲阿
難大眾俱白佛言鐘聲若擊則名
有聲擊久聲銷音響雙絕則名無
聲。」
【
(䟽問聲有無令釋所以前答聞之有無亦以鐘聲起歇為釋今
答聲之有無亦以鐘聲起歇為釋將驗其情隨言印順耳)。】

「佛語阿難及諸大眾汝今云何自
語矯亂大眾阿難俱時問佛我今
云何名為矯亂佛言我問汝聞汝
則言聞又問汝聲汝則言聲唯聞
與聲報答無定如是云何不名矯

亂。」
【
(斥破意者此聞若因聲有則不離聲若離聲有此是真聞汝今
但執隨聲之聞此聞既不離聲只合是聲不合名聞又言是聲又言
是聞既隨言印順故成矯亂○解此約聞性責於聞聲也夫聞性離
聲無生無滅何因擊鐘而言其聞既言其聞何故再擊又言其聲是
知言聞不合謂聲言聲不合謂聞自語矯亂為不誣矣)。】

「阿難聲銷無響汝說無聞若實無
聞聞性巳滅同于枯木鐘聲更擊
汝云何知知有知無自是聲塵或
無或有豈彼聞性為汝有無聞實
云無誰知無者。」
【
(䟽初二句牒其所計若實下五句破

其斷無若實此聞隨聲而滅則汝一身應如木石再擊鐘時如何聞
響知有下五句對釋無生有無之知自屬聲境且不關聞故云自是
聲塵或無或有聞性常然未曾起滅故云豈彼聞性為汝有無聞實
下二句反結有性聞若實無證無者誰既若知此是無聞者驗知不
滅豈隨聲無)。】

「是故阿難聲於聞中自有生滅非
為汝聞聲生聲滅令汝聞性為有
為無。」
【
(聞性不動其猶鏡明聲生聲滅正如影像豈由影像有去
有來令其鏡明為生為滅故下文云音聲性動靜聞中為有無無聲
號無聞非實聞無性聲無既無滅聲有亦非生生滅二圓離是則常

真實○解文有兩節初知有等以聞對聲正簡妄聞以顯真聞知猶
聞也次是故下以聲對聞正簡聲塵以顯聞性汝聞妄聞也)。】

「汝尚顛倒惑聲為聞何怪昬迷以
常為斷終不應言離諸動靜閉塞
開通說聞無性。」
【
(䟽鏡明不動影像隨形苟見像之去
來而曰鏡之起滅者倒之甚矣聲聞無辨遂迷故此結勸不可更言
離聲無性○標聲是塵聞是性性如明鏡塵如影像○解前阿難通
疑六根離塵無體云何將此斷滅為因欲獲常果如來所以別顯聞
性為常者誠欲發耳根圓通之機也)。】

「如重睡人眠熟牀枕其家有人於

彼睡時擣練舂米其人夢中聞舂
擣聲別作他物或為擊鼓或為撞
鐘即於夢時自怪其鐘為木石響
於時忽寤遄知杵音自告家人我
正夢時惑此舂音將為鼓響阿難
是人夢中豈憶靜搖開閉通塞其
形雖寐聞性不昬。」
【
(䟽睡人六識歸種思覺不行但
任運聞即真聞性若唯約喻睡人應無聞性但約不隨根起非由作
意故是真聞如下文云縱令在夢想不為不思無覺觀出思惟身心
不能及故知即顯真聞不須約喻)。】


「縱汝形銷命光遷謝此性云何為
汝銷滅。」
【
(形命雖遷真常不動妄識尚在況乎聞性隨汝銷謝
○解所舉𥧌事驗妄識至昬而真性不昧也復恐惑者謂寐雖不昧
死豈不滅耶故重示云縱汝形銷等)。】

「以諸眾生從無始來循諸色聲逐
念流轉曾不開悟性淨妙常不循
所常逐諸生滅由是生生雜染流
轉。」
【
(䟽隨塵生滅逐念流動無始至今未嘗停息不能於妙常寂絕
念而遊於真覺明亡緣而照雜染流轉生之又生區區若是何由取
證○標從無始來循諸色聲者由迷已為物故於是中觀大觀小六

道四生昧覺性也)。】

「若棄生滅守於真常常光現前根
塵識心應時銷落想相為塵識情
為垢二俱遠離則汝法眼應時清
明云何不成無上知覺。」
【
(䟽若能忘緣內照不
逐前塵塵既不緣根無所偶返流全一六用不行淨覺現前寂照明
露斯則守於真常根塵銷落也想相即境情即是根根境識三俱能
染汙障翳般若於無主法不能明了故名塵垢今既遠離於法明見
即是證無生忍故云法眼應時清明於大菩提斯可希冀耳○標守
於真常常光現前者下文云塵既不緣根無所偶十方國土皎如瑠

璃內含寶月根境識三即三德祕藏也○解通別二惑俱名塵垢真
似所證皆號法眼此眼具五方曰清明)。】


首楞嚴經義海卷第十四　頗四

音釋

分劑
(分扶間切劑在詣切分劑限量也)。
黏
(女廉切相著也)。
絞
(古巧切)。

顙
(寫曩切)。
缾沙
(梵語也此云模實缾蒲丁切)。
呞
(抽之切)。
肖
(才笑
切齧也)。
恡
(良刃切鄙也)。
矯
(舉夭切妄也)。
擣練
(擣都皓切敲也練郎
甸切熟素繒也)。
遄
(市緣切疾也)。


