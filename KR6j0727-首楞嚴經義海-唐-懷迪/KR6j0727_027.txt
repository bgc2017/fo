










首楞嚴經義海卷第二十七(經九之三)

(凡遇圓相即是標辭與䟽同其上文)。

「阿難彼善男子修三摩提受陰盡
者雖未漏盡心離其形如鳥出籠
巳能成就從是凡身上歷菩薩六
十聖位得意生身隨徃無礙。」
【
(䟽觀中伏
惑全未斷故名漏未盡心離形者受陰既破無執受故觀心自在如
鳥出籠無有障礙巳能成就上歷聖位者此是圓頓利根者得受陰
破諸陰隨破於此凡身即能入位得意生身更無魔惑令其退也若
鈍根者更須破下諸陰隨未盡處猶有魔事不得無礙今約利者說

耳若最鈍者至識陰破得根互用方入乾慧若以前後比望中間合
於想行盡處亦說入位是中根者今經不言文略故耳○解私謂雖
未漏盡謂界外無明漏也六十聖位通途舉之別在意生身耳孤山
曰始三漸次終乎妙覺其間有賢有聖皆是三世諸佛所歷之位故
通稱聖位得意生身者即入相似聖位中也楞伽經大慧菩薩問佛
何名意生佛言譬如意去速疾無礙此則從喻得名彼經又以兩義
重釋初云如十萬由旬外憶先所見念念相續疾至於彼次云如幻
三昧力憶本願故生諸聖中二義並約意憶故生也)。】
「
譬如有
人熟寐寱言是人雖則無別所知
其言已成音韻倫次令不寐者咸

悟其語此則名為想陰區宇。」
【
(䟽此喻鈍
根觀力微弱雖受陰盡有成就聖位之分然未破想陰故如熟寐寱
言也音韻倫次者如有成就聖位分也無別所知想陰蓋故不寐人
者如證聖人則知此人巳有昇進聖位之分般若云如來悉知悉見
是人皆得成就阿耨菩提也問破色陰時巳是成就觀行何故不說
上歷聖位耶答色陰雖破未能破心故未成就上歷聖位以最麤故
受陰既是四心初首故破受陰得說上歷六十聖位問若言破色是
麤故不說者今破受陰望於想行亦即是麤何故得說上歷聖位耶
答雖望餘陰亦即是麤然受等四陰同是心法故利根人若破受陰
三蘊隨破不同破色鈍根之者未能破想觀力弱故故在區宇又解

此中不分別利鈍二別但都明此位得受盡者即能巳具歷位昇進
之分如人取仕既得及第即能具有官位之分然待為政功德勝劣
方序用耳)。】

「若動念盡浮想銷除於覺明心如
去塵垢一倫生死首尾圓照名想
陰盡。」
【
(想者取像謂要先安立境分劑相方能隨起種種名言念
緣不息即名浮動念即想也浮想既除觀心轉淨故云如去塵垢一
倫生死謂行陰倫類也首尾本末也以行是遷流遷流即生滅今無
想隔故本末皆現即生滅體露觀心明見故云圓照○解孤山曰覺
明如鏡浮想如塵想盡心明猶居相似首尾猶云始終也若悟真常

無始終生死之異故云圓照)。】
「
是人則能超煩惱
濁觀其所由融通妄想以為其本。」

【(䟽一切煩惱以想為本擾惱身心汩亂真性故名為濁如前文云又
汝今者憶念誦習性發知見容現六塵離塵無相離覺無性相織妄
成名煩惱濁今想陰盡此濁亦超也融通妄想者想能融變身隨於
心心想酢梅口中流水融通質礙故名融通)。】

「阿難彼善男子受陰虛妙不遭邪
慮圓定發明三摩地中心愛圓明
𨦣其精思貪求善巧爾時天魔候
得其便飛精附人口說經法其人

不覺是其魔著自言謂得無上涅
槃來彼求巧善男子處敷座說法
其形斯須或作比丘令彼人見或
為帝釋或為婦女或比丘尼或寢
暗室身有光明是人愚迷惑為菩
薩信其教化搖蕩其心破佛律儀
潛行貪欲。」
【
(心愛生明精妙空寂也邪慮即是魔種心念也
謂發悲生勇等愛圓明者著定境也𨦣利也淬利愛心令其精妙故
貪善巧魔得便也既貪善巧異想紛然魔附他人來應求巧師資相
誘憒亂其心破佛律儀故成魔業)。】


「口中好言災祥變異或言如來某
處出世或言劫火或說刀兵恐怖
於人令其家資無故耗散。」
【
(說異端也)。】
「
此
名怪鬼年老成魔惱亂是人猒足
心生去彼人體弟子與師俱陷王
難。」
【
(致留難也)。】
「
汝當先覺不入輪迴迷惑
不知墮無間獄。」
【
(勸先覺也下諸境皆倣此○解私謂
飛精附人斯必附其可附之人亦修定習慧者耳弟子與師即求巧
之子說法之師下皆例此)。】

「阿難又善男子受陰虛妙不遭邪

慮圓定發明三摩地中心愛遊蕩
飛其精思貪求經歷。」
【
(䟽心愛生也經歷遊行也
○標觀中動掉舉種子故現此魔境)。】
「
爾時天魔候得
其便飛精附人口說經法其人亦
不覺知魔著亦言自得無上涅槃
來彼求遊善男子處敷座說法自
形無變其聽法者忽自見身坐寶
蓮華全體化成紫金光聚一眾聽
人各各如是得未曾有是人愚迷
惑為菩薩婬逸其心破佛律儀潛

行貪欲。」
【
(䟽若行住在定遊禮何妨若蕩逸周流隨情喪志魔
得其便恣欲其心破佛律儀廣行魔業)。】

「口中好言諸佛應世某處某人當
是某佛化身來此某人即是某菩
薩等來化人間其人見故心生傾
渴邪見密興種智銷滅此名魃鬼
年老成魔惱亂是人猒足心生去
彼人體弟子與師俱陷王難汝當
先覺不入輪迴迷惑不知墮無間
獄。」
【
(文顯可知○標行人本修三昧內念潛生翻正為邪)。】


「又善男子受陰虛妙不遭邪慮圓
定發明三摩地中心愛綿㳷澄其
精思貪求契合。」
【
(䟽綿密也㳷合也澄凝寂也精思即
前愛心也夫忘機寂照想念不生理自𡨋會若希求㳷合愛念潛增
擬心即差遂招魔惑)。】
「
爾時天魔候得其便飛
精附人口說經法其人實不覺知
魔著亦言自得無上涅槃來彼求
合善男子處敷座說法其形及彼
聽法之人外無遷變令其聽者未
聞法前心自開悟念念移易或得

宿命或有他心或見地獄或知人
間好惡諸事或口說偈或自誦經
各各歡娛得未曾有是人愚迷惑
為菩薩綿愛其心破佛律儀潛行
貪欲。」
【
(心希契合令未聞法便自開悟乃至得通自誦經等頗合
其心故多綿愛)。】

「口中好言佛有大小某佛先佛某
佛後佛其中亦有真佛假佛男佛
女佛菩薩亦然其人見故洗滌本
心易入邪悟此名魅鬼年老成魔

惱亂是人猒足心生去彼人體弟
子與師俱陷王難汝當先覺不入
輪迴迷惑不知墮無間獄。」
【
(男女佛者貴引
行人行貪欲事無妨成佛洗滌本心者本心修行俾離貪欲今反行
之本心遂去故云洗滌)。】

「又善男子受陰虛妙不遭邪慮圓
定發明三摩地中心愛根本窮覽
物化性之終始精爽其心貪求辯
析。」
【
(根本者根尋本究物之元底也物化萬境也爽明也)。】
「
爾時
天魔候得其便飛精附人口說經

法其人先不覺知魔著亦言自得
無上涅槃來彼求元善男子處敷
座說法身有威神摧伏求者令其
座下雖未聞法自然心伏是諸人
等將佛涅槃菩提法身即是現前
我肉身上父父子子遞代相生即
是法身常住不絕都指現在即為
佛國無別淨居及金色相其人信
受忘失先心身命歸依得未曾有
是等愚迷惑為菩薩推究其心破

佛律儀潛行貪欲。」
【
(心欲求元魔精附物說肉身為
三德之本指相生為常住之因清淨之方只此穢境相好之體全是
我身安本既宣邪信便發魔力所制更不推移盡命歸心從邪敗正
○標妄想根深愛染常附一念纔動無明天魔遂生)。】

「口中好言眼耳鼻舌皆為淨土男
女二根即是菩提涅槃真處彼無
知者信是穢言此名蠱毒魘勝惡
鬼年老成魔惱亂是人猒足心生
去彼人體弟子與師俱陷王難汝
當先覺不入輪迴迷惑不知墮無

間獄。」
【
(䟽世有金剛禪二會子頗是此類斯皆魔著卒受王難○
解私謂夫性海圓澄森羅自現苟偏求俗理則翻益漏心違本禪那
邪鬼斯入)。】

「又善男子受陰虛妙不遭邪慮圓
定發明三摩地中心愛懸應周流
精研貪求𡨋感。」
【
(䟽功深行著感應自𡨋起念妄求魔
精暗入)。】
「
爾時天魔候得其便飛精附
人口說經法其人元不覺知魔著
亦言自得無上涅槃來彼求應善
男子處敷座說法能令聽眾暫見

其身如百千歲心生愛染不能捨
離身為奴僕四事供養不覺疲勞
各各令其座下人心知是先師本
善知識別生法愛黏如膠漆得未
曾有是人愚迷惑為菩薩親近其
心破佛律儀潛行貪欲。」
【
(希求既起魔伺便來
影附他人為善知識感心激切認是先師法愛倍生膠漆何異)。】

「口中好言我於前世於某生中先
度某人當時是我妻妾兄弟今來
相度與汝相隨歸某世界供養某

佛或言別有大光明天佛於中住
一切如來所休居地彼無知者信
是虛誑遺失本心此名癘鬼年老
成魔惱亂是人猒足心生去彼人
體弟子與師俱陷王難汝當先覺
不入輪迴迷惑不知墮無間獄。」
【
(休居
地者涅槃處也真實涅槃豈有處耶今指天為圓寂之地非魔是何
信則墮魔師弟俱墜○解懸應在聖𡨋感屬巳於未證理前求其休
驗)。】

「又善男子受陰虛妙不遭邪慮圓

定發明三摩地中心愛深入剋已
辛勤樂處陰寂貪求靜謐。」
【
(䟽愛深寂境為
真修處故云深入夫心亡則境寂豈間塵喧念動則緣繁任居谷隱
靜欲纔舉魔精即來束約身心故曰剋已○標靜謐陰寂非貪求得
未盡妄想隨照失宗)。】
「
爾時天魔候得其便飛
精附人口說經法其人本不覺知
魔著亦言自得無上涅槃來彼求
陰善男子處敷座說法令其聽人
各知本業或於其處語一人言汝
今未死巳作畜生勑使一人於後

蹋尾頓令其人起不能得於是一
眾傾心欽伏有人起心已知其肇
佛律儀外重加精苦誹謗比丘罵
詈徒眾訐露人事不避譏嫌。」
【
(䟽令知本
業者宿命事也令蹋尾者現後報也起心知肇即他心也訐露人事
天眼天耳也魔得邪定故有此通作此異端誰不信伏玫發私事曰
訐○標天魔現此妖怪行人心動翻正為邪若不先覺必入輪迴○
解孤山曰夫忘懷去來者市朝亦江湖睠情生死者山林猶桎梏既
於靜取著故魔得其便)。】

「口中好言未然禍福及至其時毫

髮無失此大力鬼年若成魔惱亂
是人猒足心生去彼人體弟子與
師多陷王難汝當先覺不入輪迴
迷惑不知墮無間獄。」
【
(䟽未然者然生也預說凶
吉應無毫差)。】

「又善男子受陰虛妙不遭邪慮圓
定發明三摩地中心愛知見勤苦
研尋貪求宿命。」
【
(夫宿命等通禪者自有離欲靜慮任
運現前若起心先求無功強取非唯喪本亦乃受魔○標宿命知見
不可貪求知見立知即無明本)。】
「
爾時天魔候得其

便飛精附人口說經法其人殊不
覺知魔著亦言自得無上涅槃來
彼求知善男子處敷座說法是人
無端於說法處得大寶珠其魔或
時化為畜生口銜其珠及雜珍寶
簡䇿符牘諸奇異物先授彼人後
著其體或誘聽人藏於地下有明
月珠照曜其處是諸聽者得未曾
有多食藥草不餐嘉饌或時日餐
一麻一麥其形肥充魔力持故誹

謗比丘罵詈徒眾不避譏嫌。」
【
(䟽簡筞符
牘皆國家奇要之物書大小之事合君臣之信故用之耳授此異物
令心信伏後乃著之)。】

「口中好言他方寶藏十方聖賢潛
匿之處隨其後者徃徃見有奇異
之人此名山林土地城隍川嶽鬼
神年老成魔或有宣婬破佛戒律
與承事者潛行五欲或有精進純
食草木無定行事惱亂是人猒足
心生去彼人體弟子與師多陷王

難汝當先覺不入輪迴迷惑不知
墮無間獄。」
【
(如文可見○解私謂宿命者六通之一也小乘
修成大乘發得今進不待發退不從修作念求之故招魔事)。】

「又善男子受陰虛妙不遭邪慮圓
定發明三摩地中心愛神通種種
變化研究化元貪取神力。」
【
(䟽化元謂神變
之本此貪如意通○標愛染忽生正見銷滅)。】
「
爾時天魔
候得其便飛精附人口說經法其
人誠不覺知魔著亦言自得無上
涅槃來彼求通善男子處敷座說

法是人或復手執火光手撮其光
分於所聽四眾頭上是諸聽人頂
上火光皆長數尺亦無熱性曾不
焚燒或上水行如履平地或於空
中安坐不動或入瓶內或處囊中
越牖透垣曾無障礙唯於刀兵不
得自在自言是佛身著白衣受比
丘禮誹謗禪律罵詈徒眾訐露人
事不避譏嫌。」
【
(䟽神境之通離欲方得貪心強取即陷魔
羅必若真通刀豈能沮以斯取驗邪正可分身著白衣受比丘禮准

仁王經白衣高座比丘地立佛法滅相菩薩戒中亦同此說○標天
魔邪行得相似五通故附人中作怪)。】

「口中常說神通自在或復令人傍
見佛土鬼力惑人非有真實讚歎
行婬不毀麤行將諸猥媟以為傳
法此名天地大力山精海精風精
河精土精一切草木積劫精魅或
復龍魅或壽終仙再活為魅或仙
期終計年應死其形不化他怪所
附年老成魔惱亂是人猒足心生

去彼人體弟子與師多陷王難汝
當先覺不入輪迴迷惑不知墮無
間獄。」
【
(䟽猥媟麤穢事也餘如文○解孤山曰神力即身如意通
猥者鄙也方言媟狎也郭璞云相親狎也)。】

「又善男子受陰虛妙不遭邪慮圓
定發明三摩地中心愛入滅研究
化性貪求深空。」
【
(標即色明空是無上智求空滅色魔
境隨生)。】
「
爾時天魔候得其便飛精附
人口說經法其人終不覺知魔著
亦言自得無上涅槃來彼求空善

男子處敷座說法於大眾內其形
忽空眾無所見還從虛空突然而
出存沒自在或現其身洞如瑠璃
或垂手足作栴檀氣或大小便如
厚石蜜誹毀戒律輕賤出家。」
【
(䟽夫真空
不妨妙有有而性常自空所以具修萬行了無所著若欲杜絕眾行
以為深空即同外道斷見撥無因果魔得其便從空出沒幻惑其心)。】

「口中常說無因無果一死永滅無
復後身及諸凡聖雖得空寂潛行
貪欲受其欲者亦得空心撥無因

果此名日月薄蝕精氣金玉芝草
麟鳳龜鶴經千萬年不死為靈出
生國土年老成魔惱亂是人猒足
心生去彼人體弟子與師多陷王
難汝當先覺不入輪迴迷惑不知
墮無間獄。」
【
(口說空理無因無果蓋由心祈致招魔惑薄蝕
精氣者此即惡星精曜能為蝕神亦為魔怪○解大論云諸佛說空
法本為破於有若有著空者諸佛所不化若了真俗不二三諦互融
有空空有曾無取著雖邪魔森列其如奈何日月薄蝕者經史皆作
食說文作蝕京房易薄云日月赤黃為薄或曰不交而食曰薄韋昭

云氣徃通之為薄虧毀曰蝕)。】

「又善男子受陰虛妙不遭邪慮圓
定發明三摩地中心愛長壽辛苦
研幾貪求永歲棄分段生頓希變
易細相常住爾時天魔候得其便
飛精附人口說經法其人竟不覺
知魔著亦言自得無上涅槃來彼
求生善男子處敷座說法好言他
方徃還無滯或經萬里瞬息再來
皆於彼方取得其物或於一處在

一宅中數步之間令其從東詣至
西壁是人急行累年不到因此心
信疑佛現前。」
【
(䟽夫分段生死三界惑盡方始得離二乘
無學登地菩薩皆得變易今未離染頓欲於此分段身上變麤身為
細質易短命作長年過分希求故為魔著細相常住者微細存想求
久住世也○標內心既動迷惑不移)。】

「口中常說十方眾生皆是吾子我
生諸佛我出世界我是元佛出世
自然不因修得此名住世自在天
魔使其眷屬如遮文茶及四天王

毗舍童子未發心者利其虛明食
彼精氣或不因師其修行人親自
觀見稱執金剛與汝長命現美女
身盛行貪欲未逾年歲肝腦枯竭
口兼獨言聽若妖魅前人未詳多
陷王難未及遇刑先巳乾死惱亂
彼人以至殂殞汝當先覺不入輪
迴迷惑不知墮無間獄。」
【
(䟽遮文茶舊云嫉妬
女又曰奴神即役使鬼也毗舍遮鬼也此云食精氣頻那夜迦亦此
類也世人所事為善知識皆六欲天魔以為其主口獨言者即前美

女也○解變易者斷見思盡生法性土故受變易今頓欲變麤身為
細質易短壽作長齡從此分段延入彼土也自在天即欲界第六天
上別有魔王居處亦他化自在天攝)。】

「阿難當知是十種魔於末世時在
我法中出家修道或附人體或自
現形皆言巳成正遍知覺讚歎婬
欲破佛律儀先惡魔師與魔弟子
婬婬相傳如是邪精魅其心腑近
則九生多踰百世令真修行總為
魔眷命終之後必為魔民失正遍

知墮無間獄。」
【
(䟽此文即同涅槃經云未來世中是魔波
旬漸當壞亂我之正法乃至現比丘比丘尼及阿羅漢像非法說法
誹謗戒律自言得聖惑亂世間以此二經鑑于世間稱聖毀戒者非
魔而誰)。】

「汝今未須先取寂滅縱得無學留
願入彼末法之中起大慈悲救度
正心深信眾生令不著魔得正知
見我今度汝巳出生死汝遵佛語
名報佛恩。」
【
(大聖深慈勸不取滅殷勤付囑正為今時若以
今文望前發願如一眾生未成佛終不於此取泥洹斯則師資相成

悲救一揆四𣲖入滅一何現權○解此囑阿難未須取滅而付法藏
傳云入風奮迅三昧四𣲖其身入滅度者將非感見不同乎)。】

「阿難如是十種禪那現境皆是想
陰用心交互故現斯事眾生頑迷
不自忖量逢此因緣迷不自識謂
言登聖大妄語成墮無間獄。」
【
(䟽如故○
標行人無漚和般若舉意便遭魔事)。】

「汝等必須將如來語於我滅後傳
示末法遍令眾生開悟斯義無令
天魔得其方便保持覆護成無上

道。」
【
(䟽據弘此經合魔宮震動凡夫不覺故也如說四安樂行正同
此意故文殊問云於後惡世云何能說此經佛令住四安樂行廣說
離譏毀等緣豈非同此魔事耶)。】

首楞嚴經義海卷第二十七　牧七

音釋

寐寱
(寐蜜二切臥也寱魚祭切寐中有言也)。
汩
(古沒切濁亂也)。
𨦣
(俞芮
切)。
淬
(七內切堅刀刅也謂燒而納水中以堅之也)。
㭊
(先擊切分剖也)。
黏

(女廉切相著也)。
謐
(彌畢切安也)。
肇
(直紹切始也)。
訐
(居竭切攻發人陰𥝠
也)。
睠
(居倦切顧戀也)。
猥媟
(猥烏賄切鄙雜也媟先結切嫚也)。


