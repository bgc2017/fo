










首楞嚴經義海卷第十六(經五之下)頗六

(凡遇圓相即是標辭與䟽同其上文)。

「阿那律陀即從座起頂禮佛足而
白佛言。」
【
(解孤山曰阿那律陀此云如意或云無貧)。】
「
我初
出家常樂睡眠如來訶我為畜生
類我聞佛訶啼泣自責七日不眠
失其雙目世尊示我樂見照明金
剛三昧。」
【
(䟽或尼樓豆或阿㝹樓䭾皆梵音小轉此云無滅或
云如意是佛堂弟白飯之子多樂睡眠如來訶云咄咄胡為𥧌螄螺
蚌蛤類一睡一千年不聞佛名字故云訶畜生類常言半頭天今言

金剛三昧此顯實證與昔不同當以意得)。】

「我不因眼觀見十方精真洞然如
觀掌果如來印我成阿羅漢。」
【
(金剛三昧
所發之用同佛見用故云精真洞然見十方也○標常言半頭天眼
能見一佛世界今言觀見十方精真洞然者此顯實證如來藏性○
解增一阿含云佛在給圓為眾說法那律於中眼睡佛說偈曰（偈如䟽）
那律於是達曉不眠眼根便失因是修禪得四大淨色半頭而見觀
三千界猶如掌果今云金剛三昧見十方精真而與昔異者此經開
顯故約內祕以談昔引物機乃約現小而說私謂阿[企-止+古]云修禪蓋緫
略而示今云金剛三昧則別顯其名非謂金剛唯喻火定如阿難入

電光三昧斷最後思惑亦名金剛三昧此喻小乘無漏之智耳智論
云那律天眼四大造色半頭清淨佛天眼四大造色遍頭清淨天台
智者云三藏佛全頭天眼徹見無礙故知全半之名但約分滿相望
不以大小為異也又若據阿含觀大千此經見十方謂有優劣者固
未可也彼經云那律天眼見十方域不亦同乎掌果之譬既齊精真
之言何別下文明善現天尚云精見現前陶鑄無礙況今羅漢發真
無漏豈不得云精真洞然耶)。】

「佛問圓通如我所證旋見循元斯
為第一。」
【
(䟽旋其妄見循彼真元○塵見既銷精真洞發一切
無礙豈止障外細色而巳○解旋大千之見循真空之元見盡元明

圓通著矣贊曰樂見照明不緣眼力十方洞觀秋毫無惑旋根歸性
入圓常一點瞞他固不得)。】

「周利槃特迦即從座起頂禮佛足
而白佛言我闕誦持無多聞性最
初值佛聞法出家憶持如來一句
伽陀於一百日得前遺後得後遺
前佛愍我愚教我安居調出入息。」

【(䟽周利槃特迦云虵奴於路所生或云繼道性多愚鈍過去為大法
師善解經論有徒五百祕恡佛法不肯教人後生暗鈍以宿善故遇
佛出家五百比丘同教一偈經九十日不得成就為治散亂教數息

也)。】

「我時觀息微細窮盡生住異滅諸
行剎那其心豁然得大無礙乃至
漏盡成阿羅漢住佛座下印成無
學。」
【
(初觀息風念念生滅微細窮盡生滅無從息風既空心亡劣別
○豁然大悟一切無礙此則豈唯對治散亂亦乃見自心實相矣○
解資中曰佛知其根教以數息因茲得道)。】

「佛問圓通如我所證反息循空斯
為第一。」
【
(䟽反生滅息循無生空從思發明斯為無上贊曰闕
多聞性絕於知解出入息中豁然無礙返息循空不住空無學道成

一何快)。】

「憍梵鉢提即從座起頂禮佛足而
白佛言我有口業於過去劫輕弄
沙門世世生生有牛呞病。」
【
(解檇李曰憍梵
鉢提此云牛王智論翻為牛呞緣起與今經異)。】
「
如來示我
一味清淨心地法門我得滅心入
三摩地。」
【
(䟽亦云笈房鉢底此云牛呞牛凡不食亦事虛哨此
人口相如牛之哨也大論出緣與經有異教觀舌根嘗味入道當得
心地一味法門了味之知從此永滅故云滅心入三摩地○解孤山
曰了味無味名為一味雖舉味塵蓋顯於舌故下即云觀味之知能

知乃舌耳)。】

「觀味之知非體非物應念得超世
間諸漏。」
【
(䟽觀此嘗味之根不自體生不他物生各猶無生共
豈能有緣中不沒非緣亦無了味之知竟從何有一根既爾諸根亦
然由是應念得超諸漏○標旋舌根歸性不逐緣境也)。】

「內脫身心外遺世界遠離三有如
鳥出籠離垢銷塵法眼清淨成阿
羅漢如來親印登無學道。」
【
(䟽根復故內脫
塵銷故外遺內外既亡孰為三有而可處耶故云遠離想相為塵識
情為垢二俱遠離得無生忍故云法眼清淨○標此敘實證○解非

體舌也非物味也內脫身心即正報解脫外遺世界即依報解脫)。】

「佛問圓通如我所證還味旋知斯
為第一。」
【
(䟽旋妄根塵悟真實相心地法門一時開顯此為第
一○標旋知者歸如來藏性也○贊曰病感牛呞佛有明誨心路絕
處入乎三昧遠離三有鳥出籠還味旋知我無愧)。】

「畢陵伽婆蹉即從座起頂禮佛足
而白佛言我初發心從佛入道數
聞如來說諸世間不可樂事乞食
城中心思法門不覺路中毒刺傷
足舉身疼痛。」
【
(䟽畢陵伽婆蹉云餘習呼恒河神為小婢

非是故心由過去世為婆羅門我慢餘習耳最初入道聞佛所說世
間苦空無常不淨都不可樂因行乞食思入此觀忽遇苦緣故云疼
痛○標此觀身根入道如來令觀一切有為法皆如夢如幻故)。】

「我念有知知此深痛雖覺覺痛覺
清淨心無痛痛覺。」
【
(解私謂知即覺也刺傷足時雖
有能覺之心覺於所覺之痛反觀覺心本自清淨無有能所)。】
「
我
又思惟如是一身寧有雙覺。」
【
(䟽念觀也
知覺也因痛起觀觀我此身有於知覺覺此深痛然雖起觀觀覺及
痛觀清淨心無痛無覺○以根塵念慮妄身心有真淨心無又更觀
察痛覺之念淨心之覺即成二覺從何而有一身二覺應成兩佛故

知此覺皆悉虛幻清淨心中一無所得○解所覺屬身識能覺屬意
識由身識生巳次起意識分別前法故曰雙覺即上文云我念有知
知此深痛也)。】

「攝念未久身心忽空三七日中諸
漏虛盡成阿羅漢得親印記發明
無學。」
【
(䟽有所得心一念不起名之為攝當爾之際能覺所覺能
觀所觀一時俱寂無分別智即得現前證無生忍故云身心忽空○
標諸漏虛盡者無明見欲三漏頓除也)。】

「佛問圓通如我所證純覺遺身斯
為第一。」
【
(䟽能觀所觀能痛所痛寂無一法故云純覺遺身○

標純覺遺身者不隨根境也○解覺清淨心即是純覺無痛痛覺故
云遺身贊曰跂慕法門發於思想中毒之深自知痛癢清淨心中痛
本無入此門來休比量)。】

「須菩提即從座起頂禮佛足而白
佛言我曠劫來心得無礙自憶受
生如恒河沙初在母胎即知空寂。」

【(䟽須菩提云空生亦善現等以生時現空心達於空常修空行故以
為名既云曠劫如恒河沙便知空寂豈止今日方始證得○標空生
善吉等緣起如常所明心無礙者真空也)。】

「如是乃至十方成空亦令眾生證

得空性。」
【
(䟽以修空觀了心空寂一切依正自他染淨乃至十
方由心變者悉皆成空自行既爾亦令他人證得空性此一向空未
能具法故云但空○標初獲慧眼觀法性空)。】

「蒙如來發性覺真空空性圓明得
阿羅漢頓入如來寶明空海同佛
知見印成無學解脫性空我為無
上。」
【
(䟽性覺真空即中道理以空是如來藏故滿足周遍具一切法
光明遍照法界性故如摩尼寶隨意出生如大溟渤深廣含攝平等
性智達解照了境智一如名佛知見雖證於空不為空縛故云解脫
○標此虛不失照照不失虛也○解諸聲聞中唯此空生并下身子

滿慈三人所敘昔因則云我曠劫來心得無礙等洎談所證亦阿羅
漢耳權實之道未易甄分嘗試訂之須明二義一者若據曠劫心得
無礙則似此身以前曾獲無漏今生值佛蒙發性覺諒非小乘蓋由
在昔方等般若之中彈訶洮汏之際顯聞圓教密悟大猷既涉開權
故彰實證是則羅漢之名即同法華真阿羅漢也二者若約內祕外
現且作權教而解亦有理存焉以聲聞人所得宿命能知八萬劫事
今逆談所見謂之無礙也雖云在胎知空乃至令他證性猶未斷結
使故蒙佛開發方成無學若爾性覺真空乃至下文深達實相等皆
就小宗分別無咎名同體異斯例甚多故沇師亦以石室見佛法身
釋茲空義近人偏執豈曰通方)。】


「佛問圓通如我所證諸相入非非
所非盡旋法歸無斯為第一。」
【
(䟽初以單
空空於諸相故云入非次以重空空於空相故云非盡無亦空也巳
上六人依根證入畢○標此同般若凡所有相皆是虛妄入非也若
見諸相非相非盡也贊曰在母胎中巳知空寂真空亦空空不可詰
寶明空海瀾漫游空解脫門自在入)。】

「舍利弗即從座起頂禮佛足而白
佛言我曠劫來心見清淨如是受
生如恒河沙世出世間種種變化
一見則通獲無障礙。」
【
(䟽舍利弗云鶖子亦云身

子心見清淨謂眼識發智見世出世間一切諸法無不通達根本元
由斯則得世俗智分別諸法名為法眼○解世出世間四諦之境也
種種變化生滅之相也由眼識明利故云一見則通等此且約解言
之)。】

「我於路中逢迦葉波兄弟相逐宣
說因緣悟心無際。」
【
(䟽迦葉兄弟即三迦葉也宣說
因緣即三諦法○因說生解悟真空理得初果證即慧眼也餘處即
說遇馬勝者或同時所遇非獨一人經互舉耳既聞因緣因緣即空
即獲慧眼見真諦理)。】

「從佛出家見覺明圓得大無畏成

阿羅漢為佛長子從佛口生從法
化生。」
【
(見覺明圓即真覺妙明○圓滿成就從眼識顯斯由如來
開示妙法令我獲證故云從口從法○解孤山曰餘經皆言身子路
逢馬勝聞諸法從緣生而得悟道今云逢迦葉波等者彼對小機止
聞小法此對大機乃聞大道所聞既異從人亦殊私謂觀身子在家
屬十二年前故不可以人而異於法況今文云聞說因緣義同馬勝
緣生之語當知悟心無際即初果見道也故阿含明初聞馬勝說法
得須陀洹果後至佛所七日遍達佛法又云經十五日得阿羅漢以
是言之見覺明圓亦從小說設作大解則前之悟心須該四果後云
羅漢方受真名)。】


「佛問圓通如我所證心見發光光
極知見斯為第一。」
【
(䟽從於眼識發顯智光智光極
處即佛知見即三智即五眼一時具足故名為極○贊曰心見發光
得大無畏為佛長子是稱大智辯瀉懸河不可窮蓋緣悟得心無際)。】

「普賢菩薩即從座起頂禮佛足而
白佛言我巳曾與恒沙如來為法
王子十方如來教其弟子菩薩根
者修普賢行從我立名。」
【
(行彌法界曰普位隣
極聖曰賢河沙佛所為法王子諸佛弟子發我行者皆名普賢○解
檇李曰此非地前之賢乃是金剛喻定居眾伏之頂名之為賢)。】


「世尊我用心聞分別眾生所有知
見。」
【
(䟽心聞即耳識發明也從於耳識得真圓通入法界理生滅識
滅寂滅現前境智相冥一體無二還於心聞起用分別眾生知見可
發明者即現其身)。】

「若於他方恒沙界外有一眾生心
中發明普賢行者我於爾時乘六
牙象分身百千皆至其處縱彼障
深未得見我我與其人暗中摩頂
擁護安慰令其成就。」
【
(既以心聞合法界體境智
無二故法界中所有眾生心中發明普賢行者無不了知無不起應

[宴-女+六]顯二機皆獲其益)。】

「佛問圓通我說本因心聞發明分
別自在斯為第一。」
【
(如文科標心聞發明者即寂而
常照○解心聞發明內證也分別自在外用也贊曰位隣極聖行彌
法界心聞發明分別自在圓通高占第一科無奈曼殊剛黜退)。】

「孫陀羅難陀即從座起頂禮佛足
而白佛言。」
【
(孫陀云好愛妻名也難陀云歡喜自號也慈恩
兩名共翻𧰟喜為簡放牛難陀故標其妻如來親弟)。】
「
我初出
家從佛入道雖具戒律於三摩提
心常散動未獲無漏世尊教我及

俱絺羅觀鼻端白。」
【
(䟽孫陀羅難陀此云艶喜兼妻
得名是佛親弟前作數息即約根說今約觀識緣鼻端白以駐其心
令不散動○解以多散故且用事相止心為入道方便也檇李曰前
周利槃特觀出入息即約鼻根無約觀識條然有別)。】

「我初諦觀經三七日見鼻中氣出
入如煙身心內明圓洞世界遍成
虛淨猶如瑠璃煙相漸銷鼻息成
白。」
【
(䟽初觀白相經三七日後見息氣猶如煙相此觀成時身心內
發若身若器一時空淨內外瑩徹猶如瑠璃此則因觀生滅息相觀
心融明將發空慧遂洞身界猶在方便未能忘緣故見其煙變成白

相○標觀行成就一時空淨合本覺妙明也)。】

「心開漏盡諸出入息化為光明照
十方界得阿羅漢。」
【
(解私謂由觀鼻識似發十六特
勝禪也此禪始從知息出入乃至觀於棄捨攝四念處能見三界九
地所證境界故云圓洞世界等又能於地地中以觀照了破四顛倒
發真無漏故云心開漏盡等亦可是通明之相禪門備焉)。】
「
世尊
記我當得菩提。」
【
(䟽無生空慧既已現前諸息不生純
是智慧慈光明照一切皆如○世界眾生無非圓妙由斯漏盡當得
菩提○解記即印當猶是也菩提云道如前文云得親印記發明無
學若作授記未來當得佛果菩提者即二酥密記或醍醐顯記)。】


「佛問圓通我以銷息息久發明明
圓滅漏斯為第一。」
【
(䟽如文贊曰身具戒律心不安
處觀鼻端白細猶煙縷身心豁爾頓圓明圓通高名自茲舉)。】

「富樓那彌多羅尼子即從座起頂
禮佛足而白佛言我曠劫來辯才
無礙宣說苦空深達實相。」
【
(富樓那云滿彌
多羅云慈尼女聲得四辯才曠劫便有非獨今日苦空實相即權實
法也內祕外現成就眾生累劫如是○標辯才無礙者一詞無礙二
法無礙三義無礙四樂說無礙)。】

「如是乃至恒沙如來祕密法門我

於眾中微妙開示得無所畏。」
【
(䟽非今一
佛所說法門恒沙佛所聞祕密法我皆為眾宣說無畏言微妙者巧
以言詞譬喻方便隨順機感也　○解宣說下指小乘法如是下示
大乘義始阿含終般若故云乃至如增一稱滿慈子說法最為第一
大品中轉教諸菩薩摩訶般若即其相也)。】

「世尊知我有大辯才以音聲輪教
我發揚我於佛前助佛轉輪因師
子吼成阿羅漢世尊印我說法無
上。」
【
(䟽如來知我有辯才智遂教我以口輪說法此則示令不以生
滅心行說實相法故能隨說法淨即智慧淨隨智慧淨即其心淨也

師子吼者無畏說也○解近敘得道若權若實如前辨之)。】

「佛問圓通我以法音降伏魔怨銷
滅諸漏斯為第一。」
【
(䟽內以禪定智慧伏斷愛見外
以神通說法降制魔外則涅槃城存三寶不絕也○贊曰實相深達
辯才無滯祕密法門微妙開示示身果證入圓通助佛洪宣第一義)。】

「優波離即從座起頂禮佛足而白
佛言。」
【
(解孤山曰優波離此云上首以其持律為眾紀綱故或翻
近執以佛為太子時彼為親近執事之臣故)。】
「
我親隨佛
踰城出家親觀如來六年勤苦親
見如來降伏諸魔制諸外道解脫

世間貪欲諸漏承佛教戒。」
【
(䟽優波離云近
執即如來為太子時親近執事之臣也在家執事出家亦爾遂見修
行降魔制外斷惑成道也故承如來教以持戒律中度諸釋種先度
波離者蓋以初雖隨佛後方得度)。】

「如是乃至三千威儀八萬微細性
業遮業悉皆清淨身心寂滅成阿
羅漢。」
【
(解性業不由佛制持之性自是善犯之性自是罪殺盜等
遮業由佛遮制犯之得罪如墾土等)。】
「
我是如來眾中
綱紀親印我心持戒修身眾推無
上。」
【
(䟽有威可畏有儀可像二百五十各有四儀復對三聚故成三

千復以三千配身口七支四分煩惱轉成八萬四千今舉大數耳殺
盜婬妄性元是罪不待制止犯即成業故云性業餘即因過始制制
前犯則無罪故云遮業由持戒故不犯諸塵塵既不生身亦無得故
身寂滅我身不有我心何依根塵既亡心無所有故亦寂滅如是諸
法一時清淨唯一寶覺本來無染真持戒耳由是獲證言綱紀者結
要之處以能決斷重輕開遮持犯制眾行事令人法高尚為後軌也)。】

「佛問圓通我以執身身得自在次
第執心心得通達然後身心一切
通利斯為第一。」
【
(持戒修身禁防塵染觀身實相塵自
不生能分別心依何所有是故身心通達自在○標心得通達者唯

一寶覺也○解次第執心者由持戒清淨故發定慧也定持心則止
其散慧持心則照其昏故云心得通達私謂按下文云先持聲聞四
棄八棄執身不動後行菩薩清淨律儀執心不起是則執心非約定
慧明矣然以身心配于大小此據麤細一徃分之菩薩非不檢身聲
聞亦防意地如諸篇聚制遠方便豈非意地乎今所敘者正言其小
故執身及心從麤至細以防身識之微也身識既滅真智現前斯所
謂戒淨有智慧便得第一道贊曰修寂滅行成阿羅漢眾中紀綱才
能決斷老成雖徃典刑存末代比丘休怠慢)。】

「大目犍連即從座起頂禮佛足而
白佛言我初於路乞食逢遇優樓

頻螺伽耶那提三迦葉波宣說如
來因緣深義。」
【
(䟽目犍連姓云採菽氏拘律陀名云無節
樹優樓頻螺云木苽林伽耶云城那提云江緣如舍利弗中和會○
標因聞三人說因緣深達實相實相無相身心寂滅由是開悟)。】

「我頓發心得大通達。」
【
(解孤山曰優樓頻螺此云
木瓜癃胷前有癃如木瓜故伽耶山名即象頭山也亦云城城近此
山故那提河名一兄二弟故身子云逢迦葉波兄弟即其人也)。】
「
如
來惠我袈裟著身鬚髮自落。」
【
(䟽前聞因
緣深義即由因緣深達實相實相無相身心寂滅由是開悟名大通
達○標得大通達心善解脫)。】


「我遊十方得無𦊱礙神通發明推
為無上成阿羅漢寧唯世尊十方
如來歎我神力圓明清淨自在無
畏。」
【
(䟽謂由開悟分別不生意識不起即是以湛旋其虛妄滅生伏
還元覺湛性既深心光發宣神通大用由此現前能遊十方無礙自
在○標復云然後從體起用也)。】

「佛問圓通我以旋湛心光發宣如
澄濁流久成清瑩斯為第一。」
【
(䟽旋湛即
定心光即慧由定發慧神通無邊○如水澄清萬象斯現巳上六人
依識悟入竟○解私謂神名天心通名慧性而此心性即意識發明

也大乘發如來藏小乘發根本禪六神通中唯漏盡通是其內證餘
之五通皆屬外用問身子採菽俱逢迦葉同聞因緣何以身子從眼
識證真採菽由意識成道答人之根性宿植不同故使聞法得益有
異譬如藥草種類若干一雨所潤而各滋茂贊曰聞說因緣竦然開
悟鬚髮自除明有證據金口親承授記來遊戲神通即餘事)。】

「烏芻瑟摩於如來前合掌頂禮佛
之雙足而白佛言我常先憶久遠
劫前性多貪欲有佛出世名曰空
王說多婬人成猛火聚。」
【
(䟽烏芻瑟摩此云火
頭因多貪欲聞教修觀從此獲悟貪欲盛者是鬼獄因因為欲火所

熾果為業火所燒○因果相當俱名火聚○解私謂貪婬盛者現業
來報皆招火聚如下文引寶蓮香比丘尼此其驗也)。】

「教我遍觀百骸四支諸冷煗氣神
光內凝化多婬心成智慧火。」
【
(䟽初觀身
心唯見煗觸後觀煗氣無相無生我身自空煗依何住身心既寂性
火妙發故云神光內凝成智慧火○標由定發慧慧即火性○解遍
觀四大皆是觸塵之境百骸四支地也諸冷煗氣即水火風也三昧
既著故曰神光內凝以多欲人火大偏盛故變婬火而成智火)。】

「從是諸佛皆呼召我名為火頭我
以火光三昧力故成阿羅漢心發

大願諸佛成道我為力士親伏魔
怨。」
【
(䟽因觀火性得真三昧○以火為入道初門故云火頭火能破
壞一切諸法故發大願為力士身破魔護法也○解初成小果後發
大心將非普現色身以執金剛神輔佛揚九者乎)。】

「佛問圓通我以諦觀身心煗觸無
礙流通諸漏既銷生大寶燄登無
上覺斯為第一。」
【
(䟽煗觸即空故云無礙性火妙發故
曰流通內凝外現故生寶燄○標生大寶燄者根本生後得智也○
贊曰素性多欲稟佛明誨證疑一心入智三昧諸漏銷除寶燄生願
為力士降魔外)。】


「持地菩薩即從座起頂禮佛足而
白佛言我念徃昔普光如來出現
於世我為比丘常於一切要路津
口田地險隘有不如法妨損車馬
我皆平填或作橋梁或負沙土如
是勤苦經無量佛出現於世或有
眾生於闤闠處要人擎物我先為
擎至其所詣放物即行不取其直。」

【(䟽勤身苦巳利益多眾經無量佛作無畏施福因廣也市垣曰闤市
門曰闠○標平持道路即地性入圓通也)。】


「毗舍浮佛現在世時世多饑荒我
為負人無問遠近唯取一錢或有
車牛被於泥溺我有神力為其推
輪拔其苦惱時國大王延佛設齋
我於爾時平地待佛毗舍如來摩
頂謂我當平心地則世界地一切
皆平。」
【
(䟽毗舍浮云徧一切自在平治路地待佛經過佛以自證
法門開示令平心地一切皆平心為萬法所依平等舍育長養一切
故名為地若能平等性觀與此相應則一切法無不平等自在無礙
由是佛名一切自在耳○解私謂賢劫前同尸棄佛時出世孤山曰

地由心造故心平則地平淨名云隨其心淨即佛土淨)。】

「我即心開見身微塵與造世界所
有微塵等無差別微塵自性不相
觸摩乃至刀兵亦無所觸。」
【
(䟽聞平心地即
悟我心本來平等若身若界所有微塵皆無自性但從虛妄分別所
現唯一實相本如來藏猶如空華翳故妄見空本無華復何相礙由
是刀兵亦無所觸○解資中曰俱舍論說微塵積聚皆有間隙互不
相觸此乃析色明空悟不生性私謂據下文云我以諦觀身界二塵
等無差別本如來藏必非小乘析空之相然其所談身界微塵乃至
刀兵者以此皆是地大所造之色即因緣所生法也微塵無差空也

自性不觸中也三諦具足非如來藏乎論約塵相有問今約塵性不
觸性相既別大小非類)。】

「我於法性悟無生忍成阿羅漢迴
心今入菩薩位中。」
【
(由分證法身而權取小果故以
無生忍簡之初自度後化他是謂迴心也)。】
「
聞諸如來宣
妙蓮華佛知見地我先證明而為
上首。」
【
(䟽身界二塵染淨諸法本無自性唯是實相如來藏性故
云法性於此忍可元無生滅決定不謬名無生忍此人開悟大乘而
登小果者以隨彼意樂要入即入如西域諸菩薩等皆悟大道嫌棄
小乘猶如咳唾多因王請即證小果由人意樂豈不然乎在昔證法

華經見普門品○標我於法性者即心地也宣妙蓮華者證觀音品
○解檇李曰法華普門品未說聞品益者即其人焉)。】

「佛問圓通我以諦觀身界二塵等
無差別本如來藏虛妄發塵塵銷
智圓成無上道斯為第一。」
【
(䟽如文可知○
贊曰毗舍佛時我甞平地心地既平即蒙授記曩於法性悟圓通迴
心今入菩薩位)。】

「月光童子即從座起頂禮佛足而
白佛言我憶徃昔恒河沙劫有佛
出世名為水天教諸菩薩修習水

觀入三摩地。」
【
(月是太陰能生於水與所值佛皆由所習
而得其稱○標一味水性更非餘大)。】

「觀於身中水性無奪初從涕唾如
是窮盡津液精血大小便利身中
旋復水性一同見水身中與世界
外浮幢王剎諸香水海等無差別。」

【(䟽一味水性更非餘大之所相傾故名無奪浮幢王剎香水海者隼
華嚴經華藏海中有大蓮華其蓮華中有諸香水海一一香水海為
諸佛剎世界之種今觀身水與彼海同故無差別)。】

「我於是時初成此觀但見其水未

得無身。」
【
(水想成時但得無我猶執水相全是於身未亡法見
故未無身○解資中曰此定果色隨心所變如十遍處入定則有出
定則無不同業果色共業同感不造世業方得清淨)。】

「當為比丘室中安禪我有弟子闚
牎觀室唯見清水遍在室中了無
所見。」
【
(孤山曰定力增勝能令外見如稠禪師入火光定其室如
焚)。】
「
童稚無知取一瓦礫投於水內
激水作聲顧盼而去。」
【
(䟽初作假想雖見其水與
香水海等無差別但自心見非通他人今定力轉勝果色亦勝乃通
他見即實定果也不同十遍處想成自見耳)。】


「我出定後頓覺心痛如舍利弗遭
違害鬼我自思惟今我巳得阿羅
漢道久離病緣云何今日忽生心
痛將無退失。」
【
(身子入定於恒河岸為鬼所掌出定頭痛
佛語之曰汝若無定身應碎壞○今我亦爾將恐退失所證道果○
解身子居蘭若當道入定有二鬼王是過去世怨以手擊之出定白
佛佛言若不入定遭彼所擊必作微塵頼蒙定力得平復耳私謂按
智論明諸聖人皆有身苦如舍利弗風病畢陵伽眼病等今言巳得
羅漢久離病緣者實難銷會此蓋過去曾取小果既無見思惑業之
事是離分段病苦之緣其時迴心却入三界本無實疾所以疑之然

此菩薩所修三昧與前持地觀法大同但由無明尚在未得無功用
道是故出定不知病緣有作析法拙度解者誠不可也)。】

「爾時童子捷來我前說如上事我
則告言汝更見水可即開門入此
水中除去瓦礫。」
【
(標事須漸除因次第盡)。】

「童子奉教後入定時還復見水瓦
礫宛然開門除出我後出定身質
如初。」
【
(觀想有為如夢如幻不可窮詰)。】

「逢無量佛如是至於山海自在通
王如來方得亡身與十方界諸香

水海性合真空無二無別。」
【
(解初證法身分
亡變易之身身中水性與香水海性同合真如空藏之性)。】
「
今於
如來得童真名預菩薩會。」
【
(䟽前猶見水今
合真空無水可得皆如來藏故云亡身即證法空也)。】

「佛問圓通我以水性一味流通得
無生忍圓滿菩提斯為第一。」
【
(標得性水
真空性空真水合如來藏也○贊曰靜室熏修水觀三昧瓦礫輕拋
一時擊碎童子善能助發機生身得預菩薩會)。】

「瑠璃光法王子即從座起頂禮佛
足而白佛言我憶徃昔經恒沙劫

有佛出世名無量聲開示菩薩本
覺妙明觀此世界及眾生身皆是
妄緣風力所轉。」
【
(䟽具云吠瑠璃此翻遠山寶由觀身
心風力所轉觀成得用身心洞徹猶彼瑠璃故以名焉所值之佛名
無量聲亦猶觀風而立名耳開示本覺而觀風者風即動相既屬泈
妄元來無動無動即本覺也由是欲顯無動而觀於動)。】

「我於爾時觀界安立觀世動時觀
身動止觀心動念諸動無二等無
差別。」
【
(䟽標所觀境○解界為方位故安立世為遷流故動時時
即過現未也)。】
「
我時了覺此羣動性來無

所從去無所至十方微塵顛倒眾
生同一虛妄如是乃至三千大千
一世界內所有眾生如一器中貯
百蚊蚋啾啾亂鳴於分寸中鼓發
狂閙。」
【
(䟽正觀察也既世界身心皆由風動風自何生而動諸物
物不動時去至何所風既無從物成妄動故見十方一切眾生狂自
鼓發同一虛妄本無所因○標觀行中了此羣動性無去無來自是
眾生背覺合塵迷頭認影)。】

「逢佛未幾得無生忍。」
【
(解孤山曰幾多也)。】
「
爾
時心開乃見東方不動佛國為法

王子事十方佛身心發光洞徹無
礙。」
【
(䟽未幾猶在近也依教觀察受教未久即證無生由觀生滅證
不生滅故見東方不動佛國我身及器咸即本覺妙明元體故云發
光洞徹無礙○標塵既不緣根無所偶十方國土如吠瑠璃內含寶
月也)。】

「佛問圓通我以觀察風力無依悟
菩提心入三摩地合十方佛傳一
妙心斯為第一。」
【
(標得性風真空性空真風合如來藏
性○贊曰我觀身心眾生世界如一器中貯百蚊蚋合十方佛傳一
心王子位中能作怪)。】


「虛空藏菩薩即從座起頂禮佛足
而白佛言我與如來定光佛所得
無邊身。」
【
(䟽定光佛即然燈佛也由觀四火虛妄有生無物可
得同於虛空故得身相猶如虛空周遍無礙也○標佛真法身猶如
虛空即合如來藏性○解定應作錠有足曰鐙無足曰錠即然燈佛
也法身如空遍一切處故云無邊)。】

「爾時手執四大寶珠照明十方微
塵佛剎化成虛空。」
【
(解私謂因觀四大色質既得無
邊法身為顯此身遍融一切故執寶珠照十方等而表示之)。】
「
又
於自心現大圓鏡內放十種微妙

寶光流灌十方盡虛空際諸幢王
剎來入鏡內涉入我身身同虛空
不相妨礙。」
【
(上以珠表色此以鏡表心色從心造全體是心
故放寶光灌十方等)。】
「
身能善入微塵國土廣
行佛事得大隨順。」
【
(華嚴云清淨妙法身湛然應一
切前同虛空法也今入塵國應也說三乘法為佛事稱四悉機為隨
順○䟽觀四大性及以自心唯是圓明清淨寶覺覺體無礙周遍一
切故能以四寶珠照十方界化成虛空於心現鏡光照諸剎來入鏡
中身剎互入不相妨礙廣大隨順施作佛事十種光者十身盧舍那
也)。】


「此大神力由我諦觀四大無依妄
想生滅虛空無二佛國本同於同
發明得無生忍。」
【
(此敘觀成獲忍發此大用四大身心
虛空佛國同一虛妄唯是圓常冥此發用豈拘方所○標四大色法
皆從真空而現)。】

「佛問圓通我以觀察虛空無邊入
三摩地妙力圓明斯為第一。」
【
(䟽由觀空
故現身現土互相涉入依此得名虛空藏耳○標得性空真覺合如
來藏性贊曰定光佛所得無邊身執此寶珠入彼微塵何妨變現大
神力來作楞嚴會上人)。】


「彌勒菩薩即從座起頂禮佛足而
白佛言我憶徃昔經微塵劫有佛
出世名日月燈明我從彼佛而得
出家心重世名好遊族姓爾時世
尊教我修習唯心識定入三摩地。」

【(䟽具云梅哩利曳那此云慈氏燈明佛時妙光菩薩八百弟子中有
一人號曰求名是此人也心重世名多遊族姓者盖由心外見境馳
求不息分別諸法種類名相不知自心熏習所現即是不了心及緣
則生二妄想也為對治故教唯識觀○解真際曰以不達遍計本空
依他幻有故耽世名好遊族姓唯心識定者唯遮境有識簡心空唯

有自心心外無法也)。】

「歷劫巳來以此三昧事恒沙佛求
世名心歇滅無有。」
【
(䟽初修此觀巳得對治知世名
利有無厚薄皆我自巳唯識所變不從他來由此馳求頓爾皆息
標以唯識三昧了心佛及眾生是三無差別○解孤山曰此相似位
也)。】

「至然燈佛出現於世我乃得成無
上妙圓識心三昧。」
【
(此分真位)。】
「
乃至盡空
如來國土淨穢有無皆是我心變
化所現。」
【
(䟽此觀初成位當解行今得三昧正入初地名真見

道謂以一實根本無分別智與法界冥合能所一如無有二相故唯
識頌云若時於所緣智都無所得爾時住唯識離二取相故當爾之
時方名親證乃至盡空如來國土淨穢有無皆是我心變化所現故
五位中名通達位也○標萬法唯識非從外有○解私謂盡空者謂
盡虛空界所有佛國等唯心所現也若以四土言之心即寂光變化
即實報方便同居也淨穢但是三土之相互有起滅故云有無)。】

「世尊我了如是唯心識故識性流
出無量如來。」
【
(從法身識性流出報應無量佛身)。】
「
今
得授記次補佛處。」
【
(䟽既能親證真唯識理依正淨
穢皆唯心現故無量佛從識性流今得補處亦我識變非由他也○

標前佛後佛皆同一路)。】

「佛問圓通我以諦觀十方唯識識
心圓明入圓成實遠離依他及徧
計執得無生忍斯為第一。」
【
(䟽初觀染淨依
正皆唯識變本無自性即不起虛妄遍執計我及法即離遍計决了
能變所變元是菩提妙覺明性即離依他唯一圓成清淨寶覺故云
遠離依他及遍計執故唯識云初即相無性次無自然性後由遠離
前所執我法性即斯義也○標只依此三性合乎藏性也○解此中
三性亦曰三相廣在解深密經及唯識論一遍計所執性二依他起
性三圓成實性資中曰橫計有情眾生壽者及我我所乃至情非情

異執有實體周遍計度名遍計性計有因緣世間和合建立名相執
此假相定從種生雖無我執自然種性假色心等為種生五蘊等法
名依他性無漏智體及真如法界名圓成性○贊曰修唯識定證慈
氏尊如風吹水自然成紋一生授記作佛事三會龍華分不分)。】

「大勢至法王子與其同倫五十二
菩薩即從座起頂禮佛足而白佛
言。」
【
(孤山曰觀經云以智慧光普照一切令離三塗得無上力是故
號此菩薩名大勢至)。】
「
我憶徃昔恒河沙劫有
佛出世名無量光十二如來相繼
一劫其最後佛名超日月光彼佛

教我念佛三昧。」
【
(䟽亦名無量光得大勢如觀經釋念
佛三昧如下自明○標念屬意根意根即諸根所依故攝六根因根
大入道)。】

「譬如有人一專為憶一人專忘如
是二人若逢不逢或見非見。」
【
(䟽專憶如
佛專忘謂不念者如是眾生見佛不定故云若逢不逢等○標為憶
背塵合覺專忘背覺合塵)。】

「二人相憶二憶念深如是乃至從
生至生同於形影不相乖異。」
【
(䟽佛與眾
生憶念相應故佛與生如形影也○標寂而常照形影相隨)。】


「十方如來憐念眾生如母憶子若
子逃逝雖憶何為。」
【
(䟽如母憶子佛也若子逃逝生
也雖憶何為不會遇也○標法身本有棄之為無四大本空執之為
有也○解私謂母憶子如人專憶若子逃逝如人專忘問上文若逢
不逢等今何但云雖憶何為答縱得逢見不蒙法利與逃逝無異舍
衛九億家不其然乎)。】

「子若憶母如母憶時母子歷生不
相違遠若眾生心憶佛念佛現前
當來必定見佛去佛不遠不假方
便自得心開。」
【
(䟽初提喻若眾下貼合不假下得益○標

步步𨃃佛階梯日用何曾遠離)。】

「如染香人身有香氣此則名曰香
光莊嚴。」
【
(䟽染香有香氣念佛得見佛因果相稱誰謂不然)。】

「我本因地以念佛心入無生忍。」
【
(解以
驗修念佛之心不可單約事相而解念存三觀佛具三身心破三惑
無生忍位方可入焉資中引觀經是心是佛等釋之斯亦大要也)。】

「今於此界攝念佛人歸於淨土。」
【
(別指
極樂通及寂光○䟽念佛入無生者初即以生滅心緣念佛之相好
專注一境心無間然見佛相好光明莊嚴依報眷屬一一樂事如對
明鏡自見面像周眸遍覽無非佛界然復觀所念之佛諸有境界俱

為虛妄本無自性以從念想之所現故能念之心巳起未起自何而
有不見一法畢竟空寂以心不見心無相可得斯則能所俱寂本來
離念離念相者等虛空界無所不遍法界一相即是如來平等法身
此則由念相好見法身佛即無生念也故云以念佛心入無生忍我
既得度眾生法身與我無異無異之性互相關涉故念佛者我皆攝
取故云攝念佛人歸於淨土○標法界法身一相平等)。】

「佛問圓通我無選擇都攝六根淨
念相繼得三摩提斯為第一。」
【
(䟽念屬意
根意根即諸根所依故攝六也念即無念故云淨念不以念間故云
相繼此即於根大性而悟入也○解念屬意根意根若淨諸根咸攝

故無選擇贊曰我與同倫皆同一志念念無忘心心不二如母憶子
佛亦然圓通法門秖這是)。】


首楞嚴經義海卷第十六　頗六

音釋

螄螺
(螄所冝切螺落戈切)。
蚌蛤
(蚌步項切蛤古合切)。
鑄
(之戌切鎔鑄也)。

剌
(七賜切棘芒也)。
溟渤
(溟莫經切渤蒲沒切渤海名)。
訂
(丁定切平議也)。

洮汰
(洮徒力切汰徒蓋切洮汰淅𤃦也)。
鶖
(七由切)。
黜
(尺律切貶斥也)。

𧰟
(以瞻切)。
縷
(力主切綫也)。
墾
(口很切反土也)。
癃
(良巾切)。
竦
(息拱

切竦動也)。
煗
(乃管切與煖同)。
闤闠
(闤獲頑切市垣也闠胡對切市門也)。
礫

(郎擊切小石也)。
盼
(普莧切視也)。
貯
(展吕切盛也)。
啾
(即由切小聲也)。
耽

(丁含切樂也)。


