










首楞嚴經義海卷第十五(經五之上)頗五

(凡遇圓相即是標辭與䟽同其上文)。

「阿難白佛言世尊如來雖說第二
義門。」
【
(解孤山曰牒前二決定義審詳煩惱根本)。】
「
今觀世
間解結之人若不知其所結之元
我信是人終不能解。」
【
(䟽前疑因果同異今疑根
塵結解故云第二義門然根起之由前雖廣示而不的指何處為結
結解之義尚未辨明欲明指陳皎然可識故引前文佛所舉喻以況
巳迷也)。】
「
世尊我今會中有學聲聞亦
復如是從無始際與諸無明俱滅

俱生。」
【
(解同體無明品數至多又迷境不一故曰諸生滅去來常
在妄中故曰俱)。】
「
雖得如是多聞善根名為
出家猶隔日瘧。」
【
(䟽諸無明者謂全界無明也緫攝一
切二障見思故名為諸始自迷真隨逐有情生滅不離故上文云和
合妄生和合妄死故云俱滅俱生也初果有學雖未斷思已名破煩
惱障得人空證而未全破所知障法執猶存故云猶隔日瘧○標前
云第二義者汝欲發菩提心於菩薩乘生大勇猛決定棄捐諸有為
相應當審詳煩惱根本此無始來發業潤生誰作誰受云云又云汝
觀世間解結之人不見所結云何知解不聞虛空被汝隳裂何以故
空無相形無結解故經云從無始來與諸無明俱滅俱生者謂全界

無明攝二障故前文云汝須陀洹雖得六銷猶未亡一二障謂見思
二惑故名為諸○解瘧病隔日而發通惑除如安日別惑在如發日
涅槃哀歎品中二乘白佛亦舉此喻)。】

「惟願大慈哀愍淪溺今日身心云
何是結從何名解亦令未來苦難
眾生得免輪迴不落三有作是語
巳普及大眾五體投地雨淚翹誠
佇佛如來無上開示。」
【
(䟽無始生死不能超越蓋
由結縛今待解除無礙無繫不以懇至莫由開曉故雨淚求示也○
標結之與解由不如實知真如法一不覺心動名之為結若能迴光

返照照而常寂名之為解解結不二只在六根若了根元不落三有)。】

「爾時世尊憐愍阿難及諸會中諸
有學者亦為未來一切眾生為出
世因作將來眼以閻浮檀紫金光
手摩阿難頂。」
【
(䟽頂是諸根之緫手為解結之要摩而警
動將有解期撫而安慰令知深旨○標此是結集敘述之語也故先
表報令悟之)。】

「即時十方普佛世界六種震動微
塵如來住世界者各有寶光從其
頂出其光同時於彼世界來祇陀

林灌如來頂是諸大眾得未曾有。」

【(䟽無明住地為六情根震動不安因茲解結諸佛流光灌一佛頂以
表一多無礙自他平等下文諸佛標示此佛釋成同說同證更無異
路問此經從前至此四度放光獨有今文諸佛同放仍又同說斯可
特異乎答初為說教破邪次為揀妄顯理次為定見生智今為入觀
成行前三依教發解未能除障今文觀成破惑正動無明入法界理
故諸佛放光同示解結體無二源故知說教破邪顯真揀妄立信成
解皆為今日成行取證非聊爾事故與前文異耳)。】

「於是阿難及諸大眾俱聞十方微
塵如來異口同音告阿難言。」
【
(解六種震

動表破六根惑也微塵如來光灌此佛表同依此法得成正覺也由
談解結法門是修證的要雖未即示耳根入處以因此說生起後文
故茲現瑞而為表報)。】
「
善哉阿難汝欲識知俱
生無明使汝輪轉生死結根唯汝
六根更無他物汝復欲知無上菩
提令汝速證安樂解脫寂靜妙常
亦汝六根更非他物。」
【
(䟽覺明初起能所妄生湛
性既分六根成異根塵偶對業性即生輪轉無窮生死長縛斯六根
為生死結縛之源也一念無念能所都亡根塵識心應時消落無真
可得無妄可除覺性圓明法眼清淨斯六根為自在解脫妙常之源

也其猶氷水由氣之動移相雖變異溼性常一結解同貫亦復爾也)。】

「阿難雖聞如是法音心猶未明稽
首白佛云何令我生死輪迴安樂
妙常同是六根更非他物。」
【
(染淨根本唯此
六根更無別法於此起見生死輪迴於此忘情涅槃常樂法執未破
孰能洞明故再咨詢欲期開示)。】

「佛告阿難根塵同源縛脫無二識
性虛妄猶如空華。」
【
(根境識三無別體性唯一真覺
故曰同源執見不亡妄生取著強分染淨橫計身心從始洎終念念
生滅故云為縛了相無相分別不生能所寂然念想虛盡一法無取

一真體現心與虛空等無差別故名為脫識性虛妄如空華者與上
根塵綺互相影上言根塵影此識性今言識性影前根塵故三同源
亦同虛妄故前文云見與見緣并所想相如虛空華即此識性虛妄
也又云此見及緣元是菩提妙淨明體即此根塵同源也○標根塵
同一真源迷悟性無有二○解私謂根塵識三攝十八界本如來藏
妙真如性故曰同源凡夫迷真故縛聖人悟真故脫迷悟雖殊始終
理一故曰無二同源必兼識性虛妄必具根塵文之綺互也)。】

「阿難由塵發知因根有相相見無
性同於交蘆。」
【
(䟽攬塵成根對根有相根境立矣妄識生
焉妄識能變根境二法故根境識更相假藉一一體空一一成立故

若交蘆○解塵相通指六境知見略示二根根境對論攝十二處斯
皆兩法相涉內無實性故喻交蘆有以根境識三釋此喻者非也而
不知經語巧妙從寬至狹上攝界義故三此攝處義故二下文又略
其境單言其根故云知見立知等)。】

「是故汝今知見立知即無明本知
見無見斯即涅槃無漏真淨云何
是中更容他物。」
【
(䟽由阿難再問云何令我生死輪迴
安樂妙常同是六根更非他物故佛先示根境識三唯一虛妄同一
性源迷縛解脫誠非異轍由此別示結答令無所疑因解成觀妙果
可冀言知見者略舉六根之二也立知者又略見字影在次文意謂

若於六根三事不了性無立為實有起遍計執惑業由生自此輪迴
枉入諸趣斯則六根是無明生死結縛之本苟或於此體真達妄執
取不生妄知見覺泯然虛寂唯一圓成清淨寶覺斯則六根是菩提
涅槃元清淨體更欲何物說為異因故般若云若見諸相非相即見
如來上云此見及緣元是菩提妙淨明體此則正破無明法執成就
圓通觀門也○解孤山曰上言立知而略見下言無見而略知經文
互影也執知見實有名立知見此即妄心是生死輪迴之本故云即
無明本達知見無性名無知見此即真心安樂妙常故云斯即涅槃
無漏真淨是則唯一真心更無別法故曰云何是中更容他物又解
知見立知是迷真知見立緣塵等妄知見故即無明知見無見是達

真知見無緣塵等妄知見故即涅槃故前文云入佛知見也佛知見
外更無別法故不容他物前釋約常心即寂一切皆泯後釋約常心
即照有真知見故茲兩釋並符佛旨)。】

「爾時世尊欲重宣此義而說偈言。」

【(䟽汎論偈頌緫有四種一阿耨窣覩婆不問長行并偈但數字滿三
十二即為一偈二名伽陀此云諷頌或云直頌謂以偈說法非頌長
行三名祇夜此云應頌四名蘊陀南此云集施頌謂以少言攝集多
義○施他誦持故為何意故經多立頌略有入義一少字攝多義故
二讚歎者多以偈頌故三為鈍根重說故四為後來之徒故五隨意
樂故六易授持故七增明前說故八長行未說故合此經內於前四

中二三所攝八意之內正唯三七兼二五八然又長行偈頌相望有
五對之例謂有無廣略離合先後隱顯至文詳而知之此頌長行應
頌諷頌間雜相糅連環起復展轉相生大意破無明法執令觀門明
淨修行證入一真法界也)。】

「真性有為空緣生故如幻。」
【
(解私謂真性即
根塵之源也有為即縛脫之相也若真性在迷能生九界根塵之相
名之為縛若真性出纏能起十界根塵之用號之為脫此縛與脫皆
即真而俗故曰有為亦即俗而真故曰空也緣生故如幻釋成有空
義也有為之法皆從緣生凡夫以惑業為緣聖人以機感為緣二緣
所生俱是假名故云如幻此頌根塵同源縛脫無二)。】
「
無為無

起滅不實如空華。」
【
(䟽此文正破無明法執執為無
為有實體者皆迷真性一真法界本非對待故此雙破即是解結之
所因也○此中四句前二句破有為後二句破無為此二不立方顯
法界一相義耳言真性有為空者真性之言正是標宗揀法通下第
二量轉謂一真中道第一義諦也應二量云真性有為元空無有從
緣生故猶如幻事真性無為本來不實無起滅故猶如空華由此二
量三支無闕標揀分明無諸過非掌珍論中取為善立第二量中先
因後宗譯人語便亦無所失此義所顯一真平等無諸對待真妄染
淨生死涅槃凡夫諸佛皆如空華亂起亂滅故下文云一切世界山
河大地生死涅槃皆即狂勞顛倒華相故中論云若法為待成是法

還成待今則無因待亦無所成法斯顯第一義中離一切相言語道
斷心行處滅無明法執於斯盡矣○標一真法界本非對待故此雙
破即是解結之所因由也○解此頌識性虛妄猶如空華上言如幻
助成空義耳今云空華正顯虛妄也且識性是有為起滅之法真性
反此故曰無為無起滅既云虛妄即是不實故喻如空華舊以前二
句破有為後二句破無為出掌珍論)。】

「言妄顯諸真妄真同二妄。」
【
(前長行中破於
妄今復恐捨妄取真故重遣之孤山曰諸之也語助耳言根塵虛妄
則顯涅槃真實對妄說真待對不絕真亦成妄故云二妄龍樹云若
法為待成是法還成待)。】
「
猶非真非真云何見

所見。」
【
(對妄說真猶皆遣蕩云何更有妄中根境乎猶非能遣也
真非真所遣也非真即妄見即是根所見即境○䟽初二句重顯前
過有為無為是對待故亦是破執真性是有還同虛妄惑者議云真
性之中雖亡有為無為而此真性應有所得是佛所證離諸偽妄故
名曰真是諸法性畢竟應有故此破云若言離妄所顯有真性者還
同妄法俱為妄也以是遍計所緣境故離妄之真還因妄顯如前文
云菩提心生生滅心滅此亦生滅起信亦云言真如者亦無有相謂
言說之極因言遣言此真如體無有可遣以一切法悉皆真故亦無
可立以一切法皆同如故當知一切法不可說不可念故名真如應
知真性若有得者皆為妄矣故云妄真同二妄也猶非下二句況破

執妄初句躡前所非尚無真與不真不真即妄也次句正況云何更
存能見所見根之與識俱名為見所見即境也斯則緫破真妄二心
諸對待法皆無所有方名顯淨法界一真平等此上二頌正是頌前
根塵同源也本源自性尚非真妄豈得存乎根境識耶故根境識同
此一源)。】

「中間無實性是故若交蘆。」
【
(頌前根塵相發
相見無性猶如交蘆○解中間謂根境二法體中無性)。】
「
結解
同所因聖凡無二路。」
【
(䟽頌前縛脫無二也六道
凡夫業惑所繫不得自在故名為縛三乘賢聖斷惑證理不隨業繫
故名為解此則皆由六根迷悟所致更非別岐故無二路○解私謂

欲明解結汎舉所因所因者六根也前諸佛同告云汝欲識知生死
結根乃至速證安樂解脫唯汝六根更非他物正同此義)。】
「
汝觀
交中性空有二俱非。」
【
(䟽交中無性將何遣有而
更存無一性之中無對待故肇公云有既不有則無無矣此則正顯
根塵中道亦是上根塵同傆之義○解孤山曰重牒前喻令審觀也
言空則蘆有外相言有則中本空以喻根境妄執性有其體元空)。】

「迷晦即無明發明便解脫。」
【
(䟽頌前知見立
知等文也迷根執境不了性空妄取為有即無名立了性無性真妄
一如根境識三不能為縛故名解脫斯則涅槃無漏真淨)。】

「解結因次第六解一亦亡。」
【
(生起六解一亡

疑也因次第者下文云此根初解先得人空空性圓明成法解脫解
脫法巳俱空不生是名菩薩從三摩地得無生忍一亦亡者下文云
今日如來若緫解除結若不生則無彼此尚不名一六云何成○解
為下華巾結解張本)。】
「
根選擇圓通入流成正
覺。」
【
(為下諸聖圓通張本○䟽生起下文圓通修證也○即取觀音
從耳根門入三摩地文殊所選堪與阿難及此界人入流正覺)。】

「陀那微細識習氣成暴流。」
【
(阿陀那云執持
即第八識能執持種子起現行故第八多名此名最通三位之中相
續執持位也　無明熏習種子不斷如暴流水流注不息微細境界
唯佛能知故起信云無名熏習所起識者非凡夫能知亦非二乘智

慧所覺謂依菩薩從初正信發心觀察若證法身得少分知乃至菩
薩究竟地不能盡知唯佛窮了○解檇李曰執持種子根身等令不
散壞故習氣者謂熏習氣分乃種子異名也以第八識中無始習氣
微細生滅流注不息故如暴流解深密經云如暴流水生多波浪諸
波浪等以水為依五六七八皆依此識然彼經中別顯染中淨相故
離八外別說九識理實陀那更無別體)。】
「
真非真恐迷
我常不開演。」
【
(䟽謂此識體單真不立獨妄不成真妄和
合方有所為起信云謂不生滅與生滅和合非一非異名阿棃耶識
若說即真妄習如何得盡凡夫外道起於常見執為真我若說為妄
恐撥為斷滅以真相不滅故是故於小乘藏及大乘權教不說第八

深密經云阿陀那識甚微細一切種子如暴流我於凢愚不開演恐
彼分別執為我○意顯前文根境識三六種結縛皆是此識熏習變
生執真執妄見有見空唯此識影乃至十地菩薩所見佛身業識上
見若佛如來巳離業識無自他相見如起信說此則正顯巳離俱生
無明耳)。】

「自心取自心非幻成幻法。」
【
(一切諸法唯識
所變故皆自心前六不了見從外來取而分別故起信云三界虛偽
唯心所作離心即無六塵境界以一切法皆從心起妄念而生一切
分別即分別自心故云自心取自心也若以妙性圓明離諸名相本
來無有世界眾生故云非幻而由見妄忽生覺明相現四大分湛根

塵宛成故云成幻法而言幻者以一一法皆無性故○解資中曰此
示前陀那識能變起世間之相還是自心分別故云自心取自心檇
李曰心本非境迷心為境故云非幻成幻法)。】
「
不取無非
幻非幻尚不生幻法云何立。」
【
(䟽分別不
生前後際斷真尚不辨妄何所立是故性真常中求於去來迷悟生
死了無所得斯則一相平等迷悟都亡生死涅槃猶如昨夢○故肇
公云夫不存無以觀法者可謂見法實相矣○解了境即心心尚不
生豈更存境)。】

「是名妙蓮華。」
【
(䟽此平等性觀能破無明開佛知見此知
見性處妄常真在染不汙今得顯發如開敷出水故以為喻)。】
「
金

剛王寶覺。」
【
(無明堅牢最為難壞持念能破金剛定力此定
尊上更無能過於法自在是可寶重如摩尼珠隨意生育無上覺果
名王寶覺)。】
「
如幻三摩提。」
【
(此觀現前了一切法皆如幻化
猶如明鏡現諸色像一一色像體不可得同一鏡明不即不離三摩
提云正受不受諸受也)。】
「
彈指超無學。」
【
(此顯速疾能至
大覺故一念不生即名為佛超過地位劫數之說如前文云歇即菩
提圓覺亦云離幻即覺亦無漸次皆斯義也然至覺時亦無自果可
為所得故云超無學耳亦是約遲速較量故說為超非是都越地位
直至無上覺耳○解孤山曰中道妙法不染二邊如世蓮華不著泥
水真空蕩相若金剛寶所擬皆碎妙有體虛況幻術事其像無實初

阿難以三止為請今如來還以三義為歎彈指超無學顯三止之功
也若入地住則超小乘阿羅漢位縱入相似亦超無學以同除四住
此處為齊若伏無明三藏則劣又縱在觀行亦超無學如太子處胎
貴壓羣臣頻伽在殼聲逾眾鳥)。】
「
此阿毗達磨十方
薄伽梵一路涅槃門。」
【
(䟽阿毗達磨云無比法即
指此三昧也亦云對法即以大乘平等大慧對向一真法界體用顯
現理智一如故名對法薄伽梵具足六義謂自在熾盛端嚴名稱吉
祥尊貴十方諸佛取證菩提涅槃妙果唯此一路能通至彼故名為
門由前請云要因門入故此開示金剛三昧為能入門也○解云無
比法即指前法無以比喻也十方如來皆依此法入證涅槃涅槃是

果三止是因因能入果喻之以門)。】

「於是阿難及諸大眾聞佛如來無
上慈誨祇夜伽陀雜糅精瑩妙理
清徹。」
【
(私謂祇夜云應頌又云重頌即頌上長行也伽陀云諷頌
亦略云偈不因長行但諷美而頌之二頌合明故曰雜糅精瑩此指
能詮也妙理清徹此謂所詮也)。】
「
心目開明歎未曾
有。」
【
(䟽能詮之文諷應文間辭句妙淨所詮之理清明洞徹皎然可
見故使心開如日之明)。】

「阿難合掌頂禮白佛我今聞佛無
遮大悲性淨妙常真實法句心猶

未達六解一亡舒結倫次惟垂大
慈再愍斯會及與將來施以法音
洗滌沉垢。」
【
(由前偈云解結因次第六解一亦亡阿難疑意
前文既云根塵同源縛脫無二迷晦即無明發明便解脫斯則結無
前後解亦不倫六根若亡一覺應顯云何復云解結因次六解一亡
故云心猶未明惟垂洗滌等)。】

「即時如來於師子座整涅槃僧斂
僧伽棃攬七寶几引手於几取劫
波羅天所奉華巾於大眾前綰成
一結示阿難言此名何等阿難大

眾俱白佛言此名為結。」
【
(涅槃僧裏衣也僧伽
棃大衣也劫波云時分巾是彼天所奉獻故未詳緣起○解真際曰
涅槃僧此方裙號興福曰劫波羅天即髑髏天四天王太子奉如來)。】

「於是如來綰疊華巾又成一結重
問阿難此名何等阿難大眾又白
佛言此亦名結如是倫次綰疊華
巾緫成六結一一結成皆取手中
所成之結持問阿難此名何等阿
難大眾亦復如是次第酬佛此名
為結。」
【
(䟽如文○標如是倫次綰疊華巾緫成六結者喻眾生一

念纔動六根取境迷心逐物卒不能解故下文云是故世界因動有
聲因聲有色因色有香因香有觸因觸有味因味知法六亂妄想成
業性故十二區分由此輪轉也)。】

「佛告阿難我初綰巾汝名為結此
疊華巾先實一條第二第三云何
汝曹復名為結阿難白佛言世尊
此寶疊華緝績成巾雖本一體如
我思惟如來一綰得一結名若百
綰成終名百結何況此巾秖有六
結終不至七亦不停五云何如來

秖許初時第二第三不名為結。」
【
(䟽巾
喻真性結喻六根逐綰而問相由妄別令知根本是一妄結生六無
同異中熾然成異故一一綰皆名為結)。】

「佛告阿難此寶華巾汝知此巾元
止一條我六綰時名有六結汝審
觀察巾體是同因結有異於意云
何初綰結成名為第一如是乃至
第六結生吾今欲將第六結名成
第一不不也世尊六結若存斯第
六名終非第一縱我歷生盡其明

辯如何令是六結亂名。」
【
(體雖元一妄結成六
既巳成根六種名相隨心計執不可移易故云不可亂名)。】

「佛言如是六結不同循顧本因一
巾所造令其雜亂終不得成。」
【
(䟽如文)。】

「則汝六根亦復如是畢竟同中生
畢竟異。」
【
(迷心執境無異成異故下文云元依一精明分為六
和合即斯義也○標畢竟同中本如來藏性也生畢竟異者眾生妄
分別有穢有淨𣲖成根境○解私謂同謂一真之性理本無差譬巾
之體也異謂六根之精事用有別如巾之結也二法由來未嘗改易
故皆言畢竟)。】


「佛告阿難汝必嫌此六結不成願
樂一成復云何得阿難言此結若
存是非鋒起於中自生此結非彼
彼結非此如來今日若緫解除結
若不生則無彼此尚不名一六云
何成。」
【
(䟽此中譯家緝緹不足應云欲得不成願樂一成復云何
得佛意云汝意嫌此六根妄隔樂成一體有何方便而得成一答意
若解此六亦不成一以一對六而立六若不生則無所對故無一義)。】

「佛言六解一亡亦復如是。」
【
(解私謂六根之
精元是一真之性以隨緣故在眼曰見精在耳曰德精等此皆如第

二月捏所成故若能隨根脫黏內伏六既融一一亦斯亡如解結巳
巾亦無用)。】
「
由汝無始心性狂亂知見妄
發發妄不息勞見發塵如勞目睛
則有狂華於湛精明無因亂起一
切世間山河大地生死涅槃皆即
狂勞顛倒華相。」
【
(䟽心性發狂見聞妄隔根境識三一
時俱現生死為六涅槃名一由對待成本無所有故如狂勞虛妄華
相三種世間故名一切佛界生界一切境界俱不離此以是分別妄
念起故離心即無六塵境界故○標前文云是故汝今見我及汝并
諸世間十類異生皆即見眚眾生妄分別有佛有世界若了諸法性

無佛無世界○解知見發妄此屬能見之相勞見發塵即對所見之
境唯妄與勞五性備矣如勞目睛下雙喻其義一切世間下示塵勞
之相)。】

「阿難言此勞同結云何解除如來
以手將所結巾偏掣其左問阿難
言如是解不不也世尊旋復以手
偏牽右邊又問阿難如是解不不
也世尊。」
【
(䟽若執此根有實體者即墮常見若謂都無成惡取
空諸佛不化寧起有見如須彌山不起空見如芥子許以墮斷故既
左偏有相右墮空門空有二邊俱不見性無明根結如何解除故前

偈云汝觀交中性空有二俱非故此二邊不能令脫○解左右牽掣
俱不能解喻觀二邊皆不能破根本無明凡夫外道以斷常為二邊
二乘菩薩以空有為二邊雖曰伏斷猶存巾結)。】

「佛告阿難吾今以手左右各牽竟
不能解汝設方便云何解成阿難
白佛言世尊當於結心解即分散
佛告阿難如是如是若欲除結當
於結心。」
【
(䟽意明空有二邊既不能解當須中道正觀照無始
結根非有非無不異而異見全無明之法性斷全法性之無明不斷
而斷非證而證方得解成○標但了無明別無觀照○解知見立知

即名為結觀知中道是謂結心結不離巾解之則一知不異道亡之
則中如來善權取譬斯妙)。】

「阿難我說佛法從因緣生非取世
間和合麤相。」
【
(既令解結當於結心欲使選根而修圓行
故示佛法從因緣生反顯若無因緣佛法無由而生也如前文云譬
如琴瑟雖有妙音若無妙指終不能發是則圓修定慧是今因緣若
三藏中事六度等皆是世間麤和合相)。】
「
如來發明世
出世法知其本因隨所緣出。」
【
(䟽中道正
觀如幻三昧能解無始無明根結能於彈指超證無學能起無方不
思議用此名佛法從因緣生豈同世間所說麤相○以佛無明永盡

得一切種智故能知根結解因由非餘境界○解孤山曰世謂六凢
出世謂四聖知此十界皆因於心隨無明之染緣則出九界隨教行
之淨緣則出佛界故法華云佛種從緣起涅槃云亦有因緣因滅無
明則得熾然三菩提燈)。】

「如是乃至恒沙界外一滴之雨亦
知頭數現前種種松直𣗥曲鵠白
烏玄皆了元由。」
【
(䟽一切世間色心染淨諸有境界皆
依無明而得住持今無明巳變成明明即一切種智佛既證得一切
境界有何難了足故即能皆了元由○解私謂佛有權實二智實智
冥理權智鑒物上云發明世出世法乃至知其現前種種元由者皆

權智所鑒也既於情無情等照了不昧顯今所說解結之法及選根
之義悉是鑒物宜然固無差繆矣)。】

「是故阿難隨汝心中選擇六根根
結若除塵相自滅諸妄銷亡不真
何待。」
【
(䟽上文云若能於此悟圓通根逆彼無始織妄業流得循
圓通與不圓根日劫相倍但汝下劣未能於中圓自在慧故我宣揚
令汝但於一門深入入一無妄彼六知根一時清淨故云選擇下文
云見聞如幻翳三界若空華聞復翳根除塵銷覺圓淨是故諸妄銷
亡不真何待○標前文云見與見緣如虛空華此見及緣元是菩提
蓋令阿難即妄顯真即相顯性也)。】


「阿難吾今問汝此劫波羅巾六結
現前同時解縈得同除不不也世
尊是結本以次第綰生今日當須
次第而解六結同體結不同時則
結解時云何同除。」
【
(䟽此顯六根不能頓解但應從
一根門即得六根解脫非謂六根相望成次第耳但觀合顯義自昭
然○標六結同體結不同時故下文云理雖頓悟乘悟併消事非頓
除因次第盡○解私謂綰巾成結雖有次第黏湛成根必無倫緒故
不可以喻而難於法也蓋言見聞覺知六用差別如次第綰生耳選
擇六根隨於一根發觀如次第而解也慤師云意明六根不可齊觀

但依一根入證自然銷六斯會經意焉)。】

「佛言六根解除亦復如是此根初
解先得人空空性圓明成法解脫
解脫法巳俱空不生是名菩薩從
三摩地得無生忍。」
【
(䟽此正明次第也如下文云初
於聞中入流亡所所入既寂動靜二相了然不生如是漸增聞所聞
盡斯則此根初解先得人空也盡聞不住覺所覺空即成法解脫也
空覺極圓空所空滅即俱空不生也生滅既滅寂滅現前即得無生
忍也維摩云又此病起皆由著我是故於我不應生著既知病本即
除我想當起法想應作是念但以眾法合成此身起唯法起滅唯法

滅當作是念此法想者即是顛倒我應離之云何為離謂不念內外
諸法行於平等謂我等涅槃等所以者何我及涅槃是二皆空乃至
得是平等唯有空病空病亦空此則維摩正就於身作三空觀門故
次第觀而次第離今經但於一根深入自然麤執先斷次第以證觀
行雖別所得攸同即正約圓頓觀法但從一根而入非約六根頓解
故云次第不同漸次法門約鈍根說諸解云云不能具敘○標此根
初解先得人空者斷煩惱障也空性圓明成法解脫者斷所知障也
俱空不生者從體起大妙用即前文云我以妙明不滅不生合如來
藏圓照法界○解小乘析觀乃是作意先破人執次破法執然後會
入空平等理大乘體觀人法無殊空非前後今言此根初解先得人

空者亦猶前文如澄濁水沙土自沉蓋任運而然也沇師以天台別
教釋之孤山[后-口+十]云其失非小應知人空是破五陰假名即見惑也法
空是破五陰實法即思惑也乃至破涅槃淨法即無明也俱空不生
即平等空所空既盡能空亦滅如前火木然諸薪巳亦復自然如是
三空皆以中道而為觀體苟非此者何異解巾左右牽掣手)。】

「阿難及諸大眾蒙佛開示慧覺圓
通得無疑惑一時合掌頂禮雙足
而白佛言我等今日身心皎然快
得無礙雖復悟知一六亡義然猶
未達圓通本根。」
【
(䟽慧覺圓通由蒙開示本根入路未

得通明故今伸敬欲期達解○標本覺妙明一體更無根結疑網巳
除身心皎然快得無礙巳悟一六亡義其柰本根入路未得通明也)。】

「世尊我輩飄零積劫孤露。」
【
(解孤山曰迷真
常性如失家鄉飄流生死喻以旅泊無真常智如失父母獨守迷妄
喻以孤露)。】
「
何心何慮預佛天倫如失乳
兒忽遇慈母。」
【
(䟽背覺合塵名為孤露萍游六道故名飄
零忽然邂逅廁為堂弟名預天倫由斯遭遇如子得母法身可久矣
○解我本無心思慮希望而不期為佛兄弟也故以失乳等為況)。】

「若復因此際會道成所得密言還
同本悟則與未聞無有差別。」
【
(䟽際時會

遇也遭時遇佛從茲得道始覺合本若不曾迷故云本悟悟覺也既
不曾迷唯是一覺夫何更有得同之異故云未聞無有差別此略彰
六中之耳根也阿難所請意在此根微露其機求佛顯發如來知微
勑眾各說悟門觀音文殊承機述揀感應相濟化道曲成于今受賜
豈得忘本○標文殊料揀正在此耳根一門為圓通也○解稟言達
理了迷非迷故云還同本悟既昔本無迷故今亦無悟迷悟性一本
自常然則聞後之性與未聞性無有差別)。】

「惟垂大悲惠我祕嚴成就如來最
後開示。」
【
(圓通本根佛若不說餘莫能解故稱祕嚴五時教極
示滅非久故此宣說名為最後)。】
「
作是語已五體投

地退藏密機冀佛冥授。」
【
(䟽祕密妙嚴即首楞
嚴定最後開示究竟說也機微細念靜然不動故曰退藏即欲以湛
旋其虛妄滅生伏還元覺故云冀佛[宴-女+六]授一標最後垂範亦是最初
方便○解口說身體顯請既畢而唯以內心默念為機故云退藏察
機也冀佛冥授者謂望佛冥鑒密機而授其要道也)。】

「爾時世尊普告眾中諸大菩薩及
諸漏盡大阿羅漢汝等菩薩及阿
羅漢生我法中得成無學。」
【
(從佛口生從法
化生)。】
「
吾今問汝最初發心悟十八界
誰為圓通從何方便入三摩地。」
【
(䟽從

佛口生從法化生得佛法分名生我法向下雖有二十五門諸聖人
道緫而攝之不離十八故舉以問今各敘述○標諸大菩薩及大阿
羅漢三漏俱盡三漏者欲漏見漏無明漏也所問發心最初方便也
○解此下二十五聖觀十八界及以七大乃是開合之殊耳識大則
合於六識根大則合於六根餘之五大則緫[(冰-水+〡)*ㄆ]六境以六境之體不
出地水火風及空故也但言十八則巳攝七故前文云十方如來於
十八界一一修行皆得圓滿無上菩提又此十八同是六根以各開
根境識三故是則言六其義亦周故前文云令汝生死輪轉安樂妙
常同是六根更非他物)。】

「憍陳那五比丘即從座起頂禮佛

足而白佛言我在鹿苑及於雞園
觀見如來最初成道於佛音聲悟
明四諦。」
【
(䟽憍陳那姓也此云火器其先事火從此命族五比
丘者初佛棄國入山修道淨飯乃命家族三人一阿溼波二拔提三
摩訶男拘利舅氏二人一憍陳那二十力迦葉勑令隨衛五人銜命
後各捨去在鹿苑中共修異道佛得果巳思度何人此五於我先曾
營衛即徃為彼三轉法輪問言解否陳那先答巳解巳知諸天在空
亦言其解故佛命彼名阿若多阿若多者此云解也或言巳知雞園
精舍名也○標陳那是摩耶夫人之兄弟此五人是佛之的親家族
三人皆釋種佛三轉十二因緣令知苦集滅道四諦因聲悟道○解

私謂阿若多名也此云無知謂知無生之理故又翻為解故曰我初
稱解等大哀經具云解本際)。】

「佛問比丘我初稱解如來印我名
阿若多妙音密圓我於音聲得阿
羅漢。」
【
(䟽雖悟四諦復了音聲本常微密圓滿未曾生滅唯一覺
性此則了音聲性空唯如來藏故云妙音密圓此經所明圓通法門
唯取實證○則不可隨相而解下文如來勑文殊言二十五無學皆
言修習真實圓通彼等修行實無優劣前後差別故知此文正是入
音聲慧法門了聲實自也)。】

「佛問圓通如我所證音聲為上。」
【
(䟽如

文○標此方真教體清淨在音聞只可自用不同觀音旋根歸於聞
思修慧三之性也○解孤山曰妙音密圓者密悟圓理也或曰涅槃
說身因而皆小聖淨名入不二則俱大士唯茲二十五聖大小相叅
而云方便多門歸元無二且陳那身子近悟徧空普賢彌勒久證圓
理久近兩異偏圓二殊安得圓通其歸一揆對曰涅槃敘昔則小無
大分淨名方等則大隔小乘其談所證豈得相混至若今經二乘作
佛與法華同途闡提有性將涅槃共轍教巳開顯偏即圓融故使鹿
苑之所證同成一乘之頓理均乎普賢諒無慚德此約實行聲聞也
若乃內祕大道外現小乘則鹿苑以來何嘗非大既經發迹一揆何
疑此約權行聲聞也悟理既同誰拘遠近以此觀之則大小相叅之

說怡然理順遠近偏圓之惑渙然冰釋私謂夫開權發迹之說唯諸
佛祕要之事非諸菩薩羅漢所能顯示其猶禮樂征伐自天子出非
諸侯之事也今佛所問最初發心悟十八界誰為圓通者且欲諸聖
各述本根所證權實之道耳在昔方便未會真實諸聲聞人言與菩
薩同入法性孰不自謂悟入圓通如陳那等雖曰妙音密圓但是聞
生滅四諦微密圓悟未可濫同如來藏理故中阿含云我至波羅柰
擊妙甘露鼓又云如來說法初中後妙豈彼妙名便同法華之妙乎
秖如下文說緣覺聲聞云勝妙現圓及勝性現圓又說大梵善見云
身心妙圓及妙見圓澄豈此妙圓亦同圓覺妙明之性乎應知如來
先令諸聖次第說竟後告文殊言此二十五無學諸大菩薩及阿羅

漢各說最初成道方便皆言修習真實圓通彼等修行實無優劣前
後差別斯即開權會實之正文也文殊偈云聖性無不通順逆皆方
便蓋演如來之旨也主伴相濟雅合其宜又若陳那等本大迹小鹿
苑所證不亦小乎豈顯本後翻令漸初密悟圓理天台化儀四教龍
樹二種法輪顯露祕密俱無此說吾宗義學請熟思之贊曰鹿苑雞
園躬親執侍悟佛一音發明四諦獨於眾中得解名妙音密圓證果
位)。】

「優波尼沙陀即從座起頂禮佛足
而白佛言我亦觀佛最初成道觀
不淨相生大猒離悟諸色性。」
【
(䟽亦云優

波尼殺曇此言近少或云塵性謂微塵是色近少分也因觀不淨白
骨微塵故以此名由多貪欲故作此觀以為對治復了色塵本如來
藏故云悟諸色性○標性色真空性空真色)。】

「以從不淨白骨微塵歸於虛空空
色二無成無學道。」
【
(䟽初作不淨想後入骨鏁觀皆
為治貪復因骨鏁入析色明空復因此空見色實相悟中道理○色
之與空唯一實性故云空色二無)。】

「如來印我名尼沙陀。」
【
(解私謂既云觀佛最初成
道故知觀不淨相正是小乘無漏行法言悟諸色性者斯乃聲聞悟
性念處也南嶽師云觀五陰理性名性念處故雜心論偈云是身不

淨相真實性常定諸受及心法亦復如是說以從不淨白骨微塵歸
於虛空者由多貪故修對治法成就九想發真破惑即壞法羅漢也
備如次第禪門)。】
「
塵色既盡妙色密圓我從
色相得阿羅漢。」
【
(䟽從悟得名也真善妙色即畢竟空
相盡性顯悟如來藏周遍法界故曰密圓成於無學)。】

「佛問圓通如我所證色因為上。」
【
(解九
想成時得慧解脫於諸色相發明無漏故云妙色密圓贊曰觀佛道
成悟色性相欣猒兩亡空若為狀塵色盡處證圓通是中還假色為
上)。】

「香嚴童子即從座起頂禮佛足而

白佛言我聞如來教我諦觀諸有
為相。」
【
(䟽觀香悟道得童真位名為童子初佛緫教觀有為相不
的言香如云一切有為法如夢幻泡影如露亦如電應作如是觀)。】

「我時辭佛宴晦清齋見諸比丘燒
沉水香香氣寂然來入鼻中。」
【
(我於向晦
宴然安息在於靜室清淨之室洗心之處故名清齋靜室聞香是有
為相即觀境也標即止明觀也)。】

「我觀此氣非木非空非煙非火去
無所著來無所從。」
【
(䟽木空煙火以理推窮非香生
處既來無因去復何徃以何為香而馨我鼻此則觀察香無生也

標不逐緣生非由境有)。】

「由是意銷發明無漏如來印我得
香嚴號。」
【
(䟽香既無生復何分別故云意銷分別不有能所俱
亡○真覺不動湛然常遍塵垢既銷圓明淨妙故號香嚴○解資中
曰非木等者觀性空也私謂凡言性空必推四性今當以木為自煙
火為他和合為共空為無因此似衍門觀幻有即空之相下諸聲聞
亦多是小乘觀實有滅空之義小乘雖殊所證圓通同一真諦耳若
諸菩薩所悟須約中道第一義諦言之應有歷別圓融之異經雖隱
略理合該通如淨名室內三十二大士說入不二法門天台所解亦
分圓別豈以不二混同諸入乎)。】


「塵氣倐滅妙香密圓我從香嚴得
阿羅漢。」
【
(䟽相盡歸如真香妙發一念不辨即登無學○標妙
香密圓者性香清淨也)。】

「佛問圓通如我所證香嚴為上。」
【
(解前
云香嚴童子則從菩薩受稱今云得阿羅漢蓋敘昔日所證如下文
月光童子初得小果後於佛所得童真名預菩薩會以彼驗此名實
可知贊曰宴晦清齋齅諸沉水煙木既非爐熏寂爾意銷無漏自發
明我於如來親印記)。】

「藥王藥上二法王子并在會中五
百梵天即從座起頂禮佛足而白

佛言我無始劫為世良醫口中嘗
此娑婆世界草木金石名數凡有
十萬八千如是悉知苦酢鹹淡甘
辛等味并諸和合俱生變異是冷
是熱有毒無毒悉能遍知。」
【
(䟽堪任補處紹
繼佛種令不斷故名法王子五百梵天是彼徒屬未詳緣起○敘昔
為醫能療眾疾嘗藥知味分別性用對治不差昔既妙辨味塵今亦
因此發性○解孤山曰苦酢等是六味也眾味共成名和合味直爾
采用名俱生味修煉炮炙名變異味)。】

「承事如來了知味性非空非有非

即身心非離身心分別味因從是
開悟。」
【
(䟽觀味之因從何而有空有身心若即若離俱無生處了
知即觀察也無生處故塵味寂然分別即息能所亡泯二俱絕朕唯
是一味清淨寶覺故云從是開悟即證無生忍也○標不逐緣生非
因境有非即非離味性本空悟如來藏○解私謂由事佛故必聞正
法即於味性了生無生空有謂味塵也身心謂舌識也以味從合中
知故相對言之味非空故非離身心味非有故非即身心中道之性
於是乎顯)。】

「蒙佛如來印我昆季藥王藥上二
菩薩名今於會中為法王子因味

覺明位登菩薩。」
【
(䟽發覺明悟由了藥味故印此人藥
王藥上登成也○標印我兄弟將紹法王)。】

「佛問圓通如我所證味因為上。」
【
(贊曰
素為良醫遍知藥味物有異同性非即離舌端眼正事難瞞昆季俱
登菩薩位)。】

「跋陀婆羅并其同伴十六開士即
從座起頂禮佛足而白佛言。」
【
(解孤山曰
跋陀婆羅此云賢守自守護賢德復守護眾生或云賢首以位居等
覺為眾賢之首故)。】
「
我等先於威音王佛聞
法出家於浴僧時隨例入室忽悟

水因。」
【
(䟽跋陀婆羅云賢護准法華說威音王佛有二萬億相繼
出世此人初佛像法之中為上慢者毀常不輕由是墮獄經於千劫
罪畢得出值後威音出家獲悟也○隨例入浴觀此水性了不可得
不從因生故悟水因)。】

「既不洗塵亦不洗體中間安然得
無所有。」
【
(解私謂水因謂所觸之因也塵體即能觸之緣也塵
本無染體亦常淨能所如幻二邊俱空故中間覺觸之心安然契性
矣)。】
「
宿習無忘乃至今時從佛出家
令得無學。」
【
(䟽塵無自性纔生即滅體是幻有性相本空水
無所因安然不動三俱無得孰為浴事無始妄習頓然銷落○乃至

今時得成無學○解孤山曰得等覺分果也)。】

「彼佛名我跋陀婆羅妙觸宣明成
佛子住。」
【
(䟽由斯觀察塵觸既盡妙觸現前得無生忍名佛子
住以善能守護令妄不起令覺不動名跋陀婆羅○標觸具三和今
翻為三德祕藏故名妙也)。】

「佛問圓通如我所證觸因為上。」
【
(䟽因
觸悟道故云觸因贊曰塵體不洗即亡所得垢慢俱除今證無學夙
習無忘用記為成佛子住承誰力)。】

「摩訶迦葉及紫金光比丘尼等即
從座起頂禮佛足而白佛言我於

徃劫於此界中有佛出世名日月
燈我得親近聞法修學。」
【
(摩訶迦葉云大飲光
氏名畢鉢羅頭陀上行○眾推無上紫金光尼在家時婦緣起如常
日月燈所便得親近聞法修行)。】

「佛滅度後供養舍利然燈續明以
紫光金塗佛形像。」
【
(室利羅婆如來體骨然燈塗金
皆是身金光耀之因累劫皆爾非止一佛故得然也經出別緣各從
一說○標以紫光金緣起出百緣經)。】

「自爾巳來世世生生身常圓滿紫
金光聚此紫金光比丘尼等即我

眷屬同時發心。」
【
(䟽如文○標此紫金光比丘尼本昔
為貧女獲一金珠於毗婆佛像法中請鍛金師補佛像形所獲)。】

「我觀世間六塵變壞唯以空寂修
於滅盡身心乃能度百千劫猶如
彈指。」
【
(䟽六塵生滅是意家境今觀此法本自不生今則無滅以
心生故種種法生心滅故種種法滅心不見心無相可得能所都寂
法性現前身之與心本來不動故令能度多劫如彈指也　解孤山
曰修於滅盡者即九次第定中第九滅受想定也今迦葉於雞足山
尚入此定以待彌勒)。】

「我以空法成阿羅漢世尊說我頭

陀為最。」
【
(頭陀新云杜多此翻抖擻)。】
「
妙法開明銷
滅諸漏。」
【
(䟽塵法既空妙法宣現故獲無漏成無學果○標即
如來藏性體之顯也)。】

「佛問圓通如我所證法因為上。」
【
(䟽已
上六人依塵開悟贊曰然燈續明奉佛舍利飾像以金報得如是滅
定中巳證圓通何故拈華重瞥地)。】
首楞嚴經義海卷第十五　頗五

音釋

瘧
(魚約切痁病也)。
翹
(渠堯切企也)。
糅
(女救切雜也)。
滌
(徒歷切除也)。

攬
(魯敢切手取也)。
綰
(烏板切繫也)。
掣
(尺列切挽也)。
鵠
(胡沃切鳥名)。


邂逅
(邂胡懈切逅胡遘切邂逅不期而會也)。
廁
(初吏切次也)。
揆
(巨癸
切度也)。
爐
(龍都切)。
煉
(連彥切精熟也)。
炮炙
(炮薄交切置火中曰
炮炙之石切近火曰炙)。
瞞
(正作設母官切歁也)。
鍜
(丁貫切鍊也)。
抖擻

(抖當口切擻蘇后切抖擻振舉也)。


