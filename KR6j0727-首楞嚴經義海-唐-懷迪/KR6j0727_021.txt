










首楞嚴經義海卷第二十一(經七之下)

(凡遇圓相即是標辭與䟽同其上文)。

「阿難若諸世界隨所國土所有眾
生隨國所生樺皮貝葉紙素白㲲
書寫此呪貯於香囊是人心昏未
能誦憶或帶身上或書宅中當知
是人盡其生年一切諸毒所不能
害。」
【
(䟽既無誦性但寫帶持一生諸毒終不能害○標西竺貝葉此
土紙素書寫此呪信受奉行必無十不善業三毒不能起諸魔害耳)。】

「阿難我今為汝更說此呪救護世

間得大無畏成就眾生出世間智。」

【(世間凡夫奉信此呪必能背塵合覺漸明出世間智三乘妙心頓獲
清淨)。】

「若我滅後末世眾生有能自誦若
教他誦當知如是誦持眾生火不
能燒水不能溺大毒小毒所不能
害如是乃至龍天鬼神精祇魔魅
所有惡呪皆不能著心得正受一
切呪詛厭蠱毒藥金毒銀毒草木
蟲蛇萬物毒氣入此人口成甘露

味一切惡星并諸鬼神磣心毒人
於如是人不能起惡頻那夜迦諸
惡鬼王并其眷屬皆領深恩常加
守護。」
【
(䟽諸毒惡鬼世間難事不能侵淩令得正受者以威被神
靈慈心攝護令其獲益故領深恩常加守護○標自誦者自覺也數
他誦者覺他也既自覺覺他世間水火如何燒溺此覺大毒內魔小
毒外魔也)。】

「阿難當知是呪常有八萬四千那
由他恒河沙俱胝金剛藏王菩薩
種族一一皆有諸金剛眾而為眷

屬晝夜隨侍設有眾生於散亂心
非三摩地心憶口持是金剛王常
隨從彼諸善男子何況決定菩提
心者此諸金剛菩薩藏王精心陰
速發彼神識是人應時心能記憶
八萬四千恒河沙劫周徧了知得
無疑惑。」
【
(䟽散心持誦尚蒙擁護況決定心求菩提者而不加
護哉既以菩薩精心[宴-女+六]熏神識速得開發自然記憶河沙劫事無不
了知陰[宴-女+六]也又速召也𡨋然感召令開發也○標眾生信受此心呪
者更自覺覺他無始宿習八萬四千塵勞翻成八萬四千陀羅尼般

若如世間紫磨精金其體堅剛堅剛故物不能壞利用故能摧萬物
是故行住坐臥無非般若故感金剛眾日夜隨侍也)。】

「從第一劫乃至後身生生不生藥
叉羅剎及富單那迦吒富單那鳩
槃茶毗舍遮等并諸餓鬼有形無
形有想無想如是惡處是善男子
若讀若誦若書若寫若帶若藏諸
色供養劫劫不生貧窮下賤不可
樂處。」
【
(䟽第一劫者發心修行之初時也洎乎菩薩最後身時故
名後身於其中間不落雜類或生人中亦非貧賤以持尊勝法故身

尊勝也○標信受心呪心常自足幽暗惡鬼自相遠離外無所求到
處豐富也)。】

「此諸眾生縱其自身不作福業十
方如來所有功德悉與此人由是
得於恒河沙阿僧祇不可說不可
說劫常與諸佛同生一處無量功
德如惡叉聚同處熏修永無分散。」

【(䟽雖不作福受持力故佛與之福既與同生仍稟教行則何福而不
集乎○標誦此心呪類首楞嚴定眾生若信受奉行一念具足萬行
十方如來同一道故出離生死更無異路)。】


「是故能令破戒之人戒根清淨未
得戒者令其得戒未精進者令得
精進無智慧者令得智慧不清淨
者速得清淨不持齋戒自成齋戒。」

【(䟽菩薩行門隨行則具今不行而備蓋神呪之力具足萬行斯言不
誣矣○標信心受持呪心萬行具足智慧齋戒一念自成)。】

「阿難是善男子持此呪時設犯禁
戒於未受時持呪之後眾破戒罪
無問輕重一時銷滅。」
【
(解私謂未受時謂犯戒巳
未經懺悔重受之時也此約在家者言之出家二眾下文別說)。】
「
縱

經飲酒食噉五辛種種不淨一切
諸佛菩薩金剛天仙鬼神不將為
過設著不淨破弊衣服一行一住
悉同清淨縱不作壇不入道場亦
不行道誦持此呪還同入壇行道
功德無有異也若造五逆無間重
罪及諸比丘比丘尼四棄八棄誦
此呪巳如是重業猶如猛風吹散
沙聚悉皆滅除更無毫髮。」
【
(䟽未受時者未
受呪時也餘如文○標未信心呪不知不覺觸目覩境違順相攻持

呪之後身意蕩然自覺塵勞俱無所有八棄者比丘尼犯戒更加比
丘四棄謂觸八覆隨第五不得染心男身相觸六不得染心男捉手
提衣入屏處屏處與男共立共語共行身相倚共期等七不得覆也
重罪八不得隨舉大僧供給衣食)。】

「阿難若有眾生從無量無數劫來
所有一切輕重罪障從前世來未
及懺悔若能讀誦書寫此呪身上
帶持若安住處莊宅園館如是積
業猶湯銷雪不久皆得悟無生忍。」

【(䟽生死既多罪業何筭未經懺悔積至于今皆為見道之重障矣不

思議力如湯之熾虛妄業雪向即銷殞也○標讀誦此呪三毒不生
積業頓亡心無𦊱礙)。】

「復次阿難若有女人未生男女欲
求孕者若能至心憶念斯呪或能
身上帶此悉怛多般怛囉者便生
福德智慧男女求長命者即得長
命欲求果報速圓滿者速得圓滿
身命色力亦復如是命終之後隨
願徃生十方國土必定不生邊地
下賤何况雜形。」
【
(䟽命終尚能隨願徃生諸佛淨土況

世間所求而不獲耶○標未生男女者未得權實二智也憶念斯呪
者信自巳法身也法身本有諸佛共同信受呪心故得所求隨其心
願也)。】

「阿難若諸國土州縣聚落飢荒疫
癘或復刀兵賊難𨷖諍兼餘一切
厄難之地寫此神呪安城四門并
諸支提或脫闍上令其國土所有
眾生奉迎斯呪禮拜恭敬一心供
養令其人民各各身佩或各各安
所居宅地一切災厄悉皆銷滅。」
【
(䟽支

提云可供養處脫闍云幢尚能却業豈不能除世間小難故悉滅也
○標心呪安心更無𨷖諍設有飢荒疫瘴皆是外事不以為念也脫
闍上者闍訓都字脫都即城臺也高顯處也志誠必靈驗也○解支
提翻靈廟)。】

「阿難在在處處國土眾生隨有此
呪天龍歡喜風雨順時五穀豐殷
兆庶安樂亦復能鎮一切惡星隨
方變怪災障不起人無橫天杻械
枷鎻不著其身晝夜安眠常無惡
夢。」
【
(䟽五穀謂麻黍稷麥豆十億曰兆聖法在處尚無惡夢況餘災

橫耶○標即京兆大國多民也謂能持此心呪心安體寂也)。】

「阿難是娑婆界有八萬四千災變
惡星二十八大惡星而為上首復
有八大惡星以為其主作種種形
出現世時能生眾生種種災異有
此呪地悉皆銷滅十二由旬成結
界地諸惡災祥永不能入。」
【
(䟽八大惡星者
謂金木水火土羅計彗雖有善宿變即成災有此呪處災不能作○
標二十八大惡星謂東方角亢氐房心尾箕南方井鬼柳星張翼軫
西方奎婁胃昴畢觜參北方斗牛女虛危室壁)。】


「是故如來宣示此呪於未來世保
護初學諸修行者入三摩提身心
泰然得大安隱更無一切諸魔鬼
神及無始來冤橫宿殃舊業陳債
來相惱害。」
【
(䟽世有修行心切而多障惱蓋宿業耳凡作世
善尚多違緣況出世心求成覺道激動而發其可敵乎非不思議秘
密之功莫能遣也○標內魔不起外境無侵心呪神功助緣之力)。】

「汝及眾中諸有學人及未來世諸
修行者依我壇場如法持戒所受
戒主逢清淨僧於此呪心不生疑

悔是善男子於此父母所生之身
不得心通十方如來便為妄語。」
【
(䟽心
通通達位也如前一百日內有利根者獲須陀洹即是生身得忍也
勝緣若具依法而行不得忍者佛成虛妄云何如來真實語者○標
如前獲須陀洹果即大乘見道初果也○解心通者據前所說不出
三義一者證果即端坐百日有利根者不起于座得須陀洹也二者
發解謂縱其身心聖果未成決定自知成佛不謬三者宿命謂是人
應時心能記憶八萬四千恒河沙劫周徧了知得無疑惑)。】

「說是語已會中無量百千金剛一
時佛前合掌頂禮而白佛言如佛

所說我當誠心保護如是修菩提
者。」
【
(䟽執金剛神由護法故亦護人也○標執金剛杵神金剛杵指
山山崩指海海竭表當人觀照般若斷除疑惑障覺心不昧也)。】

「爾時梵王并天帝釋四天大王亦
於佛前同時頂禮而白佛言審有
如是修學善人我當盡心至誠保
護令其一生所作如願。」
【
(三界九地二十八天
只舉欲界色界天至發願護持持此心呪之人令其魔外無生侵害)。】

「復有無量藥叉大將諸羅剎王富
單那王鳩槃茶王毗舍遮王頻那

夜迦諸大鬼王及諸鬼帥亦於佛
前合掌頂禮我亦誓願護持是人
令菩提心速得圓滿。」
【
(䟽帥將帥首領也○標八
部者妙高山頂帝釋居中山四隅邊每一隅有八小天每八小天管
二部共成八部)。】

「復有無量日月天子風師雨師雲
師雷師并電伯等年歲巡官諸星
眷屬亦於會中頂禮佛足而白佛
言我亦保護是修行人安立道場
得無所畏。」
【
(䟽陰陽之精為日月風雨雲雷各有主者逐年

巡察世間善惡者名巡官也○標此空居諸天神發願也)。】

「復有無量山神海神一切土地水
陸空行萬物精祇并風神王無色
界天於如來前同時稽首而白佛
言我亦保護是修行人得成菩提
永無魔事。」
【
(䟽山嶽海瀆五土神等天神地祇虛空水陸各
有主者并物怪等○標天神地祇盡三界之內悉皆發願保護者蓋
修行人持信心呪更無魔事此三界唯心也○解無色界天但無麤
色非無細色故有稽首白佛之事涅槃云非想等天若無色者云何
得有去來進止如是之義諸佛境界非諸聲聞緣覺所知)。】


「爾時八萬四千那由他恒河沙俱
胝金剛藏王菩薩在大會中即從
座起頂禮佛足而白佛言世尊如
我等輩所修功業久成菩提不取
涅槃常隨此呪救護末世修三摩
提正修行者。」
【
(䟽以悲增故不取涅槃護法故常隨持呪
○標信受心呪本覺妙明八萬塵勞翻成八萬般若故常隨行人也)。】

「世尊如是修心求正定人若在道
場及餘經行乃至散心遊戲聚落
我等徒眾常當隨從侍衛此人縱

令魔王大自在天求其方便終不
可得諸小鬼神去此善人十由旬
外除彼發心樂修禪者世尊如是
惡魔若魔眷屬欲來侵擾是善人
者我以寶杵殞碎其首猶如微塵
恒令此人所作如願。」
【
(䟽欲界第六名大自在即
魔所居處常惱修行不令成就若善心樂修即不在制限餘者皆制
此大神呪本是修三昧者最上勝緣故持此呪能却諸惡能集眾善
愚輩罔知斯旨見持呪者徃徃興謗謂非修行未有一佛不由此呪
而得成道度眾生矣如上所說請細覽之以革斯弊○標修心持呪

正定離魔若有侵擾智能滅惑所作清淨也○解孤山曰以上群靈
皆獲本妙心住首楞嚴能建大義示現菩薩諸天鬼神等像護持行
人耳而言以寶杵碎首者夫大聖之訓物也或用攝受或行折伏群
邪之屏跡也或感其惠或畏其威惟此二塗咸令得度今行折伏俾
畏其威若涅槃殺一闡提法華破諸惱亂仙豫之誅淨行滿足之僇
眾生皆由住無緣慈得一子地乃能如是耳○䟽大文第四示地位
階差者既解通行備內德畢充復假密言外資道力內外相濟豈徒
然哉必序階位耳然位有因果惑有麤細智有明昧斷有淺深證有
分滿用有優劣苟昧斯旨非真修行墮增上慢以我教中隨進德修
業勝劣不同故歷五十七位漸入漸深不同外道天魔都無位次若

不預辯涉進乖源既昧斷證錯認少得便以為足如第四禪寡聞比
丘妄認生謗墮阿鼻獄事非輕小故須明示免招大過)。】

「阿難即從座起頂禮佛足而白佛
言我輩愚鈍好為多聞於諸漏心
未求出離蒙佛慈誨得正熏修身
心快然獲大饒益。」
【
(正熏修者由持清禁復假密言
內魔不與外障不起以此修禪更無邪僻快然獲益其大矣哉)。】

「世尊如是修證佛三摩提未到涅
槃云何名為乾慧之地四十四心
至何漸次得修行目詣何方所名

入地中云何名為等覺菩薩作是
語巳五體投地大眾一心佇佛慈
音瞪瞢瞻仰。」
【
(涅槃最極果也即位所至處乾慧最初因
也即位發機處信住行向及四加行名四十四心即信解行地名為
修行初地見道乃至等覺名為證入即分證果也門難雖知諸地之
名而未能辯名下之義修證行相故此問也即示其不解為未來耳
○解阿難所請斯有二意一者既受行門必有次位如得門入宅須
知堂室淺深是故請之二者經初佛語阿難心言直故如是乃至終
始地位中間永無諸委曲相前解行圓融則心言直矣地位無曲未
知其相因此請之言四十四心者謂十住十行十回向四加行十地

也而下佛答之文有五十四心者於初住中橫開十信合之秪是初
住不同餘經似位十信則今乾慧巳是合餘經十信立其總名也私
謂兩說璿師為正下云詣何方所名入地中方是十地耳所指初住
橫開十信是義不然至文別釋)。】

「爾時世尊讚阿難言善哉善哉汝
等乃能普為大眾及諸末世一切
眾生修三摩提求大乘者從於凡
夫終大涅槃懸示無上正修行路
汝今諦聽當為汝說阿難大眾合
掌刳心默然受教。」
【
(䟽刳猶空也空其身心諸雜念

慮諦受法義也○標凡夫從三漸次至乾慧地起十信至等覺方證
涅槃為正修行路故大教云發心畢竟二無別如是二心先心難○
解刳猶去也去其妄念以受真教䟽二正為分別二一敘迷真起妄
為立位之因然地位之興本由迷悟妄迷真起本性即虛故有斷分
斷即成悟悟有淺深故有階降階降既分名位斯別若不迷真焉有
斯位故須敘也)。】

「佛言阿難當知妙性圓明離諸名
相本來無有世界眾生。」
【
(一真之體湛寂圓明
非真非妄名相都絕生界斯泯既眾生世界不立佛及出世誰名以
眾生妄分別有佛有世界若了真法性無佛無世界斯則一真法界

本無地位也)。】

「因妄有生因生有滅生滅名妄滅
妄名真是稱如來無上菩提及大
涅槃二轉依號。」
【
(真體常住本非生滅不如實知真如
法一不覺心動而有於念念即生相也生即有滅念念遷流展轉漸
麤以至業果流轉三界故名為妄若知前念起惡能止後念令其不
起漸斷麤惑以至細惑無明永盡悟極之處即名為真菩提涅槃於
斯立矣二轉依號者由初迷真念動以至流轉名為不覺翻此不覺
了本無生即名為覺此菩提之號因不覺立由迷有生生必有滅翻
此生滅顯不生滅即涅槃之號對生滅立生滅既滅更無所依故名

轉依以真如為迷悟依轉此迷依以為悟依故名轉依是知菩提涅
槃因迷故有如人因睡即有覺名此亦如是非本一真元有二果之
異通約諸位有六種轉依如餘處說○標滅妄名真蓋病起藥興妄
生智立故有三漸次歷五十七位修證翻前不覺生死煩惱成菩提
涅槃二轉依號轉妄依真也轉迷依悟也此屬心生滅門耳○解真
際曰二即菩提涅槃轉依有二解一云依謂能依體是依他性與染
淨二法而為所依染即徧計性淨即圓成性轉謂改轉有轉捨轉得
二義以修無分別智斷於二障故能轉捨依他性上徧計染法及能
轉得依他性中圓成淨法二云依謂所依體是真如為生死涅槃之
所依故凡夫迷真則受生死聖人悟真則證涅槃轉亦二義以修智

斷障捨依真之生死得依真之涅槃故名轉依私謂菩提智德由轉
得之義立也涅槃斷德由轉捨之義成也當知二號皆假施設豈本
性之有乎法相宗明六種轉依非此可具)。】

「阿難汝今欲修真三摩地直詣如
來大涅槃者先當識此眾生世界
二顛倒因顛倒不生斯則如來真
三摩地。」
【
(䟽上明三種相續今明二種顛倒以眾生顛倒即攝
業果故○如前文云汝但不隨分別世間業果眾生三種相續三緣
斷故三因不生則汝心中演若達多狂性自歇歇即菩提不從人得
故云顛倒不生即真三昧○解前世界相續唯在依報謂四大因起

等今世界顛倒蓋指正報即十二類生也所以然者由前答富樓那
問云何忽生山污大地故今答阿難修三摩提所入地位故何則位
由悟入悟必由迷迷之為凡悟之為聖皆正報之事非器界之相故
異前說也)。】

「阿難云何名為眾生顛倒阿難由
性明心性明圓故因明發性性妄
見生從畢竟無成究竟有。」
【
(䟽如來藏心本
性真明周徧法界故云性明圓故由此真明從性發動便成所相所
既妄立生於妄能能即妄見也能所二相俱不離真故云因明發性
性妄見生元是一真本來無相忽然妄動二相俄生從無相真成有

相妄故云成究竟有此異相也○標由性明心下二句顯本覺妙明
寂而常照眾生依慧起妄從性發動動即不覺故執所明強覺所既
妄立生汝妄能無同異中熾然成異二相不離於真也成畢竟有者
此指異相也○解孤山曰性明圓故謂由真心本具諸法如明鏡中
圓具像性也因妄明心變動真性故曰因明發性故遂起分別故曰
性妄見生從畢竟下結顯上文全真成妄也)。】
「
此有所有
非因所因住所住相了無根本。」
【
(䟽同
相也此上異相為能有生今同相為所有異相本非有因而得生起
而為同相之因斯即前文如是迷因因迷自有下文亦云妄元無因
於妄想中立因緣性異既生同同為能住異為所住故云住所住相

此住所住元既無因復何根本斯則二相畢竟無住故云了無根本
○標同異本無住於無住○解私謂上二句皆能所相生有即苦果
因即惑業非因者如前文云既稱為妄云何有因也所因者如前文
云自諸妄想展轉相因也下二句總明上二句皆無實體住者依也
推末至本了無所依故知從畢竟無成畢竟有正是顛倒之義經本
正云成究竟有)。】
「
本此無住建立世界及諸
眾生。」
【
(䟽無同異相者依前同異以為根本而得生起無異同也
以前二相正是無明棃耶識體雖分同異一念轉成微細生滅全是
無明從此變起山河大地根身種子故起信云以依不覺故心動說
名為業以依動故能見依能見故境界妄現維摩云從無住本立一

切法此即無明無因故云無住○標於無住本立此生界也○解以
上且總示二倒向下別明方分兩相今單標雙結者以約眾生說世
界故)。】

「迷本圓明是生虛妄妄性無體非
有所依。」
【
(䟽重指業相也昧圓明真實成能所虛妄能所妄動
本無因依妄想發生無同異中熾然成異故無體也)。】
「
將欲復
真欲真巳非真真如性。」
【
(指轉相也由前動故
覺動希靜嫌妄欲真希欲既生轉增迷倒不復元靜但得影真是虛
妄心所變起故故云巳非真真如性)。】
「
非真求復宛成
非相非生非住非心非法。」
【
(指現相也巳成

虛妄故云非真而求於復便現虛相此即所變真影轉成世間諸相
也其相體虛故云非相非猶妄也此即總舉非生下別列無而忽有
故生有而暫止故住緣慮相續故心染淨差別故法體元不實故皆
言非於中非心即是六麤中前二麤也○標此業轉現三細為無明
第八阿賴耶識體也○解將欲復真等此舉順修況顯逆修以明顛
倒之相謂若圓觀真性欲求旋復斯則巳非真真如性何者以除真
如外凡有修入皆屬於權故圓覺云未出輪迴而辯圓覺彼圓覺性
即同流轉順修尚爾況逆修乎故云非真求復等應知漸教三乘乃
至外道等輩悉是背性成迷皆名非真求復也總顯顛倒故云宛成
非相次列四非秖是別示其相耳有身故生有受故住心法可解)。】


「展轉發生生力發明熏以成業同
業相感因有感業相滅相生由是
故有眾生顛倒。」
【
(䟽此後四麤也由前心起分別展轉
漸麤執取計名造諸業行故云熏以成業憎愛二業各同界起業感
為因報應為果遂有相生相滅之報婬欲為因故相生殺盜為因故
相滅此即眾生業果二相續也○標後四麤者一執取相二計名字
相三造業相四業繫苦相并前智相相續相謂六麤三細六麤世出
世間人之根本也今言同業相感者指眾生界中想愛同結愛不能
離則諸世間父母子孫相生不斷是等則以貪欲為本也○解生住
心法於諸有中展轉發生斯即前文業果相續也生力至成業者生

即是果力即是業熏即動業之惑以貪欲為本如現在生身由過去
業力之所發明復由現在起惑熏成未來善惡之業也同業至相生
者七趣眾生隨其妄惑各有同業相感因于殺盜婬三所感之業則
有相滅相生之事)。】

「阿難云何名為世界顛倒是有所
有分段妄生因此界立非因所因
無住所住遷流不住因此世成三
世四方和合相涉變化眾生成十
二類。」
【
(䟽迷畢竟無成畢竟有有故立界隔別不同故云分段非
因而因無住而住因能生果果生於因因果相生遷流不斷世由此

立三世四方和合相涉宛轉十二變化有情亦十二也○標非因所
因者重指因有異相遂生所因此非因而因也無住所住者本無所
住外執器界故成住為因也世謂過去未來現在此皆屬妄分別界
所以情界器界和合變也○解孤山曰從畢竟無成畢竟有故有東
西南北之分段指此分段名之為界然其所有本無其因故云非因
所因此唯妄住故云無住所住既非真性常住則有過現未來遷流
不住三世成矣以世涉方以方涉世俱成十二所以眾生正報因果
和合亦成十二也私謂第四卷方世相涉加流變三疊彼對依報顯
於正報六根功德各千二百也此中相涉以依從正明世界顛倒立
十二類生也既前云功德而此云顛倒古師用此釋前三疊者其可

順乎)。】

「是故世界因動有聲因聲有色因
色有香因香有觸因觸有味因味
知法六亂妄想成業性故十二區
分由此輪轉是故世間聲香味觸
窮十二變為一旋復。」
【
(䟽內由動相外感風輪故
有聲現因空生搖堅明立礙故有色立金風相摩則有火光火則有
氣氣則香也寶明生潤火光上蒸由斯流水水有冷煖故成觸也觸
分澁滑與舌相對則有味生五境合意則名為法此六塵境與內根
妄想和合雜亂由此造作一切諸業故成業性業必有報十二品類

因此區分故成輪轉是故下結成旋復旋復亦輪轉也聲香味觸略
舉十二之四也○標因動有聲一念纔動外感風輪前云覺明空昧
相待成搖也○解資中曰十二區分文含二意或六塵各有三世四
方自成十二或根塵各六共成十二孤山曰因動至知法即十二也
或取六根及六塵為十二者誤也私謂資中次解為當且因動有聲
者動如擊鼓撞鐘之類文殊云音聲性動靜是也此就聲塵當體為
因從因聲有色至因味知法則展轉相因以顯六亂之相也最後云
知法者知即意根法即法塵以後例前則有聞聲見色等義況云六
亂妄想是知見聞覺知皆歸妄想孤山云文無六根而自因動以下
有十二者是誰之誤歟聲香味觸略舉四塵窮十二變總結根境)。】


「乘此輪轉顛倒相故是有世界卵
生胎生濕生化生有色無色有想
無想若非有色若非無色若非有
想若非無想。」
【
(䟽情想相因形待不息有情世界不出十
二動念初起迷本圓常影明遂現故卵生居首情愛後起次有胎生
異愛不同次分濕化想心紛擾取捨多端成後諸類有色無色等下
自委辯○解依㲉而起曰卵生含藏而出曰胎生假潤而興曰濕生
無而忽有曰化生如是四生由內心思業為因外㲉胎藏合離為緣
約藉緣多少而成次第卵生具四是以先說胎生具三濕生具二化
生唯一謂思業也此依瑜伽論解而沇師云動念為初卵生居首情

愛後起次有胎生異愛不同次分濕化者未顯經意也節公以前四
生為總下八類為別從總開別故成十二謂卵唯想生胎因情有濕
以合感化以離應故從卵生開出有想無想非有想非無想也胎生
開出有色無色非有色非無色也細尋下文義則不然但取俱舍四
生頌詳其八類自可見矣)。】

「阿難由因世界虛妄輪迴動顛倒
故和合氣成八萬四千飛沈亂想
如是故有卵羯邏藍流轉國土魚
鳥龜蛇其類充塞。」
【
(䟽世界初興元由虛妄虛妄故
動動即是風風即氣也故云和合氣成迷圓常理成虛妄想想氣和

合成於卵生故動念為初卵生居首因茲種類八萬四千世間施設
且舉此數理則無量羯邏藍者此云凝滑入胎初位胎卵未分魚鳥
龜蛇即飛沈類也)。】

「由因世界雜染輪迴欲顛倒故和
合滋成八萬四千橫竪亂想如是
故有胎遏蒲曇流轉國土人畜龍
仙其類充塞。」
【
(雜染即愛愛名為欲欲故生潤乃名為滋
橫竪者人行正道竪首而行違正因邪故生橫類遏蒲曇云疱胎卵
分也○解孤山曰即第二位也)。】

「由因世界執著輪迴趣顛倒故和

合煖成八萬四千翻覆亂想如是
故有濕相蔽尸流轉國土含蠢蠕
動其類充塞。」
【
(䟽由執著故一心趣境濕煖之處與想相
應即便受生故云煖成翻覆亂想者因即違心背信翻覆任情遂感
類生飛走不定蔽尸云軟肉以其初受濕生形尚柔軟既不入胎故
無前位○解私謂濕以合感故云執著合因煖氣故曰煖成翻覆者
飛伏之貌也如蠛蠓昆蟲之類耳資中曰蔽尸或云聚血)。】

「由因世界變易輪迴假顛倒故和
合觸成八萬四千新故亂想如是
故有化相羯南流轉國土轉蛻飛

行其類充塞。」
【
(䟽變易不常假新換故觸境之處與想相
應即便受生新故亂想者因即不循仁義猒故取新但循巳情愛彼
忘此假託不實變受異身又化生初質風觸即堅既無本形因觸而
立此取轉受異身名之為化故云轉蛻也羯南云硬肉○解真際曰
妄心浮偽易奪不常捨此取彼故成其觸觸謂觸對即根境和合也
孤山曰化相者非無而忽有之化如蠐螬蟲脫換故及欣取新質意
欲飛騰故云轉蛻飛行也羯南即胎內第四位纔生即飛故闕前位
私謂轉蛻飛行未必唯指蠐螬之類蓋是化生取譬之像如列子云
天地委蛻下文純想則飛皆取譬也是則轉蛻譬故形之易脫飛行
喻新質之輕舉無而忽有理合在茲)。】


「由因世界留礙輪迴障顛倒故和
合著成八萬四千精䊮亂想如是
故有色相羯南流轉國土休咎精
明其類充塞。」
【
(䟽留礙為緣障隔不決苟逢明著愛此受
生色相羯南星辰日月吉者為休凶者為咎下至爝火蜯珠俱此類
耳此等皆是有情變生能與世間作休咎災祥之應耳○解資中曰
事日月水火和合光明堅執不捨障隔不通名為留礙精明顯著因
此受生故成色相)。】

「由因世界銷散輪迴惑顛倒故和
合暗成八萬四千陰隱亂想如是

故有無色羯南流轉國土空散銷
沈其類充塞。」
【
(䟽銷散為緣惑暗顛倒猒壞色相思無邊
空色盡心亡猒空絕想乃至有頂沈冥幽隱即無色界外道之類耳
○解由迷惑不了故也)。】

「由因世界罔象輪迴影顛倒故和
合憶成八萬四千潛結亂想如是
故有想相羯南流轉國土神鬼精
靈其類充塞。」
【
(䟽虛妄影像似有如無信憶則靈絕信則
否蹈跡附影之類皆從憶想所生因即外道凡夫祈神禱祠存形立
影終身奉事志慕神通精靈嚮附因果相酬必生其類)。】


「由因世界愚鈍輪迴癡顛倒故和
合頑成八萬四千枯槁亂想如是
故有無想羯南流轉國土精神化
為土木金石其類充塞。」
【
(墮在世間愚癡為本
既非覺了頑鈍相成或乃習定灰凝思專枯槁心隨境變化物成身
用無識為真修將頑愚為至道乃至如劫毗羅化為石千年華表土
木精怪等並心析報質非畢竟無情報盡入輪如無想天墮○解外
道計無情有命金石堅牢如華表生精黃頭化石之類也)。】

「由因世界相待輪迴偽顛倒故和
合染成八萬四千因依亂想如是

故有非有色相成色羯南流轉國
土諸水母等以蝦為目其類充塞。」

【(䟽因依假待虛偽不真託穢成身藉物為導因即和合巧偽假故為
新或附託因依遞倚形勢資身養命業果相循如水母等以水沫成
身以蝦為目有情身內八萬戶蟲並是此類攬物成體假食於他不
從自類受身故名非有色相)。】

「由因世界相引輪迴性顛倒故和
合呪成八萬四千呼召亂想由是
故有非無色相無色羯南流轉國
土呪詛厭生其類充塞。」
【
(互相引調誘以成性

呪詛更加召以為類雖從聲感假自性質如蝦蟇等以聲附卵然後
長養非聲則壞因即或由好著聲境或是違誓厭禱求生心口為殃
報招其咎耳○解論因或是樂為淫聲習以生著從自性類不假他
成名非無色相藉聲誔質故云無色私謂呪詛亦呼召耳由物類相
感若厭禱而生也)。】

「由因世界合妄輪迴罔顛倒故和
合異成八萬四千迴互亂想如是
故有非有想相成想羯南流轉國
土彼蒲盧等異質相成其類充塞。」

【(䟽交合虛妄誣罔相成取異為同回他作己元非想相後假相成即

蒲盧等是此類也蒲盧蜾蠃也取青蟲為子非巳所生推因或是違
親認義棄本從他謬繼別宗妄襲餘族因果之應感此類生○標彼
蒲盧等異質相成者專迹出楊子法言注也法言正文云螟蛉之子
殪而逢蜾蠃祝之曰類我類我久則肖之矣速哉○解資中曰誣罔
取他納為已有名罔顛倒背親向義寄死託孤忘本蒸嘗認彼宗嗣
是其因也孤山曰蒲盧者郭璞云俗謂之蠮螉也取彼桑蟲以為巳
子私謂以異質故非有想相以相成故成想羯南)。】

「由因世界怨害輪迴殺顛倒故和
合怪成八萬四千食父母想如是
故有非無想相無想羯南流轉國

土如土梟等附塊為兒及破鏡鳥
以毒樹果抱為其子子成父母皆
遭其食其類充塞。」
【
(䟽冤對相讎連環不止託至親
之父子發至怨之殺害豈不怪哉初生託質互有想愛故云非無想
相後時成大父母遭食故云無想土梟破鏡附塊抱果子子孫孫相
成相襲業使之然非自然耳問既是怨對無感生義何得用附而生
怨中有愛答託質須資愛想殺害由乎先業愛想無常由業所運始
雖起愛後變成憎故遭其食○標無始時來有此類也○解資中曰
父母有愛名非無想相怨無有愛故云無想問既是怨對無感生緣
何得用附而生怨中有愛答如畜猪羊貪殺故養豈非怨中亦有愛

乎孤山曰土梟破鏡者按史記孝武本紀云祠黃帝用土梟破鏡孟
康曰梟鳥名也食母破鏡食父黃帝欲絕其類使百物祠皆用之破
鏡如貙而虎眼今云鳥者恐譯人誤或鳥字合是等字後人妄改耳)。】

「是名眾生十二種類。」
【
(䟽如文○標三世四方根
境相對十二區分由此輪轉是故世間聲香味觸此於十二變為一
旋復○解私謂金剛般若卵胎濕化乃至非想諸師所釋皆通三界
今十二類義必無殊觀乎現文唯無色羯南似通上界其十一種悉
是欲界之相耳此蓋如來隨冝所說且就現前幽顯可驗者略而示
之若爾則沇師以有頂外道解無色者未必然也將恐欲界亦有斯
類如舜若多神豈在四空乎應知別文廣談七趣秖因此中說相未

周前後相成方見經旨)。】



首楞嚴經義海卷第二十一　牧一

音釋

樺
(胡化切木名)。
磣
(初朕切磣毒也)。
僇
(力竹切殺也)。
佇
(丈吕切久立也)。

瞪瞢
(瞪澄應切瞢莫亘切瞪瞢直視也)。
刳
(空胡切虛其中也)。
[穀-(一/禾)+卵]
(兖角
切卵孚也)。
瑜珈
(梵語也此云相應瑜雲俱切)。
羯邏藍
(梵語也此云凝
滑羯居謁切邏朗可切)。
遏蒲曇
(梵語也此云疱遏烏曷切蒲伴伍切)。
蠢

蠕
(蠢尺允切蠕乳兖切蠢蠕蟲動貌)。
蠛蠓
(蠛莫結切蠓母總切蠛蠓似蜹
小蟲)。
蛻
(輸芮切蟬蛇解皮也)。
蜯
(步項切蛤屬)。
蒲盧
(蒲蓬晡切盧籠都切
蒲盧蜾[臝-口+(罩-卓)]也)。
土梟
(梟堅堯切土梟鳥名)。


