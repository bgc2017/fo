










首楞嚴經義海卷第七(經二之三)翦七

(凡遇圓相即是標辭與䟽同其上文)。

「阿難一切眾生輪迴世間由二顛
倒分別見妄當處發生當業輪轉。」

【(解私謂迷巳為物是名顛倒知見立知是謂分別而此分別離塵無
性故云見妄妄即無明發生即見見即成業業即有苦所以輪轉為
顯妄業苦三更非異時故白當處發生當業輪轉)。】
「
云何二
見一者眾生別業妄見二者眾生
同分妄見。」
【
(䟽一念心動名為分別動故有見俱無實體故
云見妄此一念動無別所依只迷一真忽然而起故名當處發生此

即無明無始義也起信云以不違一法界故忽然念起名為無明即
此無明動心名之為業動即有苦果不離因故云當業輪轉此顯無
始根本無明亦名為業亦名見妄如下文云汝見虛空徧十方界空
見不分有空無體有見無覺名為劫濁也妄見是一約人分二故有
同別之名眾生望佛見無見殊又眾生妄識緣境有異故名別業如
下文云見我及汝并諸世間皆即見眚性非眚者故不名見○起信
云若離業識則無見相應知未離業識則皆有見無見即真有見皆
妄故云妄見此之妄見約眾生界彼彼皆然故云同分是知妄見是
一約人名異故不可將常途二業而得相配恐失經旨下文即云一
病自人同彼一國彼見圓影眚妄所生此眾同分所現不祥同見業

中瘴惡所起俱是無始見妄所生問阿難此疑見見非見故請開示
如來何故不便直答而却廣明二種妄見耶答若不廣示妄見有見
不能顯於真見無見若據阿難所疑既名真見合須有見如何却云
見見非見若見無見應不名為見精明元而不知寂而常照故名真
見照而常寂故非是見故佛廣約一人多人對辯真妄見無見異應
知未離無明眚病俱名有見眚病若亡彼見精真故不名見如下細
辯)。】

「云何名為別業妄見阿難如世間
人目有赤眚夜見燈光別有圓影
五色重疊。」
【
(目喻真見眚喻業相眚因熱氣逼成業因無明

所動燈喻法性夜見喻妄見圓影喻五蘊斯則由不如實知真如法
一故不覺心動說名為業以依動故能見依能見故境界妄現以有
境界緣故起心分別等○標復云第八識初業相由心動為業相轉
細為麤為轉相境界現前為現相三細為妄根本○解孤山曰世間
人喻九界眾生目喻本具真智燈喻本具真理赤眚喻妄心圓影喻
妄境境謂五陰故云五色重疊私謂此別業中雖通指世人意且趣
舉一人為喻至同分中方語多人耳)。】

「於意云何此夜燈明所現圓光為
是燈色為當見色阿難此若燈色
則非眚人何不同見而此圓影唯

眚之觀。」
【
(䟽若此圓影是燈上現無眚之人應合俱見何以獨
有眚人自觀餘無見者○解孤山曰非眚人喻佛界也)。】
「
若是
見色見已成色則彼眚人見圓影
者名為何等。」
【
(䟽影若從彼眚者見發其見爾時巳成於
影不合名見見圓影者復是何物色即影也)。】

「復次阿難若此圓影離燈別有則
合傍觀屏帳几筵有圓影出離見
別有應非眼矚云何眚人目見圓
影。」
【
(若離燈外別有圓影旁見餘物何無影出色若離見別有體者
不合眚眼見於圓影几案屬筵席也)。】


「是故當知色實在燈見病為影影
見俱眚。」
【
(色燈光也燈實有光不曾有影今見影者乃是眚病
使之然也以此而推所見之影能見之見俱為眚病○解色實在燈
理體本真也見病為影妄心成境也影見俱眚心境皆妄也)。】
「
見
眚非病終不應言是燈是見於是
中有非燈非見。」
【
(䟽見無眚病之人自然無影可緣說
誰是燈是見非燈非見亦可見是了知義了知五影是眚所成則無
執影之病終不說影有生處也下文云然見眚者終無見咎○解有
智眚人知因目眚終不執言圓影實有故雖有眚不為見病也譬圓
初心無明雖在而達無明本自不有則無明境可得故大經云知大

涅槃者雖有煩惱如無煩惱私謂詳夫目眚見燈之喻諸師並用法
相配之未必然也今一徃且順圓師所解應知如來舉此推破性執
者正欲引例阿難目觀山河等皆是妄見義在下文其昭然矣)。】

「如第二月非體非影何以故第二
之觀捏所成故。」
【
(䟽非是真月之體又非水中之影但
是捺目根識參差故見二相其實無體如彼圓影目眚所成無體可
得)。】
「
諸有智者不應說言此捏根元
是形非形離見非見。」
【
(捏猶月也非形見也非見
形也智人不言此月生處是形是見離形離見譯入用巧變其文耳
○解上句雙是形與非形下句雙離見與非見文略而互顯也)。】


「此亦如是目眚所成今欲名誰是
燈是見何況分別非燈非見。」
【
(䟽以喻顯
喻合前可見○解是燈是見謂圓影由燈見而有即因緣義也非燈
非見謂圓影離燈見而有即自然義也前文巳破此重責之故曰今
欲名誰等姑蘇曰初別業妄見目有赤眚的指轉識依無明動心能
見相故燈喻藏性夜見喻妄見圓影喻五蘊以依能見故境界妄現
斯乃菩薩八識妄見心外無法唯識云唯識無境界以無塵妄見起
信論依於業識謂諸菩薩從初發意乃至菩薩究竟地心所見者名
為報身身有無量色等謂雖見報佛猶有見相故)。】

「云何名為同分妄見阿難此閻浮

提除大海水中間平陸有三千洲
正中大洲東西括量大國凡有二
千三百其餘小洲在諸海中其間
或有三兩百國或一或二至于三
十四十五十。」
【
(䟽水中可居曰洲三千緫號閻浮中而復
大者是此五天也括結量數也國域也有限域也有標此閻浮提者
須彌盧南岸也大國凡有二千三百盡屬五天竺國一化佛所化之
地也)。】

「阿難若復此中有一小洲秖有兩
國唯一國人同感惡緣則彼小洲

當土眾生覩諸一切不祥境界或
見二日或見兩月其中乃至暈適。」

【(䟽兩國二土也眾生穢土以有漏識為體煩惱造業所共感故諸佛
淨土以無漏智為體真如淨用之所現故暈適謁日月之暈適近也
近日月也)。】
「
珮玦。」
【
(玉器也妖氣近日月如珮玦之形人之所珮或
環或瑅或玦今氣如之也)。】
「
彗孛飛流。」
【
(此皆妖星其光似帚
孛孛然起絕迹而去曰飛光迹相連曰流)。】
「
負耳虹蜺。」
【
(氣負
日邊如耳之有珥也雄曰虹雌曰蜺即陰陽之精氣也)。】
「
種種
惡相但此國見彼國眾生本所不
見亦復不聞。」
【
(所現不一故云種種皆是災惡所表前相

凡夫五濁同業共感如惡相圓諸佛淨土唯一清淨如不見國○標
復云華嚴云眾生妄分別有佛有世界若了真法性無佛無世界○
解孤山曰暈適等孟康註漢書天文志云皆日旁氣也適日將食先
有黑氣之變也珮應作背聲之誤也漢書註云背形如背字玦其形
如玉玦彗孛者張晏曰彗所以除舊布新也孛氣似彗飛流者謂飛
星流星也孟康曰飛絕迹而去也流光迹相連也負耳者耳宜作珥
聲之誤也珠在耳曰珥其狀似之通占曰負氣戰氣國氣青赤如半
暈著暈上為國日上為負負倚也五行志作抱珥孟康曰抱氣向日
也珥形照黑也虹蜺多在日旁雙出鮮盛者為虹暗者為蜺姑蘇曰
同分妄見小洲兩國喻淨穢兩土淨土則無有惡相穢土則同見不

祥此是凡夫二乘六識妄見心外有法故起信云依分別事識凡夫
二見心所見者名為應自不知轉識現故見從外來取色分齊不能
盡知執二見雖殊同是妄見境界經云彼見精真性非眚者故不名
見又論云若離業識則無見相以諸佛法身無有彼此色相迭相見
故方了真見無見則無所不知無所不見名真知見故仁王云金剛
定前所有知見皆不名見唯佛頓解具一切智所有知見而得名見)。】

「阿難吾今為汝以此二事進退合
明。」
【
(䟽進例於法退例於喻㸦相合顯以明見與無見也○解真際
曰將同例別以別例同交㸦雙明故云進退)。】

「阿難如彼眾生別業妄見矚燈光

中所現圓影雖似前境終彼見者
目眚所成眚即見勞非色所造。」
【
(䟽妄
心變起似有不真眚病所生故非色造)。】

「然見眚者終無見咎。」
【
(若知孟影因眚故見終不
執影是實有體既無所見能見何立故無見咎此約喻釋見無見也
○標若了知真法性即無淨穢境也)。】

「例汝今日以目觀見山河國土及
諸眾生皆是無始見病所成。」
【
(䟽國土眾
生依正二報皆是妄念分別故有若離於念則無一切境界之相○
華嚴云眾生妄分別有佛有世界若了真法性無佛無世界○解私

謂阿難目觀如別業妄見也山河國土等如燈光圓影也見病如目
眚也以法言之即棃耶識能見相分以惑言之正屬無明)。】

「見與見緣似現前境元我覺明。」
【
(䟽見
之與境皆如空華本無所有故云似現前境此見及緣元是菩提妙
淨明體故云元我覺明○解上云雖似前境終彼見者目眚所成喻
無明成事也今云似現前境元我覺明示真如不變也法喻㸦顯旨
在無明)。】

「見所緣眚覺見即眚。」
【
(䟽覺猶見也若見實有所
緣之境及能緣見皆是眚病以能所緣如空華故或可見與見緣已
俱是眚若起覺智覺此二空此能覺者亦是眚也圓覺亦云依幻說

覺亦名為幻○標能見所緣俱是心病若起覺妄之見亦是病也○
解見謂能覺之智所緣眚即見與見緣皆喻於眚覺見即眚者此能
覺之見亦即是眚以隨分覺未得究竟覺時所有真智帶無明故猶
屬於眚)。】
「
本覺明心覺緣非眚。」
【
(䟽此顯真覺妙
明非生非滅遠離一切虛妄顛倒湛然常住故非眚也言覺緣者覺
之緣由行相也如前文云誠如法王所說覺緣遍十方界等○標此
顯真覺妙明之緣應物而照故非對待之眚病○解釋成上義何故
覺見即眚以本覺性中覺之與緣融融一體非如眚人見有能所)。】

「覺所覺眚覺非眚中。」
【
(䟽此雙結真妄也若起能
覺覺於所覺俱是眚病真覺之體非能所中故云覺非眚中)。】
「
此

實見見。」
【
(解覺所覺眚重牒上見所緣眚但變其文耳覺非眚
中等者指上覺見即眚若離於眚此覺方是真實見見前文云見見
之時見非是見言猶緫略故委論之)。】
「
云何復名覺聞
知見。」
【
(䟽此無能所本覺明心名為見見以寂而常照照而常寂
故於此豈名見聞知等然一切眾生自無始來由見聞知以為病本
分能立所顛倒從生今聞非見碩乖先志於是迷悶由此廣示妄故
有見真元無見是故指云此實見見云何可立覺聞知見圓覺經中
無知覺明正同此也○解顯其離妄亦責其未悟也然佛所說二種
顛倒分別見妄者由前阿難云世尊為我宣說因緣及與自然等心
猶未開是故廣示別業同列所見之相皆是虛妄此即重破因緣自

然二種之執也又阿難云而今又聞見見非見重增迷悶故今再示
覺非眚中此實見見也閱此文者當曉大途)。】

「是故汝今見我及汝并諸世間十
類眾生皆即見眚非見眚者。」
【
(解此斥阿
難不是見眚非病之人)。】
「
彼見精真性非眚者
故不名見。」
【
(䟽分別彼此生佛依正皆屬見妄無見妄者說
名真精故此真精無境可見故不名見如前觀燈有圓影者皆屬於
眚見若無眚說名淨眼此真淨眼無影可見故不名見此則結酬前
問見非是見也○標非見眚者即了真法性也○解若彼見性無眚
之人不見有世間之相)。】


「阿難如彼眾生同分妄見例彼妄
見別業一人一病目人同彼一國。」

【(上文云吾今為汝以此二事進退合明義見於此如彼眾生等進同
例別也一病目人等退別例同也問何故作此例耶答由別業中引
目眚為喻顯妄則易以因眚見影人皆知虛故同分中引瘴惡為喻
顯妄則難以因瘴覩相事皆如實故佛意欲彰同分之妄悉如別業
之妄故有進退合明之說)。】
「
彼見圓影眚妄所生
此眾同分所現不祥同見業中瘴
惡所起。」
【
(䟽一人所見與多人同由眚病故見圓影出由瘴惡
故感災祥起瘴即病也將有惡病預見此事)。】
「
俱是無始

見妄所生。」
【
(約法雙結汝及眾生一多雖殊分別世間業果
眾生更無有異斯則俱是無始無明分別見妄反顯真心本非見也
○解孤山曰病目瘴惡雖是引喻而實能喻即是見妄以一切世間
虛實分別無非妄故如此解者豈於能喻事小別求所喻法耶私謂
雖能喻皆妄然目喻之法要顯阿難一人及閻浮提乃至十方眾生
妄見咸爾又同業中瘴惡之妄猶易可知諸有滿國及諸眾生虛妄
病緣其實難信是故經文從狹至廣以易例難次第發明展轉相濟
也如此姑蘇曰同分妄見謂凡夫二乘六識妄見別業一人謂菩薩
八識妄見以八識病目一人同一國六識妄見故云彼見圓影眚妄
所生八識眚病也此眾同分所現不祥同見業中瘴惡所起六識三

毒所感也俱是無始妄見所生六八雖殊同是妄見)。】

「例閻浮提三千洲中兼四大海娑
婆世界并洎十方諸有漏國及諸
眾生同是覺明無漏妙心見聞覺
知虛妄病緣和合妄生和合妄死。」

【(䟽從一眾生止十方眾生以少及多若依若正皆由不了一法界相
○於無漏心忽起見妄而分見聞覺知以為虛妄病緣遂見一切差
別境界生之與死俱不離妄故云和合和合者不相離義也故下文
云見聞如幻翳三界若空華起信亦云三界虛偽唯心所作離心則
無六塵境界○解真妄和合故有生死偏言妄者真如在迷也)。】


「若能遠離諸和合緣及不和合則
復滅除諸生死因圓滿菩提不生
滅性清淨本心本覺常住。」
【
(䟽三相應染名
為和合三不相應名不和合此是麤細妄念起信名為染心是生死
本輪迴之因若能遠離即滅生滅生滅既滅寂滅現前菩提涅槃二
轉依果於斯成就故云圓滿即同起信遠離微細念故得見心性心
即常住名究竟覺○解不和合者有似自然下文所破其義碩異)。】

「阿難汝雖先悟本覺妙明性非因
緣非自然性而猶未明如是覺元
非和合生及不和合。」
【
(䟽前文敘云諸和合相及

不和合心猶未開故今牒也然因緣自然和合非和合義雖無別詮
言有殊故隨一門一一徧破以世間人說能證智是菩提心假因仗
緣和合而生其所證理名為涅槃不從因緣但了因所了一向偏執
有為無為二性全別不知如來常依二諦說法遂成戲論皆障一真
法界能所宛然微細法執故今破之○解真際曰前破因緣文末佛
訶阿難言云何復說因緣自然及和合相意欲慶喜難問和合不和
合義次第破之而慶喜不覺但敘云心猶未開重增迷悶今廣示既
畢故無問而說)。】

「阿難吾今復以前塵問汝汝今猶
以一切世間妄想和合諸因緣性

而自疑惑證菩提心和合起者。」
【
(䟽執
方便教依安立說遂疑勝義一真菩提從和合有生住異滅是無常
性即違淨名寂滅是菩提滅諸相故乃至無為是菩提無生住異滅
故○解私謂菩提心者即覺性也上文云而猶未明如是覺元非和
合生等古人以佛果菩提解者謬矣)。】

「則汝今者妙淨見精為與明和為
與暗和為與通和為與塞和。」
【
(䟽見若是
和和必從境故舉此四境緫而徵之)。】

「若明和者且汝觀明當明現前何
處雜見見相可辯雜何形像。」
【
(明屬前境

見屬內心齊何處所而論其雜見之與相目擊可辯若其相雜作何
形像)。】

「若非見者云何見明若即見者云
何見見。」
【
(若此雜相不可見者應亦不見明相云何現見於明
若此雜相即可見者雜中有見應合見見○解孤山曰若言明非是
見故不可說其相雜形像者故破曰云何見明若言明即是見名相
雜者故破曰云何見見)。】

「必見圓滿何處和明若明圓滿不
合見和。」
【
(䟽若一切處徧是於見則無明相可和若一切處緫
是於明則無有見可雜○解圓滿猶云周徧也若見自周徧則無明

可雜若明自周徧則無見可雜)。】

「見必異明雜則失彼性明名字雜
失明性和明非義。」
【
(䟽心境不同能所殊體故云必
異明見若雜各失其義明則非明見亦非見二義既失名字亦亡猶
如微塵與水相和但名泥團不名塵水明見既失將何名和故云非
義也○解性請見性見被明雜豈得名見明被見雜豈得名明和雜
既失明性兩名則知謂見和明不成義理故云和明非義)。】

「彼暗與通及諸群塞亦復如是。」
【
(䟽明
相既爾餘境亦然)。】

「復次阿難又汝今者妙淨見精為

與明合為與暗合為與通合為與
塞合。」
【
(和則如水雜塵合則如函與盡故成二門)。】

「若明合者至於暗時明相已滅此
見即不與諸暗合云何見暗。」
【
(見與明合
暗相現前明相必滅既與明合應隨明滅不應見暗設使不滅亦不
見暗以此不與諸暗合故合即有見不合無見如鼻聞香)。】

「若見暗時不與暗合與明合者應
非見明既不見明云何明合了明
非暗。」
【
(彼若教云我此見性雖不與暗合無妨見暗斯有何失故
此牒云若見暗時不與暗合隨即破云與明合者應非見明若許不

合有見即應合必無見復云何言見與明合了明非暗故知見明而
無合義和合見性既而不成菩提證心因和合有從茲破矣)。】

「彼暗與通及諸群塞亦復如是。」
【
(如文)。】

「阿難白佛言世尊如我思惟此妙
覺元與諸緣塵及心念慮非和合
耶。」
【
(由前破菩提心不從因緣和合而得便計離緣別有體性執菩
提心有別異相從分別生還成法執障一真性故今破之淨名云當
令此諸天子捨於分別菩提之見○解真際曰若和合不成即非和
合形對必然故也此計真妄二法了不相觸名非和合私謂中論破
計不出四性謂自他共無因也初破自然即無因也次破因緣即自

他共也如以明暗空塞推於因緣正約他性又阿難所執空明心眼
四種因緣空明即他心眼即自又佛說同別二種見境見亦自也境
亦他也既有自他必含共性但由共性難破是故更作和合而說然
則非和合義亦從自他開出為防末習委曲搜楊耳問此與前七處
推心四性何別答七處四性都未涉真但破第六識心分別校計今
自然等皆依覺性破妄顯真微密觀照於茲見矣)。】

「佛言汝今又言覺非和合吾復問
汝此妙見精非和合者為非明和
為非暗和為非通和為非塞和。」
【
(䟽此
緫牒別徵如文可解)。】


「若非明和則見與明必有邊畔汝
且諦觀何處是明何處是見在見
在明自何為畔。」
【
(若見明時明見不和明之與見應分
邊際汝今細審於見於明齊何處所而論邊畔)。】

「阿難若明際中必無見者則不相
及自不知其明相所在畔云阿成。」

【(如或定不相和見應緣明不及尚自不知明相約何以分畔義)。】

「彼暗與通及諸群塞亦復如是。

又妙見精非和合者為非明合為
非暗合為非通合為非塞合。」
【
(䟽四義徵

訖○解非和約體不相入故以際畔推之非合約性自差別故以乖
角破之是則和親而合踈)。】

「若非明合則見與明性相乖角如
耳與明了不相觸見且不知明相
所在云何甄明合非合理。」
【
(䟽若見明時不
與明合明見二性應相乖異如牛之角敵對各立曾不相應亦如耳
根對於明緣何曾相觸耳但聞聲不緣明故若以此例見須不知明
相所在若無明相亦不顯見明見既無如何分別合與非合二種義
耶○解孤山曰乖角者角謂隅也物在隅則不相對性既乖角何殊
以彼耳根對此明境故云如耳與明等)。】


「彼暗與通及諸群塞亦復如是。」
【
(䟽巳
上破妄顯真唯約心見二門歷緣對境以辯雖有會通止就一門而
顯次下備約三科七大一切法上即妄顯真即相顯性廣斥世間虛
妄分別說有因緣及自然性而不知生滅去來本如來藏豈唯心見
是藏性耶故次前叚有此文來文三姑蘇曰此正說禪那也涅槃謂
之憂畢又名曰平等亦名不諍不觀不行是名捨相不見定慧異相
故名捨相今經心見平等唯一真性清淨本然周徧法界體相同也
然阿難示迹病因心目故如來正就病根發藥對治顯示三觀破妄
心顯真心破妄見明真見破幻相顯真性妄盡真發心見性圓藥病
俱亡真常獨露四悉憻義可以意泮)。】


「阿難汝猶未明一切浮塵諸幻化
相。」
【
(緫指諸相前文雖就眼之一門顯真見體離緣絕相非生非滅
略會見之與緣元是菩提妙淨明體而未明三科諸法皆如幻化故
此指也虛假不實汙染真性故曰浮塵假託虛偽妄設情名稱幻無
而忽有畢竟無體稱之曰化)。】
「
當處出生隨處滅
盡幻妄稱相其性真為妙覺明體。」

【(此諸幻相本無所依但是迷真忽然而起故云當處出生生而無生
本自寂滅故云隨處滅盡○楞伽經云一切法不生我說剎那義初
生即有滅不為愚者說中論云諸法不自生亦不從他生不共不無
因是故知無生彼之無生即此滅盡也以妄見取似有浮相畢竟無

體猶如幻事故云幻妄稱相無體之處元是菩提妙覺明性故云其
性真為妙覺明體問幻相不實畢竟無體何得復云其性真為妙覺
明體答譬如空華由依翳病觀空故有離空無別華相空華雖無自
性然以虛空為所依體若翳病差華相雖滅空性不滅諸法性相亦
復如是幻相雖滅真性不動問若如是者斯則真如即萬法萬法即
真如何得一體立真立妄答亦如空華瞖者妄見若無瞖目唯見時
空而無華相故知萬法雖真唯證乃知非是識心之所能見以凡夫
人心識麤動唯見世間麤動之相執此麤相為相所礙不見真性故
前文云迷巳為物故於是中觀大觀小故今廣破執表空明因茲悟
入佛之知見故華嚴云一切法無生一切法無滅若能如是解諸佛

常現前前文亦云若能轉物即同如來皆斯義也○解資中曰浮虛
不實塵翳真性故曰浮虛當處出生隨處滅盡謂剎那不相到也此
剎那性亦不可得前雖緫明真性離緣絕相而未別明一切浮塵諸
有境界皆如幻化故二乘人雖知無我仍計五陰等法實有體性諸
小菩薩未得空色一如是名法執此下廣破也私謂二乘非不破法
菩薩非無有我一往分配斯亦可然原夫阿難目觀勝相心生愛樂
於是發心願捨生死中間所破若心若見莫不為除心目之妄也須
知此妄正是阿難所執之我我以主宰為義即屬見惑人執之相雖
云初果斷見但是通惑已盡別惑未亡故前之所破皆是迷如來藏
無始無明必不可以凡夫見惑為類人執既爾法執例然若於浮塵

諸幻化相了如來藏此如來藏亦是法相苟有所執豈曰真常故下
文云住真常中求於去來迷悟生死了無所得分別性相略如初卷)。】

「如是乃至五陰六入從十二處至
十八界因緣和合虛妄有生因緣
別離虛妄名滅。」
【
(䟽諸法名數不能盡言但舉三科自
攝一切故云乃至三科者謂蘊處界今於處中別出六根故有六入
此之三科乃是世間虛妄分別幻因緣合假名為生幻因緣離假名
為滅實無有體可生可滅○解孤山曰諸經皆列三科謂陰處界三
對愚根樂各有三故而今有四更加六入秖是破十二處中內六處
耳隨機增減何必定三此並色心開合之殊廣上浮塵諸幻化相也)。】


「殊不能知生滅去來本如來藏常
住妙明不動周圓妙真如性。」
【
(䟽殊不知
者斥其異乎能知也一切諸法本自不生今則無滅非三世法故無
去來生滅去來既不可得如來藏性元自當住本不曾動○周徧圓
寂眾生迷倒為物所轉殊不覺知是迷圓實也○解此明九界即見
佛界迷故不知一一界中咸具陰等而此妄相即是真理故無生滅
去來等相如來果稱果有三身而因理含攝名之為藏非去來今故
常住即寂而照故妙明即照而寂故不動三一互攝故周圓體非妄
偽故真如隨緣不變故名性)。】

「性真常中求於去來迷悟生死了

無所得。」
【
(䟽了畢竟也迷悟生佛也亦真妄也生佛真妄去來
生死一切對待情謂故有一真如性尚無此名況有諸法對待相即
情忘體現畢竟無得○解此明佛界圓理無二邊相也私謂去來是
業迷悟是惑生死是苦言住真常中無三道流轉也問既稱為悟復
何名惑答因中所悟帶無明故如前文云覺見即眚豈非惑乎)。】

「阿難云何五陰本如來藏妙真如
性。」
【
(䟽梵云塞徤陀此云蘊古翻為陰蘊是積聚陰是蓋覆積聚有
為蓋覆真性此陰有五攝有為盡前文緫標乃至五陰等皆如來藏
今此別徵逐科推撿令知虛妄本非因緣及自然有元是藏體妙真
如性)。】


「阿難譬如有人以清淨目觀晴明
空唯一晴虛逈無所有。」
【
(喻真性本空也目喻
智空喻理以果海無別色聲唯如如理及如如智獨存○解孤山曰
淨目況本具真智晴空況本具真理唯一晴虛即理智一如也逈無
所有絕九界妄色也)。】
「
其人無故不動目睛瞪
以發勞則於虛空別見狂華復有
一切狂亂非相。」
【
(解其人喻眾生也背真合妄故曰無
故不動目睛妄心取著也瞪以發勞妄惑潤業也於妙性中現九界
色故曰於空見狂華等)。】
「
色陰當知亦復如是。」

【(䟽喻迷真起妄故事也瞪直視貌不由別事只因自不動目直視於

空目睛勞倦遂見華相或見毛輪第二月等故云一切色陰亦爾以
不如實知真如法一故不覺動念現六塵境即色陰起也)。】

「阿難是諸狂華非從空來非從目
出。」
【
(空元無華妄見生起說誰出來真元無色妄分質礙復何從所)。】

「如是阿難若空來者既從空來還
從空入若有出入即非虛空空若
非空自不容其華相起滅如阿難
體不容阿難。」
【
(破空生也見華既從空生不見應從空入
空無內外何出入之有設有出入即是實色不含名空既非虛空云
何華出見實物時無華生故如阿難體是其實色見汝體時豈更容

有阿難出耶○解譬空有實體則不容空華)。】
「
若目出者
既從目出還從目入即此華性從
目出故當合有見。」
【
(眼既有見華亦應見)。】
「
若有
見者去既華空旋合見眼若無見
者出既翳空旋當翳眼又見華時
目應無翳云何晴空號清明眼。」
【
(䟽此
下破目出如人從屋出必有入目既有見能出於華華應有見從目
出去能華於空自空歸目合見於眼若此華性雖從目出而無有見
斯但為翳既從目出去翳虛空歸目之時應合翳眼若汝執言實不
成翳無妨見華既無翳目而能見華見晴明空應是翳眼云何見空

號清明眼○解重約華從眼出破也若以無翳見有空華則見無空
華復是何眼)。】

「是故當知色陰虛妄本非因緣非
自然性。」
【
(䟽華無所出色陰不生本妙貞常何曾起滅而有說
為因緣自然者真為虛妄○解資中曰若知華相即空則顯色陰本
如來藏)。】

「阿難譬如有人手足宴安百骸調
適忽如忘生性無違順。」
【
(䟽喻一真也宴靜調
和適恱也骸體也忘生忘形也身肢安靜恬然暢適而無苦樂二境
相逼忽然如其無形一般斯蓋但以捨受相應不覺此形之有生也

李陵云每一念至忽如忘生法中可知○解喻真性寂然也)。】
「
其
人無故以二手掌於空相摩於二
手中妄生澀滑冷熱諸相。」
【
(妄本無因故云
無故真妄和合如二手相摩領納違順如妄生澀滑)。】
「
受陰當
知亦復如是。」
【
(䟽喻起妄也妄本無因故云無故真妄和
合如二手相摩阿頼耶識變起世間故云生澀滑等或可二手及空
喻根境識根境識三和合生觸觸是受因從此領納故知受陰無明
妄念迷真和合假託而生故下經破之○標手足宴安喻一真無為
也)。】

「阿難是諸幻觸不從空來不從掌

出。」
【
(䟽冷暖本無手合故有故云幻觸○受陰不實妄緣假生故無
來處)。】

「如是阿難若空來者既能觸掌何
不觸身不應虛空選擇來觸。」
【
(破空生也
虛空平等無所不在豈能選擇不觸乎身而觸於掌)。】
「
若從掌
出應非待合。」
【
(巳下破掌出若此澀滑從掌而出掌未合
時何無澀滑)。】
「
又掌出故合則掌知離則
觸入臂腕骨髓應亦覺知入時蹤
迹必有覺心知出知入自有一物
身中往來何待合知要名為觸。」
【
(若汝

執言掌雖生觸須待合時此觸方出若爾合既觸出離應觸入若觸
入時所經之處應亦覺知觸入蹤迹若實覺知觸常在體應須常覺
何待合知○標又掌出故者破轉計也)。】

「是故當知受陰虛妄本非因緣非
自然性。」
【
(䟽既知幻觸能生於受推其觸性都無故知受陰虛
妄也)。】

「阿難譬如有人談說酢梅口中水
出思蹋懸崖足心酸澀想陰當知
亦復如是。」
【
(想謂取像想像不實從虛妄有故以說酢水生
思崖酸起為喻因說想酸因思想峻故有水酸以想喻想近取譬耳

酢與醋同)。】

「阿難如是酢說不從梅生非從口
入。」
【
(以水喻想今推酢說說既不有水從何生)。】

「如是阿難若梅生者梅合自談何
待人說若從口入自合口聞何須
待耳若獨耳聞此水何不耳中而
出。」
【
(因人說梅梅何有說故非梅生若因人說水便口流口既流水
應合聞說何用耳聞口若不聞唯耳聞者耳既聞說亦合流水故云
此水何不耳中流出說不得梅梅不至口耳自聞說水却口流說梅
與水二具叵得)。】


「想蹋懸崖與說相類。」
【
(類說應云如是崖想不從
崖生不從足入若崖生者崖合自思何待人想若從足入足應有思
何須心想若獨心思此酸只應心中自有何以足心却有酸澀)。】

「是故當知想陰虛妄本非因緣非
自然性。」
【
(說酢思崖水酸形體想像虛偽能所俱空元是菩提
妙覺明性何因緣自然之有耶)。】

「阿難譬如暴流波浪相續前際後
際不相踰越。」
【
(行以遷流造作為義剎那無常念念遷謝
生死死生如旋火輪無有休息故以暴流波浪相續無踰越義以為
喻也)。】
「
行陰當知亦復如是。」
【
(解孤山曰前念滅後

念生後不至前故云不相踰越)。】

「阿難如是流性不因空生不因水
有亦非水性非離空水。」
【
(䟽即空即水離空離
水求暴流體俱不可得行陰亦爾本無生處)。】

「如是阿難若因空生則諸十方無
盡虛空成無盡流世界自然俱受
淪溺。」
【
(破空生流也流從空生空體常在流應常生虛空性徧流
亦應徧斯則但見暴流應無世界又如何分水陸空行耶)。】
「
若因
水有則此暴流性應非水有所有
相今應現在。」
【
(破水生流也流從水生水與暴流兩體應

異水為能生流為所生如樹生果果不是樹二俱現在今且不然如
何因水耶○解資中曰若因其水別有流性因果性別則暴流性不
應是水能有是水所有是流二相若殊俱應現在)。】
「
若即水
性則澄清時應非水體。」
【
(䟽破流即水也流相
漂動水相澄清若此漂動便是水相者至澄清時應非是水暴流漂
動巳是水故)。】
「
若離空水空非有外水外
無流。」
【
(破離空離水也離空有流空且無外何離之有若離水有
水外求波故應非理流既無生行陰元寂)。】

「是故當知行陰虛妄本非因緣非
自然性。」
【
(如前可解)。】


「阿難譬如有人取頻伽缾塞其兩
孔滿中擎空千里遠行用餉他國
識陰當知亦復如是。」
【
(頻伽好聲鳥缾形似彼識
陰無形在有情身如缾盛空遠餉他國者阿頼耶識為業所使隨處
受生此陰若滅彼陰續生如人擎空遠餉千里死有至時諸根不通
如塞兩孔○標第八識是三界生滅根本○解私謂法句經云精神
居形內猶雀藏缾中缾破雀則飛去矣今以人喻業以缾喻身以空
喻識人擎缾空而行猶業持身識而去他國者六道依報也)。】

「阿難如是虛空非彼方來非此方
入。」
【
(䟽虛空非出入喻識無往來既無往來將何以為識而了別耶

○解孤山曰非從彼方來入此方)。】

「如是阿難若彼方來則本缾中既
貯空去於本缾地應少虛空若此
方入開孔倒缾應見空出。」
【
(䟽彼方缾來方
也名本缾地空若彼方來於此方本缾來處應少虛空本處既無所
少應知非彼方來缾倒之地名為此方若此方空入於缾內先合見
空從缾而出方知空入出空既無入空何有空既無出入識何曾往
來又此方入者入此方也其文易解○解若缾盛空從彼入此何故
彼方不見空少此方不見空出)。】

「是故當知識陰虛妄本非因緣非

自然性。」
【
(䟽可解○標空無出入識陰不生本妙真常何曾起
滅如執因緣自然者皆是虛妄也)。】


首楞嚴經義海卷第七(經第二終)

音釋

暈適
(暈音運適音責)。
珮玦
(珮蒲昧切玦古[宋-木+儿]切)。
彗
(祥嵗切)。
孛
(蒲沒
切星名)。
帚
(之九切)。
虹蜺
(虹音洪蜺音倪)。
珥
(仍吏切)。
碩
(常隻切大
也)。
酢
(倉故切與醋同)。
蹋
(徒孟切踐也)。
餉
(式亮切饋餉也)。


