










首楞嚴經義海卷第十八(經六之二)頗八

(凡遇圓相即是標辭與䟽同其上文)。

「爾時世尊於師子座從其五體同
放寶光遠灌十方微塵如來及法
王子諸菩薩頂彼諸如來亦於五
體同放寶光從微塵方來灌佛頂
并灌會中諸大菩薩及阿羅漢林
木池沼皆演法音交光相羅如寶
[糸*系]網。」
【
(䟽耳根圓通五根緫攝稱可諸佛說證皆同及大菩薩阿
羅漢者即前二十五聖說圓通人即說皆是無非圓通故放寶光流

灌其頂林木池沼演法音者既號圓通彼我同暢智周萬物何法不
宣交光如網圓張大教也○標光灌眾頂者表觀照般若因果無二
最初方便同一道故林木池沼等皆演法音情與非情同一體處皆
明真法界色心不二也)。】

「是諸大眾得未曾有一切普獲金
剛三昧。」
【
(䟽耳聞圓觀頂觸智光觀音三昧一時同獲此則二
十四聖同會觀音一門皆得名為金剛三昧也○解孤山曰寶光交
照表自他之理互融林木演音顯依正之性不二印前所證盡契佛
心初住以上能破竪惑皆號金剛三昧)。】

「即時天雨百寶蓮華青黃赤白間

錯紛糅十方虛空成七寶色。」
【
(䟽法身體
素天龍之所忽劣今將顯現如空寶嚴萬行集成故華間錯)。】

「此娑婆界大地山河俱時不現唯
見十方微塵國土合成一界梵唄
詠歌自然敷奏。」
【
(根塵消復法界圓成故山河不現合
成一界也梵摩云淨具云俱匿正云婆師此翻讚歎○標即歌詠也
○解私謂此表大眾於第一義天以四十位真因之華而嚴果德也
又表發真歸元空界殞裂唯一常寂光土是事希有故詠歌之)。】

「於是如來告文殊師利法王子汝
今觀此二十五無學諸大菩薩及

阿羅漢各說最初成道方便皆言
修習真實圓通彼等修行實無優
劣前後差別。」
【
(䟽修行之要入實為期今皆獲證故無優
劣然有日劫相倍故成前後差別或可就彼各各得所亦無前後之
差別耳○標二十五聖最初方便真證圓通皆從根境識七大性得
大妙用更無差別其如化利娑婆世界須假應機從聞思修得三摩
地也○解夫如來藏性元無異乘以根有利鈍故分大小約三諦言
之則小教所詮者真也大教所詮者中也而此真中遍在一切俗諦
之上即前所悟十八界及七大也當知三諦具足名如來藏俗諦不
空真中俱空故二十五聖中凡聲聞所證或析俗見真或體俗見真

皆分入空藏也菩薩所證或離俗顯中或即俗顯中皆全入空藏也
今以藏性融會全分無差即同法華開方便門示真實相決了聲聞
法是諸經之王)。】

「我今欲令阿難開悟二十五行誰
當其根兼我滅後此界眾生入菩
薩乘求無上道何方便門得易成
就。」
【
(䟽若以三科七大專門獨善隨根各入此皆方便若於此界現
在未來設教通方上中下機咸得悟入永為眾生成道方便者於二
十五何門為勝由先所請十方如來得成菩提妙三摩提最初方便
故今令選通途法門使其成就○標阿難古佛豈假修證蓋曲為末

劫眾生故示相祈佛料揀也○解上從證性會同圓通今為逗根令
簡方便性如華屋根如入門若得其門方受其賜世人以解為證請
思最初入道方便與二十五聖孰為其倫乎)。】

「文殊師利法王子奉佛慈旨即從
坐起頂禮佛足承佛威神說偈對
佛。」
【
(䟽文殊智德之主言用莫測斷割無疑與奪眾心誰不緘默故
承佛旨敬而說偈○標文殊根本智德無有一法過者允契眾情○
解此下欲簡圓通先明覺性次辨迷妄後示歸元於歸元中選耳根
為易文殊既與觀音同證故奉佛慈旨有自來矣○䟽二正說偈辭
將揀行門先明真妄者若無迷悟豈有修行蓋迷一真遂成諸妄物

無終𠘶故有悟期悟逐根門遂分遲速悟所極處名大涅槃故下文
云妙性圓明離諸名相本來無有世界眾生由妄有生因生有滅生
滅名妄滅妄名真是稱如來菩提涅槃二轉依號故先明也文三)。】

「覺海性澄圓圓澄覺元妙。」
【
(此顯一真性海
離名絕相非真非妄不悟不迷唯一圓常餘無所得即下妙性圓明
離諸名相本來無有世界眾生也覺性周遍甚深湛然故如海也下
句重歎不可思議絕諸對待故曰妙也○標謂此覺性絕待口欲談
而辭喪心行處滅也○解覺見之性譬如大海澄湛圓融皆喻寂而
常照也復牒圓澄所喻之覺示其本來照而常寂故曰元妙此類前
文性覺妙明本覺明妙但法喻相叅耳)。】


「元明照生所所立照性亡。」
【
(䟽圓澄覺體本
來明照妄覺不了認為所相所既妄立生汝妄能從畢竟無成畢竟
有故名生所非謂從真而生也暗相既現明性即隱隱故曰亡○標
元明照者所謂般若無知無所不知蓋眾生不了寂而常照照而常
寂於絕待本覺上立所明強覺向外馳求所既妄立觀照慧用即隱
也從此內執根身種子外執器界因此迷真起妄今文殊料揀將陳
行門先明真妄者○解真際曰於彼元明性上妄生照用而形所相
有相當情無相則隱故照性亡孤山曰元明照即上本明之性也由
迷本明而起無明故生所也以全法性為無明法性無住處故照性
亡私謂二說節公為長蓋照字義通真妄猶明覺二義也故前文云

性覺必明妄為明覺覺非所明因明立所所既妄立生汝妄能)。】
「
迷
妄有虛空依空立世界想澄成國
土知覺乃眾生。」
【
(䟽世界初起頑空先現從妄想生故
云迷妄有也如下文云乃至虛空皆是妄想之所生起依空立世界
者世界之體即是四輪皆依空有如前文云覺明空昧相待成搖故
有風輪執持世界等妄想凝結成外國土妄心知覺成內眾生依正
既彰緫名世界○解此乃無同異中熾然成異異彼所異因異立同
同異發明因此復立無同無異是知虛空為同世界國土為異眾生
即有為法無同無異也廣辨如第四卷經)。】

「空生大覺中如海一漚發有漏微

塵國皆依空所生。」
【
(䟽虛空昬鈍體是不覺不覺生
覺如海一漚起信云即依覺故而有不覺下文云當知虛空生汝心
內猶如片雲點太清裏況諸世界在虛空耶法喻可見○解有漏兼
有情)。】

「漚滅空本無況復諸三有。」
【
(䟽下文云汝等
一人發真歸元十方虛空悉皆銷殞云何空中所有國土而不震裂
良以妄元無本畢竟不生故虛空如漚不滅而滅三有如幻不無而
無○標三有即三界別無所礙○解三有舍情器)。】

「歸元性無二方便有多門。」
【
(䟽同歸一理理
則無殊行有偏圓遲速不等圓覺云無上妙覺遍諸十方出生如來

與一切法同體平等於諸修行實無有二方便隨順其數無量○標
涅槃心易曉差別智難明)。】

「聖性無不通順逆皆方便。」
【
(解孤山曰觀音
耳根則順餘聖諸根則逆皆對此上機說也私謂亦應以聲聞所修
為逆菩薩所修為順又菩薩中漸脩曰逆圓頓曰順下文云淺深同
說法其義亦然)。】
「
初心入三昧遲速不同倫。」

【(䟽若聖人根性或是已證聖性若順若逆俱得入覺更無淺深初心
入道故須揀選取令速進如上文云十方如來於十八界一一修行
皆得圓滿無上菩提於其中間亦無優劣但汝下劣未能於中圓自
在慧故我宣揚令汝但於一門深入○標上文云我今欲令阿難開

悟二十五行誰當其根乃至何方便門得易成就○解當根則速差
機則遲日劫相倍是不同類)。】

「色想結成塵精了不能徹如何不
明徹於是獲圓通。」
【
(䟽優波尼沙陀因觀不淨白骨
微塵析色明空塵色既盡妙色密圓今此揀云色由妄想所結染汙
真性其體本麤性是質礙不能明徹如何以此不明徹法而取圓通
○解色由妄想結成諸塵塵質留礙故於精明了別之性不能通徹)。】

「音聲雜語言但伊名句味一非含
一切云何獲圓通。」
【
(䟽陳如悟四諦聲妙音密圓於
是得道今此揀云音聲不離諸雜語言語言即是名句文耳名句詮

顯各有分限以名詮自性句詮差別文即是字為二所依故非一能
含一切也伊猶是也○解孤山曰雜謂種種語言而此語言但依名
句味耳新翻皆云名句文名詮自性句詮差別文即是字為二所依
古以文為味者字能顯二如味能顯食中之鹹淡也問陳那悟聲塵
與觀音耳根其義相類何故文殊簡以為非答聲是佛語根乃自身
認塵則著他語言觀根則了巳心性是以聞聲亦為所簡)。】

「香以合中知離則元無有不恒其
所覺云何獲圓通。」
【
(䟽香嚴童子宴晦清齋聞香入
鼻觀此無生來無所從去無所至塵氣倐滅妙香密圓今此揀云香
之一法合有離無既非其常未為圓觀)。】


「味性非本然要以味時有其覺不
恒一云何獲圓通。」
【
(藥王藥上因嘗眾味了味無生
非即身心非離身心由味覺明位登菩薩今云味性本無待根方覺
無根無味故非圓通味時者嘗時也)。】

「觸以所觸明無所不明觸合離性
非定云何獲圓通。」
【
(跋陀婆羅忽悟水因既不洗塵
亦不洗體中間安然得無所有妙觸宣明由是證果今明此觸因所
觸身而得顯發無所不顯性非常定故不圓通)。】

「法稱為內塵憑塵必有所能所非
遍涉云何獲圓通。」
【
(摩訶迦葉因觀世間六塵變壞

唯以空寂修於滅盡妙法宣明銷滅諸漏今揀雖稱妙法乃是內塵
憑仗此修豈越能所故非圓通遍圓涉通也○解真際曰獨散遍緣
不依五根所取稱為內塵)。】

「見性雖洞然明前不明後四維虧
一半云何獲圓通。」
【
(䟽阿那律陀因修樂見照明三
昧旋見循元由斯得證今云見性雖有洞然照了之義而又前方全
明後方全暗左右傍觀三分之二故云四維虧一半也○解檇李曰
縱其見性雖云洞然奪其見相故不明後)。】

「鼻息出入通現前無交氣支離匪
涉入云何獲圓通。」
【
(䟽周利槃特因作數息微細窮

盡生住異滅返息循空因是得道今云鼻息雖通出入出入各據而
不相交支分既離豈成圓觀)。】

「舌非入無端因味生覺了味亡了
無有云何獲圓通。」
【
(憍梵跋提觀味之知非體非物
還味旋知成無學果今云舌入非是無端自有由味境合方有覺知
境滅知亡未為通貫○解私謂舌根為識所依亦名舌入今文語倒
但是舌入非無端耳)。】

「身與所觸同各非圓覺觀涯量不
冥會云何獲圓通。」
【
(䟽畢陵伽婆蹉因觀痛覺覺清
淨心無覺無痛遺身純覺獲無學果今云能覺身根與所覺觸互相

假有各無自性義例相類俱非圓觀知無知異各有涯量互不相冥
故為所揀○解內身外物能所相觸方有覺觀離中則無故云各非
等若謂合中有者其如物非體知成敵兩立故云涯量等)。】

「知根雜亂思湛了終無見想念不
可脫云何獲圓通。」
【
(䟽須菩提曠劫巳來心得無礙
由是觀察十方成空空性圓明頓入如來寶明空海同佛知見今謂
意根雜亂思念若以寂定湛旋畢竟無有知見依此修行想念何逃
亦可若望湛觀真明必無知見即無知覺明也應知有知見者未脫
妄想○解湛了終無見如前精了不能徹也以雜亂思於湛了性終
不能見)。】


「識見雜三和詰本稱非相自體先
無定云何獲圓通。」
【
(䟽舍利弗曠劫巳來心見清淨
由遇佛故見覺明圓光極知見今揀眼識雜在三和之內窮其本性
無相可得自體不常如何圓遍○解檇李曰論云二和生識謂根境
和合識生其中今言三和者能所合說也根境乖時識無自體故云
無定)。】

「心聞洞十方生于大因力初心不
能入云何獲圓通。」
【
(䟽普賢菩薩本用心聞分別眾
生所有知見得大自在今揀太高[(冰-水+〡)*ㄆ]機不盡既法界為體心聞為用
故洞十方此由普賢因修大行之所感故中下之機於斯絕分故云

不能入以眾生心中發明普賢行者方現其身非同觀音觸物隨現
○解孤山曰唯以心聞不由根聽斯是分真所得故非初心之所能
入)。】

「鼻想本權機秖令攝心住住成心
所住云何獲圓通。」
【
(䟽孫陀羅難陀觀鼻端白見出
入息化為光明身心內明圓洞世界遍成空淨今揀觀鼻非為究竟
故云權機若令攝心心成所住真元無住所住便非經云若心有住
則為非住)。】

「說法弄音文開悟先成者名句非
無漏云何獲圓通。」
【
(富樓那辯才無礙祕密法門微

妙開示得無所畏今揀說法不離聲名句文所開悟入須先成熟不
由無種便能入道若散心說但成有漏非曰圓通○解私謂舌識開
悟乃是先曾成就音文之者如富樓那從曠劫來辯才無礙佛教說
法成阿羅漢豈非開悟先成者耶然其所說名句之體且非出世無
漏之法斯亦一非含一切是故簡之)。】

「持犯但束身非身無所束元非遍
一切云何獲圓通。」
【
(䟽優波離因持清禁由是執身
身得自在次第執心心得通達然後身心一切無礙今揀持犯細行
唯檢於身身若不生將何檢束故於法法不能圓遍○解問波離執
身次第執心俱得通利今何但云束身而巳答聲聞執心亦防六聚

七支之非況今言身識在其中矣)。】

「神通本宿因何關法分別念緣非
離物云何獲圓通。」
【
(䟽大目犍連因於修定旋湛意
識心光發宣得大神用今揀神通乃是宿因本有由加行力之所顯
發何關修定軌則意識然後得生法者軌則義分別者意識也意識
念緣分別一切不離塵境故非圓通○解目連神通由宿習所得雖
云旋湛心光發宣非關於法分別而現又小乘神通皆是作意緣物
則有離物則亡)。】

「若以地性觀堅礙非通達有為非
聖性云何獲圓通。」
【
(䟽持地菩薩因平心地見內外

塵本無自性不相觸摩皆如來藏今揀地性堅礙有為體非通達不
成聖性故非圓通)。】

「若以水性觀想念非真實如如非
覺觀云何獲圓通。」
【
(月光童子因作水觀見水身中
與外香水性合真空一味流通得無生忍今謂此觀不離尋伺想念
豈是真實如如之性覺觀即尋伺也)。】

「若以火性觀猒有非真離非初心
方便云何獲圓通。」
【
(火頭金剛觀多婬心成智慧火
身心煖觸無礙流通生大寶𦦨今謂此由多婬生猒離故觀成性火
此即猒求之心豈稱圓照非是真實離念之門初機不合故須揀也

○解孤山曰烏芻瑟摩猒欲觀火非真解脫)。】

「若以風性觀動寂非無對對非無
上覺云何獲圓通。」
【
(䟽瑠璃光菩薩因觀身心世界
皆是妄緣風力所轉風力無依本無所有於動見不動即證實相今
謂風性是動由動有寂動寂相對對即非真豈同圓觀入流亡所)。】

「若以空性觀昬鈍先非覺無覺異
菩提云何獲圓通。」
【
(虛空藏菩薩由觀四大無依妄
想生滅虛空無二佛國本同得無生忍今謂虛空昬暗無明所生非
是覺明異乎本覺故須揀也)。】

「若以識性觀觀識非常住存心乃

虛妄云何獲圓通。」
【
(彌勒菩薩修唯識觀盡空如來
國土淨穢有無皆是我心變化所現今謂識性念念生滅攀緣不息
體非常住若但亡境不亡其心還成虛妄豈是圓通○解心本無心
存之則妄)。】

「諸行是無常念性元生滅因果今
殊感云何獲圓通。」
【
(䟽大勢至菩薩由念佛三昧都
攝六根淨念相繼入無生忍今謂凡是有為皆屬行陰遷變念性生
滅正是無常如何以無常因獲常住果故非圓通然念佛一門此方
最要雖云生滅要因念想專注在懷兼佛願力直生淨土徃彼國巳
進行彌速即證有期今顯圓根觀音為上抑揚之道故須揀也○解

私謂勢至念佛都攝六根所念之境必通三身然其子母相憶之喻
多就應身而說是故指同無常生滅豈以此因而感常住不生不滅
之果乎巳上二十四聖皆由所得圓通本根非此土當根乃為所簡
須知簡聖全是簡機豈文殊之有慢心諸聖之有慚德古謂此等龍
門點𩕳寧不長吁者鄙哉)。】

「我今白世尊佛出娑婆界此方真
教體清淨在音聞欲取三摩提實
以聞中入離苦得解脫。」
【
(䟽娑婆世界耳根最
利故因音聲以為佛事由從耳根發識聞聲引生第六識中聞慧緣
名句文熏成解脫心種納為教體故云教體在音聞也教體既成然

後思惟修習人三摩地成大解脫○標梵語娑婆此云堪忍即應身
所化世界也謂此世界以音聲為佛事見性也○解私謂教體應具
聲名句文今言音聞者以聲是實法餘三是假攝假從實故但云音
音即所聞之境聞即能聞之根舉所顯能而正示聞性故云欲取等)。】

「良哉觀世音於恒沙劫中入微塵
佛國得大自在力無畏施眾生妙
音觀世音梵音海潮音救世悉安
寧出世獲常住。」
【
(䟽初一句緫標歎次二句歎三十二
應次二句歎十四無畏兼四不思議次二句歎德號妙音是體觀世
音是用亦是真俗二諦亦是自利利他梵是淨義釋成體也海潮要

不失時釋成用也救世下二句結歎利益初得世間安樂終獲究竟
涅槃○解孤山曰智冥妙理故如梵音悲化羣生故觀世音此約法
歎也智冥理故無二邊染汙如梵音清淨悲化生故赴十界機感如
潮不過限此約喻歎也救世結潮音赴機救世結梵音冥理亦是令
眾生先得世樂後獲常樂)。】

「我今啟如來如觀音所說譬如人
靜居十方俱擊鼓十處一時聞此
則圓真實。」
【
(䟽解脫德也如前觀音所陳三昧所得殊勝赴
感不差周遍皆應十方者十界也擊鼓者機動也一時聞者應不失
也此則應身無量無感不應故云圓真實也○標十處一時聞者謂

生滅既滅寂滅現前從體起用聞性十界皆通也)。】

「自非觀障外口鼻亦復然身以合
方知心念紛無緒隔垣聽音響遐
邇俱可聞五根所不齊是則通真
實。」
【
(䟽般若德也前四句揀不通口鼻下二句經文語倒故先舉所
例口鼻後舉能例身根蓋翻譯者略順根次也隔垣下四句正顯耳
根不同前五由是得名通真實耳○標肉眼只觀得障內事不能觀
障外事隔䆫紙不見外物隔皮囊不見五藏口鼻身意俱不及耳根
通達無礙故云五根所不齊也○解口鼻身俱合中知若將身以合
方知句居上其義則順蓋語倒耳私謂此明圓通且寄耳用以顯聞

性異於五根也用有時方遠近之量恐未達者謂之無常故有下文
明常真實)。】

「音聲性動靜聞中為有無無聲號
無聞非實聞無性聲無既無滅聲
有亦非生生滅二圓離是則常真
實。」
【
(䟽法身德也聲於聞中自有動靜說為有無非謂聞有性無也
世人若以不聞聲時號無聞者聞性巳滅聲塵更起遣誰更聞是知
聲有聞性不生聲無聞性不滅生滅既而遍離由是得名常真實也
○標有聲之時是聲塵自起無聲之時是聲塵自滅而此聞性本自
不生今亦無滅故云常真實○解真際曰如羅睺羅擊鐘)。】


「縱令在夢想不為不思無覺觀出
思惟身心不能及。」
【
(䟽如前重睡心想不行聞舂擣
聲別作他物此時豈憶靜搖應知聞性不斷故云不為不思無也覺
觀出思惟者此既不與念想相應即出覺觀思惟之表譯人回文不
盡故令語倒覺觀即尋伺也思惟即是遍行思也俱是心所皆不相
應故名為出又覺是本覺即聞性也觀即是照此即文順○標世間
人睡熟六識歸種聞性不滅任運而聞其形雖寐聞性不昬○解孤
山曰如重睡聞舂擣資中曰真聞性出覺觀思惟之外[雋-隹+椎]李曰經文
不次)。】

「今此娑婆國聲論得宣明眾生迷

本聞循聲故流轉阿難縱強記不
免落邪思豈非隨所淪旋流獲無
妄。」
【
(䟽前二句通明此方由聲教入聲名句文能詮法義眾生由此
聞而解了故云宣明次四句正揀過非苟隨聲教不能亡緣入流返
照即迷本聞性循聲轉也故舉阿難雖得多聞不能亡相為聲所轉
生滅妄想無由得免後二句結非顯是旋流者返流也斯則入流亡
所唯照聞性生滅既滅寂滅現前故云無妄○標聲名句文顯詮其
義依義生解依解起行解行相應旋根歸性○解私謂邪思指摩登
伽矣)。】

「阿難汝諦聽我承佛威力宣說金

剛王如幻不思議佛母真三昧。」
【
(䟽金
剛如幻已見上文三世如來一門超出故云佛母又金剛空也如幻
假也佛母中也○標此則首楞嚴定體上具摩訶般若解脫三德祕
藏也)。】

「汝聞微塵佛一切祕密門欲漏不
先除畜聞成過誤將聞持佛佛何
不自聞聞。」
【
(䟽雖持法藏不能捨聞而觀自性故成過矣若
將世間隨聲聞相持他佛法不如返照自巳聞性成真三昧故云聞
聞○標前文云汝雖歷劫憶持如來祕密妙嚴不如一日修無漏業
也○解孤山曰將汝循聲之妄聞以持諸佛之言教何不返觀自性

而求解脫乎上聞能觀之智下聞所觀之理)。】

「聞非自然生因聲有名字旋聞與
聲脫能脫欲誰名一根既返源六
根成解脫。」
【
(䟽見聞覺知之聞隨聲而有非本然性如上文
云如汝今者承聽我法此即因聲而有分別等若能離緣觀性聞相
不起動靜境亡能所不拘故名解脫縛既無得脫亦不名一根既然
六根皆爾○標旋聞與聲脫者前文云汝但不循動靜合離恬變通
塞生滅明暗如是十二諸有為相隨拔一根脫黏內伏伏歸元真發
本明耀耀性發明諸餘五黏應拔圓脫○解私謂上既警其自聞今
乃略示修相先指妄聞非無緣生生必藉因因即聲教當以三慧旋

此根境俱令脫黏所執若銷則能脫之慧復何名狀)。】

「見聞如幻翳三界若空華聞復翳
根除塵銷覺圓淨。」
【
(䟽見聞覺知迷成翳眼三界有
法悉是空華見聞體虛本不可得復加幻喻故起信云三界虛偽唯
心所作上文云見聞覺知虛妄病緣故有十方諸有漏國翳除華滅
聞復塵銷妙覺明心顯然圓淨此分證也○標前文云若棄生滅守
於真常常光現前根塵識心應時銷落想相為塵識情為垢二俱遠
離則汝法眼應時清明云何不成無上知覺)。】

「淨極光通達寂照含虛空却來觀
世間猶如夢中事摩登伽在夢誰

能留汝形。」
【
(䟽淨極謂滿淨解脫圓也光通達謂滿覺般若
備也寂照謂真理法身極也三德既圓三障永盡如大夢覺如蓮華
開○返觀世間欲誰留礙此極證也)。】

「如世巧幻師幻作諸男女雖見諸
根動要以一機抽息機歸寂然諸
幻成無性。」
【
(幻師真性也有隨緣義故名為巧幻法無明也
男女六根也一機即幻法機息幻無妄滅根復或幻師無明也幻法
心識也餘同前配所幻男女必有所依喻真性也○標第八識成前
六根雖見諸根動者元是一精明分成六和合也○解幻師譬真如
幻作喻隨緣真妄和合變成六根如諸男女一機即耳根也應以旋

聞聲脫為抽)。】

「六根亦如是元依一精明分成六
和合一處成休復六用皆不成。」
【
(䟽初
句緫標次句合幻師次句合男女後二句合息機等耳根無明若破
餘根亦破故皆不成○解元依一精明合前幻師妄為能依真為所
依分成等合文可見○標一精明合真性無明也謂生滅依不生滅
而起名阿梨耶識成六根耳根若破餘根清淨)。】

「塵垢應念銷成圓明淨妙餘塵尚
諸學明極即如來。」
【
(䟽一根若滅塵垢自銷上文云
想相為塵識情為垢二俱速離則汝法眼應時清明故云成圓明淨

妙此則三德圓顯不縱橫並別故名為妙後二句結成位前句斷德
未圓後句智德備滿互現可知○標餘塵尚諸學者結成因果之位
也十地滿心尚居有學蓋有佛地障觀法身如隔羅穀觀月為斷德
未圓明極即如來者約妙覺位即究竟覺也○解上二句登圓初住
下二句從分至極)。】

「大眾及阿難旋汝倒聞機反聞聞
自性性成無上道圓通實如是。」
【
(䟽勸
復顛倒聞根返觀聞性聞性圓成菩提可冀後一句結指印成○標
反聞聞自性者返妄歸真真覺現前從聞思修而見性印成觀音也)。】

「此是微塵佛一路涅槃門過去諸

如來斯門巳成就現在諸菩薩今
各入圓明未來修學人當依如是
法我亦從中證非唯觀世音。」
【
(䟽前二句
緫指一切諸佛皆從此門得涅槃也過去下別列三世并引文殊皆同
此證也○標此娑婆國以聞思修三慧證寂滅性三世如來皆同一
門超出妙莊嚴路文殊於此界亦同修同證也)。】

「誠如佛世尊詢我諸方便以救諸
末劫求出世間人成就涅槃心觀
世音為最自餘諸方便皆是佛威
神即事捨塵勞非是長修學淺深

同說法。」
【
(䟽前四句頌佛令揀成就下二句正指圓門顯是雅
當自餘下五句明二十四聖各隨所因事相而成觀行皆是佛之威
神方便令其得道非是久長修學淺深二機同入之法門也反顯觀
音即是淺深二機同說同入久長修學之法門耳○標觀世音為最
者正指觀音圓門合娑婆化利有情雅當也○解皆是佛威神謂此
方所有於諸方便而得悟者由佛之力也苟他土以餘根為利耳根
為鈍者反顯可知)。】

「頂禮如來藏無漏不思議願加被
未來於此門無惑方便易成就堪
以教阿難及末劫沉淪但以此根

修圓通超餘者真實心如是。」
【
(䟽如來藏
即一體三寶是所入之理具足無漏性功德故願加下五句正結願
但以下二句勸學最後一句文殊指巳選圓通心真實無妄非挾情
故○標於此門無惑者蓋為前佛勑文殊料揀應機乃云我今欲令
阿難開悟二十五行誰當其根兼我滅後此界眾生入菩薩乘求無
上道何方便門得易成就今文殊唯料揀觀音從耳根一門修習聞
思修三慧稱此界根機真實易得成就贊曰普現色身曼殊室利善
別機宜是稱大智此方教體極精真聞思修入三摩地)。】

「於是阿難及諸大眾身心了然得
大開示觀佛菩提及大涅槃猶如

有人因事遠遊未得歸還明了其
家所歸道路普會大眾天龍八部
有學二乘及諸一切新發心菩薩
其數凡有十恒河沙皆得本心遠
塵離垢獲法眼淨性比丘尼聞說
偈巳成阿羅漢無量眾生皆發無
等等阿耨多羅三藐三菩提心。」
【
(䟽一
會之眾根器各異大小不同前文觀音說竟諸佛放光互來灌頂兼
灌大菩薩及阿羅漢受彼光者一時俱獲金剛三昧此即顯會二十
四聖諸別觀門一時圓入觀音修證今此阿難及諸初心聞說偈巳

隨其位次悟入有異阿難等方悟圓通從耳根入猶未有證故云明
了其家所歸道路其天龍眾及小有學大乘地前十恒河沙獲法眼
淨即入初地見道位也性比丘尼是三果人今成無學未發心者其
數無量皆發道意即悟解大乘也○解私謂且第三卷阿難偈云銷
我億劫顛倒想不歷僧祇獲法身洎第四卷請入華屋前云聞佛示
誨疑惑銷除心悟實相至第五卷如來偈後云心目開明歎未曾有
及請圓通又云我等今日身心皎然快得無礙以前兼此凡經五番
彰灼領悟何緫排云未有證乎圓師判此為阿難增道理必然矣應
知經家指妙覺菩提涅槃為家真修耳根圓通為道若不爾者慶喜
之性幾乎擣昧也資中曰莊嚴論解法眼淨初地見道也若依圓教

即十住初心孤山曰阿羅漢其名雖小其證乃圓凖涅槃四依品第
四依人名阿羅漢私謂第四卷指登伽方得三果約圓位收之即七
信以前也此中若用四依判位恐升之太高以第四依人住第十地
故秖應示作聲聞同除四住證阿羅漢如涅槃中聞常取果之比也
按天台釋法華分別功德品發菩提心初入十信也故仁王般若云
十善菩薩發大心長別三界苦輪海頌曰涅槃之道圓度絕證與未
證隨宜說從教理論不成痕翳眼切忌添金屑)。】


首楞嚴經義海卷第十八　頗八


音釋

緘
(居衘切封也)。
虧
(去為切缺也)。
乖
(公懷切戾也)。
羅縠
(縠胡谷切
縐紗也)。
檮昧
(檮都皓切檮杋頑凶無儔匹貌昧莫貝切闇也)。


