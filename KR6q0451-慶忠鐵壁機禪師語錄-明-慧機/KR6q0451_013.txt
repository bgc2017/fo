










慶忠鐵壁機禪師語錄卷之十三
嗣法門人幻敏重編

頌古(拈別評徵代)

「舉天親菩薩從彌勒內宮下無著菩薩問經云人間
四百年彼天為一晝夜彌勒一時中成就五百億天
子證無生法忍未審說甚麼法天親云說者箇法秪
是梵音清雅令人樂聞。」

【頌者事無端舉似君誰分若箇是知音客來作揖
及拱手許多喚做送迎情。】

「舉須菩提說法帝釋雨花須菩提乃問此花從天得
耶地得耶人得耶帝釋皆云不也須菩提云從何得
耶帝釋舉手須菩提云如是如是。」

【拈云須菩提只解順水推船不解逆風把柁若見
帝釋舉手但云不是不是庶俾帝釋疑情頓生瞥
地一番去。】

「舉尊者須菩提岩中宴坐諸天雨花讚歎尊者云云。」

【頌反飽傷饑雲門餅散神冷胃趙州茶智者恒能
和五臟秋毫未許到唇牙。】

「舉殃崛摩羅未出家時事外道受教為憍尸迦欲登
王位用千人拇指為花冠所有九百九十唯欠一指
欲弒母取指云云。」

【拈云惡因緣是好因緣。】

「舉那吒太子析骨還父析肉還母然後現本身運大
神力為父母說法。」

【拈云你看那塊不是精底。】

「舉城東老母與佛同生不欲見佛每見佛來即便回
避雖然如此回顧東西總皆是佛遂以手掩面於十
指掌中亦總是佛。」

【拈云莫眼花。】

「舉雙林善慧大士因梁武帝請講經士陞座以尺撫

案一下便下座帝愕然誌公乃問陛下會麼帝云不
會誌云大士講經竟。」

【拈云天子面前那得戲言大士未曾說出一字莫
謾他武帝好。】

「舉傅大士見梁武帝不起群臣曰大士見上為甚不
起士曰法地一動一切不安。」

【拈云應當如是。】

「舉傅大士一日披衲頂冠靸履朝見武帝帝問是釋
耶士以手指冠帝云是道耶士以手指履帝云是儒
耶士以手指衲。」

【別云者大士用心不臧直令佛心天子分疏不下
若是山僧則不然喚作道亦得喚作儒亦得喚作
釋亦得。】

「舉傅大士頌云夜夜抱佛眠朝朝還共起起坐鎮相
隨如形影相似欲知佛去處秪者語聲是。」

【評云大士將謂爾是箇人。】

「舉傅大士頌空手把鋤頭步行騎水牛人從橋上過
橋流水不流。」

【頌踏碎毘盧頂喝斷熙連波三門走入燈籠裏顛
來倒去娑婆訶。】

「舉傅大士云須彌芥子父芥子須彌爺山水坦然平
敲水來煮茶。」

【頌將謂此庵含法界誰知法界此庵中出頭天外
無餘事乘興頻過水月宮。】

「舉傅大士云有物先天地無形本寂寥能為萬象主
不逐四時凋。」

【頌有有有得得得無無無默默默。】

「舉布袋和尚常在通衢或問在此何為袋云等箇人
來曰來也袋云汝不是者箇人解布袋百物俱撒下
曰看。」


【頌財多頻累巳家富小兒嬌一生牛馬走睡起不
覺勞。】

「舉布袋和尚云他的咱原來是我的你。」

【拈云他咱我你是一是二。

頌靜觀野寺山如畫閒點丹青畫似山箇裏了知
分別處月隨流水在人間。】

「舉跋陀尊者因生法師論眾微聚曰色眾微無自性
曰空者云只明因中色空未明得果上色空生問如
何是果上色空者云一微空故眾微空眾微空故一
微空一微空中無眾微眾微空中無一微。」

【拈云說因果色空乃座主見解。】

「舉天台智者大師在南嶽誦法華經至藥王品曰是
真精進是名真法供養如來於是悟法華三昧獲旋
陀羅尼見靈山一會儼然未散。」

【拈云無智人前不得說夢。】

「舉金陵誌公和尚令人傳語南嶽思大云何不下山
教化眾生一向目視雲漢作麼思云三世諸佛被我
一口吞盡何處更有眾生可度。」

【拈云如是見解只宜住山。】

「舉經題火。」

【拈云以字不成以八字未是八金鉤解遼天二人
左右挂佛祖不敢前三藏居其下且道是甚麼字
者奇特以拂子作火云若人識得參學事畢。】

「舉楞嚴經佛告阿難吾不見時何不見吾不見之處
若見不見自然非彼不見之相若不見吾不見之地
自然非物云何非汝。」

【拈云烏龜巢蓮華鱗弄藻。

頌隱隱煙村聞犬吠欲尋尋不見人家忽於橋斷
溪流處流出碧桃三五花。】

「舉法華經一光東照彌勒起問文殊為說。」


【頌象帝前來那得知故將河馬漏天機家還既獲
南車指弱喪燕人笑且歸。】

「舉大通智勝佛十劫坐道場佛法不現前不得成佛
道。」

【拈云為他大通智勝。】

「舉金剛經一切諸佛及諸佛阿耨多羅三藐三菩提
法皆從此經出。」

【拈云喚甚麼作此經。】

「舉過去心不可得現在心不可得未來心不可得。」

【拈云得得得。】

「舉華嚴經世尊因普眼欲見普賢不能得見至破塵
出經云云。」

【總頌百城煙水大方經八十一卷無言說不動腳
跟向南詢不勞彈指開樓閣彌勒慈善財惡普賢
文殊曾淖約釋迦只因有普眼三七日中難描邈
詮註何須去破塵拈來都是鼠子藥。】

「舉般若心經是大神咒是大明咒是無上咒是無等
等咒能除一切苦無準範頌云黯淡灘黯淡灘十度
船來九度翻唯有三山陳上舍擔一柄傘岸上行奈
我何。」

【拈云三山小徒自有方便。】

「舉樓子和尚因從街市過經酒樓下偶整襪帶少住
聞樓上人唱曲云你既無心我便休忽然大悟從此
號樓子。」

【拈云你既無心我便休猶是酒樓人賣嬌話然瓜
園李下之際樓子須前進一步未可便住在此。

頌者場大夢覺情樓海誓山盟當下丟漫說離懷
聞石女木人無舌話偏悠。】

「舉杜順和尚法身頌淮州牛喫禾益州馬腹脹天下
覓醫人炙豬左膊上。」


【頌驢頭不對馬嘴卻是他家宗旨李四唼著舌根
血在張三口裏。

不是顛不是倒一似譏一似嘲從來時醫好笑人
草頭木根一大包。】

「舉西天有一外道索馬鳴祖師論義集國王大臣并
及四眾俱會論場馬鳴云汝義以何為宗外道云凡
有言說我皆能破馬鳴乃指國王云當今國土康寧
大王長壽請汝破之外道屈伏。」

【拈出外道語云若是國土大王豈獨康寧長壽巳
哉看馬鳴又如何折合。】

「舉昔有老宿一夏並不為師僧說話有僧自歎云云。」

【拈云老宿老宿稠人眾中須信粥飯二時莫動念
好。】

「舉昔有二庵主旬日後相見上庵主曰許多時在甚
麼處下庵主曰在庵裏造箇無縫塔上庵主曰某甲
也要造一箇就兄借樣子得麼下庵主曰何不早道
恰被借去了。」

【拈云須是一時埋卻始得不然說造說借又成縫
了。】

「舉昔有古德一日不赴堂侍者請赴堂德曰我今日
在莊上喫油餈飽者曰和尚不曾出入德曰汝去問
莊主者方出門忽見莊主歸謝和尚到莊喫油餈。」

【拈云若作奇特商量莫說油餈滴水也消他莊主
的不得。】

「舉古德因僧問年窮歲盡時如何曰東村王老夜燒
錢。」

【別云何不道三箇兒童弄花鼓。】

「舉古德因僧問生死以何為舟航曰年盡不燒錢。」

【別云何不道甑篦子。】

「舉古德問僧何不看經曰不識字德曰何不問人僧

展手曰是甚麼字德無對。」

【拈云禍福無門惟人自招。

頌非卿卻也又非鄉非是即兮非是郎一卵逢人
云不識何須更道好文章。】

「舉宋太宗皇帝因夢神人勸發菩提心次日問廷臣
菩提心作麼生發群臣無對。」

【代云發也發也望陛下善自保任。】

「舉太宗問僧近離甚處曰臥雲庵帝曰臥雲深處不
朝天因甚到此僧無對。」

【代云萬歲萬歲萬萬歲。】

「舉錢塘使為鎮將凡見僧便問若相契即留宿一日
因二僧至遂問近離甚處曰江西馬大師處使曰馬
大師有甚麼方便曰道即心即佛便被揖出又有二
僧到亦同前問僧曰非心非佛亦被揖出。」

【拈云將謂鎮使忘卻。】

「舉昔有一婆供養一庵主經二十餘年嘗令二八女
子送飯給侍云云。」

【拈云者無智庵主若值女子如是問時何不大叫
三聲使那臭老婆聞之看他面皮放在何處。

頌近來詩思清如水老去風情淡似雲叩我耽佳
無別句殷勤辜負卓文君。】

「舉南泉與魯祖杉山歸宗四人離馬祖處各謀住庵
於中路相別次師插下拄杖曰道得也被者箇礙道
不得也被者箇礙歸宗拽拄杖打師一下曰只是者
箇王老師說甚麼礙與不礙魯祖曰只此一句大播
天下宗曰還有不播者麼祖曰有宗曰作麼生是不
播者祖作掌勢。」

【拈云纔出廄來便爾相踢誇甚好馬。】

「舉南泉上堂云道箇如如早變了也今時師僧須向
異類中行歸宗曰雖行畜生行不得畜生報泉曰孟

八郎漢又恁麼去也。」

【拈云正好一棒打折你驢腰。】

「舉南泉因東西兩堂爭貓泉遇之示眾云云。」

【拈云古今皆以是則公案為奇特商量浩浩底殊
不知總教喚瓮作鐘。】

「舉鹽官因僧問如何是本身盧舍那師曰與我過淨
瓶來僧將淨瓶至師曰卻安舊處著僧安了復問師
曰古佛過去久矣。」

【師出僧語云我適曾供養今復還親覲。】

「舉麻谷寶徹禪師持錫到章敬遶禪床三匝振錫一
下卓然而立敬云如是如是谷又到南泉處亦遶禪
床三匝振錫一下卓然而立泉云不是不是谷云章
敬道是和尚為甚麼道不是師云章敬是是汝不是
此是風力所轉終成敗壞。」

【頌一般春色有枯榮幾樹黃兮幾樹生黃梅不落
青梅落懊恨風聲卒未停。】

「舉智常禪師住廬山歸宗寺大愚一日辭師師問甚
處去愚云諸方學五味禪去云云。」

【拈云當日歸宗只消道我者裏一味也無勉致後
人檢點。】

「舉巖頭全奯禪師一日參德山方跨門便問是凡是
聖山便喝巖禮拜有人舉似洞山山曰不是奯公大
難承當師曰洞山老漢不識好惡錯下名言我當時
一手抬一手搦。」

【頌安定乾坤易斬新日月難洞山時毀譽直道亦
何偏。】

「舉華亭船子和尚自印心於藥山後常乏一小舟隨
緣度日一日泊船岸邊有官人問如何是和尚日用
事亭豎起橈曰會麼人曰不會亭曰棹撥清波金鱗
罕遇。」


【拈云為憐三歲子不惜兩莖眉。

頌雲淡風輕近午天傍花隨柳過前川時人不識
予心樂將謂偷閒學少年。】

「舉南泉歸宗麻谷三人同去見忠國師至中途南泉
就地畫一圓相云道得則去歸宗坐在圓相裏麻谷
作女人拜泉云恁麼則不去也。」

【拈云是則是三人同行一路要且未見國師。】

「舉僧問雪峰臨濟四喝意旨峰云我當初行腳時便
過河北巳值大師遷化不得見他所以至今不知可
往見他直下子孫僧見南院院云那裏來僧具陳前
意院乃展具遙禮雪峰云天下古佛也。」

【拈云者僧只知讚歎生歡喜不審南院雪峰是何
心行。】

「舉石鞏凡見僧張弓架箭示之一日三平至鞏云看
箭平乃撥開胸云云。」

【頌當陽弓箭接來機殺活胸開上上兒半箇聖人
齊拗折那吒從此失全威。】

「舉烏臼和尚問僧近離甚處曰定州烏曰定州道法
何似者裏曰不別烏曰若不別更轉彼中去便打云
云。」

【拈云君子一言快馬一鞭絲來線去有甚交涉。】

「舉浮杯和尚因凌行婆來禮拜杯與坐喫茶婆乃問
盡力道不得底句分付阿誰杯曰浮杯無剩語婆曰
未到浮杯不妨疑著杯曰別有長處不妨拈出婆斂
手哭云云。」

【拈云當日浮杯值是問一味無語豈不令行婆疑
著即南泉趙州亦無大人氣象何也禪而至於老
婆舌可痛可悲。】

「舉韓文公訪大顛禪師問春秋多少顛提起數珠云
會麼公曰不會顛曰晝夜一百八公不曉遂回次日

再來至門前見首座舉前話問意旨如何座叩齒三
下及見顛理前問顛亦叩齒三下公曰原來佛法無
兩般顛曰是何道理公曰適來問首座亦如是顛乃
召首座是汝如此對否座曰是顛便打趁出院。」

【拈云如上因緣雖是打蠻子愶好人底作略看來
若不趁出首座又爭救得文公。

頌人之患在好為師繼往開來達者機可恨兒郎
無見識預先偷我兩聯詩。】

「舉處州法海立禪師因朝廷有旨革本寺為神霄宮
師陞座謂眾曰都緣未徹所以說是說非蓋為不真
便乃分彼分此我身尚且不有身外烏足道哉正眼
看來一場笑具今則聖君垂旨更僧寺作神霄佛頭
上添箇冠兒算來有何不可山僧今日不免橫擔拄
杖高挂缽囊向無縫塔中安身立命於無根樹下嘯
月吟風一任乘雲仙客駕鶴高入來此咒水書符叩
齒作法他年成道白日上昇堪報不報之恩以助無
為之化秪恐不是玉是玉也大奇然雖如是且道山
僧轉身一句作麼生道還委悉麼擲下拂子竟爾趨
寂郡守具奏其事聖旨改其寺曰真身。」

【拈云此老得大自在三昧。

頌舊事仙人白兔公掉頭歸去又乘風柴門流水
依然在一路寒山萬木中。】

「舉趙州諗禪師到一庵主處問有麼有麼主豎起拳
頭州云水淺不是泊舟處便行又到一庵主處問有
麼有麼主亦豎起拳頭州曰能縱能奪能殺能活便
作禮。」

【頌趙州元是白拈人一樣拳頭兩樣評勦絕痴頑
宜當下免教污卻竹條根。】

「舉趙州示眾此是的的沒量大人出者裏不得老僧
到溈山見僧問如何是祖師西來意山云與我過床

子來若是宗師須以本分事接人始得時有僧問如
何是祖師西來意州曰庭前柏樹子曰和尚莫將境
示人州曰我不將境示人曰如何是祖師西來意州
曰庭前柏樹子。」

【拈云空拳出陣就糧行兵纔是老將軍手段。

頌莫掃堂前地且放籠內雞分明是說話又道我
題詩。】

「舉僧問趙州萬法歸一一歸何處州云我在青州作
領布衫重七斤。」

【頌棹罷歸來舟不繫江村月落興轉賒岸上一聲
雞唱曉依稀滿眼是蘆花。】

「舉皓布褌法身向上事頌云云。」

【頌不畜半文錢不欠些兒債赤手與空拳街前作
買賣未見三槐宅下栽自然清白傳代代。】

「舉惟政禪師騎牛挂缽入城。」

【拈云見怪不怪其怪自壞。

頌惠崇煙雨蘆鴈坐我瀟湘洞庭欲喚扁舟歸去
傍人謂是丹青。】

「舉洞山偈云五臺山上雲蒸飯佛殿階前狗尿天旛
竿頭上煎䭔子三箇猢猻夜簸錢。」

【頌顛倒顛新婦騎驢家姑牽半夜日紅正當午嫦
娥恒伴灶王眠忘理事絕言詮三腳蝦蟆飛上天。】

「舉法眼禪師問光孝覺曰近離甚處曰趙州眼曰承
聞趙州有柏樹子話是否曰無眼曰往來皆謂趙州
有此語上座何得道無曰先師實無此語和尚莫謗
先師好。」

【頌趙州庭前柏由來天下傳今說無此語畢竟是
浪言。】

「舉趙州問新到僧曾到此間否曰曾到州曰喫茶去
又問一僧曾到此問否曰不曾到州曰喫茶去後院

主問曰不曾到喫茶去且從為甚麼曾到也教喫茶
去州召院主主應諾州曰喫茶去。」

【頌話說三遍穩篾纏三道緊趙州屬北地性直而
言耿。】

「舉趙州因僧問狗子還有佛性也無州曰無曰上至
諸佛下及螻蟻皆有佛性狗子為甚卻無州曰為伊
有業識在又僧問狗子還有佛性也無州曰有曰既
有為甚入者皮袋裏州曰知而故犯。」

【拈云無鬚鎖子兩頭搖。】

「舉僧遊五臺問一婆子曰台山路向甚處去婆曰驀
直去僧行婆曰好箇師僧又恁麼去也後有僧舉似
趙州州曰待我去勘過明日州去亦如前問婆子亦
如前答州歸院謂眾曰台山婆子被老僧勘破了也。」

【拈云前面也如是問答後面也如是問答那裏是
趙州勘破婆子處。】

「舉青原山行思禪師初參六祖問當何所務即不落
階級祖曰汝作甚麼來原曰聖諦亦不為祖曰落何
階級原曰聖諦尚不為何階級之有祖深器之。」

【拈云深器即不無那邊事作麼生。】

「舉洞山辭雲岩臨行問百年後忽有人問還邈得師
真否如何祗對岩良久曰秪者是師沉吟岩曰价闍
黎承當箇事大須審細。」

【拈云何不效普化打箇筋斗。

頌欲得園中果先須妙識枝曲描難可覷直指不
存癡寧惜秋霜老莫教根蒂摧一聲黃葉落但恐
動狐思。】

「舉洞山因過水睹影大悟前旨有偈曰切忌從他覓
迢迢與我疏我今獨自往處處得逢渠渠今正是我
我今不是渠應須恁麼會方得契如如。」

【拈云後設五位功勛皆由此偈得旨來。】


「舉洞山廣道者初遊方問雲蓋智和尚興化打維那
意旨如何智下禪床展兩手吐舌示之廣打一坐具
智云此是風力所轉又持此語問石霜琳琳云你意
作麼生廣亦打一坐具琳云好一坐具秪是你不知
落處又問真淨淨云你意作麼生廣亦打一坐具淨
云他打你也打廣於此大悟。」

【拈云早知燈是火飯熟巳多時。

頌梁園日暮亂飛鴉極目蕭條三兩家庭榆不知
人去盡春來還發舊時花。】

「舉羅山問石霜起滅不停時如何霜云只須寒灰枯
木去一念萬年去函蓋相應去純清絕點去山不契
往問岩頭頭喝云是誰起滅山於此有省。」

【拈云良藥口苦逆耳言忠。

頌漁人乍入滿園時怎似予林三兩枝節候到來
依舊發豈同一見不相知。】

「舉洞山因僧問亡僧遷化向甚麼處去山曰火後一
莖茆。」

【拈云何不道神符在此百無禁忌。】

「舉洞山謂曹山曰吾在雲巖先師處親印寶鏡三昧
事最的要今以授汝汝善護持勿令斷絕遇真法器
方可傳授云云。」

【頌知有卻無知無卻有縫罅不通何處尋口君不
見鐵牛戴鞍匝地飛木馬拖犁踏天走。】

「舉洞山寶鏡三昧云云。」

【頌非銅非鐵亦非金規矩方圓鑄不成胡漢難逃
妍醜別一回撲碎一回瑩。】

「舉曹山四禁云莫行心處路不挂本來衣何須正恁
麼切忌未生時。」

【頌天不覆地不載滅佛祖空世界狸奴白牯烏龜
螃蟹。】


「舉曹山云凡見聖解是金鎖玄路直須回互夫取正
命食者須具三種墮一者披毛戴角二者不斷聲色
三者不受食。」

【頌類墮隨墮尊貴墮曹山本寂舌頭破出言吐語
不霑唇說與諸方休錯過。】

「復舉正命食。」

【頌從前一飽忘百饑直至于今不得餓美食元不
中飽人誇甚雲門胡餅大。】

「復舉尊貴墮。」

【頌悉達當時為太子王宮不住住雪山若非星睹
知端的那得能仁大孝全。】

「舉道德經云吾不知其誰之子象帝之先。」

【拈云看伯陽李老子說話大似推車到壁難得轉
身此無他只是不肯於不知處希取大用所以後
來函關一往終成騎牛覓牛見識。

頌從來共住不知名任運相將秪麼行自古上賢
猶不識造次凡流豈可明。】

「舉慱山上堂僧問一口氣不來向甚麼處去山云香
煙堆裏其僧不會山云黃金殿上更覓長安。」

【拈云當面錯過。

頌釣罷歸來不繫船江村月落正堪眠縱然一夜
風吹去只在蘆花淺水邊。】

「舉僧問尊宿如何是自身巳宿曰丙丁童子去討火
僧領旨後遇一尊宿舉似宿不肯僧仍理前問宿曰
丙丁童子去討火僧于此大悟。」

【拈云可見差之毫釐失之千里者僧不是彼尊宿
鐵面斬新那能當下灰飛煙滅。

頌碔砆碧玉鋀石黃金莠苗朱紫明眼難瞞真金
自有真金價終不和沙賣與人。】

「舉打地和尚乃馬祖嗣凡問佛法惟打地。」


【拈云假小心最大膽。

頌青山青隱隱淥水淥沉沉四壁無描畫村內小
乾坤。】

「舉打地門人每執爨廚下人問你師凡問佛法便打
地是何意旨門人於灶內抽火柴入鍋中。」

【拈云見過於師方堪傳受。

頌與其鍋中添水寧可灶下抽柴莫怪時人不識
師承稟受得來。】

「舉古德云若人識得心大地無寸土。」

【拈云看者箇心亦能迷人亦能悟人山僧居學地
時曾以問三沙彌一良久云我乃無心一以手指
胸云在者裏一云通身都是且問三沙彌那箇是
識得心者速道速道。

頌古寺巴臺月下玉溪小市城邊客來正好相語
又怕編成對聯。】

「舉顏淵喟然歎曰仰之彌高鑽之彌堅瞻之在前忽
焉在後。」

【拈云者顏氏纔在陋巷中得見箇古窖便欲舉示
於人爭奈有心無膽恰如啞子作通事。

頌橫看成嶺順成峰遠近觀山山不同不得廬山
真面目秪緣身在此山中。】

「舉溈山靈祐禪師一日侍立百丈丈問誰曰靈祐丈
曰汝撥爐中有火否祐撥曰無丈躬起深得少火舉
云云。」

【頌柴火分明路不岐溈山百丈也徒為溫言煖語
休相囑一點丙丁爍太虛。】


　　　　　　　　　(侍者性遠捐貲重刊)

慶忠鐵壁機禪師語錄卷之十三終


