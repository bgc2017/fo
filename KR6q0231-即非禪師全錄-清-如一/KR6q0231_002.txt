










即非禪師全錄卷之二
門人明洞性安性節明覺明幢仝編

乙巳季春望旦
豐主源忠真大檀越暨明洞上座請
師進寺至三門云大道興方便立從信入者永無退
失有超方便的一任丹霄獨步。

世尊拈香云一塵一佛國一花一釋迦說甚麼殿裏
的爛冬瓜洞山麻雲門橛遂插香云香雲彌法界瑞
氣靄乾坤。

韋馱拈香云扶持正法現金剛身此一瓣香耀古騰
今。

伽藍拈香云欽承佛囑擁護叢林叢林作獅吼大地
變黃金有如是無作妙用所以立為福聚伽藍神。

祖師拈香云腦後一輪紅豁開正法眼庭前柏樹子
畢露祖師心。

監齋拈香云三德六飾百味具足大眾加餐檀那獲
福。

據室云此方丈不涉新舊廓同大虛任是百億微塵
數雲門興化百億微塵數福海壽山一時頓入無欠
無餘咄臨濟來也汝們更須倒翻筋斗向虛空背上
行一遭又正翻筋斗撲落下來廣壽為汝們證據。

孟夏八日受請祝國開堂師於源太守手中接得請
疏示眾云佛祖付囑王臣流通公驗分明仰煩披露
維那宣疏畢師指法座云超佛越祖總落階梯看廣
壽從空放下平地昇高為諸仁者撥轉向上一著遂
陞座拈香云此瓣香根盤空劫葉覆閻浮爇向金爐
耑伸供養。

靈山會上禪祖。

釋迦牟尼佛以及西天東土歷代祖師證明開堂龍
天八部擁護道場伏願日新鷲嶺之風時邁唐虞之

治又拈香云此瓣香統天地以為根會萬物為一體
端為祝延
當今皇帝聖躬萬福聖壽無疆欽願生生不忘佛囑
世世常現人王興隆三教坐享太平。

此瓣香明如日月秀麗山河奉為
本朝大將軍位同地久壽與天長恭願等閒伸出定
邦手大轉靈山正法輪。

此瓣香四海毓秀五岳鍾靈奉為
文武官僚列國勳貴增培祿筭儒佛並肩。

此瓣香鷲嶺傳來龍宮涌出奉為
豐主源大檀越以出世之心治世從有為而證無為
建法幢立宗旨爇向爐中用酬檀德恭願福祿深巨
海壽算等須彌。

此瓣香遇賤則分文不值遇貴則價重娑婆第二回
拈出奉為現住京畿黃檗山萬福禪寺開山第一代
傳
臨濟正宗第三十二世七十五臘
上隱下元本師老和尚用酬法乳恭願常住世間為
道樹千枝並秀蔭人天此瓣香深踰滄海重越丘山
奉為父母養育之恩師長剃度之德十方檀那一切
師友或一言半句資我慧命粒米寸絲成我道業今
日普同報謝伏願現在植金剛正因將來為菩提眷
屬遂歛衣就座維那白槌竟監寺法雲問福地新開
選佛場靄然瑞氣繞猊床願通少室真消息格外玄
機為舉揚師云頂門隻眼耀乾坤進云只將隻眼乾
坤句仰祝皇王億萬年師云也讚得一分進云更願
國風與祖風永扇帝道齊法道綿昌師云此語最親
切維那柏巖問法海出世閩王證明和尚開堂豐主
預會先後一揆則不問如何是壽國福民一句師云
百億須彌盧進云恁麼則如龍得水去也師云且緩

承當友松信士問雪峰山頂卿雲呈瑞廣壽堂中佛
日增光如何是重重現瑞彩一句師云樓至來也進
云只如今日豐主新創法席恭請和尚祝國開堂親
臨座下行香聽法敢問和尚舉揚何法師云合國證
明進云現前萬指圍繞和尚作麼生接師云各與一
頓棒進云棒頭有眼明如日照徹人人在此時師云
幾人薦取松禮拜退師乃云機前薦得猶涉纖廉槌
下承當翻成鈍置何況機鋒相扣棒喝交馳喚作激
揚直指轉見迂曲今則按下雲頭拗曲作直為諸仁
者婆舌一上若論此事如積樹成林積日成歲積善
成功積功成德德積以成道道積以成無為無為而
無不為耳既不住無為不盡有為以大心為功德海
以智慧為般若舟自他利濟並登覺岸正眼觀來猶
在半途正當恁麼時如何是不離堂奧隨緣應現一
句風生萬壑月印千江復舉閩王請法海閒禪師開
堂纔登座以手斂僧伽黎顧視大眾便下座王近前
執閒手云靈山一會何異今日閒云將謂汝是箇俗
漢師云大音希聲不同常調若非角聽幾失知音八
百年來令天下人疑著郤成未了公案茲承豐主源
忠真大檀越乘夙願再來特創寶坊延山僧開山卓
錫祝國開堂是日台旆臨筵預會聽法山僧自揣道
行微劣無可圖答只將一點水墨兩處成龍完此公
案作法施去也將謂大王是俗漢元來佛法箇中人
山僧堂巳開了聖巳祝了法巳說了只如今日釋迦
世尊出世一手指天一手指地且道明甚麼邊事眾
罔答師云各各歸堂明取好維那結槌師下座。

安執事豐主請上堂舉雲門因僧問齋主設齋如何
報答門云量才補職僧云不會門云不會喫齋去僧
有省師云雲門推門落臼者僧虛往實歸悟則不無
要嗣雲門未可在何故者僧被雲門一塞口開不得

只是解吞不解吐廣壽則不然跳過金剛圈獨步大
方咬破鐵酸餡百味具足果有其人不惟堪扶法化
以助王化抑亦永作人天之福田其或未然喫水也
須防噎平地豈無慎跌諸大德還委悉麼為法求賢
擇手眼等閒說與飽參人下座。

豐主建新禪堂成遠州太守源長真檀越捐金為知
浴請結夏上堂梅嶺問圓覺伽藍華藏剎海豁開戶
牖大座當軒四海趨風檀越加敬則不問九旬安居
事如何師云垂絲千尺意在鉤頭嶺喝師打云未是
金鱗進云和尚只見金鱗未見金毛獅子師云欠牙
爪在僧問以百千億劫為一念以一念為百千億劫
為其神通妙用為復法爾如然師云百艸頭邊獅子
吼進云直得盡十方世界總是一會安居師云三千
剎海一伽藍進云只如朝過天台暮遊南嶽底漢來
又作麼生接師云朝打三千暮打八百乃云萬松青
入漢密構凌雲煙括大千於箇裏包法界於其中殊
勝莊嚴同佛受用此會功德實非小緣各生難遭之
想同期出世之心豎起鐵脊梁放開大眼孔覷透佛
祖心肝坐斷銀山鐵壁然後向佛祖行不到處行取
一步步步踏實說不到處說取一句句句朝宗檢點
將來未為究竟如何是究竟一句翻身磕破虛空額
祖德檀恩一併酬下座。

豐前州源太守恭薦　東照大權現先將軍五十年
諱日請師上堂法雲問森森大樹插青天為蔭蒼生
五十年太守親臨求薦拔證明一句若何宣師云海
印光中全體露進云恁麼則眾星拱北萬派朝東去
也師云權現嘉名天下聞進云謝師答話師云拱北
朝東道一句看雲禮拜云道過了也師云親切萬水
問太守請師說法則不問如何是坐享太平一句師
云路不拾遺真古道進云更喜風調雨順國泰民安

師云萬民樂業享豐年進云恁麼則天長地久無餘
事玉葉金枝萬古春師云被上座道著友松問太守
今日恭請和尚上堂追薦東照大權現五十年諱辰
如何薦超師云佛國任遨遊進云五十年前凜凜威
風震八極五十年後昭昭瑞氣福榑桑請師證明師
云誰不仰恩光進云與麼則源遠流長清萬古喬松
翠竹秀無窮師云放汝二十棒松作禮退師乃云法
性湛然元無生滅隨類應現示有去來東照大權現
夙乘悲願現將軍身撫治家邦朝野頌德應緣巳盡
擦手賓仙往五十年凜然生氣茲逢諱日承外孫豐
前州仁孝太守小笠原公請山僧特陞此座舉揚般
若資嚴冥福然般若之體明如日月般若之用迅若
風雷亙古亙今無變無易以此拔幽直超果位以此
利顯家國興隆正恁麼時如何是光前耀後一句突
出乾坤眼萬古福源長下座。

豐夫人那須氏同次公郎源光真請上堂僧問龍女
獻寶珠直往無垢世界成佛如何是寶珠師云大眾
證明進云女身垢穢如何成佛師云蓮花出淤泥乃
舉秦國夫人計氏參大慧杲和尚力究有省呈偈云
逐日看經文如逢舊識人莫言頻有礙一舉一回新
師云秦國夫人雖處女流宛有丈夫之作但偈語猶
堪檢點杲和尚許他也是半幅全封試舉似看逐日
看經文黑豆生芽如逢舊識人夙世冤家莫言頻有
礙寸絲猶掛一舉一回新如何放下山僧恁麼註腳
不是減沈之香要使五百年後接一箇同參的豐國
夫人那須氏內相攸宜克勷政績日用之中不離佛
法山僧駐錫金粟園六箇月時同豐主暨二公郎頻
來問道兼承種種供養今住廣壽合府請法儼然靈
山一會雖不呈偈金在礦中且道與五百年前秦國
夫人同別如何處處逢龍女門門遇善財下座。


五月初五日九山北源納川雪濤獨立鐵檣萬水靈
泉梅嶺龍舟獨健夢堂德海既白徹玄僧眼慧雲鑑
印東曉月江宜山于朴東白道長靈秀暨合山諸大
眾預祝師半百大誕請上堂僧問弟子輩恭祝和尚
尊誕仰冀與趙州古佛同一春秋如何是大法流通
永鎮榑桑一句師云滿天花雨落知有龍王來進云
今日龍王行雨沐聖體時如何師云頭角露也進云
恁麼則雨中突出眼中眼天外高挑燈外燈師云速
禮三拜乃舉趙州和尚因僧問和尚姓甚麼州曰常
州有又問和尚春秋多少州曰蘇州有師云趙老逆
行域中日月發明劫外春秋手眼通身超今越古不
虛為古佛之稱若問廣壽姓甚麼答道大地載不起
更問春秋多少乃道虛空包不盡且道與趙州相去
幾何有辨得出不妨與古佛相見正恁麼時如何是
同誠祝讚一句繞圍龍象三千指意氣一團萬古春
下座。

初七日遠州太守源長真檀越為師祝壽請上堂月
江問五十而知天命乃尋常事和尚是大善知識知
命既在未生巳前如何是今日太守祝壽一句師云
日照天臨進云別有天地異人間又作麼生師云林
巒添瑞氣進云恁麼則盡大地普祝去也師云如何
是普祝一句進云晝夜一百八師乃舉大顛和尚因
韓文公問云和尚年多少顛提起數珠云會麼韓云
不會顛云晝夜一百八廣壽云韓公問年多少大似
虛空背上覓起止顛提起數珠示之無孔鐵鎚當面
擲韓云不會六律分明顛云晝夜一百八亙古亙今
山僧恁麼舉似還當得慶讚也無突豎拂子云大顛
和尚來也即今在山僧拂子頭上合掌讚歎云老僧
今日親到廣壽見遠州太守俊秀青年有如是信心
重法聞其本月二十日初度何不自他共祝去也山

僧不勝歡喜問訊答云願將晝夜一百八轉為太守
祝遐齡大顛和尚含笑而起山僧致謝云勞先輩證
明下座。

初八日法雲監寺為師祝壽請上堂雲問法王出世
坐斷古今正恁麼時威音王是和尚兒孫請問威音
前一句師云威音王即今在甚處進云在和尚拂子
頭上師云突出難辨進云然則燈籠露柱齊慶祝去
也師云一言之下報深恩進云法雨周沙界壽山亙
古今師云燈籠露柱笑呵呵乃云佛祖出世並無別
事第為護念付囑而已護念者要人衛法道也付囑
者要人續慧命也廣壽出世不外是也法雲洞上座
精白一心以衛續為念監領寺務井井有條人咸稱
其有楊岐之風山僧亦知其夙記再來耳茲值山僧
半百初度預伸慶祝請陞座普示威音前一著若論
威音前佛祖未曾指註山僧如何措辭惟各各自悟
自證始得或問自悟自證後如何南山布法雨東海
起雲雷下座。

初十日源太守次公郎光真檀越為師祝壽請上堂
僧問南極壽星臨福地中天紫氣貫豐山今日源光
真檀越恭祝和尚華誕如何是壽星臨福地之句師
云露柱生兒進云如何是不涉春秋一句師云未解
語言先作賦一操直取狀元來乃云光真髫年英發
骨氣超凡蘊夙世般若之種生尊貴菩薩之家所習
詩禮所行十善不染之性猶青蓮出水挺挺池中得
此殊勝福緣非一佛二佛邊所種善根可能耶每參
山僧益加敬信今來祝壽請法彌懃其蹟頗似善財
詣佛會中參普賢大士見乘白象王處紅蓮座一心
親近訟聞法要悲智圓滿行願圓成其發心功德與
善財無二無別雖然光真恁麼慶祝山僧恁麼舉揚
於唱教門中足可觀光若約衲僧分上彼此俱要喫

棒何故棒頭取證無生忍鐵樹花開萬劫春下座。

十二日豐夫人為師祝壽請上堂東曉問法身元不
動只為方便示生即不問如何是第一玄師云覷破
未生前進云如何是第二玄師云耳朵列兩邊進云
如何是第三玄師云兩腳踏地頭頂天進云如何是
第一要師云古篆無文進云如何是第二要新條有
識進云如何是第三要師云千差都一照進云三玄
三要蒙指示格外金鱗來時作麼生師打云會取玄
要好乃云生佛之元古今不易化育之本物我同途
只如山僧五十年前未出母胎時以何為初度之辰
於此覷透不惟見得山僧本來面目抑摸著自已元
辰如覷不透山僧自出頭來也應以此身而說法不
妨重現女人身復舉余夫人祝廣慧禪師壽且云願
和尚與虛空同年慧云道甚麼廣壽云古人相見無
非佛法一問一答如空合空今日豐夫人祝山僧壽
也不曾發問山僧亦不用答且道還有佛法也無咄
彼此淵默問答如雷下座。

十四日正當師五十歲初度之辰豐主源忠真大檀
越為師祝壽請上堂僧問聖人作而萬物睹今晨法
雨初霽杲日當空請問是何祥瑞師云天高地厚進
云豐主臨筵慶師降誕如何是感應道交一句師云
海闊山長進云恁麼則十方歸仰無為化恭祝吾師
億萬春師云雷鳴誰不聞僧禮拜師乃云突出一枝
肉菡萏大地皆聞解脫香花果齊彰昭正覺是名佛
子報爹孃山僧親恩巳答了檀恩又作麼生如豐主
源檀越智勇謙德不讓趙王邇來覷破向上一著乃
能捨世間之浮塵布出世之實地悟夢幻之色身祝
堅固之慧命以此慧命壽國家則時清道泰以此慧
命蔭宗裔則世衍祿昌可謂大福德人修大福德人
受無非皆從正信見道中成就耳更有一偈大眾證

明都盧原不涉春秋一彩何妨賽兩籌七十高齡添
半百綿延慧命續源流下座。

十五日開善寺月交禪德為師祝壽請上堂月交問
曇華現瑞彩大地變黃金龍象繞圍人天傾向正當
恁麼時如何是格外慶祝一句師云海底泥牛銜月
走進云七佛巳前四時春現成公案如今日師云善
世法門八字開進云恁麼則法霖潤國土紫氣貫山
門師云幸值闍黎知時節交禮拜退師乃云神龍來
聽法曉雨猶未止拄杖有神通攝入缽盂裏正恁麼
時明月當午現與你們說個目前道理月印長空影
含眾水清涼大地光被九洲有此善利所以靈山標
之曹谿話之馬祖翫之藥山嘯之若夫水底撈紙上
畫指邊覓瞽處問如斯等人敢保驢年未夢見真月
在開善月交禪德為人實行虛心待物實不媿其名
也茲值山僧母難後一日正當月望進山補祝請上
堂因念其誠推出真月以答之以拂子打圓相云委
悉麼籃兒沒底盛明月月交持來祝壽筵突出頂門
一隻眼清光照徹未生前下座。

十六日黃檗木菴和尚為師祝壽請上堂僧問於一
切法離諸言說未審和尚說何法師云汝要我說何
法進云瞻之仰之師云蹉過了也進云今日黃檗和
尚為師祝壽請上堂作麼生是祝壽一句師云壎箎
同調進云恁麼則滿山松竹萬年春師云賴有知音
問向上一路千聖不傳學人如何進步師云嶺上石
人開口笑進云恁麼則某甲一趠趠得去也師云堂
前鐵鋸舞三臺僧作禮退師乃云虛度五旬承祝增
愧復命陞座勉赴來宜雖無當于獅吼鳳鳴而同門
法愛之誼庶幾無負也遂舉雲門和尚因僧問二尊
宿相見時如何門云不是偶然廣壽云正令當行十
方坐斷機輪轉處作者猶迷惟有格外人相見自然

聲和響順形直影端彼此情忘主賓道合正當恁麼
時如何是因齋慶讚一句黃檗枝頭雙蜜果合成一
顆大蟠桃下座。

十七日佛日慧林和尚為師祝壽請上堂宗崑問法
身等虛空福聚海無量如何是不生不滅一句師云
趙州東壁掛葫蘆進云恁麼則廣壽峰頂月與摩耶
同光師云如何是摩耶峰頂月僧作禮而退萬水問
昔日裴相國見石霜借笏垂慈今日源豐主隨喜聽
法和尚如何指示師云萬水千山進云恁麼則如龍
得水虎靠山去也師云千山萬水進云昔日裴相今
豐主須信慧林即壽林師云不涉古今再道看水禮
退乃云靈觀上堂祝睦州壽揩背須借他人手佛日
請廣壽陞座自祝喫飯須用自己口遠承法愛愧感
無涯分此炊香作平等供養去也正恁麼時震法雷
鳴法鼓布慈雲灑甘露萬象森羅踊躍起舞俱要聽
山僧舉古遂舉太平恩禪師因僧問日未出時如何
平曰眾人皆仰望進云日出後如何平曰萬里照無
私廣壽云太平恁麼答話可謂頭正尾正若要耀後
光前更資一路或問廣壽日未出時如何曰瞌睡漢
更問日出後時如何曰堪作人天眼目大眾且道還
當得彼此慶讚也無天親塢裏蟠桃熟無著山中柏
子青下座。

十八日崇福寺化林上座同徒孫海天祝壽請上堂
化林問格外蟠桃此地栽十分春色日邊來誕生已
度五朝後和尚如何作主裁師云和盤托出進云恁
麼則某甲領取一顆飽天下人去也師云若是別人
大難承當進云謝和尚證明師云知恩方解報恩乃
云智積大士於無生中受生只可自知廣壽道人向
未兆前一畫人或難卜如卜得出一任發揮佛祖紹
續宗風總報四恩弘範三界且道是甚麼人崇福化

林上座三山英俊也早歲博通典墳尤精於易得聖
人之心渾造化之妙後捨儒入禪達佛閫奧昨日嚴
持花雲莊嚴供具為山僧卜云露柱生蟠桃一舉四
十九馨聞海外天空生歎希有山僧肯他一半今日
請山僧陞座舉唱且道那一半作麼生得全諾去豎
拂云委悉麼山僧慧命龜毛拂紹續流通賴白眉構
著祖師真血脈是名出格報恩兒下座。

十九日宮本居士為師祝壽請上堂龍舟問如何是
如來禪師云滿天瑞氣進云如何是和尚禪師云匝
地祥光進云恁麼則將此祥瑞祝和尚壽福檀那去
也師云如何是闍黎禪僧禮拜東曉問佛言佛法付
囑國王大臣有力檀那今日宮本居士欽護法筵祝
我師華誕正與麼時酬檀恩一句作麼生師云拈出
雲門棒進云世尊初生金蓮捧足和尚華誕有何祥
瑞師云坐斷千差放開線路進云與麼則人天龍象
嘆希有艸木林巒獻瑞徵去也師云還我獨尊一句
進云真獅子吼師云莫謗山僧好問和尚壽展越六
日諸方慶讚猶未休如何是重重慶祝一句師云錦
上鋪花色轉鮮進云恁麼則一點元辰亙古今也師
云如何是亙古今一句進云誕出恒沙功德聚寶華
座上現全身師云禮拜著乃云廣壽門下日日生辰
福聚堂中時時慶祝說甚麼初度越六日偏頗之人
必以刻舟共哂正信之士競來錦上鋪紅所謂欲知
宮本事須是宮裏人若非宮裏人焉知宮本事復舉
雲門和尚曰十五日巳前則不問你十五日已後道
將一句來又自代云日日是好日廣壽云若會得日
日是好日不求福而福自至不求壽而壽自增乃至
齊家治政成佛作祖莫不皆從此日日是好日流出
且道日日是好日向甚麼處流出華藏界中纔一念
閻浮早已八千年下座。


二十二日吉岡居士為師祝壽請上堂友松問菩薩
十願禮敬為先人間五福祝壽為先今日吉岡居士
恭祝華誕請轉法輪如何是當陽一句師云衝開碧
落松千尺進云居士禮敬還有功德也無師云轉贈
檀那一壽圖乃云一夢五十霜夢語醒猶長恐費娘
生舌萬松代舉揚大眾諦聽一松云法身與虛空同
體合暗合明法性與虛空同量亙古亙今一松云只
如一人發真歸元十方虛空悉皆消殞且道向甚麼
處安身立命一松云好個問頭只是你不知落處若
知得落處堪續佛祖不傳之慧命豈直為祝有相之
壽量哉一松云莫謗我好莫道我不知落處試問大
眾個個都知落處也無山僧見他說得有理乃問你
名甚麼曰萬年又問贊助無私之政不落前後之機
是甚麼人曰今日齋主是也山僧曰你不惟知言且
能知人輒成一偈萬年松在祝融岡覆蔭兒孫永吉
昌覷透歸元一著子世間世出壽難量有僧出問此
是和尚饒舌萬松何曾舉揚山僧曰待你醒來向你
道卓拄杖下座。

廿八日大羽居士為師祝壽請上堂問山頭挺出一
靈椿劫外風光別是春大羽請師陞寶座如何一句
祝元辰師云彩鳳空中方展翼進云恁麼則物物呈
祥去也師云無毛鷂子過新羅進云誰知和尚活手
眼照用並行越格量師云賴有維摩證明乃云以不
生之生而現於有生之生生即無生以無相之相而
現於有相之相相亦非相相亦非相月印寒潭生即
無生雷鳴空谷一聲㘞地萬籟無聲隻眼舒開千光
匿耀直得賜兒母放下掌上明月珠註生官打失肘
後黃金印惟有通方作者轉變臨時格外慶生人天
獲福雖是一時緣會須知積劫薰成薰成因種果熟
今時則且置只如龐公一曲沒絃琴不落宮商角徵

羽特慶山僧半百誕辰如何是知音之外更知音一
句良久云福海壽山齊起舞缽中童子笑忻忻下座。

二十九日曇瑞柏嚴二上座為師祝壽請上堂曇瑞
問將百億須彌盧無邊香水海恭祝和尚壽時如何
師答云未足酬恩進云廣壽一枝佛法未審分付阿
誰師云樓高先得月進云恁麼則某甲承當去也師
打云當仁不讓是男兒瑞作禮云謝師賜棒師云棒
下開眼始得乃云移滄海為福海指須彌作壽山用
祝山僧法臘大似持燈助日之明不見道諸供養中
法供養最如何是法供養如拈不出山僧為子拈出
也南岳和尚參六祖大師於說似一物即不中處打
破漆桶遂執侍一十六載然後五葉紹芳踏滿天下
此是法供養青原和尚於聖諦亦不為處放倒無位
真人亦於曹谿首眾數年一株嫩桂馨塞娑婆此是
法供養曇柏二子行履端正見地真實三事隨身十
願不易彼既丈夫我何不爾倘如二老祖大撲落一
番傳持慧命是名真法供養復展拂云委悉麼將此
壽塵剎是名真報恩下座。

謝豐主及遠州太守暨法雲監寺合山大眾上堂僧
問如何是廣壽境師云千峰如畫進云如何是境中
人師云人在畫圖中進云人境已蒙師指示只如上
無佛可成下無眾生可度和尚今日上堂為何事師
云好人境外一句僧喝師云學來的悟來的僧又喝
師云莫道無眾生可度好僧禮退師乃云法性不寬
波瀾不闊佛法知見不忘生死命根不斷自救不了
如何為人山僧雖波瀾不闊郤解斬釘截鐵轉變臨
時應此堂期酬法檀去也前月豐主合府寶眷暨合
山大眾運出自巳寶藏共贊古佛家風忙了一月總
不知山僧動靜山僧郤知諸人動靜以何為驗山僧
逐日向諸人眼睛裏經行舌頭上趺坐山僧出定諸

人舌動山僧休歇諸人瞌睡于今諸人郤知山僧動
靜山僧又不在者兩處且道在甚麼處知得山僧立
命處祖師鼻孔一齊穿復舉袁中郎致書于封君曰
天下奇人聚京師兒得遍觀大約趨利者如沙趨名
者如礫趨性命者如夜光明月千百人中僅得一二
人而已一二人中僅得一二分而巳師云中郎少年
高第具如是藻鑑所謂明眼難瞞三種人聞之寧無
愧乎雖然更有一種奇人視名利如糞土等性命若
虛空有時在鬧市街頭有時在水邊林下有時在公
堂前後可惜蹉過爭如豐主父子及諸仁者時時磕
著卓拄杖下座。

青木端峰居士請上堂梅嶺問如何是第一句時值
典座噴嚏師云典座噴嚏答汝了進云如何是第二
句師云五月梅花吹一曲進云學人今日小出大遇
師云三千里外有知音嶺禮拜師云何不問取第三
句乃云山僧初住廣壽事繁近日遠近來請上堂概
不許可為居士是一會中人勉應來機諸仁者委悉
麼居士不昧夙因宦身僧行流通大法獨創叢林舊
冬延慧法弟開堂利益人天今夏遣使走千里請法
證明本分可謂世出世間兩盡其道耳第山野莫能
贊揚拈出現成公案用酬道契遂舉臨濟和尚因王
常侍來謁引入僧堂隨喜侍云此一堂僧還看經否
濟曰不看經侍云還參禪否濟曰不參禪侍云經又
不看禪又不參畢竟作個甚麼濟曰總教伊成佛作
祖去侍云金屑雖貴落眼成翳濟曰將謂你是個俗
漢廣壽曰常侍故是明眼不合逆風揚塵臨濟手眼
不親金錍用在何處或問山僧此一堂僧還看經麼
向道喚甚麼作經待他開口驀頭一棒管取王常侍
當下脫郤金甲更令一堂僧個個坐斷毘盧頂𩕳不
致佛粘祖縛帶累天下兒孫至今解釋不了雖然至

理一言轉凡成聖則不無只如末後一句如何話會
莫言世上無仙客須信壺中別有天下座。

監寺法雲上座領合郡善信宗德養德教意等請上
堂柏巖問合郡善信請上堂和尚如何開示師云灶
婦街童知祖意進云恁麼則善信知恩去也師云松
風鳥語演堯歌進云謝和尚證明師云還我證明一
句巖云明月當空皆普照師云闍黎也得一分光明
乃云人生於五天覆之地載之君親成育之師長教
誨之能酬此五人道乃盡人道乃盡可以入佛道耳
山僧開法廣壽無非欲人人盡人道而入佛道令生
生世世不失金剛種子茲法雲上座所領合郡善信
皆忠孝五常之士不言而喻道同氣合各生歡喜設
齋請上堂仗我三寶用答四恩觀此一節不惟可入
佛道可以卜人道于萬世昌隆耳正恁麼時如何是
共樂豐平一句風雨以時邦國泰大家稽首答深恩
雖然更須知有天不能盍地不能載君王不得而臣
父母不得而子如此奇特還要到廣壽門下勘過始
得卓拄杖下座。

中元解制日知浴梅嶺上座領遠州太守源檀越請
上堂僧問結解則不問金鱗透網時如何師云試𨁝
跳看僧喝師云蝦蟆叫僧云謝和尚證明師云證明
個甚麼僧禮拜退乃云九十日內合虛空口結郤布
袋直得森羅萬象斂影斂蹤十聖三賢吞聲吞氣今
朝目連尊者歡喜之晨文殊大士解制之日依例打
開布袋塵塵解脫處處縱橫一任不老峰獨步大方
放生池倒傾大海四大部洲各歸本處兩輪日月西
涌東昇檀越功該果滿衲僧事備理圓且作麼生是
諸仁者心空及第歸一句信腳踏翻解脫海掌中至
寶耀乾坤下座。


