










首楞嚴經集解熏聞記卷第四
吳興沙門　仁岳　述

起第六卷

五耳根分二一觀音正說二昔佛所記初又四一值
佛稟教證真引天台云西音阿那婆婁吉低輪此云
觀世音能所圓融有無兼暢照窮正性察其本末故
稱觀世音又梵語阿縛盧枳帝滋伐羅此云觀自在
唐三藏云觀有不住有觀空不住空聞名不惑於名
見相不沒於相心不能動境不能隨動隨不亂其真
可謂無礙智慧也(彼文)今觀諸經標名或單云觀世音
或單云觀自在唯大悲心陀羅尼經具云觀世音自
在而不知梵語有單有具為是譯人去取不同未詳
厥旨。

▲注流通本經者本謂本門示可通指法華為
本經。

▲教即世音以初稟教即是耳根所對之境故。

▲聞即耳根者此從能聞邊說若約所聞有通有局
局取彼佛音教通取一切聲塵之境。

▲思修皆能觀
之觀者聞非無觀以觀行成時正在思修故應知三
慧有橫有竪橫則名字巳上位位有之竪則名字為
聞觀行為思相似為修三慧具足能得相似分真之
定故曰從聞思修入三摩地。

△二初於下依教起修。

▲注舊約三慧次第銷之義出沇疏且初聞慧者謂
於聞中入流亡所所入既寂動靜二相了然不生(此觀
聞性返照離緣)如是漸增聞所聞盡(非唯亡境亦乃離聞)二思慧者謂
盡聞不住覺所覺空(即能覺心思慧為體又觀此覺體性亦無)三修慧者

謂空覺極圓空所空滅(思盡唯修既無能覺亦無所覺)證真曰據疏
此釋但遣前二不遣修慧空覺極圓等即是釋思慧
盡相令助一解最初七句遣聞慧次二句遣思慧後
二句遣修慧謂前聞思二慧俱為所空修慧為能空
今能所俱遣故云空所空滅孤山長水大節亦同但
釋義小異耳。

▲節文為四下須知根塵是所破之境
理觀是能破之觀以三諦之理即三觀之體故荊谿
云諦觀名別體復同是故能所二非二前二如賊後
二如兵雖計賊而發兵要賊除而兵息又此四節說
有倫次遣必俱時若不然者非頓亡之智非無作之
行注文巳顯無俟煩辭。

△三生滅下因修獲證。

▲注
此非屬應蓋言其機者諸師皆作應解唯興福云下
合有二悲則謙居學地仰乃俯類凡夫又云仰謂敬
法處師悲謂傷巳拔彼此善經意也若屬應者如何
銷釋與之一字。

▲菩薩所證圓通之理下理謂三千
三諦之性眾生心佛一體無差迷之則事用確分悟
之則真精洞徹永嘉云諸佛法身入我性我性同共
如來合此之謂也。

▲感應常冥與拔常顯者冥謂冥
密顯謂顯露然感應必與拔與拔必感應冥則俱冥
顯則俱顯蓋左右言之耳凖智者釋法華普門品以
前問答不見形聲密荷深祐為冥益(即七難二求等)以後問
答觀覩色身得聞說法視聽彰灼名顯益(即三十三身十九說
法也)約彼申此則三十二應是顯益十四無畏是冥益
四不思議兼通冥顯云云。


四世尊下由證成用為二一廣談應用二總結圓通
初又三一三十二應二十四無畏三四不思議初又
三一總標。

▲經聞熏聞修者熏謂熏習從喻為名修
兼於思三慧備矣起信云如世間衣服實無於香若
人以香而熏習故則有香氣今亦如是觀音因中初
無淨用由聞如幻金剛三昧而熏習故能成三十二
應也。

▲入諸國土者若約四土論之應六凡二乘及
藏通菩薩但入同居應別圓菩薩則入方便實報感
機居同居亦入分段寂光無相三土由之而生天器
飯色喻意可解。

△二世尊下別釋分五一應三乘。

△
經勝解現圓資中云將登正覺坐道場也今謂勝解
即正覺此通分極識如孤山所說而資中云將登者
躡上進修無漏言之秪為進修未登正覺是故現身
而為說法令其勝解現前圓滿。

▲注臣家之鏡下喻
分真理能現佛身也王家之鏡下喻究竟理現菩薩
身也證真云若初住能現妙覺是本下迹高若妙覺
現菩薩等像是本高迹下俱高俱下二句可知此依
天台四句分別(鈔文)問經云現佛身者為劣答若在方
便實報定是勝身若在同居或勝或劣云云。

▲毱多
等者梵云優波毱多此翻近護佛滅度後百年出世
得阿羅漢果付法藏傳云毱多於摩突羅國說法降
魔巳語魔王言我不得見如來色身汝首曾覩宜為
我現魔曰仁者我現佛身勿為吾禮即入林中變現
三十二相八十種好化為比丘前後圍遶若鵝王趨

從林而出毱多見巳說偈讚歎不覺為禮魔言何故
如是答曰我知世尊久巳滅度見此容儀歡喜內發
是故禮耳魔復本形歸還天上。

▲資加二位者五停
心為資糧四善根為加行。

▲雖有菩薩等者今謂藏
通菩薩雖約凡聖位同人天及以二乘而現身說法
必須有異若然則應取前諸菩薩文通收四教之機
不亦可乎但隨教相明勝解現圓於義無咎。

△二若
諸下應天道。

▲注四禪皆有王者次第禪門云佛於
仁王經說十八梵亦應有民主之異又云四禪中有
大靜王而佛於三藏中但說初禪有大梵王者以初
禪內有覺觀心則有語言法主領下地眾生為便上
地無此故不別。

▲出初禪之頂者初禪有三天謂梵
眾梵輔大梵也。

▲經帝釋者梵語釋迦提桓因陀羅
此言能作天主今略云帝釋蓋華梵雙舉也。

▲大自
在天者智者云有人以為第六天而諸經多稱大自
在是色界頂天釋論云過淨居天有十住菩薩號大
自在又十住經云大自在天光明勝一切眾生涅槃
獻供大自在天最勝故非第六天也(舊以前自在天為第五大自在
天為第六又慈恩以自在為夜摩兜率大自在為化樂他化)。

▲注散脂者具云散
脂修摩此翻為密未知此中定是何等此智者之語。

▲雖未可定下是孤山之辭。

▲經四天王者金光明
疏云上升之元首下界之初天居半須彌東黃金埵
王名提頭賴吒此云持國南瑠埵王名毗留勒叉此
云增長西白銀埵王名毗留博叉此云雜語北水精

埵王名毗沙門此云多聞。

▲國大子者谷響云亦如
世間太子入則監國出則撫軍。

△三若諸下應人倫。

▲
經人王者普門品謂之小王智者以輪王粟散等解
之今亦應爾。

▲長者者淨名疏云有長人之德也風
俗通曰春秋之末有賢人著長者一篇謂年耆德艾
事長於人以為長者。

▲居士者據普門疏以多積財
貨居業豐盈謂之居士今經之意有似不然谷響引
鄭康成云居士者道藝處士此義同焉。

▲注三台者
亦曰三階每台二星凡六星名泰階六符符者星之
驗也黃帝泰階六符經云泰階者天之三階也上階
謂天子中階謂諸侯公卿大夫下階謂士庶人也今
通云三台正言其中耳。

▲州牧者牧養也謂養於民
也尚書周官曰唐虞稽古建官惟百內有百揆四岳
外有州牧侯伯。

▲淨行者普門疏云劫初種族山野
自閑故人以淨行稱之。

▲六宮者谷響引鄭康成注
云前一宮後五宮也五者后一宮三夫人一宮九嬪
一宮二十七世婦一宮八十一御妻一宮凡一百二
人。

▲妻因夫榮者即夫尊於朝妻榮於室也。

△四應

八部。

▲經若有諸天普門疏云上列大威德天今更
舉二十八天或可星宿掌人間者也。

▲諸龍者此有
四種一守天宮殿持令不落二興雲致雨利益人間
三地龍決江開瀆也四伏藏龍守轉輪王及大福人
藏也肇師但出三種不出天龍藥叉者此有三處海
嵨空中天上傳傳相持不令食人佛初成道及說法
傳唱至天乾闥婆在須彌南金剛窟住矣什師云在
寶山中住天欲作樂身有異相阿脩羅有千頭二千
手萬頭二萬手或三頭六手(巳上皆普門疏)。

△五若諸下應
雜類。

▲注有形如休咎精明等此取十二類生配之
則與孤山所解不同若觀下文明神呪功能中云從
第一劫乃至後身不生有形無形有想無想如是惡
處有似不攝色無色界更侯講者詳而辨之。

△三是
名下結成。

▲注互有出沒者此經有四天王并國太
子及女主國夫人命婦大家人非人是出也(普門雖有人非
人智者以為結八部之數)無長者等歸女并迦樓羅及執金剛神
是沒也普門出沒反此可知。

▲或曰下皆古師釋普
門品意也。

二世尊下十四無畏分三一總標二引釋為三一觀
聲得脫。

▲經由我不自觀音以觀觀者資中云由我
不觀所聽音聲但觀聞性也真際云由我不自觀音
不循前塵也以觀觀者用無緣之慈觀彼世間觀音
之者也今謂沇釋二句全失節釋下句則是上句亦
非注文顯矣。

▲不旋踵者言其速也猶云不轉足之

間耳。

▲罔識聞熏者謂無聞慧熏習之力也問若爾
散心稱名應無感應耶答今順經文以觀觀者故須
正取觀慧為機因此䇿其怠者及遮其謗者故云罔
識等也然有散心感應者亦由過去積善或是在至
誠之所招致必非淺植輕念者能通聖應傳曰小信
未孚神弗福也菩薩利物豈不如之是猶爾孟子曰
仁之勝不仁也猶水勝火今之為仁者猶以一杯水
救一車薪之火也不熄則謂之水不勝火此又與於
不仁之甚者也今借此為譬二遠害隨求為三一免
七難。

▲注準天台下普門疏約觀行釋火難火難有
三種一果報火如阿鼻鬲子八萬四千內外洞徹上
下交炎乃至劫盡須彌洞然諸天宮殿悉皆都盡初
禪巳下無免火災二修因惡業火隨有改惡修善之
處若五戒十善多為惡業所燒故經云燒諸善根無
過瞋恚雖生有頂頭上火然三煩惱火若二乘人厭
惡生死見三界因果猶如火宅四倒結業煙𦦨俱起
乃至菩薩並為五住煩惱之所燒害。

▲他皆倣此者
水難三種果報水至二禪餘二同上彼羅剎難中以
黑風為難由亦有三種果報風至三禪余二同上乃
至七難皆有觀行三義須者尋之。

▲經入諸鬼國即
普門品羅剎難也。

▲則諸幽暗者谷響引樂記云明
則有禮樂幽則有鬼神。

△二離三毒。

▲注二乘下即
界外三毒之相。

▲菩薩下三句如次配貪瞋癡。

△三
滿二求。

▲經立大圓鏡空如來藏上句立智下句言

理智一合無復分張。

▲注地獄指輕繫欲天指地居。

△三持名獲福。

▲經百億日月準俱舍頌云四大洲
日月蘇彌盧欲天梵世各一千說名小千界此小千
千倍說名一中千此千倍大千皆同一成壞是則小
千界有一千日月中千界有十億日月大千界有萬
億日月故南山云三千世界其中四洲山王日月等
則有萬億之所是也今大千云百億者恐西天數有
大小應以一百小億為一大億乃成百億日月。

▲修
法垂範者修法約自行除耳根外隨於何根修習行
法也垂範約化他即以自行垂為摸範轉化於他也。

▲注法華亦有此之校量彼疏云圓人唯一偏人則
多格六十二億偏菩薩等一圓菩薩也又別行疏云
一多性不可得無有二相一則非一多則非多同入
實際實際正等是故無異法華論云畢竟決定知法
故法即法性真如法身是故六十二億與觀音無別
及觀今經方曉彼意者孤山意謂今經校量功德與
法華是同但智者時此經未至不知觀音耳根勝於
餘根故也嘗試議之法華為流通本經故智者二疏

約待絕二妙之義互顯其文格偏等圓相待義也實
際正等絕待義也況復本論以法性釋等記可違之
今經為對諸聖說圓通本根校量勝劣誠如孤山所
解然則兩經義趣不可全同儻或一向將此例彼豈
唯見智者未曉抑亦覩天親弗明五品四依便成虗
說若擕李所釋純用別疏義銷今經文此又與孤山
敵體相反過猶不及二師有焉明識之士更請商略
三是名下結成。

三世尊下四不思議為二一總標二列釋又二一顯
應化功名二成機感福樂初又二一功用。

▲經妙妙
聞心心亦性也此性絕待猶老子曰玄之又玄故云
妙妙。

▲首臂目數皆至八萬四千者應表八萬四千
法門以破八萬四千塵勞也。

△二名聞。

▲經由我聞
思者略於修也下文云由我修習又略聞思蓋影互
相顯耳。

▲如聲度垣者聞思如聲六塵如垣度猶脫
出也。

△二成機感福樂又二一求福二得樂。

▲注有
以慈悲等者長水疏也。

二佛問下總結圓通。

二世尊下昔佛所記。

▲經由我觀聽者約所聽言之
即世音也。

▲注悲華經彼云往昔過恒河沙阿僧祇
劫此佛世界名刪提嵐劫名善持有轉輪王名無諍
念有一大臣名曰寶海是梵志種生一子有三十二
相八十種好出家成佛號曰寶藏輪王千子第一太
子名曰不瞬請佛及僧終竟三月奉諸供養太子願

言我之所有一切善根盡迴向佛道願我行菩薩道
時若有眾生受諸苦惱恐怖等事退失正法墮大闇
處憂愁孤窮無救護若能念我稱我名字我天耳所
聞天眼所見是諸眾生若不得免斯苦惱者我終不
成阿耨菩提時寶藏佛即為授記汝觀天人及三惡
道一切眾生生大悲心欲斷眾生諸苦惱故欲令眾
生住安樂故今當字汝為觀世音乃至云無量壽佛
般涅槃巳第二恒河沙阿僧祇劫後分初夜分中正
法滅盡夜後分中彼土轉名一切珍寶所成世界所
有種種莊嚴安樂世界所不能及汝於後夜成等正
覺號徧出一切光明功德山王如來應供正徧知等
二爾時下廣現符瑞。

▲經金剛三昧此應通指圓定
名為金剛亦首楞嚴之異名也如下文明位中云是
種種地皆以金剛觀察等孤山別指初住以上能破
堅惑蓋約多分說之。

▲梵唄詠歌者谷響云具言唄
匿或曰婆陟此翻讚歎乃是以梵天之音讚歎詠歌
於三寶也。

四於是下文殊簡辨為三一如來告敕二文殊說偈
三大眾獲益初又二一會通前說。

▲經彼等修行實
無優劣斯即會通諸聖於十八界及以七大修行所
證圓通是同故無優劣亦可一往以理融事未論被
機難易是則最初方便亦無優劣若約開權說之即
法華云汝等所行是菩薩道也。

▲前後差別者此據
諸聖各各修證久近不同故云差別如諸菩薩於過

去劫得圓通者久也諸聲聞人於現世中得圓通者
近也又於過現各有前後對文可見。

▲注小教者藏
通也通教雖是大乘初門今就不得意者同前藏教
所證偏真耳。

▲大教者別圓也法華玄義明四教各
有四門藏通二教能通之門有八所通之理無二即
偏真也別圓二教能通亦八所通唯一即中道也而
此下真中是理俗諦是事以理無所存徧在於事故
於事達理者唯觀十八界等真中而巳矣但法華以
前真中未會別圓菩薩知中異真以真為權藏通三
乘謂真同中以真為實今敘昔既畢還用法華之意
開而示之故曰彼等修行實無優劣斯乃真中二二
理皆如來藏也前文云令汝會中定性聲聞等皆獲
一乘寂滅場地此諸聲聞說圓通者其定性之明導
歟。

▲全分無差者如荊谿明法華開權意云方便諸
乘皆悉不知無始藏理一心三法故各於一法少分
起計並謂究竟今如來善巧方便種種調熟還示眾
生本有覺藏使大小咸知昔覆今顯名之為開(彼文)是
知少分開巳無非會通一心三法若以圓位收之即
內凡十信也故下文除乾慧地從初信以上皆與如
來法流水接乃至五十五位同名真菩提路前後符
合妙旨昭然問此經開權為秪開聲聞亦開菩薩耶
答聲聞證權理故須開之菩薩證實埋不須開巳縱
有離俗顯中因雖用權果必同實然其聲聞或於方
等般若密入中者亦不須開菩薩敘昔得小果者亦

有開義又若據法華開顯之後諸聲聞人巳無執真
之見今以權引實所敘小果佛重開之其實開法不
開人也。

△二我今下敕令別簡。

▲經誰當其根此問
阿難等現在之眾於諸聖所說誰人與汝根性相當
二文殊說偈為三一申敬二正說分二一廣前會通
二顯今別簡初又二一略明真妄二會通修證初又
二一真本圓妙。

▲注寂而常照者澄湛故寂圓融故
照也。

▲照而常寂者經文上句即寂而照故曰澄圓
下句即照而寂故曰圓澄更以妙字助顯其義若約
三諦言之圓即空也澄即假也覺性即中也節疏謂
下句牒釋上句亦猶將本覺明妙釋性覺妙明義必
不爾。

△二無明下妄分迷悟又二一迷生諸法。

▲注
妄生照用而形所相者照即能見相所即境界相。

▲
節公為長者問孤山所釋於義何短耶答以生所之
義闕能生之妄故雖云由迷本明而起元明其如釋
經元明照字但言即上本明之性也況復元明巳是
於照更言照者理似煩重所以短之。

▲經想澄成國
土知覺乃眾生謂情與無情皆妄想所成如天親說
有分別及無分別皆名為識有分別名識識無分別
名似塵識今想澄成國土即似塵識也。

▲知覺乃眾
生即識識也宗唯識者但謂此識不與真如同以一
心為源故說真如無覺無知凝然不變不許隨緣唯
談八識生起諸法由是與法性宗義同水火若曉今
家破四性巳隨宜而說情通妙契諍計咸失。

▲注世

界國土為異者亦可世界是總國土眾生是別若爾
則唯以國土為異不同第四卷中別無國土之名即
以世界為異也。

▲有漏兼有情者以漏謂漏失屬煩
惱故律云癡人造業開諸漏門是也。

△二漚滅下悟
滅諸相。

▲注三有含情器者有因有果故婆沙以苦
集二諦為三有體二歸無下會通修證此是文殊廣
前佛說彼等修行實無優劣而為頌也人不見之但
言文殊顯性不推功於佛者失焉。

▲注私謂下兩番
解逆順義並以背性為逆了性為順此如荊谿修性
不二門。

二初心下顯今別簡為三一標簡所以。

▲注日劫相
倍如第四卷彼又云十方如來於十八界一一修行
皆得圓滿無上菩提於其中間亦無優劣但汝下劣
未能於中圓自在慧故我宣揚令汝但於一門深入
入一無妄彼六知根一時清淨須知此中簡辨即是
詶前所許由佛世當機及滅後得益緣在文殊是故
奉命代佛宣揚耳。

△二正辨是非分二一簡諸聖非
二辨觀音是初又四一簡六塵。

▲經色想結成塵等
簡優波尼沙陀所悟色塵也講者當取前說對銷此
文乃至諸聖圓通各有名相避煩不銷。

▲但伊名句
味者谷響云伊惟也皆語辭耳字或作依者誤也。

▲注名詮自性至為二所依出唯識論。

▲古人以文
為味者據慈恩意不許此義故百法疏云若依古譯
翻文為味但是所顯非能顯也問陳那下孤山疏在

說圓通前廣有料簡巳如前記今略注此貴易見耳
彼又云前白佛則陳那居先意明聲為教體欲扶成
於觀音也此簡辨則陳那居次意顯法相不亂貶同
非於諸聖也此亦深旨豈得不知經香味觸塵皆合
中知離則不覺簡意大同憑塵必有所謂迦葉修滅
盡定時必依法塵為所緣境既有能所斯屬作意故
非圓通。

△二見性下簡五根。

▲經四維者孤山云維
即是方如云八方八維也且如來前明六根功德云
而此界性設雖十方定位可明世間秪目東西南北
上下無位中無定方四數必明與世相涉請觀佛語
秪約四方以涉三世不言四隔豈可文殊特違佛語
須知譯者取其通義以變其文也。

▲虧一半者以不
足為半非以中分為半。

▲支離匪涉入者支分也涉
入亦交義謂鼻息分離不能同時交相出入故。

▲湛
了終無見者沇疏云若湛了時意不可見彼以湛了
為不雜亂與今注異義似不然。

△三識見下簡六
識。

▲經結本稱非相此於三和中責其本因元無自
相故。

▲注則為非住謂非是妙定之所住也。

▲經說

法弄音文說文云弄玩也下句既云名句非無漏是
則兩句義含四法蓋影略互舉耳。

▲開悟先成者資
中云說法悟道先須修定然後發慧故知說法為先
成者也孤山云此約自說悟道古人翻作聽法以解
先成誤矣。

▲注識在其中者以波離持戒從身識悟
道故。

▲經神通本宿因六神通中漏盡通是意識內
證前五通是意識外用斯由目連宿因成熟從三迦
葉邊聞法而發且非初心入道軌則是故簡之。

▲念
緣非離物者谷響云小乘修通天眼則緣障外色修
之天耳則緣障外聲修之餘通皆然今謂身如意通
中轉變他身及世間所有隨心自在亦是念緣非離
物相。

▲注作意者謂一心秪能作一不同大乘無記
化化通也。

△四若以下簡七大。

▲經如如非覺觀謂
如如之理非由水之覺觀所能契會觀識非常住者
初心以識為境則念念流動入道良難故。

▲注古謂
者慤疏也彼長吁下又云進[篷-夆+束]逢迍私銜悒悵。

二我今下辨觀音是為二一辨根緣。

▲注教體應具
等備如說題。

△二良哉下示人法分二一歎能說人。

▲經得大自在力無畏施眾生上句自行得脫不為
三惑所縛也下句利他起用施十四無畏也。

▲梵音
海潮音者夫觀音之名音屬所觀本在於境及在於
機菩薩既以此為名故就其名假喻而歎云梵音等
也此歎菩薩之德非歎音聲纂要釋海潮音為警告
雄音者謬矣。

△二我今下示所說法分二一明聞性

二明行相初又二一聞性圓通。

▲經靜居者居坐也
如禮記燕居閑居。

▲然心念紛無緒說文云緒絲端
也言心念紛亂如絲之無端。

▲注用有時方下明常
真實來意也孤山長水皆以三真實文分為三科今
所不取須知下文說常秪是成今圓通義耳。

△二音
聲下聞性常住。

△經覺觀出思惟證真云覺觀即尋
伺二法是發語加行覺麤觀細也思惟即妄想念慮
與覺觀體別謂覺觀是語加行受想是心加行如經
云念想觀巳除言語法皆滅如是尊妙人則能見般
若。

△二今此下明行相為四一斥迷文有八句初二
句欲令眾生從聞起行故先言此土聲論宣明次四
句正斥迷妄後二句結妄顯真即躡上文斥阿難意
結而顯之。

三阿難下警悟。

△注金剛空也者能摧萬有故。

▲佛
母中也者能生種智故。

△三聞非下示修四一根下
顯證為三一正明斷證。

▲經聞復翳根除者復其本
聞也分破無明故名為除。

△塵銷覺圓淨者銷義同
前覺圓淨即分真智也。

△淨極光通達謂真智究竟
也若心起見則有不見之相心既離見即是光明遍
照之義。

△二如世下重喻縛脫又二一喻。

▲經要以
一機抽機謂機關雖轉動如人無主無宰故智論云
佛所說法皆無有我亦無我所但諸法和合假名眾
生如機關木人雖能動作內無有主若觀上文云幻
作諸男女似非木人恐是幻術使其木人故見諸根

機動之相。

▲注一機即耳根者如於木人抽斷耳根
轉動之機則諸根動作一時俱息。

△二六根下合。

▲
經休復者谷響云休善也善復其性也。

△三塵垢下
結成圓極。

△三大眾下總勸修證為二一勸當機。

▲
經旋汝倒聞機沇疏云機者根性也今謂亦應帖前
抽機之喻故此云耳。

△二此是下示同範初二句總
示十方現在諸佛如前觀音說圓通後佛與十方微
塵如來交光相羅者是也。

▲次過去下別示三世修
證之人可見。

△三誠如下詰詶又二一據佛意總結
前說。

▲注苟他土下如維摩結問眾香菩薩香積如
來以何說法彼菩薩曰我土如來無文字說但以眾
香令諸天人得入律行菩薩各各坐香樹下聞斯妙
香即獲一切德藏三昧即鼻根利也又佛告阿難或
有佛土以光明而作佛事有以衣服臥具而作佛事
即身根利也有以飲食而作佛事即舌根利也有以
相好而作佛事即眼根利也乃至或有清淨佛土寂
寞無言無說無示無識無作無為而作佛事即意根
利也斯由諸佛轉物為巳於法自在隨諸眾生應以

何法而入律行用為佛事。

△二頂禮下願羣機皆入
此門。

三於是下大眾獲益。

▲注幾乎儔昧幾乎聲近也左
傳太史克曰顓頊氏有不才子不可教訓不知話言
告之則頑舍之則囂傲狠明德以亂天常天下之民
謂之擣杌杜氏注謂鯀也檮杌頑凶無儔匹之貌今
言阿難至此若未有所證則近於檮杌之蒙昧也。

▲
住第十地者涅槃云第四依人名阿羅漢斷諸煩惱
住第十地取果之比輩也春秋音義作必利反。

二阿難下明助行為三一經家總敘二大悲下阿難
述請又二一述巳發心。

▲注度人為先即眾生無邊
誓願度。

▲應世為本者瓔珞云具足十號名世中尊
故知十號皆從應世而立也。

△二世尊下為他請法。

▲經邪師說法者如梁肅止觀統例云去聖久遠賢
人不出庸昏之徒含識而巳至使魔邪詭惑諸黨並
熾空有云云為坑為穿有膠於文句不敢動者有流
於漭浪不能住者有太遠而耳心不至者有太近而
我身即是者有枯木而稱定者有竅號而稱慧者有
奔走非道而言權者有假於鬼神而言通者有放心
而為廣者有罕言而為密者有齒舌潛傳為口訣者
凡此之類自立為祖繼祖為家反經非聖昧者不覺
今阿難請意謂當爾之時恐諸眾生為彼所惑云何
令其攝心入定等。

三爾時下如來宣示為三一受請二阿難下奉教三

佛告下正說分二一為離魔業教持淨戒二為除宿
習令誦神呪初又二一通舉三學。

▲注毗奈耶此云
律谷響云以此方法律之名翻彼土奈耶之語律者
詮也詮量輕重犯不犯等風俗通曰皐陶謨虞造律
律訓詮訓法尚書大傳曰丕天之大律注云奉天之
大法法亦律也。

△二阿難下別明四重為四一婬戒
乃至四妄戒初又三一標戒德孤山云大乘則殺戒
居初慈心為本故小乘則婬戒居初人多喜犯故今
扶小律以婬為初若爾何故殺居第二答小乘四重
唯制殺人犯者既稀故居盜後今制殺畜須居盜先
問小乘若定以婬戒居初者五戒何故不然答四重
制僧五戒制俗故不同也大論云婬欲難不惱眾生
心心繫縛故為大罪是以戒律中婬欲為初白衣不
殺戒在前為求福故。

△二汝修下明持犯分二一誡
犯二勸持初又二一誡現前。

▲經上品魔王等沇疏
云功德深者為上品淺者為中下魔不斷欲而修定
作福以邪定力報得五通以有漏福生天魔界今謂
經文但云縱有多智禪定現前如不斷婬必落魔道
何須別以邪定漏福解之應知秪約比丘等修正定
者借使得入觀行位中若不斷婬正翻為邪即同魔
業下殺戒文云是食肉人縱得心開似三摩地皆大
羅剎其意亦爾但隨定力三品分之暫得生天天報
若終還墮地獄如第八卷云受魔福盡墮無間獄是
也。

▲注且落魔鬼等道此對下文通說。

△二我滅下

斥滅後。

▲經落愛見坑者愛義可知見者如為眾生
說行婬欲非障道法或復銷說婬欲是道等。

△二汝
教下勸持分三一正勸。

▲經先斷心婬長水云此戒
雖與小乘名同而持隨有異此則一一內防心念輕
重持彼則事遂緣成輕重隨戒今謂先斷心婬乃防
萌杜漸之意非謂赴心便同初篇一例結罪如大經
云言語嘲調壁外釧聲男女相追皆汙淨戒天台菩
薩戒疏指此為汙定共戒又云稱歎摩觸等皆是婬
戒方便悉犯輕垢當知大經云菩薩持遮制戒與性
重戒等無差別者蓋慎小過如護夷愆璿師之說人
多惑此。

△二是故下示損又二一喻二汝以下法。

△
三必使下顯益。

▲經斷性亦無者作犯既息止持亦
亡。

△三如我下結邪正。

▲注此翻惡者或言殺者肇
師云斷人善根故名殺違佛亂僧罪莫之大故名惡
二阿難下殺戒為三一標戒德二汝修下明持犯分
二一誡犯二勸持初又二一誡現前經鬼師所類切
將也二我滅下斥滅後又二一總斥二阿難下委示
又二一指開。

▲經食五淨內孤山云諸律並明魚肉

為食唯楞伽涅槃及以今經悉唱斷肉何邪答說法
被機事有頓漸定慧既爾戒律亦然故梵網頓制對
別圓機久斷食肉但鹿苑以來毗尼漸制對藏通機
故開三淨化道將終則收漸歸頓於是三經俱唱斷
肉楞伽且制藏通菩薩此經則兼制三乘故云清淨
比丘又諸菩薩於岐路行不蹋生草等洎至涅槃更
獨制聲聞慇懃告示若不了四教宗旨云何銷會一
期開制之文云云。

▲注各開正罪及前後方便谷響
云於見聞疑中各說三相且見中三者謂見牽畜去
時乃至見彼持刀臨殺時名前方便見正殺時即根
本正罪見殺巳歡喜名後方便不見此三名為淨肉
聞三亦爾疑中三者初瞥爾舉心名前方便分別思
惟疑為巳殺名根本正罪疑巳歡喜名後方便無此
三疑名為淨肉。

▲經地多蒸濕者谷響引漢書張騫
傳曰身毒國(鄧展云毒音篤李奇曰一名天篤則浮屠胡是也顏師古曰即敬佛道者)在
大夏東南(大夏國名)可數千里其俗土著(有城郭常居不隨畜牧移從也
著音直略反)與大夏同而卑滋暑熱其民乘象以戰其國
臨大水焉西域記所說略同而皆言暑濕。

△二奈何
下訶後犯。

△二汝教下勸持為三一正勸二是故下
示損又二一喻二清淨下法。

▲經不蹋生草者草本
無情外計云有佛遮其謗故制壞生。

▲清淨戒者尚
兢持之況有情之類乎。

△三若諸下顯益。

▲經不服
東方絲綿絹帛資中云西國指此方為東彼尚不許
雜野蠶綿作新臥具況有家蠶律中若有犯者斬剉

塗埵終不衣也。

▲酬還宿債不遊三界者長水云經
語倒也。

▲百糓者珙鈔引物理論云梁者黍稷之總
名稻者粳糯之總名菽者眾豆之總名三糓各二十
合六十蔬果之實各二十合為百糓。

△三如我下結
邪正。

三阿難下盜戒為三一標戒德二汝修下明持犯分
二一誡犯二勸持初又二一誡現前二我滅下斥滅
後又二一總斥。

▲經潛匿姦欺者偷賊之心也。

▲稱
善知識者詐偽之名也若據各自謂巳得業佛時為
婆羅門博通典藉教五百童子因王設會請佛及僧
有一比丘病不能赴佛及大眾食巳還時為病比丘
請食過梵志出梵志聞食香美便興嫉妬曰此髠頭
沙門正應食馬麥不應食此餌饌之供告諸童子童
子曰此等師主亦應食馬麥佛告舍利弗爾時婆羅
門則我身是五童子今五百羅漢是病比丘即彌勒
菩薩是以是因緣我與卿等經歷地獄無數千歲今
雖成道爾時殘緣故於毗蘭邑食馬麥九十日也又
中本起經明舍衛國隨蘭郡有婆羅門名阿耆達多
請佛與五百比丘三月供養時婆羅門為天魔所惑
耽荒五欲退入後宮其邦既饑人不好道佛與比丘
各且分衛三日空還時有馬師減麥飯佛及比丘等
云云。

△二汝教下令斷現業。

△二是故下示損。

▲經
漏巵者谷響引顏師古注漢書曰巵飲酒圓器也。

△
三若諸下顯益。

▲經施餓眾生寶雲經云凡乞食分

為四分一分奉同梵行者一分與窮乞人一分與諸
鬼神一分自食。

▲必使身心二俱捐捨者上有人等
二句是捨心下身肉等二句是捨身文之間錯也亦
雖略足以蔽諸而偏損。

▲稱善知識者將非如來懸
鑒末世其徒寔繁耶持此經者當以自有。

二我教下委示又二一明正行。

▲經不自熟食梵網
經自手作食犯輕垢罪律文犯墮。

△二云何下責非
法。

▲經裨販者纂要云裨附也謂附佛法以自活命
劫非出家具戒等沇疏引涅槃邪正品云我滅度後
是魔波旬漸當壞亂我之正法乃至作比丘比丘尼
像及阿羅漢等形以此有漏之身稱是無漏乃至說
言無四婆羅夷十三僧殘二不定法三十捨墮九十
墮四懺悔法眾多學法七滅諍等無偷蘭遮亦無五
逆等罪及一闡提乃至若犯如是等罪亦無有報如
是諸並是魔說云云。

二我滅下勸持為二一正勸又二一勸酬宿債。

▲經
燒一指節荊谿釋法華藥王本事品中云有人問律
制燒身得蘭燒指得吉此中讚燒其事如何今為答

之大小開制教法不同小制結過大制令燒故梵網
中若不燒者非出家菩薩豈獨令俗而不制道故知
順小行易不燒何難從大誡難燒乃不易世以不持
為大則大小俱傾。

▲注興起行經彼云佛昔於比分
二一誡犯二勸持初又二一明聖不自言二斥言必
是妄初又二一正明。

▲經終不言等應以終不二字
貫下四句。

▲輕言未學謂終不容易說示於他。

△二
唯除下簡示。

▲注南岳之言鐵輪等谷響云南岳臨
終謂其徒曰吾一生望入銅輪領徒太早損巳利他
今但鐵輪耳瓔珞以六輪喻位鐵信銅住銀行金向
水精地摩尼等南岳六根清淨即圓十信位也智者
臨滅謂智朗曰吾不領眾必淨六根以損巳益他但
居五品。

▲求那䟦摩此云功德鎧罽賓國王之子宋
文帝時來于建康臨終作梵語說偈付弟子阿沙羅
寄歸西土文帝令譯乃言於闍婆林邑證得須斯兩
果至死反屈二指以表之。

▲真觀錢唐天竺寺僧當
墮文帝時及死反屈三指表證三果各如本傳此之
四師皆陰有遺付也。

△二云何下斥言必是妄。

△二
汝教下勸持為三一正勸二是故下示損。

▲經噬臍
者譯人取左傳文潤之魯莊公六年楚文王伐申過
隥鄧祁候曰吾甥也(祁謚也姉妹之子曰甥)止而享之騅甥養
請殺楚子(皆鄧甥仕於舅氏也)鄧候弗許三甥曰亡鄧國者必
此人也若不早圖後君噬臍(若齧腹臍喻不可及)。

△三若諸下
顯益。

△三如我下結邪正。


起第七卷

二為除宿習令誦神呪為二一結前生後二立壇誦
呪初又二一結前二生後初又二一律儀既淨。

▲經
一切枝葉者四葉如根本十三僧殘等如枝葉前約
破戒壞其善根則喻云如人以刀斷多羅木今約持
戒滅其惡本故喻云自不能生一切枝葉心。

▲三口
四者即僧殘等業行之體也亦攝四棄前後方便然
貪瞋癡俱生之惑非定慧無以伏斷此中且就與餘
篇俱者言之蓋止其麤相也成論云戒如捉賊定如
縛賊慧如殺賊應知三障皆名為賊持戒所投正在
業兼於煩惱耳。

▲注或舉總數者總雖云四別在後
三。

△二阿難下魔事不生。

▲經心尚不緣下長水云
既與定慧相應色香味觸無非實相今謂不爾請看
上文何必探取定慧說之。

△二若有下生後又二一
勸誦神呪。

▲經宿習者通論則該四重等一切惑業
以無始來熏習成種故別論則正語婬習以欲界凡
夫最難防慎故何以明之如下文特指阿難與摩登
伽恩愛習氣又壇室中令置烏芻瑟摩之像由此聖
者宿多貪欲因觀煖觸而得圓通故又前阿難遭婬
所攝佛敕文殊將呪往護而不用餘呪者得無別意
乎。

▲佛頂下呪名如第八卷解。

△二且汝下顯除宿
習。

▲經歷劫因緣者摩鄧女經云阿難昔五百世曾
與此女而為夫婦彼小乘經蓋言其近耳。

▲我一宣
揚者文殊所將是佛敕故。


二若有下立壇誦呪分二一略明二廣說初又二一
方便二正修初又二一持戒。

▲經要當選擇戒清淨
者四分律云弟子知和尚犯或知不應如是人邊受
亦知雖受不得戒如此具知則不成受反上成也南
山云餘之九師律無正文準可知也若梵網所說須
於先持菩薩戒法師前受若千里內無能授者得於
佛菩薩形像前自誓受戒而要見好相。

△二戒成下
誦呪。

▲注百八煩惱節疏云苦下具一切集滅離三
見道除於二見上界不行恚并十俱生及十纏成一
百八也。

△二然後下正修為二一行儀二感應。

▲經
我自現身下證真云凡入道場若不依天台止觀但
恐邪正難明彼論即是修首楞嚴三昧行法學此教
者切宜覽之。

二阿難下廣說分二一建道場二說神呪初又三一
致請二佛告下正說為三一立壇場。

▲經蘇合等珙
鈔引續漢書云蘇合出大秦國合諸香煎其汁謂之
蘇合廣志亦云出大秦國或云蘇合國國採之笮其
汁以為香膏乃賣其滓或云合諸香草煎為蘇合非

一物也精異記云宋時有賢士死滿棺實以蘇合香
賊發其冢經年林中香氣不輟。

▲薰陸者南方草物
狀曰出大秦國海邊有樹生於沙中盛夏樹膠流沙
上夷人採以貸之南州異物志同唯云狀如排膠。

▲
鬱金者欝金草也周禮春官欝人採取以和鬯酒說
文曰鬱金百草之華遠方所貢芳物欝人合而釀之
以降神也宗廟用之。

▲零陵者南越志云零陵香土
人謂為鷰草芸香說文曰芸草似苜蓿淮南說芸可
以死而復生。

▲雞舌者五馬州出雞舌香南州異物
志曰是草萎可合香箋曰外國胡人說眾香共是一
木華為雞舌香也。

▲方圓丈六為八角壇者纂要云
一角二尺二八十六為一丈六也今謂若爾則徑有
五尺三寸許耳準下文壇中所設供具并諸食器各
各十六是則壇量太窄當取徑有丈六正得其宜如
方等行法亦令作壇縱廣一丈六尺至若十人圍壇
誦呪方堪行道此不難見何以誤談。

▲注除地者除
掃也鄭注禮記云封土曰壇除地曰墠。

▲場地者國
語云壇之所除地曰場起土即封土也鄭玄云封者
起土界也。

二壇心下陳供具分二一壇場中間二壇室四面初
又二初一期所奉。

▲經八月露水谷響云得陰氣之
正也。

▲取八圓鏡各安其方者長水云壇雖八角上
下為十以應圓數以下文有懸鏡相對上下交光等
今觀下文秪云又取八鏡覆懸虗空還成十六之數

若取覆懸及八方用表上下於義不便。

△二每以下
二時致享。

▲經兜樓婆香舊云白茅香也。

▲注字或
作響谷響引祭義云響者鄉也鄉之然後能饗焉注
云中心向之祭乃見饗。

△二令其下壇室四面又二
一設像。

▲經藍地迦者纂要云青面力士也。

▲軍荼
利等未見所翻。

▲頻那夜迦舊云頻那是豬頭夜迦
是象鼻此二使者也。

▲注東嚮者如第一卷云此大
講堂洞開東方是也。

▲右尊左卑者如智論以身子
為佛右面弟子目連為佛左面弟子。

△二又取下懸
鏡。

▲經使其形影重重相涉蓋表如來藏理事交徹
一為無量無量為一。

三於下示誦儀分二一七別行二百日端坐初又三
一正修。

▲注十大願等梵網云若佛子常應發一切
願孝順父母師僧(一)願得好師(二)同學善知識(三)教
我大乘經律(四)十發趣(五)十長養(六)十金剛(七)十地
使我開解(八)如法修行(九)堅持佛戒寧捨身命念念
不去心(十)若一切菩薩不發是願者犯輕垢罪又云
若佛子發是十大願巳持佛禁戒作是願言寧以此
身投於熾然猛火大坑刀山終不毀犯三世諸佛經
律與一切女人作不淨行等云云。

△二至下顯益又
二一見佛修定二能令下因定獲益。

△三阿難下斥
失。

▲注行此法時十人巳還天台依之經有明制不
可踰也世有修法華等行者或多增人數或長延日
限廣邀士女來會香華止存誑俗之心寧為感聖之

道至有燒身臂指先告四方縱不苟財亦成沽譽內
盲理觀外掇譏嫌如此師徒予見之矣大經云有四
種法為大涅槃而作近因一者親近善友二者專心
聽法三者繫念思惟四者如法修行若離四法勤修
苦行得涅槃者無有是處彼誡但修苦行實求涅槃
者尚為不可況沽譽乎況苟財乎真修行人請思此
語。

△二從下百日端坐又二一正修此與止觀所說
九十日常坐一往是同但今兼前三七日行法為異
故下私注中判屬半行半坐三昧應知正修首楞嚴
定亦如普觀云端坐念實相妙勝定經云但能直心
坐禪即是第一懺悔也問前科經文從持戒誦呪以
來俱名助行今端坐修定豈非正行耶答前乃分其
大綱不可責其細目況今略示坐儀日限更不委明
定相圓師亦科為助行義合如之。

△二有下獲益。

三汝問下總結。

▲注然所誦呪等予甞有此經禮誦
儀一卷以備早暮熏奉之或須者行之。

二阿難下說神呪為三一述請二宣說三護持初又
二一阿難正請二于時下大眾佇聞。

△二爾時下宣

說分三一現化佛。

▲經肉髻者應法師引無上依經
云頂骨涌起自然成髻也。

▲畏愛兼抱者谷響云畏
金剛擎山持杵愛如來坐華放光由茲二事兼并懷
抱。

▲注王索先陀婆出涅槃經菩薩品。

▲五不翻下
谷響云一祕密故不翻即陀羅尼是也二多含故不
翻謂薄伽梵是也三此方無故不翻如剡浮樹是也
四順古故不翻謂阿耨菩提等實可翻之但摩騰以
來存梵故後皆倣之五生善故不翻如般若尊重智
慧輕薄故存梵也此之五義乃玄奘述之出唐續高
僧傳。

▲四例者一翻字不翻音諸經呪詞是也二翻
音不翻字如華嚴中[歹*(〦/(ㄙ*ㄙ))]字是也以作此方万字音翻
之而字體猶是梵書故三音字俱翻經文是也四音
字俱不翻西來梵夾是也此之四例贊寧述之出皇
朝高僧傳。

△二說神呪。

△三阿難下顯功能分二一
約果人以顯驗二約因人以勸持初又二一廣說。

▲
注私謂此說下夫呪是密語豈下凡所知若據前引
天台所明則長水之說固難信用蓋璿師見有呪本
後人擅注其語故茲判釋又云下甞更議之縱若從
唵字去方是正呪亦須誦前歸命等文必也後之呪
辭呪前所為耳亦不可但持數句而巳又若令每一
時全誦一百八徧借使利舌聖力加之亦不能於一
時之中誦滿其數況其鈍者乎又世有誦者改轉音
字謂之梵念十有九異孰為真言詰其所由或曰傳
之於梵僧或云習之於譯人者且梵僧之音奢切何

驗譯人之學疎寧奚憑豈可極量誦而有乖雲峯翻
而未當且翻梵為華如翻錦綺背面雖異文彩無殊
若此方文字絕無梵音者則注而及之如薩跢鞞弊
是也例知餘字之音不可率爾擅改但依現本至心
受持用破疑情以彰靈感也。

▲注灌頂經大橫有九
彼經第十二云一者橫病二者橫有口舌三者橫遭
懸官四者身羸無福又持戒不完橫為鬼神之所得
便五者橫為劫賊之所剝脫六者橫為水火焚漂七
者橫為雜類禽獸所噉八者橫為怨讎符書厭禱邪
神牽引未得其福但受其殃先亡牽引亦名橫死九
者有病不治又不修福湯藥不順針灸失度不值良
醫為病所困於是滅亡又信世間妖孽之師為作恐
動寒熱言語妄發禍所犯者多心不自正不能自定
卜問覔禍殺䐗狗牛羊種種眾生解奏神明呼諸魍
魎鬼神請乞福祚欲望長生終不能得愚癡迷惑信
邪倒見死入地獄展轉其中無解脫時是名九橫涅
樂亦說有九橫死者彼經純約夭壽者言之具如第
二十四卷。

▲經攝受親因如佛敕文殊將呪往護阿
難親因也。

▲注即前文云下此以心呪釋呪心沇疏
大同彼云從如來藏心之所流出故名呪心又云或
是十方如來心印法門故曰呪心。

▲亦是祕密藏中
下此取呪中精要釋呪心故智者說心有三種一慮
知心二草木心三積聚精要心今祕密藏是積聚之
義呪心即精要心也。

▲蜾蠃之呪螟蛉者爾雅云蜾

羸蒲盧(即細腰蠭也俗呼為蠮螉)螟蛉桑蟲(俗謂之柔蟃亦曰女戎)楊子曰
螟蠕之了殪而逢蜾蠃祝之曰類我類我久則肖之
矣。

▲有云下節疏所解此用藏法師心經疏義若據
初心得益多分可然至論圓法所生必無互闕義未
盡理故曰下往如之。

△二若我下結示。

二汝等下約因人以勸持分二一略勸二廣示初又
二一勸受持二阿難下令書寫二阿難下廣示為三
一總標二若我下別示分二一救護世間得大無畏
二成就眾生出世間智初為六一免毒害。

▲經厭蠱
者應法師云厭鬼名也字苑云厭眠內不祥也蒼頡
篇云伏合人心曰厭說文云蠱腹中蟲謂蟲行毒也
聲類作戈者反謂蟲物害人也正法華經有蠱狐舊
維摩經有妖蠱應師並同聲類音之今但音古。

▲磣
心者磣或作墋通俗文云沙土入食中也。

△二毗那
下獲靈祐。

▲經那由他者此當萬億俱胝者此當千
萬見應師音義。

▲金剛藏王者慈恩翻首楞嚴為金
剛藏然則此諸菩薩證此定故以是為名。

△三從下
遠惡趣。

▲經富單那一云息餓迦吒富單那此云奇

臭餓。

▲鳩槃荼等如第六卷。

▲經如惡义聚者谷響
云喻與諸佛無分散也。

△四是故下滅罪障。

▲經五
辛如下文。

▲經五逆者珙鈔引俱舍頌曰約處唯除
北約人除扇𢮎(敕皆反)四身一語業三殺一虗誑一殺
生加行無間一劫熟隨罪增苦增八比丘分二以為
所破僧云云。

△五復次下滿願隨求。

△六阿難下銷
災厄。

▲注支提翻靈廟或名可供養處又云有舍利
曰塔無舍利曰支提如阿含中有四支徵(知荷切)謂佛
生處得道轉法入滅也。

▲脫闍幢也者此乃梵語翻
為幢也闍應作視遮切有作都音引爾雅云闍謂之
臺而言脫者積土脫落也今所不取。

▲經五糓者周
官曰以五糓養其病鄭注云麻黍稷麥豆也。

▲八大
惡星者纂要云九執曜除日月取計都為八也孔雀
經云日月及熒惑辰歲并太白鎮及羅睺彗此皆名
執曜此與長水注同。

▲由旬者正言踰繕那此云合
應計合爾許度量也或云此無正翻乃是輪王巡狩
一停之舍猶如此方館驛然彼由旬數有大小或四
十里或二十里諸經論中多用小數耳。

△二是故下
成就眾生出世間智。

△三汝及下結勸。

▲經諸修行
下具四緣故方獲其益謂依我壇場(一)如法持戒(二)
所受戒主逢清淨僧(三)於此呪心不生疑悔(四)噫持
此呪者當自惟念於是四緣為全為缺苟初緣未具
第三罔知而持戒不疑能無自勵每讀至此傷病盈
懷雖口誦之惟勤且心通而弗逮焉知來者不如經

乎勉之勉之。

三說是下護持分六一金剛眾二梵釋眾三鬼眾四
天眾五雜眾。

▲經無色界天同時稽首中陰經亦云
無色界天禮拜世尊華嚴云菩薩鼻根聞無色界宮
殿之香仁王云無色界天雨諸香華阿含中說舍利
弗入滅時無色天空中淚下如春細雨故知無色非
無色也昔入偏計豈唯暗大亦昧小宗而涅槃云非
二乘所知者非全不知蓋言未了細色之相故。

△六
爾時下菩薩眾。

▲經除彼發心樂修禪者謂諸小鬼
神心既悛惡可近善人。

▲注若涅槃殺一闡提等谷
響引彼經云殺一螘子得罪殺一闡提無罪法華中
羅剎女說偈云若不順我呪惱亂說法者頭破作七
分如阿棃樹枝涅槃明如來往世為王名曰仙豫因
五百婆羅門不信大乘王盡殺之由謗法故墮地獄
中既而乃起三念知是地獄知由謗法知因王殺改
心自責即捨地獄生露鼓王佛剎得一劫之壽舊譯
華嚴明善財至滿幢城滿足王所見無量眾生犯王
法者身被五縛或斷手足或截耳鼻或挑雙目或斬
身首或投沸灰或㲲纏身以油灌而焚之善財問曰
云何修道答言我成就菩薩幻化三昧十惡眾生不
可教化我為調伏化作苦治令捨惡具善得樂發心
具一切智知知我於螘子不生害心何況人耶唐譯
名無厭足王云云。

▲一子地者慈念眾生猶如一子
故涅槃明四等成就住二地慈悲喜住一子地捨住

空平等地云云。

三阿難下示楞嚴地位分四一述請。

▲經未到涅槃
者謂究竟涅槃即妙覺所證也至何漸次得修行目
此問入地之正行也準下三種漸次初則除其助因
所謂五辛未為正行至于第二刳其正性所謂婬心
由是之故修三摩提能得第三違其現業乃至獲無
生忍所以第二漸次名為真修即修行之目也應知
涅槃如所到之境諸地如所由之道修行如能履之
步三法若具則首楞嚴教能事方畢美矣哉阿難請
意也如此。

△二爾時下讚許。

△三阿難下受教。

▲經
刳心者谷響引莊子曰夫道覆載万物者也洋洋乎
大哉君子不可以不刳心焉注刳猶去也此取郭象
意注之彼云有心則累其自然故當刳而去之釋文
刳口吳口侯二反去起呂反。

四佛言下正說為三一略明二廣示三釋疑初又二
一理絕名相二因妄下事分真妄。

▲經二轉依號沇
疏云由不了一法界相忽然起妄名為不覺翻此不
覺了本無生名之為覺即菩提之號因不覺立也由

迷有生生即有滅翻此生滅顯不生滅即涅槃之號
對生滅立也生滅既滅更無所依故名轉依以真如
為迷悟依轉此迷依以為悟依故名轉依云云節疏
先依法相釋即今注文也後約起信釋即引沇疏也
然轉依名義正出相宗故集解之略釆其說。

▲注六
種轉依此約位辨慤疏有之。

二阿難下廣示分二一約迷真起二顛倒成十二類
生二約斷妄修三漸次入五十七位初又二一總示
倒因二別明倒相初又二一標列。

▲注今世界顛倒
蓋指正報者問此與眾生顛倒云何辨異答眾生乃
合前業果總明其相世界即於眾生中別明其類以
世界是遷流分段差別義故若知總別不昧下文。

△
二阿難下牒示。

▲經本此無住等如淨名云從無住
本立一切法也。

△二別明倒相分二一眾生顛倒二
世界顛倒初又二一迷真有相。

▲注除真如外至皆
屬於權出法華疏記。

▲有身故生等即四念處境四
攝五陰無法不收皆言非者謂身受心法悉是非相
也何則由非真求復既是逆修乃能成於九界五陰
斯皆虗妄之相故云非也問何故以生為身以住為
受答如云卵生等既是色質豈非身耶苦受等領納
現境對三相論之即是住相又約四念處次第配之
義當於受故此釋也。

△二展轉下熏業資生。

▲經相
滅相生相字平聲證真作去呼者非。

▲注斯即前文
業果相續者然此正明眾生顛倒巳是前文眾生相

續今指業果同其眾生耳。

▲婬欲故相生殺盜故相
滅者亦可云異見成憎故相滅同想成愛故相生。

二阿難下世界顛倒分二一立世界二三世下辨類
生為三一總標注古師用此如第三記。

△二是故下
正辨分三一因。

▲注此就聲塵當體為因者以動之
一字不對餘塵說故若更就當體分之則動為其因
聲如其果從因聲有色下皆以餘塵為因遞相為果
也。

▲以顯六亂之相者不同十二因緣次第之義故
當知展轉相因雖有十二而但云六亂者正顯相根
塵各從其類兩兩相望雜亂而起。

△二乘此下果。

▲
注動念為初此指下文動顛倒也。

▲情愛後起即欲
顛倒也異愛不同即趣假二類。

▲未顯經意者未如
瑜伽顯示四生次第之意卵唯想生至化以離應如
第四卷解。

▲細尋下文義則不然者若云四生為總
八類為別此應可爾而於胎卵二生分為八類此必
不然且如有想是神鬼靈類何故從卵生開出耶有
色是休咎精明何須於胎生開出耶余之六類皆無
定義。

▲四生頌者人傍生具四地獄及諸天中有唯
化生鬼通胎化二云云。

三阿難下類分十二一動類。

▲經八万四千者孤山
云將非八万四千煩惱塵勞為其種乎然此類生以
因感果微細行相唯聖盡明止在總知唯妄所為未
可委究歷事義趣不能巳巳且依古釋(彼文多引沇節二疏)。

▲
羯邏藍餘經或名歌羅邏此云凝滑或云雜穢狀如

凝酥。

▲注入胎位準俱舍論胎中分位有五如第四
卷注。

△二欲類。

▲經遏蒱曇此云疱狀若瘡疱。

△三
趣類。

▲經蔽尸即第三位問何故動類唯指初位欲
類但言第二趣類止云蔽尸從假類去皆謂羯南耶
答若有初位必具後位若有第二必具初後經文一
往次第且取一位配之今蔽尸羯南既不入胎故無
前位然而蔽尸須至羯南羯南或由蔽尸一往之意
如前可會又假類而下雖皆云羯南其中非無具前
三位及第五位(即鉢羅奢佉此云形位)良由第五於諸類中闕
具不定唯有第四其名最通故障類等俱云羯南也。

▲注翻覆者飛伏之貌此約形說謂飛動而伏走也
沇疏云違心背信翻覆任精遂感此類飛走不定。

▲
蠛蠓者上莫結切下莫孔切郭注爾雅云小蟲似蜹
喜亂飛莊子謂之醯雞。

▲昆蟲者鄭注祭統云溫生
寒死之蟲也。

△四假類。

▲注蠐螬蟲谷響引爾雅云
蟦(扶云切)蠐螬注曰在糞土中列子云烏足之根為蠐
螬其葉為胡蝶(根本也葉散也言烏足為蠐螬之本其本末散化而為胡蝶也)。

▲天
地委蛻者列子云了孫非汝有是天地之委蛻(氣自委結

而蟬蛻耳若是汝有則男女多少亦當由汝也)又莊子云聖人之生也天行
其死也物化郭象曰行謂任自然而運動物化謂蛻
然無所係也請觀上文豈非以形化取譬於蛻耶下
文純想則飛謂輕舉之相若飛騰之貌何須有翼方
曰飛耶。

▲理合在茲者若云化相不同化生更指何
類為無而忽有之化乎況四生次第與諸經不殊不
應局說小蟲頓乖大義。

△五障類。

▲經和合著成著
陟慮切明也。

▲注爝火者沇師意謂螢火之類耳據
莊子曰日月出矣而爝火不息其於光也不亦難乎
釋文曰爝音爝然火也一云摧火謂小火也字林云
爝炬火也斯等皆與螢火不同。

▲蚌珠者後漢書云
珠蚌中陰精也。

△六惑類。

▲經無色羯南問既云無
色何謂羯南答應取一分細色通名其類不可責同
堅硬之狀當知此亦化生之類而節公判為胎生開
出者其可得乎。

▲空散銷沉者證真云通取四空也。

△七影類。

△經罔象猶云仿像蓋不真之貌也若莊
子云水有罔象釋文曰水神名。

△八癡類。

▲注華表
生精黃頭化石谷響云晉張華字茂先時燕昭王墓
有妖狐謂華表曰我聞張司空多學欲往干之以為
如何對曰張司空博物君子也非但損子亦禍於吾
狐不聽刺投華華與論天下人物多為其所折謂華
曰天欲雨請辭去華固留之謂左右曰我聞巢居知
風穴居知雨不是狐狸即是老鼠乃密令人斫華表
然而照之化為狐狸而去梵云劫毗羅此翻黃頭頭

如金色因以為名恐身死往自在天問天令於頻陀
山取甘子食可延命食巳於林中化為石如牀有不
逮者書偈問石後為陳那菩薩斥之其石裂矣。

△九
偽類。

▲經水母者谷響云俗謂之蝦蛇是也切韻曰
蛇水母也一名蟦形如羊胃元無目以蝦為目。

△十
性類。

▲注以聲附卵孤山引顯識論云雌孔雀聞雄
者鳴於是有身彼謂之聲生也又莊子云蟲鳴於上
風雌應於下風而風化注曰蟲以鳴聲相應不待合
而便生子故曰風化。

△十一罔類。

▲注蒸甞者祭名
也爾雅云春祭曰祠(祠之言食)夏祭曰礿(新菜可約)秋祭曰甞
(甞新糓也)冬祭曰蒸(進品物也)。

△十二殺類。

▲經土鳥者見爾
雅注說文云梟不孝鳥也毛詩草木疏云流離鳥也
自關而西謂鳥為流離其子適大還食其母。

▲破鏡
者述異記云獍之為獸狀如虎豹而小始生還食其
母故曰梟獍然則破鏡是獸明矣故孤山指譯人誤
云鳥耳舊疏皆作鳥字釋之或曰凡鳥獸眼睛破者
皆名破鏡未詳所據。

▲注貙者敕俱切爾雅云貙獌
(音萬)似貍注曰今山民呼貙虎之大者為貙豻(音岸)。

三是名下結示。

▲注幽顯可驗者幽如鬼神精靈等
顯如魚鳥龜蛇等。

▲下文廣談七趣者此中生數雖
多起相則略若以七趣一斯觀此十二類生猶闕地
獄修羅二趣然餘五趣亦未委明大槩但言迷真起
妄故有類生破妄顯真故有諸位迷悟相翻意在於
悟從悟說位用詶前文阿難之請也。


起第八卷

三約斷妄修三漸次入五十七位分三一明漸次二
示地位三顯經名初又二一結前生後二列名釋相
初又二一結前顛倒。

▲注一則現起名事造謂十二
顛倒交互而起正如揑目亂華發生也。

▲餘則冥伏
名理具者以無始熏習顛倒性成此如種子冥伏在
地也故唯識宗說第八識集諸種子起諸現行即其
義焉然此冥伏合是妄具而云理具者以妄本無體
下釋之此兼種義且約真妄相即作如是釋其實真
心本具性惡不由熏成方是一家理具之義。

△二汝
今下生後漸次。

二云何下列名釋相又二一列名。

▲經除其助因除
即斷也五辛是婬恚助發之因故先斷之。

▲刳其正
性者刳猶去也婬殺等心是眾生正業之性故常去
之如圓覺云卵胎濕化皆因婬欲而正性命此義同
焉違其現業者由前漸次助修正行能破六根現前
惑業也應知第三更無他法是故於此別名增進。

▲
注事漸理圓者斷辛持戒從麤至細破惑入位自淺

由深事雖有漸而皆以菩提之心即理而修無非圓
行今此第二正名修行者以持聲聞菩薩戒律是無
漏之學不同斷辛但除葷食故標真修簡前修習也。

△二云何下釋相分三一除其助因乃至三違其現
業初又三一標二阿難下釋為二一通明四食二別
斷五辛初又二一示名體。

▲經是故佛說下證真云
佛初出家於外道邊六年苦行日食麻麥知其非道
遂即捨之於牧牛女邊受乳糜食外道聞之生謗佛
成道後為除自餓外道無益苦行乃說一切眾生皆
依食位正覺正說余不能知外道嗤曰愚者亦知何
言正覺正知佛反問之食有幾種外不能答因說四
食云云。

▲注段謂形段者古翻經律多云摶食其義
則局如漿飲等不可摶故於是後譯皆言段食也。

▲
相應觸及相應思者皆心所徧行中法也沇疏云思
想飲食令人不死亦名思食冷煖等觸亦名觸食此
乃分通非正食義。

△二阿難下明損益。

△二是諸下
別斷五辛為二一正斷。

▲注應法師下彼又云興渠
出烏茶娑他那國彼人常所食者也此方相傳為芸
薹者非又云此是樹汁西國取之以置食中今阿魏
是也孤山云當知此五辛而復葷是以制之故請觀
音云五辛能葷悉不得噉若辛而不葷則非所制如
薑芥之屬。

△二如是下顯過又二一說法昭嫌二是
食下修禪致毀。

△三阿難下結。

二云何下刳其正性分三一標二阿難下釋為二一

持戒律二成功用初又二一約性遮正防身口二依
小大具執身心初又二一勸持。

▲注律中五果者一
核果(如棗杏等)二膚果(如蓽苃桑椹棃柰等)三殻果(如椰子胡桃石榴等)四𥢶
果(如香菜蘇荏等)五角果(如大小豆等)。

▲防壞生者壞音怪毀也
以比丘之法不得自手壞生若有所須語淨人言汝
知是汝看是等淨人解者以火觸之此名火淨律中
更有爪淨揉淨等今且言火耳沇疏云以細況麤生
果尚須淨食何況食肉傷慈之甚。

△二阿難下誡犯
於四重中略誡前二又於二中偏誡婬欲是知刳性
之意斯為本歟法華云諸苦所因貪欲為本若滅貪
欲無所依止智論云世間無不愛樂五欲於五欲中
觸為第一能繫人心如人墮在深泥難可救濟復次
若受餘欲猶不失智慧婬欲會時身心荒迷無所省
覺深著自沒是故出家法中婬戒在初今經最後垂
範而序中起教以此為別緣至今修行以此為偏誡
願諸有學勿輕聖言。

△二先持下依小大具執身心。

▲經先持聲聞下沇疏云如十輪經學行次第若不
先學小乘即學大乘無有是處乃至云無力飲河池
詎能吞大海後行菩薩清淨律儀即梵網所制也亦
應如地持及瓔珞所說三聚戒相謂攝律儀戒(十波羅蜜)
攝善法戒(八萬四千法門)攝眾生或(慈悲喜捨)具在菩薩戒疏。

▲
注尼復加四謂第五不得染心男身相觸六不得染
心男捉手捉衣入屏處屏處共立共語共行身相倚
共期等八事七不得覆他重罪八不得隨舉大僧供

給衣食云云。

▲眾法絕分者四人巳上凡作羯磨不
任僧用故四分偈云諸作惡行者猶如彼死尸眾所
不容受以此當持戒。

△二禁戒下成功用為二一破
業累。

▲注不婬等以相生相殺等如次配于四重亦
可無相負累及不還宿債皆由不偷劫也但上句在
因下句屬果并前婬殺不行即無三種相續。

△二是
下發神通。

▲經得大神通遊十方界者別而言之此
屬身根即如意通也若總說者六根清淨皆名神通
故智者指法華并普賢觀及菩薩處胎經皆以六根
而為六通然則他心宿命漏盡同是意根淨也。

△三
是則下結。

三云何下違其現業分三一標二釋為三一因戒成
違二由違入證三從證立位初又二一因前刳性孤
山云三漸次位有超有次前是超入故淨六根此是
次入故但伏惑今謂不爾既名為漸那忽有超應知
此中躡前六根淨人麤垢巳落而細惑未除故曰於
外六塵不多流逸。

△二因不下成今違業。

△二十方
下由違入證又二一顯證相。

▲經琉璃譬國土明月
喻真性獲大安隱即涅槃也大經云三德具足名大
涅槃。

▲皆現其中者謂極果之德入分真之性也。

△
二是人下示忍名。

▲經無生法忍者謂忍可印持決
定無繆即能證智也無生法從所斷惑得名若約所
證亦名寂滅忍故荊谿云惑滅故名無生證理故名
寂滅又淨名疏云通證無生忍秪是寂滅忍在因讓

果說為無生。

△三從是下從證立位。

△三是則下結。

▲注豈不以違其現業等夫現業之體既屬無明非
中道正觀無以違也圓人所修尚無先空次假之理
何有斷辛而不持戒豈有持戒而不修中當知三種
漸次說有先後若得意者同時而修也故第一漸次
即云修菩提者菩提名覺非中觀而何又下文總結
諸位云如是皆以三增進故善能成就五十五位真
菩提路以此明之孤山云事漸理圓猶是一往耳此
下乾慧地等亦是順經次第以第二漸次始入乾慧
乃至十信第三漸次方入初住乃至行向等。

首楞嚴經集解熏聞記卷第四
