











首楞嚴經集解熏聞記卷第三
吳興沙門　仁岳　述

第四卷

覺明空昧下二廣顯分二一正明立法二總結元由
初又三一世界相續二眾生相續三業果相續初又
二一立世界二結相續初又二一四大因起興福科
此為四輪成界後大因而用之蓋由經文風金水三
皆名輪故乃以火大相從為輪也唯孤山改四輪為
四大以見火無輪名故是則言大自攝於輪也問何
故經文不名火輪答餘三皆約任持世界而說有同
俱舍風輪等相故受輪名至於火大止云火光成變
化性況俱舍四輪亦無火大然則慤圓二師所科圓
義長矣問若謂火無輪名何故第八卷云九情一想
下洞火輪答彼說地獄界相非今文意問風金水輪
既云持世顯有次第何故下文復云火騰水降交發
立堅乃至水勢劣火結為高山等答經有兩節初明

四大因起則次第不雜後明諸相發揮則交參而說
是故輪名局前大義通後其體無別皆藏性發生不
應以次不次為妨也。

▲注四輪持世下俱舍頌曰安
立器世間風輪最居下其量廣無數厚十六洛叉(一洛
叉是一億此數約踰繕那言之即十六億踰繕那也)次上水輪深十一億二萬
下八洛叉水餘凝結成金(謂有情業力感別風起搏擊水輪上結成金故下水
輪唯厚八億踰繕那餘成金輪厚三億二萬踰繕那)此水金輪廣徑十二洛叉
三千四百半(半謂五十踰繕那)周圍此三倍(共有三十六億一萬三百五十
踰繕那)頌中不言土輪數量論云此瞻部洲下過五百
踰繕那有琰魔王國縱廣亦爾則知土輪厚五百踰
繕那也。

▲元由心動者即八識業相也亦是俱舍業
增上力也。

▲亦由情堅者輔行以地大為事堅執心
為情堅應知七識六識俱有執義故第七識亦名染
汙意與癡愛見慢四煩惱相應常時審諦思量執取
第八為我若第六識即人法二執也。

▲腥生肉也。

▲
經寶明生潤等谷響云若以五行論之金生水金是
水之母水是金之子故生潤即水之含育也火剋金
火是金之賊既母被剋故子下流成水輪也如釜中
含水下以火蒸則其水騰氣流汗而下也。

▲注或曰
愛心外感於水從興福至長水皆作此解問下文云
因諸愛染發起妄情情積不休能為愛水是故眾生
心憶珍羞口中水出等則知諸師所解正順斯義豈
曰違經乎答下約有情感發身中愛水之相不應例
今立器世間水輪之義何則且愛之深者無過貪欲

如下文云心著行婬男女二根自然流液若謂此愛
外感於水者何故婬習受報之時乃是猛火鐵牀銅
柱之事耶有以見孤山不取舊解誠所宜矣。

△二火
騰下諸相發揮。

▲經水勢劣火下以此驗前火騰水
降等義當火勢劣水也。

▲藪大澤也又澤無水曰藪。

▲注故觀妄具唯見真具者為種發生即是妄具妄
體無實唯是覺明故云真具具無具相。

▲彼此誰名
者谷響云如珠具寶全體瑩徹實無寶相彼謂具也
此謂無也一體互融彼此何在故無定名。

△二以是
下結相續後文例此。

二復次下眾生相續為二一立眾生二結相續初又
二一總成六入。

▲經所妄既立謂所現妄境即下文
聲色等六妄是也。

△二同業下別成四生。

▲注要因
父母同業相感者由於過去曾與父母愛習相纏故
於中陰入胎之際復與父母欲想交感然後託生。

▲
經流愛為種納想為胎者愛之與想皆十二因緣中
識也若想巳入胎則屬於名下羯羅藍等即是色也。

▲注情想合離四生皆具此用擕李之義證真云經
文且據一往增勝邊說若盡理而說豈可有情處無
想有想處無情等。

▲濕化染香處者此俱舍頌文也
論曰若濕生者染香故生謂遠齅知生處香氣便生
愛染往彼受生隨業所應香有淨穢若化生者染處
故生謂遠觀知當所生處便生愛染往彼受生隨業
所應處有淨穢豈於地獄亦生愛染由心倒故起染

無失云云。

▲經飛沈者猶升降也應以三善三惡分
之。

▲注於一孔雀論一切種因相證真云有情無始
重造一切界趣種子在本識中唯佛能了且舉孔雀
一類尚巳難知況餘類耶。

三富樓下業果相續為二一立業果二結相續初又
二一推貪本。

▲經想愛同結結謂結業如前同業相
纏也貪愛同滋滋潤也亦取潤業之義。

▲惡業俱生
者謂人與羊惡業所牽生生相值。

▲注殺貪未論酬
償先債者直約四生強者貪弱非是負債互來相噉。

▲於身命財非理而取者身命皆為貪彼財物邪枉
而取故屬盜貪身以生奪為取命以殺害為取。

△二
汝負下示業果。

▲注此示盜貪業果相續者以汝我
互論但似指前盜貪之相然其汝負我命亦通殺貪
故云兼也。

二富樓下總結元由。

▲注諸有為相是正者孤山但
知此中有為是正而不知前文真有為法是正其可
惜哉問前說虗空而無業果名目此談業果而不云
虗空者何耶答前論妄相須示虗空以迷妄有空依

空立界故既言有為則巳攝業果今明相續空無斷
絕何俟復云然於有為別彰業果者以眾生相續中
所談情想合離更相變易且是胎卵濕化受生之相
未明業因苦果之事是故更論業果相續也問三種
相續於十界中為攝幾界答攝六法界如殺盜婬三
種顛倒皆是重濁之相尚無諸天清升之業況有三
乘變易之果耶業果既爾驗前眾生中化生之義雖
通天界亦應多是人等五趣耳若世界中四大因起
諸相發揮顯是下界之事所以然者由滿慈所疑山
河大地諸有為相次第遷流等且據近事而問故佛
原始要終齊此而答。

二富樓下悟真故妄相永寂為二一據迷難悟圓覺
經金剛藏菩薩亦有斯問彼云十方異生本成佛道
(今云若此妙覺至不增不減也)後起無明(今云無狀忽生山河大地等)如來何時
復生一切煩惱(今云如來今得妙空明覺等)然彼經唯問因義今
經兼問因果為異耳彼佛答稍廣但無迷人喻亦有
空華金鑛之喻如下略引。

△二佛告下顯悟非迷又
二一明妄相永寂二明智斷常住初又二一習漏不
生二山河非有初又二一喻。

▲經聚落者谷響云落
居也民之聚居故名聚落趙充國傳曰無燔聚落是
也今謂聚落喻真性也惑亦同迷喻習漏也南陽北
陰喻迷真明而起妄明悟喻覺智悟人喻諸佛指亦
喻言教對文可知。

△二富樓下法。

▲注合初喻者即
佛言巳前三行半文也。

▲經昔本無迷似有迷覺謂

因中所迷雖無而有亦有能覺之智覺迷迷滅覺不
生迷謂果上所悟妄心既盡唯真智獨存。

△二亦如
下山河非有又二一喻。

▲經翳人喻佛昔迷空華喻
山河大地愚人喻滿慈所問餘皆可見圓覺云譬如
幻翳妄見空華幻翳若除不可說言此翳巳滅何時
更起一切諸翳何以故翳華二法非相待故(此喻因滅)亦
如空華滅於空時不可說言虗空何時更起空華何
以故空本無華非起滅(此喻果滅)故。

△二佛言下法。

△二
又如下智斷常住又二一喻。

▲經金鑛者金璞也谷
響云古文作𥐫字書作礦周禮丱人掌金玉之地。

▲
注云丱之言礦金玉未成器曰丱(平猛切)圓覺云如銷
金鑛金非銷有既巳成金不重為鑛經無窮時金性
不壞不應說言本非成就。

△二諸佛下法。

▲注果上
金習漏為菩提下皆約如來自證邊說不可以化他
起用相濫。

▲渝爾雅云變也。

二富樓下釋大性俱徧疑為二一牒疑二富樓下正
釋分二一約喻略明二就法廣辨初又二一明性相
本融二明緣起無礙初又三一舉喻。

▲經日照則明
至水澄成映資中但以七句通喻四大若擕李別喻
七大今取次義不須別對法相。

△二於意下破執。

▲
經殊方者方所也以諸相發揮非同一方故長水云
方法也即明暗等法其義似迂。

△三觀相下顯法。

▲
經猶邀空華結為果者諸相虗妄巳如空華若更指
陳疑相陵滅則如邀待空華復結空果妙覺明心先

非水火者譬珠非水火水火從緣若人以緣而難於
性者非其智也噫近世傳山家教者銷解性義謂理
具三千不隨緣時相相宛爾是則妙覺明心先有水
火亦顯性中空華結為空果倍倍虗妄予實哀之。

△
二真妙下明緣起無礙又二一躡前空明例藏性隨
緣。

▲經汝以空明則有空現此躡前喻也前喻云彼
太虗空日照則明今意云汝用空日為明則有虗空
現為明相相以彼太虗不拒諸相故例顯藏性不礙
隨緣乃至地水火風或各或俱皆循業發現也。

△二
云何下別以水日譬隨緣俱現。

▲經準的者準平也
周禮匠人之法平物以水的謂射的釋名云丹面白
的是也今並取定則之義。

二富樓下就法廣辨又二一顯示藏性二訶責迷心
初又二一約迷悟顯染淨二相二約染淨示圓融三
諦初又二一染相孤山云而如來藏隨為色空等是
迷成九界下文我以妙明等是悟成佛界風動空澄
日明雲暗者趣舉藏性隨緣之相不同前文以此為
喻。

△二我以下淨相。

▲注華嚴中不動不離者不動
應身不離道場也。

▲而升而遊謂天宮龍宮等。

▲身
即法體者指應即法也並由理具方有事用此止觀
記文。

△二初下約染淨示圓融三諦又三一真空。

▲
經非明無明者明謂覺因緣智無明即過去煩惱明
無明盡者惑智俱滅也。

▲注得即理者約所得說若
約能得即是果義對智為因雙非因果其義亦善。

▲

經檀那等翻名釋義如法界次第。

▲注非波羅蜜多
總非所趣理者以梵語翻到彼岸彼岸是涅槃故屬
理也若取能到亦可云果如智論云菩薩所行名波
羅蜜者因中說果故。

△二即下妙有三中道。

▲注瑩
寶圓三如次喻三諦若珠具寶性即理具十界若如
意雨寶即修起十界今修性合論共成三諦摩尼之
譬一體咸收。

▲新伊天目者涅槃云祕密之藏猶如
伊字三點若並則不成伊縱亦不成如摩醯首羅面
上三目乃得成伊云云谷響云彼方字有新舊亦猶
此土之篆隸也莫不以篆為舊以隸為新是故西土
伊字有新舊兩體舊則縱橫新則不爾狀若此方草
書下字一點居上二點在下。

△二如何下訶責迷心
又三一訶。

▲經三有者欲色也娑沙云有者何義謂
一切有漏法是佛言若業能令後生相續是名為有。

▲注不退諸菩薩法華疏指為通利菩薩若三藏菩
薩則屬新發意也。

△二譬如下喻。

▲經琴瑟等者證
真引白虎通云琴者禁也禁止於邪以正人心也瑟
操曰伏犧作世本說文桓譚新論並云神農作瑟者
伏犧作二十五絃箜篌者風俗通云一日坎候漢武
帝祠太一后土令樂人侯調依琴作言坎坎應節也
侯以姓冠章也又釋名云師延作靡靡之樂蓋空國
之候所好琵琶者風俗通云近代樂家所作不知所
起又釋名云本胡中馬上所鼓推手前曰琵引手却
曰琶因以為名。

△三汝與下合。

▲經如我按指海印

發光孤山云按指謂如來昔於因地以三觀智觀巳
妄心即妄成真乃登正覺如得妙音克諧更舉海印
發光助成音發之義珙鈔云海印妙定之名按指表
於能入發光即所起妙用淨名云佛以足指按地即
時三千大千世界若干百千珍寶嚴飾譬如寶莊嚴
佛無量功德寶莊嚴土華嚴有圓明海印三昧云云
此與資中長水義別擇善從之。

二富樓下釋餘惑分二一釋滿慈惑於妄因二釋慶
善惑於真因初又二一疑問長水云由滿慈初疑云
何忽生山河大地乃至佛說性覺必明妄為明覺所
既妄立生汝妄能由是展轉皆從妄立雖知能所俱
妄又疑妄從何生故此問云一切眾生何因有妄等。

▲注資中下此與長水義別問二義孰優答資中為
優何者若謂此問疑妄從何生者且前文巳明三種
相續皆是覺明明了知性因了發相從妄見生斯則
顯示妄從真起豈至此中更疑何生耶滿慈所問何
因有妄蓋疑從真所起之妄有何因依而得生起其
實躡前汝暫舉心塵勞先起故發斯問沇師又云未
審此妄因何而有於理甚當。

△二佛告下答釋為二
一明妄性無因二明真覺無得初又三一總告二汝
豈下正釋分四一舉事審因。

▲經魑魅者通俗文云
山澤之怪說文云老物精也。

▲注此言祠授證真云
亦如提婆達多從天乞得故名天授此人從神祠乞
得故名祠授。

△二佛言下就名責實。

△三自諸下從

迷辨相。

▲經展轉相因者知如文殊問淨名云善不
善孰為本答曰身為本(見惑)又問身孰為本答曰欲貪
為本(欲愛)又問欲貪孰為本答曰虗妄分別為本(色愛)又
問虗妄分別孰為本答曰顛倒想為本(無色愛)又問顛
倒想孰為本答曰無住為本(無始無明)又問無住孰為本
答曰無住則無本應知上云稱為妄云何有因即無
住則無本也今云自諸妄想展轉相因即見愛四住
也問秪於見愛可云無因否答若論通別二惑同在
一念念體無始猶如空華有何不可欲令易解故引
淨名為例。

△四識迷下約悟知虗又三一法。

▲經識
迷無因妄無所依者問因依何別答因指自體依謂
依他二俱叵得故無生滅。

△二得下喻。

▲經況復下
此以夢事況乎妄因也意云夢事尚不可得況妄因
本無其可得耶。

△三如彼下例。

△三富樓下經示。

二汝但下明真覺無得為二一勸息妄心。

▲注舊解
三緣等除慇節外諸師皆然慤云三緣即業事三因
即三不善根節疏依之證真破云全乖法相道理。

△
二歇即下正示真覺又二一法。

▲經肯綮者上苦等
口乃二切下苦挺切又音啟行[啗-口+王]經音作繁者誤矣
注解牛之事證真云莊子內篇庖丁為文慧王解牛
云云肯綮交聚也者谷響引莊子云經肯綮而未甞
蓋言庖丁解牛遊刃於空虗間未甞傷筋脉之交聚
也問以交聚釋肯綮其有所憑乎答按文如海正義
云肯綮交聚也骨間筋結之處者此據陸德明釋文

引司馬彪所解。

▲大底音指致也。

△二譬如下喻。

▲
經繫如意珠證真云此同法華衣珠喻然彼喻結緣
下種此喻真性本有。

二即時下釋慶喜惑於真因為二一難問二答釋初
又三一躡前致難。

▲注有指第二卷者擕李孤山也
且第二卷中自疑覺性似非因緣今疑修證不從因
緣二文永殊安得相躡。

△二我從下引悟證因。

▲經
我從因緣心得開悟真際云何難因聞了教獲悟真
心今謂若觀下文引目連等緣驗其自敘非唯了教
亦應通指得初果時所聞因緣。

▲注從馬勝聞因緣
義谷響引釋論云身子目連師事沙然梵志梵志道
術身子皆得之沙然臨死欣然而笑身子問故答曰
世俗無眼為恩愛所親我見金地國王死夫人投火
聚願同生一處言巳命絕後見金地商人問之果爾
身子追悔未盡事術自知未達更求勝法而無師可
事後於道見頞鞞威儀庠序因問師法頞鞞答云諸
法從緣生是故說因緣是法緣及盡我師如是說一
聞即得初果身子再為目連說之亦得初果。

▲不須
和會者谷響云以其事永異故也如龍樹釋王舍城
引多因緣亦不較定一說以自古來所傳異故亦猶
此方二戴禮經三家論語廣略互異開章各殊仲尼
生年進退不同老子終卒存亡各據此方典藉其事
尚然況華梵遼遠結集部別而於事迹無參差者難
矣然則意在明理理之有失則可正之以智事之或

乖不可執一為是故云不須和會。

▲或可下又強和
會之。

△三今說下指濫申請。

二佛告下答釋為二一破迷顯悟二斥失勸修初又
二一寄事推破二就法例成初又三一指事對立。

▲
經狂性因緣謂照鏡見像也因緣是能生狂性是所
生。

△二阿難下隨執交破又二一交破二執二轉破
自然初又二一以因破自。

▲注緣其失頭合云緣其
見頭以下文狂走方是失義。

△二若自下以自破因
經意云既自然頭因緣故狂何不自然之頭因緣故
失本頭不失顯自然義存也狂怖妄出知因緣義虗
也。

△二本狂下轉破自然。

▲經本狂自然者秪是狂
性本來自然。

▲注前四句破狂自然者約法言之此
顯藏性本來寂滅。

▲後三句破不狂自然者此顯藏
性不礙緣生即是空不空二義也。

△三若悟下顯悟
雙亡二是故下就法例成為二一結會前言二菩提
下簡顯今義又二一簡生滅顯不生滅二簡不生滅
顯無戲論初又二一遞簡二雙喻初又二一簡因顯
自。

▲經無功用道興福云八地資中云妙覺證真曰
疏主判此太高八地猶是別教義耳若論圓教初住
即得無功用道分證法身也。

△二若有下簡自顯然。

▲經無生滅者名為自然涅槃云有所斷者名有上
士無所斷者名無上士當知若有所斷必有能斷能
斷則智生所斷則惑滅今無生滅既從極說即無上
士也。

△二猶如下雙喻。

△二本然下簡不生滅顯無

戲論。

▲注理亦亡之者荊谿云因果既泯理性自亡
二菩提下斥失勸修又二一通斥戲論。

▲注又解下
詩云有苑者柳不尚息焉箋曰尚庶幾也庶幾幸望
之義。

▲經十二部經者長行重頌并授記孤起無問
而自說因緣譬喻及本事本生方廣未曾有論義都
成十二名廣如釋論三十七。

△二汝雖下別斥遭難。

▲經阿那含此云不來不來欲界生故證真云第三
果巳斷欲界九品俱生名為出欲淤泥。

▲注圓教相
似位即七信巳前也。

▲唯作小釋者長水云登伽小
機雖得第三若望圓信霄壤有異。

二是故下勸修又三一正勸。

▲注捨妄取真去事就
理谷響釋上句是藏通下句是別教亦可以此二句
通指前三。

△二如下顯功。

▲經羅[目*候]此翻覆障。

▲耶
輸陀羅此云華色亦曰名聞或得出纏謂登伽也或
蒙授記謂耶輸也。

▲注名為本性者出摩登伽經孤
山云以初見性淨明體乃立嘉名。

△三如何下警悟。

▲注依諸師者館陶科經從此巳下明修行方便巳
前明如來藏心雖不言解義當解也沇節璿師皆承

之唯孤山顯云開圓解開圓行云云。

▲隨聞獲證如
第三卷末并下文疑惑銷除等是也。

二阿難下顯楞嚴行法分二一顯正行二明助行初
又二一阿難述請二如來宣示初又三一歎佛。

▲經
實相者釋論云何等是實相謂菩薩入一相知無量
相知無量相又入一相智者曰即空故入一相即假
故知無量相即中故又入一相此與前文約三諦示
如來藏義趣符合。

▲引諸下五住迷暗如沉冥二死
漂流如苦海。

△二世尊下述巳。

▲經含育如來十方
國土等國土皆是佛之化境故云如來一往同居義
該三土上妙覺明心即寂光也。

▲注天王天子也谷
響云如春秋天王狩于河陽天王求車是也。

△三惟
願下請法。

▲經無餘涅槃大經云因滅是色獲得常
色受想等亦爾方是此中無餘之義非同少乘灰身
滅智。

▲入佛知見者法華疏云二智四眼不能知見
唯一切種智佛眼則能知見。

▲注三陀羅尼旋假入
真也二百千萬億旋陀羅尼旋真出俗也三法音方
便陀羅尼中道法音能為初住方便也今請一心三
觀者此是通塗行門若據別意再請最初方便也。

二爾時下如來宣示為二一示初心決定二義二示
諸聖圓通本根初又二一正明二義二重釋二疑初
又二一敘意總標二云何下牒名正示又二一勸觀
因地發心二勸詳煩惱根本初又二一約因果審同
異二解二阿難下約同異明逆順二修分二一異成

逆修二同成順修初又二一總斥。

▲注空假離中者
藏通三乘及別地前修非即性故中即空假者圓人
初心造境即中而復雙照故。

△二以是下別明又二
一喻真妄體性二顯體性不循初又二一喻妄體生
滅二阿難下喻真性常住。

二則汝下顯體性不循又二一指現身為四大二由
此下示四大為五濁又二一總示二別顯初又三一
法。

▲經五疊者疊重也此以五陰為五重何則四纏
是色陰視聽覺察既是六根根必發識及受想行即
五陰具矣。

▲注若順現文即向下四濁次第也以義
言之者準百法疏云心王了其總相心所了其別相
以識創起但緣青等總相次取境像即是想心次領
納前境即是受心次起貪等造作即是行心前三無
記未能成業行能成業(疏文)由業招報即是色陰故云
始則有識終乃成色。

△二云何下喻。

▲經即彼者指
法之辭循順也泪古沒切濁也。

△三汝濁下合。

▲注
五利五鈍如法界次第。

▲見慢者秪是略舉利鈍耳。

▲四濁聚在其時者準悲華經人壽八萬至三萬歲
未有濁名至二萬時為五濁之始也以後驗前知是
五陰者非但後文秪如上來既指身中四纏分為五
疊陰義明矣況有下文為證能無信乎孤山巳前俱
無此說後人所解仍舊弗從識者鑒之媸鄙自見。

△
二阿難下別顯分五一劫濁資中云從初迷真起妄
世界未分但有虗空及與妄見故云汝見虗空也今

謂此無其理豈有眾生初迷見空而未有世界耶前
文云迷妄有空依空立界蓋說有先後理非異時應
知五濁皆就阿難現前而示是故五節文初並云汝
見汝身等敻指指迷真之初恐非經意。

△二見濁。

▲
經四大為體即前文云堅相為地等是也見聞覺知
即分汝湛圓妙覺明心為視聽覺察也今雖通舉正
取意知而論受陰。

△三煩惱濁。

▲經憶識誦習興福
云憶念過去識對現在長水云誦習未來諸有境界
今謂誦習義通何必定指。

△四眾生濁。

▲注思即是
業釋論以意業為思業因四種法生謂見聞覺知即
六思也響井者周禮凡夫為井方一里說文八家一
井。

△五命濁。

▲注適言者谷響云適始也。

二阿難下同成順修為二一約解明因依果性。

▲經
常樂我淨智者云無二死為常不受二邊為樂具八
自在為我三業清淨為淨。

△二以湛下約行明果性
旋因又二一法。

▲注修三止觀照三諦境者當以虗
妄滅生為因緣所生法以止寂之以觀照之成三諦
境。

▲因該十信者問名字觀行何不取之答請觀下
文自見其義。

△二如澄下喻。

▲經名為初伏客塵煩
惱伏猶斷也不須以常塗五品中伏義為難此譯人
一往名麤惑為伏細惑為斷耳孤山指初住所斷無
明名為客塵此有三失一攝惑不盡云何澄濁都無
見思二名目不當如注中引擕李所說三違於現文
以客塵外自有無明故當知此中客塵與第一卷憍

陳那所解二字義同鹿園初悟豈非見思耶彼此照
著請無疑矣。

▲注界外見思者若唯識等論初地頓
斷見惑二地巳上漸斷思惑此別教義也若圓說者
從初住去皆見思雙破以違理由見感報由思乃至
妙覺方盡其惑。

▲一切變現下亦可如法華云如來
如實知見三界之相無有生死等。

二勸詳煩惱根本分二一總勸審詳二正示根本初
又二一勸審。

▲注先止後觀長水引起信云所言止
者謂止一切境界相隨順奢摩他觀義故所言觀者
謂分別因緣生滅相隨順毗鉢舍那觀義故云云。

▲
止觀當體者前文云若於因地以生滅心為本修因
而求佛乘不生不滅無有是處反顯須以不生滅心
為本修因既曰修因豈唯修止而不修觀耶。

▲止觀
所依者即三諦境也。

▲止觀所破者下文云若不審
觀煩惱根本則不能知虗妄根塵何處顛倒乃至云
六為賊媒自劫家寶故知六賊正當所破也以無緣
智即因地心也緣無相境即果地覺也破無明惑即
煩惱根本。

▲旁正之意有前義以觀境為正煩惱為
旁後義反是。

△二阿難下斥迷又二一法二喻。

二則汝下正示根本為三一示六入為根本。

▲經賊
媒者說文云媒謀也謀合二姓也今外塵內識猶如
二姓眼等引發譬若謀合。

△二由此下明根本有優
劣為二一由六根成世界二阿難下依世界辨六根
又二一示世界名數二辨六根功德初又二一示名

數二一切下明相涉又二一通明二而此下簡顯。

▲
經上下無位中無定方者此於十方簡六取四也中
謂四維在四方中間故言無定方者且如東南維既
屬兩向是無定方諸疏不明唯節疏云但取四方有
正位故四維上下難顯示故此乃以維為中。

△二流
變下辨六根功德又二一約變疊總論功德。

▲注以
世涉方者第一於三世各論四方成十二也第二於
過去世四方變一為十成四十現在未來亦復如是
三世各四十成一百二十也第三於過去世四十變
十為百成四百現未亦爾三世各四百成一千二百
也問兩番變疊皆是一千二百然則一番即足何須
重疊以世涉方答斯由六根功德全闕不同欲將三
四四三之數克定優劣是故變自疊須有兩番下文
見。

▲沇師非之者彼云乍觀可爾理則不然經文但
約四方三世流變三疊不約十類眾生根塵以增其
數云云。

▲節公是之者彼云興福配根塵類生第七
經中文義明矣足可依用無勞別釋云云。

▲皆變疊
不同者資中云第一變麤相三世或取最初起三世
各有十二成三十六第二變一世有三十六三世成
一百八添本十二成一百二十第三變前後相望即
成九世一世各有一百二十九世總成一千八十添
本一百二十成一千二百孤山云一十百千此之四
數是正示三疊之變也以上十二有其三有其三類
故須以此四數增之三類者一數圓謂十也兩數始

謂二是兩一也以數始則變一為十變十為百兩番
變之則有二百也以數圓則變十為百變百為千也
兩始一圓三重增變則成一千二百長水云今秪將
過現未來進動筭位便成一千二百如第一位三
世四方宛轉十二為第一疊筭位即是一橫二竪巳
成過去第二即變過去世以為現在進動筭位一竪
二橫成百二十為第二疊第三又變現在世以為未
來進動筭位一橫二竪成一千二百為第三疊巳上
六家并私謂總有七義恐來者好異故錄之以示嘻
聖人之言隨情所解差別如是又不知後人作釋復
如何哉然而興福所取類生闕二(無色無想)根塵減六(意根
法塵)非但名數不足抑亦義趣永殊節公所從未為精
鑒敏師別用十善如雖出法華疏文而不知此經功
德與彼稍異縱強和會終涉疑情所以集解且依方
世銷其變疊故曰餘雖別解等。

△二阿難下約功德
克定優劣。

▲注一方三百此是以方涉世之數也又
得兩分之餘者餘謂五十也左右各得二百五十。

▲
一分四百百者此取以世涉方之數也若無次番變
疊豈有一分四百耶。

▲與法華不同者若資中云法
華取此數量約持經力熏成淨用其數增減一依今
經自古相承多無準的今逢此典方識本因今謂沇
師望孤山之說遠矣據彼之意則應此經在前法華
在後斯甚不然。

▲雖眼八百下法華疏云案三業安
樂行即有十善一善有十即百善一善中有十如即

千善就化他為二千約如來室衣座三即成六千五
種法師悉具六根清淨一一根有一千功德也復次
一心中具十法界一一界皆有十如即成一百一根
通取六塵即有六百約定慧二莊嚴即成一千二百
根根皆爾若論六根清淨則不言功德多少若言莊
嚴則能盈能縮能等。

▲等莊嚴者根根六千若言千
二百顯其能盈若言八百顯其能縮若言清淨無盈
無縮無等云云。

三阿難下約優劣簡圓通為三一勸詳簡。

▲經誰合
誰離等此於六根且令詳簡任其云取故皆云誰乃
審定之辭也據理言之如真際云眼耳則離鼻舌身
合意深五淺耳圓餘非。

△二我今下許發明又二一
結前生後二十方下引證䇿修。

▲注所謂彼眼根下
知者於止觀中釋云彼是九界。

▲於諸如來常者九
界自謂各各非真如來觀之即佛法界。

▲具足無減
修者觀諸眼即佛眼一心三諦圓因具足無有缺減。

▲了了分明見者照實為了了照權為分明修論圓
因見論圓果。

△三阿難下破疑執又二一疑二佛告
下破為二一破六根虗妄二顯一門圓通初又二一
破執二顯妄初又三一總標。

▲經虗習者虗妄結習
也真際云此修所斷或無始時來與身俱生眠伏藏
識故曰根中積生等。

▲生住異滅者資中云剎那四
相即微細妄念也二今汝下別破。

▲經為一為六者
不了一六即是無明故約此推破用顯藏性非一非

六也問據阿難迹論修惑尚在那忽於此便破無明
答既巳開顯須明圓行豈復作意先破俱生故但破
無明而俱生自落冶鐵之譬不亦然乎。

△三是故下
結示。

二阿難下顯妄為二一略顯二廣示初又三一法。

▲
經淪替者由顛倒故淪役塵勞替易真生也。

▲注小
乘所證全是無明者如止觀釋智障云當彼破惑名
之為智若望中道智還成惑又輔行云二智之體是
無明故資中下彼又釋曰或認六塵銷處見惑不生
執一無為果體名一今不取後釋無為果體亦同孤
山所解問初果雖破見惑未斷思惑見思俱對六塵
所起何故經云雖得六銷答實如所問經文且據多
分言之如涅槃云須陀洹所斷如四十里水其餘在
者如一毛渧。

▲如下喻。

▲經同不同約太虗說一非
一約妄情說。

△三則汝下結。

△二由明下廣示又二
一別示擥塵成根。

▲注八法為體者能造即地水火
風所造是色香味觸浮根亦爾今但云四大下但言
四塵蓋影略互舉也經如蒲萄朵喻浮根之相也余
經所說或與此異有云眼如秋泉池耳如卷樺皮鼻
如盛針筒舌如偃月刀身如立戟槊唯意根未見別
目。

▲恬變者有味為變無味為恬恬靜也觀下文云
甞精映味絞味成根當知正取變義為舌根所對之
境然由恬變二種皆能發於覺了之性是故對根相
待而示前鼻之通塞下身離合等例此可知。

▲腰鼓

顙或作𣞙埤蒼云鼓杌也。

▲注浮塵根為意思託附
谷響云即慮知託在肉團之內也今人肉團有病則
慮知喜忘所為失常故醫藥所治在肉團耳列子曰
魯公扈趙齊嬰二人有疾同詣扁鵲謂公扈曰汝志
強而氣弱故足於謀而寡於斷齊嬰志弱而氣強故
少於慮而傷於專若換汝之心則均於善矣遂飲二
人毒酒迷死三日剖胷深心易而置之投於神樂既
寤如初二人辭歸於是公扈返齊嬰之室而有妻子
妻子不識齊嬰亦返公扈之室有其妻子妻子亦不
識二室自相訟求辨於扁鵲辨其所由訟乃巳是故
今經以意處肉團而外緣法塵如在幽室而闚於外
故云浮根四塵流逸奔法也。

▲如蓮華開合者睡眠
則合覺寤則開二阿難下總示離塵無體經黏妄發
光此謂染著妄境發生妄明。

二汝但下顯一一門圓通為二一顯圓通又二一通
根脫黏。

▲經隨拔一根下如於耳根不循動靜即是
脫黏智契於理名為內伏余皆例此。

△二不由下寄
根互用。

▲經寄根明發如智論云報生天眼在肉眼
中此乃寄於肉眼而發天眼今亦如是覺明知見寄
諸浮塵勝義而發也。

▲注具如華嚴谷響引晉本三
十五云菩薩有十種眼所謂肉眼天眼慧眼法眼佛
眼智眼明眼出生死眼無礙眼餘五根皆有十種此
即分真人得其互用也。

△二阿難下示真覺又二一
覺不由根二覺不由緣初又二一指事。

▲經無目而

見者據阿那律於六神通得半頭天眼且神名天心
通名慧性此蓋意根得眼根用今但取見不由眼以
顯明不循根故也無耳而聽非鼻聞香例亦如是。

▲
異舌知味者如下文云於過去劫輕弄沙門世世生
生有牛呞病今取其舌似牛故云異也。

▲舜若多神
者沇疏云未見誠釋應是主空神。

▲無身覺觸者纂
要云但無麤相之身而有微細之色故云如來光中
映令暫現也。

▲既為風質者言其不實也。

▲諸滅盡
定即九次第定中滅受想定。

▲久滅意根謂先曾得
定故。

▲圓明了知此約出定時說。

▲不因心念還指
曾滅意根也沇疏謂迦葉入定不妨作用引同維摩
云不起滅定諸威儀者非也況今文云如此會中摩
訶迦葉豈是入定耶故知且就小乘滅受想後無妨
出定圓照諸法耳。

▲注斯皆妄力者小聖神通由修
根本事禪而得既不能知發本明耀故皆屬妄實而
言之即如來藏少分之用豈唯小聖凡夫亦然日用
不知斯之謂矣。

△二阿難下例顯。

▲經圓拔者孤山
云六既名根故言拔也普曜云拔斷十二根(十二因緣)涅
槃云根深難拔此經云拔我疑根皆對根名拔。

二阿難下覺不由緣又二一指事。

▲經以手循體郭
璞注爾雅云循行也。

▲注不假於緣諸疏釋此皆謂
不假根境等而不觀根義上文巳說何煩重耶。

△二
緣見下例顯。

▲注諸緣例爾如云見性具四種緣謂
空明心眼今且對暗不假明緣餘空緣等其例可識

又眼根既爾餘五比知云云。

二阿難下重釋二疑分二一釋因地發心疑二釋煩
惱根本疑初又二一疑請二答釋初又二一疑二請
初又三一牒前義二世尊下立今難又二一果不同
因二修非契性初又二一明七果常住。

▲注白淨無
垢識天台依攝大乘說菴摩羅識名無分別智光即
第九淨識也。

▲離倒圓成等者地論云大圓鏡智離
一切我我所執乃至能現能生一切境界諸智影像
及一切身土影像又云此智是諸如來第八淨識也
問今七種名同在果位體必無殊何故攝論以菴摩
羅為第九地論以大圓鏡為第八耶答第八有染淨
二分總含一切有漏無漏有為無為等法是故攝論
開淨分為第九地論不開即指淨分名為鏡智問開
與不開何者為善答兩論被物各隨所宜不可定計
互相排斥然據諸論所說第八識若至我見永不起
位即捨棃耶之名別受清淨之稱是則果位名菴摩
羅天台所依攝大乘義取第九識者非無深致。

▲經
體性堅凝者若唯識宗謂真如凝然不變不許隨緣
非此經堅凝之義學者應知。

△二若此下明六根無
常。

▲經猶如念心下例前為難也以前文累說妄心
離塵無體故。

△二云何下修非契性又二一正難二
世尊下釋成。

△三如來下結違妨。

△二惟垂下請。

▲
經蒙吝謂蒙昧鄙吝也。

二佛告下答釋為二一斥疑許說。

▲經塵俗諸事謂

擊鐘擣練等。

△二即時下寄事正釋分二一審聞聲
彰倒執之相二指聞性顯常因之體初又二一擊鐘
正審二據答總訶初又二一審聞二審聲初又二一
定有無。

▲經時羅睺羅又擊下此為下文破執張本
即鐘聲更擊汝云何知是也審聞既爾向下審聲與
此相對亦有兩重。

△二佛問下詳所以。

△二如來下
審聲又二一定有無二詳所以。

△二佛語下據答總
訶。

▲經自語矯亂矯應法師云假稱謂之矯矯詐也
字與矯同國語曰其刑矯誣今謂阿難報答無定義同
於詐而復錯亂。

▲注何因擊鐘而言其聞者秪由阿
難等妄認隨聲之聞而不知離聲之聞誣枉也虗也
二阿難下指聞性顯常因之體為二一正顯聞性二
通示諸根初又三一破執二知有知無下顯常又二
一簡妄顯真二對凡斥失。

▲經汝尚顛倒等舉勝況
劣也阿難非不以常為斷凡夫固亦惑聲為聞今左
右互舉耳動靜約塵閉塞開通約根。

△三如下引例
又二一引重睡有聞。

▲經自怪其鐘為木石響者展
轉妄聞也或恐木即是杵石即是砧此語似倒謂怪
其擣練砧杵作鐘響耳。

▲遄者谷響云速也詩曰人
而無禮胡不遄死。

△二阿難下約聞示性。

▲注真性
不昧者問聞性不昏即真性不昧耶答非即非離也
資中云如重睡人無有六情分別聲相但任運聞表
真聞性常在不滅真際云總舉聞性不昏證體無滅
或為他響之用隨塵妄起塵謝即亡真聞之性何曾

暫昧古德以此便為真性良恐未通今觀二疏並有
不即不離之意而未知節疏指斥何人若謂資中蓋
不善表之一字耳及至長水全作真聞而解亦恐錯
用沇疏之義深誤後人。

△二以諸下通示諸根又二
一斥迷。

▲經循諸色聲者能循即六根所循即六境
略舉色聲也。

△二若棄下勸悟。

▲注通別二惑俱名
塵垢者正取識情為垢是二惑體帶塵言之猶云塵
勞也。

▲此眼具五者不可以小乘法眼及次第法眼
為比既由清明成無上覺即同請觀音云五眼具足
成菩提也。

起第五卷

二釋煩惱根本疑分二一疑請二答釋初又二一牒
前義二令觀下述所疑又二一領解結之喻二請解
結之法初又二一領喻前文云汝觀世間解結之人
不見所結云何知解今領此喻故曰今觀世間等然
前文又云則汝現前眼耳鼻舌及與身心六為賊媒自
劫家寶斯則巳明六根是結而下文請云今日身心
云何是結從何名解者此有二義一為鈍根者重發
起故二雖疑所結意在於解興福科此云釋結解同
體疑者非也以阿難本無同體之疑至佛答中始云
根塵同源縛脫無二此亦泛論未是正意。

▲從是故
汝今下方乃的酬解結之請耳。

△二世尊下省迷。

▲
經與諸無明俱滅俱生資中云俱生煩惱及無始無
明也證真曰疏以俱滅俱生配俱生煩惱無明即屬

無始無明銷文不便今詳經意前巳破人法二執顯
空如來藏次破真妄雙疑顯不空如來藏今請修
行方便重問解結根元須就所知障中以辨惑體不
必更配煩惱障也(鈔文)今謂證真所解與孤山義同所
斥況疏銷文不便其實然也予再詳之應作二義以
銷此文一約阿難權證初果俱生尚在則與界內無
明俱滅俱生二約阿難實證初住別惑未盡則與界
外無明俱滅俱生後義同圓敏二師前義有異也若
作阿難昔居初果令入初住通敘二義者則於瘧喻
銷釋更明何者見惑巳斷如安日俱生未破如發日
又通惑先落如安日別惑猶在如發日隔日之喻不
亦明乎。

△二惟願下請解結之法又二一請法二作
是下申敬。

二爾時下答釋為四一經家總敘。

▲經作將來眼者
依教生解依解立行皆得正見故名為眼。

△二善哉
下諸佛同告。

▲經無上菩提等可對二德。

△三阿難
再問。

△四佛告下如來廣答分二一正示六根解結
之法二重釋解結倫次之疑初又二一長行二偈頌
初又二一明根結無實二示現前可解初又二一明
真妄相即。

▲注凡夫迷真故縛者若未破別惑未登
圓住皆名為縛然六根淨人亦得似脫今取真脫故
唯聖人也。

△二阿難下明根境相由。

▲經交蘆者行
[啗-口+王]經音作茭蘆仍斥交字為非此胷臆也。

▲注有以
下證真云根境識三互相因依如三蘆成聚闕一則

不立谷響破云如此釋者豈唯不曉字義抑又全背
經文且經文先以空華喻識既畢次舉根塵遂以交
蘆喻之若謂喻三則文義顛亂凡單言交者唯是兩
事史記云交手事秦婆沙論云結交趺坐手足俱二
事也此經明鼻根功德云而闕中交即是無出入二
息一時也又云交妄發生亦秪兩妄雙起耳至若三
數巳上言交者並須加敷明之謂三交等如法華云
有八交道是也。

△二是故下示現前可解。

▲注又解
下節疏亦有此義彼云言知見者自性徧圓故無知
之知無見之見即如來藏心也立知者有所得故背
覺合塵即無明耳。

▲知見無見者不取相故背塵合
覺即涅槃也故茲兩釋並符佛旨者雖然若觀汝今
之言前釋為要以前阿難請云今日身心云何是結
從何名解是故如來開示阿難現前知見若立知者
即名為結現前知見若無見者即名為解無明涅槃
乃結解之法也斯亦略舉知見意攝六根未彰此結
從何而解。

二爾時下偈頌為三一總標二正頌分二一頌根結
無實。

▲注凡夫以惑業為緣者六凡法界由見思之
惑有漏之業即感分段有為之法也具足應云二乘
菩薩法界由無明之惑無漏之業即感變易有為之
法也以此三乘若望圓教聖位俱屬凡攝是故略之。

▲聖人以機感為緣者從分證巳上得法性明鏡身
隨十界機普現色像也然分證菩薩自行未滿實報

土中亦有惑業為緣之義今但約化他應用而說。

▲
舊以前二句下證真云初半頌立有為是空即真性
有為空緣生故如幻具足三支比量量云真性有為
是有法定空為宗因云從緣生故同喻如幻事次半
頌立無為是空即無為無起滅不實若空華亦具三
支比量若取義便須移不實兩字歸上句移無起滅
三字歸下句以不實是宗中空義故應立量云真性
無為是有法定空為宗因云無起滅故同喻如空華
問下半頌無真性言今何強添答上真性言須通下
轉云云。

▲掌珍論者清辨菩薩造奘三藏譯論標四
句與此小異彼云真性有為空如幻緣生故無為無
有實不起似空華上卷廣明前二句下卷廣明後二
句舊家始自興福至于長水皆依論釋俱不及證真
文義分明孤山云彼說祖於天親吾學宗乎智者宗
塗兩別故此弗遵云云今恐後學須知略引如上故
重遣之者若依掌珍銷前頌文即以此頌雙遣真妄
證真云初半破有為是破妄次半破無為是破真此
下一頌釋成前意也龍樹云即中論偈此二句下更
云今則無因待亦無所成法。

▲經猶非真非真纂要
云上非真字即妄非真下非真字即真非真覆牒上
文妄真同二妄此讀文大謬也。

▲注真非真所違也
者如下文云真恐迷上三字與今不別。

△二結解下
頌現前可解又三一泛舉所因二汝觀下正頌前說
三解結下生起後義。

△三陀那下重示為二一喻所

結之體二歎能解之法初又二一指八識如流。

▲注
第八異名此依唯識論解也又百法疏云然第八識
雖諸有情皆悉成就而隨義別立種種名或名為心
或名阿陀那或名所知依或名種子識等別說九識
者他宗解為純淨無染識若天台智者依真諦三藏
以阿陀那為第七識則與前來經論不同問若爾陀
那之名通乎七八九識如何辨異答梵語阿陀那此
與阿棃耶菴摩羅相去非遠皆目如來藏心但隨諸
經論翻取名義或異或同到使南北宗師多起諍計
若知此三有染有淨有染淨和合隨取何義建立其
名則諍計自息且阿陀那識真諦謂之第七者蓋別
取第八染分立名唯識百法謂之第八者則通取染
淨和合為目解深密經謂之第九者乃別取第八淨
分言之故攝論云世尊說法凡有三種一染汙分二
清淨分三染汙清淨分譬如金藏土中有三一地界
二金三土輪以地譬依他性具染淨二分(八識)以土譬
分別性為生死染分(七識)以金譬真實性為涅槃淨分
(九識)問陀那之名既通三識何故擕李釋此頌文須云
第八異名耶答以順現文名義便故既云習氣成暴
流又曰直非真恐迷是則顯有染淨二分雖解深密
名為第九不如唯識第八義親況慤況二疏俱作此
釋故敏師從之。

▲大乘權教者即通別二教也孤山
云對圓頓大機亦不宣說以歷別淺深示六七八之
異易起諍論故今謂不然此中正指陀那微細識有

真非真恐凡愚不了謂一謂異執斷執常故於諸經
不常開演何關六七耶應知此識於藏通二教固是
不說至於別圓二教亦罕曾顯示故云我常不開演
所言常者猶云尋常非全不說以別圓初心不得意
者皆有諍故如地論師以阿梨耶為真常淨識攝大
乘人以為無記無明隨眠之識斯即別圓起計之相
也圓敏二師釋不說意各據一塗似未盡理。

▲我於
凡愚不開演者節疏云凡謂凡夫愚即二乘今謂若
許前義愚通大小。

△二自心下顯諸法如幻初二句
從真起妄次三句達妄即真妄則根境熾然真則待
對絕矣所以作此頌者還是重示根塵同源現前可
解也所解既如幻能解亦如幻故下文云如幻三摩
提。

△二是名下歎能解之法。

▲注如世蓮華下諸疏
皆作喻釋大同小異今詳經語亦可作能證三昧人
解如前文云寶王覺王下文云妙蓮華王皆命佛也
今妙蓮華且是所坐之座金剛王寶覺正是能證之
人覺即佛也縱入相似謂圓教七信也同除四住至
藏則劣出法華玄文。

▲經薄伽梵者資中云具足六
義所謂自在熾盛端嚴名稱吉祥尊貴。

二於是下重釋解結倫次之疑為三一經家敘事。

▲
注二頌合明孤山云前四偈是重頌後五偈是孤起
(從解結因次第巳下)今謂前四偈中言妄顯諸真等四句亦是
孤起後五偈中自心等五句亦是重頌若然則雜糅
精瑩於義惟明。

▲經心目開明者上根必進破無明

中下或初入真似。

△二我今下阿難疑請。

▲經性淨
等二句當以所詮能詮分之。

△三即時下如來顯示
分二一結巾喻迷二解巾喻悟初又二一綰巾成結
二指事顯法初又三一示六結。

▲注髑髏天者慤疏
云斯承口史未見所翻長水云劫波云時分巾是彼
天所奉緣起未詳今謂華嚴第二有時分天以璿師
但翻劫波而不言羅字故未敢用。

▲經疊華巾者谷
響云疊即布名字或作㲲下文又云寶疊者貴之耳。

△二佛告下審名體。

△三定倫次。

△二佛言下指事
顯法。

二佛告下解巾喻悟分二一喻六解一亡二喻舒
結倫次初又二一舉喻詳解。

▲經是非鋒起谷響云
劉伯倫酒德頌曰陳說禮法是非鋒起。

▲注云如劒
戟之鋒刃相競逐而起。

△二佛言下顯法斥迷。

△二
阿難下喻舒結倫次為二一明舒結方便二明倫次
所以初又二一舉結詳解。

▲注雖曰伏斷者二乘通
惑菩薩伏別惑俱約未觀圓中者言之。

△二佛告下
顯法示修。

▲注圓修定慧即三止三觀也由此能顯
如來藏性故曰佛法從因緣生。

▲事六度等等取二
乘智行乃至菩薩別修定慧悉名塵相方是今文簡
非之意孤山云和合麤相者如因父母和合而有其
身飲食為緣而命得住等良恐不爾。

▲佛種從緣起
者準法華疏以中道正因為佛種今孤山解知其本
因皆因於心心即佛種也然而法華正指真心此中

正指妄心雖真妄體同理須甄別。

▲實智冥理權智
鑒物者權實一念物理同時理則照窮正性物則察
其本末肇論云聖心無智無所不知此之謂也。

二阿難下明倫次所以又二一舉結詳解。

▲注黏湛
成根者前文云由明暗等二種相形於妙圓中黏湛
發見乃至意根云黏湛發知今總言之故云根也。

▲
必無倫緒者豈有先眼次耳後鼻等耶。

△二佛言下
顯法示修。

▲法小乘折觀下毗曇人空法不空成實
人法俱空會入空平等理謂偏真涅槃也此涅槃亦
空名平等空。

▲大乘體觀下衍門三教皆名體觀通
教但破界內二執不破界外二執別教先內次外圓
教內外頓融。

▲應知下亦私釋之文人空法空即六
解也平等空即一亡也三空配位巳在說題。

二阿難下示諸聖圓通本根為四一阿難述請二如
來普問三諸聖各說四文殊簡辨初又二一述解申
疑。

▲經得無疑惑例前心目開明說之。

▲頂禮雙足
者谷響云頂者巳之貴足者佛之賤以巳之貴禮佛
之賤敬之至也。

▲然猶未達圓通本根者上云慧覺
圓通但是悟知一六亡義今云圓通本根正是最初
方便也。

△二世尊下省躬致請。

二爾時下如來普告。

▲注從佛口生從法化生據孤
山意唯從圓釋今則通小小以四果為無學生真諦
法中圓以分證為無學生中道法中通別準知此下
二十五聖孤山復有料簡釋疑問曰諸聖所敘於界

及大何其次第為本說自爾為經家次此耶答雖未
可定判而以本說自爾為長蓋受佛威加說必次第
也若爾一等次第何陳那因聲而在沙陀因色之前
答此陳那是現在悟道既初因聲塵與觀音過去悟
道元因耳根非但根塵相符亦是過現相對是故最
初陳那敘述末後觀音敘述斯則善始令終以顯此
土正以音聲為佛事也若爾陳那亦應當機則與觀
音義等何故文殊簡以為非答塵是佛語根乃自身
認塵則著他語言觀根則了巳心性末代悟入要在
觀根所以陳那聞聲亦在簡非之例問普賢依耳識
而悟何不當機答塵非根不別識非根不發若不依
根如何發識根親識疎是故亦簡又普賢所說心聞
之義乃是分真所得何關初心故下文云心聞洞十
方生于大因力初心不能入云何獲圓通問觀音既
是觀根悟道合在六根科中則當居那律前後何故
越次居七大之末耶答此既當機其道則勝勝儻先
說劣無由陳故讓諸聖居前而觀音處後例如三十
三大士說不二法門而淨名杜口最居於後前劣後
勝炳然可見巳上五重皆圓師料簡斯亦鈎深索隱
之義講貫者不可不知。

三諸聖各說分二一正說圓通二廣現前瑞初又五
一六塵乃至五耳根初又六一火器悟聲塵。

▲經雞
園者中阿含云佛滅度後諸上德比丘皆住雞園竦
疏引智論云昔有野火燒林林中有雉入水漬羽以

救其焚纂要云即雞頭摩寺二說未審。

▲注涅槃說
身因谷響引彼經三十二云五百比丘問身子云佛
說身因何者是耶身子答曰汝等亦各得正解脫自
應知之何緣方更作如是問有比丘言我等未得正
解脫時意謂無明即是身因作是觀時得羅漢果有
說愛有說行乃至飲食五欲如是五百共往佛所各
說巳解身子白佛誰為正說佛言無非正說。

▲淨名
入不二者初法自在菩薩云生滅為二不生不滅為
不二乃至文殊云無說無示為入不二共三十二人
若兼居士默然則三十三也。

▲其猶禮樂等者孔子
曰天下有道則禮樂征伐自天子出天下無道則禮
樂征伐自諸侯出。

▲斯即開權會實者具如後釋。

▲
主伴相濟者爾雅云濟成也。

▲天台化儀四教謂頓
漸祕密不定也。

▲龍樹二種法輪謂顯露祕密也。

▲
俱無此說者且漸教之初唯為五人等說三藏教大
雖在座小所不識至論不定但云雖五人證果不妨
八萬諸天獲無生忍且不言陳那得大乘益又大論
明祕密法轉云初轉時聲聞見八萬及一人諸菩薩
見無量阿僧祇人得二乘無量阿僧祇人得無生忍
亦不言陳那在大益之數若謂今經陳那所敘是密
悟圓理者豈唯彰天台龍樹教義不明抑亦顯法華
迹門開權未了何哉以法華但說在昔是權於今是
實耳此義非小有妨大塗故集解中不避煩芿。

△二
塵性悟色塵。

▲經優波尼沙陀如序分列名中解又

纂要云據華嚴等經疏翻為近少亦云近對蓋校量
持經功德云乃至優波尼沙陀分亦不及一即極少
比對之分也今經云以從白骨微塵歸於虗空此乃
折色明空因於近少微故也。

▲注觀五陰理性謂觀
色不淨觀受是苦觀識無常觀想行無我。

▲九想者
一脹想二青瘀想三壞四血塗漫想五膿爛想六噉
想七散想八骨想九燒想。

▲壞法羅漢者次第禪門
云對治無漏禪有二種一者壞法道即九想八念十
想是也善修此三發真無漏成壞法阿羅漢二者不
壞法道即皆捨勝處一切處九次第定師子奮迅超
越三昧等具此禪故發真無漏成不壞法大阿羅漢。

△三香嚴悟香塵。

▲經童子者菩薩之異名也餘經
亦稱文殊等為童子以內證真常而無取著如世童
子心無染愛故。

▲注此似衍門者未敢定判故云似
耳若觀當時得阿羅漢將非通教聲聞之果乎。

△四
藥王悟味塵。

▲經法王子者釋論云佛為法王菩薩
入法正位乃至十地悉名王子。

▲五百梵天者證真
云是其徒屬。

▲印我昆季藥王藥上者據法華疏云
藥王昔名星光從尊者日藏聞說佛慧以雪山上藥
供養眾僧願我未來能治眾生身心兩病號曰藥王
今蒙佛記即酬昔所願也。

△五賢守悟觸塵。

▲經開
士者古翻菩薩為開士安師云開士始士也開謂心
初開故始謂始發心故。

▲從佛出家者若據大論云
䟦陀波羅是居家菩薩恐名字有同耳。

△六飲光悟

法塵。

▲經我觀世間下即實有滅空也。

▲注九次第
定謂四禪四空滅受想也。

▲經世尊說我者如增一
阿含云我佛法中行十二頭陀難行苦行大迦葉第
一。

▲注此翻抖擻謂抖擻十二種過患云云。

二五根為五一如意悟眼根。

▲注此云如意等昔於
饑世曾以稗飯施辟支佛九十一劫生人天中如意
受樂常獲富足。

▲半頭而見者舊說那律天眼從頂
上發見此恐不爾如佛得全頭天眼又從何而見耶。

▲非謂金剛唯喻大定者地論云二乘得金剛喻定。

△二繼道悟鼻根。

▲注於路所生證真引善見律云
有一長者秖有一女與奴私通遂逃他國久而有孕
垂產思歸行至中路即誕其子因名路邊生如是二
度凡生兩子長名槃陀伽弟名周利槃陀伽以其弟
相繼於路邊生故名為繼道。

▲經我時觀息等此似
於數息中修六妙門觀所言六者謂數隨止觀還淨
云云前三是定後三是慧定愛慧䇿能發真明故得
漏盡成阿羅漢。

▲反息循空者反生滅之息循真明
之空也。

△三牛呞悟舌根。

▲經有牛呞病爾雅作齝

與呞同郭璞云食之巳久復出嚼之法華疏云牛若
食後常事虗哨其病似之。

▲注緣起與今經異證真
云昔為比丘摘他一穗穀觀其生熟五百生作牛償
力今雖得道猶作牛呞。

▲經心地法門者問此與大
乘唯心之義不亦同乎答凡釋教文不可以名定義
當須以義正名今既敘昔所示法門但是第六識為
諸法所依故曰心地且小乘諸經奚甞不談諸法由
心如阿含云一法攝一切法所謂心是正法念云心
造依正瑞應云得一心則萬邪滅矣又何但小乘至
於先儒亦以心為言行之本如楊子曰言心聲也書
心畫也(聲發成言畫紙成書書有文質言有史野二者之來皆由於心)孟子曰學問
之道無佗求其放心而巳矣荀卿子曰心也者道之
工宰也(工能成物宰能生物)由是觀之何必大乘方云心地耶
下文身子云悟心無際等義皆例此。

▲還味旋知者
祇是觀味之知還旋心地耳。

△四餘習悟身根。

▲注
罵河神為婢谷響云過恒河水咄小婢駐流河神為
之兩派神往訴佛佛令懺謝即合掌云小婢莫瞋大
眾笑之懺而更罵佛言本習如此實無高心。

△五空
生悟意根。

▲注甞試訂之訂平議也良由在昔下問
何故但云方等般若而不言法華耶答二酥味長豈
無所證若指醍醐於義太緩況圓通本根須敘在昔
法華開會亦會本根向下身子滿慈意亦如是。

▲見
佛法身者法華疏云佛忉利天下率土輻湊爭前頂
禮空生端坐石室念諸法空豁然悟道佛告蓮華比

丘尼非汝前禮須菩提先見法身法華玄文判此是
三藏空門成實論之所申也。

▲經諸相入非非猶無
也非所非盡上非字同前無義所非即諸相相帶言
之耳。

▲旋法歸無者法是意根所對之境正由根寂
乃得法空永嘉云知滅對遺斯之謂矣。

三六識為六一身子悟眼識。

△經心見者證真云即
眼識界也。

▲注不可以人而異於法者人謂迦葉法
謂緣生。

▲經光極知見者光明也若從義便秪是知
見明極耳。

△二普賢悟耳識。

▲注金剛喻定孤山云
即下文明金剛乾慧也。

△三𧰟喜悟鼻識。

▲注故標
其妻者來出家時耽著其妻食息不離。

▲十六特勝
者此禪與六妙門橫竪淺深之異耳。

▲通明者謂三
事通觀若觀息時即照色心觀色及心亦復如是故
曰通明又修此禪能發六通三明故。

△四滿慈悟舌
識。

▲經以音聲輪者佛有三輪謂身輪現通口輪說
法意輪鑒機此口輪也。

▲助佛轉輪者此法輪也口
輪是能轉法輪為所轉。

△五上首悟身識。

△注或翻
近執舊譯為佛家人其意同焉。

▲經三千威儀八萬
微細纂要云約二百五十戒各有四威儀合為一千
循三世轉為三千也將三千威儀分配身口七支為
二萬一千復約對治三毒及等分成八萬四千今舉
全數也。

▲注制遠方便者如起心破戒未動身口時
是也。

△六釆寂悟意識。

△注木爪癃谷響云亦曰木
爪林近此林居故又云禱此林神而生故。

△根本禪

者四禪四空總名十二門禪然其神通多依四禪而
發。

四七大為七一火頭悟火大。

▲經教我徧觀下應通
生滅無生二種觀相云云。

▲二持地悟地大。

▲經闤
闠者谷響引崔豹古今注曰闤市垣也闠市門也。

▲
饑荒者爾雅云穀不熟為饑果不熟為荒。

▲注三諦
具足者蓋了色即是空一切法趣色如指不自觸故
曰不相觸摩。

△三月光悟水大。

▲經水性無奪孤山
云奪猶失也長水云一味水性更非餘大之所相傾
故名無奪。

▲注十徧處者證真云謂觀青黃赤白地
水火風空識十境皆使徧一切處也就所觀境得名
亦名十一切處亦名十一切入。

▲注稠禪師入火光
定事載續高僧傳有作折法等者孤山疏也。

▲四瑠
光悟風大。

▲經皆是妄緣風力所轉者妄緣即能感
之業風力即所感之報又風力即妄緣也皆虗妄緣
相故。

△五空藏悟空大注有足曰鐙今俗作燈。

▲經
放十種光等孤山云表從一心現十界像化十界眾
生也。

△六慈氏悟識大。

▲注此翻慈氏淨名疏云有

言從姓立名今謂非姓恐是名也何者過去為王名
曇摩沇支慈育國人國人稱為慈氏姓阿逸多此云
無能勝有言阿逸多是名既不親見正文未可定執
(疏文)。

▲亦曰三相者解深密中二名全同唯識但以性
為相耳資中下此依唯識所解也證真引彼頌曰由
彼彼徧計徧計種種物此徧計所執自性無所有(徧計)
依他起自性分別緣所生(依他)圓成實於彼常遠離前
性(圓成)。

△七勢至悟根大。

▲注舍衛等者智論云舍衛
有九億家三億眼見佛三億耳聞而不見三億不聞
不見。

▲經不假方便自得心開孤山云謂託宿世修
念佛觀故生佛前不假加功進行而自證妙道故觀
經云生彼國巳見佛色身光明寶林演說妙法聞巳
即悟無生法忍是也。

▲注念存三觀等者空觀念報
身破通別見思假觀念應身破界內外塵沙中觀念
法身破根本無明分別雖爾然復須了即惑成觀觀
外無身三一互融非相含然非相生然念之於無念
是真念佛矣。
首楞嚴經集解熏聞記卷第三


