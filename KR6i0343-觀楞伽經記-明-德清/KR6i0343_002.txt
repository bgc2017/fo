











觀楞伽阿䟦多羅寶經記卷第二
宋天竺三藏沙門求那䟦陀羅譯
明建鄴海印沙門　釋德清筆記

一切佛語心品第一之下


【次廣明八識以示識智之相。分二。
△初明八識相。】

「爾時大慧菩薩復白佛言。世尊所說心意意識五法
自性相。(唐譯云。惟願為我說五法自性相眾妙法門)一切諸佛菩薩所行。
自心見等所緣境界。不和合。顯示一切說。(魏譯云。諸佛菩薩修
行之處。遠離自心邪見境和合故。能破一切言語譬喻體相故。唐譯云。此是一切諸佛菩薩入自心境。離所行
相)成真實相一切佛語心。(唐譯云。稱真實義諸佛教心)為楞伽國
摩羅耶山海中住處諸大菩薩。說如來所歎海浪藏
識境界法身(魏譯云。說觀察阿黎耶識大海波境界。說法身如來所說法故。唐譯云。唯願為
此山中諸菩薩眾。隨順過去諸佛說藏識海浪法身境界)。」

【記曰。此問明一心轉變。以釋廣說識有八種相也。
問云。大慧前問諸識有幾種生住滅。世尊備答。且
直示以唯心識觀。其轉凡成聖之功巳畢。大慧至
此復以心意識五法三自性為請者何也。答曰。此
經直指寂滅一心。然此一心。本無迷悟。不屬聖凡。
故曰五法三自性皆空。八識二無我俱遣。以隨迷
悟之分。故有真妄之別。至若轉變之相。亦不出此
四法而巳。故大慧先以百八句為問。世尊答云一
切皆非者。蓋約真如門中不容窮詰故也。大慧隨
問諸識有幾種生住滅者。是在生滅門中容有言
說耳。前世尊雖示唯心識觀。略明修證之門。未達
一心轉變之妙。且不知諸識因何而生。故此請說
五法自性眾妙法門。意顯即生滅而頓證真如。故
唐譯云。唯願為說藏識海浪法身境界也。然心意
意識。即前略說有三種識。今廣說有八種相也。五

法者。謂名。相。妄想。正智。如如。三自性者。謂妄想。緣
起。成。二無我。即人法二無我。今云轉變之妙者。良
由一心真如。離名離相。真智獨照。本自圓成。人法
雙忘。聖凡俱絕。蓋迷一心而為八識。故真如隨緣。
變為名相之境。正智有待。翻為妄想之心。心境角
立。緣起相生。人法雙彰。聖凡懸隔。悟一心而為藏
性。轉八識而成四智。名相即是如如。緣起無性。本
自圓成。人法俱空。聖凡齊泯。以即生滅而證真常。
故云藏識海浪。即法身境界。是所以成真實相一
切佛語心。此乃自覺聖智所緣境界。以離心自性
相。是法身境界。故魏譯云。說法身如來所說法故。
然而轉變之殊。只在生與無生。若達生本無生。則
本有法身自現。故向下世尊徑若以識生之由。全
經之旨。槩不出此。至若節節展轉折難。以破外道
之見者。以彼不達自心現量。故妄生橫計。故云。未
達境唯心。起種種分別。達境唯心巳。分別即不生。
苟會無性緣生。緣生無性。則無生之旨洞然心目。
一切言說皆剩語矣。智者請深觀之。】

「爾時世尊告大慧菩薩言。四因緣故。眼識轉。何等為
四。謂自心現攝受不覺。無始虗偽過色習氣計著。識
性自性。欲見種種色相。大慧。是名四種因緣。水流處
藏識。轉識浪生。」

【記曰。此言七識生起之由。正顯緣生無性義也。四
因緣者。唐譯云。所謂不覺自心現而執取故。無始

時來取著於色虗妄習氣故。識本性如是故。樂見
種種諸色相故。此四因緣也。良以心本無生因境
有。由此四種因緣。故本不生而生也。境有牽心之
業用。以不達唯心所現。妄生取著。故不覺心生。以
過去無始時來。各有自類種子。今心境相接。則習
氣內熏。妄生分別。故本不生而生。以心有了境之
功能。境緣一至。法爾心生。以愛阿賴耶。樂阿賴耶。
而為主宰。居然樂見諸塵境界。故自然心生。此通
言七識各因自境生起之相。蓋舉一例餘。故單言
眼色為緣。生於眼識。其實無明為因。境界為緣。八
識更互相依。故結云。水流處藏識。轉識浪生。故下
文云如眼識等。問曰。唯識云。眼識九緣生。耳識唯
從八。鼻舌身三七。後三五三四。何以此言前七轉
識都具四緣耶。答曰。彼但言八識具緣多寡。此言
七識生起之狀。故云水流處藏識轉識浪生。】

「大慧。如眼識。一切諸根微塵毛孔俱生。隨次境界生。
亦復如是。譬如明鏡現眾色相。猶如猛風吹大海水。」

【記曰。此言諸識生起頓漸。以示先後不同也。唐譯
云。如眼識。餘亦如是。於一切諸根微塵毛孔眼等
轉識。或頓生。譬如明鏡現眾色相。或漸生。猶如猛
風吹大海水。諸根毛孔。根也。微塵。塵也。根塵和合。
識生其中。而言頓漸者。蓋五現量識。與同時意識。
等一一根。周徧法界。名曰圓成。故眼根初見色時。
最初未起分別。但如鏡中無別分析。則色之一塵

徧現諸根。一塵既爾。根根皆然。故曰頓生。如鏡現
相。及至第二念轉入意識而起分別。則五根隔越。
諸塵隨根不同。先後亦異。故云漸生。如風吸海水。
行人若了頓生。則達自心現量。無生之旨。如觀掌
果。】

「外境界風飄蕩心海。識浪不斷。因所作相異不異。合
業生相。深入計著。不能了知色等自性。故五識身轉。
大慧。即彼五識身俱。因差別分段相知。當知是意識
因。」

【記曰。此言八識更互為因。生起之相也。謂心海澄
淵。由外境界風飄蕩不停。故七識波浪相續不斷。
此總明八識本自不生。由境牽心。故諸識相生。以
顯八識無明因境界而起也。因所作相異不異者。
謂心境一如。以成本不生義。此句心境合明。俱有
異不異相。心異不異者因。即八識自證分。所作相。
即見分。以前七轉識總屬見分。今八識各了自境。
故異。惟一精真。故不異。境異不異者。因。即無明業
相。所作相。即所變相分。以六塵四大總屬相分。今
各對諸根。故異。本唯一體。故不異。心境合明異不
異者。因。即如來藏心。所作相。即妄心妄境。心境角
立。故異。唯心所現。本一真心。故不異也。合業生相
等者。唐譯云。業與生相。謂彼外境本唯心現。以無
明不覺。不達唯心。故深生計著。執之取之。以為實
我實法。此則七識因無明而有也。由此堅執我愛。

不能了知色等如幻不實。而妄生貪愛。故眼得之
而為色。耳得之而為聲等。故云不能了知色等自
性。故五識身轉。此則五識因七識而有也。且五識
緣境之時。最初一念。得境自性。不帶名言。無籌度
心。故屬現量。而同時意識。與五識俱。或因分別五
塵分段差別境界。有第六意識生。故云。即彼五識
身俱。因差別分段相知。當知是意識因。此則六識
因五識而生。此所謂諸識展轉相因而生也。蓋前
七轉識。總屬八識見分了別之用。然前五對五塵
時。其實六識同時而起。但最初一念未起分別。即
名前五。亦名明了意識。但第二念剎那分別好惡
差別等相。即名第六分別意識。此五八六七親疏
之辯也。】

「彼身轉。彼不作是念我展轉相因。自心現妄想計著
轉。而彼各各壞相俱轉。分別境界分段差別。謂彼轉。」

【記曰。此通言八識緣生無性。密示生本無生義。以
成上異不異也。意謂諸識本自不生。元無異相。但
約各了自境為生。故異耳。唐譯云。然彼諸識不作
是念。我等同時展轉為因。而於自心所現境界。分
別執著。俱時而起。無差別故。各了自境。以無性緣
生。故不作念而展轉相因。以緣生無性。故各了自
境而本無差別。若知了境無差。則無生之理自契。
大經云。譬如河中水。湍流競奔逝。諸法不相知。各
各亦如是。各了自境者。六塵。是前六境。第八見分。

是七識境。根身種子器界。是八識境。】

「如修行者入禪三昧。微細習氣轉而不覺知。而作是
念。識滅。然後入禪正受。實不識滅而入正受。以習氣
種子不滅。故不滅。以境界轉攝受不具。故滅。」

【記曰。此下二段。言八識微細生滅。非劣三昧所能
知也。二乘入禪。自謂滅識。然所滅者。但六識不取
境界而為滅識。其藏識習氣種子實未滅也。唐譯
云。諸修行者。入於三昧。以習力微起而不覺知。但
作是念。我滅諸識入於三昧。實不識滅而入三昧。
以彼不滅習氣種故。但不取諸境。名為識滅。】

「大慧。如是微細藏識究竟邊際。除諸如來及住地菩
薩。諸聲聞緣覺外道修行。所得三昧智慧之力。一切
不能測量決了。」

【記曰。二乘外道修行。以不知八識為生死根本。故
錯亂修習。二乘得少為足。外道橫生邪見。蓋以生
滅心為本修因。因地不真。故果招迂曲。今欲返妄
歸真。轉識成智。必須頓悟自心現量。如實了知虗
妄境界。明見自心微細流注。方能超生死證真常
也。故下文明之。】

「餘地相。智慧巧便。分別決斷句義。最勝無邊善根成
熟。離自心現妄想虗偽。」

【記曰。此下正指修行如實行者。方能入此法門也。
唐譯云。唯有修行如實行者。以智慧力了諸地相。
善達句義。無邊佛所廣集善根。不妄分別自心所

見。能知之耳。故經云。能信此法者。不於一佛二佛
三四五佛而種善根。巳於無量千萬佛所種諸善
根。故云無邊善根成熟者。方能入此法門。殆非淺
根劣解所可信也。】

「宴坐山林。下中上修。能見自心妄想流注。無量剎土
諸佛灌頂。得自在力神通三昧。諸善知識佛子眷屬。
彼心意意識自心所現自性境界虗妄之想。生死有
海業愛無知。如是等因悉巳超度。」

【記曰。此明如實修行之速效也。真修之士。宴坐山
林。習唯心觀門。能見自心微細流注。一念頓證無
生。則得百千三昧神通。得十方諸佛同時灌頂。佛
子眷屬自然圍繞。彼於心意識妄想境界業愛無
明。當下頓脫。故云如是等因悉巳超度。此所謂最
勝知識也。】

「是故大慧。諸修行者。應當親近最勝知識。」

【記曰。佛法有因有緣。內以本具真如熏發為因。外
以師友知識助發為緣。從上佛祖。未有不由知識
而能得成菩提者。故世尊結勸修行如實行者。應
當親近最勝知識。】

「爾時世尊欲重宣此義而說偈言。

譬如巨海浪。斯由猛風起。洪波鼓冥壑。無有斷絕時。
藏識海常住。境界風所動。種種諸識浪。騰躍而轉生。」

【記曰。此總頌外境界風飄蕩心海。識浪不斷。】

「青赤種種色。珂乳及石蜜。淡味眾華果。日月與光明。

非異非不異。海水起波浪。七識亦如是。心俱和合生。」

【記曰。此頌因所作相異不異。以明漸生也。青赤。色
塵。珂貝。聲塵。乳。香塵。石蜜淡味。味塵。華果。舊註為
法塵。引宗鏡云。現在之華。未來之果。種種法塵。隨
為彼識所緣境界。此所謂外境界風飄蕩心海。七
識波浪相續不斷也。日月光明。喻心境異不異相。
以不達境唯心。妄生分別。故為所動。】

「譬如海水變。種種波浪轉。七識亦如是。心俱和合生。
謂彼藏識處。種種諸識轉。」

【記曰。此頌水流處藏識轉識浪生。以明頓生也。謂
彼七識全是八識所變波浪。本無實體。但是一心。
更無前後。故下文言不異相。】

「謂以彼意識。思惟諸相義。不壞相有八。無相亦無相。」

【記曰。此頌無差別故各了自境也。以各了自境。故
云謂以彼意識思惟諸相義。以本無差別。故云不
壞相有八無相亦無相。唐譯云。心意及意識。為識
相故說。八識無別相。無能相所相。不壞有八者。長
行云。各各壞相俱轉。此言不壞相有八。由前生滅
章中云。現識及分別事識。此二壞不壞相。展轉因。
蓋可壞者。前七轉識。生滅心也。不壞者。八識自體。
不生滅心也。以不壞而壞。故無性緣生。本不生而
生。以壞而不壞。故緣生無性。雖生而不生。長行偈
頌。互相發明。以顯真無生意。宗鏡云。如是八識。從
無始來。三際不動。四相不遷。真實常住。自性清淨。

不壞之相。具足圓滿。無所缺少。而如是等一切功
德。同法界故。亦是無相。以皆無相故。故云不壞相
有八。無相亦無相。】

「譬如海波浪。是則無差別。諸識心如是。異亦不可得。」

【記曰。此以喻顯無差別義也。】

「心名採集業。意名廣採集。諸識識所識。現等境說五。」

【記曰。此頌八識得名之所以也。第八名心。以受熏
持種。為生死主。故云採集業。第七名意。以偏執我
法。恒審思量。四惑相應。前六造業依此為根。故云
廣採集。前六通名識。但對現在五塵。故說五識。以
分別過去五塵。名意識。故云諸識識所識。對現境
說五。】

「爾時大慧菩薩以偈問曰。

青赤諸色相。眾生發諸識。如浪種種法。云何惟願說。」

【記曰。大慧聞前世尊說不壞相有八無相亦無相。
心境皆空。今聞心名採集等。遂疑世尊自語相違。
故以心境皆有為難。意謂既云青赤色等六塵境
界風。起七識波浪。是境實有也。又云心名採集業。
意名廣採集。諸識識所識。現等境說五。此則心實
有也。然心境既是實有。而又差別不同。何以世尊
言無相。亦無相異亦不可得耶。】

「爾時世尊以偈答曰。

青赤諸雜色。波浪悉無有。採集業說心。開悟諸凡夫。」

【記曰。此總答問義也。海本澄停。因風起浪。是則境

本無也。心本湛淵。緣擊發識。是心本空也。心境本
空。而云境從心起。採集名心等者。但為開悟凡夫。
隨他語耳。故唐譯云。青赤諸色像。浪中不可得。言
心起眾相。開悟諸凡夫。】

「彼業悉無有。自心所攝離。所攝無所攝。與彼波浪同。」

【記曰。此釋心境皆空也。彼業悉無有。則心本不生。
自心所攝離。所攝。境也。離則境本不有。斯則能所
雙寂。心境皆空。如彼海波。瀑性不動。故唐譯云。而
彼本不起。自心所取離。能取及所取。與彼波浪同。】

「受用建立身。是眾生現識。於彼現諸業。譬如水波浪。」

【記曰。此釋心境不異也。受用建立身。唐譯云身資
財安住。謂六塵境。乃眾生資生受用之具。取此而
得住世者。然此皆是唯心所現。故云是眾生現識。
由眾生不達境唯心現。而取之執之以為實我實
法。依之造業。招生死苦。故云於彼現諸業。良由自
心取自心。非幻成幻法。故心境似有。若不取無非
幻。非幻尚不生。幻法云何立。斯則心境本空。如水
波浪。雖有而不有也。以有而不有。故說無相無差
別。異亦不可得。】

「爾時大慧菩薩復說偈言。

大海波浪性。鼓躍可分別。藏與業如是。何故不覺知。」

【記曰。此約喻難法也。意謂業相如波浪。何以波浪
可見。而業相不可見耶。】

「爾時世尊以偈答曰。


凡夫無智慧。藏識如巨海。業相猶波浪。依彼譬類通。」

【記曰。由藏識微細難知。凡夫無智。故取海波為譬。
令彼開曉耳。非謂業識有相可見也。】

「爾時大慧菩薩復說偈言。

日出光等照。下中上眾生。如來照世間。為愚說真實。
巳分部諸法。何故不說實。」

【記曰。此因法難喻也。世尊向對劣解眾生。唯說六
識三毒建立染淨根本。而未言及八識。故大慧疑
謂。如來照世。如日升天。高低普應。宜平等說法。何
故向來分部諸法。而不說此真實。豈不墮不平等
過耶。伽陀曰。阿陀那識甚深細。習氣種子成瀑流。
我於凡愚不開演。恐彼分別執為我。故下答云。非
我不說真實。但彼心不真實耳。】

「爾時世尊以偈答曰。

若說真實者。彼心無真實。譬如海波浪。鏡中像及夢。
一切俱時現。心境界亦然。境界不具故。次第業轉生。
識者識所識。意者意謂然。五則以顯現。無有定次第。
譬如工畫師。及與畫弟子。布彩圖眾形。我說亦如是。
彩色本無文。非筆亦非素。為悅眾生故。綺錯繪眾像。」

【記曰。此明如來應機說法。故教有祕密不定之設
也。說法不投機。終是閒言語。若為心不實者說實
法。則返致疑而不信。醍醐翻成毒藥矣。故下偈云。
所說非所應。於彼為非說。以不堪說。非祕吝而不
說也。然所說法。元無先假後實之分。即說六識。未

嘗不兼帶八識而言。但言不頓彰。故有先後之別。
何者。良以心境同時頓現。如海波鏡像夢事。非次
第生。本無八識之異。但由境界不具。有次第業生。
因而故說分別法塵者為六識。執自內我者為七
識。對現五塵者為五識耳。故曰。識者識所識。意者
意謂然。五則以顯現。其實本無定次第也。以隨機
施設。如畫師畫像。弟子填彩。彩後像先。要亦不出
形外。我所說法。亦如是而巳。然法本無說。故如彩
本無文。文字俱離。故非筆非素。但應機利物。言象
乃興。故如悅眾生綺繪成像。】

「言說別施行。真實離名字。分別應初業。修行示真實。
真實自悟處。眾想所覺離。此為佛子說。愚者廣分別。
種種皆如幻。雖現無真實。如是種種說。隨事別施設。
所說非所應。於彼為非說。」

【記曰。法本離言。言生理喪。故魏云。言說離真實。真
實離文字。無說而示說者。乃分別權應初機。若如
實修行者。乃可為說真實耳。真實乃自證境界。一
切能所分別俱離。非上根利智不能入。故為佛子
說。若夫愚者。非廣分別則不能知。即其所說。若權
若實。種種法門。皆悉如幻。本無實法與人。故云。雖
現無真實。如是種種說。隨根別施設。皆權示也。所
以說法必用權者。以所說非所應。則於彼為非說。
是以不得巳而施權。非佛本懷。故三七思惟。意在
於此。】


「彼彼諸病人。良醫隨處方。如來為眾生。隨心應量說。
妄想非境界。聲聞亦非分。哀愍者所說。自覺之境界。」

【記曰。眾生有種種欲。種種憶想分別。惟有如來如
實見之。故一一應量說法。令出苦得樂。此是如來
自覺境界。非凡夫外道二乘所可知也。故云。妄想
非境界。聲聞亦非分。】

「復次大慧。若菩薩摩訶薩。欲知自心現量攝受及攝
受者妄想境界。當離羣聚習俗睡眠。初中後夜常自
覺悟。修行方便。當離惡見經論言說。及諸聲聞緣覺
乘相。當通達自心現妄想之相。」

【記曰。此教令如法修行也。大經云。如人數他寶。自
無半錢分。於法不修行。多聞亦如是。故聞法貴乎
思修。世尊意謂巳說能取所取一切妄想境界。皆
是自心所現。若欲了知唯心境界。應當遠離浮沈
諸惡覺觀。如實修行。方便觀察。久久自當通達了
悟也。此勸修。下示修之之方。
○上明八識相巳竟。

△次明三智相。】

「復次大慧。菩薩摩訶薩。建立智慧相。住巳。於上聖智
三相。當勤修學。」

【記曰。前明識相有八。此明智相有三。且教令修如
實行之方便也。了達自心現量。非外道二乘妄想
無明境界。如上所說。故云建立智慧相。既住此巳。
若欲實證。於上聖智三相。當勤修學。此三相。乃自
覺聖智境界。故云上聖智。揀非外道二乘劣三昧

也。】

「何等為聖智三相當勤修學。所謂無所有相。一切諸
佛自願處相。自覺聖智究竟之相。修行得此巳。能捨
跛驢心智慧相。得最勝子第八之地。則於彼上三相
修生。」

【記曰。此標三相名也。舊註。謂七地觀三界生死不
定心。名跛驢慧。以不能行故。由未得無功用道。故
以此況之。下釋相。】

「大慧。無所有相者。謂聲聞緣覺及外道相。彼修習生。
(魏譯云。謂觀聲聞緣覺外道相。唐譯云。謂慣習一切二乘外道相故。而得生起)大慧。自願處
相者。謂諸先佛自願處修生。大慧。自覺聖智究竟相
者。一切法相無所計著。得如幻三昧身。諸佛地處進
趣行生。」

【記曰。此釋三相之相。即當三觀義也。佛觀三界。非
實非虗。非如非異。以觀諸法非實。故云無所有相。
且云習二乘外道而生者。肇公云。三乘等觀性空
而得道也。但心有大小為差耳。以外道二乘不達
性空。故妄生斷滅之見。菩薩既了唯自心現。本無
所有。其所覺雖同。所證則異。且令知非究竟而不
取證。抑為轉彼惡見故。故云觀二乘外道相。此當
空觀義也。自願處相。謂諸先佛自願處修生者。以
觀諸法非虗。則法法真常。世相常住。既世相常住。
則無一法而非真常。無一類非自願處。故諸佛為
令正法久住。佛種不斷故。不捨度生事業。經云。我

本立誓願。欲令一切眾。如我等無異。故魏譯云。諸
佛本自作願住持諸法。此當假觀義也。自覺聖智
究竟相。一切法相無所計著。得如幻三昧等者。謂
觀三界非如非異。不取法非法相。得如幻三昧。趣
佛地智。此當中道觀義也。上云常自覺悟修心方
便。故告之聖智三相如此。欲令用此而修。捨此即
為邪智矣。】

「大慧。是名聖智三相。若成就此聖智三相者。能到自
覺聖智究竟境界。是故大慧。聖智三相。當勤修學。」

【記曰。自覺聖智境界。非此三種方便不能入。故勉
令修學。

上初明真妄因依廣示八識以顯生滅因緣相巳
竟。下明返妄歸真約五法自性無我以辨邪正因
果相。分二。初辯別邪正頓示一乘理行因果相。又
二。初辯明因地心。又二。初破邪顯正以示常住真
理。又二。初約三門破邪因以顯正因。分五。初明五
法。又分六。
△初破名相妄想。此辯因地心文直至
三卷五無間行章止。】

「爾時大慧菩薩摩訶薩。知大菩薩眾心之所念。名聖
智事分別自性經。承一切佛威神之力。而白佛言。世
尊。惟願為說聖智事分別自性經。百八句分別所依
(唐譯云。惟願為說百八句差別所依聖智事自性法門)。」

【記曰。前百八句總問五法自性等法門。以約真如
門。故云一切皆非。今請一一分別。故云依百八句

差別相也。】

「如來應供等正覺。依此分別說菩薩摩訶薩入自相
共相妄想自性。以分別說妄想自性故。則能善知周
徧觀察人法無我。淨除妄想。照明諸地。(唐譯云。一切如來應正等
覺。為諸菩薩摩訶薩墮自共相者。說此妄計性差別義門。知此巳。則能淨治二無我觀。照明諸地)超
越一切聲聞緣覺及諸外道諸禪定樂。觀察如來不
可思議所行境界。畢定捨離五法自性。諸佛如來法
身智慧。善自莊嚴。(唐譯云。以一切佛法身智慧而自莊嚴)起幻境界。(唐譯
云。入如幻境)昇一切佛剎兜率天宮。乃至色究竟天宮。逮
得如來常住法身(唐譯云。住一切剎兜率陀宮。色究竟天。成如來身)。」

【記曰。此問來意。由前大慧通問心意意識五法三
自性眾妙法門。而世尊止答八識生起之相。其餘
尚未蒙一一開示。但不知如何是名相妄想。如何
是正智如如。此乃聖智分別自性法門。大慧知眾
心念。故特重請。惟願為說百八句差別所依聖智
事自性法門也。諸菩薩眾以不知此聖智自性法
門。故墮自共相。妄計差別。若知此巳。則能如法修
行。淨治二無我觀。了達唯心。照明諸地。則能超越
外道二乘。得證如來不思議境界。畢竟捨離五法
自性。得究竟自覺聖智。成無上佛果也。故世尊向
下逐一開示。先明五法。次明三自性。然後明二無
我。自相共相者。謂一切諸法皆有自相共相。真如
自性。自相也。隨緣成事。共相也。五蘊諸法各有自
體。自相也。和合成人。共相也。以外道二乘不達諸

法唯心所現。故妄計執著。謂實有如是自相共相。
故云墮自共相者。由是故執諸法自生。他生。共生。
無因生。此皆依妄想自性。非自覺聖智事。世尊雖
破有無二見。意顯一切法不生。明見諸法不生者。
方名自覺聖智也。】

「佛告大慧。有一種外道。作無所有妄想計著。覺知因
盡。兔無角想。如兔無角。一切法亦復如是。大慧。復有
餘外道。見種。求那。極微。陀羅驃。形處。橫法各各差別
見巳。計著無兔角橫法。作牛有角想。」

【記曰。此敘外道因執兔牛無角有角。於諸法起斷
常二見。以破五法中名相由妄想而起也。良以諸
法唯心所現。本自如如。不容起見。然彼外道。不了
唯心。橫生妄計因見諸法隨因而盡。遂想兔無角
起於無見。因見大種求那塵等諸物。以有形量分
位差別。由執彼兔無角。於此遂生牛有角想起於
有見。然諸法本如。不屬有無。而有無名相。皆由妄
想分別而起也。種。即四大種。求那。極微。陀羅驃。皆
塵也。無故而起曰橫。上敘計。下破之。】

「大慧。彼墮二見。不解心量。自心境界妄想增長。(唐譯云。彼
墮二見。不了唯心。但於自心增長分別)身受用建立妄想根量(唐譯云。身及資
生器世間等。一切皆唯分別所現)大慧。一切法性。亦復如是。離有無。
不應作想。(唐譯云。應知兔角離於有無。諸法悉然。勿生分別)大慧。若復離有
無而作兔無角想。是名邪想。彼因待觀故。兔無角。不
應作想。」


【記曰。此互破無見也。唐譯云。云何兔角離於有無。
互因待故。意謂諸法本無。不應更作無想。如兔角
本無。而復作無想者。是名邪見妄想也。且兔無角
見。因牛有角起。故云互因待故。以不達牛角亦不
可得。故下文云。】

「乃至微塵分別自性。悉不可得。」

【記曰。此互破有見也。唐譯云。分析牛角乃至微塵。
求其體相終不可得。謂彼執兔無角者。以為牛角
實有。故執兔角實無。殊不知牛角亦無。若分析牛
角乃至極微鄰虗。終歸於空。是則自性悉不可得。
諸法亦爾。】

「大慧。聖境界離。不應作牛有角想(唐譯云。聖智所行。遠離彼見。是故於
此。不應分別)。」

【記曰。此言聖智明見諸法本無。故應遠離二見也。
意謂但於諸法不作有無二見者。方可親近隨順
自覺聖智也。然有無即名相。二見即妄想。】

「爾時大慧菩薩摩訶薩白佛言。世尊。得無妄想者。見
不生想巳。隨比思量觀察。不生妄想言無耶。」

【記曰。此設轉計。將顯心境皆離也。大慧聞說執兔
角無者因牛角有。若分析牛角至不可得。而牛角
亦無。故不應作想。因而轉計。意謂所以不生妄想
者。豈不因觀察牛角不有。而知兔角本無。以此不
生妄想言無耶。故唐譯云。豈不以妄見起相比度。
觀待妄計無耶。此則雖知牛角不有。而畢竟執兔

角是無。未離無見。棄有著無。此外道之通病也。前
破因有計無。此破因無計無。所謂寧起有見如須
彌山。不起無見如芥子許。故須逐破。直欲心境皆
離。方遣有無二見也。】

「佛告大慧。非觀察不生妄想言無。所以者何。妄想者
因彼生故。依彼角生妄想。以依生角妄想。是故言依
因故。離異不異故。非觀察不生妄想言無角。」

【記曰。此直示無生義也。謂心境絕待。本自無生。不
容起念。故云非觀察不生妄想言無。何也。所言妄
想者。因彼境界而生故。以心境對待。分別乃生。所
謂若法因待成。是法還成待。前云因牛角有而執
兔角無。固是妄想。故云依彼角生妄想。今若執兔
角無亦似牛角本無者。亦是妄想。以依角而生分
別。故云以依角生妄想。以妄想畢竟因角有無而
生。未離角故。展轉皆妄。故云離異不異。且兔角天
然本無。不必分別。豈因觀牛角是無而後方知兔
角無耶。故云非觀察不生妄想言無角。】

「大慧。若復妄想異角者。則不因角生。若不異者。則因
彼故。」

【記曰。此釋上離異不異。以顯妄想無性。以明心本
無也。若言心境定異。是妄想別有自性。則不因角
而生。今既因角生。此不異也。若言心境定一。是舉
心則無境。又何所分別。舉境則無心。誰為分別。此
不一也。不一不異。足見妄想無性矣。】


「乃至微塵分析推求。悉不可得。不異角故。彼亦非性。
二俱無性者。何法何故而言無耶。」

【記曰。上言心無自性。此言境無自性。以明境本無
也。故以亦字揀之。兔角本無。無固巳無自性矣。然
而牛角雖有。若分析極微。推而求之。亦不可得。亦
與兔角無異。斯則有亦無自性也。故云彼亦非性。
且彼有無二皆無性。則境本無也。心境俱無。又有
何法當情。何故執異有而言無耶。故唐譯云。異於
有角言無角者。如是分別決定非理。二俱非有。誰
待於誰。】

「大慧。若無故無角。(唐譯云。若相待不成)觀有故言兔無角者。不
應作想。」

【記曰。此言絕待以顯真心也。唐譯云。待於有故言
兔角無。不應分別。謂有無俱離。則無可分別。故云
若無故無角。無角則無對待。對待既無。而云因觀
牛角有而言兔角無者。皆邪見也。不應作此分別。】

「大慧。不正因故。而說有無。二俱不成。」

【記曰。外道不達諸法本自無生。而妄計有無為生
因。非真因也。因地不真。故果招迂曲。故云不正因
故而說有無二俱不成。上遣有無二見。意在翻妄
想而成正智。下顯空色一如。意在翻名相即是如
如。又前破無見。後破有也。】

「大慧。復有餘外道見。計著色空事形處橫法。不能善
知虗空分齊。言色離虗空。起分齊見妄想。」


【記曰。此敘計也。唐譯云。復有外道。見色形狀虗空
分齊。而生執著。言色異虗空。起於分別。】

「大慧。虗空是色。隨入色種。大慧。色是虗空。持所持處
所建立性。色空事。分別當知。」

【記曰。此明空色一如也。魏譯云。以依色分別虗空。
依虗空分別色故。唐譯云。色空分齊分別。應如是
知。經云。譬如虗空。徧至一切色非色處。是虗空隨
入色種中也。此空即是色。非色外空。以色即是空。
能持所持建立性故。此色性自空。非色滅空也。】

「大慧。四大種生時。自相各別。亦不住虗空。非彼無虗
空。」

【記曰。此明色性即空。以破外道執四大種以為生
因也。是乃計著形處橫法。因兔角無而生牛角有
見者。言含縱奪。以彼外道執四大種各有自相。能
生諸法。與空無干。故云四大種生時。自相各別。故
縱云亦不住虗空。復奪云非彼無虗空。以彼不知
色性即空。故妄計為生因。今色性既空。是色本無
也。四大造色本無。而執為生因。是無因也。以無因
為生因。豈非妄計乎。西域外道多種。然所計不出
斷常有無二見。良以不達自心現量。故不了真因。
雖執有見。總歸無因。世尊多方逐破。唯顯正因。以
破彼無因耳。】

「如是大慧。觀牛有角。故兔無角。大慧。又牛角者析為
微塵。又分別微塵剎那不住。(唐譯云。又析彼微塵剎那不現)彼何所

觀故而言無耶。若言觀餘物者。彼法亦然。」

【記曰。此總會上有無二無。以例觀諸法。而生正智。
契如如也。且彼計無者。因牛角有。故執兔角無。今
若將牛角分析乃至微塵。亦了不可得。然所因牛
角亦無。而又何所比觀而言兔角之無耶。然諸法
本無。因妄見有。苟一念不生。二見斯絕。真智獨照。
心境如如。作如是觀者。方名正觀。若他觀者。乃邪
觀也。故云觀餘物者彼法亦然。故下結勸云。當離
異見妄想。思惟自心現妄想也。】

「爾時世尊告大慧菩薩摩訶薩言。當離兔角牛角虗
空形色異見妄想。汝等諸菩薩摩訶薩。當思惟自心
現妄想。隨入為一切剎土最勝子。以自心現方便而
教授之(唐譯云。為諸佛子。說觀察自心修行之法)。

爾時世尊欲重宣此義而說偈言。

色等及心無。色等長養心。」

【記曰。此明六塵妄境。及分別妄心。本來不有。但不
了境唯心。妄生分別。故云色等長養心。】

「身受用安立。識藏現眾生。」

【記曰。身受用者。謂資生住處一切諸境。乃藏識所
現影像。故云藏識現眾生。以不了故。妄生取著。】

「心意及與識。自性法有五。無我二種淨。廣說者所說。」

【記曰。此明如來說法權實雙彰之意也。然心意識
五法自性二無我等種種法門。是為不了唯心者。
不得巳而建立之。以破彼妄計耳。其實五法三自

性皆空。八識二無我俱遣。但示一心。更無別法。此
乃如來說法之式。故云廣說者所說。】

「長短有無等。展轉互相生。以無故成有。以有故成無。
微塵分別事。(唐譯云。微塵分析事)不起色妄想。心量安立處。惡
見所不樂。覺想非境界。(唐譯云。外道非行處)聲聞亦復然。救世
之所說。自覺之境界。」

【記曰。一切世間有為之法。不出長短相形。有無相
生。皆展轉對待分別而有。至若分析微塵性空。於
色等境了達唯心。不起分別。如此微妙法門。則惡
見者所不樂聞。殊非外道二乘境界。乃如來所說
自覺之境界也。
○上約有無色空一異等法以破
五法中名相妄想竟。
△下顯正智如如。且先顯正
智。】

「爾智大慧菩薩。為淨除自心現流故。復請如來。白佛
言。世尊。云何淨除一切眾生自心現流。為頓為漸耶。」

【記曰。此就淨眾生心習現流以明五法中正智義
也。良以一切眾生日用心習現流。原是如來法身
智慧。以不覺故。順無明流。隨心意識轉。故自覺聖
智隱而不現。如來說法。因其本有而開導之。但令
自悟本有。故云淨除。非有實法增益眾生也。故大
經云。奇哉奇哉。一切眾生。具有如來智慧德相。但
以妄想顛倒執著。而不證得。若離妄想顛倒執著。
則一切智無師智即得現前。此所謂淨除現流以
明正智也。唐註。謂能淨者自覺聖智。所淨者自心

現流。意以聖智屬佛。現流單約眾生。恐非本旨。】

「佛告大慧。漸淨非頓。如菴羅果。漸熟非頓。如來淨除
一切眾生自心現流。亦復如是漸淨非頓。譬如陶家
造作諸器。漸成非頓。如來淨除一切眾生自心現流。
亦復如是漸淨非頓。譬如大地漸生萬物。非頓生也。
如來淨除一切眾生自心現流。亦復如是漸淨非頓。
譬如人學音樂書畫種種技術。漸成非頓。如來淨除
一切眾生自心現流。亦復如是漸成非頓。」

【記曰。上明四漸。下明四頓。】

「譬如明鏡。頓現一切無相色像。(唐譯云。譬如明鏡。頓現眾相。而無分別)
如來淨除一切眾生自心現流。亦復如是。頓現無相
無有所有清淨境界。如日月輪。頓照顯示一切色像。
如來為離自心現習氣過患眾生。亦復如是。頓為顯
示不思議智最勝境界。譬如藏識。頓分別知自心現
及身安立受用境界。彼諸依佛亦復如是。頓熟眾生
所處境界。以修行者安處於彼色究竟天。(唐譯云。譬如阿黎耶
識。分別現境自身資生器世間等。一時而知。非是前後。大慧。報佛如來亦復如是。一時成熟諸眾生界。置究竟
天淨妙宮殿修行清淨之處)譬如法佛所作依佛。(唐譯云。譬如法佛頓現報佛)
光明照耀。自覺聖趣亦復如是。彼於法相有性無性
惡見妄想。照令除滅。」

【記曰。此約化法頓漸。以明理須頓悟。事須漸除之
意也。舊以頓漸皆約佛。然諦觀喻中。漸取成熟義。
頓取顯現照用義。是頓單約佛。漸單約機耳。蓋如
來圓滿自覺聖智。安住海印三昧。照明法界。平等

顯現。譬如明鏡現像。纖悉不遺。鑑機說法。如日月
升天。雲雨普潤。但山有高下。故蒙光有先後。根有
大小。故成熟有遲速。所謂法本不異。異自機耳。故
如來說法。如師子調兒。雖顧盻頻呻。皆盡全力。此
所以化法有祕密不定義也。然此皆約佛以明頓
漸者。以依三身說法。頓漸有四義。謂頓頓。頓漸。漸
頓。漸漸。良以眾生各各自心。本是自覺聖智。但以
無明熏習。變為現業流識。今轉識成智。因無明有
厚薄。故法有頓漸不同。若有眾生。一念頓悟本有
法身智慧。照明自心本無身心世界之相。永離攀
緣。一切根量相滅。一念頓證自覺聖智。所謂法佛
說頓法。頓淨眾生自心現流。此頓頓也。若有眾生。
因師教熏習之力。雖能了悟自心。以無明習氣力。
不能頓離心意意識妄想境界。但觀一切諸法緣
生無性。一切身心世界如幻不實。唯自心現。漸斷
無明。證自覺聖智。先解。次行。後證。此乃報佛說頓
漸法。淨眾生現流。此頓漸。漸頓也。若諸眾生。雖遇
外緣。不能頓悟自心。但依如來權教大乘所說施
戒忍進禪定智慧。漸次觀察。漸離心境。得正知見。
此化佛說漸漸法。漸淨眾生自心現流。此漸漸也。
由是觀之。在佛雖漸亦頓。以平等顯現故。故頓單
約佛。在機亦頓亦漸。以因多生久積善根成熟。今
始一念頓悟。雖頓亦因漸。故漸單約機。故下隨舉
三佛說法之式。釋成頓漸義。然化佛雖說漸法。以

三身一體。故雖漸亦頓。故經云。更以異方便。助顯
第一義也。
○上顯正智竟。
△下顯如如。】

「大慧。法依佛說一切法入自相共相自心現習氣因。
相續妄想自性計著因。種種不實如幻。種種計著不
可得。」

【記曰。此明報佛說緣生無性法。成上頓漸漸頓義。
以顯如如也。從法垂報。故云法依佛。真如不守自
性。隨緣成一切法。故云入自相共相。無明為因生
三細。故云自心現習氣因。境界為緣長六麤。故云
相續妄想自性計著因。謂一心真如隨緣成一切
法。以一切法緣生無性。故種種不實如幻。妄想本
無。從緣而生。生亦無性。故不可得。故華嚴以法界
緣起為宗。故此云報佛說緣生法也。下以喻顯。】

「復次大慧。計著緣起自性。生妄想自性相。大慧。如工
幻師。依草木瓦石作種種幻。起一切眾生若干形色。
起種種妄想。彼諸妄想。亦無真實。」

【記曰。此以喻釋成緣生無性義也。由妄想自性依
緣起自性而起。故云計著緣起自性生妄想自性
相。幻師。喻心。草木瓦石。喻無明緣。若干色像。喻一
切法。見者種種分別。喻眾生不了唯心。起種種妄
計。總皆如幻不實。斯則不獨妄境原無。而妄心亦
本不有。此其緣生故如幻也。】

「如是大慧。依緣起自性。起妄想自性。種種妄想心。種
種相行事妄想相。計著習氣妄想。是為妄想自性相

生。大慧。是名依佛說法。」

【記曰。此以法合喻也。唐譯云。此亦如是。由取著境
界習氣力故。於緣起性中有妄計性。種種相現。是
名妄計性生。大慧。是名法性所流佛說法相。】

「大慧。法佛者。離心自性相。自覺聖所緣境界建立施
作。」

【記曰。此明法佛說法。成上頓頓義也。凡離心意識
顯自覺聖智境界。皆法佛所說法相。此經純頓。義
見於此。故前五法章首。大慧請惟願為說法身如
來所說法也。】

「大慧。化佛者。說施戒忍精進禪定及心智慧。離陰界
入。解脫識相。分別觀察建立。超外道見無色見。」

【記曰。此明化佛說法相。成上漸漸義也。外道妄見
無色為究竟。故云見無色見。】

「大慧。又法佛者。離攀緣。攀緣離。一切所作根量相滅。
非諸凡夫聲聞緣覺外道計著我相所著境界。自覺
聖究竟差別相建立。是故大慧。自覺聖究竟差別相。
當勤修學。自心現見。應當除滅。」

【記曰。此結歸法佛。直指頓頓。以示此經宗極也。上
歷言三佛說法相。而復以法佛結勸者。意謂有攀
緣心。故妄見境界。分別計著。即名妄想。離此攀緣。
即是自覺聖智也。且前三相中云自覺聖智究竟
相。此云究竟差別相者。意顯佛三身一體。而所說
法。乃即實之權。即頓之漸。即究竟之差別。直欲行

人專依頓頓而修耳。
○上顯正智如如竟。
△下破
二種邪因。先就二乘邪因以示正因。】

「復次大慧。有二種聲聞乘通分別相。謂得自覺聖差
別相。及性妄想自性計著相。」

【記曰。此由前法佛說法乃自覺聖智。非凡夫二乘
外道境界。故隨明聲聞外道相。以示所以非聖智
之意也。然二乘依佛教而修。以不達即實之權。故
但得聖智差別。不得聖智究竟中差別。所以久滯
化城。未登寶所。外道妄立神我。自背真常。故深著
邪見。欲令行人離此權邪。方得自覺聖智究竟差
別建立相也。】

「云何得自覺聖差別相聲聞。謂無常苦空無我境界。
真諦離欲寂滅。息陰界入自共相。外不壞相如實知。
心得寂止。心寂止巳。禪定解脫三昧道果正受解脫。
不離習氣不思議變易死。得自覺聖樂住聲聞。是名
得自覺聖差別相聲聞。」

【記曰。此揀二乘邪因也。聲聞有二種。一利根。謂依
四諦而修。觀空而悟入者。一鈍根。謂依權教八背
捨觀而修。析色而取偏空者。此明利根聲聞也。故
唐譯云。云何自證聖智殊勝相。謂明見苦空無常
無我諸諦境界。離欲寂滅。故於蘊界處。若自若共。
外不壞相。如實了知。故心住一境。住一境巳。復禪
定解脫三昧道果而得出離。住自證聖智境界樂。
未離習氣。及不思議變易死。是名聲聞住自證聖

智境界相。然明見無常無我境界。此所謂等觀性
空而得道也。但貪三昧樂。不起度生之心。故云住
自證聖智境界樂。以未離無明習氣種子。故不能
度變易生死。然生死有二種。識論云。一分段生死。
謂諸有漏善不善業。由煩惱障緣勢力。所感三界
麤異熟果。身命長短。隨因緣力有定劑限。故名分
段。二不思議變易生死。由所知障緣助勢力。所感
殊勝細異熟果。由悲願力改轉身命。無定劑限。故
云變易。無漏定願正所資感。妙用難測。名不思議。】

「大慧。得自覺聖差別樂住菩薩摩訶薩。非滅門樂正
受樂。顧憫眾生及本願。不作證。大慧。是名聲聞得自
覺聖差別相樂。菩薩摩訶薩。於彼得自覺聖差別相
樂。不應修學。」

【記曰。此通妨難。以顯聲聞菩薩所觀雖同。所證則
異。以明心有大小為差也。問曰。菩薩亦得此自覺
聖智境界。何以不同聲聞。故唐譯云。菩薩雖亦得
此聖智境界。以憐憫眾生故。本願所持。不證寂滅
門及三昧樂。由觀空而不取證。此所以異於聲聞
也。故勉之曰。菩薩摩訶薩。於此自證聖智樂中。不
應修學。】

「大慧。云何性妄想自性計著相聲聞。所謂大種。青黃
赤白堅濕煖動。非作生。自相共相。先勝善說。見巳。於
彼起自性妄想。」

【記曰。此明鈍根聲聞也。謂此聲聞不知觀空。但依

聖教所說權乘八背捨等觀門而修。觀四大等諸
法實有自相共相。雖不同外道計作者生。然亦執
彼諸法以為實有自性。亦不離妄想。故唐譯云。云
何分別執著自性相。所謂知堅濕煖動青黃赤白
如是等法。非作者生。然依教理見自共相。分別執
著。魏譯云。分別有物。執虗妄相。謂於彼法虗妄執
著以為實有。】

「菩薩摩訶薩。於彼應知應捨。隨入法無我相。滅人無
我相見。漸次諸地相續建立。」

【記曰。此結勸離過也。聲聞巳得人無我。未得法無
我。以人無我即是法執。故滅人無我相見。即是入
法無我相也。】

「是名諸聲聞性。妄想自性計著相。」

【記曰。此結名也。謂離彼二種聲聞見。即名正智。故
勸令應捨。
○上即二乘邪因以示正因竟。
△下以
聖智正因破外道邪因。】

「爾時大慧菩薩摩訶薩白佛言。世尊。世尊所說常不
思議自覺聖趣境界。及第一義境界。世尊。非諸外道
所說常不思議因緣耶。」

【記曰。前明離二乘見。此明離外道見也。以外道計
神我為生因。非真因也。以無常為常。非真常也。總
皆邪見。離此即名正智。故發此問。意謂佛說自覺
聖智。及第一義。為真常不思議。而外道亦說常不
思議。世尊所說。豈不同彼外道所說耶。佛向下以

因相不同。故不比外道所說答之。】

「佛告大慧。非諸外道因緣得常不思議。」

【記曰。如來所說常不思議。以第一義為因。以自覺
聖智為相。所謂實相真因。非彼外道妄計神我為
因。乃以無常為常。故不同彼論。】

「所以者何。諸外道常不思議。不因自相成。」

【記曰。此徵釋不同所以也。謂彼常不思議。乃妄立
神我。不因自覺聖智相第一義智而成。故云不因
自相成。】

「若常不思議不因自相成者。何因顯現常不思議。」

【記曰。此正顯彼非真常也。謂常不思議。必仗真因。
若非真因。何能顯現常不思議義耶。】

「復次大慧。不思議若因自相成者。彼則應常。由作者
因相。故常不思議不成。」

【記曰。此縱奪妨轉計也。恐彼聞佛說真常因自相
成。乃轉計曰。我說常不思議亦因自相成。何以不
同佛說。故縱之曰。彼外道不思議若果然因自相
成者。則彼亦應是真常矣。但由所計作者為因耳。
然作者非真因。因既不真。豈獲常果。故常不思議
不成。下顯正因。】

「大慧。我第一義常不思議。第一義因相成。離性非性。
得自覺相。故有相。第一義智因。故有因。離性非性故。
譬如無作。虗空。涅槃。滅盡。故常。如是大慧。不同外道
常不思議論。」


【記曰。此明佛說因相俱真。以顯真常不思議也。佛
言。我說常不思議。乃依第一義諦因相成立。離有
無二見。以得自覺聖智相。故有實相。得第一義智
因。故是真因。一切有無戲論俱離。當體寂滅。譬如
三無為法。永離諸過。故是真常。此其所以不同外
道常不思議邪見論也。】

「如是大慧。此常不思議。諸如來自覺聖智所得。如是。
故常不思議自覺聖智所得。應當修學。」

【記曰。此結指真常。故勸令修學。】

「復次大慧。外道常不思議。無常性。異相因故。非自作
因相力故常。」

【記曰。此明外道不同佛說常不思議之所以也。所
以不同者。以彼所立。於有為法外。別立作者以為
生因。故為異因。佛以自覺聖智為因。故為真因。此
所以不同。故唐譯云。外道常不思議。以無常異相
因故常。非自相因力故常。謂彼以異因。故非真常。
我以自覺聖智為因相力。非自相作者因相力。故
是真常也。】

「復次大慧。諸外道常不思議。於所作性非性。無常。見
巳。思量計常。大慧。我亦以如是因緣所作者性非性。
無常。見巳。自覺聖境界。說彼常無因。」

【記曰。此就彼所立。以顯真能破也。然諸外道因見
諸法有巳還無。妄計別有作者是常。而如來亦見
諸法有巳還無。說是無常。故唐譯云。外道常不思

議。以見所作法有巳還無。無常巳。比知是常。我亦
見所作法有巳還無。無常巳。不因此說常。若以三
支比量合之。常不思議。是有法。定常宗。因云所作
性故。喻如瓶等。所作瓶等。是無常法。因喻不轉。故
不成常宗。無常是有法。定非是常宗。因云所作性
故。喻如瓶等。瓶等所作。是無常法。故即彼所立。翻
成所破。然彼以妄計比知。我以自覺聖智現量。故
我所說。非彼所論。】

「大慧。若復諸外道因相成常不思議。因自相性非性
同於兔角。此常不思議。但言說妄想。諸外道輩有如
是過。所以者何。謂但言說妄想。同於兔角。自因相非
分。」

【記曰。此言外道所計作者。是以無因為因。竟成斷
滅。同於兔角。故其所立以無常為常。但有言說。都
無實義。故唐譯云。外道以如是因相成常不思議。
此因相非有。同於兔角。故常不思議。唯是分別。但
有言說。何故彼因同於兔角。無自因相故。以非第
一義自覺聖智為因相。故云自因相非分。】

「大慧。我常不思議。因自覺得相故。離所作性非性。故
常。非外性非性無常。思量計常。大慧。若復外性非性
無常。思量計常不思識常。而彼不知常不思議自因
之相。去得自覺聖智境界相遠。彼不應說。」

【記曰。此明如來以自覺聖智為因。結成不同外道
之論也。然外道於一切法。起有無二見。故於無常

妄計為常。以彼不知自因之相。故去自覺聖智境
界相遠。如來說法。離此諸過。故不可與彼同日語
也。上明二乘偏執外道邪見皆非正智。意顯捨此
即證自覺聖智矣。下二章約不滅不生。以明正智
即如如。
○上破二種邪因巳竟。下舉果驗因二。
△
初破二乘滅見。】

「復次大慧。諸聲聞畏生死妄想苦而求涅槃。不知生
死涅槃差別。一切性妄想非性。(魏譯云。不知世間涅槃無差別故。唐譯云。
不知生死涅槃差別之相。一切皆是妄分別有。無所有故)未來諸根境界休息。作
涅槃想。非自覺聖智趣藏識轉。(唐譯云。妄計未來諸根境滅。以為涅槃。不
知證自智境界。轉所依藏識為大涅槃)是故凡愚說有三乘。說心量趣
無所有。是故大慧。彼不知過去未來現在諸如來自
心現境界。計著外心現境界。生死輪常轉(唐譯云。彼愚癡人說
有三乘。不說唯心無有境界。大慧。彼人不知去來現在諸佛所說自心境界。取心外境。常於生死輪轉不絕)。」

【記曰。此言諸法本自寂滅。不容更滅。以示真常不
思議因。以明即妄想以證正智。即正智以顯如如。
以破二乘滅見也。然生死境界。本來不有。但唯心
所現。藏識轉變。而依妄想分別而有。若了妄想無
性。即轉識成智。若以正智圓照。則萬法皆如。當體
寂滅。豈容更滅。二乘愚癡。不能了此。妄取不受後
有以為滅度。詎非大謬。所謂但盡生死。謂為解脫。
其實未得一切解脫。所以常在生死輪轉不息。以
不達唯心現量。妄起種種分別故。
○上言不滅。下
言不生。
△次破外道生見。】


「復次大慧。一切法不生。是過去未來現在諸如來所
說。所以者何。謂自心現。性非性。離有非有生故。大慧。
一切性不生。一切法如兔馬等角。是愚癡凡夫。不覺
妄想自性。妄想故。大慧。一切法不生。自覺聖智趣境
界者。一切性自性相不生。非彼愚夫妄想二境界。」

【記曰。此言諸法本自不生。以示真常不思議因。以
顯即如如明正智。以破外道生見也。良以諸法無
生。是三世如來所傳心印。惟證相應。以唯心所現。
緣生無性。離有無二見。如兔馬角。非生而後無。蓋
生本無也。由凡愚不達。故妄執為有。然此無生理
趣。乃自證聖智所行之處。非愚夫分別二見境界。】

「自性身財建立趣自性相。大慧。藏識攝所攝相轉。愚
夫墮生住滅二見。希望一切性生。有非有妄想生。非
聖賢也。大慧。於彼應當修學。」

【記曰。此結上二章。以明生滅皆妄見也。故唐譯云。
身及資生器世間等。一切皆是藏識影像。所取能
取二種相現。彼諸愚夫墮生住滅二妄見中。故於
中妄起有無分別。斯則根身器界本自無生。唯八
識影現。七識妄起執取分別。以為實我實法。此乃
愚夫於無生中妄見有生。非聖賢也。意令即生滅
以證真常。故於彼法應當修學。苟達生滅即常。則
妄想即成正智。名相本自如如。即彼二乘外道可
起如來種性矣。故下文明五無間種性。
○五勘果
知因。謂勘驗現行之果。足知過去習氣之因也。】


「復次大慧。有五無間種性。云何為五。謂聲聞乘無間
種性。緣覺乘無間種性。如來乘無間種性。不定種性。
各別種性(唐譯云無種性)。」

【記曰。此言五性不同。以明眾生本具法性是一。但
由外緣故異。以成自覺聖智究竟差別相也。然心
佛與眾生。是三無差別。初無纖毫間隔。本無三乘
五性之別。良以外緣熏習不一。故有五性不同。斯
則機本不異。異在於師。故前勉修如實行者。應當
親近最勝知識。故此下文云。當轉彼惡見。則二乘
外道當得如來法身。闡提亦作得度因緣也。引權
入實。義見於此。言種性者。相似曰種。體同曰性。又
種者。因義。類義。謂眾生佛性本來是一。蓋由昔聞
教法熏習成種。各有自類種子。故曰種性。此種性
義。識論所明有其二類。一者本有。謂舊熏也。二者
始起。謂新熏也。本有者。謂無始時來。異熟識中法
爾而有。長劫所熏染淨種子。此即名為本性住種。
如佛於大通智勝時說法華經。而諸聞者直至今
生還蒙佛化。方得成熟。此淨法熏習。而為本性住
種者也。如阿難與摩登伽。歷劫恩愛。直至今生。尚
為障道因緣。此染法熏習而成本性住種者也。以
長劫不斷。故名本性住種。二始起者。謂無始來數
數現行熏習成種。以至今生。於染淨法見聞熏習。
又為未來染淨種子。此則名為習所成種。由此二
種為因。若一遇外緣師教熏發。故即成熟。此五性

之別。所由來矣。是故親師擇友。不可不慎也。由是
觀之。此五種性。其三乘種性。良由聞前三佛所說
之法而成熟者。以執化佛所說權法。則成聲聞種
性。以執報佛所說緣生之法。則成緣覺種性。以悟
法佛所說離攀緣法。則成如來種性。若聞此三法
而半信半疑者。則成不定種性。若聞此三佛之法
不起信心。返生異見而毀謗者。則成無種性矣。故
下經云。捨一切善根。謂謗菩薩藏。蓋三佛一體。法
法全真。皆為顯示自覺聖智趣。而聞者不達。隨其
所取。執以成種。此又法本不異。異自機耳。故曰種
性。此蓋自覺聖智究竟之差別相也。】

「云何知聲聞乘無間種性。若聞說得陰界入自共相
斷知時。舉身毛孔熈怡欣悅。及樂修相智。不修緣起
發悟之相。是名聲聞乘無間種性。」

【記曰。此言聲聞乘無間種性也。而云若聞說等者。
足徵由師教熏發。所謂習性成種者也。斷知時。舊
註謂知苦斷集。證滅修道時也。及樂修相智者。相
即偏空相。智即我空智。乃聲聞所樂修者。至若緣
起發悟無生實相之理。非彼所樂。故云不修。因舊
有小乘狹劣習氣。今一聞所說。熏發現行。故舉身
毛孔熈怡欣悅耳。】

「聲聞無間見第八地。起煩惱斷。習煩惱不斷。不度不
思議變易死。度分段死。天師子吼。我生巳盡。梵行巳
立。不受後有。如實知修習人無我。乃至得般涅槃覺。」


【記曰。此明聲聞斷證俱未究竟。自生滿足滅度想
也。然聲聞依四諦修。但斷三界見思煩惱。尚餘塵
沙無明細惑未盡。猶沈變易生死。但得人空。未得
法空。而便自生究竟之想。乃於天人魔外之中。便
師子吼。作是唱言。我生巳盡。梵行巳立。所作巳辦。
不受後有。遂生得涅槃覺。此所謂得少為足者也。
見第八地者。華嚴八地菩薩。證我空真如。樂住三
昧。不起滅定。諸佛因而勸之曰。起善男子。勿得樂
住三昧。汝之三昧。二乘亦得。故此云見第八地。現
行為起煩惱。種子習氣為習煩惱。以二乘但斷煩
惱障。未斷所知障故。】

「大慧。各別無間者。我人眾生壽命長養士夫。彼諸眾
生作如是覺。求般涅槃。」

【記曰。此明外道種性也。唐譯云。復有眾生求證涅
槃。言能覺知我人眾生養者取者。此是涅槃。此外
道妄見一切眾生從我流出。我能長養一切眾生。
遂立神我以為涅槃。聞者因而師之。遂成邪種。或
於佛教中聞有涅槃之說。遂執謬解而起邪見者。】

「復有異外道。說悉由作者。見一切性巳。言此是般涅
槃(唐譯云。復有說言。見一切法因作者有)。」

【記曰。此計實德業及四大時方勝自在等以為生
因。故稱作者。妄計此等以為涅槃。】

「作如是覺。法無我見非分。彼無解脫。」

【記曰。此結外道邪見非解脫也。言法無我見非分

者。謂諸外道。向於佛所說無我之法。不生信樂。或
生毀謗。未得受熏成種。故曰非分。或於佛所說涅
槃之法。即起希望。有所證得之想。或依教修行有
所開悟。而執所悟為我。即墮邪見。如圓覺所明四
相未忘。皆是於法無我見非分者也。然此外外道
為煩惱縛。內外道為法縛。故云彼無解脫。】

「大慧。此諸聲聞乘無間外道種性。不出出覺。為轉彼
惡見故。應當修學。」

【記曰。此總結聲聞外道二種性也。然聲聞妄取涅
槃。外道妄計神我。俱於未出離中生出離想。此皆
因邪師邪教。誤為熏習。為令轉彼惡見。故勸令修
學。前上聖智三相中無所有相。謂慣習二乘外道
相。義見于此。意謂令彼捨離偏邪惡見。即名正智。
可入如來種性矣。故此人雖偏邪。而性實無間也。】

「大慧。緣覺乘無間種性者。若聞說各別緣無間。舉身
毛竪。悲泣流淚。不相近緣。所有不著。(唐譯云。離闠閙緣。無所染著)
種種自身。種種神通。若離若合種種變化。聞說是時。
其心隨入。(唐譯云。有時聞說現種種身。或聚或散。神通變化。其心信受)若知彼緣
覺乘無間種性巳。隨順為說緣覺之乘。是名緣覺乘
無間種性相。」

【記曰。此明緣覺乘無間種性也。各別因緣。即十二
因緣。三世因果。故云各別。以緣生無性。即是無生。
故云無間。此有二類。出有佛世。依教而修。觀緣悟
道。謂之緣覺。出無佛世。觀化知無。謂之獨覺。今明

外熏成種。故但言緣覺。】

「大慧。彼如來乘無間種性有四種。謂自性法無間種
性。離自性法無間種性。得自覺聖無間種性。外剎殊
勝無間種性。」

【記曰。此明如來乘無間種性也。然此四種。唐譯云。
有三種。所謂自性無自性法。內身自證聖智法。外
諸佛剎廣大法。此約三德祕藏。以明法報同體也。
蓋自性即法身。離自性即解脫。聖智即般若。良以
法身無著即解脫。解脫不迷即般若。般若離相即
法身。此三德祕藏。總號法身。外剎殊勝。即報身。法
報冥一。故不思議。】

「大慧。若聞此四事一一說時。及說自心現身財建立
不思議境界時。心不驚怖者。是名如來乘無間種性
相。」

【記曰。此結成如來乘種性也。前為頓根眾生。頓為
顯示不思議智最勝境界。故此一類眾生。有聞說
佛法身智慧。及自受用不思議境界。而不驚怖者。
當知是最上利根。乃如來乘無間種性。此所謂善
根成熟者也。般若云。若有眾生。聞說般若波羅蜜。
不驚不怖不畏者。當知是人。不於一佛二佛三四
五佛而種善根。巳於無量千萬佛所種諸善根。惟
此無上般若。自非積劫聞熏成種。鮮有不驚怖者。
此所以能信此法者。是人甚希者也。】

「大慧。不定種性者。謂說彼三種時。隨說而入。隨彼而

成。」

【記曰。此明不定種性也。此不定人。隨說信入。順學
而成。可大可小。故云不定。此有二種。一舊熏多聞。
於三乘中未成熟者。一新熏初機。根性猛利。但隨
師教。於三乘中俱可入者。三種者。即三乘法。除外
道無性。故不在此列。】

「大慧。此是初治地者。謂種性建立。為超入無所有地
故。作是建立。」

【記曰。此結束所以建立三乘之意也。然一切眾生。
法性是一。所謂凡夫賢聖人。平等無高下。本無差
別之相。但以聞熏成種。以致根性不同。然雖依教
修行。而未到如來地者。俱屬聖智差別之相。非究
竟也。今將顯示頓教法門。欲令三乘同歸一佛乘。
五性同歸一佛性。故作是建立。非是實有限劑也。
故下云。樂寂聲聞。當得如來最勝之身。無性闡提。
或時善根生。便證涅槃。故不同他教定性之說。故
魏譯云。說三乘者。為發起修行地故。諸性差別。非
究竟地。為欲建立畢竟能取寂靜之地故。舊以此
段屬不定性。恐非本旨。】

「彼自覺藏者。自煩惱習淨。見法無我。得三昧樂住聲
聞。當得如來最勝之身。」

【記曰。此結三乘同歸一性。以示引權入實之意。以
明如來自覺聖智究竟差別建立相也。故魏譯云。
彼三種人。離煩惱障熏習。得清淨故。見法無我。得

三昧樂行。故聲聞緣覺。畢竟證得如來法身。故唐
譯云。彼住三昧樂聲聞。若能證知自所依識。見法
無我。淨煩惱習。畢竟當得如來之身。前云二乘。但
得自覺聖智差別相。未得究竟差別相。今云得如
來身。足徵差別皆究竟也。所以皆究竟者。以佛性
無二故。】

「爾時世尊欲重宣此義而說偈言。

須陀槃那果。往來及不還。逮得阿羅漢。是等心惑亂。」

【記曰。此通言四果皆非究竟也。須陀槃那。亦云須
陀洹。此云入流。謂初入聖流。初果也。往來。二果。不
還。三果。阿羅漢。四果也。以是等聖人。皆憎生死。愛
涅槃。憎愛未忘。故云惑亂。】

「三乘與一乘。非乘我所說。愚夫少智慧。諸聖遠離寂。
第一義法門。遠離於二教。住於無所有。何建立三乘。」

【記曰。此言究竟無差別智。以示此經之宗極也。然
如來雖說三乘。但以假名引導。由愚夫少智。故設
三乘之權。為二乘趣寂。故說一乘之實。俱非本懷。
此第一義頓教法門。三一俱非。權實不立。豈實有
三乘之說耶。然他處言聲聞緣覺菩薩為三乘。如
來為一乘。此併如來為三乘。對三乘說一乘。三一
俱非。方是此經之宗極。】

「諸禪無量等。無色三摩提。受想悉寂滅。亦無有心量。」

【記曰。此通頌自心現量。凡聖皆離。一法不立。以明
自覺聖智究竟相也。諸禪。即二乘諸禪解脫。無量。

即大乘四無量心。等。即十力無畏十八不共。乃至
三十七品助道等。無色三摩提。即三界九次第定。
舉上以該下。受想寂滅。即二乘滅盡定。通而言之。
即前所問百八句義。今云亦無有心量者。以自心
現量。聖凡不立。一切皆非。以顯生滅中究竟覺義
也。章首請說聖智事分別自性經。依百八句說。義
萃於此。意謂明此。方名自覺聖智事。
○上勘果知
因巳竟。
△下示因果一如。】

「大慧。彼一闡提。非一闡提。世間解脫誰轉。」

【記曰。舊謂此章約生死涅槃無二以明如如。蓋智
如一體。本無二致。所謂無如外智能證於如。亦無
智外如為智所入。若正智現前。則諸法自如。若了
生死本寂。即是正智。智如冥一。方名自覺聖智究
竟事。今約闡提以明者。以前歷斥二乘外道偏邪。
去自覺聖智相遠。且切誡行人應當遠離。不許親
習。苟二乘外道絕分。則真如有不徧之過。若闡提
實是無性。則佛性有不徧之失。此則自墮不平等
過。而自覺聖智亦非究竟矣。蓋約教道言之。為摧
邪顯正。不得不嚴揀偏邪。以明正智。若依法性言
之。則平等平等。無二無別。本自如如。無情尚共一
體。豈有情而絕分。是故前言二乘若悟本識。亦得
如來法身。今言闡提或發善根。亦得涅槃。斯則無
一眾生而不般涅槃。方名自覺聖智究竟相也。如
如正智。備殫於此。然無性闡提。非菩薩闡提無以

發善根。菩薩闡提。非無性闡提無以資願力。此則
闡提不斷性善。如來不斷性惡。故云非一闡提。世
間解脫誰轉。魏譯云。無性乘。謂一闡提。此即前五
性中無種性。今會五性同歸。故特言之。以顯佛性
平等。以明眾生如也。】

「大慧。一闡提有二種。一者捨一切善根。及於無始眾
生發願。云何捨一切善根。謂謗菩薩藏。及作惡言。此
非隨順脩多羅毗尼解脫之說。捨一切善根故。不般
涅槃。」

【記曰。此言無種性也。一闡提。此云斷善根。又云焚
燒一切善根。蓋真如隨緣成事。舉體全變。無有剩
法。今全體真如。變作全體惡性。惡性即如。更無涅
槃可入。故云不般涅槃。】

「二者菩薩本自願方便故。非不般涅槃。一切眾生而
般涅槃。大慧。彼般涅槃。是名不般涅槃法相。此亦到
一闡提趣。」

【記曰。此言菩薩闡提也。菩薩願盡眾生界。謂眾生
界盡。我願乃盡。若一眾生不盡。我願不盡。故云非
不般涅槃。一切眾生而般涅槃。然所以願盡眾生
界者。以眾生本如。早巳涅槃。不容更滅。故無涅槃
可入。故云彼般涅槃。是名不般涅槃法相。此與闡
提名同。故云亦到一闡提趣。唐譯以是名句作結
語。】

「大慧白佛言。世尊。此中云何畢竟不般涅槃。」


【記曰。大慧意謂無性斷善。不入可爾。菩薩度生。本
為求證涅槃。何以畢竟不入。故致疑云。此二種闡
提中。何者畢竟不入涅槃。下佛答云。闡提尚有入
時。菩薩畢竟不入。以知一切法本涅槃故。】

「佛告大慧。菩薩一闡提者。知一切法本來般涅槃巳。
畢竟不般涅槃。而非捨一切善根一闡提也。大慧。捨
一切善根一闡提者。復以如來神力故。或時善根生。
所以者何。謂如來不捨一切眾生故。以是故菩薩一
闡提。不般涅槃。」

【記曰。此正顯佛性平等如如也。一切眾生皆有佛
性。以闡提不斷善性。如來以平等大悲而攝持之。
故有時而發善根。由昔謗法因緣為種。今日緣熟。
故如來以神力加持。或時善根生也。如廣額屠兒。
放下屠刀。便作佛事。提婆達多。生生謗佛。今蒙授
記。如華嚴所明。由昔謗華嚴經墮地獄中。而為地
獄天子。毗盧出世。先以足輪光照。三重頓圓十地。
此皆謗法闡提。蒙佛神力之驗也。所云善根者。正
由昔聞熏之種子耳。菩薩闡提不入涅槃者。以法
界如。眾生如。故眾生界不可盡。煩惱不可盡。而行
願不可盡。此普賢大士所以常居幻化。而不入涅
槃也。
○上從請分別自性章起止此明五法巳竟。

△下明五法中三自性。】

「復次大慧。菩薩摩訶薩當善三自性。」

【記曰。上言五法依自性而立。不知自性有幾。故特

示有三。意令了達緣起無生。故云當善。】

「云何三自性。謂妄想自性。緣起自性。成自性。」

【記曰。此徵列三自性相也。然五法自性。不出此三。
以妄想依名相起。是名緣起。若了緣起如幻。則妄
想無性。即是正智。名相體空。本自如如。總歸圓成。
故五法之自性。不出此三。
○下正示其相。】

「大慧。妄想自性。從相生。」

【記曰。此標指妄想自性。依他緣起也。相即名相。以
不達名相體空。依他而起。種種徧計。是名妄想。】

「大慧白佛言。世尊。云何妄想自性從相生。佛告大慧。
緣起自性事相相。行顯現事相相。」

【記曰。此徵釋也。謂名相皆從緣起。故云緣起自性
事相相。以不了緣起無生。故心行於中妄生計著。
故云行顯現事相相。此言妄想從名相生。唐譯云。
謂彼於緣起事相。種類顯現生計著故。】

「計著有二種妄想自性。如來應供等正覺之所建立。
謂名相計著相。及事相計著相。名相計著相者。謂內
外法計著。事相計著相者。謂即彼如是內外自共相
計著。是名二種妄想自性相。若依若緣生。是名緣起。」

【記曰。此言依彼事相而生計著。起二種妄想。以明
緣起自性也。名相謂內外法者。內即根身。外即器
界。然此內外一切諸法。唯心所現。本無名相。但是
一心。而人不了。因依徧計妄執各各有名有相。故
名妄想事相。即彼內外自共相者。然內外不出人

法二種。謂內身五蘊謂之人。外器四大謂之法。妄
計五蘊各有自體。故云自。和合成人。故云共。妄計
四大各有自體。故云自。和合變化而生萬物。故云
共。故云即彼內外自共相計著妄想也。良以心本
無生。因境緣有。故云若依若緣生。是名緣起。】

「云何成自性。謂離名相事相妄想。聖智所得。及自覺
聖智趣所行境界。是名成自性。如來藏心。」

【記曰。此明圓成自性也。良以身心世界。元一如來
藏清淨真心。離名離相。本自如如。但依妄想攀緣
而行。則名相斯興。橫生執取。若依自覺聖智而行。
洞達自心現量。則法法圓成。唯是如來藏心也。】

「爾時世尊欲重宣此義而說偈言。

名相覺想。自性二相。正智如如。是則成相。(唐云。名相分別二自
性相。正智如如。是圓成實。二相。即妄想緣起也)。

大慧。是名觀察五法自性相經。自覺聖智趣所行境
界。汝等諸菩薩摩訶薩應當修學。」

【記曰。此總結前問也。前問中先請分別五法自性
法門。次請因知五法自性巳。則觀察人法二無我。
淨除妄想。照明諸地。乃至逮得如來法身。此上答
五法三自性。酬先請竟。下明觀察二無我。乃至究
竟佛地。以酬次請。
○上明三自性竟。
△下二無我。】

「復次大慧。菩薩摩訶薩。善觀二種無我相。」

【記曰。此答次請也。然五法不出二種無我。以見有
人有法。即是名相妄想。若了二無我。即是正智如

如。故前分別五法自性巳。次即教令當善觀察二
無我相。】

「云何二種無我相。謂人無我。及法無我。」

【記曰。此示二無我相也。良由不達根身器界唯心
所現。故妄計分別。執為實我實法。所謂妄想斯興。
名相乃形。若了緣生無性。則二皆無我。苟二無我。
則五法自性皆離。八識俱遣。所以頓證自覺聖智。
逮得如來常住法身也。】

「云何人無我。謂離我我所。陰界入聚。無知業受生。眼
色等攝受計著生識。一切諸根自心現器身藏。自妄
想相施設顯示。」

【記曰。此教以人無我觀也。唐譯云。何者是人無我
相。謂蘊界處。離我我所。無知愛業之所生起。眼等
識生。取於色等而生計著。又自心見身器世界。皆
是藏心之所顯現。剎那相續。變壞不停。然人者。即
現在五蘊集聚妄身。妄執以為我相者也。以身為
我。亦以六塵所受用境為我所。今觀此等本來不
有。皆從無明愛業之所生起。眼等六根取六塵境
而生計著。以為受用。妄生貪求。一切根身器界。皆
是藏識所現影像。當體全空。但依妄想分別顯示
似有。況剎那相續變壞不停。於中觀察。畢竟無常。
誰為我者。故總云離。此正觀無我。下約喻以明四
念處觀。】

「如河流。如種子。如燈。如風。如雲。剎那展轉壞。躁動如

猿猴。」

【記曰。此明四念處觀中。初觀心無常也。謂觀此心
妄想生滅。如何流。逝速不停。如種子。能生來果。如
燈。念念生滅。如風。飄颺不住。如雲。倐忽變滅。舉皆
無常。故云剎那展轉壞。躁動不住。如猿猴。故經云
心想如猿猴。如此觀察。於中畢竟誰為我者。】

「樂不淨處。如飛蠅。」

【記曰。此觀身不淨也諦觀此身。其中但有三十六
物。九孔常流穢污不淨。而妄貪著。以不淨為淨。故
如飛蠅。】

「無厭足。如風火。」

【記曰。此觀受是苦也。唐譯云。如猛火。觀種種受用。
眾苦所集。無一可樂。甚可患厭。但以妄想貪求。無
厭無足。故如猛火。】

「無始虗偽習氣因。如汲水輪。生死趣有輪。」

【記曰。此觀法無我也。唐譯云。無始虗偽習氣為因。
諸有趣中流轉不息。如汲水輪。謂觀三界諸生死
法。但因無明業力所使。隨他牽引。流轉不息。恒無
主宰。如汲井輪。任他牽轉而不由我。】

「種種身色。如幻術神呪機發像起。」

【記曰。前別相念觀。此總相念觀也。唐譯云。種種身
威儀進止。譬如死屍。呪力故行。亦如木人。因機運
動。謂觀此身虗假不實。如行屍。則大可厭患。如木
人。則幻化非真。於中諦觀推求。畢竟誰為我者。行

屍喻身。機關喻心。楞嚴云。雖見諸根動。要以一機
抽。】

「善彼相知。是名人無我智。」

【記曰。此結人無我觀也。唐譯云。能於此善知其相。
是名人無我智。審如是觀。則當下無我。】

「云何法無我智。謂覺陰界入妄想相。自性如。陰界入
離我我所。陰界入積聚。(唐譯云。唯共積聚)因業愛繩縛。展轉
相緣生。無動搖。(唐譯云。愛業繩縛。互為緣起。無能作者)諸法亦爾。離自
共相。不實妄想相妄想力。是凡夫生。非聖賢也。心意
識五法自性離故。大慧。菩薩摩訶薩。當善分別一切
法無我。」

【記曰。此明法無我觀也。謂觀蘊處界等一切諸法。
本自如如。離我我所。唯共積聚。但因愛業繩縛。互
為緣起。無性故無能作者。以此例觀。諸法亦爾。離
自共相。乃虗妄分別種種相現。是愚夫妄想力。非
聖賢也。如是觀察一切諸法。離心意識。五法自性
悉皆無我。是名法無我智。然自共相者。乃凡夫外
道。妄計諸法。自生。他生。共生。無因生也。今自共相
離。則四計俱遣。無生之理自見。以明見諸法本自
無生。方名法無我智。故誡菩薩當作如是觀。】

「善法無我菩薩摩訶薩。不久當得初地菩薩無所有
觀地相。觀察開覺歡喜。次第漸進。超九地相。得法雲
地。」

【記曰。此下至得如來自在法身。通明觀成得果之

相也。我法有二。謂分別。俱生。然分別二執斷盡。即
入初地。俱生我執。從初地至七地斷盡。方入八地。
俱生法執。從初地任運而斷。至等覺後心方盡。即
入妙覺。故云。分別二障極喜無。法執俱生地地除。
故唐譯云。得此巳。知無境界。了諸地相。即入初地。
心生歡喜。次第漸進。乃至善慧及以法雲。所作巳
辦。而云從初地乃至善慧法雲者。蓋八地以前。正
斷而生我執。其法執但任運而巳。至八地證我空
真如。樂著三昧。不願度生。與二乘取涅槃等。正是
俱生微細法執未忘。及至九地。捨三昧樂。發願度
生。居法師位。說法如雲。方是正斷法執。故云超九
地。得法雲地也。】

「於彼建立無量寶莊嚴大寶蓮華王。像大寶宮殿。幻
自性境界修習生。於彼而坐。同一像類諸最勝子。眷
屬圍繞(唐云。住是地巳。有大寶蓮華王眾寶莊嚴。於其華上有寶宮殿。狀如蓮華。菩薩往修幻性法門
之所成就。而坐其上。同行佛子。前後圍繞)從一切佛剎來佛手灌頂。如轉
輪聖王太子灌頂。(唐譯云。一切佛剎所有如來。皆舒其手。如轉輪王子灌頂之法。而灌
其頂)超佛子地。到自覺聖智法趣。當(去聲。即也)得如來自在
法身。見法無我故。是名法無我相。汝等諸菩薩摩訶
薩應當修學。」

【記曰。此結酬前請也。前大慧請聖智事分別自性
經。以分別說妄想自性故。則能觀察二無我。淨除
妄想。照明諸地。乃至逮得如來常住法身。世尊次
第一一酬畢。故結勸云應當修學。
○上通明五法

自性顯正智如如竟。
△下破有無二見以顯離過
絕非。】

「爾時大慧菩薩摩訶薩復白佛言。世尊。建立誹謗相。
惟願說之。令我及諸菩薩摩訶薩。離建立誹謗二邊
惡見。疾得阿耨多羅三藐三菩提。覺巳。離常建立。斷
誹謗見。不謗正法。」

【記曰。前明正智如如。巳將顯真如離過絕非。故興
此問。論曰。當知真如。非有相。非無相。非非有無。乃
至離一切相。以離念境界。唯證相應故。外道二乘。
以不知離念境界。但以妄想分別諸法。作有無斷
常二見。自昧正智。故於如不如。世尊一往痛斥其
非。切誡菩薩應當遠離有無惡見。大慧巳領其旨。
但不知二見之相。故此特問建立誹謗相也。外道
二見。共有四句。謂有。無。雙亦。雙非。而此四句。於真
如體。悉成四謗。謂有是增益謗。無是損減謗。亦有
亦無相違謗。非有非無戲論謗。四句不出有無。故
魏譯云。有無謗相。若知其相。當可遠離。則於正法
不生誹謗也。此中建立是有。誹謗是無。若四句既
離。則百非俱遣。故前真如門百八義一切皆非。】

「爾時世尊受大慧菩薩請巳。而說偈言。

建立及誹謗。無有彼心量。(魏譯云。心中無斷常。謂自心現量。本無斷常二見也)
身受用建立。及心不能知。愚癡無智慧。建立及誹謗。」

【記曰。此頌總明二見本無也。謂根身器界。皆是真
心所現影像。本無所有。而愚夫不了。妄起分別。作

有無二見。以一切分別。但分別自心。當知離心了
不可得。故唐譯云。所起唯是心。離心不可得。】

「爾時世尊於此偈義。復重顯示。告大慧言。有四種非
有有建立。云何為四。謂非有相建立。非有見建立。非
有因建立。非有性建立。是名四種建立。又誹謗者。謂
於彼所立無所得。觀察非分。而起誹謗。是名建立誹
謗相。」

【記曰。此正明建立誹謗二種相也。非有相見等四
者。然陰界入根身器界。一切諸法。唯是第八阿賴
耶識所現相分。故云相。分別彼法而生妄見。執為
實我法者。是前七識。乃八識見分。故云見。以第八
識根本無明。為生起之因。所謂無明為因生三細。
故云因。一切諸法但是緣生。有為無為皆無自性。
以本無自性。妄計為有性。故云性。以相見因性四
者。本無所有。故皆云非有。以外道二乘不達唯心。
故於四者非有之中。而橫計為有。故云建立。於所
立法求不可得。即謗言諸法一切皆無。故云有無
二種惡見。建立誹謗。其相如此。
○上通明二見。
△
下別釋建立。】

「復次大慧。云何非有相建立相。謂陰界入非有自共
相。而起計著。此如是。此不異。是名非有相建立相。此
非有相建立。妄想無始虗偽過。種種習氣計著生。」

【記曰。此明非有相建立相也。謂陰界入本無有相。
而外道二乘妄計實有自相共相。此法如是如是。

畢竟不異。堅執不捨。是名非有相建立相也。此非
有相建立。非是正知見力。乃從無始虗偽妄想習
氣而生計著耳。】

「大慧。非有見建立相者。若彼如是陰界入。我人眾生
壽命長養士夫見建立。是名非有見建立相。」

【記曰。此明非有見建立相也。謂五蘊非我。而妄見
實有我人眾生壽命作者受者。無而為有。此妄見
也。長養士夫。魏譯云作者受者。】

「大慧。非有因建立相者。謂初識無因生。後不實如幻。
本不生。眼色明界念。前生生巳。實巳還壞。是名非有
因建立相。」

【記曰。此明非有因建立相也。教中謂無明為因。生
諸轉識。此言無明體空。以顯妄元無因。以示心本
無生意。唐譯云。初識前無因。不生其初。識本無後。
然而諸識生者。但托因緣而生。既借緣生。則本無
性。故不實如幻。剎那不住。生巳還滅。斯則生本無
生。故非有因也。外道不達乎此。遂妄立勝性以為
生因。謂定有異因。二乘不了如幻。皆本非有因而
建立因相。所以為邪見耳。眼色明界念。魏譯云。因
眼色明空念。故識生。識論云。眼識九緣生。耳識唯
從八。鼻舌身三七。後三五三四。楞嚴云。眼色為緣。
生於眼識。又云。因空。因明。因心。因眼。故眼識生。眼
識既爾。諸識亦然。因緣性空。生處即滅。實巳還無。
故非有也。】


「大慧。非有性建立相者。謂虗空。滅。般涅槃。非作。計著
性建立。此離性非性。一切法。如兔馬等角。如垂髮現。
離有非有。是名非有性建立相。」

【記曰。此明非有性建立相也。百法論。六種無為。此
揀偏邪。故舉其三。謂此三無為法。本自無作。無自
性。離於有無。如兔馬角。本來不有。不可作有無見。
而外道妄見斷空。以無想勝性等為涅槃性。二乘
取偏空滅諦為涅槃性。而作取證。以不達涅槃本
無自性。故云非有性建立自性相也。以佛意在摧
邪。故破涅槃自性耳。】

「建立及誹謗。愚夫妄想。不善觀察自心現量。非聖賢
也。是故離建立誹謗惡見。應當修學。」

【記曰。此結答勉修也。以彼二乘外道不善觀察自
心現量。故作建立誹謗二種惡見。修如實行者。應
當遠離。
○前從生滅章至此總明因行竟。
△下明
行成得果以結示真因。】

「復次大慧。菩薩摩訶薩。善知心意意識五法自性二
無我相。趣究竟。為安眾生故。作種種類像。如妄想自
性處依於緣起。」

【記曰。此明自覺聖智趣究竟相也。以善觀心意意
識五法三自性二無我法。則趣究竟佛果。以無智
無得。故不住涅槃。為安眾生。故以同體大悲。無緣
慈力。現種種身。隨緣化導。如妄想自性依於緣起
也。然妄想緣起。生本無生。法身隨緣。故化本不化。

自覺聖智。究竟極至於此。乃修如實行者之所歸
宿。蓋仗真因之所成就。殊非下劣三昧可及。故此
結示。】

「譬如眾色如意寶珠。普現一切諸佛剎土。一切如來
大眾集會。悉於其中聽受佛法。所謂一切法。如幻如
夢。光影水月。於一切法。離生滅斷常。及離聲聞緣覺
之法。得百千三昧。乃至百千億那由他三昧。得三昧
巳。遊諸佛剎。供養諸佛。生諸天宮。宣揚三寶。示現佛
身。聲聞菩薩大眾圍繞。以自心現量度脫眾生。分別
演說外性無性。(唐譯云。說外境界皆唯是心)悉令遠離有無等見。」

【記曰。此明如來藏隨淨緣起。以顯不思議變業用
力也。楞嚴觀音證圓通性。而云生滅既滅寂滅現
前。忽然超越世出世間。得二殊勝。上與十方諸佛
同一慈力。下與六道眾生共一悲仰。故三十二應。
十四無畏。七難二求。四不思議等。一念頓得。此性
自具足。法爾如然。非假外也。故此能到自覺聖智
究竟趣。則應緣成事。自然如摩尼珠圓照普應。而
能現一切佛剎。入一切眾會。聽一切正法。得一切
三昧。遊諸佛剎。供養諸佛。而能自現佛身。眾會圍
繞。為自心所現如幻眾生。說唯心現量如幻法門。
普令聞者。各了自心。頓證聖智。悉離有無二見也。
蓋以不滅不生合如來藏。而如來藏圓照一切。故
能一毫端頭現寶王剎。一微塵裡轉大法輪。從上
諸祖了悟自心者。如天普蓋。似地普擎。乃云十方

三世一切諸佛歷代祖師。一齊向拂子頭轉大法
輪。蓋稟明于心。不假外耳。故諸力中。心力最大。】

「爾時世尊欲重宣此義而說偈言。

心量世間。佛子觀察。種類之身。離所作行。得力神通。
自在成就。」

【記曰。頌上不思議業用。皆由唯心觀行而成就也。
唐譯云。佛子能觀察。世間唯是心。示現種種身。所
作無障礙。神通力自在。一切皆成就。
○遠從生滅
章至此。通明真如隨染淨緣成一切法。近從問五
法三自性章起止此。約三門破邪因以顯正因竟。

○次約一心破妄計以顯真理。分二。初明寂滅一
心。次會歸如來藏性。
△且初。】

「爾時大慧菩薩摩訶薩復請佛言。惟願世尊。為我等
說。一切法空。無生。無二。離自性相。我等及餘諸菩薩
眾。覺悟是空無生無二離自性相巳。離有無妄想。疾
得阿耨多羅三藐三菩提。」

【記曰。此明真如離緣。以顯第一義空。泯一切法。會
歸寂滅一心也。然前從生滅門入真如門。以即妄
明真。故說真如隨無明緣成阿賴耶識。變起根身
器界一切諸法。分別執取以為實我實法。故成前
七轉識。此則名相斯興。由妄想緣起也。以了彼諸
法唯心所現。當體無生。故圓成自顯。此則正智斯
現。名相皆如。故得二轉依果。是故心意意識五法
三自性二無我法。從此而立。然雖轉生死即涅槃。

轉煩惱即菩提。猶屬迷悟邊事。未極一心真源。以
如來藏性真常中。求於去來迷悟生死了不可得。
生死涅槃。皆即狂勞顛倒華相。故此云正明第一
義空。要顯五法三自性皆空。八識二無我俱遣。故
大慧至此乃問一切法空無生無二離自性相。斯
則真妄兩忘。聖凡情盡。方名自覺聖智究竟實相。
圓成如來藏寂滅一心也。佛祖所傳正法眼藏。涅
槃妙心。義顯於此。故武帝問初祖大師。如何是聖
諦第一義諦。師云廓然無聖。故千七百則。蓋發明
此旨。】

「爾時世尊告大慧菩薩摩訶薩言。諦聽諦聽。善思念
之。今當為汝廣分別說。大慧白佛言。善哉世尊。唯然
受教。佛告大慧。空空者。即是妄想自性處。大慧。妄想
自性計著者。說空無生無二。離自性相。」

【記曰。此直指第一義空相也。然第一義空。離言說
相。離名字相。離心緣相。不可說示。故云真空。而此
真空。全體變成妄想。故妄想全體即是真空。故云
空空者即是妄想自性處。除此妄想外。別更無空。
如云空非有外。水外無流。斯則妄想本是無生無
二離自性相。不容有說。故下文云。妄想自性。無言
說故。所以說空無生等者。但為不達妄想體空。計
著以為實有者。故作如是說耳。】

「大慧。彼略說七種空。謂相空。性自性空。行空。無行空。
一切法離言說空。第一義聖智大空。彼彼空。」


【記曰。此釋空義也。然空本是一。但從所觀有七耳。
此七種空。依正智而觀。故言前六。依邪見而觀。故
成第七。然相性行三空。乃三界諸法。取為我法二
執。所謂空生死法也。無行空。乃空前三法。所謂空
涅槃法也。離言說空。乃顯前四總是妄想。皆離言
說也。第一義空。乃自覺聖智。總離前五。故云大空。
彼彼空。則為邪見。故下不取。】

「云何相空。謂一切性自共相空。觀展轉積聚故。分別
無性。自共相不生。自他俱性無性。故相不住。是故說
一切性相空。是名相空。」

【記曰。此明實相真空也。以觀諸法緣生無性。生而
無生。妄想本空。但愚夫妄計有自共相。今觀皆從
因緣展轉積聚。微細觀察。本自無性。所謂諸法不
自生。亦不從他生。不共不無因。是故說無生。故云
自他俱性無性。故不生。不生故不住。斯則諸法無
性故空。故云說一切性相空。是名相空。】

「云何性自性空。謂自巳性自性不生。是名一切法性
自性空。是故說性自性空。」

【記曰。此言諸法本自無生。故自性本空。以明法空
也。前約諸法妄相。以明生本無生。此明諸法當體
全是真如。然真如自性本自不生。故云自巳性自
性不生。斯則不待觀緣。而法法全空。故名一切法
性自性空。此二法空也。】

「云何行空。謂陰離我我所。因所成。所作業方便生。是

名行空。」

【記曰。此明五蘊緣生無性故空。以明行空也。唐譯
云。云何行空。所謂諸蘊。由業及因和合而起。離我
我所。是名行空。此我空也。】

「大慧。即此如是行空。展轉緣起自性無性。是名無行
空。」

【記曰。此言五蘊自性無生。本來寂滅故空。以明涅
槃空也。唐譯云。云何無行空。所謂諸蘊本來涅槃。
無有諸行。是名無行空。此涅槃空也。】

「云何一切法離言說空。謂妄想自性無言說。故一切
法離言說。是名一切法離言說空。」

【記曰。此明生死涅槃二俱空也。一切法。即世出世
法。而此諸法本無所有。唯依妄想分別。但有言說。
都無實義。今能分別之心既無。則所分別諸法何
有。以一切法妄想所持。由妄想離言說。故一切法
離言說也。此明俱空。謂生死涅槃二俱空也。】

「云何一切法第一義聖智大空。謂得自覺聖智。一切
見過習氣空。是名一切法第一義聖智大空。」

【記曰。此言俱空不生。以明第一義空也。謂一切生
死涅槃有無等法。皆依一切見過習氣而有。然第
一義自覺聖智。絕諸對待。總皆離之。故云大空。以
法界量滅。故云大空耳。】

「云何彼彼空。謂於彼無彼空。是名彼彼空。」

【記曰。此言邪見空也。然世尊亦並列於此者。意令

善知彼法。離惡見故。以外道不達前六種空。但計
諸法實有自相共相。謂妄見有自處無共。共處無
自則妄計於彼無此。則謂之空。於此無彼。亦謂之
空。是謂彼彼空。以依此空。妄起有無斷常二見。故
舉而釋之。令知其相。意令修如實行者。不可誤墮
此中也。故下結云。是空最麤。汝當遠離。】

「大慧。譬如鹿子母舍。無象馬牛羊等。非無比丘眾。而
說彼空。非舍舍性空。亦非比丘比丘性空。非餘處無
象馬。」

【記曰。此喻釋彼彼空相也。舊注。鹿子人名也。其母
即毗舍佉優婆夷。深重三寶。造立精舍。安止比丘。
於中不畜象馬等。以無象馬。故言空。而堂與比丘。
及餘處象馬。俱未嘗空也。故唐譯云。我說彼堂空。
非無比丘眾。大慧。非謂堂無堂自性。比丘無比丘
自性。非謂餘處無象馬牛羊。】

「是名一切法自相。彼於彼無彼。是名彼彼空。」

【記曰。此法合也。唐譯云。一切諸法自共相。彼彼求
不可得。是故說名彼彼空。以外道不達諸法性空。
但妄計推度如此。】

「是名七種空。彼彼空者。是空最麤。汝當遠離。」

【記曰。此結答空義也。然此七種空。唯彼彼空是外
道妄計。非第一義聖智大空。故勉離之。】

「大慧。不自生。非不生。除住三昧。是名無生。」

【記曰。此明自性無生義也。諸法當體本自不生。謂

即生而不生。非一向不生也。永嘉云。若實無生無
不生。故云。不自生。非不生。然八地以三昧力證無
生理。乃修而後得者。此則諸法自性本自無生。除
住三昧。是真無生。】

「離自性。即是無生。(唐譯云。無自性者。以無生故)離自性。剎那相續
流注及異性現。一切性離自性。是故一切性離自性。」

【記曰。此重釋無生所以也。然諸法所以不生者。以
離自性故。云何離自性。謂諸法生生不住。剎那之
頃流及他性。故云離自性。下偈云。一切法不生。我
說剎那義。物生則有滅。不為愚者說。以剎那流轉。
故無自性。無自性。故無生。契無生者。方見剎那。了
剎那不住者。方契無生。】

「云何無二。謂一切法如陰熱。如長短。如白黑。」

【記曰。此喻明諸法。以顯究竟本無二也。陰熱。魏譯
云日光影。唐譯云如光影。如長短。如白黑。皆相待
立。獨則不成。由是觀之。三喻皆依日而言也。是則
陰熱。猶言陰晴。謂如日光。雲蔽則陰。晴朗朗熱。夏
長冬短。晝白夜黑。此皆相待而立。其實日體本無
晦明長短黑白也。觀生死涅槃無二為若此。】

「大慧。一切法無二。非於涅槃彼生死。非於生死彼涅
槃。異相。因有性故。是名無二。如涅槃生死。一切法亦
如是。」

【記曰。此合無二法也。生死涅槃本來平等。故唐譯
云。非於生死外有涅槃。非於涅槃外有生死。生死

涅槃無相違相。斯則生死涅槃本無異相。然而凡
愚二乘。妄見生死涅槃二相異者。以不達二皆無
性故。故云異相。因有性故。一切法不二例若此。】

「是故空無生無二。離自性相。應當修學。

爾時世尊欲重宣此義而說偈言。

我常說空法。遠離於斷常。生死如幻夢。而彼業不壞。」

【記曰。此總頌空無生無二也。以長行言一切平等。
皆不可得。恐愚夫起撥無見。故此云而彼業不壞。
淨名云。無作無造無受者。善惡之業亦不亡。宗鏡
云。以性空故。不壞業道。因果歷然。此所謂不自生。
非不生也。】

「虗空及涅槃。滅二亦如是。愚夫作妄想。諸聖離有無。」

【記曰。此言諸法空無生無二。離心緣相。離言說相
也。如彼三無為法。豈容措心圖度。由愚夫妄想是
有是無。聖人以自覺聖智照之。一真凝寂。萬法皆
如。故一切皆離。斯則一往所說五法三自性八識
二無我等。猶是生滅迷悟邊事。必至空無生無二
離自性相。方為究竟宗極。故下文結指離言。】

「爾時世尊復告大慧菩薩摩訶薩言。大慧。空無生無
二離自性相。普入諸佛一切脩多羅。凡所有經悉說
此義。諸脩多羅悉隨眾生希望心故。為分別說。顯示
其義。而非真實在於言說。如鹿渴想。誑惑羣鹿。鹿於
彼相計著水性。而彼無水。如是一切脩多羅所說諸
法。為令愚夫發歡喜故。非實聖智在於言說。是故當

依於義。莫著言說。」

【記曰。此結示離言。會權歸實也。然一切諸佛出世
說法。本無實法與人。但破眾生妄想夢耳。以眾生
迷本住法。入妄想夢。見三界法。遂為實有。佛曉之
曰空。妄見諸法生。佛曉之曰不生。妄見生死涅槃
二相。佛曉之曰無二。欲令眾生自悟本法。非別有
增益也。故一切脩多羅所說。唯空無生無二。如此
而巳。然此一字法門。而必欲多方枝指者。但以眾
生迷根深固。希望多途。故曲為開示。乃不得巳而
應機施設。聖心非實在於言說。即其所說。皆本離
言。而眾生不達。又執言象以為實法。不知法不在
言。如渴鹿逐𦦨而生水想。不知𦦨非水也。是故一
切佛法。如止啼黃葉。但令無知眾生發歡喜心耳。
豈實法耶。故大經云。了法不在言。善入無言際。而
能示言說。如響徧世間。故宗鏡云。以聖教為明鏡。
照見自心。以自心為智燈。燭經幽旨。但莫執義上
之文。隨語生解。直須探筌下之指。契會本心。故此
誡云。是故觀者。當依於義。莫著言說。達摩西來。單
傳直指。不立文字。蓋以空無生無二離自性故。然
如來出世本為此事。四十年來多方淘汰。不敢正
言。但傍通耳。至此方許二乘外道皆得如來法身。
一向皆權。今方說實。故此經為法華前茅。良有以
也。一往所談。顯理究竟於此。向後從二卷初起。至
四卷初法身章。皆展轉發明此章之義。故彼章復

以牛馬性結之。臨文自當證知。】

觀楞伽阿䟦多羅寶經記卷第二
