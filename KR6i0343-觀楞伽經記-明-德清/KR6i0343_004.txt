











觀楞伽阿䟦多羅寶經記卷第四
宋天竺三藏沙門求那䟦陀羅譯
明建鄴海印沙門　釋德清筆記


一切佛語心品第二之下

【此下辯妄想無性以明真如離心緣相以破外道
事自性相計著有七。
△初破斷見。】

「爾時大慧菩薩摩訶薩復白佛言。世尊。常聲者何事
說。」

【記曰。此亦躡跡興疑問。將明妄境真常。以破斷見
也。由前云法離有無斷常等。又云涅槃非斷非常。
前疑有無。此疑常無常也。意謂世尊說法既離斷
常。又云涅槃非常。是無常也。且兔角雖無而依兔
說。然而佛說真常。又依何處而說耶。然要依說處
者。正是事自性相計著也。】

「佛告大慧。為惑亂。(唐譯云。依妄法說)以彼惑亂。諸聖亦現。而
非顛倒。大慧。如春時𦦨。火輪。垂髮。犍闥婆城。幻夢。鏡
像。世間顛倒。非明智也。然非不現。」

【記曰。此即妄法以示真常。以破事自性相計著也。
大慧疑謂生滅無常依妄法說。不知真常依何處
說。世尊答云。所言真常。即依彼妄法而說。惑亂者。
妄法也。恐轉計云。聖人不見妄法。何以依之而說
真常耶。故又妨云。以彼惑亂。諸聖亦現。而非顛倒。
意謂彼諸妄法本自無生。凡愚不達。故生顛倒見。
妄生執著。聖人亦現。但不起顛倒想耳。故如陽𦦨
火輪幻夢鏡像。無智之人妄以為實。智者不然。然
非不現。噫。幻化之境不異。聖凡之見乃殊。所謂不
如三界見於三界。故不於諸法起一異見者名正

見也。】

「大慧。彼惑亂者。有種種現。非惑亂作無常。所以者何。
謂離性非性故。大慧。云何離性非性惑亂。謂一切愚
夫種種境界故。(唐譯云。妄法現時。無量差別。然非無常。何以故。離有無故。云何離有無。一
切愚夫種種解故)如彼恒河。餓鬼見不見故。無惑亂性。於餘
現故。非無性。如是惑亂。諸聖離顛倒不顛倒。是故惑
亂常。謂相相不壞故。大慧。非惑亂種種相妄想相壞。
是故惑亂常。」

【記曰。此釋諸法畢竟真常之義也。大慧聞說即彼
惑亂當體真常。因而疑云。現見諸法種種差別。皆
是無常。如何即是真常。故此釋云。妄法現時雖有
種種差別。然非無常。何以故。以離有無故。云何離
有無。然法非有無。但以愚夫妄作有無見耳。且如
恒河水。本非是火。而餓鬼見之為火。餘人不見。以
譬諸法本自無生。而愚人妄見生滅。聖人不見。故
云見不見故。以聖人不見諸法。所謂不見一法即
如來。故云無惑亂性。於餘眾生妄見為有。故非無
性。是則諸佛聖人不異眾人。但於諸法不起顛倒
見耳。故云諸聖離顛倒不顛倒。是故我說惑亂真
常者。謂相相不壞故。此所謂是法住法位。世間相
常住。諸法寂滅。當體如如。故云相相不壞。然非諸
法有差別相。但以愚夫妄想分別有別異耳。故云
非惑亂種種相妄想相壞。是欲我說惑亂真常也。】

「大慧。云何惑亂真實。若復因緣。諸聖於此惑亂。不起

顛倒覺。非不顛倒覺。(唐譯云。云何而得妄法真實。謂諸聖者於妄法不起顛倒非顛
倒覺)大慧。除諸聖。於此惑亂有少分想。非聖智事相。大
慧。凡有者。愚夫妄說。非聖言說。」

【記曰。此教如實觀也。一切諸法本自如如。但於諸
法不起顛倒不顛倒見。以一念不生。即名聖者。若
於諸法有少分想。起心動念。即乖法體。便非聖智
境界。故唐譯云。有少想者。當知即是愚夫戲論。非
聖言也。
△此下破常見。】

「彼惑亂者。倒不倒妄想。起二種種性。謂聖種性。及愚
夫種性。」

【記曰。此言法本是一。由機見各異。以破常見也。顛
倒見凡情也。不顛倒見。聖解也。由凡情故起外道
種性。由聖解故起三乘種性。故唐譯云。若分別妄
法是倒非倒。彼則成就二種種性。此所謂法本不
異。異自機耳。前言五性。乃明乘異性一。故云無間。
今言二種種性。乃明法一見異。故云起。然皆依惑
亂妄想而起者。以心佛與眾生。是三無差別故。】

「聖種性者。三種分別。謂聲聞乘。緣覺乘。佛乘。云何愚
夫妄想。起聲聞乘種性。謂自妄相計著。起聲聞乘種
性。是名妄想起聲聞乘種性。大慧。即彼惑亂妄想起
緣覺乘種性。謂即彼惑亂自共相。不親計著。起緣覺
乘種性。」

【記曰。此愚夫依彼妄法。起二乘聖種性也。謂妄見
三界五蘊諸法。實有自相共相。而生計著。起厭離

想。即名聲聞種性。即彼五蘊了達緣生。不樂計著。
離於憒閙。即名緣覺種性。】

「云何智者即彼惑亂。起佛乘種性。謂覺自心現量。外
性非性。不妄想相。起佛乘種性。是名即彼惑亂起佛
乘種性。」

【記曰。此智者即彼妄法起佛乘種性也。唐譯云。何
謂智者分別妄法而得成就佛乘種性。所謂了達
一切。唯是自心分別所見。無有外法。謂但能觀心
外無法。是名智者。即是佛乘種性也。唐譯作觀彼
惑亂不起分別。即成就佛乘種性。此經謂即諸法
上不起分別。便墮佛種性義。智者請深觀此語。】

「又種種事性。凡夫惑想。起愚夫種性。」

【記曰。此釋第二愚夫種性也。唐譯云。有諸愚夫分
別妄法種種事物。決定如是。決定不異。此則成就
生死乘性。法華云。諸法常無性。佛種從緣起。然而
佛種從緣起。況二乘外道生死種性乎。是則妄境
本真。隨見分別。以妄見諸法實有自相共相。不了
緣生。妄生厭離者。即名聲聞。雖了緣生。不達無性
者。即名緣覺。若了諸法無性緣生。緣生無性者。即
名為佛。所謂一法元無異。三人乃見差。永嘉明一
念中五蘊。當與此對觀。行人深明此旨。自然聖凡
情盡。得入無生。】

「彼非有事。非無事。是名種性義。」

【記曰。此釋種性義也。種者因也。以諸法非有。故因

之而起三乘聖性。以非無。故因之而起生死凡情。
論云。當知真如。非有相。非無相。非非有相。非非無
相。苟四句皆離。百非頓遣。則聖凡情盡。當體如如。
不容擬議矣。故向下結示真如離相。以破一異見。】

「大慧。即彼惑亂不妄想。諸聖心意意識過習氣自性
法轉變性。是名為如。是故說如離心。我說此句顯示
離想。即說離一切想。」

【記曰。此結示諸法本如。離心緣相。以破一異見也。
論云。一切諸法。唯依妄念而有差別。若離心念。則
無一切境界之相。是故一切法。從本巳來。離言說
相。離名字相。離心緣相。畢竟平等。無有變異。不可
破壞。唯是一心。故名真如。但以眾生妄想分別。隨
心意意識習氣轉。故變真如為名相。今但一念不
生。情忘執謝。即彼心識轉為正智。照彼諸法當體
如如。故唐譯云。即彼妄法。諸聖智者心意意識諸
惡習氣自性法轉依故。即說此妄名為真如。非是
此外別有真如也。故論云。言真如者。亦無有相。以
一切法皆同如故。當知一切法不可說不可念。故
名真如。故云是故說如離於心識。所以我說此句
者。為顯示離分別法。欲令行人悉離一切分別故。
故論云。若離於念。名為得入。又云。離念境界。唯證
相應故。故云離一切想。
△下破有無見。】

「大慧白佛言。世尊。惑亂為有為無。佛告大慧。如幻無
計著相。若惑亂有計著相者。計著性不可滅。緣起應

如外道說因緣生法。」

【記曰。此明諸法緣生如幻。以破有無見也。由上佛
說妄法即真。大慧意謂諸法即真。真如離相。不可
謂有。且現見諸法。不可謂無。故此疑問為有為無。
世尊答云。如幻無計著相。謂緣生諸法。如幻不實。
不可執著有無相也。若執著諸法是有是無者。則
有無一定而不可轉。如此則佛說緣起。亦應同外
道說因緣生法從作者生矣。意斥大慧不可作有
無見也。】

「大慧白佛言。世尊。若惑亂如幻者。復當與餘惑作因。
佛告大慧。非幻惑因。不起過故。大慧。幻不起過。無有
妄想。大慧。幻者從他明處生。非自妄想過習氣處生。
是故不起過。大慧。此是愚夫心惑計著。非聖賢也。」

【記曰。前云離妄想。乃心不附境。此言幻不起過。以
明境不牽心也。大慧聞說諸法緣生如幻。遂致疑
曰。若惑亂如幻者。此幻應當復與餘惑作因。意謂
向以不了諸法如幻。妄計為實。故依之起惑造業。
是妄法與餘惑作因矣。今雖了境如幻。而幻境尚
存。豈不又與餘惑作因耶。意欲絕境。方不生心耳。
世尊答云。既是幻事。豈能與餘惑作因。何者。以幻
人不起過故。所以不起過者。以幻人無情識故。故
云無有妄想。所以幻化人無情識者。以依人功呪
力而生。不是從愛根種子習氣而生。豈有世人見
偶人而生情愛者耶。是故幻不起過。經云。如世巧

幻師。幻作諸男女。雖見諸根動。要以一機抽。息機
歸寂然。諸幻成無性。是故智者觀自他五蘊身心
為若此。若不作如是觀。而於幻事分別好惡。起心
動念生計著者。乃癡愚夫。非聖賢也。老龐云。但自
無心於萬物。何妨萬物常圍繞。鐵牛不怕師子吼。
恰似木人見華鳥。華鳥逢人亦不驚。木人本體自
無情。心境如如只遮是。何慮菩提道不成。】

「爾時世尊欲重宣此義而說偈言。

聖不見惑亂。中間亦無實。中間若真實。惑亂即真實。
捨離一切惑。若有相生者。是亦為惑亂。不淨猶如翳。」

【記曰。此頌有無二俱離也。聖不見惑亂者。以中間
無真實故。經云。譬如交中性。空有二俱非。若惑亂
中間果有真實。則法法確有自性。一定而不可轉。
故云惑亂即真實。不但妄法非真。即捨離妄惑。而
妄見有真實之性者。即此真實亦是惑亂。何也。以
生死涅槃。皆即狂勞顛倒華相。故不淨猶如翳。】

「復次大慧。非幻無有相似。見一切法如幻。」

【記曰。此世尊的示真知見力。以結成上義也。以如
來明見三界之相。無有錯謬。觀一切法緣生不實。
除幻無可為喻者。故特告曰。非幻無有相似。】

「大慧白佛言。世尊。為種種幻相計著言一切法如幻。
為異相計著。(唐譯云。為依執著種種幻相言一切法猶如幻耶。為異依此執著顛倒相耶)
若種種幻相計著言一切性如幻者。世尊。有性不如
幻者。所以者何。謂色種種相非因。世尊。無有因色種

種相現如幻。世尊。是故無種種幻相計著。相似性如
幻。」

【記曰。此難明如幻義也。大慧聞說一切法如幻。遂
致疑曰。所言如幻者。是依計著幻相多種不一言
一切法如幻耶。是不依幻相但依執著顛倒心相
言如幻耶。故云為異相計著。意謂若依執著顛倒
心相言如幻者則可。若言計著種種幻相言一切
如幻者則不可。何也。且諸法亦有不如幻者。蓋幻
事無故而起。是無因也。且現見種種色法不是無
因。若言彼如幻。則是無因矣。故云種種色相非因。
若都無因而令色相種種顯現如幻者。則同外道
無因生矣。唐譯云。是故世尊。不可說言依於執著
種種幻相言一切法與幻相似。】

「佛告大慧。非種種幻相計著相似一切法如幻。大慧。
然不實一切法速滅如電。是則如幻。(唐譯云。不依執著種種幻相言
一切法如幻。以一切法不實速滅如電。故說如幻)大慧。譬如電光。剎那頃現。
現巳即滅。非愚夫現。(魏譯云。即見即滅。凡夫不見。唐譯云。世間凡愚悉皆現見)如
是一切性。自妄想自共相觀察。無性非現。色相計著。」

【記曰。此示生即無生故如幻也。佛謂我說一切法
如幻者。不是依執著種種幻相之多言一切法如
幻也。蓋言諸法速起速滅。不實如電。故說如幻耳。
譬如電光即現即滅。以正當現時即是滅。非是滅
後而言滅也。若知電光現時即滅。則知諸法生本
無生。故下偈云。物生即有滅。不為愚者說。此非凡

愚所知。故云非愚夫現。是故我說一切諸法本自
不生。但依凡夫自心分別自共相見。亦如電光速
起速滅。非實有也。眾生不達諸法本無。而妄於種
種色相執以為實。故云。無性非現。色相計著。是故
我說諸法如幻。以示生本無生之義耳。殆非依執
著種種諸法幻相言如幻也。】

「爾時世尊欲重宣此義而說偈言。

非幻無有譬。說法性如幻。不實速如電。是故說如幻。」

【記曰。此頌成幻義也。言幻者。以不實故如幻。以速
滅如電故如幻。然幻事不實。人易知之。若幻事速
滅如電。則難知也。言速滅者。非是巳生而滅之速。
蓋言本不生也。永嘉見六祖云。生死事大。無常迅
速。祖云。何不體取無生。了無速乎。嘉云。體即無生。
了本無速。祖云。汝甚得無生意。
△下破生見。】

「大慧復白佛言。如世尊所說。一切性無生。及如幻。將
無世尊前後所說自相違耶。說無生性如幻。」

【記曰。此疑佛自語相違也。大慧因聞佛先說一切
法無生。又說如幻。然一切法既本無生。而又言如
幻。如幻則生也。方說無生。而又言生。豈不前後自
語相違耶。】

「佛告大慧。非我說無生性如幻前後相違過。所以者
何。謂生無生。覺自心現量。有非有。外性非性。無生現。
(唐譯云。無有相違。何以故。我了於生即是無生。唯是自心之所見故。若有若無一切外法。見其無性。本不生故)
大慧。非我前後說相違過。然壞外道因生。故我說一

切性無生。大慧。外道癡聚。欲令有無有生。非自妄想
種種計著緣。(唐譯云。外道癡聚共興惡見。言從有無生一切法。非自執著分別為緣)大
慧。我非有無有生。是故我以無生說而說。」

【記曰。此明生本不生。以破因生見也。佛言我非前
後相違過。何者。我了一切法生本無生。以覺諸法
唯是自心之所現故。若有若無。見其無性緣生。以
生本不生。故說如幻耳。非我有前後相違過也。然
我說無生。亦非徒說。以為破外道妄立因生。故我
說一切法性本自無生。外道因生者。以彼外道癡
聚共興惡見。妄謂有從有因生。無從無因生。故云
欲令有無有生。不達諸法從自妄想種種執著分
別緣生。是故我說諸法非有無有生。以緣生如幻。
故說無生。非是一向絕然不生也。】

「大慧。說性者。為攝受生死故。壞無見斷見故。為我弟
子攝受種種業受生處故。以聲性說。攝受生死。」

【記曰。此妨難也。恐愚者聞說諸法非有無生。便致
疑難云。然世尊說見愛煩惱善惡諸法。三界因果
輪迴等事。是說諸法實有性也。何以言無。故此釋
之。唐譯云。說諸法者為令弟子知依諸業攝受生
死。遮其無有斷滅見故。謂見愛習氣諸煩惱為生
死因。三界受生處為生死果。故云種種業受生處。
淨名云。無作無造無受者。善惡之業亦不亡。所以
不令眾生墮斷滅見。撥無因果故耳。然而雖說。但
以名句文身為體。亦非實法。故云以聲性說。】


「大慧。說幻性自性相。為離性自性相故。墮愚夫惡見
相希望。不知自心現量。壞因所作生。緣自性相計著。
說幻夢自性相一切法。不令愚夫惡見希望。計著自
及他一切法。如實處見作不正論。大慧。如實處見一
切法者。謂超自心現量。」

【記曰。此明如來說法。但隨他意語也。法本無生。不
容有說。然而佛說如幻說無生者。但為破執著之
情。如逆楔出楔故耳。以愚夫不達諸法唯自心現。
妄計種種實有自性。故我說如幻。以破彼執。又以
外道不達五蘊諸法緣生無性。妄計作者以為生
因。我為壞彼因所作生執著之情。故我說五蘊諸
法緣生如幻。不實如夢。不令妄計自他身心自相。
捨邪執耳。又以眾生於如實處。妄見生滅。作不正
論。故我說無生。若果有能如實見一切法超自心
現量者。則我於無生二字亦不說矣。殆非我說如
幻無生有相違過。】

「爾時世尊欲重宣此義而說偈言。

無生作非性。有性攝生死。觀察如幻等。於相不妄想。」

【記曰。言諸法無生者。無作耳。無作故無性。然而說
有業性者。為遮斷見攝受生死故。若能觀察諸法
如幻。則於一切法相不起分別。不分別。則心境寂
滅。寂滅則不生。是則如幻無生。本無二也。
○上破
生見。
△下破名言習氣。】

「復次大慧。當說名句形身相。善觀名句形身菩薩摩

訶薩。隨入義句形身。(唐譯云。我當說名句文身相。諸菩薩摩訶薩善觀此相。了達其
義)疾得阿耨多羅三藐三菩提。如是覺巳。覺一切眾
生。」

【記曰。此明言說無性。以破名言習氣也。由前歷云。
當依於義。莫著言說。又云。言說者是作耳。又云。以
聲性說。第恐聞者不達言說性空。不能離言得義。
故此特示名句文身。令善觀察隨入義句也。蓋言
說者。以名句文身為體。既以三法合成。足知本無
自性。如來但假此以詮表法耳。非實法也。故令觀
察當可離之。言說性離。則義自得矣。】

「大慧。名身者。謂若依事立名。是名名身。」

【記曰。依事立名。名即是身。故名名身。如依瓶盆。立
瓶盆名。謂一名二名多名。能詮自性。名異義一。故
名名身。身者多法積聚義。】

「句身者。謂句有義身。自性決定究竟。是名句身。」

【記曰。謂句能顯決定究竟。且如瓶盆。但有其名。未
能顯義。以不知是何等瓶盆。若言銅鐵錫木等瓶
盆。或言水油鹽米等瓶盆等。句義各異。如此則顯
義決定究竟不謬。謂一句二句多句。能詮差別。因
名成句。故名句身。】

「形身者。謂顯示名句。是名形身。」

【記曰。形即文身。乃字也。依此文字能成名句。謂一
字二字多字。為二所依。故名文身。說文云。依類像
形為字。形聲相稱為文。】


「又形身者。謂長短高下。」

【記曰。字有四聲八韻。清濁輕重。抑揚高下。故魏譯
云。謂聲長短音韻高下。】

「又句身者。謂徑跡。如象馬人獸等所行徑跡。得句身
名。」

【記曰。句身者。徑跡耳。謂尋跡以得象馬。喻因言句
而得義。得義則忘言。猶得象馬以遺跡。】

「大慧。名及形者。謂以名說無色四蘊。故說名。自相現。
故說形。」

【記曰。名字者。謂無色四蘊。依名而說。名字相者。謂
能了別名字相故。言四蘊各有自相也。此舉四蘊
依名字說。但有名字。本無實法。不比色蘊尚有假
質。要顯名字性空故也。言自相者。但只是四蘊各
自不同。亦非實有相狀可見。若了四蘊但有名字。
則所說諸法例此可知。故密嚴云。世間種種法。一
切唯有名。故我所說無生如幻。乃至菩提涅槃自
覺聖智等。皆是隨破眾生妄執之情。本無實法。聞
者應當因言得義。莫著言說。】

「是名名句形身。說名句形身相分齊。應當修學。爾時
世尊欲重宣此義而說偈言。

名身與句身。及形身差別。凡夫愚計著。如象溺深泥。」

【記曰。如來無法可說。但因凡愚於第一義妄見一
異有無常無常等一切邪執。不得巳而假以言說
破彼執情。意在顯示第一義諦如實境界。如標月

指耳。豈期愚夫復執言說生種種見。如象溺深泥。
何由得出離耶。故楞嚴云。汝等若以緣心聽法。此
法亦緣。此則因聲而有分別。非得法性。然佛以音
聲說無生法。聲即無生。若以生滅心隨聲分別。則
彼無生亦生滅矣。若了聲性無生。則知說本無說。
故向下明不說即說。說即不說。二種深義。以洗名
言習氣。故特示如來說法有四種記論。而以止論
為第一義也。
○上破名言習氣。
△下誡忘言默證。】

「復次大慧。未來世智者。以離一異俱不俱見相。我所
通義。問無智者。彼即答言。此非正問。謂色等常無常
為異不異。如是涅槃諸行相所相。求那所求那。(唐譯云。依
所依)造所造。見所見。塵及微塵。(魏譯云。泥團微塵)修與修者。(唐譯
云。智與智者)如是比。展轉相。如是等問。(唐譯云。如是等不可記事。次第而問。
世尊說此)而言。佛說無記。(唐譯云。當止記答)止論。非彼癡人之所
能知。謂聞慧不具故。如來應供等正覺。令彼離恐怖
句故。說言無記。不為記說。又止外道見論故。故不為
說。」

【記曰。此明止論以示不說說。將顯名言雙絕。誡令
忘言默證也。佛意謂我尋常說離一異等四句見
者。為要通達第一義諦無言說處。遣彼愚夫名言
習氣過故。於未來世我弟子中有智慧者。若以此
義問彼愚夫無智之人。彼反以為不正之問。何者。
以彼愚夫但執名言。不悟實義故。儻彼愚夫復以
常無常一異云云等四句妄見之說。展轉次第來

問我弟子云。世尊亦說此法否。而我弟子但可應
云。佛說此等皆無記論。當止記答。決不可又以離
四句說應答彼也。何者。以離四句義名為止論。非
彼癡人之所能知。以彼聞慧不具。不達實義故。然
彼愚夫一向專執名言。若聞離言說相。便生恐怖。
佛欲令彼離恐怖處。故但言彼是無記。更不為記
說也。然我此不說者。意欲令彼外道愚人。永得出
離作者邪見論故。而不為說。此乃不說之說。非徒
不說也。故外道問佛。不問有言。不問無言。世尊默
然良久。外道即拜云。世尊大慈大悲。開我迷雲。此
所謂欲令永離外道邪見故不說也。甚矣。一切眾
生無始戲論名言習氣處處貪著。如韓盧逐塊。故
如來掩室於摩竭。維摩杜口於毗耶。正為洗此邪
見戲論名言習氣耳。】

「大慧。外道作如是說。謂命即是身。如是等無記論。大
慧。彼諸外道愚癡。於因作。(唐譯云。計有作者)無記論。非我所
說。(魏譯云。外道迷於因果義故。是故無記。非我法中名無記也)大慧。我所說者。離
攝所攝。妄想不生。」

【記曰。此出外道無記論及佛止論意也。由上佛說
外道為無記論。不知何為無記。故此釋云。以外道
妄計即陰是我。離陰是我。故說身命為一異等。故
為無記。以彼外道迷於因果義故。是名無記。非我
法中名無記也我教中說離能取所取。不起分別。
妄想不生。名為無記。佛說菴摩羅識。名白淨無記。

然無記者。以無可記錄故。蓋外道迷於因果實義。
故無實果可記錄者。故名無記。而佛說菴摩羅識。
亦名如來藏。亦即是真如。楞嚴云。如來藏中。求於
去來迷悟生死。了不可得。以如來藏不屬因果。不
可以言議心思。無可記錄。故亦名無記。以佛說無
記。非是外道二乘所可知故。故應止彼。是為止論
也。法華云。正使滿十方。皆如舍利弗。如稻麻竹葦。
不退諸菩薩。亦滿十方剎。盡思共度量。不能測佛
智。何者。以佛智非心識可到故。以非心識所到。故
身子三請。如來三止云。止止不須說。我法妙難思。
噫。身子尚然。況外道乎。故應止彼也。】

「云何止彼。大慧。若攝所攝計著者。不知自心現量。故
止彼。」

【記曰。此言止論之所以也。所以止彼而不置答者。
以彼外道執著能取所取妄法。不了唯是自心所
現。若與彼說離心意識境界。彼則恐怖驚疑不信。
返生誹謗。破法墮惡。或依名言習氣。復執言說。更
增邪見。是故佛誡弟子於後惡世。無智人中莫說
此經。為遮此輩惡見。故應止彼而不答也。】

「大慧。如來應供等正覺。以四種記論為眾生說法。大
慧。止記論者。我時時說。為根未熟。不為熟者。」

【記曰。此釋伏難。以明如來說法。大權應變。不執一
也。難云。佛既於彼等無記置而不答。然亦有答者
何也。故此釋云。如來說法。應變不一。或時一向直

說。或時反詰。或時廣為分別。如來調伏眾生。應機
施設。如摩尼圓照。五色相鮮。與奪隨宜。殺活自在。
故有時說。有時不說。有時說即不說。有時不說即
說。所謂默時說。說時默。大施門開無擁塞。然說與
不說。無非顯示第一義諦。離言說處。豈可定執說
與不說耶。故云。如來以四種記論。為眾生說法。恐
聞者又致疑云。既以四種記論說法。何以此中特
為外道明止論耶。故此答云。止記論者。不但今日。
我時時說。然非為外道一類之機。即我弟子中亦
有根機利鈍。成熟未成熟者。若根未熟者。且止不
說。以待時故。或為激發當機。令生欣慕。如法華身
子。華嚴剛藏。三請三止。然非祕而不說。亦非絕然
不說也。即止外道不說。但為遮其惡見。而止即是
說。亦非痛絕之意也。以如來不捨一眾生故。】

「復次大慧。一切法離所作。因緣不生。無作者。故一切
法不生。」

【記曰。此下至一切法常。通明佛以止論制諸外道。
不同外道所說也。然佛雖以四論說法。普被三根。
故其止論亦有時而說。至若對外道說法。一向單
用止論。以說與不說。皆止論故。何也。且如外道不
達諸法本自無生。妄計有作者生。或妄計因生。以
妄執別有異因能生諸法。蓋無因也。是故我說因
緣不生。魏譯云。一切諸法。離作者及因。是故不生。
以無作者故。是故我說一切諸法不生。且彼外道

妄執諸法一定有能生。我但以不字止之耳。然我
何甞別有所說耶。以外道計諸法自生。或計他生。
或計共生。或計無因生。中論云。諸法不自生。亦不
從他生。不共不無因。是故說無生。此所謂但以不
字止之。故為止論。】

「大慧。何故一切性離自性。以自覺觀時。(魏譯云。以自智觀察)自
共性相不可得。故說一切法不生。」

【記曰。此重徵釋無生義。以破外道生見也。由上佛
言。我說諸法無性者。以離自性故。大慧疑云。何故
一切法皆離自性耶。故此世尊牒而答之曰。我以
自覺聖智觀察時。見一切法自相共相皆不可得。
故說一切法本自無性。故不生也。問曰。既云一切
法離自性故說無生。何以又言自相共相不可得。
方名離自性耶。答曰。以彼外道不達諸法唯心所
現故。妄計神我為作者。實有自性。能生諸法。又計
他梵天能生諸法。又計他四大極微時等各有自
性。能生諸法。又計諸法八萬劫來無因自有。自然
而生。然神我作者。自生也。從他梵大四大等。他生。
共生也。自然。無因生也。以妄計此四。各有自體。能
生諸法。謂之自相。以不了唯心。妄見諸法從彼四
生。謂之共相。故此世尊破云。諸法不從彼四法生。
何也。以彼四法皆無自性。不能和合而生諸法。故
云自相共相不可得。彼四既不可得。足知一切諸
法無自性矣。既無自性。則諸法又何從而生耶。此

所以一切法離自性故。故說諸法本自不生也。然
彼以妄見自相共相皆不離自性。故生。我以正智
觀察一切皆離。故不生耳。下文何故云云。皆牒疑
詞也。】

「何故一切法不可持來。不可持去。(魏譯云。一切諸法。亦無取相。亦無捨
相)以自共相欲持來。無所來。欲持去。無所去。(唐譯云。以自共
相。來無所從。去無所至)是故一切法離持來去。」

【記曰。此釋上自共相不可得義。以破相見也。以彼
外道妄見諸法。計自共相。實有自體。我以正智而
觀。皆不可得。何者。若自共相果有自體。則可取。可
取。則可持來。既可取。則可捨。可捨。則可持去。今觀
諸法來無所從。去無所至。既無來去。則不可得。於
不可得中而妄計實有自共相者。皆邪見也。故永
嘉云。取不得。捨不得。不可得中秪麼得。以不可得。
故說諸法離自性不生。所以云體即無生。故二祖
乞師安心。師云。將心來與汝安。祖云。覔心了不可
得。故僧問雲門一物不將來時如何。門云。放下著。
僧云。一物不將來。放下箇甚麼。門云。放不下。擔取
去。】

「大慧。何故一切諸法不滅。謂性自性相。無故。一切法
不可得。故一切法不滅。」

【記曰。此破外道死後斷滅見也。由一切法無自性。
故不生。不生。故不滅。殆非生而後滅。亦非死後斷
滅也。】


「大慧。何故一切法無常。謂相起。無常性。是故說一切
法無常。」

【記曰。此破凡夫外道確定常見也。由凡夫妄認四
大為自身相。執定一期果報及作千秋百歲之計
以為常。外道妄計十方眾生生滅循環。不曾散失。
咸皆體恒。執以為常。以認無常為常。故此佛說一
切法無常。以相起速滅。剎那不住。無有常性。故我
說無常。遮彼常見。殆非真無常也。】

「大慧。何故一切法常。謂相起。無生性。無常。常。故說一
切法常。」

【記曰。此破二乘以真常為無常見也。以二乘不了
諸法當體真常。而橫生厭離。故此佛說一切法常。
以諸法相起即是不起。故如電速滅。以無所有故。
故無常性常。故我說一切法常。以初生即有滅。本
無生性故。故云。相起無生性。無常常。殆非離此諸
法外。別求真常也。以一切皆同如故。除真如外。無
片事可得。故即彼諸法生無生性。當體真常。即前
所云惑亂常也。】

「爾時世尊欲重宣此義而說偈言。

記論有四種。一向反詰問。分別及止論。」

【記曰。此頌如來以四種記論為眾生說法也。四種
記論者。一謂隨問而答。名為一向。魏云直答。二謂
反詰所問而答。名為反詰。唐云反質答。三謂簡辨
而答。名為分別。四謂折伏外道故置而不答。名為

止論。魏唐二譯皆云置答。】

「以制諸外道。有及非有生。僧佉毗舍師。」

【記曰。此偈意謂佛以四論。不獨為弟子說法。然亦
為制諸外道也。唐譯云。數論與勝論。以梵語僧佉。
正云僧佉耶。此云數術。數。即慧數。謂度諸法根。立
名從數。故立神我主諦。從冥初生覺等。謂之二十
五冥諦。故亦名數論。毗舍。亦名毗世。具云吠世史
迦沙多羅。此云勝論。立六句義為最勝故。或勝人
所造故。六句者。一實。二德。三業。四大有。五同異。六
和合。雖云六句。而以和合因緣為我。能生諸法。師。
即二論師也。】

「一切悉無記。彼如是顯示。」

【記曰。此結示外道所說皆無記也。唐譯云。如是等
諸法。一切皆無記。】

「正覺所分別。(唐譯云。正智觀察時)自性不可得。以離於言說。故
說離自性。」

【記曰。此頌離自性巳下五節義也。以一切法皆無
自性。平等如如。離言說相。以離言說。故說離自性
耳。以無自性。故生滅斷常等皆妄見也。
○從前大
慧難問佛說緣起即是說因緣起止此。通破外道
言說自性事自性相二種計著。有無斷常等四句
邪見。以明外道邪禪。後章示聲聞通別相。以明二
乘偏禪。總上章通釋四種禪中愚夫禪。】

「爾時大慧菩薩摩訶薩復白佛言。世尊。惟願為說諸

須陀洹。須陀洹趣差別通相。」

【記曰。此問明二乘通別行相。以釋前愚夫禪中二
乘偏禪之行相也。差別通相者。謂聲聞名通。而有
四果行相各別。故從初果問起。意在歷四果。以明
亦有頓漸不同也。】

「若菩薩摩訶薩善解須陀洹趣差別通相。及斯陀含。
阿那含。阿羅漢。方便相。分別知巳。如是如是為眾生
說法。謂二無我相及二障淨。度諸地相。究竟通達。得
諸如來不思議究竟境界。如眾色摩尼。善能饒益一
切眾生。以一切法境界無盡身財。攝養一切。」

【記曰。此陳述請問利益也。由前一往世尊歷斥勿
墮外道二乘惡見。且云如來又以二種神力加持。
令其行人不墮外道魔業。及聲聞地禪。故此大慧
聞上來佛說外道邪禪行相巳。但不知聲聞禪通
別行相何如。意謂聲聞名雖通稱是一。而有四果
差別不同。若一一了知差別行相。則可以自淨二
障不墮其中。亦可以教化眾生捨離增慢。不致得
少為足。庶可超越諸地。究竟佛果。而以無盡身財
教育眾生也。有此勝益。故此請問。所云方便相者。
謂四果修行各有方便行相。即觀行也。須陀洹。此
云預流。謂三界四諦下八十八使見惑斷盡。即證
初果。以初入聖流。故名預流。斯陀含。此云一往來。
謂於三界九地八十一品思惑中。方斷欲界一地
前六品盡。則證二果。從此命終。更須一往上二界。

一來欲界。方得斷除後三品殘思。故云一來。阿那
含。此云不來。謂欲界九品思惑斷盡。則證三果。從
此永絕欲界受生。更不還來。故云不來。巳上三果
名有學位。阿羅漢。此云無生。又云殺賊。又云應供。
謂上二界八地七十二品思惑斷盡。則證四果阿
羅漢。名無學位。高超三界。遠越四生。故名無生。此
以證滅諦理。不受後有。得無生名。殆非八地真無
生也。以能破煩惱。故名殺賊。堪為福田。故名應供。】

「佛告大慧。諦聽諦聽。善思念之。今為汝說。大慧白佛
言。善哉世尊。唯然聽受。佛告大慧。有三種須陀洹。須
陀洹果差別。云何為三。謂下中上。」

【記曰。前問諸須陀洹。及須陀果差別通相。故此答
云總有三種。謂人有三。果亦有三。以根有利鈍遲
速故有三。非是實有三種也。故云下中上。】

「下者極七有生。」

【記曰。此言極鈍根也。唐譯云。於諸有中極七反生。
謂欲界一地九品俱生煩惱。共潤七生也。潤七生
者。謂初品潤二生。次三品各潤一生。次二品共潤
一生。後三品共潤一生。以初麤猛。後力微弱故。以
天上躭樂。無力斷惑。故須下生人間。歷境方斷。以
根鈍故。故極七返生而後斷也。此中俱生煩惱。謂
愛欲也。非俱生無明。】

「中者三五有生而般涅槃。」

【記曰。此中機也。以根稍利。故歷生不同。故三生五

生而般涅槃。】

「上者即彼生而般涅槃。」

【記曰。此上機也。謂上機須陀洹。即此一生便得阿
羅漢果。名現滅須陀洹。不說中間經二三果。觀此
中上二機有涅槃之言。則中機亦不歷後二。是則
歷後位者皆下機也。若約四十二章經云。須陀洹
七死七生便得阿羅漢。愛欲斷者如四肢斷。則下
亦不歷。】

「此三種有三結。下中上。」

【記曰。此言所斷結有三種。而一種中各有下中上。
故諸結地地通有九品。共有八十一品。】

「云何三結。謂身見。疑。戒取。是三結差別。」

【記曰。此是三結之名也。此三結。乃十使煩惱中之
三種。疑。乃鈍使之一。身見。戒取。乃利使之二也。問
曰。十使煩惱。為三界生死之本。聲聞乘人十使斷
盡。方出三界。今何獨言斷三結耶。答曰。五鈍獨言
疑者。以身見斷。則貪癡自然不生。既佛教調伏其
心。故不行嗔。慢心四果未斷。故不言慢。以未入佛
法時。初尊天魔反疑於佛。今既令入正信。則不疑
佛疑法。巳見諦理。亦不疑巳。故獨言斷疑耳。五利
不言餘三者。彼皆外道邪見。今既依佛教門。故此
不言。又意。癡。乃無明。以戀著涅槃。雖斷欲貪。而未
斷涅槃貪。故二皆非所斷。故不言。】

「上上昇進。得阿羅漢。」


【記曰。此總示斷結得果之相也。上上昇進者。謂能
頓斷上上品惑。即證上上阿羅漢果。】

「大慧。身見有二種。謂俱生。及妄想。(唐譯云分別)如緣起妄
想自性妄想。」

【記曰。此示身見。以釋初果行相也。身。即五蘊身心。
所謂名色是巳。俱生者名也。謂受等四蘊。本無自
性。但以名言而為體故。無始時來一類妄執。故名
俱生身見。妄想分別者色也。謂此四大幻色本來
不有。但以因緣力故。和合妄成。譬如幻者。假名為
人。愚夫不達。妄計實有自性。分別妍醜。橫生貪慾。
故云分別身見。】

「譬如依緣起自性種種妄想自性計著生。以彼非有
非無。非有無。無實。妄想相故。愚夫妄想種種妄想自
性相計著。如熱時𦦨。鹿渴水想。是須陀洹妄想身見。
彼以人無我攝受無性。斷除久遠無知計著。」

【記曰。此釋斷分別身見行相也。然自他幻妄色身
本來不有。但依妄想業幻四大假合成形。譬如幻
人依緣而起。所謂如世巧幻師。幻作諸男女。愚人
不了。妄生分別。計著好醜。故云如依緣起有計著
性。且彼緣生假蘊。無而忽有。其實非有非無。既非
有無。則無實體。而凡夫愚癡妄生計著。取以為實。
如熱時𦦨本非是水。而渴鹿妄生水想。此則是名
須陀洹分別身見相。魏譯云。以無智故。無始世來
虗妄取相。此身見垢。見人無我。乃能遠離。故云是

須陀洹妄想身見。彼以人無我攝受無性。斷除久
遠無知計著。謂初見道位。證得我空。乃能斷除。是
乃單破色陰。則斷分別我見也。】

「大慧。俱生者。須陀洹身見。自他身等四陰。無色相故。
色生造及所造故。展轉相因相故。大種及色不集故。」

【記曰。此釋斷俱生身見行相也。唐譯云。以普觀察
自他之身。受等四蘊無色相故。色由大種而得生
故。是諸大種互相因故。謂例觀自他受等四蘊。但
有名字。本無實體。且色陰雖有假相。但從四大種
所造。展轉相因而成此形。既有此形受生。則彼四
陰俱時而有。故云俱生。然四大中各無主宰。誰能
合集以成色乎。故云色不集故。色陰有質尚空。況
受等四陰。本無色相。但有名字。豈非空耶。然此俱
生。但約四蘊依色。妄執身心自相而言。殆非俱生
無明也。學者應知。】

「須陀洹觀有無品不現。身見則斷。如是身見斷。貪則
不生。是名身見相。」

【記曰。此結身見觀行成就也。有品。色也。無品。四蘊
也。謂須陀洹能觀自他五蘊。悉空無主。身見則斷。
身見若斷。則貪愛不生。貪愛不生。則生因永絕。再
不受生。故法華云。諸苦所因。貪欲為本。若滅貪欲。
無所依止。是故身見斷。則證初果。是名斷身見相。】

「大慧。疑相者。謂得法善見相故。及先二種身見妄想
斷故。疑法不生。不於餘處起大師見。為淨不淨。是名

疑相須陀洹斷。」

【記曰。此釋斷疑之行相也。論云。疑者於諸諦理猶
豫為性。能障不疑決定信故。疑有三種。謂疑理。疑
法。疑師。得法善見相者。謂於所得真諦法。善能觀
察。見彼真理。故於理不疑。及先二種身見斷。故於
諸法中疑不得生。是於法不疑。以向於理法有疑。
亦疑其人。但知所尊天魔外道以為大師。返疑於
佛。是淨不淨。今見理既真。於法不疑。則不疑其人。
故云不於餘處生大師想。是名須陀洹所斷疑相。】

「大慧。戒取者。云何須陀洹不取戒。謂善見受生處苦
相故。是故不取。大慧。取者。謂愚夫決定受習苦行。為
眾具樂。故求受生。彼則不取。除迴向自覺勝。離妄想
無漏法相行方便。受持戒支。是名須陀洹取戒相斷。」

【記曰。此釋斷戒取行相也。然有漏戒善。乃人天之
因。而須陀洹所以不取者。以明見生處苦相故。夫
其取者。乃諸凡愚於諸有中貪著世樂。故苦行持
戒。願生於彼。是故凡夫願生人天中。故持五戒十
善。而外道愚人。恐未來有苦相。故持牛狗等戒。拔
髮熏鼻。臥棘投鍼。種種苦行。謂今生受苦若盡。將
來一味受樂。此乃取相邪戒。而須陀洹人不取是
相。然其亦有所持戒品。乃是唯求最勝無漏無分
別法。故所修者。乃定共戒。殆非凡愚取相邪戒。是
名取戒相斷。】

「須陀洹斷三結。貪癡不生。若須陀洹作是念。此諸結

我不成就者。應有二過。墮身見。及諸結不斷。」

【記曰。此結名離過也。然貪愛從身見生。癡從疑戒
取生。今三結斷。是則因斷而緣不生也。三結巳斷。
若存能斷之心。則亦墮身見。反不能斷諸結。是為
二過。故魏譯云。彼若如是。不離三結。】

「大慧白佛言。世尊。世尊說眾多貪欲。彼何者貪斷。(唐譯
云。貪有多種。捨何等貪)佛告大慧。愛樂女人。纏緜貪著。種種方
便。身口惡業。受現在樂。種未來苦。彼則不生。所以者
何。得三昧正受樂故。是故彼斷。非趣涅槃貪斷。」

【記曰。此示所斷生死根本也。經云。一切眾生。皆以
婬欲而正性命。能令一切眾生生死不絕者。愛與
欲也。須陀洹以知現在欲樂是未來苦因。故永斷
婬心。故云彼則不生。何者。以禪定解脫之樂。非世
間五欲之樂可比。由得禪定樂。故能斷彼欲樂也。
然彼但斷欲貪。未斷趣涅槃貪。何也。以彼二乘貪
著三昧寂滅之樂。不生一念度生之心。故佛呵云。
飲寂滅酒。臥無為牀。又謂之焦芽敗種。故此特云
非趣涅槃貪斷。觀此不斷涅槃貪。則此初果不分
利鈍。但斷三結。徑證四果也。】

「大慧。云何斯陀含相。謂頓照色相妄想生相。見相不
生。善見禪趣相故。頓來此世。盡苦際。得涅槃。是故名
斯陀含。」

【記曰。此釋二果行相也。斯陀含。名一往來。頓者一
往也。色相者色蘊也。妄想者受等四蘊也。謂以生

空觀智。頓照五蘊生相。不起心分別。故魏譯云非
虗妄分別想見。故云見相不生。善見禪趣相故。此
乃凡夫利根。不歷三五七生斷結。不入初果。一往
發心便登二果。只須一來便證涅槃。故云頓來此
世。盡苦際。得涅槃也。由此觀之。是則前須陀洹人。
自有三根。以根有利鈍。惑有厚薄。故斷結有遠近
不同。今此二果并後那含。皆約凡夫根利惑薄。發
心便登當果。一生取證者。殆非次第從前至後也。
何者。以前云即彼惑亂起聲聞種性。故此乃直觀
五蘊淺深以約位耳。】

「大慧。云何阿那含。謂過去未來現在色相性非性。生
見過患。使妄想不生故。及結斷故。名阿那含。」

【記曰。此釋三果行相也。阿那含。此云不來。然前斯
陀含人。但能觀現在五蘊不生分別。未觀未來。故
須一來而後得涅槃。今此阿那含人。根性大利。能
觀三世色蘊悉皆無性。又見未來生處皆有諸苦
過患。故厭苦斷集。使後四蘊妄想不生。即能頓斷
三結。即此當生取證。再不復來。故云不來。此亦從
凡夫直入三果頓證無生者。】

「大慧。阿羅漢者。謂諸禪三昧解脫力明。煩惱苦妄想
非性。故名阿羅漢。」

【記曰。此釋四果行相也。謂此阿羅漢位。乃前三位
頓漸二根所同趣究竟之地。若至此位。則諸禪三
昧。及八解脫。自然了達。亦能分證十力。三明六通

皆悉成就。至於煩惱發業所招諸苦。皆巳永斷。一
切妄想滅盡無餘。故此得名阿羅漢也。然此四果。
皆約直觀五蘊妄法。以明即彼惑亂起聲聞種性。
但由根有利鈍。故有前三差別不同。其實通名聲
聞。以顯差別通相。非若他經所明實有定位也。】

「大慧白佛言。世尊。世尊說三種阿羅漢。此說何等阿
羅漢。世尊。為得寂靜一乘道。(魏譯云。得決定寂滅。唐譯云。一向趣寂)為
菩薩摩訶薩方便示現阿羅漢。為佛化化。(唐譯云。佛所變化)
佛告大慧。得寂靜一乘道聲聞。非餘。(唐譯云。此說趣寂。非是其餘)
餘者。行菩薩行。及佛化化。巧方便本願故。於大眾中
示現受生。為莊嚴佛眷屬故。」

【記曰。此結示非真果也。大慧意在揀別真偽。故問
三種阿羅漢中此屬何等。佛言我所說者。乃是趣
寂定性聲聞。斷四住結。出生死苦。得涅槃者。乃名
字羅漢。非真羅漢也。華嚴地上菩薩為真阿羅漢。
即此中行菩薩行。乃方便願者。謂內祕菩薩行。外
現是聲聞。其佛所化化者。乃為莊嚴諸佛國土。及
眾會眷屬故。彼二聲聞。非我此中所說故。然此聲
聞。果既非真。而因亦非真。故下文結過。】

「大慧。於妄想處種種說法。謂得果得禪。禪者入禪悉
遠離故。(唐譯云。禪者及禪皆性離故)示現得自心現量得果相。說
名得果。」

【記曰。此結二乘因非真因。故果非究竟也。然彼趣
寂聲聞。但證偏空。未達實相真理。以無明全在故。

依妄想處種種說法。故法非真法。以但盡生死謂
為解脫。其實未得一切解脫。而妄謂得果。但起滅
定。未得首楞嚴大定。而妄為得禪。於無所得中妄
有證得。以不達禪者及禪悉遠離故。妄取涅槃以
為真果。然彼所得滅度亦非真滅。但從自心妄見
說有得果相耳。故前文云。前後轉進。相不除滅。故
此為愚夫所行禪也。論云。現前立少物。謂是唯識
性。以有所得故。非實住唯識。菩薩尚然。況定性乎。】

「復次大慧。欲超禪無量無色界者。當離自心現量相。
(唐譯云。若欲超過諸禪無量無色界者。應離自心所現諸相)大慧。受想正受超自
心現量者。不然。何以故。有心量故。」

【記曰。此總結上外道聲聞愚夫所行禪。俱非真因。
誡令離過絕非也。禪。通指二乘及外道禪。無量。乃
別指廣果天人所修四無量心。異生有漏禪。無色
界。乃別指四空處定。巳上諸禪。雖有世出世間之
別。其實總皆未離心量相故。故此誡勉修如實行
者。若欲超彼二乘外道諸禪。應當遠離自心現量
相也。因明論云。現量有二。謂真。及似。此乃似現量。
以心量未忘。有有取相故。故勉超之。然者猶許也。
謂不但外道邪禪不許親習。即二乘滅受想正受。
在我法中超自心現量者。決不許可。何者。以彼有
心量故。固當遠離也。首楞嚴云。諸修行人。不能得
成無上菩提。乃至別成聲聞緣覺。及成外道諸天
魔王及魔眷屬。皆由不知二種根本。錯亂修習。猶

如煑沙欲成嘉饌。縱經塵劫終不能得。以沙非飯
本故。是故欲證無生。當遠離心相為第一義也。故
特勉之。】

「爾時世尊欲重宣此義而說偈言。

諸禪四無量。無色三摩提。一切受想滅。心量彼無有。」

【記曰。此頌總結愚夫禪也。四無量。即慈悲喜捨四
無量心。乃廣果天人。為除眾生嗔惱不悅憎愛。故
修此四心。此乃異生有漏禪。殆非佛之四無量心
也。謂彼外道二乘諸禪行相。皆是各各妄見。取自
心相。其實彼等元無所有。】

「須陀槃那果。往來及不還。及與阿羅漢。斯等心惑亂。
禪者禪及緣。斷知見真諦。(唐譯云。禪者禪所緣。斷惑見真諦)此則妄
想量。若覺得解脫。」

【記曰。此別頌二乘非真也。謂四果聖人。而心未離
惑亂。即所修禪定。入我空觀。而所觀骨璅無常苦
不淨等相。皆不離計著。即斷惑所見真諦。亦不離
妄見。取涅槃相。故云。禪者禪所緣。斷知見真諦。此
則妄想量。若覺此等非真。即得究竟解脫矣。知者
分別也。
○此上總明愚夫禪巳竟。
△次下明觀察
義禪。】

「復次大慧。有二種覺。謂觀察覺。及妄想相攝受計著
建立覺。」

【記曰。此示真妄二覺。以釋前四種禪中觀察義禪
之行相也。唐譯云。有二種覺智。謂觀察智。及取相

分別執著建立智。然法非有無。但隨智轉。若依正
智而觀。則諸法非有。若以邪智而觀。則諸法不無。
不無。則四句橫生。非有。則一真獨立。一真立則四
句離。四句離則心境絕。心境既絕。則人法雙亡故
此觀察義禪。為破法執。故前文云。謂人無我自相
共相。外道自他俱無性巳。觀法無我。彼地相義。漸
次增進。是名觀察義禪。後文自明。然此真妄雙舉
者。意令捨邪歸正故。】

「大慧。觀察覺者。謂若覺性自性相。選擇離四句不可
得。是名觀察覺。」

【記曰。此釋觀察正智也。謂外道二乘妄執諸法實
有自性。故橫生四句。今以正智觀察諸法。本無自
性。既法無自性。故四句無依。選擇推求。離四句外
竟不可得。以不可得。故見諸法無性者。是名觀察
義禪。】

「大慧。彼四句者。謂離一異。俱不俱。有無。非有非無。常
無常。是名四句。大慧。此四句離。是名一切法。(唐譯云。是故說
言一切法離)大慧。此四句觀察一切法。應當修學。」

【記曰。此教行人當離四句而觀諸法。是名正觀。若
他觀者。即邪觀也。故勉修學。】

「大慧。云何妄想相攝受計著建立覺。謂妄想相攝受。
計著堅濕煖動不實妄想相四大種。宗因相譬喻。計
著不實建立而建立。是名妄想相攝受計著建立覺。
是名二種覺相。」


【記曰。此明外道邪智也。然彼外道。不了諸法無性。
妄計諸法實有自性。故於彼堅濕煖動四大種性。
取相執著。虗妄分別。以宗因喻而妄建立。是名取
相分別執著建立邪智。依此邪智。故於諸法妄計
一異有無等四句邪見。意令行人捨此邪見。即名
正智。故離四句。即名觀察義禪也。宗因喻者。謂外
道以此三支建立自果。以謬解故。俱不極成。故因
明論出彼三十三過。故云不實建立而建立。】

「若菩薩摩訶薩成就此二覺相。人法無我相究竟。善
知方便。無所有覺觀察行地。得初地。(唐譯云。知此智相。即能通達人
法無我。以無相智於解行地。善巧觀察入於初地)入百三昧。得差別三昧。見
百佛及百菩薩。知前後際各百劫事。光照百剎土。」

【記曰。此明觀成得果之相也。謂菩薩摩訶薩創志
即以無相智善巧觀察諸法本無自性。頓斷我法
二執。乃於解行地即入初地。以及後後如來地也。
解即十住。行即十行。此雖云解行。意在不歷三賢。
以顯初發心時便登佛地耳。華嚴云。初發心時。即
得阿耨多羅三藐三菩提。知一切法即心自性。成
就慧身不由他悟故。入百三昧等者。舊引攝論云。
菩薩入初地時。證十百明門。謂一於一剎那頃證
百三摩地。二以淨天眼見百佛國。三以神通力能
動百佛世界。四能往百佛剎教化眾生。五能以一
身化百類身形令有情見。六能成就百類所化有
情。七若為利益能留身住世百劫。八能知前後際

百劫事。九能以智慧入百法明門。十能以身觀百
類眷屬。餘地倍倍增勝。華嚴具明。】

「知上上地相。大願殊勝。神力自在。法雲灌頂。當得如
來自覺地。善繫心十無盡句。成熟眾生。種種變化光
明莊嚴。得自覺聖樂三昧正受。」

【記曰。此言由初地以極如來地行相也。善繫心十
無盡句成熟眾生者。謂善說法。能以一句演無盡
句。能以一法演無盡法等。華嚴九地行相如此。問
曰。此經頓教法門。所詮直顯頓悟一心便登佛地。
何以前後每於正智現前。或觀行成就處。必歷舉
十地行相。豈不落階級耶。答曰。此經聖諦亦不立。
何階級之有。蓋舉果以驗因也。然十地亦名佛地。
蓋平等無相真如。是佛遊履之地。吾人苟能頓超
有相。心契一真。而與法身同遊。步步頭頭。居然自
在廣大業用。非是漸次從地至地也。舉此勝果。要
顯真因。若夫邪因無因。又何足以臻此。且令行人
知此。亦不得少為足。以冀上上增進。必得安住白
覺聖三昧勝樂而後巳也。
○上釋觀察義禪竟。下
釋攀緣如禪。
△初觀四大如。】

「復次大慧。菩薩摩訶薩當善四大造色。云何菩薩善
四大造色。大慧。菩薩摩訶薩作是覺。彼真諦者。四大
不生。於彼四大不生。作如是觀察。觀察巳。覺名相妄
想分齊自心現分齊。外性非性。是名心現妄想分齊。
謂三界。(唐譯云。觀彼諸大種真實不生。以諸三界。但是分別。唯心所見。無有外物)觀彼四

大造色性離。四句通淨。離我我所。如實相自相分段
住。無生自相成。」

【記曰。此言四大本自不生。以釋攀緣如禪也。攀緣
者妄想也。四大者名相也。然妄想元是正智。名相
本自如如。以彼愚夫不達三界唯心所現。故妄見
四大及所造四塵以為實有。故妄執大種以為生
因。是迷正智為妄想。變如如為名相。是以但起攀
緣作四句謬解。種種邪執故於如不如。今菩薩以
正智觀察彼諸大種。當體寂滅。真實不生。洞見三
界一切名相。但是妄想分別。唯心所現。本無外物。
如是觀時。則大種所造悉皆性離。若大種性離。則
四計頓絕。物我皆空。如此則即妄想為正智。了名
相本如如。一心住如實處。萬法皆悉不生。故唐譯
云。住如實處。成無生相。此所以觀四大不生為攀
緣如禪。以攀緣即如。非攀緣如也。故云善四大造
色等。以達四大不生。故云善。外道不達。故不善。】

「大慧。彼四大種。云何生造色。謂津潤妄想大種。生內
外水界。堪能(唐譯云作炎盛)妄想大種。生內外火界。飄動妄
想大種。生內外風界。斷截色妄想大種。生內外地界。」

【記曰。此言四大從妄想生。以破外道妄計四大為
生因。以明不善四大造色。成前妄想相攝受計著
建立覺義也。以彼外道不達五蘊諸法唯心變現。
乃妄計四大種以為生因。能造諸法。故此責云。彼
所計四大種。云何能生造色耶。云何。猶言如何。乃

責問之詞也。然我但說四大從妄想生。非從四大
生。是則妄想為四大種。非四大為四大種也。且妄
想無性。即四大本自不生。今彼愚夫邪執謬解。不
獨見四大生。抑且妄執四大能生生。此所以不善
四大造色。妄起四計。故於如不如。斯乃愚夫言說。
非聖賢也。故下結云。非我所說。然此經文簡古。佛
意幽深。最難潛通血脉。舊注引楞嚴世界相續文。
對釋此段。然雖消文有據。其實義難會通。何也。以
彼說世界生起之由。以言次第相生之情狀。今此
但說四大從妄想生。以破外道妄計四大為生因
耳。二處言同義別。若執彼明文。則返晦此經旨。觀
者幸勿以臆斷。下文自當證之。文云。謂地等四大
及造色等有四大緣。非彼四大緣。謂妄想是四大
因。非四大為四大因也。】

「色及虗空俱。計著邪諦。五陰集聚。四大造色生。」

【記曰。此承上文牒外道計。以明四大不能造色生。
以破外道妄計即色是我等四句也。邪諦。冥諦也。
即數論師所立二十五冥諦。謂從神我為冥初主
諦。從冥生覺。從覺生我心。從我心生五塵。從五塵
生五大。從五大生十一根。然此中色及虗空。五大
也。五陰。即十一根也。然彼外道妄計五大生五陰。
以虗空無形。唯能和色。故但云五陰集聚從四大
造色生。俱。和合也。又勝論師計六句為生因。謂一
實。二德。三業。四大有。五同異。六和合。又於實句中

執有九法。謂五大。時。方。和。合。此九能生五陰諸法。
故妄執即色是我我在色中等四句邪見。今世尊
將欲破之。乃先出其計云。色及虗空俱。乃是計著
邪諦。妄說五陰積聚四大造色生。下文先破色不
即我我不在色中等。後破四大造色不能生五陰。
且先破色不即我。以外道妄計八識為神我。故約
識破之。】

「大慧。識者。因樂種種跡境界故。餘趣相續。」

【記曰。此破色不即我等四計意也。然彼外道妄計
四大造色能生五陰。故妄計我在色中色即是我
等。佛謂彼所計神我。即我法中識也。若言色即是
我。且人死時四大色滅。而識不滅。以此識因愛樂
貪著六塵境界故。造善惡業。又招未來果報。復於
餘趣受生。相續不斷。若果然色即是識。其色滅時
而識亦與之俱滅矣。豈非斷滅耶。今既餘趣受生
相續。足知識不滅。識既不滅。則色非即我。明矣。不
但色不即我。抑且四大造色不能生五蘊。故下文
破之。】

「大慧。地等四大。及造色等。有四大緣。非彼四大緣。」

【記曰。此言四大不能造色也。以外道計四大為能
造。五蘊諸法為所造。是四大與四大為生緣矣。緣。
即因也。故佛牒其計而破之曰。四大及所造五蘊
等色法。自有與彼為因者。乃妄想耳。但非彼四大
與五陰為因也。何者。以彼四大不能造色生五陰

故。故下文徵破。】

「所以者何。謂性形相處。所作方便無性。大種不生。大
慧。性形相處。所作方便和合生。非無形。是故四大造
色相。外道妄想。非我。」

【記曰。此徵破四大不能造五陰之所以也。性。謂四
大自體。形相處。即彼諸法上長短高下大小等形
狀。方便。即造作之方法也。以上佛言四大不能造
色。故此徵而破之曰。何故不能造。以推求能造四
大自體形相。及造作方法。皆不可得。以無自性故。
既無自性。則大種本自不生。本自無生。又豈能生
他諸法耶。是計四大能造者妄也。若謂所造五蘊
諸法從四大生。此亦不成。何者。以能造大種是有
體相形狀之物。今能造者既是有形。而所造五蘊
亦應有形。非無形也。意謂縱許四大能造。但能造
五蘊中色法一陰耳。然彼四陰無形者。彼安得而
造之耶。是計所造者妄也。且彼計色即是我。況色
滅而識不滅。足知五陰非四大所造。今觀四大本
不能造色。是故計四大造色相者。乃外道妄想分
別顛倒見耳。非我所說也。故云非我。由上佛言四
大有形不能造無形。故下文釋成。以明觀五陰如。】

「復次大慧。當說諸陰自性相。云何諸陰自性相。謂五
陰。云何五。謂色受想行識。彼四陰非色。謂受想行識。」

【記曰。佛言有形不能造無形。故說五陰自性相。以
明四陰非色所造。將顯五陰本如也。】


「大慧。色者。四大及造色各各異相。大慧。非無色有四
數。如虗空。譬如虗空。過數相。離於數。而妄想言一虗
空。」

【記曰。此釋四陰無形。非色所造也。四大。外四大也。
造色。內四大也。謂五陰中色之一陰。可說是四大
所造。以有堅濕煖動四法各各異相。故是有形。不
比無色四陰如虗空故。至若受等四陰無有形相。
猶若虗空。但以妄想名言說為四陰。譬如虗空超
過數相。但分別言一虗空耳。豈有虗空無形。屬彼
四大所造耶。是則妄計四大能造五陰者。皆邪見
也。】

「大慧。如是陰。過數相。離於數。離性非性。離四句。數相
者。愚凡言說。非聖賢也。」

【記曰。此通釋五陰皆空也。如是陰。通指五陰也。性。
色陰。非性。四陰。謂不但四陰如空。而色陰推求各
無自性。大種不生。而色本空也。是則五陰皆空。超
過數相。又豈可以五數目之耶。故云如是陰超數
相。離於數。然既超名數。則五陰元無。五陰既無。則
離性非性矣。離性。則色不可謂之有。離非性。則四
陰不必謂之無。是則有無既離。四句安寄。故云離
性非性。離四句。然而四句既離。則百非俱遣。名言
路絕。則陰本如如。又豈可以數相求之耶。是故計
數相者。乃愚夫言說耳。殆非聖賢真知見力也。永
嘉云。一切數句非數句。與吾靈覺何交涉深證乎

此。】

「大慧。聖者如幻種種色像離異不異施設。又如夢影
士夫身。離異不異故。大慧。聖智趣。同陰妄想現。」

【記曰。此釋伏難以明五陰本如也。由上佛說五陰
皆空。恐愚者疑謂現見五陰聖凡皆有。何以言無。
故此釋云。我說五陰皆空。不是絕無。但聖智觀之。
如幻不實。所謂了達緣生無性。其體皆空。但不作
一異等妄見施設耳。豈是絕然滅無耶。然此五陰。
乃法身影明。如夢中身。如鏡中影。無別所有。故說
非異非不異。是故我言五陰本如。而愚夫不達乎
此。乃妄作一異等分別見。永嘉云。幻化空身即法
身。是則五陰當體元是法身。五陰妄想現時。而法
身齊現。但隨聖凡所見不同耳。若以妄想分別。則
法身隱而五陰現。若以聖智而觀。則法身現而五
陰消。故前文云。然彼惑亂。諸聖亦現。而非顛倒。故
云聖智趣同陰妄想現。斯實妄想本如。能觀察此。
所謂攀緣如禪。下文結云。】

「是名諸陰自性相。汝當除滅。滅巳。說寂靜法。斷一切
佛剎諸外道見。」

【記曰。此結名離過也。然未達五陰本如。故作一異
生滅妄見。其所說者。皆生滅法。故此結云。五陰如
此空寂。汝當除滅自性相見。滅此生見。即證無生。
其所說者。皆寂滅法。又當以此所證。斷一切外道
邪見。】


「大慧。說寂靜時。法無我見淨。及入不動地。入不動地
巳。無量三昧自在。及得意生身。得如幻三昧通達究
竟。力明自在。救攝饒益一切眾生。猶如大地載育眾
生。菩薩摩訶薩普濟眾生亦復如是。」

【記曰。此結攀緣如禪行成得果之相也。前觀察義
禪行成。從凡夫入解行。即登初地。漸觀深入至上
上地。以頓見真理。漸斷無明故。所謂頓悟漸修者
是也。今攀緣如禪觀行成就。頓登八地。頓證無生。
頓斷無明。頓捨藏識。所謂頓悟頓修者是也。巳上
三種禪。乃三乘行相。然二乘禪。固在所呵。後二雖
勝。猶屬迷悟因果。故彼偈云諸乘非究竟。何也。以
宗門縱然親證真如。猶是法身邊事。非法身向上
事也。至若如來清淨禪。則不屬因果。故為最上一
乘。乃此經之宗趣。所以但說前三種禪巳。即便說
邪正二果。而如來禪。則不容有說。意令吾人默契
不言之表耳。及其向後大慧特請。世尊但云。前聖
所知。轉相傳受。妄想無性。一語而巳。此直指從上
佛祖所傳心印。以為禪宗的訣。意顯此經之宗趣
也。觀者深察之。
○巳上釋邪正因行不同巳竟。下
文釋邪正果德不同。
△先示邪果。】

「復次大慧。諸外道有四種涅槃。云何為四。謂性自性
非性涅槃。種種相性非性涅槃。自相自性非性覺涅
槃。諸陰自共相相續流注斷涅槃。是名諸外道四種
涅槃。非我所說法。」


【記曰。此辯果德不同。初示邪果也。由上佛說因行
既有真偽。故所感果亦有邪正。故此先言四種涅
槃。以顯外道二乘因行之不真也。性自性非性涅
槃者。謂數論師。妄立神我以為主諦。實有自體。以
非究竟涅槃。故佛隨便而斥之曰。彼所計自性。其
實非性。但妄執耳。故云性自性非性涅槃。種種相
性非性涅槃者。謂外道妄計色究竟天以為涅槃。
謂盡虗空界十二類生。皆我身中一類流出。又計
大自在天以為涅槃。謂自巳身心并十方虗空。皆
從彼出。又順世外道。計四大是實是常。能生諸法。
故求火光明。樂水清淨。愛風周流。觀塵成就。各各
從事以為常住。以計彼種種相實有自性。故佛斥
之曰。彼所計者。其實非性。但妄執耳。故云種種相
性非性涅槃。自相自性非性覺涅槃者。謂勝論師。
計一切無情有知。立六句義。謂有實。德。業。大有。同
異。和合。以極微為常住。故以十方草木皆稱有知。
與人無異。草木為人。人死還為十方草木。故唐譯
云覺自相。猶言微塵自相而有知覺也。故佛斥之
曰。彼自相自性。本無自性。亦非有覺。但妄計耳。故
云自相自性非性覺涅槃。諸陰自共相相續流注
斷涅槃者。謂無想天人。以永滅依為歸寧地。及定
性聲聞。證滅諦巳。居滅巳休。更不前進。及定性辟
支。并不迴心諸緣覺倫。觀化知無。緣離證滅。執諸
陰巳滅。不受後有。永斷生機。取為涅槃。故云諸陰

自共相相續流注斷涅槃。此四皆外道自取以為
涅槃。故云非我所說。然二乘不達自心。心外取法。
故亦云外道。
△下示正果。】

「大慧。我所說者。妄想識滅。名為涅槃。」

【記曰。此明佛所說涅槃正果也。然彼外道所取涅
槃。皆妄想識耳。佛謂我所說涅槃者。非別有體。即
彼妄想識寂滅處。當體便是涅槃。非離此外別有
涅槃可證也。故云妄想識滅名為涅槃。問曰。前初
云證自智境界。轉所依藏識為大涅槃。次復云一
切識自性習氣藏識意識見習轉巳。我及諸佛說
名涅槃。此獨言妄想識滅名為涅槃者何也。答曰。
此三立言。意旨不同。不可作佛說涅槃有差別會
也。前初乃責二乘以不知證自智境界轉所依藏
識為大涅槃。故妄計未來諸根境界滅以為涅槃
果耳。然舉大涅槃言。意在責彼不知。非正說涅槃
也。次乃勘校邪正因果不同。意謂彼外道二乘以
依有無斷常等四句修行愚夫所行禪為因。故所
感果亦非究竟。我以離四句法修行觀察攀緣如
禪。故轉生死為涅槃。故云一切識自性習氣藏識
意識見習轉巳。我及諸佛方說為涅槃。謂不同外
道以妄見習氣為涅槃也。今乃釋前不同之所以。
正示涅槃行相。以顯此經之宗極。故但言妄想識
滅為涅槃。蓋言妄想當體寂滅即是涅槃。更不待
轉。何者。以妄想無性故。是則即彼外道二乘見習

盡是涅槃。不必別求。以當體無生。更何所轉。此正
最上一乘。實此經宗極。故上文云七識不生。以立
意不同。故言亦異也。然此妄想。即第六意識。故次
辯之。】

「大慧白佛言。世尊不建立八識耶。佛言。建立。大慧白
佛言。若建立者。云何離意識非七識。佛告大慧。彼因
及彼攀緣故。七識不生。」

【記曰。此問明八識本來涅槃義也。由佛前言轉藏
識妄見習氣為涅槃。然藏識。八識也。見習。七識也。
今此但言六識滅為涅槃。故此疑問不建立八識
耶。佛言建立。又問既建立者。且七識為生死根。云
何但言六識滅為涅槃。而不言七識耶。佛言。八識
者。乃如來藏清淨真心也。本來寂滅。而七識無體。
本自不生。但彼六識依八識而起攀緣。八識因六
識攀緣而有生滅。故云彼因及攀緣故。今意識若
寂滅。則七識不生。而八識當體元是清淨涅槃。又
何待轉。而後方為涅槃耶。】

「意識者。境界分段計著生習氣。長養藏識。意俱。我我
所計著思惟因緣生。不壞身相。」

【記曰。此釋上七識不生義也。唐譯云。意識分別境
界起執著時。生諸習氣。長養藏識。由是意俱。我我
所執思量隨轉。無別體相。謂七識所以不生者。以
無體故。但因意識攀緣五塵境界時。生起習氣熏
彼藏識。而藏識受熏。以習氣力。影現根身器界。而

妄見此影。執為我我所者。乃名七識。故云意俱。是
則七識思量。但隨六八內外門轉乃八識之影明。
如燈毛輪。無別有體。雖有名而無實。以唯一精真。
故云不壞身相。】

「藏識。因攀緣自心現境界計著。心聚生。展轉相因。」

【記曰。此言藏識元是不動智體。但因六識攀緣自
心境界。諸識相因而生。故得藏識之名也。由意識
一起而諸識齊起。故云心聚生。然八識湛淵。本無
生滅。秪因六識攀緣而有生滅。七識因八識而起
執著。六識因七識而起分別。五識因六識而攬境。
六識又因五識而攀緣。七識又因六識而增長見
習。識八又因七識我執染污而不解脫。故云展轉
相因。是則生從六識相因而生。滅則六識滅而諸
識齊滅。此所謂一根既返源。六根俱解脫也。】

「譬如海浪。自心現境界風吹。若生若滅。亦如是。是故
意識滅。七識亦滅。」

【記曰。此以喻顯七識本不生也。海喻藏識。浪喻七
識。境界如風。謂藏海澄淵。本無七識波浪。但自意
識攀緣六塵境界風吹。故有起滅。今若意識不起。
境界風停。則七識當體寂滅。是則生但因緣生。滅
但因緣滅。非七識也。故云七識不生。】

「爾時世尊欲重宣此義而說偈言。

我不涅槃性。所作及與相。妄想爾𦦨識。此滅我涅槃。」

【記曰。此總頌外道涅槃非我所說義也。謂外道妄

計涅槃實有自性。及有所作相。佛言我不如此。然
我所說者。但以妄想所知識滅。名為涅槃耳。爾𦦨。
所知也。】

「彼因彼攀緣。意趣等成身。與因者是心。為識之所依。」

【記曰。此頌七識不生也。謂彼藏識。因彼意識攀緣。
故有七識身生。然而與意為因者。乃是藏識心王。
非七識也。故云與因者是心。以藏識為諸識之所
依故。是則藏識之生滅。前五之攬境。及七識之假
名。總因意識而有。故意識若滅。則諸識當體不生。
故下以喻成。】

「如水大流盡。波浪則不起。如是意識滅。種種識不生。」

【記曰。此以喻結成也。問。諸教皆言七識為意根。乃
生滅之樞機。今言七識不生。但言意識滅即為涅
槃者。何也。答。此直示頓悟無生之旨。乃禪宗修心
之的訣也。若謂定有七識以為意根。則相續長劫。
何由一切頓證無生耶。今了七識不生。則意識脫
體無依。意識無依。則妄想無性。當下寂滅。妄想寂
滅。則一切內外心境無不寂滅。淨名云。一切眾生
本來涅槃。不復更滅。謂是故也。故云。如是意識滅。
種種識不生。此實自覺聖智境界。豈彼外道邪見
三乘比智所可入耶。故右德云。靈光獨耀。逈脫根
塵。體露真常。不拘文字。心性無染。本自圓成。但離
妄緣。即如如佛。
○巳上廣釋前三種禪以顯三乘
差別因果相竟。次下廣釋如來禪融會五法自性

總歸如如以顯一乘平等因果相。有三。
△初即妄
即真以顯平等。】

「復次大慧。今當說妄想自性分別通相。若妄想自性
分別通相善分別。汝及餘菩薩摩訶薩。離妄想。到自
覺聖。外道通趣善見。覺攝所攝妄想。斷緣起種種相
妄想自性行。不復妄想。」

【記曰。此即妄想差別以示平等行相也。因上一往
佛說妄想為十界五性三乘生死涅槃之本。恐其
行人不知何等妄想。故此特示其相。欲令行人即
妄想以證如如也。然妄想名雖通稱。其實有多種
差別不同。若不善知其相。抑將認妄為真。故楞嚴
云。譬如國王為賊所侵。發兵討除。是兵要當知賊
所在。唐譯云。我今當說妄計自性差別相。令汝及
諸菩薩摩訶薩善知此義。超諸妄想。證聖智境。知
外道法。遠離能取所取分別。於依他起種種相中。
不更取著妄所計相。】

「大慧。云何妄想自性分別通相。(唐譯云。妄計自性差別相)謂言說
妄想。所說事妄想。相妄想。利妄想。自性妄想。因妄想。
見妄想。成妄想。生妄想。不生妄想。相續妄想。縛不縛
妄想。是名妄想自性分別通相。」

【記曰。此標妄想差別相也。前說轉一切自性習氣
藏意意識見習為涅槃。故隨說二種自性相。謂言
說自性相計著。事自性相計著。此蓋示其所當轉
者也。言說自性相計著者。從無始言說虗偽習氣

計著生。乃名也。事自性相計著者。從不覺自心現
分齊計著生。乃相也。以妄想因名相而生故。此二
乃妄想總相。今列十二妄想。蓋亦不出前二。但廣
示其相。乃前二之差別相耳。由妄想因他名相而
有。是謂緣起。今顯妄想無性。本自圓成。則彼名相
自如如矣。故云通相。故此科云真妄平等。】

「大慧。云何言說妄想。謂種種妙音歌詠之聲。美樂計
著。是名言說妄想。」

【記曰。此計世俗言語音聲。及歌詠詞句等。以為實
有自性者也。】

「大慧。云何所說事妄想。謂有所說事自性。聖智所知。
依彼而生言說妄想。是名所說事妄想。」

【記曰。此計出世聖言量。以為實有所說自證境界。
依之妄起分別者也。謂於佛所說菩提涅槃真如
佛性第一義諦自證聖智出世等法。以為實有自
性。依之復起種種言說分別。以作實法。故唐譯云。
謂執有所說事。是聖智自證境界。依此起說。】

「大慧。云何相妄想。謂即彼所說事。如鹿渴想。種種計
著而計著。謂堅濕煖動相一切性妄想。是名相妄想。」

【記曰。此合上二而言也。以於佛所說出世法中。執
以為實。妄有所得。故云於彼所說事中如渴鹿想。
又於所說世諦法中。根塵四大等法。計著實有自
性。故云種種計著而計著等。此上三。乃言說自性
計著也。】


「大慧。云何利妄想。謂樂種種金銀珍寶。是名利妄想。」

【記曰。此下七種妄想。乃事自性計著妄想也。於諸
財寶不達性空。故云利妄想。】

「大慧。云何自性妄想。謂自性持此。如是不異。惡見妄
想。是名自性妄想。」

【記曰。此妄計世間諸法。一一各有自性。執之決定
如是。不可更易。即外道執四大種各有自性而能
生物。故云惡見妄想。】

「大慧。云何因妄想。謂若因若緣。有無分別。因相生。是
名因妄想。」

【記曰。此外道妄計諸法。有從有因生。無從無因生。
故唐譯云。謂於因緣分別有無。以此因相而能生
故。故云因妄想。】

「大慧。云何見妄想。謂有無一異俱不俱惡見。外道妄
想計著妄想。是名見妄想。」

【記曰。此外道依有無等起四句見。故云見妄想。】

「大慧。云何成妄想。謂我我所想。成決定論。是名成妄
想。」

【記曰。此外道妄計即色是我。離色是我等。成決定
論。故魏譯云。取我我所相。說虗妄法。唐譯云。理分
別。謂於無理處。以宗因喻成立有理。故云成妄想。】

「大慧。云何生妄想。謂緣有無性生計著。是名生妄想。」

【記曰。此生見也。謂計諸法若有若無。皆悉有生。以
有有生。無亦有生故。如云太極從無極而生。然太

極無形。而妄見有生。此無而有生也。至若兩儀八
卦三才萬物。皆一定有生。此有而有生也。故唐譯
云。若有若無。從緣而生。是名生分別。】

「大慧。云何不生妄想。謂一切性。本無生。無種因緣。生
無因身。是名不生妄想。」

【記曰。此不生見也。謂一切諸法本來不生者。以未
生巳前。先有不生之體。此體不從因生。故云無種
因緣生無因身。如莊子云生生者不生。即所謂有
物先天地者是也。故唐譯云。計著一切法本來不
生。未有諸緣而先有體。不從因起。既不從因起。是
無因也。無因則無果。既無因果。則成斷滅。是則名
雖不生。實斷見耳。故前百丈錯答學人不落因果
一轉語。五百生墮野狐身。正墮此不生見。錯會無
生義耳。觀此痛令識法者懼。】

「大慧。云何相續妄想。謂彼俱相續。如金縷。是名相續
妄想。」

【記曰。此相續妄想有二。一謂世法。即如世之五行
相生相尅。八卦四時往復不斷。謂之相續。二謂佛
法。說眾生世界業果相續不斷。亦謂之妄想。何者。
以達無生者。若一念不生。則前後際斷。一人發真
歸元。十方虗空悉皆消殞。何況空中所有國土而
不振裂。如此。則又何從而相續耶。是則不達諸法
唯心所現者。乃妄計諸法實有相續自性。特妄想
耳。】


「大慧。云何縛不縛妄想。謂縛不縛因緣計著。如士夫
方便。若縛若解。是名縛不縛妄想。」

【記曰。此計實有煩惱可縛。涅槃可脫也。前十一種
妄想。屬凡夫外道。此一屬二乘。以彼二乘不達煩
惱性空。故以生死為可縛。不達涅槃性空。故欲斷
煩惱而取證。故如人被縛。必待解縛而後為脫也。
如楞嚴云。根塵同源。縛脫無二。則非彼所知。】

「於此妄想自性分別通相。一切愚夫計著有無。」

【記曰。此結過也。凡所分別皆妄想耳。愚夫不達。妄
執以為實有實無。】

「大慧。計著緣起而計著者。種種妄想計著自性。如幻
示現種種之身。凡夫妄想見種種異幻。」

【記曰。此言徧計執性。乃依他緣起。由不達圓成。故
妄以為實也。計著緣起而計著種種妄想計著自
性者。如論所說。由彼彼徧計。徧計種種物。然此徧
計本無自性。但依他起。乃分別緣所生耳。凡愚不
了。妄以為實。故唐譯云。於緣起中執著種種妄計
自性。如依於幻見種種物。凡愚分別。見異於幻。經
云。眾生不異幻。了幻無眾生。以不能如幻觀眾生。
而妄分別有無一異。故云見異於幻。】

「大慧。幻與種種非異非不異。若異者。幻非種種因。若
不異者。幻與種種無差別。而見差別。是故非異非不
異。是故大慧。汝及餘菩薩摩訶薩。如幻緣起妄想自
性。異不異有無。莫計著。」


【記曰。此結示真妄平等相也。謂妄想本自緣生。了
無自性。不可作一異有無分別執著。故非異非不
異。以一異俱非。則如如平等矣。幻喻心。種種喻妄
境。然種種依幻而起。且幻事本無。何況復於幻出
種種。而又作一異有無等見耶。故誡之曰。如幻緣
起妄想自性異不異有無莫計著。謂彼妄想自性
本無所有。乃依如幻緣起耳。故不應作一異有無
計著也。】

「爾時世尊欲重宣此義而說偈言。

心縛於境界。覺想智隨轉。無所有及勝。平等智慧生。」

【記曰。此總頌真妄一如。以顯平等相也。謂三界五
蘊一切境界。但隨妄想而轉。然於實際。當體寂滅。
本自如如。故云爾也。覺想。謂妄覺無明也。智即六
麤中智相。謂分別心也。無所有最勝處。謂真如實
際也。以自他俱泯。故云平等。由無明不覺。妄見境
界。則心縛於境。境復牽心。故不平等。若以正智而
觀。則心境雙絕。故平等耳。楞嚴云。知見立知。即無
明本。知見無見。斯即涅槃。】

「妄想自性有。於緣起則無。妄想或攝受。緣起非妄想。
(唐譯云。在妄計是有。於緣起則無。妄計迷惑取。緣起離分別)種種支分生。如幻則
不成。彼相有種種。妄想則不成。彼相則是過。皆從心
縛生。」

【記曰。此頌泛舉妄想緣起相因而有也。謂妄想本
無自性。所以有自性者。以於緣起諸法妄生取著

故。且彼緣起諸法。非妄想也。何者。以一切諸法緣
生如幻故。然彼幻事種種。支分宛然若生。以皆如
幻。故雖生不生。故云如幻則不成。然彼幻相雖有
種種。其實性本無生。亦無有相。以見彼有相者。但
妄想耳。若了彼如幻。則妄想不生。以不了如幻。依
之造業。故彼相是過。此皆從心縛而生也。彼相既
因妄想而有。若妄想不生。諸相自寂。則依他性空。
相本無也。然心境互為緣起也。今幻相不成。則無
當心之境。妄想不成。則無了境之心。心境皆無。言
思路絕。本自如如矣。】

「妄想無所知。於緣起妄想。此諸妄想性。即是彼緣起。
妄想有種種。於緣起妄想。」

【記曰。此頌妄想從緣起而生也。以妄想實際本無
所知之境。但於緣起諸法不了無性。而復於彼妄
生分別。計著有無。執取美惡。故云於緣起妄想。且
此諸妄想性。除緣起外。別更無有。故云即是彼緣
起。所以妄想有種種者。但於緣起妄想耳。】

「世諦第一義。第三無因生。妄想說世諦。斷則聖境界。」

【記曰。此頌世諦即第一義。以明即妄即真也。謂若
妄計妄想緣起實有自性。即第一義諦而為世諦。
若了妄想緣起無性。即世諦而為第一義諦。若不
知諸法緣生者。即是無因生矣。又墮外道冥諦也。
是則本無世諦。而世諦但依妄想說耳。即妄想斷
處。便是自覺聖智境界。故唐譯云。妄計是世俗。斷

則聖境界。】

「譬如修行事。於一種種現。於彼無種種。妄想相如是。」

【記曰。此頌通喻妄想緣起相因而生也。謂第一義
諦本無諸相。但因妄想妄見諸法。而復於彼周徧
計度。美惡一異有無等。堅執為實。其實第一義諦
中。本無此事。故云於彼無種種。修行者。謂鈍根二
乘。修八背捨。四徧處定。若觀青時。天地萬物皆青。
若觀黃赤白時。一一皆然。彼於一色法。隨心轉變
見種種相。以於無中妄見有故。以譬於第一義諦
離名相處。妄見種種諸法。然其所見者。皆妄想耳。
非實法也。故云妄想相如是。論云。由彼彼徧計。徧
計種種物。此徧計所執。自性無所有。】

「譬如種種翳。妄想眾色現。翳無色非色。緣起不覺然。」

【記曰。此頌以喻轉明上意也。謂於第一義諦無一
法處。而見有種種者。蓋因無明不覺依他妄分別
緣。生一切法。故論曰。依他起自性。分別緣所生。譬
如翳目於無色相處。而妄見有青黃赤白諸色相
現。凡愚不覺。妄執為實。故云緣起不覺然。】

「譬如鍊真金。遠離諸垢穢。虗空無雲翳。妄想淨亦然。」

【記曰。此頌喻第一義諦遠離諸過。以顯圓成實性
也。論曰。圓成實於彼。常遠離前性。以圓成實。法爾
隨緣。成一切法。而法法皆真。但由妄想徧計種種
執取。故於真不真。若情忘執謝。則萬法皆如。圓成
自顯。故但云妄想淨亦爾。故下文但出妄想之過。】


「無有妄想性。及有彼緣起。建立及誹謗。悉由妄想壞。」

【記曰。此頌特出妄想之過。意明緣起從妄想而有
也。謂所以說有緣起建立及誹謗者。蓋因妄想而
說耳。若無妄想。而說有緣起建立及誹謗者。此亦
是妄想分別。乃自破壞如實之見矣。故云無有妄
想等。世尊意謂汝等若無妄想。而我為何又說緣
起。及說汝等建立及誹謗之過耶。繇是觀之。則十
方三世一切諸佛。出現世間更無別法。特為說破
眾生妄想耳。故下文云。前聖所知。轉相傳授。妄想
無性。】

「妄想若無性。(唐譯云。若無妄計性)而有緣起性。無性而有性。有
性無性生。依因於妄想。而得彼緣起。相名常相隨。而
生諸妄想。究竟不成就。則度諸妄想。然後智清淨。是
名第一義。」

【記曰。此通頌三性五法。皆依妄想而立也。謂緣起
本無。但因妄想而有。若無妄想而說有緣起者。是
則無因而有生。有生而從無因生也。此翻顯因依
妄想。方得有緣起。因有緣起。故名相隨生。如影隨
形。是則名相又因妄想緣起而有。既有名相。則妄
想又從名相而生。展轉相因。無有窮巳。皆妄想之
過也。如何得離妄想過耶。故次頌云。究竟不成就。
則度諸妄想。然後智清淨。是名第一義。然究竟不
成就者。華嚴云。如是自性。如幻如夢。如影如像。悉
不成就。智證云。以真如之性。法爾隨緣。雖即隨緣。

法爾歸性。以隨緣時。似有顯現。如觀幻法。不有而
有。如觀夢境。不見而見。如觀水中之影。非出非入。
如觀鏡中之像。不內不外。以無性隨緣。故理不成
就。以隨緣無性。故事不成就。理事不成。則一切法
俱不成也。然一切法俱不成就。而介爾妄心。又何
從而寄耶。故云。究竟不成就。則度諸妄想。然後智
清淨。是名第一義。斯則緣起名相妄想。皆即正智
如如矣。故下頌結顯之。】

「妄想有十二。緣起有六種。自覺智爾𦦨。彼無有差別。
五法為真實。自性有三種。修行分別此。不越於如如。」

【記曰。此頌總結前五法三自性等皆不越於如如
也。良由真如隨緣成一切法。法法皆真。但以妄想
執著而有差別。若以自覺聖智觀之。則彼諸法本
來寂滅。此三性不越於如如也。以迷真如之理而
為名相。故正智翻為妄想。悟名相之本如。即妄想
而為正智。此五法不越於如如也。故誡修行之士。
能作如是觀。則日用頭頭物。物皆如如矣。緣起有
六種。即卷初六因。爾𦦨。所知也。】

「眾相及緣起。彼名起妄想。彼諸妄想相。從彼緣起生。
覺慧善觀察。無緣無妄想。成巳無有性。云何妄想覺。」

【記曰。此言迷悟因依也。謂迷時緣起妄想遞互相
生。悟則性是圓成。更無緣起妄想矣。唐譯云。真實
中無物。云何起分別。故云。成巳無有性。云何妄想
覺。唐譯此下有圓成若是有。此則離有無。既巳離

有無。云何有二性。四句。】

「彼妄想自性。建立二自性。妄想種種現。清淨聖境界。」

【記曰。此言凡聖二途。但依妄想而立也。謂若依妄
想自性。妄見實有根身器界一切諸法。則名言事
相二種自性從此建立。謂之凡愚。若能正於種種
妄想現處。當下以智觀察妄想無性。脫體全空。即
是自覺聖智境界。此所謂達妄元虗。即凡心而見
佛也。清淨。空之異稱。二自性。正指言說自性相計
著。事自性相計著。此二蓋即名相二法也。】

「妄想如畫色。緣起計妄想。若異妄想者。則依外道論。」

【記曰。此言邪正二途亦依妄想而立也。心如工畫
師。能畫諸世間。是則緣起諸法原從妄想而有。然
愚夫不知。唯在緣起法上而生分別一異有無等
見。而橫計別有生因。殊不知妄想是生法之本也。
若捨妄想而言諸法別有異因。從冥諦微塵自在
勝性等而生者。則墮外道邪見矣。故云。若異妄想
者。則依外道論。】

「妄想說所想。因見和合生。離二妄想者。如是則為成。」

【記曰。此結示正義也。唐譯云。以諸妄見故。妄計於
妄計。謂彼凡愚外道。但以妄見分別於妄計之法。
所以不出妄想顛倒。若能離此妄想。則當下本自
圓成。此正謂狂心不歇。歇即菩提。勝淨明心。本非
外得。何藉劬勞肯綮修證。故云。離二妄想者。如是
則為成。此章蓋總觀五法自性都歸妄想。而妄想

本自如如。此所以為一乘平等行相也。
○上明即
妄即真以顯平等因相巳竟。下明即心即境以顯
平等果相。
△初即心。】

「大慧菩薩摩訶薩復白佛言。世尊。惟願為說自覺聖
智相。及一乘。若自覺聖智相及一乘。我及餘菩薩善
自覺聖智相及一乘。不由於他。通達佛法。」

【記曰。此明自覺聖智。釋上如來禪。以顯平等果相
也。由上佛約所觀妄想緣起行相以明平等因巳。
但不知能觀自覺聖智及究竟一乘果相何如。將
顯如來禪究竟清淨平等實相最勝第一義諦。故
興此問。】

「佛告大慧。諦聽諦聽。善思念之。當為汝說。大慧白佛
言。唯然受教。佛告大慧。前聖所知。轉相傳授。妄想無
性。菩薩摩訶薩。獨一靜處。自覺觀察。不由於他。離見
妄想。上上升進。入如來地。是名自覺聖智相。」

【記曰。此示如如智也。所謂教外單傳之旨。直指人
心。見性成佛之密意。特揭於此。智證曰。無性之妙。
佛祖所祕。蓋嘗密演。未嘗顯說。何以知之。圓覺曰。
圓覺自性。非性性有。循諸性起。無取無證。維摩曰。
不生不滅。是無常義。十地品曰。以不了第一義故。
號為無明。起信論曰。以不如實知真如法一故。不
覺而有妄念。夫言非性性有。不生滅而無常。及不
了知。皆以無性故也。而其言皆遮之。欲學者自悟。
此予所謂密演者也。今則明告無性。是謂顯說。其

曰前聖所知者。但妄想無性耳。豈真有所傳耶。是
在默契自知而巳。古人云。得坐披衣。向後自看。故
曰。獨一靜處。自覺觀察。意謂若能觀此。則不由於
他。是名自覺聖智。以無如外智能證於如。故此科
云即心。
△即下境。】

「大慧。云何一乘相。謂得一乘道覺。我說一乘。云何得
一乘道覺。謂攝所攝妄想。如實處不生妄想。是名一
乘覺。大慧。一乘覺者。非餘外道聲聞緣覺梵天王等
之所能得。唯除如來。以是故說名一乘。」

【記曰。此明平等果覺。以示如如理也。謂離能取所
取分別。住如實處。一念不生。乃證如如理。所謂不
取於相。如如不動。是名一乘覺也。此唯佛與佛。乃
能究盡諸法實相。故云唯除如來。非餘外道聲聞
緣覺梵天王等之所能得。以無智外如為智所入。
故科云即境。由理智一如。故云心境平等。
○上即
心即境以顯果平等。
△下即權即實以顯法平等。】

「大慧白佛言。世尊何故說三乘。而不說一乘。佛告大
慧。不自般涅槃法故。不說一切聲聞緣覺一乘。以一
切聲聞緣覺。如來調伏。授寂靜方便而得解脫。非自
巳力。是故不說一乘。復次大慧。煩惱障業習氣不斷。
故不說一切聲聞緣覺一乘。不覺法無我。不離分段
死(唐譯云。未名不思議變易死)故說三乘(不離。應云巳離)。」

【記曰。此明如來所以不說一乘之意。以顯即權即
實。以離不平等過也。意謂一向不為聲聞人說一

乘者。以有待而然。非絕然也。然有其二意。一則因
彼但依如來所授寂靜方便而調伏之。雖證解脫。
非巳智分。以恐彼驚疑。故不敢為說。二則以彼未
盡所知習氣。未覺法無我。未名不思議變易死。不
堪受此法。故不為說耳。要且待時而說。非畢竟不
說也。若竟不說。則有不平等過。意謂若離上過。亦
可得入。故下明之。】

「大慧。彼諸一切起煩惱過習氣斷。及覺法無我。彼一
切起煩惱過習氣斷。三昧樂味著非性。無漏界覺。(唐譯
云。若彼能除一切過習。覺法無我。是時乃離三昧所醉。於無漏界而得覺悟。既覺悟巳)覺巳。復
入出世間上上無漏界。滿足眾具。當得如來不思議
自在法身。」

【記曰。此言聲聞種性無間。以顯法平等也。以彼二
乘依妄想取涅槃果。故為三昧所醉。不得法無我。
若彼能了妄想無性。則於所取涅槃三昧。及煩惱
習氣。當下頓離。即得如來無上涅槃。證不思議自
在法身也。如此。則人法不異。何三乘之有。】

「爾時世尊欲重宣此義而說偈言。

諸天及梵乘。聲聞緣覺乘。諸佛如來乘。我說此諸乘。
乃至有心轉。諸乘非究竟。若彼心滅盡。無乘及乘者。
無有乘建立。我說為一乘。」

【記曰。此言聖凡見盡。分別情亡。即是一乘。非是此
外別有一乘也。諸天梵等。凡情也。聲聞緣覺諸佛
如來。聖解也。若言轉凡成聖。縱得聖解。亦墮凡情。

何也。所謂菩提心生。生滅心滅。猶屬生滅。以起心
動念。即乖法體故。所以宗門向上事。成佛作祖。嫌
帶污名。以不離有心故。故云。乃至有心轉。諸乘非
究竟。若彼心量滅盡。凡聖情忘。能所雙寂。一念不
生。即是究竟一乘寂滅場地真解脫也。】

「引導眾生故。分別說諸乘。解脫有三種。及與法無我。
煩惱智慧等。解脫則遠離。」

【記曰。此妨難遣情也。恐有疑云。三乘既非究竟。如
來何以說不真之法耶。故此釋云。如來為引導眾
生。故說三乘三解脫二無我。淨二障等。皆是隨他
意語。如止啼黃葉耳。本非實法。伹鈍根當作實法。
故為法縛。不得解脫。若大力量人。能頓見自心現
量。住如實究竟處者。一眼覷透。則當下脫體無依。
即能掃除聖凡見量。如脫索獅子。自在遊行。方名
真解脫人。回視彼諸法。如大夢覺。未有不離之者。
故云解脫則遠離。】

「譬如海浮木。常隨波浪轉。聲聞愚亦然。相風所飄蕩。
彼起煩惱滅。餘習煩惱愚。」

【記曰。此言聲聞所以被自共相風之所漂轉者。以
彼但斷四住煩惱。未斷餘習根本無明故也。生死
流有三種。謂欲流。有流。無明流。以彼但斷欲有二
流。未斷無明流。既為無明所流。故以五蘊處生死
海。猶如浮木。常隨波浪漂轉耳。以彼入塵則墮故
也。】


「味著三昧樂。安住無漏界。無有究竟趣。亦復不退還。
得諸三昧身。乃至劫不覺。」

【記曰。此言聲聞之過也。以味著三昧。故進不能趣
究竟之地。以安住無漏界。故亦不退落三界生死。
以得三昧持心。故雖經劫而不覺。】

「譬如昏醉人。酒消然後覺。彼覺法亦然。得佛無上身。」

【記曰。此頌無間性也。然二乘與佛。性本無間。但自
為法縛。所謂飲無為酒。臥寂滅牀。酒醒夢覺。未有
不到如來地者。問曰。然上屢斥外道二乘。且云闡
提亦得成佛。而此但許二乘而不言外道者。何也。
答曰。以品位言之。則大凡不及小聖。以根性言之。
則小聖不及大凡。彼外道者。雖云邪見。而有根性
猛利者。多能一超便入。如廣額屠兒。放下屠刀。便
作佛事。日劫相倍者有之。若夫二乘。沈醉無明。至
劫不覺。最為難化者。故此特特言之。意在激彼劣
解。速進寶所。斯正引權入實之密意耳。如來神力
加持。殆非以所知心。測度不思議妙用之力也。
○
此上廣釋邪正因果差別相巳竟。】

觀楞伽阿䟦多羅寶經記卷第四


