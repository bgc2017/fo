











觀楞伽阿䟦多羅寶經記卷第三
宋天竺三藏沙門求那䟦陀羅譯
明建鄴海印沙門　釋德清筆記

一切佛語心品第二之上

【前顯理中初明寂滅一心巳竟。
△次示如來藏性。】

「爾時大慧菩薩摩訶薩白佛言。世尊。世尊脩多羅說
如來藏自性清淨。轉(二譯皆作具)三十二相入於一切眾
生身中。如大價寶。垢衣所纏。如來之藏常住不變亦
復如是。而陰界入垢衣所纏。貪欲恚癡不實妄想塵
勞所污。一切諸佛之所演說。云何世尊同外道說我。
言有如來藏耶。世尊。外道亦說有常作離者於求那。
周徧不滅。世尊。彼說有我。」

【記曰。此將示如來藏性真常無我。以破外道妄計
神我。故興此問也。初云。寂滅者名為一心。一心者
名如來藏。然此藏體。從本以來不與一切染法相
應。故云自性清淨。諸佛證此。號為菩提涅槃。成三
十二妙相。眾生迷此。以為生死煩惱。作八萬四千
塵勞。是則眾生日用現證。全是如來果德。故云轉

三十二相入一切眾生身中。但為五陰垢蔽貪癡
妄想所污。故如大價寶而為垢衣所纏。其實自性
常住不變。此是一切諸佛大乘了義究竟極談。所
謂常住一心法身真我者。大慧因而疑之曰。世尊
向斥外道妄計神我。謂是邪見。今云有如來藏常
住真我。豈不同彼外道所說我耶。然世尊說如來
藏體常周徧。離於自性。不生不滅。而外道亦說有
常作者離於求那。周徧不滅。斯則彼所說我。與佛
無別。且世尊前云空無生無二離自性相。普入一
切脩多羅。今云有如來藏義。是聖教相違。自語相
違也。然彼所計我。其義有三。一者體常。名為作者。
二者雖在五陰。而離於求那。別有自性。三者徧歷
諸趣。實非生滅。其語雖似。其義全非。實是邪見。故
云。學道之人不識真。只為從前認識神。無量劫來
生死本。癡兒認作本來人。此經以破邪為用。謂此
邪見一破。即名正智。即可頓證一心。故大慧於顯
理究竟處。置此一問。】

「佛告大慧。我說如來藏。不同外道所說之我。大慧有
時說空。無相。無願。如實際。法性。法身。涅槃。離自性不
生不滅。本來寂靜。自性涅槃。如是等句說如來藏巳。
如來應供等正覺。為斷愚夫畏無我句故。說離妄想
無所有境界如來藏門。大慧。未來現在菩薩摩訶薩。
不應作我見計著。」

【記曰。此言法本離言。應機故有說。以顯藏性無我

也。謂如來說法。不同外道執一之論。但順眾生所
執之情。隨宜而擊破之。故為著有相希求者說三
解脫。為執假法者說如實際。為執差別者說平等
法性。為執妄身者說法身。為樂生死者說涅槃。為
認生滅為心性者說離自性不生不滅。為厭囂喧
者說本來寂靜。為厭生死者說自性涅槃。如是等
句皆如來藏之異名。故云如是等句說如來藏巳。
為執四大假我及認神我者說無我。其有愚夫。聞
說無我。遂生恐怖。故如來乃說離妄想無所有境
界。名如來藏自性清淨。此亦隨順方便。本無實法。
是故汝等當依於義。莫著言說。不應作我見計著。
向云三乘為權。一乘為實。今言法身涅槃如來藏
名。猶是方便建立。所謂我大乘非乘。以顯寂滅心
源。言思路絕。真妄兩忘。方為自覺聖智究竟處。】

「譬如陶家。於一泥聚。以人工水木輪繩方便。作種種
器。如來亦復如是。於法無我離一切妄想相。以種種
智慧善巧方便。或說如來藏。或說無我。以是因緣故
說如來藏。不同外道所說之我。是名說如來藏。開引
計我諸外道故。說如來藏。令離不實我見妄想。入三
解脫門境界。希望疾得阿耨多羅三藐三菩提。」

【記曰。此以喻顯法因機異也。淨名云。說法不有亦
不無。以因緣故諸法生。故如陶家作器。泥本是一。
隨緣故器異。以況法本不異。異自機耳。故唐譯云。
如來亦爾。於遠離一切分別相無我法中。以種種

智慧方便善巧。或說如來藏。或說為無我。種種名
字。各有差別。然種種智慧善巧方便者。法華云。諸
佛智慧甚深無量。其智慧門難解難入。謂如來具
有權實二智。種種智慧。乃一切種智。根本實智也。
善巧方便。後得權智也。然如來以實智證理。故法
無不徹。權智說法。故機無不宜。其所說法引導眾
生。皆悉到於一切智地。故云如來為開引計我諸
外道故說如來藏。令離不實我見妄想。入三解脫。
疾得無上菩提也。豈同外道所說我耶。三解脫者。
謂如來藏自性清淨。故云空。離一切相。故云無相。
眾生性自具足。不假外求。故云無願。舊引華嚴三
解脫。謂菩薩觀緣起而知自性空。得空解脫。觀十
二有支自性滅。得無相解脫。入空無願求。唯為教
化眾生故。得無願解脫。然彼以觀言。正意在行。此
以體言。正意在理。名同義別。學者應知。】

「是故如來應供等正覺。作如是說如來之藏。若不如
是。則同外道。是故大慧。為離外道見故。當依無我如
來之藏。」

【記曰。此結成正義。誡令離過也。謂如來說法。乃以
實相印印定諸法。故隨其所說。皆與實相不相違
背。外道無此法印。故曰不如是則同外道。噫。如來
無此法印。則同外道。痛令識法者懼。如來藏。乃佛
性在纏之名。謂眾生識藏乃如來也。故云如來之
藏。依主釋。】


「爾時世尊欲重宣此義而說偈言。

人相續陰。緣與微塵。勝自在作。心量妄想。」

【記曰。此通頌無我也。人相續陰緣。乃凡夫所計五
陰緣生假我。微塵勝性大自在等。乃外道所計神
我。此皆心量妄想分別。其實本皆無我。

前從初卷分別自性章以來至此。通約三門以辯
邪正因果中。初破邪顯正以示常住真理竟。
○此
下依理勘訂以辯邪正二行。分四。初總示正行之
方。分四。
△初能觀之智有四。】

「爾時大慧菩薩摩訶薩觀未來眾生。復請世尊。惟願
為說修行無間。如諸菩薩摩訶薩修行者大方便。」

【記曰。此正請行也。前一往開示顯理業巳究竟。故
大慧至此請行。問曰。前說唯心識觀。聖智三相二
無我觀等。皆其行也。何特指此為行耶。答曰。此經
直指一心。為頓教大乘。謂生死即涅槃。煩惱即菩
提。故約五法三自性八識二無我。說如來藏隨染
淨緣成世出世法。以隨業愛無知染緣而起。則如
如正智即成名相妄想。為實我實法。故有生死。若
觀緣生無性。即名相妄想為如如正智。我法皆空。
即是涅槃。唯此一心轉變。更無別法。前雖節節說
觀。乃世尊直指當機。要令目前頓見諸法。緣生無
性。頓悟無生。乃借觀明心。正在顯理。今從生滅會
歸一心真源。顯理巳極。故大慧因前五無間種性
故。觀未來眾生亦有頓根可成熟者。故此特請修

行無間。亦如前為諸菩薩所說修行大方便門。令
其頓悟。前約觀顯理。此因機設行。故正在行也。以
依無間之理。修無間之行。因無間之行。證無間之
理。唯此一心。當下頓證。故人法因果。通云無間。實
此經之宗趣也。】

「佛告大慧。菩薩摩訶薩成就四法。得修行者大方便。
云何為四。謂善分別自心現。觀外性非性。離生住滅
見。得自覺聖智善樂。是名菩薩摩訶薩成就四法。得
修行者大方便。」

【記曰。此正示行相。能觀之智有四也。未來之機。非
上根大智不能頓入唯心法門。故云菩薩摩訶薩
成就四法。得修行者大方便。故二十七祖囑達磨
曰。震旦眾生多有大乘根器。汝當於彼度人無量。
是故鼻祖西來。不立文字。直指人心見性成佛。故
自曹溪而下。傳燈所載。皆成就四法得修行大方
便者。但有絲毫不透。即為有間。不足稱大方便矣。】

「云何菩薩摩訶薩善分別自心現。謂如是觀三界唯
心分齊。離我我所。無動搖。離去來。無始虗偽習氣所
熏。三界種種色行繫縛身財建立。妄想隨入現。是名
菩薩摩訶薩善分別自心現。」

【記曰。此釋四法中初句義也。謂觀三界諸法唯是
一心。離我我所。本無動作去來之相。但以無始虗
偽執著習氣所熏。故三界種種色行繫縛身財住
處。隨妄想分別之所顯現。唐譯云色行名言繫縛。

謂三界但以名言為體。若了妄想無性。則三界頓
空。此當空觀義也。】

「云何菩薩摩訶薩善觀外性非性。謂焰夢等一切性。
無始虗偽妄想習因。觀一切性自性。菩薩摩訶薩作
如是善觀外性非性。(唐譯云。如是觀察一切法時。即是專求自證聖智)是名
菩薩摩訶薩善觀外性非性。」

【記曰。此釋次句義也。由觀三界一切諸法既唯心
所現。則雖有而不實。當體虗假。如焰夢毛輪等。本
自非有。但因妄想習氣故有。由妄想無性。則一切
法皆無性矣。無性故假。此當假觀義也。】

「云何菩薩摩訶薩善離生住滅見。謂如幻夢一切性。
自他俱性不生。隨入自心分齊。故見外性非性。見識
不生。及緣不積聚。見妄想緣生。於三界內外一切法
不可得。見離自性。生見悉滅。知如幻等諸法自性。得
無生法忍。得無生法忍巳。離生住滅見。是名菩薩摩
訶薩善分別離生住滅見。」

【記曰。此釋第三句義也。以心境對待。故生滅之見
不忘。良以心本無生因境有。今觀一切境界如幻
夢不實。則諸法當體不生。以唯心現故不生。既唯
心現。則外境頓空。他不生也。外境既空。則內識不
起。故云見識不生。自不生也。既無當心之境。亦無
了境之心。當體無生。又何因緣而能生耶。故云緣
不積聚。不共生也。由三界諸法皆從緣起。故云見
妄想緣生。故非無因生也。今觀因緣體空。則三界

內外一切諸法皆不可得。以了諸法無實體故。生
見悉滅。則證如幻境界。得無生法忍。離生滅見。生
滅既滅。寂滅現前。此當中道義也。中觀曰。因緣所
生法。我說即是空。亦名為假名。亦名中道義。此但
直觀諸法唯自心現。緣生無性。頓證無生。約義而
言。以例三觀。非若他經所明歷別次第比也。上三
句屬因。下句屬果。以意生身。因上三觀而證得故。】

「云何菩薩摩訶薩得自覺聖智善樂。謂得無生法忍。
住第八菩薩地。得離心意意識五法自性二無我相。
得意生身。」

【記曰。此釋第四句圓成一心自覺聖智義也。謂八
地以前。未離心意識。猶屬對治生滅境界。及得無
生法忍。住八地巳上。五法三自性八識二無我一
切俱離。所謂生滅滅巳。寂滅為樂。故云得自覺聖
智善樂。以無生無不生。故得意生身。身土自他。無
障無礙。】

「世尊。意生身者。何因緣。佛告大慧。意生身者。譬如意
去迅疾無礙。故名意生。譬如意去石壁無礙。於彼異
方無量由延。因先所見憶念不忘。自心流注不絕。於
身無障礙生。大慧。如是意生身。得一時俱。菩薩摩訶
薩意生身。如幻三昧力自在神通妙相莊嚴。聖種類
身一時俱生。猶如意生。無有障礙。隨所憶念本願境
界。為成就眾生。得自覺聖智善樂。」

【記曰。此釋行成得果之相也。唐譯云。譬如心意。於

無量百千由旬之外。憶先所見種種諸物。念念相
續。疾詣於彼。非是其身及山河石壁所能為礙。意
生身者亦復如是。如幻三昧力通自在諸相莊嚴。
憶本成就眾生願故。猶如意去。生於一切諸聖眾
中。前二無我中見法無我。住灌頂位。超佛子地。當
得如來自在法身。及唯心觀成。并聖智三相等。節
節皆明此義。】

「如是菩薩摩訶薩得無生法忍。住第八菩薩地。轉捨
心意意識五法自性二無我相身。及得意生身。得自
覺聖智善樂。是名菩薩摩訶薩成就四法。得修行者
大方便。當如是學。」

【記曰。此結勸修也。華嚴九地聖人。現十界身。說法
度生。莊嚴佛土。承事諸佛。作大佛事。所謂得意生
身也。此言八地得者。以彼約行布斷證。謂由八地
斷俱生我執巳。證平等真如。著三昧樂。能捨三昧
樂。發度生願。故能現十界身。說法度生。如意自在。
名意生身。故九地方得。此約頓機。但能一念頓證
無生。離心意意識境界。從凡夫位即入佛境界。對
位正當八地耳。非言漸斷漸證依次而至也。故下
文云。初地即為八。無所有何次。所謂得諸法正性
者。不從一地至於一地。此但約通相言之耳。所謂
頓悟一心頓登佛地。雖云諸地。乃借位以示悟有
淺深。非是實有階級次第也。古德云。聖諦亦不為。
何階級之有。
○次示所破之惑。有二。
△初明緣生

無性破依他起。】

「爾時大慧菩薩摩訶薩復請世尊。惟願為說一切諸
法緣因之相。以覺緣因相故。我及諸菩薩離一切性
有無妄見。無妄想見漸次俱生。」

【記曰。此躡跡問。以明迷悟因依。廣釋上修行者大
方便也。然修行之要。唯了依他徧計本無。圓成實
有而巳。故此先明緣生無性。以破依他起性。由外
道不達諸法依如來藏若生若滅。乃妄計一切眾
生世界從我流出。謂之頓生。妄計冥初生覺。從覺
生我心等二十五冥諦。謂之漸生。由此有無二見。
皆依他起者。故世尊從前一往說諸法從因緣生。
以緣生無性故說無生。破彼妄計。大慧雖領其旨。
將謂實有因緣之相。但不知因緣之相何如。意謂
若明達因緣之相。則不於諸法起有無二見。及執
頓生漸生也。故興此問。向下答意。先示因緣之相。
後示因緣亦無。問曰。前顯理行因果巳周。真妄之
辯巳徹。何以復於因緣起疑耶。答曰。良有以也。此
經頓教大乘。以一心為宗。斷疑破執摧邪顯正為
用。以直觀一心。頓斷根本煩惱。頓證無生。立登佛
地故。然根本煩惱有六。謂貪嗔癡慢疑邪見。然貪
嗔癡。本是如來三德祕藏。為一切眾生本有佛性。
有情皆具。但慢疑邪見。二乘外道居多。以疑謗正
法。橫生邪見。未得謂得。未證謂證。故與正法相抗。
違背正覺。是以最為堅執梗化者。世尊四十年來。

多方彈斥。至此根機巳熟。故頓拔疑根。力摧邪見。
令其正信一發。即可頓證無生。所謂疑悔永巳盡。
安住實智中。是故此經專一斷疑破邪。以顯自覺
聖智。所以巳蒙究竟開示。而復躡跡重重伸疑致
難者。直令行人纖疑盡淨。方能的信自心。更不向
外馳求耳。故從上諸祖。乃的信自心到不疑之地
者。非此外別有方便也。此後終篇大旨。槩不出此。】

「佛告大慧。一切法二種緣相。謂外及內。外緣者。謂泥
團柱輪繩水木人工。諸方便緣有瓶生。如泥瓶。縷㲲
草蓆種芽酥酪等方便緣生。亦復如是。是名外緣前
後轉生。」

【記曰。此示外緣相也。親能生起為因。疏能助起為
緣。一切諸法未有不從緣生者。且如泥團為因。柱
輪繩水木人工為緣。而成於瓶為果。至若縷草種
酥為因。㲲席芽酪為果。以類諸法皆然。緣生之法。
必先因後果。展轉而生。故云前後轉生。內外者。內
即根身。外即器界。】

「云何內緣。謂無明愛業等法。得緣名。從彼生陰界入
法。得緣所起名。彼無差別。而愚夫妄想。是名內緣法。」

【記曰。此示內緣相也。謂從無明愛業等十二因緣。
立緣之名。從緣而生陰界入法。得緣所起之名。雖
有三世因果。了無差別。但是愚夫妄想分別見耳。
此即示緣生無性義也。】

「大慧。彼因者有六種。謂當有因。相續因。相因。作因。顯

示因。待因。當有因者。作因巳。內外法生。」

【記曰。此示因相也。因即是緣。以心境互為緣起故。
但約生起義為因。助起義為緣耳。唐譯云。謂內外
法作因生果。以一念起處。即作生死因。必有當來
果。故為當有因。作即生起。此當因緣義也。若了生
本無生。則無涯生死頓斷。】

「相續因者。作攀緣巳。內外法生陰種子等。」

【記曰。此當所緣緣義也。唐譯云。謂內外法作所緣。
生果蘊種子等。謂若根若境。通為所緣。而起憎愛
取著。能致後有生死不斷。故云相續因。】

「相因者。作無間相相續生。」

【記曰。此當等無間緣義也。唐譯云。作無間相。生相
續果。以妄想不斷。因果相續。故名無間。】

「作因者。作增上事。如轉輪王。」

【記曰。此當增上緣義也。唐譯云。謂作增上事。而生
於果。謂單境不能生果。必假心為增上。以心是境
之增上緣故。如轉輪王。於受用境。變現自在。】

「顯示因者。妄想事生巳相現。作所作。如燈照色等。」

【記曰。此當分別緣義也。魏譯云了因。唐譯云顯了
因。謂分別生能顯境相。如燈照物。所謂境緣無好
醜。好醜起於心。若一心不生。則萬法俱寂。故一切
法。但以分別為因。楞嚴八還中分別緣。即此義也。
以上四因。心境合會。作業成就。到此則分別顯了。
因果歷然。故云了因也。】


「待因者。滅時。作相續斷。不妄想性生。」

【記曰。此無想斷滅因也。謂無想外道。心慮灰凝。於
妄想滅處。遂作相續巳斷。而生無妄想見。以此為
因。感無想報。以待滅為因。故云待因。論中無此。以
此經正在摧邪。故特出此因。然此六因。真妄皆具。
聖凡齊稟。以法界所宗不離緣起故。良由不達緣
起。妄執諸法實有自性。故成偏邪。但名妄想。若了
緣生無性。則法本無生。真妄皆空。聖凡齊泯。即是
自覺聖智。且此因緣諸法盡屬生滅。意顯本不生
義不屬因緣。故下云漸頓俱非。以示真無生義。】

「大慧。彼自妄想相。愚夫。不漸次生。不俱生。」

【記曰。此明本不生也。唐譯云。此是愚夫自所分別。
非漸次生。亦非頓生。】

「所以者何。若復俱生者。作所作無分別。不得因相故。
若漸次生者。不得相我故。漸次生。不生。如不生子。無
父名。」

【記曰。此徵釋無生義也。謂諸法不一時頓生。亦非
漸生。若頓生者。則不分能所先後。無因果相。若漸
生者。未得果相。何言因生。如未有子。何以名父。故
魏譯云。若一切法一時生者。因果不可差別。以不
見因果身相故。若次第生者。未得身相。不得言次
第生。如未有子。云何名父。未得身相者。單言未得
果相。不得言因也。】

「大慧。漸次生。相續方便。不然。但妄想耳。因攀緣次第

增上緣等生所生故。大慧。漸次生。不生。妄想自性計
著相故。」

【記曰。此明法本離緣。但妄計因緣相也。謂諸法當
體寂滅。本自無生。若言因因緣而生諸法者。皆妄
想分別耳。故魏譯云。愚癡凡夫。自心觀察次第相
續不相應故。作如是言。因緣次第緣緣緣增上緣
等。能生諸法。大慧。如是次第諸法不生。虗妄分別。
取法體相。唐譯云。諸計度人。言以因緣所緣緣無
間緣增上緣等。所生能生互相繫屬次第生者。理
不得成。皆是妄情執著相故。言因攀緣等者。謂親
能生起者。曰因緣。心取外色等塵。曰攀緣。即所緣
緣。內外法更互轉生。相續無間。曰次第緣。即等無
間緣。心是境之增上緣。識論廣明。但名同義別。以
此明緣生諸法。彼論識具緣相耳。】

「漸次俱。不生。自心現受用故。自相共相。外性非性。大
慧。漸次俱。不生。除自心現。不覺妄想。故相生。是故因
緣作事方便相。當離漸次俱見。」

【記曰。此結示法本無生。不可作因緣見也。何以諸
法頓漸不生。以一切法唯心現故。既唯心現。則心
外無法。無可生者。以自共相皆無自性故。既無自
性。則誰為生者。故皆不生。但除妄識分別為有生
耳。其實無生。唐譯云。漸次與頓。皆悉不生。但自心
現身資等故。外自共相皆無性故。唯除識起自分
別見。大慧。是故應離因緣所作。和合相中頓漸生

見。】

「爾時世尊欲重宣此義而說偈言。

一切都無生。亦無因緣滅。於彼生滅中。而起因緣想。
非遮滅復生。相續因緣起。唯為斷凡愚。癡惑妄想緣。
有無緣起法。是悉無有生。習氣所迷轉。從是三有現。」

【記曰。此頌法無生滅。本自離緣也。初一偈。謂一切
法本無生滅。但諸凡愚於無生中妄見生滅。而起
因緣之想。次一偈半。妨難。難曰。向因凡愚妄執諸
法滅而復生。故世尊說因緣相以遮遣之。今者何
言因緣亦無耶。故偈答曰。非是遮彼滅而復生者
而說因緣。但假以因緣名字以破彼凡愚妄想耳。
亦非實有因緣之相為彼生法也。況一切有無緣
起之法。盡是無生。豈有因緣之相耶。末半偈。又通
難。難曰。既無因緣。今此三界從何而起。答曰。但從
眾生習氣迷轉。乃自妄見三界之相耳。故云。習氣
所迷轉。從是三有現。】

「真實無生緣。亦復無有滅。觀一切有為。猶如虗空華。
攝受及所攝。捨離惑亂見。非巳生當生。亦復無因緣。
一切無所有。斯皆是言說。」

【記曰。此頌正顯實義也。謂一切生滅因緣有為諸
法。盡屬虗妄之見。真實本來無有生滅。但見一切
有為之法如空中華。遠離能取所取一切妄見。則
頓見諸法本無巳生當生。而彼一切因緣和合之
相。皆是言說。非實法也。始因凡愚妄執異因能生

諸法。起有無斷常二見。故世尊先示因緣生法。破
彼無因。令觀諸法緣生無性。了悟無生。今無生之
理既彰。真實之義巳顯。故此特示本無生滅。不假
因緣。以但有言說都無實義故。斯則直指一心真
源。以顯究竟第一義諦。離名字相。離心緣相。離言
說相也。觀者應知。
○上明緣生無性破依他起竟。

△下明妄想無性破徧計執。】

「爾時大慧菩薩摩訶薩復白佛言。世尊。惟願為說言
說妄想相心經。世尊。我及餘菩薩摩訶薩。若善知言
說妄想相心經。(二譯皆心法門)則能通達言說所說二種義。
疾得阿耨多羅三藐三菩提。以言說所說二種趣。淨
一切眾生。」

【記曰。此亦躡跡伸疑致問。以明妄想無性。以破徧
計執也。由初卷末云。當依於義。莫著言說。意謂言
說是妄想相。且所說能顯第一義。既能顯第一義。
何以名妄想耶。故此請問言說妄想相。及所說第
一義。若能通達此二種義。則遠離徧計。亦可以此
法門。淨治眾生也。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。佛告大慧。有四種言說妄想
相。謂相言說。夢言說。過妄想計著言說。無始妄想言
說。相說言者。從自妄想色相計著生。夢言說者。先所
經境界隨憶念生。從覺巳。境界無性生。(唐譯云。謂夢先所經境界。
覺巳憶念。依不實境生)過妄想計著言說者。先怨所作業。隨憶

念生。(唐譯云。謂憶念怨讐先所作業生。過即過惡)無始妄想言說者。無始
虗偽計著過。自種習氣生。(唐譯云。以無始戲論妄執習氣生)是名四
種言說妄想相。」

【記曰。此示言說妄想相也。謂妄見男女身分顏貌
好醜。及一切資生器物美惡等相。妄起分別而有
言說。名相言說。夢先所經境界。覺巳憶念。妄計分
別吉凶美惡等。名夢言說。憶想自他冤親愛憎等
先所作業。妄生分別而有言說。名過妄想計著言
說。無始時來八識含藏自類戲論種子習氣。猛然
皷發。故生分別。名無始妄想言說。一切言說。不出
此四。以妄想為言說因故。離此四外。則無言說。無
言說處。即第一義諦。非言說能顯第一義諦也。】

「爾時大慧菩薩摩訶薩復以此義勸請世尊。惟願更
說言說妄想所現境界。世尊。何處。何故。云何。何因。眾
生妄想言說生(魏譯云。惟願為我重說四種虗妄執著言語之相。眾生言語。何處出。云何
出。何因出。唐譯云。願更為說言語分別所行之相)。

佛告大慧。頭胸喉鼻唇舌齗齒和合出音聲(唐譯云。依頭胸
喉鼻唇齶齒舌和合而起)。」

【記曰。此示言語因緣相也。謂眾生言語所出。以前
四妄想為因。此頭胸等八種為緣。故有言說。老氏
所謂天地之間其猶槖籥乎。虗而不屈。動而愈出。
此所謂妄想緣氣。識風鼓扇。無故而出者。故無謂
耳。以此觀言語相。則音聲體空。本不有也。眾生語
言如此。至若佛之言說。如天皷音。故其說法有六

十四種梵音。特非妄想比也。】

「大慧白佛言。世尊。言說妄想。為異。為不異。佛告大慧。
言說妄想。非異。非不異。所以者何。謂彼因生相故。大
慧。若言說妄想異者。妄想不應是因。若不異者。語不
顯義。而有顯示。是故非異。非不異。」

【記曰。此示言語妄想二皆性空義也。謂妄想言說
若各有自性。則為定異。若不待因生無所顯示。則
為定一。今言語既因妄想而生。非定異也。言語但
是音聲相。以音聲質直無文。如風鼓竅。無所顯示。
由妄想力。屈曲雜出。有所顯示。能所歷然。非定一
也。以非一非異。二皆性空。故都無實義。】

「大慧復白佛言。世尊。為言說即是第一義。為所說者
是第一義。佛告大慧。非言說是第一義。亦非所說是
第一義。所以者何。謂第一義聖樂。言說所入。是第一
義。非言說是第一義。」

【記曰。此示第一義諦離言說相也。大慧意謂凡夫
由妄想言說既能顯示世俗諦。而聖人亦以言說
顯示第一義諦。今妄想言說既非一非異。一知聖
言量與第一義是異不異。故問云。為言說即是第
一義。是不異也。為所說是第一義。非不異也。佛答
謂異與不異。二者皆非。唐譯云。何以故。以第一義
是聖樂處。因言而入。非即是言。聖樂處者。乃諸佛
自受用境界。離心意識。非言說可到。而言說第一
義者。如標月指耳。如指但能標月。不能到月。因指

觀月。月非指也。故云言說所入是第一義。非言說
是第一義。】

「第一義者。聖智自覺所得。非言說妄想覺境界。是故
言說妄想。不顯示第一義。」

【記曰。此明言說不但非第一義。而亦不能顯第一
義。伸明第一義諦離言說相也。以第一義乃聖智
自覺所得境界。非言說妄想覺境界。而言說妄想
豈能顯示。以但有言說都無實義故。教外別傳之
旨。舉心即錯。動念即乖。言語道斷。心行處滅。能所
兩忘。心境雙絕。唯證相應。豈妄想言說分別可到。】

「言說者。生滅動搖。展轉因緣起。若展轉因緣起者。彼
不顯示第一義。大慧。自他相無性故。言說相不顯示
第一義。(唐譯云。第一義者。無自他相。言語有相。不能顯示)復次大慧。隨入自
心現量故。種種相。外性非性。言說妄想不顯示第一
義。(唐譯云。第一義者。但唯自心。種種外相悉皆無有。言語分別不能顯示)是故大慧。當
離言說諸妄想相。」

【記曰。此重明言說不能顯示第一義諦之所以也。
然言說畢竟不能顯示第一義者。有三義故。以第
一義者。不生不滅。湛然常寂。不動不搖。不屬因緣
和合所起。豈彼生滅動搖因緣所起言語之相而
能顯示耶。第一義者。超然絕待。無自他相。豈彼自
他對待言語之相而能顯示耶。第一義者。但唯自
心現量境界。永離一切種種外相。豈彼妄想心外
取法分別語言而能顯示耶。由此三義。所以言說

畢竟不能顯示第一義諦。是故結勸。若觀第一義。
當離言說諸妄想相。方許可入。所謂離心意識參。
離妄想境界求。方有少分相應耳。是故前云當依
於義莫著言說。故世尊一日陞座。文殊白槌云。諦
觀法王法。法王法如是。】

「爾時世尊欲重宣此義而說偈言。

諸性無自性。亦復無言說。甚深空空義。愚夫不能了。
一切性自性。言說法如影。自覺聖智子。實際我所說。」

【記曰。此頌直顯離言方為實際。以洗行人名言習
氣。方能實證也。然此偈稍略。唐譯云。諸法無自性。
亦復無言說。不見空空義。愚夫故流轉。一切法無
性。離言說分別。諸有如夢化。非生死涅槃。如王及
長者。為令諸子喜。先賜相似物。後賜真實者。我今
亦復然。先說相似法。後乃為其演。自證實際法。觀
此王及長者之喻。足徵楞伽巳往四十年中所說
諸法。皆相似語。未顯真實。既經淘汰多方。根機巳
熟。方說自證真實離言之道。正法華所謂先以三
車引導諸子。然後等賜大白牛車。寶物莊嚴。令其
馳騁。遊戲快樂。此聖人說法之儀式也。問曰。諸判
教者。但云法華開權顯實。而未聞言此經預為開
顯。何以會通。答曰。諸佛以一大事因緣故出現於
世。所謂欲令眾生開示悟入佛知見故。佛知見者。
即所謂唯心現量自覺聖智。乃一切眾生本具如
來藏心真實佛性義也。唯此一事。更無餘事。諸佛

聖人因此緣此出現世間。故所說法從始洎終。直
為開顯此一事耳。向以眾生德薄垢重。不敢頓示。
恐彼驚疑不信。返致謗法之愆。故大慈隱忍。但以
駢拇枝指。及至眾志貞純。方堪說實。故此經頓示
如來藏心自覺聖智。若有悟此心者。一念頓登佛
地。不勞多劫修行。此所謂頓教法門也。為欲革彼
三乘漸弊。故云頓教大乘。然為法華前象。故預為
開顯。聖人說法。始終一貫。前後相須。故有祕密不
定之教。且所說法雖有多種。大約不出理行因果
四法而巳。各有權實。此四各歸其極。入於一實。則
聖人之能事畢矣。然四十年中所說之法。不離心
境對待。能所真妄。生死涅槃。故其聞者將為實法。
未捨名言習氣。終在門外。止宿草菴。至於此經。則
徹底掀翻。打破窠窟。一切俱離。頓示一心自覺聖
智。此則顯理巳極。然而所開顯者。乃開除三乘之
權理。以顯一乘之實理也。以此實理正智。將為真
因。所謂以不生滅心為本修因者是巳。至於法華。
則藉此真智為因。以資妙行。故一華一香。舉首低
頭。合掌稱名。皆成佛道。是以真行契真果。然所開
顯者。乃開除三乘之權行。以顯一乘之實行也。以
此實行冀登實果。故三乘人一一授記。歷事多佛。
方成佛道。若非借此真因。從使再經塵劫。將恐終
滯化城耳。二經宗趣雖異。理實冥符。至於楞嚴。則
理行因果一一皆真。乃是通會前權都歸一實。三

乘統收。五性齊入。融會一代人法理行因果。總入
如來妙莊嚴海。此尤見如來說法始終一貫也。觀
者若不明此通途說法儀式。縱悟自心。亦不能開
示童蒙。所謂宗通說不通。如日被雲籠。亦不詣究
竟實際。以未達如來本懷故也。因便及此。觀者勿
厭其繁。
○上明妄想無性破徧計執巳竟。
△下明
心境俱亡以顯圓成。】

「爾時大慧菩薩摩訶薩復白佛言。世尊。惟願為說離
一。異。俱。不俱。有。無。非有非無。常。無常。一切外道所不
行。自覺聖智所行。離妄想自相共相。入於第一真實
之義。」

【記曰。此亦躡跡致問。將明心境俱亡。以顯圓成實
性也。由初卷佛斥外道不達諸法無性。妄於第一
義作有無斷常二見。執定一定異俱不俱等四句
論。乃是愚癡妄想所行境界。非自覺聖智境界。故
依他偏計斯興。圓成不顯。今大慧聞說第一義諦。
離言說相。離心緣相。是則言語道斷。心行處滅。四
句既離。百非俱遣。此非外道境界。乃自覺聖智所
行境界也。但不知離四句外。聖智境界。究竟何如。
意若了此。則二性頓祛。圓成實顯。即可入於第一
真實之義。故特興此問。以明成自性也。】

「諸地相續。漸次上上增進清淨之相。隨入如來地相。
無開發本願。(唐譯云。以無功用本願力故)譬如眾色摩尼。境界無
邊相行。(魏譯云。如如意寶。無量境界修行之相。自然行故)自心現趣部分之

相。一切諸法。(唐譯云。一切諸法。皆是自心所現差別)我及餘菩薩摩訶
薩。離如是等妄想自性自共相見。疾得阿耨多羅三
藐三菩提。令一切眾生一切安樂具足充滿。」

【記曰。此敘因法獲益。所以致問之意也。謂若得了
達離四句義。入法真實。則可漸增諸地。以致入如
來地。以無功用行成就眾生。如摩尼寶。隨心變現。
普應一切。悟唯心境。不獨離外道見。抑離二乘於
陰界入作自相共相妄想見也。斯則少施功用。疾
得菩提。自利利他。法利充滿。有此大益。所以請問。】

「佛告大慧。善哉善哉。汝能問我如是之義。多所安樂。
多所饒益。哀愍一切諸天世人。佛告大慧。諦聽諦聽。
善思念之。吾當為汝分別解說。大慧白佛言。善哉世
尊。唯然受教。佛告大慧。不知心量愚癡凡夫。取內外
性。依於一異俱不俱有無非有非無常無常自性。習
因計著妄想。」

【記曰。大慧請問離四句外。別求聖智所行境界。將
謂實有四句可離。實有聖智可得。佛所答意。謂本
無四句可離。亦無聖智可得。何者。以第一義妄真
雙絕故。且四句者。蓋由愚癡凡夫。不達唯心所現
如夢境界。妄取內外一切諸法實有自性。故妄生
分別一異等見。此乃戲論習氣為因。妄生計著耳。
非是實有四句也。良以心境如空無所依。然所分
別境界既無。而能分別妄心何有。苟一心不生。則
萬法自寂。豈實有四句可離。但盡凡情。別無聖解。

若生聖解。即墮凡情。故亦無聖智可得。故唐譯結
云。當於聖智所證法中。離生住滅一異等一切分
別。到此境界。言思路絕。方為極則。故僧問馬大師。
離四句。絕百非。請師直指某甲西來意。師云。今日
頭痛。不能為汝說。文殊問維摩居士不二法門。士
默然。故世尊向下所答。但以十二譬喻借以發明。
前七喻。喻境界本無。愚者妄生分別。顯妄想非有。
以明本無四句可離。後五喻。喻佛說法應機施設。
本為破著。如以楔出楔。元無實法與人。故偈云。言
教唯假名。彼亦無有相。以明亦無聖智可得。然此
章所喻。雖若顯而易見。其實深而難明。觀者須善
體會。務契佛心。所謂承言須會宗。勿自立規矩。智
者深觀之。】

「譬如羣鹿。為渴所逼。見春時𦦨。而作水想。迷亂馳趣。
不知非水。如是愚夫。無始虗偽妄想所熏習。三毒燒
心。樂色境界。見生住滅。取內外性。墮於一異俱不俱
有無非有非無常無常想妄見攝受。」

【記曰。此喻通顯境本無生。因心分別而執取也。夫
陽𦦨本非是水。以羣鹿渴逼。而作水想。妄生奔逐。
而不知本非水也。以況一切境界本自無生。亦無
可欲。以愚夫無始貪愛種子習氣。內熏三毒。外發
現行。渴愛所逼。於一切色境妄起貪求樂欲。是於
無生中妄見生滅。執取根身器界內外諸法。妄起
一異常無常等四句妄見。而不知本自無生。此乃

妄想攝受。非正見也。】

「如犍闥婆城。凡愚無智。而起城想。無始習氣計著相
現。(唐譯云。無智之人。無始時來執著城種妄熏習故。而作城想)彼非有城。非無城。
如是外道無始虗偽習氣計著。依於一異俱不俱有
無非有非無常無常見。不能了知自心現量。」

【記曰。此喻轉釋上意也。謂彼愚夫所以於非可欲
中妄生貪著而作四句分別者。以不知一切境界
唯心所現故。所謂自心取自心。非幻成幻法。】

「譬如有人。夢見男女象馬車步城邑園林山河浴池
種種莊嚴。自身入中。覺巳憶念。大慧。於意云何。如是
士夫。於前所夢憶念不捨。為黠慧不。大慧白佛言。不
也世尊。佛告大慧。如是凡夫。惡見所噬。外道智慧。不
知如夢自心現性。依於一異俱不俱有無非有非無
常無常見。」

【記曰。此喻總釋上意也。謂外道不知自心所現如
夢境界。妄生執取。貪著追求。於此橫起分別一異
等見。所以為愚癡惡見。非黠慧也。】

「譬如畫像不高不下。而彼凡愚作高下想。如是未來
外道。惡見習氣充滿。依於一異俱不俱有無非有非
無常無常見。自壞壞他。餘(唐譯作於)離有無無生之論。亦
說言無。(魏譯云。而彼外道自壞壞他。說如是言。諸法不生不滅。有無寂靜。彼人名為不正見者。唐譯云
於離有無無生之論。亦說為無)謗因果見。拔善根本。壞清淨因。勝求
者(二譯俱作欲求勝法)當遠離去。作如是說。彼墮自他俱見有
無妄想巳。墮建立誹謗。以是惡見。當墮地獄。」


【記曰。此喻外道邪慢固執惡見。返謗正法。撥無因
果。切誡行人當痛絕之也。心如工畫師。畫出諸形
像。一切諸法唯心所現。當體寂滅無生。無有高下。
而彼外道自恃生滅惡見。矜巳為高。返於佛法離
有無無生之論。謗言為無。此謗因果。拔善根本。壞
清淨因。應知此人墮自他有無妄想。落斷常二見。
以是惡見。當墮地獄。故誡行人欲求勝法者。當速
遠離之。】

「譬如翳目見有垂髮。謂眾人言。汝等觀此。而是垂髮
畢竟非性。非無性。見不見故。(魏譯云。譬如翳目見虗空中有於毛輪。為他說
言。如是如是青黃赤白。汝何不觀。大慧。而彼毛輪本自無體。何以故。有見不見故)如是外道
妄見希望。依於一異俱不俱有無非有非無常無常
見。誹謗正法。自陷陷他。」

【記曰。此喻釋上自壞壞他義也。謂彼外道自恃邪
見。轉教他人同巳。正如翳目自見空中毛輪。返責
他人不同巳見也。然空中毛輪。唯病目者見。好眼
不見。以況一異有無四句。但邪見所執。正見則離。
且彼外道猶然堅執。自是非他。誹謗正法。展轉教
人。所謂從本以來。成事相承。熏習成化。自陷陷他。
為法大害。所以切誡行人當速遠離。意謂不但不
親其人。抑且不可作實有四句見。故以垂髮比之。】

「譬如火輪。非輪。愚夫輪想。非有智者。如是外道惡見
希望。依於一異俱不俱有無非有非無常無常想一
切性生。」


【記曰。此喻釋本無四句義也。旋火非輪。但愚夫妄
作輪想。以況法無四句。但外道邪執。妄起四計耳。
故云一切性生。永嘉云。一切數句非數句。與吾靈
覺何交涉。】

「譬如水泡。似摩尼珠。愚小無智。作摩尼想。計著追逐。
而彼水泡非摩尼。非非摩尼。取不取故。如是外道惡
見妄想。習氣所熏。於無所有說有生。緣有者。言滅。」

【記曰。此喻外道妄執四句因果非真也。水泡但似
摩尼。實非摩尼。而愚小無智者遂取為真。智人明
見。則不取也。以況外道四句。但似一似常。實非真
常之道。由彼無智執妄為真。若了唯心現量者。則
不取也。故云取不取故。然彼但為妄習所熏。乃於
無生中妄見有生。故云於無所有說有生。於緣生
諸法復執斷滅。壞於因緣。故云緣有者說為滅。由
是妄作四句橫論。且因非真因。果非真果。妄執不
真為真。故若小兒認水泡作摩尼想也。然彼四句。
但妄想耳。若了妄想無性。則四句體空。無可離者。
故前七喻。通明無四句可離。】

「復次大慧。有三種量。五分論。各建立巳。得聖智自覺。
離二自性事。而作有性妄想計著。」

【記曰。此下明亦無聖智可得也。唐譯云。立三種量
巳。於聖智內證離二自性法。起有性分別。魏譯云。
而作是言。實有聖者內證之法。離二自性。虗妄分
別故。世尊意責大慧。謂我巳為汝等立三種量五

分論。楷定是非。令捨邪執矣。何以至此又於自證
聖智離二自性法中。復起實有聖智可得之見耶。
若聖智實有自性可得。亦是妄見。故論云。現前立
少物。謂是唯識性。以有所得故。非實住唯識。謂若
絲毫見處不忘。猶是生死岸頭事。必若無智無得。
方為究竟耳。三量者。謂現量。比量。聖言量也。現量
者。現即顯現。謂分明證境。不帶名言。無籌度心。親
得法體。離妄分別。而非錯謬。故名現量。比量者。比
即比類。謂以因由譬喻。比類量度而得知故。比量
有三支。聖言量者。謂以如來聖教為準繩故。五分
論者。即宗。因。喻。三支。并合。結。為五分。具載因明論。
言巳有三量五分建立者。即指前初卷一往所說。
總不出三量五分也。如所云自心現自覺聖智等。
皆現量也。所云如幻水月光影空華。及微塵泥團
瓶等。以喻發明。皆比量也。所云一切諸佛如來皆
先權後實。及法佛報佛化佛說法云云等者。皆聖
言量。此皆三量建立也。所云我以如來藏第一義
心為宗。外道以神我勝性等為宗。皆宗也。我以第
一義自覺聖智等為因。彼以無始虗妄習氣種子
為因。及作無作生無生常無常等。皆因也。如虗空
佛骨。及蕉芽破瓶等。皆喻也。此三支。就中自有合
結之文。皆五分論。故云建立巳。以佛說法。不出三
量五分為楷式故。】

「大慧。心意意識身心轉變。自心現。攝所攝諸妄想斷。

如來地自覺聖智。修行者不於彼作性非性想。(唐譯云。諸
修行者。轉心意識。離能所取。住如來地自證聖法。於有及無。不起於想)若復修行者。如
是境界性非性攝取相生者。彼即取長養。及取我人。
(唐譯云。諸修行者。若於境界起有無執。則著我人眾生壽者)大慧。若說彼性自性
自共相。一切皆是化佛所說。非法佛說。又諸言說。悉
由愚夫希望見生。不為別建立趣自性法得聖智自
覺三昧樂住者分別顯示。」

【記曰。此責大慧不應於自證聖智法中起有無見。
以明本無聖智可得也。謂諸修行人。既轉心意識
離能所取。安住如來自證境界。豈可復於彼自覺
聖智中作有無想耶。若於此中起有無執者。則為
著我人眾生壽者見矣。所謂存我覺我。俱名障礙。
正如圓覺所明微細四相。由存證悟。未忘能所故。
若說彼性自性下。妨轉難也。謂轉難言。真如。自性。
涅槃。證得。佛種緣起等。皆是佛說。何以今言無智
可得。世尊答言。若說彼自證聖智法中。實有自性
以待緣生者。此乃化佛所說。非法佛說。然化佛作
如是說者。亦非本懷。蓋為眾生愚癡希望有所證
得。取以為果。方肯趣進。若說無我無智無得。則生
恐怖。故不得巳。而隨順機宜。方便施設。本非實法。
故云悉由愚夫希望見生。不是為發心趣進自性
法修如實行得自覺聖智三昧樂住上上根人分
別顯示也。意謂今此頓教大乘。特為上上根人頓
示離心意識自覺聖智境界。乃法佛所說真實之

法。豈得執彼權說希望證得耶。問曰。真如法性。何
所亦言自相共相。答曰。諸法自體。唯智證知。言說
不及。當體如如。是謂自相。若法體性。言說所及。假
智所緣。不得自相。是為共相。今此頓教大乘宗中。
頓為顯示第一義心。離言說相。唯有自相體。都無
共相體。自相唯現量得。故云為趣自性法得聖智
自覺三昧樂住者分別顯示。問曰。化佛所說自相
共相。何也。答曰。化佛說真如自性凝然不變。謂之
自相。隨染淨緣成一切世出世法。謂之共相。今大
慧將謂實有聖智可得者。正執緣因佛性。待緣而
顯。有所證得故也。】

「譬如水中有樹影現。彼非影。非非影。非樹形。非非樹
形。如是外道見習所熏。妄想計著。依於一異俱不俱
有無非有非無常無常想。而不能知自心現量。」

【記曰。此下五喻。以顯本無聖智可得也。此喻佛現
身如水中影。水喻眾生心。樹喻佛法身。菩提身。願
身。良以法身非身。乘願力現。故眾生心水淨。菩提
影現中。言其所現。原是眾生本有法身自心現量。
以感應道交。不可思議。但是一心。故影樹俱非。外
道不達唯心所現。故妄執一異等見。】

「譬如明鏡隨緣顯現一切色像。而無妄想。彼非像。非
非像。而見像非像。妄想愚夫而作像想。如是外道惡
見自心像現。妄想計著。依於一異俱不俱有無非有
非無常無常見。」


【記曰。此喻佛無心應物。隨緣成事。應機差別。如鏡
現像。魏譯云。有緣得見。無緣不見故。】

「譬如風水和合出聲。彼非性。非非性。如是外道惡見
妄想。依於一異俱不俱有無非有非無常無常見。」

【記曰。此喻佛說法。乃緣擊而發。如風水和合而後
有聲。故一切聲教本無實法。愚者妄以為實。故唐
譯云。譬如谷響。】

「譬如大地。無草木處。熱𦦨川流。洪浪雲湧。(唐譯云。日光照觸。燄
水波動)彼非性。非非性。貪無貪故。如是愚夫。無始虗偽
習氣所熏。妄想計著。依生住滅一異俱不俱有無非
有非無常無常。緣自住事門。亦復如彼熱𦦨波浪。」

【記曰。此喻從無住本立一切法。故如大地無草木
處熱燄川流洪浪雲湧。然法性無生。於無生法妄
見生滅。故唐譯云。於聖智自證法性門中。見生住
滅一異有無俱不俱等。】

「譬如有人呪術機發。以非眾生數。(唐譯云。機關木人。無眾生體)毗
舍闍鬼方便合成。動搖云為。(毗舍闍。此云啖精氣。唐言顛鬼)凡愚妄
想計著往來。如是外道惡見希望。依於一異俱不俱
有無非有非無常無常見。戲論計著。不實建立。」

【記曰。此喻佛身非身。但以無作妙力成就眾生。本
無去來出沒之相。凡愚不了。妄以為實。】

「大慧。是故欲得自覺聖智事。當離生住滅一異俱不
俱有無非有非無常無常等惡見妄想。」

【記曰。此結觀行人。當離如上一異等四句惡見妄

想。自然得入自覺聖智也。良以眾生如。佛如。一如
無二如。若觀三界五蘊虗幻不實。當體如如。即是
自覺聖智。若於自證聖智法性門中。起佛見法見。
分別一異等。即墮外道邪見。以於寂滅一心所現
境界。起四句見。但妄想耳。非實法也。故本無四句
可離。苟一念不生。情忘執謝。本自如如。所謂但盡
凡情。別無聖解。故亦無聖智可得。到此凡情聖解。
一齊蕩盡。方為自覺聖智究竟事。但有絲毫見處
不忘。即墮外道惡見。然外道有三種不同。一佛法
外外道。二附佛法外道。三學佛法成外道。一外外
道者。本源有三種。一迦毗羅。此云黃頭。計因中有
果。二漚樓僧佉。此云休睺。計因中無果。三勒沙婆。
此云苦行。計因中亦有果亦無果。又入大乘論云。
迦毗羅有計一過。謂作與作者一。相與相者一。如
是等名為計一。漚樓僧佉計異。迦樓鳩馱計亦一
亦異。若提子計非一非異。一切外道異計。皆不離
此四。從此派出枝流。至佛出時有六大師。一富蘭
那迦葉。計不生不滅。此常見也。二末伽梨拘賒梨
子。計眾生苦樂無有因緣。自然而爾。此斷見也。三
那闍夜毗羅胝子。計眾生時熟得道。縷丸數極。四
阿耆多翅舍欽婆羅。計罪報之苦。以投巖拔髮代
之。五迦羅鳩䭾迦旃延。計亦有亦無。六尼犍陀若
提子。計業所作定不可改。總之不出有無斷常二
見。此佛法外外道也。二附佛法外道者。起自犢子

方廣道人。自以聰明讀佛經書。別生一見。附佛法
起。故得此名。犢子讀舍利弗毗曇。自制別義。言我
在四句外。不可說藏中。云何四句。外道計即色是
我。離色是我。色中有我。我中有色。四陰亦如是。合
二十身見。大論破二十身見成須陀洹。即此義也。
今犢子計我。異於六師。又非佛法。諸論皆推不受。
便是附佛法邪人法也。三學佛法成外道者。謂執
佛教門而生煩惱。不得入理。大論云。若不得般若
方便。入阿毗曇。即墮有中。入空。即墮無中。入毘勒。
墮亦有亦無中。中論云。執非有非無。名愚癡論。倒
執正法。還成邪人。故學摩訶衍四門。不得般若意。
即墮四謗。為邪火所燒。還成邪人法。故小乘執假
實二邊。大乘執空有二邊。小乘執心外有法。是著
有。大乘撥菩提涅槃悉無。是著空。故為學佛法成
外道見也。總皆不達唯心現量境界。故妄起斯計。
今經摧邪顯正。一切併破。故前段七喻。破外外道。
并附佛法外道四計。以顯自覺聖智本無四句可
離。後五喻以破學佛法成外道。以證寂滅一心。故
無聖智可得。若諸見消亡。一心自顯。觀者應知。勿
厭其煩。】

「爾時世尊欲重宣此義而說偈言。

幻夢水樹影。垂髮熱時𦦨。如是觀三有。究竟得解脫。
譬如鹿渴想。動轉迷亂心。鹿想謂為水。而實無水事。
如是識種子。動靜見境界。愚夫妄想生。如為翳所翳。

於無始生死。計著攝受性。如逆楔出楔。捨離貪攝受。
如幻呪機發。浮雲夢電光。觀是得解脫。永斷三相續。
於彼無有作。猶如𦦨虗空。(唐譯云如空中陽燄)如是知諸法。則
為無所知。」

【記曰。此通用諸喻先頌本無四句可離也。魏唐二
譯。皆先舉五蘊。後舉三界不實如影如幻等。蓋謂
眾生於一五蘊身心。不能了達如影如幻。妄計為
實。故於三界生死不能解脫。然五蘊諸法。本自無
生。今於無生中妄見生滅。故譬如渴鹿。於無水處
妄作水想。如是眾生。皆由業識種子習氣熏發。故
凡夫妄見生死。外道二乘妄見涅槃。故云動靜見
境界。斯皆愚夫妄想所生。猶如翳目妄見空華。故
於無始生死妄計執取。將謂實有自性。故起一異
有無斷常等四句惡見。世尊愍彼羣迷。說離四句
法。破彼貪著之心。如逆楔出楔。故令捨離貪攝受。
非是實有四句可離也。然彼諸法本無有作。亦非
實事。故如幻呪機發浮雲夢電陽𦦨而巳。所謂生
死涅槃猶如昨夢。若能作如是觀。則諸法當體寂
滅。了無生死涅槃之相。故云。如是知諸法。則為無
所知。由無所知。則諸見自亡。四句頓遣。即名自覺
聖智。】

「言教唯假名。彼亦無有相。於彼起妄想。陰行如垂髮。
如畫垂髮幻。夢犍闥婆城。火輪熱時𦦨。無而現眾生。
常無常一異。俱不俱亦然。無始過相續。愚夫癡妄想。

明鏡水淨眼。摩尼妙寶珠。於中現眾色。而實無故有。
一切性顯現。如畫熱時𦦨。種種眾色現。如夢無所有。」

【記曰。此頌亦無聖智可得也。唐譯云。諸蘊如毛輪。
於中妄分別。唯假名施設。求相不可得。謂五蘊諸
法。本無所有。虗假不實。如幻夢等事。由凡愚不達
唯心。妄起分別。故興四計。若了彼諸法唯心所現。
如明鏡止水淨眼摩尼。雖現眾色而本自無生。當
體圓明。即是自覺聖智。此外更無聖智可得。
○上
通破二見以顯圓成巳竟。
△下結顯離過絕非。】

「復次大慧。如來說法。離如是四句。謂一異俱不俱有
無非有非無常無常。離於有無建立誹謗分別。結集
真諦緣起道滅解脫。如來說法。以是為首。(魏譯云。如來說法。依
實際因緣寂滅解脫故)非性。非自在。非無因。非微塵。非時。非自
性相續。而為說法。」

【記曰。此結答問意。以顯離過絕非也。以大慧請問
離一異有無等四句。一切外道所不行。自覺聖智
所行。佛答但於五蘊諸法了達唯心。不起分別。則
當下如如。本無四句可離。亦無聖智可得。故此結
云。如來說法所以離如是四句者。以依實際因緣
寂滅解脫而說。不比外道妄指性自在等邪因而
說法。所以永離諸過也。】

「復次大慧。為淨煩惱爾𦦨障故。譬如商主。次第建立
百八句無所有。善分別諸乘及諸地相。」

【記曰。此妨難也。難曰。如來說法既離四句。則無法

可說。何又次第建立百八句及分別諸乘地相耶。
故此釋云。為淨眾生煩惱所知二種障故。譬如商
主。為引導眾人至寶所故。設諸方便。如來說法亦
若此。非是實有所說也。故經云。了法不在言。善入
無言際。而能示言說。如響徧世間。亦非絕然不說
也。寶鏡云。雖非有言。不是無語。前云百八句依三
界二十五有邪正四句建立。義見於此。

上辯行中初總示正行之方巳竟。次略示邪正因
果相。分四。初略示二因。
△先示外道二乘邪因禪。】

「復次大慧。有四種禪。云何為四。謂愚夫所行禪。觀察
義禪。攀緣如禪。如來禪。云何愚夫所行禪。謂聲聞緣
覺外道修行者。觀人無我性自相共相。骨璅。無常。苦。
不淨相。計著為首。如是相。不異觀。(唐譯云。如是觀察。堅著不捨)前
後轉進。相不除滅。(唐譯云。漸次增進。至無想滅定)是名愚夫所行禪。」

【記曰。此略明邪正二因。初示外道二乘邪因也。然
如來說法所以不同外道者。以因行不同故。故此
特言四種禪以揀別邪正二因。欲令行人知所擇
也。禪者入理之方便。所謂因行是巳。二乘外道不
達自心現量真無我理。雖觀我空。以取著未忘。愈
增我見。故相不除滅。以因地不真。故果招迂曲。所
以涅槃亦非真實。是名愚夫所行禪。】

「云何觀察義禪。謂人無我自相共相。外道自他俱。無
性巳。(唐譯云。謂知自共相人無我巳。亦離外道自他俱作)觀法無我。彼地相義。
漸次增進。(唐譯云。於法無我諸地相義。隨順觀察)是名觀察義禪。」


【記曰。此名菩薩修行方便。以示正因也。從三賢巳
去直至七地行相。皆在此列。所謂分別二障極喜
無。法執俱生地地除。故云觀法無我。彼地相義。漸
次增進。】

「云何攀緣如禪。(魏譯云。觀真如禪。唐譯云。緣真如禪)謂妄想二無我妄
想。如實處不生妄想。是名攀緣如禪。」

【記曰。此明八地巳上至解脫道行相也。唐譯云。若
分別無我有二。是虗妄念。若如實知。彼念不起。謂
若分別實有二無我理。即是妄想。故云妄想二無
我妄想。若稱實而觀。人法本無。今何無二。平等如
如。分別不起。故魏譯云。不住分別心中。得寂靜境
界。是名觀真如禪。此上乃三乘行相也。】

「云何如來禪。謂入如來地。得自覺聖智相三種樂住。
成辦眾生不思議事。是名如來禪。」

【記曰。此最上一乘行相也。所言如來禪者。非如來
所行禪。乃以如來果地覺為本因心。所謂以不生
滅心為本修因。故云入如來地得自覺聖智。即前
云修行者大方便也。上二種禪。雖云正行。猶屬漸
修。此則頓悟一心。頓登佛地。三德祕藏。一念頓得。
即能成就眾生不思議事。故名如來清淨禪。此正
達磨所傳禪宗。三世諸佛。歷代祖師心印。此經示
趣意在於此。豈外道二乘邪禪。及妄想攀緣作證
者。所可比耶。故欲令行人必以此為真因。方得如
來無上大涅槃果。以因真果正。此其所以如來說

法不與外道惡見共也。】

「爾時世尊欲重宣此義而說偈言。

愚夫所行禪。觀察相義禪。攀緣如實禪。如來清淨禪。」

【記曰。此通頌四種禪相。下揀別邪正。】

「譬如日月形。鉢頭摩深險。如虗空火盡。修行者觀察。
如是種種相。外道道通禪。亦復墮聲聞。及緣覺境界。」

【記曰。此頌外道二乘邪禪行相。誡令行人不可誤
墮。謂外道所計神我。故入定時觀見如日月之形
明淨朗耀。或見如紅蓮華在於海中。以此為真。二
乘妄計五蘊實有自共相。故作無常苦空等觀。灰
自泯智同於虗空。如薪盡火滅以為涅槃。故誡云。
修行者觀察。縱見如是種種境相。決不可誤墮其
中也。】

「捨離彼一切。則是無所有。一切剎諸佛。以不思議手。
一時摩其頂。隨順入如相。」

【記曰。此頌顯正行也。意令行人不但捨彼外道二
乘邪禪不可親習。若依佛教門了達唯心現量。即
觀察緣如二種漸行。亦不必親習。故云。捨離彼一
切則是無所有。以依無所有觀。則能順入真如。是
名如來清淨無相禪。行人依此方名正行。則能頓
契佛心。故即感十方諸佛。以不思議手一時摩頂。

○上略明邪正因行不同。
△下略明邪正果相不
同。】

「爾時大慧菩薩摩訶薩復白佛言。世尊。般涅槃者。說

何等法謂為涅槃。」

【記曰。上明因行不同。此明果相亦異也。大慧聞因
行不同。遂問世尊既以如來清淨禪為因行。不知
以何等法為果相。故此請問涅槃。以顯果德不同。】

「佛告大慧。一切自性習氣藏意意識見習轉變。名為
涅槃。諸佛及我涅槃。自性空事境界。」

【記曰。此明轉生死為涅槃。以顯如來真果也。唐譯
云。一切識自性習氣及藏識意識見習轉。我及諸
佛說名涅槃。即是諸法性空境界。謂一切識自性
習氣及心意識見習無明。皆生死因。意若了彼性
空。即生死當體轉為涅槃。即是諸法性空境界。不
若外道二乘妄有證得執為涅槃。以彼因地不真。
故所取涅槃亦非究竟。以不離生死因故。】

「復次大慧。涅槃者聖智自覺境界。離斷常妄想性非
性。云何非常。謂自相共相妄想斷。故非常。云何非斷。
謂一切聖去來現在得自覺。故非斷。大慧。涅槃不壞
不死。若涅槃死者。復應受生相續。若壞者。應墮有為
相。是故涅槃離壞離死。是故修行者之所歸依。」

【記曰。此示涅槃相也。以涅槃乃自覺聖智境界。非
是外道二乘妄想境界。離斷常有無分別故。以離
凡夫假我。及外道神我。故非常。以離外道豁達。及
二乘斷滅。故非斷。以不壞。故不滅。不死。故不生。不
滅。故為眾聖之靈府。不生。故為羣生之安宅。故云
一切聖去來現在得自覺修行者之所歸依也。此

中凡夫妄認五蘊假我為自相。外道妄立神我主
諦為共相。】

「復次大慧。涅槃非捨非得。非斷非常。非一義。非種種
義。是名涅槃。」

【記曰。此結示涅槃正義也。良以三乘妄見取捨。外
道妄執斷常一異。總屬妄見分別。如來自性清淨
大涅槃相。離此諸過。一切皆非。故六祖云。無上大
涅槃。圓明常寂照。凡愚謂之死。外道執為斷。諸求
二乘人。目以為無作。盡屬情所計。六十二見本。妄
立虗假名。何為真實義。惟有過量人。通達無取捨。
以知五蘊法。及以蘊中我。外現眾色像。一一音聲
相。平等如幻夢。不起凡聖見。不作涅槃解。二邊三
際斷。常應諸根用。而不起用想。分別一切法。不起
分別想。劫火燒海底。風鼓山相擊。真常寂滅樂。涅
槃相如是。觀六祖說涅槃相。如掌中視菴摩勒果。
此所謂轉心意意識見習為涅槃。入諸法性空境
界者也。】

「復次大慧。聲聞緣覺涅槃者。覺自相共相。不習近境
界。(唐譯云。捨離憒閙)不顛倒見。妄想不生。彼等於彼作涅槃
覺。」

【記曰。此言二乘涅槃假果也。二乘雖超外道邪見。
而亦未為究竟。所謂但盡生死謂為解脫故。魏譯
云。聲聞辟支佛。非究竟處生涅槃想。
○上示二果
竟。
△下略示當轉二性。】


「復次大慧。二種自性相。云何為二。謂言說自性相計
著。事自性相計著。言說自性相計著者。從無始言說
虗偽習氣計著生。事自性相計著者。從不覺自心現
分齊生。」

【記曰。此釋上一切自性習氣相。略示當轉二性。以
明果德不同之所以也。然如來涅槃所以不同外
道二乘者。以如來轉一切自性習氣為涅槃。外道
二乘執有自性為涅槃。所以不同。故此特示二種
自性相。欲令知所轉也。言說自性者。法華云。諸法
寂滅相。不可以言宣。三界本無實法。唯以名言為
體。但有言說都無實義故。以凡夫外道不知名言
性空。妄計言說音聲有實自體。依之分別造種種
業。從來舊矣。故云從無始言說虗偽習氣生。若了
音聲如響。則言說性空。風樹竅號。太虗寂滅。分別
不起。則法性湛然。唯一圓明。了罔塵習。此所謂轉
言說自性而為涅槃。外道不知出此。妄起諸見。故
彼所計涅槃。皆從計著言說自性無始虗偽習氣
所生。非真實也。事自性者。經云。三界上下法。唯是
一心作。以諸法唯心所現。如鏡中像。本非實有。但
是一心。更無別法。二乘不了唯心。心外取法。妄計
諸法實有自體。以不達諸法本來寂滅相故。妄見
有生死可厭。涅槃可證。故彼所證涅槃。皆計著事
自性相。從不覺自心現分齊所生。非真滅也。由因
非真因。故果非究竟。此如來說涅槃所以不同外

道也。
△下略示感應二徵。】

「復次大慧。如來以二種神力建立。(唐譯云。神力加持)菩薩摩
訶薩。頂禮諸佛。聽受問義。云何二種神力建立。謂三
昧正受。為現一切身面言說神力。及手灌頂神力。」

【記曰。此略示感應二徵也。言行人內具真因。外感
勝緣。由藉二種神力加持。所以不墮外道聲聞辟
支佛地。意令行人生決定信。趣究竟果耳。觀夫正
法住世諸大菩薩。皆久植善根。親承佛足。且凡所
行證。皆仗如來神力加持。況末法乎。悲夫。去聖時
遙。魔強法弱。吾輩善根淺薄。苟不仰憑諸佛願力
加持。欲出生死。破魔冤。蓋亦難矣。加持有二。一諸
佛大願力。二行者大信力。法華云。若有修行此經
法者。我爾時為現清淨光明身等。此佛願力也。楞
嚴云。若有末世欲坐道場。先持比丘清淨禁戒。誦
此心佛所說神呪。建立道場。求於十方現住國土
無上如來。放大悲光來灌其頂。我自現身至其人
前。摩頂安慰。令其開悟。此行人信力也。此經雖單
說願力。意令增決定信力耳。又加持有二。一冥。二
顯。此二顯加也。言三昧正受為現身面言說等者。
蓋是行人入三昧中。方得二種神力加持。殆非散
心可得。故前云。捨離彼一切。則是無所有。一切剎
諸佛。以不思議手。一時摩其頂。隨順入如相。】

「大慧。菩薩摩訶薩。初菩薩地。住佛神力。所謂入菩薩
大乘照明三昧。入是三昧巳。十方世界一切諸佛。以

神通力。為現一切身面言說。(唐譯云。十方諸佛普現其前)如金剛
藏菩薩摩訶薩。及餘如是相功德成就菩薩摩訶薩。
大慧。是名初菩薩地菩薩摩訶薩。得菩薩三昧正受
神力。於百千劫積習善根之所成就。」

【記曰。此現身面言說神力也。而云登地方加。三賢
不受加者。以未入真如無相三昧故。然一登初地
即便加者。蓋以多劫積習善根之所成就。非特爾
也。故從上諸祖。雖一念頓悟自心。不從人得。蓋以
多劫積習般若善根。久為諸佛護念。以內熏功足
故外感加持。豈淺薄者所可得耶。】

「次第諸地。對治所治相。通達究竟。至法雲地。住大蓮
華微妙宮殿。坐大蓮華寶師子座。同類菩薩摩訶薩
眷屬圍繞。眾寶瓔珞莊嚴其身。如黃金薝蔔日月光
明。諸最勝子從十方來。就大蓮華宮殿座上而灌其
頂。譬如自在轉輪聖王。及天帝釋太子灌頂。是名菩
薩手灌頂神力。」

【記曰。此灌頂神力加持也。法身流轉五道。號曰眾
生。以二障所纏。故法身隱而不顯。是則但有執持
之力。而不能感加持之力。今行人入大乘照明三
昧。以三昧力。頓斷麤重三障。證平等真如。得法性
身。與十方佛氣分交接。故即感諸佛現身說法。神
力加持。由內外交熏。淨治微細二障究竟無餘。一
念頓證二轉依果。以法性圓明。與十方佛同體無
二。故感灌頂神力加持也。】


「大慧。是名菩薩摩訶薩二種神力。若菩薩摩訶薩住
二種神力。面見諸佛如來。若不如是。則不能見。」

【記曰。此結二種加持。以明三種佛性義也。佛性有
三種者。謂正因。緣因。了因也。眾生各各雖具正因
佛性。若不遇真善知識方便善巧助發。亦不能得
了了明見。譬如王求箜篌之聲。斷弦裂水求之。畢
竟不得。以無善巧方便緣故。彼外道二乘亦同稟
正因。但由惡見熏習。妄執二種自性以為涅槃。雖
欲求之。轉增邪執。畢竟不能明見佛性。故云若不
如是則不能見。意明外道二乘若果是真果。必得
如此感應加被之力。今果既不真。故不能見。法華
云。若得作佛時。具相三十二。天人夜叉眾。龍神等
恭敬。是時乃可謂。永盡滅無餘。今既不然。足知非
真滅也。】

「復次大慧。菩薩摩訶薩。凡所分別三昧神足諸法之
行。是等一切悉住如來二種神力。(唐譯云。諸菩薩摩訶薩。入於三昧現
通說法。如是一切。皆由諸佛二種神力)大慧。若菩薩摩訶薩離佛神力
能辯說者。一切凡夫亦應能說。所以者何。謂不住神
力故。」

【記曰。此言菩薩能明見佛性。故凡所動靜云為。皆
住如來二種神力也。一切凡夫同稟佛性而不能
說法者。以日用而不知故。由不知。特不住神力耳。
非不加也。以如來不捨一眾生故。老龐云。野老負
薪歸。村婦連宵織。看他家事忙。且道憑誰力。問渠

渠不知。特地生疑惑。傷嗟今古人。幾箇知恩德。故
華嚴四十二種法門。皆菩薩承佛神力而說。至若
異生皆能說法。各得一種法門。由住如來二種神
力故也。】

「大慧。山石樹木及諸樂器城郭宮殿。以如來入城威
神力故。皆自然出音樂之聲。何況有心者。聾盲喑啞。
無量眾苦。皆得解脫。如來有如是等無量神力。利安
眾生。」

【記曰。此返顯如來非不加被眾生。但眾生不了自
心。故不得如來真實受用耳。殆非如來棄眾生也。
故云有無量神力利安眾生。由是觀之。無情被加
尚出音聲。況彼外道二乘有情者耶。故云。捨善根
一闡提。復以如來神力故。或時善根生。此非畢竟
不加也。譬如日光。於生盲人無不利益。】

「大慧菩薩復白佛言。世尊。以何因緣。如來應供等正
覺。菩薩摩訶薩住三昧正受時。及勝進地灌頂時。加
其神力。佛告大慧。為離魔業煩惱故。及不墮聲聞地
禪故。為得如來自覺地故。及增進所得法故。是故如
來應供等正覺。咸以神力建立諸菩薩摩訶薩。若不
以神力建立者。則墮外道惡見妄想。及諸聲聞眾魔
希望。不得阿耨多羅三藐三菩提。以是故。諸佛如來
咸以神力攝受諸菩薩摩訶薩。」

【記曰。此承上問也。大慧意謂如來既有無量神力
利安眾生。何獨言加地上菩薩。而不言其餘眾生

耶。故世尊答云。以登地菩薩。初入真見道。有相觀
多。若不加持。則墮魔業。故華嚴云。菩薩有十種魔。
忘失菩提心。而修諸善根。是為魔業。是則初地不
加。則墮魔業。七地菩薩。未離心量。若不被加。則墮
外道邪徑。八地菩薩。純無相觀。味著三昧。不起度
生之心。故十方諸佛三加七勸。拔出寂定。云。起。善
男子。勿得樂住三昧。汝之三昧。二乘亦得。故此不
加。則墮二乘禪。不能到如來自覺地故。十地巳上。
金剛喻定。尚有最極細微二障。故勝進不加。不能
頓斷極微二障。不能頓得無上菩提。是故諸佛如
來咸以神力攝受諸菩薩。以餘地前非真修。故不
攝也。嗟彼外道二乘。既不能以不生滅心為本修
因。又不得蒙十方如來神力加持。如何能得究竟
真常之果。此其所以甘墮沈淪。樂為鄙事。宜矣。是
則圓覺三期。楞嚴壇場。非徒設也。行人宜深識之。】

「爾時世尊欲重宣此義而說偈言。

神力人中尊。大願悉清淨。三摩提灌頂。初地及十地。」

【巳上略示邪正因果相巳竟。此下第三廣釋邪正
因果差別相。分二。初廣釋前三種禪以顯三乘差
別因果相。又二。初辨因別。有三。
△初廣釋愚夫禪
中外道邪禪。】

「爾時大慧菩薩摩訶薩復白佛言。世尊。佛說緣起。即
是說因緣。不自說道。(魏譯云。如世尊說十二因緣。從因生果。不說自心妄想分別見
力而生。唐譯云。佛說緣起。是由作起。非自體起)世尊。外道亦說因緣。謂勝。(魏譯

云。自性。唐譯云。勝性)自在。時。微塵生。如是諸性生。然世尊所謂
因緣生諸性言說。有間悉檀。無間悉檀。」

【記曰。此大慧疑佛說法亦同外道。以發愚夫禪中
外道邪禪也。此難佛說因緣亦同外道墮有者。由
前云如來說法離於有無。依真諦緣起為首。非外
道以勝性自在無因微塵時等為首。故此難云。佛
說緣起是由作者。非自體起。亦同外道所說依勝
性自在時我微塵生於諸法。是墮有也。故唐譯云。
今佛世尊但以異名說作緣起。然世尊所說因緣
生法。與外道所說勝性等。為有別義。為無別義。故
云有間悉檀。無間悉檀。檀。此云施。華梵兼稱。云徧
施。言佛之法施也。此難佛說因緣未離於有。下難
無因未離於無。】

「世尊。外道亦說有無有生。世尊亦說無有生。生巳滅。」

【記曰。此難佛說無因。亦同外道墮無也。外道計有
者從有因生。計無者從無因生。故云有無有生。謂
若有若無。二皆有生也。此中大慧正取無因。然世
尊亦說無有生。生巳滅。此正同外道無有生。是無
因也。無因則同外道計無。】

「如世尊所說無明緣行。乃至老死。此是世尊無因說。
非有因說。世尊建立作如是說。此有故彼有。非建立
漸生。觀外道說勝。非如來也。」

【記曰。此證成佛說無因。返不如外道所說為勝也。
謂佛說無明為因。生行識等果。此不說自心生而

說無明生。是無因也。此有故彼有者。謂此無明一
有。則彼行至老死一時皆有。故云非建立漸生。外
道說從神我主諦為冥初。從冥初生覺。從覺生我
心。從我心生五塵。從五塵生五大。從五大生十一
根。共二十五法。而以神我為勝性。故以勝性為生
因。如此建立漸次而生。斯則如來說此有故彼有。
一時頓生。無有次第。且又果生因滅。是返不如外
道說勝也。】

「所以者何。世尊。外道說因不從緣生。而有所生。世尊
說觀因有事。觀事有因。(唐譯云。世尊所說果待於因。因復待因)如是因
緣雜亂。如是展轉無窮。」

【記曰。此釋成如來說法不如外道之所以也。謂外
道說勝性等為因。不從他緣生而能生他。是因常
為因。不為果。如此因果分明。然世尊說十二因緣。
以無明為因。生行為果。又以行為因。生識為果。至
老死為因。又生無明為果。如是一法。又作因。又作
果。故云。觀事有因。觀因有事。是因果雜亂。三世輪
轉。無有一定。所以不如外道說勝。是故如來說法
未有不同外道者也。此大慧以因緣設難。將辨緣
起無性。顯真如離言說相。以破外道言說自性相
計著。
○先辨緣起無性。】

「佛告大慧。我非無因說。及因緣雜亂說。此有故彼有
者。攝所攝非性。覺自心現量。(唐譯云。大慧。我了諸法唯心所現。說此有故彼
有。非是無因。及因緣過失)大慧。若攝所攝計著。不覺自心現量。外

境界性非性。彼有如是過。非我說緣起。(唐譯云。若不了諸法唯心
所現。計有能取及以所取。執著外境若有若無。彼有是過。非我所說)我常說言因緣和
合而生諸法。非無因生。」

【記曰。此世尊釋成不同外道所說。以明緣起無性
也。意謂我了諸法唯心所現。本無實法。以無明不
覺自心現量。妄見境界。以為實有。故我說此有故
彼有。非是無因。及因緣過失。何者。以彼外道不了
諸法唯心所現。計有能取所取。執著外境。故妄計
有無斷常一異等。彼有如是過。非我所說緣起之
法。故我說因緣。為破彼妄見。非墮有也。且我既說
因緣和合而生諸法。豈無因耶。是故不同外道所
說。故云非無因生。
○上辯緣起無性巳竟。
△次顯
真如離言說相。】

「大慧復白佛言。世尊。非言說有性有一切性耶。世尊。
若無性者。言說不生。是故言說有性有一切性。」

【記曰。此計諸法實有自性而言言說。將顯真如離
言。以破言說自性相計著也。由上佛說諸法無性
故說緣生故此難云。豈非言說有性而諸法亦實
有性耶。意謂既有言說。必有諸法。若無諸法。言說
何起。此計諸法言說皆有實體。故向下佛以二義
破之。一謂諸法雖無。不妨言說。如兔角龜毛等。次
謂雖無言說。亦能顯說。如瞻視等。
△且初。】

「佛告大慧。無性而作言說。謂兔角龜毛等。世間現言
說。大慧。非性。非非性。但言說耳。如汝所說言說有性

有一切性者。汝論則壞。」

【記曰。此言諸法雖無。不妨言說也。唐譯云。雖無諸
法。亦有言說。豈不現見龜毛兔角。石女兒等。世人
於中皆起言說。彼非有。非非有。而但有言說耳。大
慧。如汝所說。有言說故有諸法者。諸法若無。則無
言說。今兔角等雖無。而不妨有說。以此觀之。汝義
不成。故云汝論則壞。】

「大慧。非一切剎土有言說。言說者。是作耳。(唐譯云。言說者。假安
立耳)或有佛剎瞻視顯法。或有作相。或有揚眉。或有動
睛。或笑。或欠。或謦欬。或念剎土。或動搖。(唐譯云。或有佛土瞪視顯
法。或現異相。或復揚眉。或動目睛。或示微笑。頻呻謦欬。憶念動搖。以如是等而顯於法)大慧。如
瞻視。及香積世界。(唐譯云。如不瞬世界。妙香世界)普賢如來國土。但
以瞻視令諸菩薩得無生法忍。及諸勝三昧。是故非
言說有性有一切性。(唐譯云。非由言說而有諸法)大慧。見此世界
蚊蚋蟲蟻。是等眾生。無有言說。而各辦事。」

【記曰。此明雖無言說亦能顯法也。然言說者但我
娑婆所尚。所謂此方真教體。清淨在音聞。其餘他
土則不盡然。故云非一切剎土有言說。至若其餘
佛土不用言說。或以瞻視顯法。或揚眉動目。謦欬
頻呻。憶念動搖。皆為佛事。又如香積世界。以眾香
為佛事。且如此方蚊蚋蟲蟻。俱無言說而各辦事。
是豈待言說而顯諸法耶。斯則不但諸法無性。抑
且言語性空。所謂諸法寂滅相。不可以言宣。從上
佛祖所傳不言之道。義見於此。故臨濟德山棒喝

交馳。仰山圓相。石鞏張弓。道吾舞笏。皆深證此離
言三昧者也。所謂山河大地。共轉根本法輪。鱗甲
羽毛。普現色身三昧。是故眾生日用六根門頭。無
非入理之處。豈盡待言說哉。】

「爾時世尊欲重宣此義而說偈言。

如虗空兔角。及以槃大子。(二譯俱作石女兒)無而有言說。如
是性妄想。因緣和合法。凡愚起妄想。(唐譯云。因緣和合中。愚夫妄謂
生)不能如實知。輪迴三有宅。」

【記曰。諸法本無。以緣會而生。既緣會而生。則生本
無也。即說彼緣生。亦假名耳。是則法性無生。言詞
相寂。能所雙亡。湛然常住。豈可妄計言說有性有
一切性耶。故云如是性妄想。凡所分別。皆妄想耳。
故云。因緣和合法。凡愚起妄想。由不能如實了知
法性無生。故妄見流轉輪迴三有。

上章明真如離言說相以破言說自性相計著竟。
下章明離心緣相。以破事自性相計著。】

觀楞伽阿䟦多羅寶經記卷第三
