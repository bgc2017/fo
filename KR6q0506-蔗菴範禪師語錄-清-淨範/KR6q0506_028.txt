










蔗菴範禪師語錄卷二十八
侍者本玉錄

雜著

訓門人十要

一既得法印必加精研差別不得離師太早

古之學者嘉言可以軌物善行可以服人故奮志於
百城置身於萬里饑寒不顧毀譽不動秪期悟明生
死大事而後巳一旦穿透投契師資如空合空如水
入水麾之不去召之不來有不可測度者蓋慮祖道
恐不得人則失其傳必須行解相應之士俾紹厥統
庶可以唱道利生而名譽勢利不足以為籓也今之
學者則異焉既不誠懇咨決心疑亦無淵弘博雅之
量足以服物汲汲以囑累虛名挂眸長老或委曲裁
成學人竟居然承續由是狂者妄行巧者僭竊既為
高飛得志遂爾遠舉暢懷至覈其差別因緣十箇有
九箇茫然無稽之談饒舌大書於冊貽笑明眼不可
勝指此非候蟲亂鳴槿花速萎之類乎昔南嶽讓得
法侍祖復十五年青原思得法侍祖復數載迄光千
古不殞其美恆為紬繹不勝懷想也屬我門下凡法
門為重者確到古人田地法法無差事事無礙纔聽
其天南地北東觸西觸否則面墻之譏飲冰之疾與
市輩不同者鮮矣。

二發明心地當以報本為先不得辜恩負德

孔曰無違佛曰孝順謂至道之法繹其旨趣娓娓洋
洋蓋世間出世天性孝義原無不恩不義之父母之
師友吾輩圓顱方服以至道為家務不思報本反加
戕害可乎視今惡薄入其室操其戈者有之受法乳
蒙提策一言不合飛謗書騰怨語者有之頑吝不神
習氣不化不能受鉗錘背楚投漢者有之未得記莂
而怨尤於人或承記莂蠱誘凡愚美食豐衣高居燕

享其師龍鍾白首屢年不一動省覲之思者有之與
同學論議參差致挾讎於師者有之是皆梟獍之所
勿若余甚不取也既定師資之分即有道義所屬休
戚相關患難相濟忍詬以塞嫌隙致敬以崇法模夫
風愈趨下誠在乎履至道篤孝義之人自礪為要耳
彼死後向土饅頭邊曲躬禱鬼何如生前面面相覷
為得時時相對為歡上報師恩下惇友誼此古人所
以必踐於禮也。

三欲為人師廣究內外典籍不得疏慵自畫

握塵面南稱為知識將行其道德而訓學者於未成
自有治已之術而無開物之能獨善可也利人則不
可何者才不足故也夫不究外書人事罔諳匪窮內
籍法性不弘武帝猶問劫灰羅漢不識赤鹽蓋有驗
焉歷觀上古尊宿三藏教理靡不精通諸子典章無
不辯析其人雖往道德垂於後世聲名顯著而與日
月爭光不滅也今之後生晚進雜毒蒸心即稱參禪
者佛之一字尚不喜聞況說甚三藏百家夫藉口自
飾不肯潛心蒐括體任力行至於輕忽毘尼增長貪
嗔如斯之謂敗種蕉芽不足齒頰爾等既卓然有操
道之心或於水邊林下或於叢林眾中宜堅強志氣
刻苦磨瑩不失寸陰斯為英特若安於慵惰畫於自
滿則猶脫韁之馬無楫之舟而欲馳遠道泛重溟其
有濟乎虛負堂堂之貌實同蠢蠢之流糞土墻擔板
漢一肩負去曷以無懼請試思之吾言果有當否歟。

四出世行道切思開拓古風不得同異相埒

世尊說法三百餘會王化恆河沙數剎土廓善權之
路弘濟益之津比三界為一家視四生為一子曾不
以牛羊眼觀眾生噫嘻眼界何其寬廣胸襟何其闊
大也後人不識大同無我之風堅執井蛙淺隘之量
乃謂爾是臨濟我是曹洞鄰比吳越至親仇讎何以

化世俗去貢高離我相乎追思馬祖爐中受煆石頭
家裏傳燈以洞山之敏學為臨濟之克家意誼和藹
乃若是哉夫世之矯枉是務媢嫉自矜者斯不可與
交耳況仁人具純誠救弊之心匪德全而量包之加
以讚美不存爾汝則爭鬥之風曷息而同異之情曷
捐又何以啟迪嗣良標幟後勁耶故處世當我禮於
人不責人禮於我便是超群拔萃之儔以此獎俗俗
無不淳以此行道道無不達則無量法門擎在掌中
四海波濤吸入毛孔誠為不難尚有宗風而不大振
者哉在後之賢智眼明者力行而質諸叢林之荷法
大老其可。

五清節孤標應以甘貧恬守不得諂諛趨熱

長老行道每不耐清苦而降志學者為道每不甘澹
泊而易心所以欲戀名固位者諂媚馳求無近名之
善遺遠誚之悲祖道由之陵夷化門由之衰弱古人
恆為歎息而不能巳者此也雪山老比丘棄萬乘之
尊忍凍餒囓冰檗遂為三界師四生父無礙為用無
畏為尊洪仁累德迄茲不磨曹溪踏碓翁本是樵夫
佩黃梅法印衍達磨心宗王臣不理天書不采而至
道彌彰美德彌備歷有然也蓋世遠代崇雖不能面
承誨敕試景遺休猶洋洋乎如在几席所以抱道之
士有力則畢殫為法之功無緣則襲跡西山之趣清
風望重本色譽高何入不自得也奴顏婢膝徒供諛
媚巳為有識者竊笑矣吾家苗裔其有門庭相勝熱
鬧效顰納誕貢欺務得患失汲汲營營啟壞法之端
者是為法門罪人鳴鼓攻之慎勿護惜。

六崇事服食宜以簡素邁古不得奢侈恣縱

趙州垂老不肯住院隱山至死不欲見人玄泰上座
麤布終身香林禪師紙襖挂體扁擔以橡栗為食大
梅製荷葉為衣惟政橘皮湯止渴懶瓚糞火芋充饑

真淨以舒王齋嚫素縑嫌其華麗卻之終不用投子
令人辦米同煮共餐是數老於法社為千古榜樣蓋
欲使求脫生死者休心息念斷絕攀緣耳豈今人不
可以為鑑每見近日長老既不能日中一食樹下一
宿以博清虛之益乃廣求玩器盛事服飾出則扃鐍
入則羅列食必求精器必尋美左右僕僕如豪門之
廝役甚至光梳頭髮緊峭紅鞋腰繫鱔骨絛手捏龍
頭杖莊點江湖衒耀耳目從者則稱此是某處大和
尚自矜則謂我是某宗正傳愚夫愚婦望而匍匐敬
為古佛降臨不知遇明眼人唾為白日妖精出現矣
吾雲門家法向惟真誠簡素流芳播美其有前項循
名背實之徒闖筵混譜即時擯黜免使簞瓢陋巷之
君子謗我佛法中多此妖邪也慎之慎之。

七陶鎔後進所貴慈柔寬裕不得任意驅役

四方衲子遠離父母之側千里奔馳問道知識之前
是知識即父母也試觀天地將欲栽成萬物先以春
風和氣鼓其姿胎既以秋霜嚴威肅其成效若寒暑
違時雨露爽節則萬物安能鬯茂乎故衲子最先造
就須為異日法門正器亦必春風以鼓之秋霜以肅
之始得成材不然則經春隨萎望秋先零何貴師長
也哉所以知識視衲子為真子衲子敬知識猶父母
導以慈柔厲以威嚴智者策其成鈍者撫其進老者
恤其寒溫病者濟其藥餌有一善為之揄揚有一過
令之洗濯淺窄者寬仁以廣之暴戾者和順以收之
如此提撕如此涵育其不成材者幾希昔黃龍南器
量深厚不為事物所遷平生無矯飾門弟子有終身
不見喜怒者雖走使致力之輩一以誠待之故能起
臨濟之道於笑談之頃舜老夫室中炙燈灑埽躬自
為之謂寒暄不定起止無常不欲終勞於人也奈何
今之長老視學者猶怨對不問饑寒莫省勞苦驅使

如奴隸呵斥如狗彘無故笞辱稱意嫚罵應拂以春
風者反降之秋霜應厲以嚴威者復與之和氣憎而
不詳其善蹟愛而莫審其惡源毋乃謬歟惜乎近時
衲子無真實心習輕狂而多憯刻尚猜忌而少節文
聞過不即改見賢不思齊佚逸縱橫切磋罔受語忤
則荊棘蔓於胸前機違則劍戟鳴於臍上又何其自
甘心而陷於禽獸之倫棄其始志也耶故望有志入
道者當挺身拯獘寬厚毓賢庶幾無愧古人也。

八保身全德惟在謙恭盡禮不得倨傲招尤

我見得法者自謂是大善知識矣凡詣客館旅亭神
堂鬼廟坐必移向南稱必曰山僧士大夫晉謁不論
其邪正高卑強之稽首師僧來見不問其盛德高年
久參宿學據位受禮及與之盤桓者識其知見偏僻
行業荒疏竟庸流之勿若由是被人驅逐而徂者有
之捶撻而遁者有之不亦辱宗門而羞當世之大人
耶原其所由蓋謂心麤器劣未能虛承師友之訓故
至於斯昔之高名尊宿往往有不能謙下及好譏議
人短長累嬰大患者雖其名高則累重功大則嫉深
然所以致禍之由皆起於倨傲也今與士大夫及名
德尊宿相見何妨主賓昭穆列坐晤談其或果具問
道之誠而有尊師之誼再為轉機亦何不可古云尊
莫尊乎道美莫美乎德豈必以南面之位為尊哉理
皎然也吾宗有尊卑之定禮上下名分無可移易或
他宗名德尊宿以道義枉顧相訪當從法門為重致
敬盡禮莫膠門戶乖於大雄則合於古人尊賢尚德
之高致者也。

九居位激揚要在開豁正見不得廉纖湊泊

先德以大事了達之後孤峰絕頂石室茆茨隱遯過
時曾無住持事間有雲水跂慕來咨詢者偶於石火
電光裏垂一機露一句穩實平坦毫無造作與學者

拔盡貪釘抽盡吝楔直使脫皮換骨頓悟佛之知見
而後巳也逮百丈以後始有叢林行住持事而居位
提持猶純以向上一路示之直捷根源不許人坐於
識情坑子裏作鬼家活計如殿裏底青州布衫廬陵
米價曹山顛酒雪峰輥毬禾山打鼓溪深杓柄長鋤
頭三斤銕洞山曰我常於此切是數端者所謂如塗
毒鼓聲遠近聞者皆喪如清涼池使人能除熱惱如
大火聚使人不得湊泊蓋上古法幢大半於深山窮
谷而尊宿亦刀耕火種無求於世故為人激揚此事
長說短說正按傍提俱中律呂盡合古轍豈似今時
城隍裏趁熱鬧其上堂小參多人情修飾麗言綺語
周全世諦未嘗見為學者略一向上提持古風其埽
地也歟後之登曲彔木床欲代佛揚化者當如師子
吼作無畏說驚散狐狼野干之群揮金剛王寶劍掀
倒無明窠臼把學者心識路頭一時塞殺彼或是箇
人能於其間尋出一條通霄大路當下直詣如來不
動地位此謂之徹悟見道方敢曰移天轉地殺人活
人斯為長老者之作略出格也然時難獨異免不得
周全人情世諦秖將一二語便帶過去無斧鑿痕跡
是為善說法要雖然非徹法源底深蓄厚養於干戈
叢裏血戰一回欲得大自在恐難語哉。

十詳求嗣胤從上慧命攸關不得妄授非器

醍醐上味也非琉璃瓶貯之則器為之裂而醍醐亦
終棄於地而為穢物無上妙道醍醐也傳非其人是
貯不以琉璃缾也能不懼夫終棄於地乎惟儆惟慎
毋容忽也蓋菩提達磨觀我東土有大乘根器人可
以載道航海而來臨危不懼受毒不傷直以雞岫一
脈委付神光以至曹溪踏碓老翁衍而為二派曰青
原曰南嶽青原得石頭而正宗丕著南嶽得馬祖而
大用斯彰其風規亦可概見矣故大陽玄祖巳嗣八

人而復託浮山遠公為求法器遂得投子青洞山一
脈迺綿亙繁衍以至雲門師翁示現大振新豐之道
王化於浙東時大江以南人人耳裏始聞得有少林
直指之道謂吾本有之一大事因緣也則親依者雲
龍風虎皆一時英雄豪傑之士然繼其傳者有數幾
人尚多赤梢鯉魚寧聽其搖頭擺尾向南方去者為
無限今雲門兒孫雖巳偏地猶未免金鋀相混每恐
衰夷猶是漸也以故欽服先輩授受之際法眼何其
精哉古人十年二十年相依扣擊尚曰某甲何人敢
言住山某甲何人敢當此記莂然今時人心志陋劣
不重三學匪勤六度縱或聰明雖可心術乖舛非素
經陶鍊不可草草授非器而致累遺悔於後莫若謹
於先以須琉璃瓶而寶此醍醐可也。

門榜

去聖時遙人心日劣挾複參尋之士本為大事因緣
而梯山涉水冒暑經寒及乎到處惟愛優容軟款不
就本色爐鞴煆鍊盡向斷常阬子裏埋過一生縱得
一知半見從幻殼上捏怪心識裏摶量忽朝拶到涅
槃堂裏破床敗簣孤燈獨照纔將平昔學得底微細
揣摩毫無用處蓋無他故皆以沽名要譽而野狐窠
窟不曾擊碎也今特告諸賢衲緬離鄉黨遠挈瓢囊
入叢林親知識必以生死大事為懷操銕石心辦真
實志端在自巳推求別人不能相代二六時中好惡
境上驀然踏著自家要路不妨瀝膽披陳是則與汝
決擇非則與汝蕩除果到大休大歇之地雲門不待
汝開口動舌即為稱賀曰且喜上座大事了畢那時
一任孤峰頂上呵佛罵祖不為分外如斯而報父母
撫育之恩酬師友獎提之德總不難也苟未到此境
界務要踏實做去命根自有斷時若謬生穿鑿妄意
馳求貼肉汗衫愈脫不下無明習漏轉見幽深然此

事在聲色語言上不可求離聲色語言外不可得貴
乎自肯不借他力到此便超生死始終之患或於差
別機緣相似配合光影門頭牢牢認定生滅居懷喜
怒著面據實而論總是棄舍金寶擔負瓦礫究竟是
自相欺誑徒役身心逆順境上打疊不過生死根前
無可濟事是故切須厲志研窮潛心體究真實履踐
審細參詳其正知見不生退屈則久之自有徹透之
日與釋迦老子作種草豈可輕小結裹耶如有擎拳
豎指胡言亂喝拂袖便行作種種惡態或以猖狂而
自恃或以多語為尊貴勘其見地茫然視其起坐乖
戾如斯之類是謂謗法亂群若阿容縱意則彼此造
地獄業皆無利益欲草鞋生翼扁擔橫肩姑聽之我
不敢強謂省事之為快也間有打破漆桶撞倒露柱
摸著鼻孔拾得眉毛卻請不時入室傾心吐露拄杖
子自能定其賞罰。

題古雲門語錄

宋雲門偃為雪峰嗣望石頭乃五世孫也其遊行如
獅子王說法如雲雨酬機如疾雷閃電出語如樹凋
葉落體露金風使人無處湊泊死盡偷心是故聲譽
赫奕愈遠而愈光者抑有股肱若香林遠巴陵鑑洞
山初之輩皆一時龍象此所謂為法門得人而其道
大也噫觀夫今之世祖道陵遲人心翻覆上下媮安
為人師者臨事而改步為人資者恃情而忘義以是
卜法道之興衰見人情之厚薄至此不覺掩卷長歎
涕泗橫流因援毫書之。

閱散木師翁語錄

明神廟時達磨一宗幾泯滅無聞矣散木師翁乘願
再來實古佛行事雅量寬宏道大德全於同源異派
見一善一德極口讚揚而亦以謙卑退讓不如是洞
上一宗何由振乎所以雲門會下無禪道可傳無大

法小法與人來者只教放下並不許栽他頭角也驀
地裏搆得著如晝錦還故鄉千萬人中不過幾人而
巳有以得失相馳識情測度生滅填胸是非挂口知
其終不可以為種草不堪受鉗錘者益遜其言卑其
色以教誨之尚有望乎成大器吁大人眼界古佛心
境待人如此其廣謂可思議哉。

因事偶書

蔗菴二十時即行腳操方參十餘員知識歷無數名
山鉅剎凡所到之處如倚天長劍八風吹不動是非
不能搖研究之功好學之篤甘於惸獨能於忍詬殆
今四十有四齡尚不敢絲毫改步總以佛祖之道為
懷也是故有葛附者恆以本分事深相策勵念其饑
寒問其疾苦不翅如慈母之育其子蓋有望其為法
門材器然往往以事任之皆紛紛以是非相擊猜忌
相攻師資之道罔聞朋友之義不顧以此卜祖道陵
遲知法門衰弱矣或非其咎則循本而言莫不以予
夙昔緣薄之所致也自今而後不可更作此累氣蟲
豸以玷法社虛度光陰將訪亮公之跡於西山埋髑
髏於深雲絕巘此吾志焉庶可以謝過於後賢佩佛
祖之遺訓癸卯五月十七日書。

南禪師嘗曰我與翠巖悅在福昌時適病寒服藥出
汗悅從禪侶遍借被咸無焉有紙衾者皆以衰老亦
可數悅太息曰善公本色作家也夫今時壯盛者皆
豐其衣美其食而謀道之志浸荒其老大而不之省
豈人之非古而道之有獘也耶。

觀學者之大莫尚於氣節心術而氣節尤本於心術
何則有誠與偽也誠則久而日臻其盛偽則矯而日
見其衰矣昔暹道者受雪竇獎訓飾羽之惠最久將
舉住金鵝而暹公不欲赴乃潛書二偈於室中遁去
後嗣德山遠山下婆子聞之即詬詈氣節之謂何平

侍者承太陽玄栽培撫育之恩實深樂為背恩負義
之事後竟填於虎口心術之謂何噫二公之馳譽於
禪叢法社莫不以雄偉之器許之然自恃而背恩趨
豔而改節昭昭竹帛殆不免明眼之譏是以誠與偽
可辨不妄歟。

讀紫柏集

夫學者操心礪志期證妙道猶攷信於言行學問雖
淺然品質之粹可知也紫柏大師氣岸高古骨格純
鋼嚴門下人如疾雷閃電難湊泊者有英靈禪學乃
試之於位履歷既詳顛危不懼然後許其入室垂以
訓誨佛祖正脈授於人若斯之慎也三平為大顛侍
者因韓文公曰弟子軍州事繁佛法省要處乞一語
顛良久公罔措三平乃敲禪床三下顛曰作麼平曰
先以定動後以智拔公曰和尚門庭高峻弟子於侍
者邊得箇入處既見其侍者亦知其和尚門庭此二
尊宿可謂德博而緣厚師嚴而道尊故下令如流水
之原悉順眾心上下能相親也蔗菴見古道傾危欲
一意匡扶以效愚衷然道慚德薄力不從心餘不暇
論即侍寮約數條以輪直日乃怠翫不遵會客時召
之不至似謂立於左右有恥辱也強其所不欲則謂
慘礉少恩而生怨惡矣曾聞石屋云施為盡有不如
意只得消歸自巳休余恆事斯語得省憂悶不為無
益也。

送亡僧

聞人遷故也親者號踊哭泣疏者驚訝歎傷然人於
世間生死亦常事富貴貧賤男女僧俗從古到今無
能免者其感傷歎息何哉為虛生於世間而不明於
道三途六趣未測其往也叢林中每見送亡僧者肆
志蕩然談笑戲謔恬然無憂戚習以成風欲佛法不
湮沒烏可得耶古德云亡僧面前觸目菩提此語絕

無人舉著即舉起皆輕輕放過悲夫。

職事序

道無汙隆世無醇薄觀其得人則盛衰可見也昔師
翁弘道東南之時純以大同之心廣以等慈之化鱗
萃匡維相與成褫皆賢才碩德之士噓氣為霧喝水
成冰提衡列剎彈壓諸山視為餘事即唱滅以來幾
四十年奕葉相承巳數世矣法燈與慧日並輝而覆
盆之下盡睹其光耀也範惟慚德濫廁法門無力益
土巍山不能增鹽添醬所望其有志於道者同願弘
揚各肩分任恪承祖訓表率人天高精進之幢銷人
我之垢則師翁之遺風餘烈復見於今日矣。

堂規序

一大藏故紙不是瞿曇說底千七百葛藤亦非祖師
傳底以箇些子累得天下人橫也不是豎也不是陜
路上更被人推落萬仞懸崖直得筋斷骨折緩緩地
蘇醒將來尤道我因此出一身白汗慶快平生到雲
門會下猶是官驛裏撮馬糞底漢未為奇也欲紹此
箇大事須硬著脊梁骨把疑團子放在胸中勇於自
信任於安危有朝卷起簾來看見屋頭山色秖有㘞
地曰是吾本有之物豈復辨其是與不是耶此謂之
過關者不必從關吏問可否其或於坦途上自生窒
礙萌好惡之端乖動靜之相非特受關吏盤訐而自
無出身之路不見我雲門關裏妙密之事也故預約
法數章以作攻玉之石惟仁者慎諸。

共住規約序

夫先德出世利生孜孜焉不怠于心蓋鷲嶺大業之
重慎以禦防和以備禮惟恐廁以不勤不志之人養
其無慚無愧之習擾於群亂於眾而欲建法幢立宗
旨為甚難者故有叢林必有規矩以清規之整肅猶
王法之森嚴俾疏庸愚陋之人凜然懼而不敢犯也

所以開山師翁體先德教化之心痛切至深敦世厲
俗改薄從醇知無不言言無不行皆勒於石諸方嚮
風莫不以為法更加新條數款補于後要人人篤勵
事事整齊則法社日以滋盛化風日以悠長道業易
于成就也。

題愚菴老和尚語錄

愚菴老人天資豪爽風格凜然機辨宏肆造詣幽深
近代尊宿無可與並其至性孝友猶為古今之冠遇
猥媟不堪之士對以容氣穆然琢磨英偉之器不假
辭色往往聞風歸就者始依之視為甚難而親久不
自知其意消信之謂不可窺測也蓋眼高胸曠鋸牙
電舌呵佛罵祖以身任之其視門庭狂鬧得失交加
高尻低首媚悅凡愚以狙詐豕貪羅致學者為之扼
腕攢眉喟然而流涕曰時移世異真風埽地矣乃退
雲門之席而築室於明湖之上以忘機瀟灑為佛事
後雖攝化東吳弘法檇李悉如月印千江風鳴萬籟
事事隨緣應之而本無心此謂大慈適化之軌非今
世栽名培譽所能及者平時上堂示眾等語嚴峻高
雅有石頭德山之餘烈尟能契其機者有佩其語而
為箴誨老人聞見必責之曰語言文字壅蔽正途豈
爾所以求道之志耶嗚呼此言真為藥石深可以治
末世學者小知淺見之病但揭宗門旨趣啟向上妙
門終不可去其語言也予因輯之編之復刊刻之傳
於後世俾覽者其以是洞徹心源發明性地人人為
至寶可也或謂世尊說法四十九年未曾道著一字
紛紛以此為不必亦可也然不知誰是其人甲辰六
月日書。

題佛日石和尚語錄

佛日石師伯者天下之大人也何得而知之始吾於
崇禎壬午秋往寶壽見之睨其動止翩翩欲仙瞻其

形儀彬彬尚雅世所未見者逮閱其全錄妙唱非干
於舌全提不借於言燎天灼地鑄聖鎔凡相與戮力
而扶洞上將仆之宗概其布事行令嚴肅而寬餘使
一切人可親而可畏即吮毫揮紙亦別有一種宕肆
韻致是為天下之大人謂不謬蓋若人逝矣豈復有
哉因三復而置卷長歎。

讀古南牧雲和尚語錄

今時尊宿提唱舉揚其言句遍滿寰區然非困於重
遲則務於輕巧非涉于纖穠則固於鄙俗皆不能脫
略窠臼而遊自在中道也獨夫古南語錄平淡而雅
麗簡古而精到無論久參初學目之便曉然非見道
卓絕純素任真其應機說法不易到此田地若謂其
從事翰墨工於詩文則失卻一隻眼也蓋是天童真
子此其淵源所自明矣因讀其語乃喟然曰不獲親
依席末躬聽舉揚而為歎慕之不巳故為譬曰如曠
劫饑人將無沙米作清淨飯愈食而愈不猒恐世人
鮮有知味者甲辰閏月日雲門某題。

因事記言

佛法全盛之世祖道大興之時知識道德是務勢利
罔趨學者節義為懷參扣為急故衲子為大事因緣
千里天涯孤蹤海角眼界寬廣胸次開闊是非得喪
無動其心榮辱毀譽不搖其志艱危不顧饑凍不憂
所到叢林有可住之緣遂放下瓢囊十年二十年撒
灰不去潑水怡然若不悟明誓不出山若不可住者
寧可民間借宿如過蠱毒之鄉水也不嘗一滴是為
英靈豪傑後或道成德粹一旦唱道利生事事法法
頤指如意乃見到行到其利益彌於大千光明亙於
萬劫也今時衲子見昧而局學之未至不親明眼尊
宿而望勢依違蓋終身望道而未之見者有驗於此
余於甲辰元宵期滿解制巳晚參時諄諄開示謂大

事未明得住且住不宜浮游浪蕩虛翫歲月徒役身
心及乎詰朝粥罷高擔低揖傾堂而去後問侍者去
之所以侍者曰彼諸禪人願各久隨謂和尚不似諸
方卑躬確意挽留是以去之無他故也余聞之不覺
涕零哽咽者累日嗚呼古之學者撒灰潑水不肯去
今之學者優容婉語始能留是知佛法之衰祖道之
替人心矯詐一至於此雖黃面復生達磨再世恐亦
無能挽捄噫可不悲歟。

蔗菴範禪師語錄卷二十八


