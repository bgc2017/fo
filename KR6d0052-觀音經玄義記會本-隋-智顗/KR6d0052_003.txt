











觀世音菩薩普門品玄義記會本卷第三


「觀音玄義卷下

隋天台大師說

門人灌頂記」

【觀音玄義記卷第三

宋四明沙門知禮述

第二釋觀智二初標列。】

「第二明觀者又為二一結束世音之境二明能觀之
智。」

【二結境下解釋二初結束世音之境。】

「結境即為六一結十法界是因緣境二四諦境三三
諦境四二諦境五一實諦境六無諦境此具出大本
玄義。」

【欲明觀智先束境界世間音聲品類無邊塵沙莫
喻須依聖教結束諦境方可明觀觀不依諦邪錯
何疑十界是因緣境者以十如是類十二緣義無
別故。


二二明下正明能觀之智二初泛明諸境觀。】

「二明觀智者傍境明智作五番明觀智就因緣則四
番因緣論觀四諦亦有四番論觀三諦有兩番論觀
二諦有七番論觀一實諦則一番論觀無諦則無觀
如此等義具在大本。」

【諦緣通四教故四三諦唯別圓故二二諦加三接
故七一實唯圓極故一無諦體忘觀亦不立。

二今約下今依三諦觀者境順涅槃新伊之文觀
依中論相即之說蕩情立法示妙融心像末觀門
此為最也初示境通別。】

「今約三諦明觀若通論十法界皆是因緣所生法此
因緣即空即假即中即空是真諦即假是俗諦即中
是中道第一義諦若別論六道界是因緣生法二乘
界是空菩薩界是假佛界是中論境即有二意。」

【通對頓觀別對漸觀。

二今對下明觀漸頓二初雙列。】

「今對境明觀亦為二意一次第三觀二一心三觀。」

【二次第下雙釋二初歷教釋二種觀二初偏圓竝
釋二初約諸部釋五初依瓔珞明三觀。】

「次第者如瓔珞云從假入空名二諦觀從空入假名
平等觀二觀為方便得入中道第一義諦觀。」

【體於三假四句不生即俗見真名從假入空觀觀
三假俗入即空真由俗入真復名二諦於空不證
分別一切三假藥病應病授藥故名從空入假前

用真破俗今用俗破真若俗若真破用既均復名
平等以前二破作雙遮方便即以二用作雙照方
便次第破用既立一心遮照可修故云二觀為方
便等三觀俱用從勝名中心既即中思議忘泯名
第一義諦觀。

二此之下依大品明三智二初正明三智相。】

「此之三觀即是大品所明三智一一切智知一切內
法內名一切能知能解一切外法外名能知能解但
不能用以一切道起一切種故名一切智二道種智
能知一切道種差別則分別假名無謬故名道種智
三一切種智能於一種智知一切道知一切種一相
寂滅相種種行類能知能解名一切種智。」

【內法內名者謂理內所詮法相及能詮名字外法
外名者即理外所詮法相及能詮名空觀若成於
此名相悉能體達無我我所故佛言摩訶迦葉婆
羅門法皆知沙門法皆知故云內外能知能解然
其空智但能總達諸法無生不能別知諸法緣起
故不能用諸佛道法發起眾生一切善種假觀能
爾故以道種而名其智於一種等者夫中觀智者
則了一切皆是中道中則不偏絕待為義一法若
中則一切眾生因種一切佛之道法無不咸趣一
外有法不名中也一法既爾一切皆然故云於一
種智知一切道知一切種一相等者結前所說而
成遮照雙遮則一相寂滅雙照則種種皆知遮照

同時故名一切種智。

二通而下對上辯通別。】

「通而為論觀智是其異名別而往目因時名觀果時
名智。」

【瓔珞三觀大品三智通則異名別分因果。

三此三下對大經四智二初略示四智相。】

「此三觀智即是大經四種十二因緣觀下中上上上。」

【大經二十五云觀因緣智凡有四種謂下中上上
上下智觀者不見佛性以不見故得聲聞菩提中
智觀者不見佛性不見佛性故得緣覺菩提上智
觀者見不了了不了了故住十住地上上智觀者
見則了了得阿耨菩提輔行釋云因緣不殊四觀
不等對別教中云住十住地者以次第行從住入
空乃至十地方入中道次第住三故名為住住及
不了竝約教道。

二涅槃下對上判離合。】

「涅槃通取析法明於四觀大品瓔珞直就摩訶衍但
明三觀三智今若開二經合涅槃者應開衍法從假
入空觀生滅一切智也若合涅槃就二經合下中二
觀同是一切智也。」

【四教證修唯三觀智空分析體故成四也大經觀
緣明四智者取藏析空為下智故大品三智瓔珞
三觀簡小明衍故若以二經之三就大經四者應
開析空生滅一切智若以大經四就二經三者應

合下中同入空智。

四若將下以觀智對五眼。】

「若將三經若開若合對五眼者天眼肉眼照麤細事
皆是世智悉為諸觀境本若三觀三智從此即入體
法一切智若四觀四智此即入析法一切智故肉眼
天眼為本若入一切智對慧眼道種智對法眼一切
種智對佛眼。」

【肉天二眼是四智三智所觀境本不論開合慧法
佛眼與三觀智主對巳齊若論四智須於慧眼而
對析體二空智也。

五中論下以中論四句結。】

「中論偈因緣所生法一句為觀智之本三句對三智。」

【二若將下對四教釋二初正對四教二初正對教。】

「若將三觀智對四教即須開之如前若將涅槃四觀
對四教下智是生滅一切智對三藏教也中智是體
法一切智對通教也上智即道種智對別教上上智
即一切種智對圓教。」

【二所以下出所以。】

「所以應明三機那忽對四教者何若無教即無觀稟
教修觀得成於智所以明教也。」

【觀必教詮智由觀得今明觀智須能詮教。

二教必下廣明四相二初四教主二初明教主一
異。】

「教必有主有主即佛也或可一佛說四教或可示四

相明四佛。」

【文有二義明其一異初跨節論只一圓佛被四種
機說四教法次或可下約當分論隨機所見據教
所詮四佛體用優劣碩異。

二四教下明補處偏圓。】

「四教既有四主即應有四補處即是四種菩薩輔佛
弘此四教也。」

【補處亦明當分跨節例主可知。

二若言下四教法二初明理尚無一。】

「若言諸法寂滅相不可以言宣大經云生生不可說
乃至不生不生亦不可說一教尚不可說云何有四。」

【二答理下明赴緣說四前通釋題十義之首巳明
此義證理絕言被緣須教初明赴緣。】

「答理論實爾皆不可說赴緣利物有因緣故亦可得
說非但生生可說乃至不生不生亦可說以佛教門
出生死苦。」

【二三藏下明說四四初三藏三初明教相二初明
願行二初依諦立誓。】

「三藏教者如釋論引迦旃延子明菩薩義釋迦初為
陶師值昔釋迦佛發願從是巳來始發菩薩心即是
行人所求菩提即名為法深厭苦集欣求滅道即起
慈悲心誓度一切。」

【初為陶師者合云陶師之子因遇彼佛入城乞食
相好巍巍乃發善心而興供養遂對彼佛發於誓

言願我當成佛一如今世尊故今釋迦法住之時
度人多少等皆同往佛言即起慈悲者發心拔苦
欲與其樂若不諦審非想結集及輪回苦又不諦
審三無為滅及盡苦道則不拔苦際非與真樂凡
外不諦二乘無誓菩薩雙非依諦立誓。

二行六下依誓起行二初六度填願。】

「行六度行行願相扶拔苦與樂所以者何慳名為集
墮餓鬼名苦行檀名道慳息名滅菩薩自伏慳貪悲
心熏物眾生稱名即能脫苦自行檀施慈心熏物物
應可度即能示現令得安樂當知為滿弘誓而修檀
行也乃至愚癡名集生天名苦修慧名道癡伏名滅
修慧度時自破苦集為成悲心以熏眾生眾生稱名
即得解脫自證道滅以成慈心以熏眾生眾生有感
應機得度故知行填於願。」

【文中所明六蔽為集六道為苦六度為道蔽息為
滅略舉初後中四例知此教菩薩自伏六蔽對破
六道令他斷集離苦故也菩薩戒疏云檀破餓鬼
尸救地獄忍濟畜生道拔修羅禪靜人中慧照天
眾。

二行此下六度滿時。】

「行此六度各論時節尸毗代鴿是檀滿須摩提不妄
語是尸滿歌利割截不動是忍滿大施抒海是精進
滿尚闍黎坐禪是定滿劬儐大臣分地是般若滿。」

【如尸毗王徧割身肉就鷹[卯/貝]鴿至盡一身不惱不

沒自誓真實感身平復是檀滿相如須摩提王以
身就死持不妄戒是尸滿相如忍辱仙人被歌利
王割截身體慈忍不動作誓即感血化為乳是羼
提滿相如好施太子求如意珠雨寶濟貧得珠墜
海抒海取之筋骨斷壞終不懈廢諸天問之云生
生不休故助抒海海水減半龍恐海乾送珠與之
是毗離耶滿相如尚闍黎得第四禪出入息斷鳥
謂為木於髻生卵定起欲行恐鳥母不來即更入
禪鳥飛方起是禪滿相如劬嬪大臣分閻浮提地
為七分城邑山川均故息諍是般若滿相所言滿
者度本治蔽行期滿願今蔽巳離與拔遂心即知
六度其功剋滿。

二如此下明時位三初約時明行相。】

「如此修行至初僧祇劫不知作佛不作佛第二僧祇
心知作佛口不言作佛第三僧祇心知口言過三僧
祇巳又百劫種相百福成一相凡用三千二百福修
成三十二大人相現時方稱菩薩摩訶薩但伏惑不
斷如無脂肥羊取世智為般若即此意也。」

【從古釋迦至罽那尸棄佛名初僧祇準望聲聞位
在五停心及別相總相念處也觀力既微故不知
作佛從罽那尸棄至然燈佛時名第二僧祇位當
煖法既有證法之信必知作佛心未分明故不向
他說從然燈至毗婆尸佛名第三僧祇位在頂法
內心了了自知作佛口自發言無所畏難也無脂

肥羊者大論云此菩薩雖有上妙五欲不生貪著
以有無常等觀故譬如有王有一大臣自覆藏罪
王欲罰罪語言若得無脂肥羊當赦汝罪大臣有
智繫一大羊養以水穀日日三時以狼怖之羊雖
得養肥而無脂王問云何得爾答以上事菩薩亦
爾見無常空狼令結使脂銷而功德身肥。

二用此下約觀明涉位。】

「用此菩薩行對聲聞行位者初僧祇可對總別念處
二僧祇可對煖法三僧祇可對頂法百劫種相可對
忍法坐道場時可對世第一三十四心斷結成佛即
對十六心發真乃至九解脫無學也爾時坐道場上
三十四心斷惑正習俱盡名為三藏佛所以釋迦精
進弟子純熟以精進故九劫前超八相成佛此即是
三藏教主所說教門。」

【問聲聞根鈍尚能速入七賢四聖菩薩利智何故
三祇猶居頂法答聲聞但於一境一門修念處等
故易成就菩薩徧於一切境界一一四門復加六
度久遠熏修使一一行攝諸眾生令種熟脫故三
祇內凡化幾人超凡入聖自身此岸度人彼岸故
經劫長證位猶下言三十四心正習俱盡者頓證
羅漢及以支佛亦三十四心無間而得但不以此
頓盡正習一言於習有見思習及塵沙習菩薩修
學塵沙法門治其劣慧於一一門用四諦觀伏其
正使於一一門六度行熏見思習故樹王下三十

四心於塵沙法上證四真諦故令正使及二習氣
俱時而盡故能二諦皆究竟也方異三乘弟子獨
彰佛眼佛智。

三此中下約佛明補處。】

「此中補處位在百劫種相伏惑住最後身六度行成
誓願將滿慈悲熏於眾生拔苦與樂。」

【二若就下結觀智。】

「若就此辯者但是因緣生法世智明觀即是三藏教
觀世音義也。」

【若於三藏明觀音人其相如是。

三料簡二初簡超劫二初問。】

「問依三藏說釋迦彌勒同時發心一超九劫何意二
佛俱成賢劫中佛耶。」

【一超九劫者婆沙云爾時有佛號曰底沙有二弟
子一名釋迦樂修利他行所化機先熟二名慈氏
樂修自利行所化機在後彼佛念曰回多人就一
人即難回一人就多人即易欲令釋迦先成道故
於是捨二弟子入至山中時釋迦菩薩隨後入山
尋求本師不見蹤跡正行之次忽見彼佛在寶龕
中入火界定威光赫奕特異於常行次忘下一足
經于七日說於一偈歎彼世尊云天地此界多聞
室(即北方多聞天王之室也)逝宮天處十方無(逝宮即梵王宮外道計彼為常
佛為破彼故稱逝宮)丈夫牛王大沙門尋地山林徧無等因
此精進超於九劫在彌勒前成佛。


二答。】

「答釋迦值弗沙促百劫彌勒值諸佛何必不促為九
十一劫耶。」

【弗沙與底沙梵語賖切耳彌勒值佛必有超劫恐
梵文未至。

二簡百劫二初問。】

「若爾則無百劫義。」

【二答。】

「答任此法門則有百劫以精進力傳超。」

【任此法門者若任運行於六度法門則須百劫此
據常途理數而言若精進功倍亦何局於時分。

二通教二初明教相二初示名教。】

「通教者如大品明三乘之人同以第一義諦無言說
道斷煩惱入涅槃共緣一理用觀斷惑通也亦名共
般若教。」

【三乘因位共能忘言契真諦故同斷見愛故受通
名然有利根通入後教今分四相且從鈍說前教
菩薩至果方斷三乘不通也。

二此事下辯行相二初斥三藏明行位二初對事
度顯空行三初斥事非度。】

「此事與三藏異釋論破云豈以不淨心修菩薩行如
毒器盛食食則殺人檀有上中下謂捨財身命也勇
士烈女亦能捨身何得中捨名檀滿中檀但名施非
波羅蜜。」


【大論斥三藏菩薩云具足三毒云何能集無量功
德譬如毒瓶雖貯甘露皆不中食菩薩修諸純淨
功德乃得作佛若雜三毒云何能具清淨法門菩
薩之身猶如毒器具足煩惱名為有毒修習佛法
如貯甘露此法教他令他失於常住之命檀有三
品謂命上身中財下也貿鴿割身猶是中捨既不
了空焉到彼岸。

二不見下明空成行。】

「不見能所財物三事皆空非慳非施此是真檀波羅
蜜乃至非愚非智無著空慧名真般若不取世智論
云若不信空一切皆違失當知汝所修皆不與理相
應若信諸法空一切有所作良以空故能成一切諸
法故知若得空慧能具一切法也。」

【施本治慳慳不可得三事既空施相不立能所既
泯真空現前是真檀度下之五度能所皆空是則
名為道不二相以此空慧蕩生法執故令眾行稱
理圓成。

三又復下斥定三祇。】

「又復菩薩無量劫修行何但三阿僧祇如是等種種
破三藏失以顯摩訶衍中通教意也。」

【空心立行長劫忘勞攝無量生經無量劫何得限
定三阿僧祇為逗衍機須破三藏非是廢除彼教
接物。

二大品下約斷結明共位二初衍門行位二初斷

結行。】

「大品云菩薩發心與薩波若相應此即觀真斷結與
理相應也發心巳來即觀真斷結便稱菩薩即是假
人也又觀真即是法也常與慈悲俱起自斷苦集修
道滅亦以慈悲誓願斷一切眾生苦集與其道滅體
達諸法如幻如化不生不滅三事俱亡以行檀乃至
一切法無所著名般若以此諸行填願即能破四住
惑見第一義。」

【梵云薩波若此云一切智發心與此空智相應即
能斷見及破思惟即是無生人法法緣慈悲自行
化他積行填願皆與無生四諦相應故能因中斷
結證理。

二則有下斷結位。】

「則有三乘共十地所謂乾慧乃至佛地。」

【二若將下對小階級。】

「若將此十地來對聲聞者乾慧地對總別念處性地
對四善根位八人地對八忍見地對初果薄地對二
果離欲地對三果巳辦地對四果支佛地自對支佛
位菩薩地自是出假方便道觀雙流斷正侵習佛地
盡故論云是人煩惱盡習不盡。」

【八人地對八忍人者忍也世第一後十六剎那齊
道比忍猶屬於賢至道比智即名為聖二位同在
無間三昧故以十六對八人見此教菩薩從巳辦
地留習潤生用慈悲道與真空觀雙行化物前斷

正使今侵二習至于佛地見思習盡真諦究竟塵
沙習盡俗諦究竟第七地中有斷有留故盡不盡。

二以誓下約扶餘習以利他。】

「以誓扶習還生三界利益眾生淨佛國土豈同三藏
菩薩伏惑行六度行耶此菩薩修行斷惑餘殘未盡
譬若微烟慈悲五道示現度物眾生若稱名若感見
即能拔苦與樂解脫得度也。」

【正使既盡習不潤生以誓扶之能生三界以藏通
教俱不談常生死之身全由惑業二乘惑盡不受
後身菩薩利物恐同二乘故藏菩薩用慈悲誓扶
於正使受生化物通既斷正以誓扶習而作生因
盡在不久故似微烟既為益他留形三界故稱名
感見能拔苦與樂。

二此是下結觀可見。】

「此是通教體假入空觀亦名一切智即是通教觀世
音義也。」

【三別教二初明教相二初示名教。】

「別教者別異通也別明不共般若故言別也。」

【詮中故異通次第故異圓故名為別不共般若不
共二乘全別前教圓亦不共故未別後不名不共
意在於茲。

二此教下辯行相二初約次第明行位二初明次
第意。】

「此教雖明中道為鈍根人方便說中次第顯理廣明

歷劫修行故大品云有菩薩從初發心遊戲神通淨
佛國土次第修習恒沙法門助顯中理前却四住次
破塵沙後破無明。」

【雖說眾生見聞覺知體是佛性而全起作三種之
惑故須用此覺知之性觀空破有觀假破空待二
均平方照本性中道之覺故名方便次第顯理既
此迂回故經塵劫從初標志次第修學河沙觀智
破河沙惑顯如來藏河沙性德故緣無量四諦發
心。

二十信下明伏斷相二初法。】

「十信通伏諸惑而正伏四住十住亦是通伏諸惑而
正斷四住成一切智十行出假斷無知成道種智兼
伏界外塵沙十回向斷界外塵沙成道種智正修中
道伏無明十地斷無明見佛性成一切種智。」

【十信緣中通伏三惑心正著有要先觀空伏斷四
住方袪滯有復偏著空故觀六界藥病成就體析
八門道種又觀四聖惑智因緣無量無作八門道
種二觀既成故照中道此時三觀只在一心別向
圓修斯之謂矣。

二喻。】

「譬如燒金塵垢先去然後鎔金次第斷結亦復如是。」

【圓譬冶鐵作器別喻燒金作器冶謂鎔鑄淳樸頓
融任運麤垢先落燒謂鍛鍊物體猶堅特要麤塵
先去然後融金以除細垢圓觀頓窮法界無意先

觀二諦二惑任運先落別觀次第顯中有意先觀
二諦故使二惑先除。

二此菩下期真應以利物。】

「此菩薩發心秉法慈悲修行自斷無明成就真應大
誓慈悲熏於法界眾生機感即拔苦與樂。」

【初雖次修後能圓應。

二此是下結觀智。】

「此是從空出假觀道種智別教觀世音義也。」

【問別向圓修何但結為出假之智答從勝受名故
約教道故如輔行云一教始終雖具三諦若人證
道不復名別是故別教但在於假。

四圓教二初約行位明圓二初廣示相二初正釋
行位二初約法示相二初教所詮理。】

「圓教者此正顯中道遮於二邊非空非假非內非外。」

【說一切法皆是中道一色一心一染一淨皆具三
千悉非空假非內即非性全性成修故非外即非
修全修在性故既其空假雙亡修性俱泯則中道
之義顯矣。

二觀十下教所詮觀二初正示二初明修觀二初
對境示觀。】

「觀十法界眾生如鏡中像水中月不在內不在外不
可謂有不可謂無畢竟非實而三諦之理宛然具足
無前無後在一心中即一而論三即三而論一。」

【教所詮法令生妙解今依妙解而修妙觀十界眾

生所觀境也鏡水譬性德三千像月喻修起三千
內外有無皆無實性面三千三諦終自宛然。

二觀智下就觀明諦。】

「觀智既爾諦理亦然一諦即三諦三諦即一諦。」

【此無緣觀照無相諦以無相諦發無緣觀諦觀名
別其體本同是故能所二即非二。

二大品下明證釋二初證發心相。】

「大品云有菩薩從初發心即坐道場轉法輪度眾生。」

【若發真心似心觀心及名字心隨位約即明坐道
場轉輪度生故佛藏云眾生身中巳有如來結跏
趺坐理即尚爾況修中位。

二即於下初發心德。】

「即於初心具觀三諦一切佛法無緣慈悲於一心中
具修萬行諸波羅蜜。」

【二入十下入位。】

「入十信鐵輪巳能長別苦輪海四住惑盡六根清淨
名似解進入十住銅輪初心即破無明開發實相三
智現前得如來一身無量身湛然應一切即是開佛
知見示悟入等。」

【二文云下別文稱歎四初此經歎真實。】

「文云正直捨方便但說無上道又云今當為汝說最
實事即是圓教一實之諦三觀在一心中也。」

【二大品歎具法。】

「大品云若聞阿字門則解一切義。」


【三涅槃歎初心。】

「大經云發心畢竟二不別如是二心前心難是故敬
禮初發心即是義也。」

【四此中下諸文歎眼智二初約此經總示。】

「此中知見但稱為佛知佛見即是一切種智知佛眼
見佛眼見佛智知非不照了餘法從勝受名譬如眾
流入海失本名字。」

【開示悟入皆佛知見所知見境既該百界驗能知
見即三智五眼從勝稱一如海具眾流。

二引二文別釋二初大論明智。】

「大論云十智入如實智無復本名但稱如實智。」

【言十智者謂世智他心苦集滅道法比盡無生也
如此十智通於三藏三乘唯如實智屬于衍教今
但證圓。

二眼亦下大經明眼。】

「眼亦如是五眼具足成菩提而今但稱為佛眼大經
云學大乘者雖有肉眼名為佛眼若例此語學小乘
者雖有慧眼名為肉眼也。」

【既見麤色即是佛性具一切法即觀行五眼從勝
名佛肉眼見性褒之以佛慧見偏空貶之為肉。

二若能下兼明人法二初示圓六雙。】

「若能如是解者名圓教人法約無作四諦起無緣慈
悲修不二定慧成真應二身真徧法界藥珠普應一
切橫豎逗機冥顯兩益。」


【二以無下明經二益。】

「以無缺寶藏金剛般若拔根本究竟解脫以首楞嚴
法界健相與三點涅槃大自在樂。」

【三點涅槃者大經云祕密之藏猶如伊字三點若
竝則不成伊縱亦不成如摩醯首羅面上三目乃
成伊我亦如是解脫之法亦非涅槃如來之身亦
非涅槃摩訶般若亦非涅槃三法各異亦非涅槃
此乃三德即一而三名大涅槃也。

二是名下結歸題。】

「是名中道第一義諦觀一切種智是名圓教觀世音
義也。」

【如文。

二問答顯妙三初明無緣與拔二初據中道妨慈
問。】

「問此觀觀眾生非空非有云何行慈悲。」

【二指淨名成慈答。】

「答如淨名中說。」

【觀眾生品文殊問維摩言云何觀於眾生維摩言
譬如幻師見所幻人如智者見水中月如鏡中見
其面像等文殊言若菩薩作是觀者云何行慈維
摩言菩薩作是觀巳自念我當為眾生說如斯法
是即真實慈也彼品既是通相從假入空徹見三
諦即是中道無緣與拔。

二明中道建立二初約雙非皆破問。】


「問若觀十法界非空非假者即是破一切因果耶。」

【二明中道徧立答二初約明中能立偏圓三寶四
諦二初略示迷中之失。】

「答若不明中道則不識非權非實亦無權無實則無
四番因果。」

【四教四諦是權實相皆依中道非權非實而得建
立今既迷此則一切皆失。

二若明下廣示明中之德二初示四種四諦唯心。】

「若明中道則權實雙照得有三種權四諦苦集因果
三種道滅因果乃至一實無作四諦世出世因果宛
然具足在一念心中。」

【十種法界忘言之理名為中道得此理故方施權
實之教十界融即說者名圓十界次第說者名別
六界無生說者名通六界生滅說者名藏此之四
教各論四諦若識中道諸法皆融故於一心具四
四諦。

二所以下釋一體三寶具漸二初約圓觀明三寶。】

「所以者何以實相慧覺了諸法非空非有故名為佛
寶所覺法性之理三諦具足即是法寶如此覺慧與
理事和名僧寶事和即有前三教賢聖僧與理和即
有圓教四十二賢聖僧。」

【佛但雙非者且從略示遮必具照三智圓覺方名
佛寶以法三諦顯佛不孤僧寶中云理事和者上
三諦法性本圓融名之為理隨情差別名之為事

佛實相慧具於權實實慧和理能說圓法權慧和
事能說偏法故文句明法用方便云智詣於規善
用圓法逗會眾生如圓舉指目於圓處智詣於矩
善用偏法逗會眾生如偏舉指目於偏處言事和
即有前三教等者權慧隨情照諦差別即說別教
次第三諦或說藏通即離二諦乃有三教行人稟
法修行成三僧寶若其實慧和隨智諦即說不次
第三諦乃有頓修行人稟法成於圓教因果之僧
不獨令他稟教成僧亦能應作偏圓行人修成僧
寶問四十二位自等覺來合判為僧妙覺為佛云
何因果皆名為僧答別相三寶乃以因果而為僧
佛今論一體一人一念具足三寶四十二位位位
報智冥於法性皆名二寶位位應身皆名僧寶故
妙覺應最能三土統理大眾是故僧寶究竟成就
若能善識一體三寶任運能具諸漸教中三寶之
義以能和於理事三諦故也。

二故大下引月愛明僧相二初據經文明諸地智
斷二初正引涅槃二初通譬諸地二初順喻白黑
論增減二初舉月光喻。】

「故大經月光增損而舉兩喻前十五日約光論增後
十五日約光論減而其月性實不偏圓前後往望不
無盈昃。」

【白月光增以喻發智黑月光減以喻斷惑喻雖前
後法乃同時。


二月性下以體用合。】

「月性圓者喻於實相光明增減以喻智斷智光增者
即諸法不生而般若生斷光減者即是諸法不滅而
煩惱滅大經亦稱無明為明故知用譬邪光滅也。」

【實相則因果不二智斷則增減有殊諸法不生諸
法不滅三千無改也煩惱滅般若生無明即明也
大經等者以無明體是強覺故亦稱為明。

二如是下約法地地論智斷。】

「如是增減日日有之如是智斷地地皆具。」

【捨喻就法四十二地一一智斷故云皆具。

二若十下別對諸地二初以晦望對妙覺。】

「若十五日體圓光足則月不更圓光不更盛此喻中
道理極菩提智滿故云不生不生名大涅槃若三十
日體盡光減究竟無餘此喻無明巳遣邪倒永除無
惑可斷故云不滅不滅名大涅槃。」

【月望以喻妙覺理體智德二俱圓極故重云不生
月晦以喻妙覺獨頭相應二皆究盡故重云不滅
二初三下約開合對諸地。】

「初三日月即喻三十心智斷次十日月喻十地智斷
十四日月喻等覺智斷十五日月喻妙覺智斷。」

【合前開後故以十五對四十二此中初三即有黑
白兩初三也乃至十五亦復如是。

二仁王下例諸般若。】

「仁王天王等般若以十四日譬十四般若即此意也。」


【但明因位故以十四對四十一地地地之中具三
般若。

二如此下結僧寶立一切因果。】

「如此明僧寶智斷皆約中道一實相法一切因果無
所破失也。」

【若與中道理和必與三教事和是則權實因果皆
由中道而得建立。

二若不下約迷中即破漸頓三寶四諦二初示得
前失後。】

「若不明中道非空非假但計斷常等即是破生滅四
諦世出世因果破三藏三寶若但說無常生滅者即
破無生四諦通教三寶若但說體法不生不滅真諦
者即破無量四諦別教三寶若但說次第顯非空非
假者此亦破圓教無作四諦一體三寶。」

【四教三寶及四四諦但依二種中道而立藏通依
離斷常中別圓依佛性中各有即離故成四教外
計斷常都迷二中故失四教三寶四諦三教得失
在文可見。

二傳傳下明前多後少。】

「傳傳相望前所破失者多後所破失者少可以意得。」

【三以權顯實二初約圓詮廢漸問。】

「問若圓修實相一法三諦一心三觀具足諸法亦應
一教四詮稱於圓教即足何用四教如前分別耶。」

【二約權能顯實答二初舒漸顯圓二初以觀例教。】


「答上開章云次第三觀一心三觀明教亦二若一教
圓詮一切諸法者赴利根人若四教差別逗鈍根人。」

【觀既以次顯於不次教亦以三顯於一圓利可直
談鈍宜漸顯今若四說利鈍不遺。

二若不下以三顯圓二初示立三意。】

「若不假漸次分別圓頓何由可解用別顯圓故先明
四教也。」

【二雖說下引文證釋。】

「雖說種種道其實為一乘又於如來餘深法中示教
利喜餘法即三方便引導弄引開空法道。」

【餘深法者藏通餘而不深圓教深而不餘別教亦
餘亦深故將唯餘及以兩亦助顯唯深弄引者引
去聲謂曲弄之前必有引起言開空法道者謂前
三教是開通圓空之法道也。

二若入下卷權歸實二初廢三立圓。】

「若入佛慧方便無用故云唯此一事實餘二則非真
故知但一圓頓之教一切種智中道正觀唯此為實
觀世音餘皆方便說也。」

【前是為實施權今明廢權立實十方三世法皆爾
也。

二復次下忘言契理。】

「復次若有所說若權若實悉是方便非權非實言語
道斷心行處滅不可說示不生不生妙悟契理方名
為真此亦無實可實。」


【寄言顯理從偏入圓權非實是恐失意者是非不
泯故以雙非絕其思議權既不生實亦不生故二
不生彰乎妙契應知此立非權非實但是祛乎著
語之情其所契悟理無別途勿謂雙非理過一實
二觀心明二種觀問上明諸教無非對境立乎觀
門況復約圓境觀皆妙何故至此更說觀心答上
為解釋觀世音名故約四教明乎觀法既觀世音
正以他生而為觀境心佛眾生雖無差別就生佛
境高廣難觀若就心境近而易照佛世當機隨聞
悟入境無遠近滅後初學修觀要須揀難從易故
今諸部約教釋中縱巳明觀後須更立觀心一科
又復他生不出心性若觀自心則能明見十界眾
生故知觀心成前約教世音之觀今示觀心其意
略爾先標。】

「次明觀心者。」

【次夫心下示二初約心源本無境觀二初明本無
心境二初明性絕百非。】

「夫心源本淨無為無數非一非二無色無相非偏非
圓。」

【心源本淨等者只現前心當處即中名之為源離
一切相名為本淨無為下列所離相既其若此焉
立心境。

二雖復下明心非四運。】

「雖復覺知亦無覺知若念未念四運檢心畢竟叵得。」


【尚不可以知覺而求豈能以生滅而取是故不可
立心為境。

二豈可下明莫陳觀法三初法。】

「豈可次第不次第偏圓觀耶。」

【心境本無觀於何設。

二猶如下喻。】

「猶如虗空等無有異。」

【無以比況強指虗空。

三此之下合。】

「此之心性畢竟無心。」

【二有因下由緣感須立觀心二初由緣立心。】

「有因緣時亦得明心。」

【有十因緣能修證者無能所中立所觀境。

二既有下由心立觀二初略立三初法。】

「既有論心即有方便正觀之義。」

【二喻。】

「譬如虗空亦有陰陽兩時。」

【三合。】

「心亦如是雖無偏圓亦論漸頓。」

【二若作下委示二初示漸觀。】

「若作次第觀心者即是方便漸次意也。」

【雖明二觀正意在圓故次第觀略指而巳。

二若觀下示頓觀二初明全性成修二初就法直
明二初示二初於一念觀性三因。】


「若觀心具有性德三諦性德三觀及一切法無前無
後無有次第一念具足。」

【三諦即正因三觀即了因一切法即緣因具緣了
之正名為三諦具正緣之了名三觀具正了之緣
名一切法故大經云法身亦非般若亦非解脫亦
非此之三法舉一即三三即是一非縱非橫同居
一念。

二十法下觀千法皆有三諦。】

「十法界法千種性相因緣生法即空即假即中千種
三諦無量無邊法一心悉具足。」

【以其千法皆因緣生故趣舉一性相叵得故空緣
起宛然故假性絕待對故中一法既然千法皆爾
學者須知千種三諦只一三諦說千不散說一不
合以圓融故千法各得三諦全分蓋由三諦體是
三德名祕密藏一切諸法不出此藏此藏全體徧
入諸法如世真金具燦爛色具轉變能具不改性
若成師子則全以色等作頭作尾作乎胸背四足
牙爪眾毛豈有一處不具色等三邪此三豈可暫
分隔邪得此喻意即於千種三諦不起合散一多
之計也況今千法且總略言廣則三千一一三諦
故荊溪云三千即空性了因三千即假性緣因三
千即中性正因心法既爾眾生三千諸佛三千同
一祕藏是故一一皆具三諦此等法門同居一念
二此即下結。】


「此即不次第觀也。」

【即不次第觀者不思議境境即是觀若境自是境
更起觀智來照此境此乃別修非性德行故止觀
十乘是觀別相三千空假中是觀總體以此為妙
境以此為發心以此安其心以此能徧破以此通
塞著以此調道品以此合助道就此論次位以此
忍他緣以此離似愛此外無行此外無果以將果
理為妙行故故示千種三諦之後便云此即不次
第觀也。

二華嚴下按經委示二初引經示觀二初明心造
一切。】

「華嚴云一切世間中無不從心造心如工畫師造種
種五陰。」

【十種世間皆住真法真法無礙故十互融融故百
界千法具足此之理具巳有造義由理造故方有
事造故一言心造即二造也。

二若觀下觀一切皆三。】

「若觀心空從心所起一切皆空若觀心有從心所生
一切皆有心若定有不可令空心若定空不可令有
以不定空空則非空以不定有有則非有非空非有
雙遮二邊名為中道若觀心非空非有則一切從心
生法亦非空非有。」

【理事二造各論一切略則千法廣則三千若觀心
空理事三千無不空也觀心假中理事三千無不

假中既三千空空即三觀三皆能破故總言空觀
三千假假即三觀以皆立故故總言假觀三千中
中即三觀皆絕待故故總言中此乃三德三諦三
千故也。

二如是下結法歸心。】

「如是等一切諸法在一心中。」

【二若能下指修是佛二初廣引經文二初引證齊
佛三初約大經觀緣得佛。】

「若能如是觀心名上上觀得諸佛菩提。」

【十如即是十二因緣今觀即性故見三千即空假
中名上上智初心修此即名得佛。

二引淨名觀身等佛。】

「淨名云觀身實相觀佛亦然觀身相既等於佛觀心
相亦等於佛。」

【觀境雖異實相豈殊故得觀自身心等彼果佛。

三引華嚴心佛無差。】

「華嚴云心佛及眾生是三無差別當知觀此心源與
如來等。」

【如前委說。

二若作下約經歎觀二初歎正觀。】

「若作餘觀觀心皆是方便名為邪觀若作如此圓觀
名為真實正觀。」

【餘觀望此皆悉偏邪迦葉未聞巳前皆是邪見。

二即開下歎是佛。】


「即開佛知見坐如來座如此慈悲即是入如來室安
忍此法即是著如來衣修此觀慧即是如來莊嚴其
人行住坐臥皆應起塔。」

【開示悟入佛之知見今家四釋一圓四位住行向
地二圓四智謂道慧即畢竟空二道種慧不思議
假三一切智雙遮中道四一切種智雙照中道三
圓四門即不思議空門有門雙非雙亦也四圓四
觀即三觀皆空三觀皆假即三而一即一而三皆
如次對開示悟入四位豎論餘三橫辯故知開等
通淺通深座室衣三皆稱如來者以用果法為行
故也位雖高下境觀無殊是故四儀皆應起塔。

二如此下結成佛法。】

「如此觀心名觀佛心也。」

【非今所明難越九界。

二明普門二初開章。】

「第二明普門即為二一通途明門二歷十義解釋。」

【二隨釋二初通途明門二初列。】

「通六意者一略列門名二示門相三明權實四明普
不普五約四隨六明觀心。」

【二釋六初略列門名三初列門下通約喻顯。】

「列門名者通從世間如人門戶通至貴賤居室。」

【二凡鄙下別就法示二初世間二初示諸門。】

「凡鄙以十惡五逆為門通至三途清昇以五戒十善
四禪四定等為門通至人天外道以斷常為門通至

惑苦愛以四倒為門見以四句為門。」

【外唯世間故至惑苦惑即集也愛著三界常樂我
淨故言四倒見惑雖多不出有無及以一異各執
四句。

二善惡下束歸生死。】

「善惡雖殊束而為言俱是有漏世間之門通至生死
爾。」

【二若就下佛法門二初示四教通之能所。】

「若就佛法論門亦復眾多三藏四門通有餘無餘涅
槃通教四門近通化城遠通常住別教四門漸通常
住圓教四門頓通常住。」

【通真含中鈍入化城見空真也利達常住見中真
也。

二此則下明四種有乎教觀。】

「此則四四十六教門又有十六觀門合三十二門。」

【大本玄云若於一教以四句詮理即是四門四四
合為十六門若以行為門者稟教修觀因思得入
即以行為門藉教發真則以教為門若初聞教如
快馬見鞭影即入正路者不須修觀如依電光即
得見道不更須教竝是住昔善根習熟今於教門
得道名信行於觀門得道名法行。

三能通下廣指大本。】

「能通之義分別其相在大本玄中。」

【二二示下示門相四初三藏。】


「二示門相者三藏四門所謂阿毗曇是有門成論是
空門昆勒亦空亦有門車匿非空非有門一一廣明
行法判賢聖位由門通理。」

【俗既實有不即真諦故於俗諦明四種門以通於
理假人叵得四門是同但就五陰分別四相實法
無常是有門觀三假浮虗是空門觀二門俱用從
容而修是兩亦門觀離空有相絕言而修是雙非
門觀隨成一觀皆得會真。

二通教。】

「通教四門者謂如幻之有如幻之空亦空亦有非空
非有一一作行相判賢聖位由門通理。」

【二諦相即四門不諍或觀幻有或觀幻空或雙存
觀或雙泯觀但隨根性依一門修皆得入道。

三別教。】

「別教四門觀佛性如闇室缾盆即有門觀佛性空如
迦毗羅城空即無門觀佛性如石中金福人得寶罪
人見石是亦有亦無門觀佛性離二邊即中道非有
非無門一一作行相判位由門通理。」

【言觀佛性者信分別心是本覺性體是三諦根鈍
不知性具九故致令三諦體不融即隨稟一門而
修觀法稟有門者觀本覺性是真善妙有如缾盆
等為闇覆故不能顯現佛藏十喻皆此門意稟空
門者觀於本覺是畢竟空無相可得由我執者不
得覩見如迦毗羅城空者此城本是釋尊生處為

瑠璃王之所破滅釋種既盡城邑蕩然阿難愁惱
世尊怡悅因阿難問故佛答言汝見迦毗羅有我
見迦毗羅城空大涅槃空亦復如是稟雙亦門者
觀本覺性不定有無如石中金福人見故亦有罪
人不見故亦無有無雙照可以證入稟雙非門者
觀本覺性不可有無而思說也絕念而觀方可妙
悟。

四圓教者。】

「圓教四門名不異別但一門即三門三門即一門不
一不四無歷別之殊圓融不四之四一一判不思議
行位之相由門通理此義皆在大本。」

【真善妙有及畢竟空雙遮雙照名豈異前但以別
人不知三諦體是三德不縱不橫一一互具以此
三諦而為四門失此意故隨門各解名有四之四
今圓得旨乃於彼四融即而觀故得名為不四之
四雖立行位皆不思議。

三次論下明權實。】

「次論諸門權實三藏通教教觀十六門能通所通皆
是權別教教觀能通是權所通是實圓教教觀八門
能通所通皆是實具論在彼玄義。」

【偏真為權中道為實前之二教能詮能觀共十六
門所詮所證但在偏真故皆是權別教教道能詮
能觀皆次故權見所詮理及所證地同圓故實圓
教教觀能詮所詮能行所到始終俱圓故皆是實

四次明下明普不普二初凡漸不普。】

「次明普不普者若凡夫外道見愛等門尚不能通出
三界何況普耶三藏通教雖通化城亦復非普別教
漸通亦非普義。」

【二圓門是普二初約法直示。】

「唯圓教教觀實相法門能徧十法界千性相三諦一
時圓通圓通中道雙照二諦獨稱為普門也。」

【三千之法即空假中乃以所通而為能通門外無
理能所泯亡此之妙門普義成就。

二復次下引經委釋二初眾經圓門二初別示四
門三初約二經一往屬空二初引淨名。】

「復次如淨名中說入不二門者生死涅槃為二不依
生死不依涅槃名為不二亦復非一。」

【不專引文巳含釋義彼經文云善意菩薩云生死
涅槃為二若見生死性則無生死無縛無解不然
不滅如是解者是為入不二法門彼疏釋云生死
是縛是然涅槃是解是滅為二今觀生死性本來
常寂本自不縛何所論脫又亦不然豈應是滅既
無然滅不復有二是為入不二門問經疏但以中
道之一不於縛解然滅之二今文何故更加非一
答所言中者體絕待對若定是一必須待二善談
中者必忘中也故末陀摩經正詮中道而以忘中
名為中道故自注云末者莫義陀摩者中義即莫
著中道也又復今文以彼善意所談不二建立圓

空釋普門義若於三諦蕩之不盡非畢竟空豈成
普邪故知四依深諦中義破用自由不可執文難
於妙解。

二何以下釋經義二初據本經釋。】

「何以故既除於二若復在一一對不一還復成二豈
名不二耶今不在二故言不一不二亦名不有不無
不有是破假不無是破空不有是破二不無是破一
若爾者應存中道亦空。」

【若真不二必不存一亦名不有不無者圓教中道
也此中能破藏通二教單俗單真故云不有破假
不無破空又破別教複俗單真故云不有破二不
無破一蓋前三教各以二諦為縛解故圓中能具
三種二諦具故融即乃以融即破於不融令成不
二若爾下明能融亦蕩雖曰圓中存則成待。

二大經下例涅槃釋。】

「大經云明與無明其性不二不二之性即是中道中
道既空於二邊此空亦空故名空空空名不可得空
是為入不二法門即是圓教就空門辯普門之意也。」

【淨名生死與涅槃不二大經無明與明不二二遣
一亡兩經義合既其二邊與中俱蕩名畢竟空此
乃約空明普門也。

二三十下尋淨名門門具四二初舉一品諸門。】

「三十一菩薩各說不二門文殊說無說為不二門淨
名杜口為不二門。」


【三十一菩薩妙德淨名若說若默無非實相當體
為門若就現文增勝而說可以分對空等四門及
以第五不可說藏皆名不二無非普門。

二細尋下示圓義各四。】

「細尋彼文皆有四門義。」

【大師妙解盡理而窮見一一門具四門義如向所
引生死涅槃二既即中中亦即二中即生死名妙
有門中即涅槃名妙空門二即中道中必遮照雙
照是第三門雙遮即第四門雖於一門約義開四
此四皆悉攝法徧周俱得名普餘三十門既皆融
二而歸不二各四宛然文殊以言顯於無言淨名
以默彰於無說蓋示三諦體是祕藏本絕言詮既
示三諦豈非四門復由向者三十一菩薩皆從無
說顯示四門門門妙絕不可言思得意之機隨其
所聞忘言而證其失意者猶謂有說莫契無生故
二大士以言以默顯乎四門離言說相則使彼彼
四門之機各於其門忘言趣理須了無說被四門
機其功最大故諸菩薩雖各興言不談一字淨名
杜口廣說四門是則說時常默默時常說若不爾
者何故備舉三十三門而言皆有四門義耶非旋
總持莫窮斯旨細尋之說其致甚深。

三肇師下就諸經分文對四。】

「肇師注云諸菩薩歷言法相即有門文殊言於無言
此即空門思益云一切法正一切法邪亦是普門意

遊心法界如虛空是亦空亦有門淨名默然即非空
非有門。」

【三十三門門門具四義雖成就文且幽深欲使咸
知故就顯文示四門相肇注淨名經云諸菩薩歷
言法相文殊言於無言山家準肇判屬二門思益
一切即邪即正邪是俗有正是真空華嚴遊心徧
入法界豈非妙有即達如空豈非妙空故此二經
皆雙亦門也復取淨名杜於言說顯於諸法皆非
二邊示第四門其文甚顯此則諸經據圓實理開
乎四門深而復廣皆是普門。

二大品下通明普門。】

「大品四十二字門先阿後荼中有四十字皆具諸字
功德此亦是不二普門上方便品云其智慧門難解
難入譬喻云唯有一門而復狹小。」

【大品法華三句明門雖不別屬四門之數而徧攝
法皆是普門四十二字字字皆具三種般若非縱
非橫而高而廣故能互攝諸字功德智門一門皆
通實理難入狹小其義相成難入故狹狹故難入
四十餘秊調機方說此門甚妙非七方便能解能
入斯乃至廣而受狹名。

二眾經下結門名普。】

「眾經明實理門者悉普門意也四隨觀心等悉在大
本。」

【此經開權永異諸部顯示實理與昔圓同故與眾

經同明普門四隨觀心竝在大本第八辯體中明
謂隨彼根機種種差別赴欲赴宜赴治赴悟故四
門異說也觀心者若以教為門即於四門隨聞得
悟不須修觀名信行人若聞而不悟應須修觀名
法行人四教四門各有十觀學者尋之。

二別釋普門二初標。】

「二別釋普門者。」

【二至理下釋六初明中適。】

「至理非數赴緣利物或作一二之名或至無量廣略
宜然且存中適十義。」

【二列十章。】

「一慈悲普二弘誓普三修行普四斷惑普五入法門
普六神通普七方便普八說法普九供養諸佛普十
成就眾生普。」

【三上通下辯異通。】

「上通途普門巳約法竟此十普門皆約修行福德莊
嚴。」

【十雙通釋既以十雙釋觀音人即以十雙釋普門
法故云通途巳約法竟今之十門於二嚴中就福
德論因果自他莊嚴法身然是性德之行還嚴於
性能所本亡即非莊嚴莊嚴也。

四分別相。】

「前五章是自行次三章是化他後二章結前兩意自
行中前四是修因後一是明果修因又二初二是願

後二是行。」

【五總生起七初慈悲。】

「總生起者菩薩見一切苦惱眾生起大慈悲此心雖
不即是菩提心能發生菩提心譬如地水雖非種子
能令芽生今因大悲起菩提心亦復如是。」

【菩提之心非小智能發必由曠濟之念而與無上
之心。

二誓願。】

「次誓願者若但慈悲喜多退墮魚子菴羅華菩薩初
發心三事因時多及其成就少以不定故須起誓願
要期制持此心即菩提堅固。」

【通釋慈悲即是誓願不分兩門今明弘誓能制慈
悲功力既殊故須別立又復慈悲通語與拔誓依
四諦別示要期又慈通凡小誓唯菩薩。

三修行。】

「次明修行者若但發願於他未益如無財物勢力權
謀不能拔難菩薩亦爾須福德財神通力智慧謀乃
可化導大經云先以定動後以慧拔修行填願意在
此也。」

【福德財者即前四度神通力者即禪定之用智謀
即般若也。

四斷惑二初引兩論二三道。】

「次斷惑者成論人無礙道伏解脫道斷若然者修行
是伏道為因斷惑是解脫道為果若毗曇明無礙道

一念即斷那得容與七覺而有伏惑之義以方便道
伏無礙道斷解脫道證。」

【修行斷惑及入法門此之三門有開有合若依成
論斷即解脫對於無礙只立二道若依毗曇斷證
不同對於方便乃成三道。

二引釋下依釋論用三道。】

「引釋論云無礙道中行名菩薩解脫道中行名佛此
約究竟為語佛證三菩提名解脫道也若然者修行
是方便道斷惑是無礙道入法門是解脫道取此自
行次第也。」

【菩薩有斷故行無礙佛果無斷故行解脫既分因
果不可合明故用毗曇三道為次故今列章第三
修行即方便道第四斷惑即無礙道五入法門即
解脫道。

五神通。】

「次神通者若欲化他示三密神通是示色身方便示
意同情說法是示口隨其類音此是化他次第也。」

【從初至五乃是自行從因至果今論化他不出三
密第六神通即當身密第七方便即是意密第八
說法即是口密。

六供佛。】

「供養諸佛結自行非但華香四事是供養隨順修行
是法供養於供養中最大經云汝隨我語即供養佛
稟教而行是結自行也。」


【以法供養結於自行。

七度生。】

「成就眾生是結化他菩薩四威儀中尚不忘眾生何
況入諸法門淨佛國土皆為饒益一切眾生故一句
結化他也。」

【言入諸法門者以中道實智入二諦權門化度眾
生同歸中道。

觀音玄義記卷第三】

觀世音菩薩普門品玄義記會本卷第三

