













佛說大摩里支菩薩經卷第六

西天譯經三藏朝散大夫試鴻臚少卿
明教大師臣天息災奉　詔譯

復次發遣賢聖誦此真言。

唵(引)訖里(二合)覩(引)嚩(入)薩里嚩(二合)薩怛嚩(二合引)
囉他(二合)悉地那怛嚩(二合引)野他(引)努誐(引)誐蹉
特嚩(二合)沒馱尾沙焰布曩囉(引)誐摩曩(引)野
左

誦此真言時。作發遣根本印。以二手於頂上。
作散印相及誦此真言。

唵(引)摩(引)里支(引)目

誦真言已。阿闍梨即隨意而行。復誦百字真
言。為自擁護身口意業真言曰。

唵(引)嚩日囉(二合)薩怛嚩(二合)三摩野摩努播(引)
羅野嚩日囉(二合)薩怛嚩(二合)怛吠(二合)努波底
瑟姹(二合)涅里(二合)跓(引)彌(引)婆嚩酥覩(引)瑟喻(二
合)彌(引)婆嚩阿努囉訖覩(二合)彌(引)婆嚩酥布瑟
喻(二合引)彌(引)婆嚩薩里嚩(二合)悉[亭*心](切身)彌(引)鉢囉
(二合)野蹉薩里嚩(二合)羯里摩(二合)酥左彌(引)唧
多室里(二合引)焰俱魯吽賀賀賀賀斛(引)婆誐鑁
薩里嚩(二合)怛他(引)誐多嚩日囉(二合)摩(引)彌(引)
捫左嚩日里(二合)婆嚩摩賀(引)三摩野薩怛嚩
(二合)惡

依如是儀軌。志誠持誦。如見祥瑞即別作其

法。如為息災用樺皮或匹帛。書前所說如意
寶輪。阿闍梨須自了知真言儀軌輪內四門。
若為女用牛黃書。若為男用供俱摩香書。輪
法既成。復想輪上諸位賢聖。滿手持甘露瓶
與自灌頂。各本賢聖真言誦阿喻多。如是自
他俱得災息。若女人欲求子者。於前如意寶
輪上。與真言同書此女人名。阿闍梨結根本
印。想妙吉祥入女人身中。即得滅罪。感福相
子而來受生。無諸患難。

復次增益法者。用供俱摩香。於樺皮上書如
意寶輪真言及自己名。即自頂戴。然後面北。
想自心中有賢聖眾。深黃色俱執寶瓶。滿盛
珍寶降入道場即加持中指而得增益為大
財。主若作敬愛。法亦用此輪以赤檀牛黃燕
脂無優樹花無名藥。用血相和書敬愛真言
於樺皮上。用黃䗶作彼人形。以樺皮輪安彼
人心中。用酥蜜紅花供養。復作觀想。想箭如
無優樹花攢射彼心。面向水天位誦本真言
阿喻多數。至夜半加持無名指。即得敬愛成
就。

若作降伏法。儀則如前。於輪上書降伏真言。
即自觀想真言輪仰面。降伏彼人以羂索
鉤牽。作觀想已即誦真言。所欲降者皆來降
伏。

復次五逆之人欲令調伏法。用毒藥芥子阿
里迦木汁合和。於日中時面南。以人骨為筆
於死屍衣上。書前如意輪真言。及書前敬愛
真言。更添烏字𠷑字加持頭指。復用人骨粖
燒人灰淨土五逆人足下土。同合和為彼人

形。以真言輪置彼形心中。用佉禰囉木火炙
其形。誦前降伏真言阿喻多數。彼人即得重
病。若以彼形藏在神廟中及屍多林內。復得
熱病等。此法依用調伏最上。

復次令彼互相憎嫉法。用水牛血馬血[寧*心](切身)
摩木猫兒血鼠血合和。於死屍衣上書前真
言輪。復取燒人灰河兩岸土及彼人足下土
合和。各作彼人之形。其面西向。以真言輪置
在心中。然用水牛毛馬毛緊縛彼形。復以三
種毒藥塗之。作法者想彼二人。一乘水牛一
乘馬互相馳殺。如是想已。用佉禰囉木火炙
彼形。誦真言阿喻多數。以彼形藏在舍下或
屍多林中。即彼二人互為冤酬。用此儀法欲
界天等。尚得如斯何況凡人。

復次禁縛凶惡之法。用毒藥芥子雌黃黃薑
汁赤土同和。於樺皮上書禁縛真言輪。以輪
安一椀中。用灰覆滿。復用一椀蓋之藏在密
處。誦真言阿喻多數。彼人即得禁縛。

復次發遣冤家法。用赤色毒藥[寧*心](切身)摩木汁。
合和為墨。以烏翅為筆。於死屍衣上或波羅
舍木葉等。書發遣真言作如意輪。即自誦真
言阿喻多數。以輪繫烏項上。於西北方放之。
或南方亦得。經剎那中間冤家自退。

復次破壞冤家法。用毒藥鹽芥子及自指上
血。合和一處以人骨為筆。於死屍衣上或髑
髏上書真言輪。復用燒人灰及骨粖淨土冤
家足下土并毒藥。合和為泥作冤家形。以真
言輪置彼形心中。就日中時。用佉禰囉木
火炙其形。即自面南想。頭指上有三猪頭黑

色。仍誦真言阿喻多數。復想冤形於自面前
破碎無數。有百千鷲鳥及烏鵄等食彼冤家。
如是想已以形。藏冤家舍下或屍多林中。於
三日內冤家命終。

復次求降雨之法。如前儀則先觀想毘盧遮
那佛。次想如意寶輪上一切賢聖。手持甘露
瓶如奉師勅。盡日呪龍。即入三昧龍即降
雨。

復次求降雨法。用供俱摩香白檀青黛。於樺
皮上書真言輪。復取打瓦輪上土作龍形。以
青線繫真言輪於龍項上。用乳汁一椀安龍
在內。復用一椀合之。以金剛印印彼。仍誦真
言阿喻多數。即送龍於龍堂內其雨大降。

復次求降雨法。用毒藥等。於死屍衣上或破
瓦瓶上。書真言輪。於輪心書𠷑吒二字。輪東
輻上畫阿難多大龍王。南輻上畫嚩酥枳龍
王。西輻上畫德叉迦龍王。北輻上畫羯句吒
迦龍王。東南輻上畫商佉羅龍王。西南輻上
畫大蓮華龍王西北輻上畫蓮華龍王。東北
輻上畫俱里迦龍王。於輪輞上畫一切降雨
龍。及書降雨真言。如是復作觀想。想佉禰囉
木火中有摩里支菩薩。作忿怒相。想已即誦
真言阿喻多數。速降大雨。若雨不止。用金粖
雌黃及黃薑合和。於瓦椀上書真言。以灰滿
覆其椀。用黃線繫於椀上。以黃花供養。即誦
真言阿喻多數。其雨速止。

復次禁冤家法。用毒藥等於死屍衣上。書摩
細菩薩真言及根本真言。藏在密處。即誦真
言阿喻多數。隨意經行。一切冤家自然禁

止。

復次禁止冤兵不令侵境法。若國王信重佛
法恭敬阿闍梨。作此壇法決定不侵。用雌黃
黃薑汁。於死屍衣上。書摩細菩薩真言及逆
主名。為如意寶輪。取河兩岸土十字道中土
或山上土燒人灰。同和為泥作冤兵主形。用
真言輪置彼形心中。復用泥作一猪形。猪口
之內含冤兵主足。身體半垂。都安在一椀中。
復用一椀合之。將往冤兵之界地內埋藏以
佉禰囉木橛長八指。釘冤形之上。用飲食酒
肉出生祭祀。時阿闍梨懸摩里支㡧像。於㡧
後面隨意書真言。安在幢幡上。發忿怒相如
金剛明王。即誦真言阿喻多數。乘象車往彼
軍前。冤兵如索繫手足。無所施勇怖而自退。

復次息災法。先隨意出生食一切處供養。然
自心作觀想。想前如意寶輪一切賢聖擁護
世人。即依法請召已。用甘露水供養。即誦此
真言。

唵(引)佉佉佉呬佉呬誐里(二合)恨曩(二合)誐里(二
合)恨𧹞(二合)覩薩里嚩(二合)部帝迦嚩隷摩摩扇
帝孕(二合)俱里嚩(二合)覩娑嚩(二合引)賀

誦此真言已。自他俱得息災。

復次久雨不止祈晴之法。令持誦者而作觀
想。想摩里支菩薩作黑煙色。腹大面惡忿怒
瞻顧。復想真言輪在菩薩。心間。如大劫火
樹木乾枯。如是想已即出舌舐食。眴息之間
天自晴朗。

復次禁縛法。用雌黃黃薑汁赤土。和合一處。
於銅器內畫彼人形。復於心上書禁縛真言

輪。於隱密之處安置水中。以黃色花而為供
養即誦真言。所有來者往者冤惡之人皆能
禁縛。

復次令冤家心得迷亂法。如前如意輪上。書
迷亂真言等。用人小便處土及蔓多羅木汁
和合。為冤家形。以真言輪置彼形心中。用屍
多林火炙彼形。誦真言阿喻多數。即藏彼形
於冤家舍下。速得迷亂。或以蔓多羅子入於
肉內。安在水中浸七日。取出與冤家喫。或將
和酒或用燒香俱得迷亂。若要却除迷亂。用
乳汁洗浴自身。誦真言阿喻多數。即得息災
還復如故。

復次若有女人夫所耽著。欲令嫌棄法。用[寧*心]
(切身)摩花汁。如無此花汁用毒藥自指頭上血。
同合和。於死屍衣上書真言及其夫名如前
作。輪用悉祖木汁搵。過以棗木火。炙即誦真
言阿喻多數。以真言輪埋於門下。其夫即生
憎嫌而無耽著。

復次女人欲令人愛敬法。用牛黃吉祥樹葉
汁及人血。於樺皮上同書真言輪及書自名。
誦真言阿喻多數。加持彼輪戴在頸上。即得
人所敬愛。

如是摩里支菩薩真言等。若阿闍梨依法受
持。恒時持誦所求之事無不成就。所謂聖劍
眼藥革屣丸藥。降伏夜叉女天女龍女。阿修
羅女緊曩羅女等。悉皆隨順敬愛和合。彼持
明者以真言威德。如摩里支菩薩神通威力。
所有天龍夜叉乾闥婆。羯吒布單曩毘舍左。
羅叉母鬼拏枳儞鬼。烏娑多囉迦餓鬼身鬼。

迷鬼大曜吠多拏唧左迦。及僕從諸惡鬼等
懷惡心者。彼持明者影尚不能侵。何況害其
身。是故持明阿闍利。能獲清淨大福。能增長
廣大吉祥。能消除一切重罪。能成就本尊三
昧。當證毘盧法身。摩里支經汝等宜應信受
讀誦。

復次息災增益等法。起首之時各有時分。作
息災之法用早辰。增益之法亦用早辰。降伏
之法用日中。敬愛之法用夜半。如是四法色
相各異。息災之法所用器物及持明者衣服
並用白色。增益之法所用器物及阿闍利衣
服並用黃色。敬愛之法所用器物及阿闍利
衣服並用紅色。降伏之法所用器物及阿闍
利衣服並用黑色。如前所說如意寶輪書寫
真言應用作法。有二十二種。求一切事皆悉
真實無不成就。彼阿闍利依此軌儀通達祕
密。此真言王殊勝第一。


「　正心歸命禮
　摩里支菩薩
　毘盧遮那佛
　所說成就法
　依此勝軌儀
　慈悲復為說
　我等如得聞
　永離諸嶮難」



復次若有於曼拏羅。得受灌頂弟子。乘自師
勅持本三昧。發清淨心求無上道。救度一切
眾生者。而作是法先誦此真言。

唵(引)吽𠷑吒

誦真言已。手作忿怒拳。安心上頸上額上頂
上。即以水漱口入賢聖堂展摩里支菩薩㡧。
誦辟魔真言加持香水。真言曰。

唵(引)摩(引)里支(引)吽薩里嚩(二合)尾近喃(二合引)努

蹉(引)那野娑嚩(二合引)賀

誦真言已即作觀想。想自心中有阿字變成
月輪。有盎字變成日輪。其日月相如融金之
色。復出羯磨光明其光變成正等正覺天人
師。即自作禮獻諸供養而誦真言。

唵(引)摩(引)里支(引)婆訖旦(二合)鉢囉(二合)底蹉娑
嚩(二合引)賀(引)

誦此真言獻佛飲食。

唵(引)摩(引)里支(引)補瑟半(二合)鉢囉(二合)底蹉娑
嚩(二合引)賀

誦此真言獻華佛。

唵(引)摩(引)里支(引)度半鉢囉(二合)底蹉娑嚩(二合引)
賀(引)

誦此真言獻佛香。

唵(引)摩(引)里支(引)禰半鉢囉(二合)底蹉娑嚩(二合引)
賀(引)

誦此真言獻佛燈。

唵(引)摩(引)里支(引)巘馱鉢囉(二合)底蹉娑嚩(二合引)
賀(引)

誦此真言獻佛塗香。

唵(引)摩(引)里支(引)娑嚩(二合引)賀(引)

誦此真言加持閼伽水。如是一一供獻。若無
力辦此飲食等供養者。即觀想飲食等一一
供獻。如是歸依佛法僧三寶真淨福田。悔懺
一切罪障已。所有隨喜諸善功德發願迴向
曰。


「　我發菩提心
　所作諸功德
　迴向於真如
　周遍於法界
　一切諸眾生
　同霑於利樂

　普發無上心
　俱成正等覺」



如是誦偈三遍已。即入三昧思惟。一切諸法
而無有我。作是觀已即誦無我真言。

唵(引)輸儞也(二合)多(引)惹拏(二合)曩嚩日囉(二合引)娑
嚩(二合)婆(引)嚩(引)怛摩(二合)俱憾

誦真言已復入三昧。觀微妙字如幻如化無
其實性。次觀三界六道九有四生。色等五塵
內外四大。唯從緣生都無實體。一切性空不
離識故。如是觀已所有過現業障悉皆除滅。
即誦三業清淨真言。

唵(引)娑嚩(二合)婆(引)嚩秫馱(引)薩里嚩(二合)達
里摩(二合)娑嚩(二合)婆(引)嚩秫度(引)憾

誦此真言三遍。即入三昧。復想如意寶輪上
唵字。變成毘盧遮那佛。於蓮華藏師子座上。
作金剛結跏趺坐。身作金色結毘盧印為入
定相。髮髻頭冠具一切莊嚴。彼佛心上有其
月輪。輪有第五第六微妙梵字。具第一第二
音體如法界。復於微妙字上。有其日月如檀
金色。一切如來受持此字。復能變化成五股
金剛杵。名如來族。彼金剛杵以神通力。入毘
盧遮那身中。而自宣說曼拏羅法。此壇四方
作四門。樓下有八柱。真珠瓔珞以為莊嚴。於
壇四角安其寶月。月有半金剛。曼拏羅中安
八重金剛杵。一一殊妙。復以金剛周圍一匝。
放大光明如天秋月。即誦安菩薩真言。

唵(引)阿里迦(二合)摩細娑嚩(二合引)賀

於東方安此菩薩。身作紅色如童女相。著青
天衣一切莊嚴。手持針線縫冤家口眼。復誦
安菩薩真言。


唵(引)摩里迦(二合)摩細娑嚩(二合引)賀(引)

於南方安此菩薩。身作金色如童女相。著青
天衣一切莊嚴。左手持無憂樹枝。右手持針
線。復誦安菩薩真言。

唵(引)桉多里馱(二合引)曩摩細娑嚩(二合引)賀

於西方安此菩薩。身作黃色如童女相。著青
天衣一切莊嚴。右手持無憂樹枝。左手執羂
索。復誦安菩薩真言。

唵(引)帝(引)祖摩細娑嚩(二合引)賀

於北方安此菩薩。身如日初出之色如童女
相著青天衣一切莊嚴。手執弓箭。此四菩薩
如是安住。
佛說大摩里支菩薩經卷第六

