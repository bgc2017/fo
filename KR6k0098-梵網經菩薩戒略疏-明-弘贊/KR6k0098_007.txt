











佛說梵網經菩薩心地品下略疏卷七
姚秦三藏法師　鳩摩羅什　譯
廣州寶象林沙門　弘贊　述


【○第三十八乖尊卑次序戒。

我慢未除。何能敬尊如佛。不依正教。故乖禮失序。
非大士之孝順心。釋子之謙遜道也。】

「若佛子。應如法次第坐。先受戒者在前坐。後受戒者
在後坐。不問老少。比丘。比丘尼。貴人。國王。王子。乃至
黃門。奴婢。皆應先受戒者在前坐。後受戒者次第而
坐。莫如外道癡人。若老若少。無前無後。坐無次第。如
兵奴之法。」

【重法故論戒德次第。貴賤靡分。不問生年老少。惟
計戒臘尊卑。寧同外道癡人。不重先德。而坐無前
後。兵奴無識。焉知禮法。故坐失次第。朝廷猶論爵
之高下。佛教豈無德之後先。況其稟受木叉之時。
即是生長戒身命慧之日。何得不依戒臘。而論生
年哉。問。戒臘宜之。至若君臣父子。僧尼男女無分。
寧無混淆乎。答。今當僧尼自分先後。男女各為次
序。君若重法。臣自尊戒而居前。君執世禮。臣當避
席而在後。免與佛法而作留難。果若重道而忘人
忘我。則梵王頂禮於天女。倘論法而無貴無賤。則
帝釋接足於野干。又奚老少貴賤之可得哉。】

「我佛法中。先者先坐。後者後坐。而菩薩一一不如法
次第坐者。犯輕垢罪。」

【不依戒次。讓彼令坐。讓者坐者俱犯。昔阿闍世王。
請文殊。文殊讓迦葉前行。謂其久為沙門。居眾羅
漢之首。迦葉復讓文殊。稱文殊神智聖達辯才。乃

可為尊。文殊於是前行。由闍王從文殊得無根信。
故特請之。意在文殊。不在迦葉。而文殊始讓迦葉。
不敢違古佛之恒規。迦葉終遜文殊。所以順請主
之本意。如南山神。請華嚴法師。而置座五百羅漢
之上。即其類也。準此則見機得坐。反常合道。應變
隨宜。正大士善權妙用。故知先戒先坐。是崇戒臘。
神智聖達。順請者之意。尊法尚人。見機從宜。惟恐
末世無知。有挾才高而藐視耆德。或恃臘尊。而輕
忽智達。心懷我慢。妄謂見機。損福喪德之愆。誰當
代受。請自思之。

○第三十九不修福慧戒。

福慧雙修。乃大士利生之本行。二嚴功備。是菩薩
成佛之極果。缺一不修。猶鳥之隻翅。何能翱翔於
霄漢哉。】

「若佛子。常應教化一切眾生。建立僧坊。山林園田。立
作佛塔。冬夏安居坐禪處所。一切行道處。皆應立之。」

【此明教化眾生修福。略舉七事。一僧坊以聚眾安
修。二山林以蔭眾行坐。三園以供眾蔬果。四田以
充僧糧食。五立塔眾得瞻依。與人天而作勝福。六
坐禪處。以備二時䇿修。七一切行道處。修行道業
之所非一。故云一切。如上七事。皆應建立。若教化
彼自作。若勸化彼使作。皆令生人天之福。出世之
善。建立如是諸處。皆須遠離神壇。里社。婬坊。酒肆。
屠兒。魁膾之家。始無觸嬈。譏嫌之過。眾得靜修道

業。比丘作屋。尚制離難處妨處。況菩薩自利利他
乎。難處者。有諸惡獸。下至蟻子所惱。妨處者。近屋
四邊。一尋之內。有眾人井。及路。或近懸崖深坑。或
近塔他。官地。外道地。比丘尼地等。既無此諸難妨
處。猶須先為說法。勸彼自生喜捨之心。不可強求
多索。致彼退失信向之念。聞施如避債。見僧猶逢
讐。如昔天竺曠野城中。諸比丘為作房舍。乞求過
繁。時諸居士遙見比丘。即各自閉門逃避。迦葉白
佛。佛訶責諸比丘巳。因為說昔恒河邊。有梵志修
道。常被一龍出水遶身。憂愁致病。佛教彼從龍。乞
頸下寶珠。自此龍不復來遶。又有林中諸比丘。患
鳥夜鳴。亂於禪定。佛教比丘從鳥乞兩翅。鳥即出
林。更不復還。佛告諸比丘。汝等當知。乃至鳥獸。尚
不喜乞索。況復於人。多所求索而不憎惡耶。今時
或有假公濟私。託事募化。誣因昧果。千劫難以酬
償。浪用信施。萬世不復人身。自損損他。冐名教化
作福。誠為法門中大賊。】

「而菩薩。應為一切眾生。講說大乘經律。若疾病。國難。
賊難。父母兄弟。和尚阿闍黎。亡滅之日。及三七日。四
五七日。乃至七七日。亦應講說大乘經律。一切齋會
求願。行來治生。大火所燒。大水所漂。黑風所吹船舫。
江河大海羅剎之難。亦讀誦講說此經律。乃至一切
罪報。三惡。八難。七逆。杻械枷鎖。繫縛其身。多婬。多瞋。
多愚癡。多疾病。皆應講此經律。而新學菩薩。若不爾

者。犯輕垢罪。」

【應為一切眾生講說大乘經律者。是總舉修慧之
大綱。後文別明修慧之緣境。疾病者。由此經律能
療眾生煩惱惡業罪報故。國難者。由此經律能守
護心王。滅諸怨敵。種種災患故。賊難者。由此經律
能摧六賊。及諸劫掠故。父母等亡滅者。由此經律
利益存亡。故能資中陰冥識。往生淨土。或受人天
樂報。而終趣菩提故。齋會求願者。由此經律本具
行願。是以能滿一切眾生所求故。行來治生者。由
此經律具諸法財。是以能成就眾生珍寶義利故。
大火者。由此經律能滅眾生煩惱瞋火故。況諸草
木𦦨乎。大水者。由此經律能竭眾生愛欲生死大
河故。況於漂溺之患乎。黑風所吹者。由此經律能
於苦海作大慈航。渡諸眾生直至彼岸故。況諸世
間羅剎鬼國之難。而不超越乎。一切罪報者。罪報
非一。故略舉下之數種。三惡八難七逆者。謂此經
律是斷惡生善之源。故能令眾生出三惡道。而生
三善道。又此經律殊勝。轉禍為福。故能超八難而
獲諸勝報。又此經律是孝順之本。故能除於七逆
罪報也。杻械枷鎖者。由此經律具解脫之妙用。故
能除眾生內外纏縛之苦也。多婬瞋癡者。由此經
律出生清淨心。慈悲心。智慧心。故能滅諸眾生三
毒之害也。多疾病者。前云疾病。是一疾之苦。今言
多者。略則四大乖常。種種痛惱。廣則四百四病。八

萬四千塵勞煩惱交逼。今此經律。本具常樂我淨
四德。出生八萬四千諸善法門。故能療諸眾生千
苦萬疾也。若不爾者。謂不如上一一廣修福慧。即
犯。力不逮者。不犯。】

「如是九戒。應當學。敬心奉持。梵壇品當廣明。」

【從不行救贖戒。至此不修福慧之九戒。當勤學習。
恭敬奉持也。如欲廣知。當如大本梵壇品所明。

○第四十揀擇受戒戒。

大士以普度為任。慈悲為懷。有求不拒。無往不濟。
故無所揀擇也。】

「若佛子。與人受戒時。不得揀擇一切國王。王子。大臣。
百官。比丘。比丘尼。信男。信女。婬男。婬女。十八梵天。六
欲天子。無根。二根。黃門。奴婢。一切鬼神。盡得受戒。」

【蓋由本源平等。故不墮人天貴賤幽顯之數量。心
地具足萬法。故普攝高下僧俗淨穢之善心。況大
士等視眾生。猶如一子。寧有揀擇。分別者哉。】

「應教身所著袈染。皆使壞色。與道相應。皆染使青黃
赤黑紫色。一切染衣。乃至臥具。盡以壞色。身所著衣。
一切染色。若一切國土中。國人所著衣服。比丘皆應
與其俗服有異。」

【世俗所尚者。五大色。出家不類俗法。故云皆使壞
色。與道相應也。青者。非深青。及純青。乃泥青也。黃
者。非大黃。淺黃。乃黃兼赤染。即木蘭色也。黑者。非
全烏皂。如外道服。乃兼紫染。如熟桑椹。名為緇衣。

故就此五種色中。皆使壞色。以別世俗青黃赤黑
紫。五種艶色也。舍利弗問經。以此五色。表五部所
能。非實令著。若著即同世之五彩。何名壞色。與其
俗服有異。寧免末法袈裟變為五彩之責也。一切
國土人所著衣服者。謂諸國所製衣服。各有不同。
然不出二種。一形不同。二色不同即此方所製。是
袖衣。所尚是五大色。天竺所製。同於梵天方服。色
同五大。而多尚白。出家所著方服。皆悉割截。染使
壞色。故云比丘皆應與俗服有異。曾未言及在家
受戒者著。今有阿師。不諳經律之旨。不分僧俗之
制。授在家男女五戒。令著比丘五條袈裟。授在家
菩薩大戒。使著二十五條僧伽黎。僧俗混亂。大乖
聖制。得罪彌重。宋。慈雲懺主。三衣辯惑篇。巳辯悉。
可自討明。優婆塞戒經。聽畜三衣。謂令其供養。知
是福田衣。離染服。時念解脫。以求出離。非謂使其
披著。義淨三藏。親遊西域。目覩沙彌。曾未見有披
著比丘五條。七條衣。其所著者。惟是鉢吒。以其未
入僧寶之數。未堪著福田之衣。著即得罪。而其俗
士。寧堪為人天福田乎。然在家菩薩。當隨國所製。
惟可染使壞色。或可隨宜所著。但不特為莊嚴。不
染無犯。如王臣之服。各自有制。男女亦別。豈得皂
白不分。漫為槩論耶。乃至臥具盡以壞色者。謂比
丘除三衣外。所有一切衣服。下至臥具。盡皆染作
壞色。臥具。即被帳氈褥等。】


「若欲受戒時。師應問言。汝現身不作七逆罪不。菩薩
法師。不得與七逆人現身受戒。七逆者。出佛身血。弑
父。弑母。弑和尚。弑阿闍黎。破羯磨轉法輪僧。弑聖人。
若具七逆。即現身不得戒。餘一切人。盡得受戒。」

【如來行滿圓果。宿障久寂。非人天魔王。所能得便。
今言出佛身血者。如提婆達多。推石壓佛。由碎石
迸傷佛足指。是為出佛身血也。今雖無佛。依法亦
須問之。父母。有生育之大恩。和尚闍黎。有生戒身
慧命之重德。破羯磨僧者。梵語羯磨。此云作法辦
事。僧是三寶之一數也。破。謂同在一大界內。極少
下至八比丘。分為二部。一部四人。別作布薩羯磨
僧事。是名為破。比丘尼眾。別作羯磨。亦爾。破轉法
輪僧者。輪名八正道。下至九比丘。一人自稱作佛。
餘四黨之。倒說經律。令人捨正見。而入邪見。無論
界內界外盡破。惟尼不能破。由具五漏之體。無人
信彼作佛故。是二皆名破和合僧也。聖人者。有大
小乘。小乘即阿羅漢。涅槃經明三種殺。殺三果人。
伹入中殺。不在上殺。故非逆。大乘即菩薩。有三。或
取解行以上。或取七心以上。或但不作二乘者。即
不退轉菩薩是。殺此皆犯逆。逆者。謂於波羅夷。更
增以下害上。名為大逆。是不道罪也。如此七逆。隨
作其一。即不得戒。然本源心地。雖復平等。無凡聖
善惡之分。而此等人。自逆本源。沉生死海。壞其心
地。焦菩提芽。不發戒體。戒善不生。故云不得戒也。】


「出家人法。不向國王禮拜。不向父母禮拜。六親不敬。
鬼神不禮。伹解法師語。有百里千里。來求法者。而菩
薩法師。以惡心瞋心。而不即與授一切眾生戒者。犯
輕垢罪。」

【如有臣子奴婢等出家。不知出家之法。復行臣子
奴婢之俗禮。紊亂出世之大道。若巳知出世正法。
則不應修世間之禮。若尊重恭敬心地大戒。則無
論貴賤親疏之分。伹解法師語。即當與授菩薩正
戒也。不遠千里而來求法。則其誠心懇意可知。即
應令其如法懺悔巳。然後授之。若不即與授。或以
惡心瞋心而拒彼。或希利養而賣戒。故犯也。若其
根器未堪。或非發上求下化之心。惟邀名利。自高
之念。或其心未誠。志未堅。而不生難遭之想。如曇
無讖之勉道進。不即與授。正大士善權。觀機化導。
彼此多生功德。豈可與惡心瞋心。等視者哉。不禮
君親者。謂出家不存家人之禮。出俗無霑處俗之
儀。出家為佛之子。塵外之賓。雖未得道。巳是三寶
中之人。天魔震懾。帝釋歸依。設若反敬。僧寶失尊。
三寶既缺。人天無依。出家秪當精勤行道。以報君
親。代君親禮敬三寶。以祝康寧。是為出家盡忠盡
孝。敬君愛親之大禮。豈同世間。以擎拳屈膝小節。
而為忠孝乎。順正理論云。國王君主。於諸比丘。定
無希求禮敬事者。懼損其德。及壽命故。如昔優陀
延王。納佞臣讒。謂賓頭盧。王每至問訊。而不起迎。

遂生惡念。今往不起。當奪其命。時賓頭盧。知王惡
念而來。即自思惟。我若起迎。彼便失位。若不起迎。
彼奪我命。即墮地獄。寧令失位。不令墮地獄。便起
遠迎。其後七日。失於王位。被慰禪國王。擒捉鎖足
七年。南山云。自教法東漸。亟涉窊隆。三被屏除。五
遭拜伏。此非休明之代。乃是暴虐之君。故使布令
非經國之謨。乖常致良史之誚。事理難反。還習舊
津。是以初東晉成帝六年。庾冰輔政。帝在幼冲。為
帝出詔。令僧致拜。時尚書令何充謝廣等。建議不
合拜。往反三議遂寢。又安帝元初中。大尉桓玄。上
書令拜。尚書令桓謙。中書王謐等。抗諫曰。今沙門
雖意深於敬。不以形屈為禮。迹充率土。而趣超方
內。是以外國之君。莫不降禮。良以道在則貴。不以
人為輕重。玄又致書遠法師。遠著沙門不敬王者
論五篇。其事因息。安帝復政。還崇信奉。魏太武七
年。道士寇謙。司徒崔皓。讒於佛法。帝然之。遂滅佛
法。逃僧梟斬。後延曇始沙門。頂禮悔過。帝感癘疾。
遂誅崔氏。還興佛法。自普失御中原。雖國分十六。
而各各信法不虧。唯赫連㪍㪍。據於夏州。兇暴無
厭。以殺為樂佩像背上。令僧禮之。後為天震而死。
及葬。又震出之。其子昌襲位。破長安。滅佛法。逢僧
皆戮。沙門曇始。被刀不傷。因爾改心。尋為北朝後
魏所滅。周武帝。初信佛法。後納道士張賓。及衛元
嵩之讒。將除佛教。道安法師。著二教論抗之。遂釋

道二教雙除。不滿五年身歿。墮大地獄。唐祖太武。
沙汰佛道。制拜君親。勅威秀道宣等上表。及臣僚
書。國議不行。武宗會昌五年。道士劉玄靜。趙歸真。
非毀釋氏。沙汰佛寺。六年帝崩。宣帝立。復佛寺。誅
劉玄靜毀寺之罪。斯等備載廣弘明集。及不禮俗
事書中。今略錄此。以曉僧俗。吾恐其末法出家者。
貪名利而為自輕。甘下流而不顧恥。屈膝於王侯
之庭。致禮於公卿之舍。深辱法門。大傷正教也。鬼
神不禮者。順正理論云。諸天神眾。於優婆塞邊。無
敢希求禮敬。昔北方多聞天王。請目連舍利弗尊
者。五百聖僧。至自宮中。設供養巳。復啟尊者曰。從
今後。諸出家在家受佛戒者。至我廟中。皆應施我
偈頌。我等眷屬專誠護持正法。令出家在家佛弟
子。於一切時。恒無惱害。若樂禮敬天神。便與外道
等無差別。天王尚不禮。況餘鬼神。故致拜天尊。而
像顛倒。方等經云。不得祭祀鬼神。亦不得輕於鬼
神。優婆塞戒經云。若優婆塞。為諸舍宅及身命。祠
祀鬼神者。不失戒。若至心禮外道鬼神者。失戒。若
祠祀時。不得殺害生命。

○第四十一為利作師戒。

自無實解。為邀名譽。自悞悞人不少。雖有實解。而
圖供養。自敗敗他非輕。誠非化導之儀。深乖財法
之施。故虗空藏經云。名聞利養。是諸罪本。是也。】

「若佛子。教化人起信心時。菩薩與他人。作教誡法師

者。見欲受戒人。應教請二師。和尚。阿闍黎。二師應問
言。汝有七遮罪不。若現身有七遮罪者。師不應與受
戒。若無七遮者。得與受戒。若有犯十重者。應教懺悔。
在佛菩薩形像前。日夜六時。誦十重四十八輕戒。苦
到禮三世千佛。得見好相。若一七日。二三七日。乃至
一年。要見好相。好相者。佛來摩頂。見光。見華。種種異
相。便得滅罪。若無好相。雖懺無益。是人現身。亦不得
戒。而得增益受戒。若犯四十八輕戒者。對首懺悔。罪
便得滅。不同七遮。而教誡師。於是法中。一一好解。」

【大士教化人。發起自心。還信自心作佛時。欲求受
心地大戒。應教彼請二師。二師應問。汝有七遮罪
不。七遮。即是七逆。謂此罪能遮障聖道。逆於本源
心地。故不得戒。若未曾經受戒人。即無弑二師逆。
若巳曾受心地戒。犯七逆。不通懺悔。或聲聞人。今
發大心。求受正戒。而聲聞秪有五逆。無弑師逆。亦
當以弑師逆問。按本經前文。惟請一師。今言二師。
以成七逆。而二義皆得。但未見請師之文。地持瓔
珞。止請一師。應在佛菩薩像前受。師當在傍。不得
背像坐。凡為師範。須一一明解。經論中受法。然本
經受法。久巳失傳。可依地持。瓔珞。詳自討明。不可
自師巳心。難免違教。無知之罪。復令他終身不得
戒。近素花旭師。律儀輯要後集。受法簡明。其餘開
導䇿發。當諒彼機宜。若有犯十重者。此謂曾巳受
心地戒。而於十波羅夷中。隨犯一重也。三世千佛

者。過去未來現在。各有千佛。如千佛名經出。若苦
到禮佛懺悔。則犯戒黑業巳除。戒體離諸障蔽。無
作重明。如雲消月朗。故見光。菩薩心地。復得開敷。
故見華。諸罪消滅。而當體即空。轉為河沙性德。故
見種種異相。空即真空實相。實相無有別相。即此
罪相是。達此相本空。則無罪不滅。無德不顯。還同
大覺。是真佛子。故佛來摩頂也。若心不懇切苦到。
故無如上好相。雖懺而罪不滅。戒體不復。戒善不
生。故云無益也。得增益受戒者。非永無益。今雖不
得戒。由懺悔力故。亦增長向後得戒之益。以向後
懺心不歇。慇懃苦到。如泰山崩。二年三年。得見好
相。即得戒也。既見好相。知是罪滅因緣。勿生取著。
取著即為魔得便。故經云。若作聖解。即墮羣邪。是
也。對首者。謂犯輕垢。即對一菩薩比丘前。發露懺
悔。罪便消滅。不須好相也。不同七遮者。上雖教七
遮人悔罪。而現身不得戒。今犯十重。見相罪滅。輕
垢對首便除。故云不同也。一一好解者。於此許懺
不許懺。得戒不得戒。一一善能解知。方堪為人師
範。然懺法有其三種。謂作法。取相。無生也。作法者。
晝夜六時。清淨三業。在佛菩薩像前。披陳發露。苦
到懺悔。是也。取相者。定心運想。取相現為期。於道
場中。見佛摩頂。或見光見華。或於夢中。見種種瑞
相。於此諸相。隨見其一。罪便得滅。是也。無生者。一
切罪業。皆從虗妄顛倒心起。若了我心不生。罪福

無主。觀業實相。見罪本源。法界圓融。真如清淨。故
經云。若欲懺悔者。端坐念實相。眾罪如霜露。慧日
能消除。即其義也。問。實相無相。當云何念。答。以無
念之念。念無相之相。以無相之相。相無念之念。若
於念外。別有實相。實相之外。別有於念。即非念實
相也。其作法懺。能滅違戒罪。取相懺。能滅性罪。無
生懺。能滅無明煩惱罪。懺法雖三。不出事理二途。
前二屬事。後一屬理。止觀云。事懺。懺苦道業道。理
懺。懺無明煩惱道。金光明記云。三種懺法。同時而
修。無生是正。二為助緣。斯乃正助合行。如膏益明。
證理彌速。本經雖不言無生。而第一義諦。即無生
也。或有單修前二助道。如南嶽。立有相安樂行。不
入三昧。伹誦持故。亦得見上妙色相。即本經六時
禮誦。苦到懺悔。佛來摩頂等是也。如是懺法。甚為
微細。須咨明師。學懺悔處。及懺悔法。方可入於道
場。行其事儀。此三種懺法。經論疏記廣陳。斯不繁
述。戒體還生。是懺業道。眼耳諸根清淨。是懺苦道。】

「若不解大乘經律。若輕若重。是非之相。不解第一義
諦。習種性。長養性。性種性。不可壞性。道種性。正法性。
其中多少觀行出入。十禪支。一切行法。一一不得此
法中意。」

【輕重是非之相者。謂此心地正戒。犯小即污心源。
對首懺悔便淨名輕。犯大即失戒。要見好相方除
名重。於此輕重二途。明了辯析。如何是犯。如何非

犯。是為善解戒之名相也。第一義諦者。此心地戒。
其體湛寂。非重非輕。而輕重宛然。其性虗明。無是
無非。而是非灼爾。逈出二邊。而雙泯雙照。顯中道
理。而絕議絕思。故名第一義諦。是為善解戒之義
理。故智度論。名為具足戒。謂菩薩持中道第一義
諦戒。用中道慧。徧入諸法。無戒不備。是名具足戒
也。相不解。則持犯昧然。理不解。則不識本源心地也。
此六種性中。習種性者。是十住位。名銅寶輪菩薩。
即上之十發趣心。謂此菩薩。初從十信趣入。研習
真諦。以修空觀。開慧眼。成一切智。得位不退。故名
為住。長養性。性種性。此二通對十行位。名銀寶輪
菩薩。即上之十長養心。謂此菩薩從真入俗利生。
進修假觀。分別十界差別種性。長養聖胎。見俗諦
理。開法眼。成道種智。由前十住。發真悟理。從此進
趣。故名為行。不可懷性。道種性。此二通對十迴向
位。名金寶輪菩薩。即上之十金剛心。謂此菩薩修
中道觀。任運施設。無功用道。行願事理。悉皆和融。
流入法界。迴事向理。乃至迴能修所修。向於法界。
性如金剛。故不可壞。由始正修中。故名道。望後能
生佛果。故名種也。正法性者。亦名聖種性。此通屬
十地。等覺。妙覺位。從初地。至十地。用中道觀。以智
斷惑。深而又深。地地各破一分無明。顯一分三德。
證入十地。開佛眼。成一切種智。皆名瑠璃寶輪菩
薩。按瓔珞經。別出等覺。性妙覺性。復由深入中道

觀。達無始無明。窮盡源底。智極邊際。斷最後一品
微細無明惑。登中道山頂。與無明父母別。是有惑
可斷。名有上士。是摩尼寶輪菩薩。即等覺位也。究
竟解脫。朗然大覺。妙智窮源。無明習盡。翛然無累。
故無惑可斷。寂而常照。聖中之聖。名無上士。是水
晶寶輪菩薩。即妙覺極果佛位也。其中多少觀行
出入者。謂從上經歷三賢十聖位中。隨人根性利
鈍。所用禪觀功行之不同。斷惑證真有巧拙之差
別。利則巧用功少。鈍則拙用功多。出入諸禪三昧。
故云觀行也。十禪支者。於四禪中。除其重出支。正
有十支。一覺。二觀。三喜。四樂。五一心。六內淨。七捨。
八念。九慧。十不苦。不樂。此十雖是世禪。而能入賢
聖階位也。一切行法者。總結上進修功行。一切法
門。如此觀行諸法。瓔珞本業經詳明。一一不得此
法中意者。如上進修之法。甚深微妙。若一一不解
其中意旨。非貪利則愚癡。而為人作授戒師。譬如
庸醫療病。必致令人夭折。亦如以盲瞽為導。終使
墮坑落壍。取一時之名利。致他盡壽。戒不沾身。輕
舉罔為。悞他法身慧命。事實非小。故此兼制。不解
即犯(本經四教並談。而屬別圓。故以輪配性)。】

「而菩薩為利養故。為名聞故。惡求多求。貪利弟子。而
詐現解一切經律。為供養故。是自欺詐。亦欺詐他人。
故與人授戒者。犯輕垢罪。」

【為利養名聞。故云惡求。貪利無厭。是名多求。學在

師後名弟。解從師生名子。內不諳經律之旨。無慚
無愧。是為自欺詐。外詐現能解之相。是為欺詐他
人。前第十八戒。專以無解作師故制。此戒兼為利
養故犯。據此則禪觀。教理兼通。無貪利邀名之心。
方許為師。不犯。非解一句。一偈。一律部。便可為人
授戒。而得無罪。故義疏云。言師必論德業成就。是
出家菩薩。具足五德。一持戒。二十臘。三解律藏。四
通禪思。五慧藏窮玄。言持戒。則如十願。五誓之堅
貞。言十臘。則受具巳經十夏。言解律藏。則律有大
小兩乘。罪有性遮。止作持犯。戒有道有定。有世間
有出世間。有解脫。有別解脫。有三。有五。有八。有十。
十有在家。出家。有男有女。有二百五十。有三百四
十八。乃至五百。三千八萬。誠哉。藏之廣大。雖曰無
盡。而為師者。無所不通也。言通禪思。是諸禪定三
昧之總名。悉由持戒攝心。妄念凝寂。虗明返照。善
曉出入。巧達沉浮。離諸昏散。是為通達禪思也。言
慧藏。則包含萬法。洞徹其源。貫攝其義。若心若境。
若事若理。窮微得妙。隨機演說。而無壅無滯。是曰
慧藏窮玄也。發隱云。此之五德。貴乎兼備。亦或末
世。五德難全。有戒臘卑。德亦可師。猶勝徒老無知。
不能誨人也。有慧無定。解亦可師。猶勝枯禪啞羊。
不能說法也。若不爾者。傳揚戒法。厥任匪輕。無知
罔行。授者受者。均不免罪。慎之重之。

○第四十二為惡人說戒戒。


不識機宜。是無慧目。根力未堪。反令顛墜。預為陳
說。後受心輕。未發大心。聞生謗毀。凡不納受大乘
木叉。非執世見。即泥小教。皆名惡人。】

「若佛子。不得為利養故。於未受菩薩戒者前。若外道
惡人前。說此千佛大戒。邪見人前。亦不得說。除國王。
餘一切。不得說。」

【在外道惡人邪見人前說戒。非獨為利自害。實焦
彼菩提芽也。說者。或誦說。或解說。或為授戒。或聽
彼布薩時。聞說也。然此千佛所傳大戒。非未發菩
提心。及外道惡人之所堪聞。以其非器故。如師子
乳。非玻璃盞。不能容納。倘後捨邪歸正。發廣大心。
乃可為說。國王。是一國所尊。如來付囑。令外護三
寶。故大小乘戒。佛悉聽說。自餘一切無信人。及未
受千佛大戒人。不得說也。涅槃經云。昔十五日僧
布薩時。有一童子。在隱屏處。盜聽說戒。金剛力士。
以杵碎之。身如微塵。是知為師者。不可不慎也。】

「是惡人輩。不受佛戒。名為畜生。生生之處。不見三寶。
如木石無心。名為外道。邪見人輩。木頭無異。而菩薩
於是惡人前。說七佛教戒者。犯輕垢罪。」

【不別善惡賢愚。故如畜生。不受千佛大戒。失菩提
種子。故於生生之處。不見三寶。雖處人倫。不知歸
向出世大道。故如木石無心。從迷至迷。六根昏塞。
故如木頭無異。此心地戒。雖三世諸佛同說。而近
從七佛授受傳來。正所以見其親切。不可不揀擇

自重。而輕為外道。未受戒人說。至令自損陷他。過
非小也。前戒制揀擇。此戒制為惡人。正不揀擇中。
而揀擇顯然。前不揀擇。是普心慈心。今須揀擇。具
智眼慧眼。慎不可泥不揀擇。妄授惡人愚人大戒。
而反自謂慈悲。令種善根。縱彼不生毀謗。而無心
習學。不識開遮持犯。持犯既昧。必墮三途。是則令
種善根。而反成惡果。如此授戒。非愚癡。即為名利
故也。若果欲令種善根。可教歸信三寶。於五戒中。
觀其能受幾分。乃為授之。或授與八戒。教令發願
迴向。以求無上菩提。豈不深益前人者哉。

○第四十三無慚受施戒。

自身負罪。豈福他人。不求懺悔。是無慚愧。濫受信
施。自損損他。過當如何。】

「若佛子。信心出家。受佛正戒。故起心毀犯聖戒者。不
得受一切檀越供養。亦不得國王地上行。不得飲國
王水。」

【既具信心出俗。豈當故犯千聖所傳之正戒耶。國
王本以地水。給施善人。苟有毀犯。則戒德匪存。故
地雖大。而無處容足。水滿江河。而一滴難消。何況
檀信。四事供養。十方常住僧物。堪能受用乎。倘犯
輕垢。即當如法懺悔。方消信施也。】

「五千大鬼。常遮其前。鬼言大賊。若入房舍。城邑。宅中。
鬼復常掃其脚迹。一切世人。皆罵言。佛法中賊。一切
眾生。眼不欲見。犯戒之人。畜生無異。木頭無異。若故

毀正戒者。犯輕垢罪。」

【大論云。菩薩具足五百戒法。是知今五十八戒。乃
戒之根本。持之則有五千善神擁護。犯之則有五
千大鬼隨身。如世貴位。車馬僕從。時隨擁衛。一犯
王法。杻械皂卒。常隨防禁。斯乃善惡途分。理本自
然也。遮其前。正不許行國王地。言大賊。謂其虧害
千佛大戒。掃其迹者。毀戒不能上昇。如龜拽尾。嫌
其穢污房舍道路也。佛法中賊者。盜披佛衣。偷餐
佛食。在佛法中反害佛法。故名為賊。持戒威儀。人
皆瞻仰。犯戒衰相。眾生惡見。不識持犯。何異畜生。
身無戒體。木頭何別。是則生無吉利。福德日消。死
墮阿鼻。窮劫難出。此戒謂其所犯。巳依犯結罪。不
肯如法懺悔。無慚無愧。冐受施利。故復犯輕垢也。
言五千善神擁護者。一戒。天帝遣十神。護持戒行
者。五百戒故有五千善神也。然人身兩肩。自有神
守護。與身同名。與身同生。雖常護人。必假心固。神
守則強。戒若不堅。守者惶怯。而所遣神。寧不還歸
天上。五千大鬼。豈不遮其前耶。

○第四十四不供養經典戒。

三寶等視。二嚴齊修。正大士之本行。不供則失上
求之心。不書便乖下化之道也。】

「若佛子。常應一心受持讀誦大乘經律。剝皮為紙。剌
血為墨。以髓為水。析骨為筆。書寫佛戒。木皮穀紙。絹
素竹帛。亦悉書持。常以七寶。無價香華。一切雜寶為

箱囊。盛經律卷。若不如法供養者。犯輕垢罪。」

【念無間斷曰常。心離散亂曰一。乃顯精勤篤志之
至極。皮血骨髓書寫。以顯為法忘身之無惜。無價
雜寶為箱囊。是重法以輕財也。此中總列五種。一
一心受持不忘。二闇讀通利。三朗誦令聞。四書寫
流通。五恭敬供養。此五。經論互出。或五或六。皆名
法師。然開合略異。如法華文句。一受持。二讀文。三
熟誦。四解說。五書寫。而缺供養。本經缺解說。然三
十九戒。巳出講說。及四十一戒。謂一一好解是也。
據智度論。一信力名受。二念力名持。三看文為讀。
四不忘為誦。五宣傳為說。六難曉須解。此亦缺供
養也。一切諸佛。由學大乘經律。而成等正覺。故知
經律。是諸佛之母。若不如法至誠供養。是輕三世
佛母。名為不孝。故得罪也。木皮如樺皮等。穀是楮
樹皮。可以造紙。絹帛。皆素織成。素亦白練也。此方
上古未識造紙。多用竹簡木牘。然各國所用。今古
不同。宜隨時方用之。如五夫竺。用樺皮。貝多羅葉。
及以白氎。此方造赫蹏紙。始自前漢。至後漢和帝
時。蔡敬仲。用樹膚。及弊布。魚網。造紙。今多用竹。及
楮皮作。以此書寫流通。是為財法二施。廣布無盡
矣。心地觀經云。法寶有四種。一教法。二理法。三行
法。四果法。一切無漏。能破無明煩惱業障。聲名句
文。名為教法。有無諸法。名為理法。戒定慧行。名為
行法。無為妙果。名為果法。如是四種。引導眾生。出

生死海。到於彼岸。諸佛所師。即是法寶。所以者何。
三世諸佛。依法修行。斷一切障。得成菩提。盡未來
際。利益眾生。以是因緣。三世如來。常能供養諸波
羅蜜。微妙法寶。何況三界一切眾生。未得解脫。而
不能敬微妙法寶。我昔曾為求法人王。入大火坑。
而求正法。永斷生死。得大菩提。是故法寶。能破一
切生死牢獄。猶如金剛。能照癡暗眾生。如日臨世
間。乃至猶如險路導師。善誘眾生。達寶所故。三世
如來所說妙法。有如是等。難思議事也。

○第四十五不化眾生戒。

上求下化。始名菩薩。與此相違。名實俱乖。焉稱大
士行願乎。】

「若佛子。常起大悲心。若入一切城邑舍宅。見一切眾
生。應當唱言。汝等眾生。盡應受三歸十戒。」

【大士以化度為懷。拔苦念急。故常起大悲心。此心
須臾不可忘。故曰常也。一切眾生者。本該六道。而
菩薩未得天眼。於城邑舍宅懀閙之處。未易得見
天神。修羅。地獄。餓鬼。所可見者。惟人及畜耳。今此
文中。是令人發心。以人有尊卑貴賤。故云一切。次
令畜生發心。後入山林川野寂寞之處。乃兼鬼神
等。應先以種種方便。教令發大信心。後授與三歸
十戒。若不先教發心。便與說戒。即是與惡人授戒。
故令反邪歸正。先受三歸。由三寶護持力故。三惡
八難罪滅。次授波羅提木叉十種正戒。為菩薩道

之根本。若依文殊問經。令菩薩受十善法。與沙彌
十戒文同。按大集經。令受十善道戒。一不殺生。乃
至十不邪見。以此善根。迴向無上菩提。是人速滿
六波羅蜜。於淨土而成正覺。據此則當隨機所堪
授與亦得。瓔珞經云。法師先為解說。使其樂著。然
後授與。地持經云。菩薩見有眾生修邪法齋。而求
解脫。即為彼說賢聖八齋。斷彼邪見。若身求度。不
究竟法。授少方便。得大果齋。是為菩薩。以少方便
起無量善根(八齋。即八關齋戒)。】

「若見牛馬猪羊一切畜生。應心念口言。汝是畜生。發
菩提心。」

【大士見一切畜生。應起大悲心。念其無始劫來。迷
失真性。妄造惑業。枉受輪迴苦報。作是念巳。乃口
告言。汝是畜生。當求出離。勿枉受此苦。無有休息。
如是令知名識苦。心求解脫。歸向大士。然後教發
菩提心。此心即諸佛圓明覺體。眾生本源自性。迷
此心而不發。則輪迴六道。三惡熾然。窮劫不巳。若
能發起此心。則挈露本源心地戒體。而三歸十戒。
便巳現前。大士斯時。方為作證明。更授與三歸十
戒相也。】

「而菩薩入一切處。山林川野。皆使一切眾生發菩提
心。是菩薩。若不發教化眾生心者。犯輕垢罪。」

【先令人畜發心。今隨方隨見。而令發心。足見大士
普化之心。無往不利。救度之念。無時不切也。一切

眾生者。人天鬼神。邊獨地獄。乃至禽獸。魚鼈。虵蟲
等類。勿謂蠢動無知。捨而不化。然含靈覺性。多有
不迷。如鸚鵡聞四諦生天。至成辟支佛果。獼猴獻
蜜。次生出家成道。鳥聽經而生忉利。鴈聞法而生
三十三天。池魚聽偈。而為天子。海鯨聞名。而舟免
難。如斯之類。不可勝舉。縱迷不覺。由法力加持。亦
令獲益。如舍利弗為患狗。及毒蛇說三法印。俱生
富家。後成聖果。地獄聞經題而盡出火坑。又如真
言呪語。人那解知。受持則從心所願。乃至呪枯樹。
還使生華。無情尚爾。況有情而不獲益。如來金口
所宣。一言一字。凡情豈能思測。故律制比丘。凡至
神廟。或樹下水邊等處。皆誦伽陀。今大士知一切
眾生。具足覺性。故教化普度心無間斷。如不發是
心。即違菩薩大願。故得輕垢。

○第四十六說法不如法戒。

法是佛母。而大士不為自重。焉能令他致敬。野干
猶知自尊。盜果亦知非法。而菩薩法師。可乖常式
乎。】

「若佛子。常應教化。起大悲心。若入檀越貴人家。一切
眾中。不得立為白衣說法。應在白衣眾前。高座上坐。」

【以具大悲心故。常為在家出家說法。然說時。須要
如法。若不如法。說者聽者。俱招慢法之愆。貴人即
士宦。一切即庶民。白衣者。俗好素服。故此為稱也。
應在眾前者。謂不得在彼背後也。高座。謂昇高座

而坐。上坐。謂在彼。眾首上坐。斯皆尊法之儀。非自
為高慢之相。或暫時開示。彼此俱立無過。律本云。
人在高坐。巳在下坐。人坐巳立。人臥巳坐。皆不得
為說法。除病。不犯。】

「法師比丘。不得地立。為四眾說法。若說法時。法師高
座。香華供養。四眾聽者下坐。如孝順父母。敬順師教。
如事火婆羅門。其說法者。若不如法說。犯輕垢罪。」

【上為白衣未受戒者普說。今為在家出家四眾別
說。高座香華。是四眾重法尊人也。聽者下坐。是自
為謙卑。而敬上之禮也。如孝順父母者。是執弟子
禮。而尊敬於師也。如事火婆羅門者。是天竺邪見
外道。昔此世界。劫初之時。忉利天子。欲觀閻浮提
園林。流泉等。從天來下。觀巳復還天上。身光如火。
林中外道遙見。妄謂世人供養火故。得生天道。故
彼每於日將欲沒時。遂通夜然大火聚。向之跪拜。
盡誠致敬。而禮事之。今借為喻。敬順正法。如彼敬
事火之至誠也。若不如法說者。謂乖說法之儀。非
謂不善說法也。若法說非法。非法說法。即屬第十
六。及前倒說僻說戒也。】
佛說梵網經菩薩心地品下略疏卷七

音義

梵王頂禮天女
時大梵天王。聞如意寶光耀天
女說菩提行。即與諸天眾。從座而起。恭敬頂禮如
意天足。


帝釋接足野干
野干。似狐而小。色青黃如狗。巢
於絕巖高木上。昔一野干。為師子逐。墮一野井中。
安心分死。說無常偈。天帝釋聞之與諸天眾。到其
井側曰。不聞聖教。久處幽冥。向說非凡。願更宣說。
野干曰。天帝無訓。不識時宜。法師在下。自處其上。
初不修敬。而問法要。天帝於是接出叩頭懺悔。以
天寶衣。積為高座。請說法要。復從受十善戒法。

山神請華嚴法師
隋禪定寺。僧慧悟。京兆人。曾
與一僧同隱終南。悟受持華嚴。彼誦涅槃。木食巖
棲。各專其業。忽一人來請就宅赴齋。二僧相推。請
者云。請華嚴法師。悟因隨往。乃山神也。復請五百
羅漢。皆推悟于上座。

鉢吒
此云縵條。即是大氎。與袈裟量同。總為一
幅。出家沙彌。令染使壞色披著。百一羯磨云。求寂
之徒。縵條是服。而有輒披五條。深為罪濫。神州之
地久扇斯風。此成非法。勿令披著也。

紊
音問亂也。

窊
音蛙。污下也。

周武入地獄
周武帝。滅佛教。未滿一年。癘氣內
蒸。身瘡外發。惡相既現。悔無所措。隱於雲陽宮。七
日即崩。大唐吏部尚書。唐臨冥報記云。外祖隋左
僕射齊公。親見文帝問死者還活人云。初死見周
武帝云。為我相聞大隋天子。昔與我共食倉庫玉
帛。我今為滅佛法事。極受大苦。可為我作功德也。

文帝遂敕天下人。各出一錢。為彼追福。又隋開皇
八年。京兆杜祈死。三日而甦云。見閻羅王。問曰。卿
識周武否。答。曾任左武侯司法。甚識。王命一吏引
至一鐵屋。於鐵窗中。見武帝身極瘦。作鐵色。著鐵
枷鎖。泣曰。大家。作何罪業。受此苦困。帝曰。我以信
衛元嵩言。毀廢佛法。故受此苦。祈曰。何不注引元
嵩來。帝曰。我曾注之。然曹司處處搜求。乃遍三界。
不見。若其朝來。我暮得脫。卿還語世人。為元嵩作
福。早來相救。如其不至。解脫無期。祈甦。以冥事勸
助作福云。元嵩益州人。少出家。聰頴不偶。佯狂漫
走。觸物摛詠。周歷一十餘年。人莫知測也。

致拜天尊。
唐。益州。福壽寺僧。寶瓊。俗姓馬。幼年
出家。讀誦大品般若。兩日一遍。以為常業。四遠聞
者。皆來欽敬。值道士與民作道會。邀瓊赴之。瓊至
不禮而坐。道眾皆謂不禮天尊。輕我宗法耶。瓊曰。
邪正道殊。所事各異。天尚不禮。何況老君。眾議紛
紜。頗相陵侮。瓊曰。吾禮非所禮。恐貽辱先宗。遂禮
一拜。道像并座一時動搖。又禮一拜。連座反倒墜
落在地摧毀。道民羞恥。唱言風鼓。競來扶正。又禮。
還倒。瓊曰。天朗和暢。而言怨風。汝之愚戅。不測吾
風。合眾驚懼。一心禮瓊。皆捨道歸佛。請瓊受菩薩
戒。

祠祀
上音祠。廟也。又祭也。謂祭祀天廟鬼神也。
鬼問目連經云。一鬼問言。我一生巳來。或登刀山

劍樹地獄。或墮火坑鑊湯地獄。種種受苦。無復休
息。何罪所致。目連答言。汝為人時。作天祠主。烹殺
三牲。祭祀天神。以血肉灌洒四方。語眾人言。汝等
祠祀。得大吉利。作此邪魔之言。為妖孽之師。汝輕
欺百姓。誑惑父母。以是之故。果入地獄。

三德
如來涅槃。本具三德。謂法身般若。解脫。之
三秘密藏也。

四禪支
初禪五支。一覺支。二觀支。三喜支。四樂
支。五一心支。二禪四支。一內淨支。二喜支。三樂支。
四一心支。三禪五支。一捨支。二念支。三慧支。四樂
支。五一心支。四禪四支。一不苦不樂支。二捨支。三
念支。四一心支。此四禪共十八支。其不重出支。如
經明。

五漏
一不得作梵天王。二不得作帝釋。三不得
作魔王。四不得作轉輪聖王。五不得作佛。

穀
音谷。楮也皮可為紙。

樺
音話。

貝多羅葉
此云岸形。似椶櫚。直而且高。葉長廣
色光潤。採以書寫。

赫蹏
蹏古蹄字。紙名也。

鸚鵡聞四諦
須達長者。家內。有二鸚鵡。一名律
提。二名賖律提。阿難尊者。到長者家。為鳥說苦集
滅道四諦法門。鳥聞法歡喜。持誦。夜宿樹上。為野
狸所食。以此善根。生四天王天。轉展生他化自在

天。如是七返。生六欲天。後生人中。出家成辟支佛。

獼猴獻蜜
昔佛與諸比丘。於林中坐。有一獼猴。
即取佛鉢上樹。盛滿蜜。奉上佛。佛受之。分布眾僧。
皆悉周徧。獼猴歡喜。騰躍却舞。墮坑而死。即託生
師質長者家。形貌端正。出家成阿羅漢。名曰獻蜜
上座。

鳥聞法生忉利
有一比丘在林中誦經。音聲和
雅。時有一鳥聞法敬愛。在樹上聽之。為獵人所射。
命終。緣此善根。生忉利天。即持天香華。到比丘所。
恭敬供養。比丘即為說法。得須陀洹道。

鴈聞法
昔佛在波羅柰國林澤中。為諸人天說
法。時空中有五百鴈為群。聞佛音聲。深心愛樂。迴
翔欲下。時獵人張網殺之。盡生三十三天。從天來
下。持華供佛。佛為說法。俱得初果。

池魚聽偈
過去無數劫時。釋迦如來為流水長
者子。於空澤池中。為十千魚。稱寶髻如來名號。說
十二因緣偈頌。十千魚後夜同時皆命過。生三十
三天。至如來成道。初轉法輪。從天來下。聞法。俱得
須陀洹果。

海鯨聞名
梵語摩竭。此云鯨魚。乃海中大魚也。
身長三百由旬。乃至七百由旬。遇舟則能吞之。時
有五百商人。乘船入海取寶。值鯨魚開口於水上。
水流奔趨。如入大坑。船師曰。我曹死矣。商人各禱
所事無驗。中有一近事。告眾日。佛是眾生之慈父。

可共戮力稱南無佛。眾即同聲稱之。魚聞佛名。即
合口。眾得免難。

患狗毒虵
昔有一狗偷商佔食。即截四足。棄於
坑中。求生不得。求死不得。舍利弗以天眼觀見。即
盛鉢飯。飛至狗所。以飯除其饑火。乃為說三法印
曰。諸行無常。諸法無我。涅槃寂滅。汝今當於我所。
發清淨心。捨此傍生之身。當生善趣。昔有一大毒
虵。於山中。被火所燒。皮焦肉爛。舍利弗亦往為說
三法印。後二皆託生富長者。家出家為舍利弗弟
子。二俱證阿羅漢果。

地獄聞經題
昔一人暴死入地獄中。獄卒以鐵
叉。叉入油鑊。彼即稱云。南無大方廣佛華嚴經。時
油鑊變為蓮池。聞者皆出地獄。

伽陀
此云頌。是佛所說偈。有大神力。能自利利
他。頌曰。世間五欲樂。或復諸天樂。若比愛盡樂。千
分不及一。由集能生苦。因苦復生集。八聖道能超。
至妙涅槃處。所謂布施者。必獲其義利。若為樂故
施。後必得安樂。

剝皮為紙
昔釋迦如來過去久遠無數劫名曰
最勝。住山林中。修於仙道得五神通。常行慈心。為
聞法故。往詣城邑聚落。處處推求說法之師。時有
天魔來語仙言。我有一偈。若能剝皮為紙。剌血為
墨。析骨為筆。書寫此偈。當為汝說。仙人聞巳。念言。
我於無量劫中受苦。都無利益。今當捨此不堅之

身。易得妙法。歡喜踊躍。即以利刀剝皮。刺血。析骨。
合掌向天。請說佛偈。魔見愁憂。即便隱去。仙人便
言。我今為眾生求法故。不惜身命。至誠不虗。餘方
世界。有大慈悲能說法者。當現我前。時東去此二
十二剎。有佛世界名普無垢。有佛號淨名王。忽住
其前。放大光明。照仙人身。苦痛即除。平復如故。即
為廣說集一切福德三昧經。仙人聞法。得無礙辨
才。為諸眾生。廣說妙法。令無量眾生。住三乘道。經
於千歲。命終生淨名王佛普無垢國中。由敬法故。
今得成佛。

盜果
昔有一人上樹偷果。適值國王與一梵志
來至樹下。其人恐懼驚懾。不能自安。時王晏坐。梵
志立。為王說法。其人便即下樹。曰。我以違法盜果。
王今不知尊敬。梵志自輕。二皆非法。今我亦得無
罪即叩頭而去。

天尊
佛是天中天。聖中聖。故舊經譯佛為天尊。
後道士偷天尊名。目為老聃之號。故後經改譯為
世尊。謂天上世間。□□□□□也。

懺悔處法
處者。別教以次第三觀為處。圓教以
妙□觀為處。法者。作法。謂身口依法。取相。乃相現
為期無生則罪福無主。

六性
第四十一戒中。六種性。屬別教菩薩五十
二階位。次第修行也。七種寶輪。屬圓教菩薩階位
也。餘如上四教中明。

