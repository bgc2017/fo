











禮念彌陀道場懺法卷第六


○禮懺罪障第六

(夫禮懺罪障者。禮謂禮佛。懺謂懺罪。真性本空。曾無一物。妄心既作。遂有萬端。罪起之源。於斯為最。由是
三毒。內發十惡。外彰舉足。盡是無明。觸目皆成有漏十二支。而因緣不斷。十入界而生滅無窮。生天上而
每遇五衰。處人間而常遭八苦。無逾六趣。難出四生。俱處輪迴。未蒙解脫。欲成淨果。須懺業因。信悲相接。
則何罪不除。凡聖交通。則何障不遣。欲入往生之路。須歸禮懺之門。罪障既以消除。身心必然。清淨六門
冷落。悉亡久翳之塵。一性圓明。定發本來之照。但得雪消去。自然春到來)。

今日道場同業大眾。前以廣明極樂莊嚴勝妙樂事。
隨喜巳竟。喜躍無量。歎未曾有。今乃將陳發露略啟
二門。先懺自身。後代父母。且自身者。一心既運。三寶
復歸。各運虔誠。求哀發露。我等佛子自從無始曠大
劫來。無明覆心。迷自佛智。妄惑造業。生死轉迴。背佛
法僧。隨惡師友。眼根著色。為恩愛奴。不覩如來法身
周遍。耳貪聲境。殘害無窮。不聞如來圓音妙法。鼻貪
香氣。結使是生。功德妙香不能齅覺。舌貪眾味。餐噉
眾生。妄言綺語。惡口兩舌。毀謗三寶。陵辱尊親。豈餐
如來甚深法味。身根著觸。躭染無窮。晝夜荒迷。不知
止足。備造諸惡。行殺盜染。諸佛慈光不能照囑。意根
著法。觸境攀緣。念念常生貪嗔邪見。一切諸惡從意
根生。寧知如來甚深法界。六根三業。備造諸罪。展轉

無窮。備障眾善。不能發起大菩提心。不能修行一切
善法。長夜受苦。無有厭心。如是等愆。唯佛知覺。念悉
禮懺。永斷相續。又此罪障從顛倒生。無有定實。本唯
空寂。唯願西方阿彌陀佛。慧日垂光。消我身心業惑
霜露。慈風普振。摧重業山。法水長流。洗我心垢。惟願
我等及與父母。速達心本。永滅罪根。法界眾生同得
清淨。

又復歸依如是十方盡虗空界一切三寶無量賢聖
(一拜)。

今日大眾伏為自身斷除無量怨結罪障。等一痛切
五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無月面佛
  * 南無寶燈佛
  * 南無寶相佛
  * 南無上名佛
  * 南無作名佛
  * 南無無量音佛
  * 佛南違藍佛
  * 南無師子身佛
  * 南無明意佛
  * 南無無能勝佛
  * 南無功德品佛
  * 南無月相佛
  * 南無得勢佛
  * 南無無邊行佛
  * 南無閑華佛
  * 南無淨垢佛
  * 南無見一切義佛
  * 南無勇力佛
  * 南無富足佛
  * 南無福德佛
  * 南無隨時佛
  * 南無廣意佛

  * 南無功德敬佛
  * 南無善寂滅佛
  * 南無財天佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日道場同業大眾。重復志誠。求哀懺悔。眾等應思。
父母在昔人中。因其愛子之私。以召危身之禍罪。因
我積禍。乃及親俯首三思。良增悲慟。今伸歸命。泣血
求哀。庶憑三寶之威。以滅雙親之罪。相與痛切五體
投地。含悲哽噎。雨淚交流。弟子(某甲)等奉為無始劫來
至於今日法界父母眷屬親緣。今對彌陀及十方三
寶。志心思念。我之父母。昔因癡愛。保惜我身。如經所
說。懷躭守護。就濕迴乾。咽苦吐甘。乳哺養育。乃至究
竟憐愍。造無限罪。欺賢誣聖。給我衣食。殺害生靈。滋
我口腹。愚迷顛倒。癡愛纏綿。致使命終。沈淪惡道。皆
因我身。昔時負累。是故我今身代父母。從始至今所
有殺生偷盜不淨邪婬妄言綺語惡口兩舌及貪嗔
癡十惡熾然。無罪不造。隨順邪師。不信三寶。或破五
戒八戒十戒乃至具足。闡提撥無因果。誹謗大乘方
等經典。破人善事。無慈愍心。不肯歡進同梵行者。乃
至殺父殺母。殺和尚阿闍利。出佛身血。破羯磨轉法
輪僧。殺阿羅漢。破塔壞寺。殘毀經像。駈役僧徒。或令

罷道侵損。玄用現前十方三寶財物。不淨說法。汙梵
行人。如是普於三寶師長父母法界眾生邊。造種種
罪。自作教他。見作。隨喜重重。重重無盡。無盡遍周法
界。充塞虗空。今對阿彌陀佛。皆悉懺悔。惟願阿彌陀
佛威神力故。如湯消冰。應念化成無上智覺。又復阿
彌陀佛四十八願。憐愍有情。放淨光明。攝取不捨。所
居極樂眾寶莊嚴。菩薩往生。永不退轉。修行無間。直
至菩提。本師釋迦牟尼及十方諸佛。殷勤勸讚。一念
乃至十念。一日乃至七日。稱名繫念。決定往生。我等
愚迷不信不順。或時聞巳。心則輕笑。見念佛人。惡心
毀破。設有信者。無決定心。業緣深重。世務牽纏。身在
道場。心緣世諦。口談極樂。意戀娑婆。於念佛時。心多
散動。三種淨業片善無成。十六觀心一事不徹。雖為
出家。不修僧行。唯貪利養。毀戒破齋。誑惑眾生。妄稱
師匠。非法說法。法說非法。未得謂得。未證謂證。口口
說空。步步行有。無慚無愧。不覺不知。如斯等罪。無量
無邊。願乞除滅。又有眾生。不信出家是解脫道。深著
五欲。不樂往生。不修梵行。佯作善人。念珠在手。毒惡
存心。恣騁無明。堅牢鬪諍。橫起是非。不分邪正。明附
惡友。惱乱行人。陷巳陷他。為地獄種。魔彼魔此。障淨
土生。如是等罪。無量無邊。願乞除滅。臨命終時。或遭
橫死。牆崩屋倒。樹析巖摧。水火漂焚。蟲傷獸齧。刀兵
遽至。毒藥暴傷。卒病臨身。不遑念佛。或纏綿重病。苦
迫身心。宛轉號呼。難安正念。或無善友。助發淨因。由

是種種罪障因緣。臨命終時。不得見佛。不得往生。流
轉娑婆五濁惡世。三塗八難隨業受生。五痛五燒最
為極苦。未來生死無有盡期。或墮胎生金鎻之難。五
百歲中不得見佛。此皆從昔巳來。不信阿彌陀佛。不
信往生淨土。身口意業輕慢毀謗。以是因緣。雖復發
心。多諸障難。我今稽首阿彌陀佛。惟願天眼天耳他
心。大慈大悲。哀愍攝受。聽我懺悔。令我父母及法界
眾生。報障。業障。煩惱障。不信佛言障。不樂修行障。五
濁惡世障。邊地疑城障。不聞三寶障。凡是往生一毫
之障。悉願消除。一切清淨。正信現前。不疑不退。決定
往生極樂世界。速成正覺。轉大法輪。圓滿普賢廣大
行。願懺悔巳。歸命禮阿彌陀佛。

今日道場同業大眾。今復普為一切四生六道無量
有情。自他父母。或在家出家。無始至今造諸罪業。障
往生路。障淨土生。一切罪障。願乞除滅。相與志心。等
一痛切五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無淨斷疑佛
  * 南無無量持佛
  * 南無妙樂佛
  * 南無不負佛
  * 南無無住佛
  * 南無得叉迦佛
  * 南無眾首佛
  * 南無世光佛
  * 南無多德佛
  * 南無弗沙佛
  * 南無無邊威德佛
  * 南無義意佛

  * 南無藥王佛
  * 南無斷惡佛
  * 南無無熱佛
  * 南無善調佛
  * 南無名德佛
  * 南無華德佛
  * 南無勇德佛
  * 南無金剛軍佛
  * 南無大德佛
  * 南無寂滅意佛
  * 南無香象佛
  * 南無那羅延佛
  * 南無善住佛
  * 南無無所負佛
  * 南無月相佛
  * 南無電相佛
  * 南無恭敬佛
  * 南無威德守佛
  * 南無智日佛
  * 南無上利佛
  * 南無須彌頂佛
  * 南無治怨賊佛
  * 南無蓮華佛
  * 南無應讚佛
  * 南無知次佛
  * 南無離憍佛
  * 南無那羅達佛
  * 南無常樂佛
  * 南無不少國佛
  * 南無天名佛
  * 南無見有邊佛
  * 南無甚良佛
  * 南無多功德佛
  * 南無寶月佛
  * 南無師子相佛
  * 南無樂禪佛
  * 南無無所少佛
  * 南無遊戲佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。


今日道場同業大眾。(某甲)等。又以無始巳來。至於今日。
輪轉六道。受四生身。或男或女。非男非女。遍一切處。
起無量罪。或為大身眾生。更相食噉。或為細身眾生。
更相食噉。以強陵弱。有如是等相食殺業。無量無邊
障菩提心。障菩提願。障菩提行。障淨土生。今日懺悔。
願乞除滅。(某甲)等自無始巳來。至於今日。於六道中。受
四生身。於其中間。所起罪惡。無窮無盡。如是等罪。唯
有十方三世諸佛大地菩薩。盡知盡見。如諸佛菩薩。
所知所見。罪惡多少。今日志誠稽顙求哀。慚愧懺悔。
巳作之罪願盡消滅。未作之罪不敢復作。仰願十方
三世一切諸佛。以大悲心。受(某甲)等今日懺悔。以大悲
水。洗(某甲)等能障菩提一切罪垢。畢竟清淨。令得往生
西方淨土。相與志心。歸依世間大慈悲父。

  
  * 南無教主釋迦牟尼佛
  * 南無世自在王佛
  * 南無西方阿彌陀佛
  * 南無三十五尊懺悔佛
  * 南無金剛不壞佛
  * 南無寶光佛
  * 南無龍尊王佛
  * 南無精進軍佛
  * 南無精進喜佛
  * 南無寶炎佛
  * 南無寶月光佛
  * 南無不空見佛
  * 南無寶月佛
  * 南無無垢佛
  * 南無離垢佛
  * 南無勇施佛
  * 南無清淨佛
  * 南無清淨施佛
  * 南無娑留那佛
  * 南無水天佛
  * 南無堅德佛

  * 南無栴檀功德佛
  * 南無光明吉祥佛
  * 南無光德佛
  * 南無無憂德佛
  * 南無那羅延佛
  * 南無功德華佛
  * 南無蓮華光遊戲神通佛
  * 南無才功德佛
  * 南無德念佛
  * 南無善名稱功德佛
  * 南無帝幢王佛
  * 南無善遊步功德佛
  * 南無鬪戰勝佛
  * 南無善遊步佛
  * 南無周匝莊嚴功德佛
  * 南無寶蓮華遊步佛
  * 南無寶蓮華善住娑羅樹王佛
  * 南無一十二尊懺悔佛
  * 南無寶勝藏佛
  * 南無寶光王火𦦨照佛
  * 南無一切香華自在力王佛
  * 南無百億河沙決定佛
  * 南無振威德佛
  * 南無金剛堅強消伏壞散佛
  * 南無寶光月殿妙音尊王佛
  * 南無歡喜藏摩尼寶積佛(佛名下注語准上不須讀)

  
  * 南無無盡香勝王佛

(若有眾生。持念此佛名者。即得超越無量劫生死之罪。當得宿命智)。

  
  * 南無師子月佛

(若有眾生。聞此佛名。生生之處。常得遠離畜生之身。滅除無量劫生死之罪)。

  
  * 南無歡喜莊嚴珠王佛

(若有四眾。聞此佛名。五體投地。歸依頂禮。即得超越五百萬億阿僧祇劫生死之罪)。

  
  * 南無帝寶幢摩尼勝光佛

(若有四眾。聞此佛名。歸依頂禮。超越五百萬億劫生死之罪)。


  
  * 南無東方解脫主世界虗空功德清淨微塵等目端正功德相光明華波頭摩瑠璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來阿羅訶三藐三佛陀(一拜)

(此一佛名號。出五千五百佛名經第一尊佛名也。經云。若有人犯四重五逆誹謗三寶。及犯四波羅夷。是
人罪重。假使閻浮提地碎為微塵。一一微塵成於一劫。是人有若干劫數罪。若能稱念此一佛名號八十
二字。一遍禮一拜者。如上等罪悉皆消滅)。

  
  * 南無西方淨土極樂世界三十六萬億一十一萬九千五百同名同號大慈大悲阿彌陀佛

(此上佛號。名曰彌陀。大課寶王論云。釋迦佛在世時。有翁婆二人。用糓一㪷記數。念阿彌陀佛。願生西方
佛云。我別有方便。令汝念佛。一聲得多糓之數。乃教念上佛名。甞以淨糓挍之。六百萬粟為一㪷。六千萬
粟為一碩。六億為十碩。六十億為百碩。六百億粟為千碩。六千億粟為萬碩。六萬億粟為十萬碩。此佛名
數乃是六十萬碩。令一合九勺九抄。令一百粒之數。令於一聲之中。可敵半劫之功。以此教二老人。則其
功德甚大。能滅無量劫罪。出決疑集)。

  
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩
  * 歸命十方盡虗空界一切諸佛(一拜)
  * 歸命十方盡虗空界一切尊法(一拜)
  * 歸命十方盡虗空界一切賢聖(一拜)

願共諸眾生往生安樂國至心歸命禮西方彌陀佛。

又復歸依如是十方盡虗空界一切三寶無量賢聖
(一拜)。


今日道場同業大眾。以今懺悔。清淨禮念三寶功德
因緣。願四生六道一切眾生。始從今日。至於往生。以
佛神力。隨心自在。當成正覺。轉大法輪。還度有情。同
生淨土。懺悔巳。志心敬禮西方一切常住三寶。

○發菩提心第七

(夫發菩提心者。趣真戶牖。立聖階基。古佛因此而成。先覺由斯而證。眾行初首。諸心本源。冠五位之權輿。
貯三乘之囊槖。或致彌伽之敬。以初心弗。異於終心。或推羅漢之前。蓋小果難同於大果。無盡功德不可
稱量者矣)。

今日道場同業大眾。相與自他禮懺。罪障巳竟。身心
清淨。堪任發起大菩提心。乃可求生淨土宜各志誠。
歡喜踊躍。歸依世間大慈悲父。

  
  * 南無教主釋迦牟尼佛
  * 南無世自在王佛
  * 南無西方阿彌陀佛
  * 南無五十五俱胝佛
  * 南無下方現在一切諸佛
  * 南無示現一切妙法正理常放火王勝德光佛
  * 南無師子佛
  * 南無名稱佛
  * 南無譽光佛
  * 南無正法佛
  * 南無妙法佛
  * 南無法幢佛
  * 南無功德友佛
  * 南無功德號佛

如是等佛如殑伽沙住在下方廣長舌讚佛土功德
攝受法門。

  
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩


又復歸依如是十方盡虗空界一切三寶無量賢聖
(一拜)。

今日大眾將發大心。略啟三門。

  
  * 一辨抑揚
  * 二興勝行
  * 三陳正願
(初復分二　初稱揚彼土
　二呵斥此方)

初稱揚彼土者。彌陀經云。從是西方過十萬億佛土
有世界。名曰極樂。其土有佛。號阿彌陀。今現在說法。
彼土何故名為極樂。其土眾生無有眾苦。但受諸樂。
名曰極樂。次呵斥此方者。娑婆穢土。五趣雜居。內焚
燎於三毒。外煎熬於八苦。脆如坯器。危若火宅。攬四
緣而聚立因。四相以遷移。今日大眾。發求生西方菩
提心者。欲忻淨土七珍。先厭閻浮四相。聊陳依正莊
嚴。略辨抑揚旨趣。各各志心。五體投地。歸依世間大
慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無德寶佛
  * 南無應名稱佛
  * 南無華身佛
  * 南無大音聲佛
  * 南無辨才讚佛
  * 南佛金剛珠佛
  * 南無無量壽佛
  * 南無珠莊嚴佛
  * 南無大王佛
  * 南無德高行佛
  * 南無高名佛
  * 南無百光佛
  * 南無喜悅佛
  * 南無龍步佛
  * 南無意願佛
  * 南無寶月佛

  * 南無滅巳佛
  * 南無喜王佛
  * 南無調御佛
  * 南無喜自在王佛
  * 南無寶髻佛
  * 南無離山佛
  * 南無寶藏佛
  * 南無月面佛
  * 南無威德寂滅佛
  * 南無愛相佛
  * 南無多天佛
  * 南無須炎摩佛
  * 南無天威佛
  * 南無寶眾佛
  * 南無寶步佛
  * 南無師子分佛
  * 南無極高行佛
  * 南無人王佛
  * 南無善意佛
  * 南無世明佛
  * 南無寶威德佛
  * 南無德乘佛
  * 南無覺想佛
  * 南無喜莊嚴佛
  * 南無香濟佛
  * 南無香象佛
  * 南無眾炎佛
  * 南無慈相佛
  * 南無妙香佛
  * 南無堅鎧佛
  * 南無威德猛佛
  * 南無珠鎧佛
  * 南無仁賢佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

第二興勝行者。略陳二種。或偏修一行。或具行八法。
且初者。經云。若有善男子善女人。聞說阿彌陀佛。執

持名號。若一日二日。乃至七日。其人臨命終時。阿彌
陀佛現在其前。即得往生極樂世界。即斯一行。通具
三心。一直心。正念真如法故(以每念知念。法性身即心即佛。真法身故)。二
深心。樂修一切諸善行故(撿防身口。益自益他。心行六度。總攝三歸。明記在懷。
俱稱為念)。三大悲心。救拔一切眾生苦故(申念佛心。救濟三苦八苦諸眾
生故)。一行精進三心具足。二具行八法者。維摩經云。成
就八法行。無瘡疣。生於淨土。謂饒益眾生。而不望報
代。一切眾生受諸苦腦。所作功德。盡以施之。等心眾
生。謙下無礙。於諸菩薩。視之如佛。所未聞經。聞之不
疑。不與聲聞。而相違背。不嫉彼供。不高巳利。而於其
中。調伏其心。常省巳過。不訟彼短。恒以一心。求諸功
德。即此八因。通收五願。既識往生之行。不離五願三
心。人各虔誠同宜。偈曰。


「　仰啟盡十方
　無量無邊界
　一切佛菩薩
　我從今巳往
　求生極樂國
　誓發菩提心」




「　有情無邊誓願度
　福智無邊誓願集
　佛法無邊誓願學
　如來無邊誓願侍
　無上菩提誓願成」



復次離相修行者。依言滯相。增生死之繫縛。捨事歸
真。證涅槃之常樂。況欲神棲淨土。必須心了真空。若
能觸目見靈源。即此塵緣為淨剎。偈曰。


「　今所發覺心
　遠離諸性相
　蘊處及界等
　能取所取執
　諸法悉無我
　平等如虗空
　自心本不生
　空性圓寂故
　如諸佛菩薩

　發大菩提心
　我亦如是發
　是故志心禮」



今日大眾。往生勝行。念佛為先。八因具足。五願修成。
欲了唯心淨土。須依離相菩提。相與志心。五體投地。
歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無善逝月佛
  * 南無梵自在王佛
  * 南無師子月佛
  * 南無福威德佛
  * 南無正生佛
  * 南無無勝佛
  * 南無日觀佛
  * 南無寶名佛
  * 南無大精進佛
  * 南無山光王佛
  * 南無施明佛
  * 南無電德佛
  * 南無德聚王佛
  * 南無供養名佛
  * 南無法讚佛
  * 南無寶語佛
  * 南無救命佛
  * 南無善戒佛
  * 南無善眾佛
  * 南無定意佛
  * 南無喜勝王佛
  * 南無師子光佛
  * 南無破有闇佛
  * 南無照明佛
  * 南無上名佛
  * 南無慧利王佛
  * 南無珠月光佛
  * 南無威光王佛
  * 南無不破論佛
  * 南無光明王佛
  * 南無珠輪佛
  * 南無世師佛
  * 南無吉手佛
  * 南無善月佛
  * 南無寶嚴佛
  * 南無羅睺守佛

  * 南無樂菩提佛
  * 南無等光佛
  * 南無至寂滅佛
  * 南無世最勝佛
  * 南無無憂佛
  * 南無十勢力佛
  * 南無喜力王佛
  * 南無得勢力佛
  * 南無得勢佛
  * 南無大勢力佛
  * 南無功德藏佛
  * 南無真行佛
  * 南無上安佛
  * 南無提沙佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

第三陳正願者。願乘此受戒念佛功德。臨命終時。無
諸障難。七日巳前。預知時至。心不顛倒。身無痛苦。遇
善知識。教稱佛名。願阿彌陀佛與諸聖眾。現在其前。
放大光明。授手迎接。自見其身。乘金剛臺。隨從佛後。
如彈指頃。往生彼國。到彼土巳。見佛聞法。悟無生忍。
究竟至於不退轉地。願與法界眾生。一時同得。阿耨
多羅三藐三菩提。惟願阿彌陀佛慈悲證明。


「　願以此功德
　普及於一切
　我等與眾生
　同生極樂國」



今日大眾。發起覺心。陳其正願。臨終決定。往生樂國。
相與志心。五體投地。歸依世間大慈悲父。

  
  * 南無教主釋迦牟尼佛

  * 南無西方阿彌陀佛
  * 南無當來彌勒佛
  * 南無大光佛
  * 南無電明佛
  * 南無廣德佛
  * 南無珍寶佛
  * 南無福德明佛
  * 南無造鎧佛
  * 南無成手佛
  * 南無善華佛
  * 南無集寶佛
  * 南無大海智佛
  * 南無持地德佛
  * 南無義意猛佛
  * 南無善思惟佛
  * 南無德輪佛
  * 南無寶火佛
  * 南無利益佛
  * 南無世月佛
  * 南無美音佛
  * 南無梵相佛
  * 南無眾師首佛
  * 南無師子行佛
  * 南無難施佛
  * 南無應供佛
  * 南無明威德佛
  * 南無大光王佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日道場同業大眾。巳發大菩提心。所生功德。六度
四等。日夜增明。四無礙辯。樂說無盡。得八自在。具六
神通。三昧總持。應念現前。百福莊嚴。無不具足。當成
佛道。還度眾生。
禮念彌陀道場懺法卷六


齅

(許救切)。
矚

(音燭)。
哺

(音脯)。
誣

(音無)。
齧

(五結切)。
燎

(音了)。
脆

(此芮切)。
疣

(音尤)。

鎧

(苦亥切)。
