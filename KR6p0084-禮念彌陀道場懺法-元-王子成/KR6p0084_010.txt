











禮念彌陀道場懺法卷第十


○自慶第十一

今日道場同業大眾。前乃總為禮佛巳竟。與諸眾生。
俱蒙解脫。過去者巳得往生。見在者當得往生。未來

者依此修行。亦得往生。今者宜應自慶。眾等踊躍。相
與志心。五體投地。歸依世間大慈悲父。

  
  * 南無教主釋迦牟尼佛
  * 南無世自在王佛
  * 南無西方阿彌陀佛
  * 南無八十四俱胝佛
  * 南無西南方現在一切諸佛
  * 南無最上日光名稱功德佛

如是等佛如殑伽沙住在西南方廣長舌讚佛土功
德攝受法門。

  
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日大眾。若知自慶者。則復應須修出世心。何者自
慶。佛言。地獄難免。我等相與巳得免離此苦。是一自
慶。餓鬼難脫。我等相與巳得遠離痛切。是二自慶。畜
生難捨。相與巳得不受其報。是三自慶。生在邊地。不
知仁義。相與巳得共住中國。道法流行。親承妙旨。是
四自慶。生長壽天。不知植福。相與巳得更復樹因。是
五自慶。人身難得。一失不返。相與巳得。各獲人身。是
六自慶。六根不具。不預善根。相與清淨。得深法門。是
七自慶。世智辯聰。返成為難。相與一心歸憑正法。是
八自慶。佛言。見佛為難。相與巳得。瞻對尊像。是九自

慶。佛言。聞法復難。相與巳得。餐服甘露。是十自慶。佛
言。出家為難。相與巳得。辭親割愛。歸向入道。是十一
自慶。佛言。自利者易。利他為難。相與今日一拜一禮。
普為十方。是十二自慶。佛言。捍勞忍苦為難。相與今
日各自翹勤。有所為作。不為自身。是十三自慶。佛言。
讀誦為難。我等大眾同得讀誦。是十四自慶。坐禪為
難。而今見有息心定意者。是十五自慶。相與志心。踊
躍歡喜。五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無善寂佛
  * 南無梵命佛
  * 南無知喜佛
  * 南無神相佛
  * 南無如眾王佛
  * 南無持地佛
  * 南無愛日佛
  * 南無羅睺月佛
  * 南無華明佛
  * 南無藥師佛
  * 南無持勢力佛
  * 南無福德明佛
  * 南無喜明佛
  * 南無好音佛
  * 南無法自在佛
  * 南無梵音佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日大眾。如上所說。一十五種。是在世間。求生淨土。

修因之慶。次復應知。一十五種。是出世間。往生淨土
之慶。人各志誠。攝心諦聽。佛言。此教難遇。難信難知。
今遇此教。易信易知。是十六自慶。佛言。前生不遇此
教。所以不出三界六道生死輪迴。是十七自慶。佛言。
眾生濁惡。障重福薄。雖有此教。迷而不知。知而不行。
今遇此教。能知能行。是十八自慶。佛言。不知此教。多
修雜善。無決定心。不出輪迴。今遇此教。專修一行。決
出輪迴。是十九自慶。佛言。無善根人。臨命終時。多見
惡境。或值惡緣。不聞經法。罪業牽纏。哀號恐怖。入於
地獄。求救無門。今蒙此教。臨命終時。值遇善緣。及逢
善友。教修此法。廣為演說西方淨土善相勝法。一一
指陳。其心歡喜。發願往生。或聞善友。教稱十念。或自
念十聲南無阿彌陀佛。連連稱念。具足十聲。惡境便
滅。善境現前。其人自見阿彌陀佛觀音勢至清淨海
眾。親來迎接。身坐蓮臺。或乘蓮華。身隨佛後。往生淨
土。是二十自慶。生淨土巳。九品四色。七寶蓮池。自然
化生。成清淨身。離胎胞質。是二十一自慶。生淨土巳。
身真金色。具三十二相。形貌端嚴。無諸醜陋。是二十
二自慶。生淨土巳。具六神通。飛空自在。遊歷十方。作
大佛事。是二十三自慶。生淨土巳。壽命無量。與佛齊
等。更無中夭。是二十四自慶。生淨土巳。衣食隨念。宮
殿逐身。自然快樂。七寶莊嚴。一切具足。無求不得。是
二十五自慶。生淨土巳。具無礙辯才。得八萬四千陀
羅尼門。智慧明了。無不通達。是二十六自慶。生淨土

巳。與大菩薩觀音勢至。為其勝友。無怨憎會。是二十
七自慶。生淨土巳。六時聞法。悟無生忍。是二十八自
慶。生淨土巳。更無退轉。直至成佛。是二十九自慶。忍
力成就。乘大願船。却來三界。遍歷十方。生死海中。復
度眾生。往生淨土。同成阿耨多羅三藐三菩提。是三
十自慶。相與志心。踊躍歡喜。五體投地。歸依世間大
慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無善業佛
  * 南無意無謬佛
  * 南無大施佛
  * 南無名讚佛
  * 南無眾相佛
  * 南無德流布佛
  * 南無世自在佛
  * 南無德樹佛
  * 南無滅癡佛
  * 南無無量佛
  * 南無善月佛
  * 南無無邊辯相佛
  * 南無梨陀法佛
  * 南無應供養佛
  * 南無度憂佛
  * 南無樂安佛
  * 南無世意佛
  * 南無愛身佛
  * 南無妙足佛
  * 南無優鉢羅佛
  * 南無華纓佛
  * 南無無邊辯光佛
  * 南無信聖佛
  * 南無德精進佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩


又復歸依如是十方盡虗空界一切三寶無量賢聖
(一拜)。

今日大眾。如是自慶。因緣無量。非復弱辤所能宣盡。
凡人處世。苦多樂少。況今相與有此大慶。皆是十方
三寶威力。阿彌陀佛大願之力。宜各志心。懷思恩德。
歡喜踊躍。奉為。

國王。父母師長。上中下座。信施檀越。善惡知識。天龍
八部。太山府君。五道大神。一切鬼神。琰魔王界。十八
獄王。并諸眷屬。廣及十方。三界六道。無窮無盡。含情
抱識。有佛性者。五體投地。志誠歸依十方三世盡虗
空界一切三寶。西方阿彌陀佛。願以慈悲心。同加攝
受。以不思議力。覆護極接。令三界六道一切眾生。從
今巳去。越生死海。往極樂國。行願早圓。俱登十地。入
金剛心。成等正覺。

○普皆迴向第十二

今日道場同業大眾。前以自慶巳竟。次乃普皆迴向
所修西方懺法。迴向法界眾生。同成無上菩提。共證
真如實際。相與志心。五體投地。歸依世間父慈悲父。

  
  * 南無教主釋迦牟尼佛
  * 南無世自在王佛
  * 南無西方阿彌陀佛
  * 南無九十九俱胝佛
  * 南無西北方現在一切諸佛
  * 南無無量功德火王光明佛

如是等佛如殑伽沙住在西北方廣長舌讚佛土功

德攝受法門

  
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日大眾。普為十方。盡法界一切眾生。以此修集禮
念彌陀懺法。一切善根功德勝因。惟願西方淨土阿
彌陀佛。慈悲證明。普皆迴向。宜各人人。等一志心。


「　稽首歸依大導師
　十方三世諸如來
　今集彌陀禮懺法
　救度生死愛河人
　八萬行中詮要行
　顯示西方淨土門
　自勸勸他生彼國
　願佛慈悲力加護
　稽首歸依無量壽
　彼國他方大悲主
　聞名渴仰遙頂禮
　願共自他親奉侍
　廣引諸經讚淨土
　教令念佛往西方」



今日大眾。如上所說。普為法界眾生。修集彌陀懺法
功德。普皆迴向巳。相與志心。五體投地。歸依世間大
慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無真實佛
  * 南無天主佛
  * 南無高音佛
  * 南無信淨佛
  * 南無婆耆羅陀佛
  * 南無福德音佛

  * 南無炎熾佛
  * 南無無邊德佛
  * 南無聚成佛
  * 南無師子遊佛
  * 南無不動佛
  * 南無信清淨佛
  * 南無行明佛
  * 南無龍音佛
  * 南無持輪佛
  * 南無財成佛
  * 南無世愛佛
  * 南無法名佛
  * 南無無量寶名佛
  * 南無雲相佛
  * 南無慧道佛
  * 南無妙香佛
  * 南無虗空音佛
  * 南無虗空佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日大眾。如普賢行願所發迴向。偈曰。


「　我今迴向諸善根
　為得普賢殊勝行
　願我臨欲命終時
　盡除一切諸障礙
　面見彼佛阿彌陀
　即得往生安樂剎
　我既往生彼國巳
　現前成就此大願
　一切圓滿盡無餘
　利樂一切眾生界
　彼佛眾會咸清淨
　我時於勝蓮華生
　親覩如來無量光
　現前授我菩提記
　蒙彼如來授記巳
　化身無數百俱胝
　智力廣大遍十方
　普利一切眾生界

　我此普賢殊勝行
　無邊勝福皆迴向
　普願沉溺諸眾生
　速往無量光佛剎」



今日大眾。如上普賢所說迴向巳。相與志心。五體投
地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無天王佛
  * 南無珠淨佛
  * 南無善財佛
  * 南無燈炎佛
  * 南無寶音佛
  * 南無人主王佛
  * 南無羅睺守佛
  * 南無安隱佛
  * 南無師子意佛
  * 南無寶名聞佛
  * 南無得利佛
  * 南無遍見佛
  * 南無世華佛
  * 南無高頂佛
  * 南無無偏辯才佛
  * 南無差別知見佛
  * 南無師子牙佛
  * 南無梨陀步佛
  * 南無福德佛
  * 南無法燈蓋佛
  * 南無目揵連佛
  * 南無無憂國佛
  * 南無意思佛
  * 南無樂菩提佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日道場同業大眾。願弟子等。承是修集懺法迴向。

所生功德。仰願當今皇帝皇家眷屬。從今巳去。至坐
道場。護持佛法。如薩陀波倫。大悲滅罪。如虗空藏。能
遠聽法。如瑠璃光。善解難法。如無垢藏。又願(某甲)等所
生父母。歷劫親緣。從今巳去。至坐道場。散形空界。如
無邊身。具十功德。如高貴德王。聞法歡喜。猶如無畏。
神通勇猛。如大勢至。又願(某甲)等和尚阿闍梨同學眷
屬。上中下座。一切知識。從今巳去。至於道場。各得無
畏。如師子王。影嚮大化。猶如寶積。聞聲救苦。如觀世
音。善能諮問。如大迦葉。又願(某甲)等出家在家信施檀
越。善惡知識。各及眷屬。從今巳去。至于道場。解諸危
厄。猶如救脫。相㒵端嚴。猶如文殊。能捨業障。如棄陰
蓋。設最後供。等於純陀。又願諸天諸仙。護世四王。聰
明正直。天地虗空。主善罰惡。守護持呪。五方龍王。龍
神八部。幽顯靈祇。各及眷屬。從今巳去。至于道場。大
慈覆護。如何逸多。精進護法。如不休息。遠證讀誦。猶
如普賢。為法焚身。猶如藥王。又願十方一切怨親。及
悲怨親。四生六道。一切眾生。各及眷屬。從今巳去。至
於道場。心無愛染。如離意女。微妙巧說。如勝鬘夫人。
能行精進。如釋迦文。所有善願。等無量壽。所有威神。
如諸天王。不可思議。如維摩詰。一切功德。各各成就。
無量佛土。悉具莊嚴。仰願十方盡虗空界。無量諸佛。
諸大菩薩。一切賢聖。以慈悲心。同加攝受。救護拯接。
所願圓滿。信心堅固。德業日遠。慈育四生。等如一子。
令諸眾生。得四無量心。具六波羅蜜。應念見佛。皆如

勝鬘。一切行願。畢竟成就。等與如來。俱登正覺。

○囑累流通第十三

(夫囑累流通者。續彌陀之慧命。傳佛祖之心燈。法藉緣興。道由人顯。彌陀教內。囑累重宣。淨土經中。流通
廣演。今則佛曰巳遠。末法時臨。以懺法囑累於十方。仗佛力流通於萬古。更冀龍天密佑。賢聖冥加。俾進
道而無魔。令修行而有賴。人天同慶。水陸咸忻。更相歡化於無窮。遞玄弘揚於不朽。或聞或見。盡徃西方。
若受若持。咸歸極樂。願希劫海傳無盡。共助彌陀作指南)。

今日道場同業大眾。前以普皆迴向巳竟。次應囑累
流通。仰願十方三世一切聖賢。梵釋四王。金剛天等。
護法神眾。令此懺法。盡未來際。流通不絕。廣度群生。
多所饒益。自行勸他。見聞隨喜。乃至書寫。讀誦受持。
同得往生西方淨土。是故我等五體投地。歸依世間
大慈悲父。

  
  * 南無教主釋迦牟尼佛
  * 南無世自在王佛
  * 南無西方阿彌陀佛
  * 南無東北方現在一切諸佛
  * 南無無數百千俱𦙁廣慧佛

如是等佛。如殑伽沙。住東北方。自佛淨土。及十方佛。
各各示現廣長舌相。遍覆三千大千世界。周匝圍繞。
說誠諦言。汝等有情。皆應信受。如是稱讚不可思議
佛土功德一切諸佛攝受法門。

  
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩
  * 南無護持國界梵釋四王天龍八部諸賢聖眾

  * 歸依十方盡虗空界一切諸佛(一拜)
  * 歸依十方盡虗空界一切尊法(一拜)
  * 歸依十方盡虗空界一切賢聖(一拜)


「　願共諸眾生
　往生安樂國
　志心歸命禮
　西方彌陀佛」



又復歸依如是十方盡虗空界一切三寶無量賢聖
(一拜)。

今日道場同業大眾。重復志誠。囑累流通。仰啟十方
盡虗空界一切菩薩。護法神王。以本願力。誓度眾生。
攝受眾生。無窮無盡。同善知識。無分別想。願一切眾
生。知如來恩。親近供養。願諸菩薩。慈悲哀念。令諸眾
生。不違其教。悉能受持。無有懈息。得無礙乘。究竟自
在。始自歸依三寶。終至囑累流通。所有造懺功德。悉
以迴施法界眾生。仰願彌陀世尊。及十方諸佛。現為
我證。令我所願。皆得成就。願諸眾生。俱生淨土。聞法
悟道。功德智慧。悉皆具足。與諸菩薩。等無有異。入金
剛心。成等正覺。相與志心。五體投地。歸依世間大慈
悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無法天敬佛
  * 南無斷勢力佛
  * 南無極勢力佛
  * 南無慧華佛
  * 南無堅音佛
  * 南無安樂佛
  * 南無妙義佛
  * 南無愛淨佛

  * 南無慚愧顏佛
  * 南無妙髻佛
  * 南無欲樂佛
  * 南無樓志佛
  * 南無無量無邊盡虗空界　無生法身菩薩　無漏色身菩薩　發心菩薩
  * 南無興正法馬鳴菩薩
  * 南無興像法龍樹菩薩
  * 南無十方盡虗空界　無邊身菩薩　師子遊戲菩薩　師子奮迅菩薩　師子幡菩薩　師子作菩薩　堅勇精進菩薩　金剛慧菩薩　棄陰蓋菩薩　寂根菩薩　慧上菩薩　常不離世菩薩　藥王菩薩　藥上菩薩　虗空藏菩薩　金剛藏菩薩　常精進菩薩　不休息菩薩　妙音菩薩　妙德菩薩　寶月菩薩　月光菩薩　薩陀波倫菩薩　超三界菩薩　大准提菩薩
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。


今日道場同業大眾。今此念佛禮懺往生法門。過去
諸菩薩巳修。巳生安樂國。未來諸菩薩當修。當生安
樂國。現在諸菩薩今修。今生安樂國。我等有幸。亦修
此法。相與如是三世菩薩。同共集會。遊履極樂清淨
佛土。受用最勝廣大法樂。彌陀經鈔云。勸一人念佛。
即是成就一眾生往生。一眾生往生。即是成就一眾
生成佛。一眾生成佛巳即度無量眾生成佛。無量眾
生成佛巳。轉度無窮眾生成佛。其未來諸佛出世善
因。皆由此始。是以修集彌陀禮懺法門。成就眾生。往
生淨土。成佛捷徑。出世要津。無量功德。蓋非小補。今
則剖開寶藏。指出衣珠。分付有緣。普同受用。頂禮奉
辭。一切和南。三乘聖眾。禮念彌陀懺法巳竟。


「　願以此功德
　普及於一切
　我等與眾生
　當生極樂國
　同見無量壽
　皆共成佛道」



迴茲有作之功。上助
無為之化。伏願
當今皇帝萬歲。
天眷文武千秋。
聖日並佛日常明。
金輪與法輪雙運。風調雨順。歲稔時康。萬國歡忻。四
邊寧靜。十方抱識。同為極樂之化生。法界含靈共作
彌陀之海眾。仰惟
大覺俯賜
證明。謹懺。

禮念彌陀道場懺法卷第十(終)

捍
(音旱)
No. 1467-D

前龜山朗公。早蛻名韁。今善講且誠孝(免)。益敬之。乙
卯春仲。來謂(免)曰。吾以大懺。願為兼善。盖末流入佛。
捷逕止此而巳。至順間。三藏順菴寓燕時。板其懺本。
徒安旻天寺庶廣印行自火於辛丑。恨其湮沒。幸因
師幹事重刊。喜而相之。子將以一語著于末(免)。曰。何
敢贅焉。公微笑而去。比再來。方請䟦。辭未之巳。乃引
徵聊激信佛者。昔羅僧發徵居西孔寺。令世一開士。
期萬日修淨土業。及期。果與二千檀家共西邁。所謂
萬人同得去。明矣夫。古今不二。而人法亦一也。但信
之深淺。念之勤怠。有不同耳。苟能於佛深信勤念者。
根塵潔而法器成。故臨終十念。佛必來迎。其言淨土
甚易往。信哉。公可斯語而後復繼之曰。今板既訖功。
文壽其傳。而使覽者。有所感焉。更相力勸而念之至。
為家淨土而人彌陀。則公之願償矣。師之事畢矣(免)。
於是乎。乃敬書。以助大懺之弘闡。此亦壽福
君國之一道也。

倉龍丙辰仲春朔日岩遯朴(免)妥夫書

No. 1467-E
 彌陀道場懺法跋

成化四年秋九月日
大上王奄棄群臣。我
殿下哀慕罔極。印成彌陀懺法。轉於
殯側。臣切聞
大雄氏曰。西方有無量壽佛國。名極樂。一念信心。即
得往生。受諸快樂。而此懺法。伏諸佛之威神。懺
多生之宿障。直指往生逕路。實為成佛階除。所
謂西方淨土一訣往生。無上菩提兩手分付者
矣。我大行王。夙植德本。洞達真乘。其尊崇
三寶。誕揚玄化十方
佛天所共證明。豈但一念信心而巳哉。
超生淨界。頓證佛果也。無疑矣。推其極盡。十方界莫
不均霑利益。同成無上正果也。然後巳焉。嗚呼
豈易量哉。

通政大夫禮曹參議臣　李克墩　謹跋