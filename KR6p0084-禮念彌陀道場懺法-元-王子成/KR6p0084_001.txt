











No. 1467-A
 重刊禮念彌陀道場懺法序

余觀古今論念佛往生者。多誇自力。所謂唯心淨土
不往而往。自性彌陀不成而成之類也。竊意斯論似
輕佛力也。夫佛也者。其體明淨。無幽不燭。或有人雖
不知佛之所以為佛。但隨人言稱南無佛。其人巳於
如來妙觀察智中。成就佛地正因之謂蓮生瑤池矣。
譬如游魚吞鈎。雖不知鈎之所以為鈎其魚。巳入鈎
者之手矣。故知佛之一字即覺海之一鈎也。

大都大天源延聖寺高麗三藏法師旋公。久默斯要。
偶觀金時王子成所撰彌陀懺法。其開誘之術。與公
兼濟之心。若合符契。仍損巳資。委其同志比丘祖栢。
旁募眾緣。鳩工入梓。以傳諸遠。俾余為之序引。余曰
未曾有也。佛有八萬四千相好光明。徧照十方世界
念佛眾生。攝取不捨。何如吾三藏公以文字般若。攝
取眾生。其光亘於萬古盛大。俾見者聞者。同登不退
轉地。永祝聖人金剛無量壽域。可謂能下覺海之一
鈎者也。
旹至順三年七月　　日

大都大覺住持日本國沙門至道序

No. 1467-B
 彌陀懺讚
奉政大夫翰林修撰同知制誥趙秉文撰

極樂居士王慶之集淨土因緣為懺文。閑閑居士稽
首讚曰。未曾有也。昔有達官事一道人。謹甚親友。或
勸之曰。公聰明特達。何至作此闒冗事。公謝不敏。勸
者愈力。公曰。若等果以余為聰明特達。而復事彼是。
必有質於我者矣。彌陀淨土諸經稱讚者不一。歷代
名士歸依者甚眾。可以無疑矣。至於太白樂天東坡
山谷。皆知尊嚮。其亦可謂聰明特達者非耶。宿植善
根者。不待余言而了。不然。如小兒觀戲。隨長者笑可
也。更或未然。但觀此懺。思過半矣。乃敬而為之讚曰。


「　眾生見佛
　秪是一心
　佛度眾生
　不離大願
　心猶鏡然
　交光涉入
　願猶地然
　有種即生
　汝且觀此
　諸大幻師
　陽燧取日
　方諸承月
　本無去來
　緣有彼此
　當知淨土
　亦復如是
　又如二人
　出門相背
　一人適燕
　一人適越
　乃至終身
　各不相值
　苟為相求
　萬里咫尺
　佛愛眾生
　如母憶子
　子若逃逝
　雖憶何為
　子若念母
　決定見母

　我觀彌陀
　作慈母想」




「　為佛長子
　一切菩薩
　是我眷屬
　無量法財
　隨意充足
　孰有智者
　甘受貧苦
　捨極樂土
　戀閻浮提
　發心還家
　須知道路
　極樂居士
　是汝導師
　當知此懺
　諸資粮具
　稽首十力
　為我證明
　敬告佛子
　當作此觀」


No. 1467-C
 彌陀懺序
儒林郎應奉翰林文字同知制結兼夔王府
文學記室參軍武騎尉賜緋魚袋李純甫撰

天地之中。凡有血氣。皆有鬪心。更相噉食。其苦無量。
幸而為人。差似樂者。僻在蠻夷。亦相屠害。與苦相應。
又幸而生於中國。其樂頗勝。試考於古史。兵饑疫癘。
苦相居多。又幸而老於治世。誠可樂也。其困窮微賤
疲羸殘癈之屬。猶有不勝其苦者。至於大幸富足貴
豪康強聰慧之徒。其樂為何如哉。或嗜欲未滿其志。
或憂患遽及於身。尚且不免悲思驚嘆。有自以為苦
者。佛說眾生世界為苦趣。此真實語也。故學佛者先
修苦行。經無數劫。求寂滅樂。未得少分。然則何以疾
度此苦厄。徑至樂地耶。佛大慈悲。開方便門云。此西

方有無量壽佛國。名極樂。眾生起一念信心。持彼佛
名號。即得往生。同無量壽。更無老病死者。神通智慧。
與無數劫修行者。等無有異。故名極樂。此又真實語
也。自佛教東行。陰修密證者。不可勝數。但昧者不知
耳。近讀極樂居士結集西方淨土懺文法門。乃學佛
者之捷徑。屬予讚嘆。故亦以真實語識之。

崇慶二年
中春望日序


「　啟運彌陀道場懺法一心
　歸命十方三世一切諸佛」



  
  * <img:>南無過去毗婆尸佛
  * <img:>南無尸棄佛
  * <img:>南無毗舍浮佛
  * <img:>南無拘留孫佛
  * <img:>南無拘那含牟尼佛
  * <img:>南無迦葉佛
  * <img:>南無教主釋迦牟尼佛
  * <img:>南無西方阿彌陀佛
  * <img:>南無當來彌勒尊佛

禮念彌陀道場懺法卷第一
極樂居士王　子成　集并序

(立此彌陀懺法者。廣則恐其文繁。略則慮其義闕。如常禮念應赴。只讀大字。若推本末因緣。須尋小注。庶
得廣略兩存自他俱益。一帙十卷。例皆倣此)。

原夫釋迦大覺出慈旨。以叮嚀讚彼彌陀運悲心而
廣博發四十八之誓願。願願度生。開一十六之觀門。
門門攝化。救提溺者。越苦海之迅航。指導迷人。出輪
迴之捷徑。高超三界。逈出四流。十方接引諸群生。九
品護持。如一子。又聞古今善士緇素名人感應尤多。
往生非一。方抱圓頂。宜追慧遠之高風。儒履道冠。可
慕遺民之雅範。啟芳懷玉。壽終而化佛迎歸。張抗吳
瓊。命盡而金僊引去。善和具屠牛之業。尚往玉池。仲
舉負害命之怨。亦生金地。慈光照處。地獄為之崩隤。
聖號持時。天魔為之悚懼。不思議佛力。無障礙神通。
一聲滅八十億劫罪𠎝。一念獲八十億劫功德。是以
世尊觀彼方之緣會。在此界之有情。特開往生一門。
教入念佛三昧。日修片時之少善。後為萬劫之資粮。
現世則白業頓增。惡緣漸息。人敬而神祐。禍去而福

來梁氏女目盲而重明。馮夫人身病而復差。邵希文
神遊而脫難。劉慧仲夢魘而無驚。此乃身前之効也。
臨終則免赴黃泉。更無黑業。緩則一日至于七日。急
則十聲至于一聲。面覩白玉毫。身乘紫金座。閻王不
敢召。化佛自來迎。直歸極樂之鄉。永別幽冥之路。范
婆瞻聖像於戶外。曇鑒得運華於缾中。烏長王天樂
盈空。隋文后異香滿空。此乃往生之徵也。過世則名
除鬼簿。位列佛階。丘冢現祥。輝骨骸為舍利。拋閻浮
之短景。居安養之長年。化生菡萏。華中託質。芙蓉池
內勢至觀音為其勝友。馬鳴龍樹結作法朋。雖名往
生凡夫。便是不退佛子。前唐善導垂語向五雲堂中。
後魏曇鸞現形於七寶舫內。此乃身後之驗也。壽盡
臨終之感應傳廣。聊陳生前身後之禎祥。文繁略載。
凡夫心劣。用自力以難成。法藏願強。仗他威而易就。
自他二利。悲智兩全。幸當末法之時。此教大弘之際。
今則愚將管見。強發毫端。頗依梁武懺之規儀。粗闡
彌陀教之功德。千佛備列。眾聖全彰。十方調御共力
消殃。三世如來同緣懺罪。削阿鼻之恐怖。說淨土之
莊嚴。三塗路上教箇箇廻程。九品池邊使人人進步。
流通十卷懺法。度脫三世眾生。經云。梵語阿彌陀。此
云無量壽。或云無量光。梵語須摩提。此云極樂國。或
云安樂剎。若受持讀誦為過去者。救拔惡趣。為現在
者。增福消災。為未來者。教修淨土。廣於三界。偏及四
生。或行十惡業。見聞則霧散。若犯五無間。禮念則雲

消。引一切有情化生。度無量眾生成佛。蒙此懺力。受
彼佛恩。西方淨土一譯。往生無上菩提。兩手分付。請
威加護偈曰。


「　集此彌陀禮念懺
　欲於濁世救群生
　同超三界出輪迴
　盡令離苦生極樂
　自恩福薄智慧淺
　凡愚學寡文荒踈
　發揮淨土讚彌陀
　捧土培山蠡酌海
　懺法廣大才輕微
　慚恐不契諸佛心
　我今清淨身口意
　焚香哀請道場中
　仰告三世與十方
　彌陀淨土諸三寶
　惟願不捨大慈悲
　神通法力冥加護
　願賜觀音甘露辯
　下筆盈軸如智覺
　上契諸聖下契機
　集成懺法度有情
　眾生見聞喜信受
　流通傳布遍十方
　廣度一切眾生界
　盡未來際恒無盡
　若有十惡無間罪
　遇此懺法滅無餘
　現在皆具五功能
　過去咸蒙八解脫
　臨終悉願往西方
　共覩彌陀成佛道」



啟請三寶

今日道場幽顯大眾。仰啟三身四智圓明十號之尊。
八藏五乘微妙一真之教。悲增智增之菩薩。有學無
學之應真。遍法界之龍天。盡虗空之賢聖。伏冀不捨
慈悲之願。惟垂照鑒之心。今(日夜)建淨土道場。示群生
歸向。陳斯勝會。露以丹誠。蓋以(某甲)等(某甲字請各自稱名。後皆例此)

三界受身循環。豈離於六道。一雲乘質漂流。未出於
四生人間八苦。交煎天上。五衰共惱。不有大慈悲父。
孰開真解脫門。欲修九品之真歸。須懺多生之惡業。
而況圓明妙體。本唯一心。虗幻浮生。妄為眾罪。罪唯
妄起。隨惡緣而乃成。妄以真除。因善念而得滅。幸望
同業大眾。各收異念攀緣。盡出苦輪。同生樂國。今依
釋迦遺教禮懺法門。召請聖賢。願垂感降。

  
  * 南無一心奉諸靈山不滅鶴樹常存千百億化身釋迦牟尼佛
  * 南無一心奉請光明普照壽命難思四十八願阿彌陀佛
  * 南無一心奉請一生兜率三會龍華當來下生彌勒尊佛
  * 南無一心奉請五峯聖主七祖佛師大聖文殊師利菩薩
  * 南無一心奉請如來長子法界願王大聖普賢菩薩
  * 南無一心奉請普門示現願力弘深大聖觀世音菩薩
  * 南無一心奉請念佛三昧攝化眾生大聖大勢至菩薩
  * 南無一心奉請菩提高廣大智宏深清淨大海眾菩薩
  * 南無一心奉請十方盡虗空界一切諸佛(一拜)
  * 南無一心奉請十方盡虗空界一切尊法(一拜)

  * 南無一心奉請十方盡虗空界一切賢聖(一拜)

又復一心奉請十方盡虗空界一切三寶無量賢聖
(一拜)。

今日道場幽顯大眾。巳請三寶。處瀝丹誠。披露積𠎝。
願求禮懺。(某甲)等志心歸投西方淨土極樂世界阿彌
陀佛。

  
  * 歸依西方三寶第一
  * 決疑生信第二
  * 引教比證第三
  * 往生傳錄第四
  * 極樂莊嚴第五
  * 禮懺罪障第六
  * 發菩提心第七
  * 發願往生第八
  * 求生行門第九
  * 總為禮佛第十
  * 自慶第十一
  * 普皆迴向第十二
  * 囑累流通第十三

○歸依西方三寶第一

(夫歸依西方三寶者。我佛隨根授道。應物現形。廣演修多羅。偏讚彌陀國。因緣際會。感應道交。凡心專想
於西方。真身定降於瞻部。其猶葉公畫龍而龍現。子晉吹鳳而鳳來。蓋凡聖以交通。由志誠之冥會。是以
慈恩首稱十勝。智者明辨十疑。太白子瞻共說勸生之偈。樂天子厚因述願徃之文。優曇花之一開。不知
幾劫。浮木孔之相值。何啻千生。獲利尤多。用功極鮮。是以六方共讚。十剎同宣。主勝願強。緣深悲重。欲知
淨土求生路。當入彌陀禮懺門)。

今日道場同業大眾。宜各人人攝心諦聽。今為憐愍
一切眾生無明覆心迷於淨土。戀著三界不求往生。
六道輪迴漂流生死。為斯顛倒無信凡夫。集諸經論。
教修往生西方淨土極樂世界度生道場禮懺法門。
良為凡夫垢重貪愛昏迷。造罪恣情。不怖泥犁痛苦

長劫。平生放逸。但嗜奢華。不知修進。臨終苦逼。方始
歸依。縱欲處誠。注心何地。荒忙失志。無法可憑。甘入
三塗。可悲可愍。無依無怙。無趣無歸。今乃遣愚昧者。
起信求生。令智慧者決疑悟道。所有我等無始至今。
不信歸依西方三寶。不求厭離濁世五燒。不了自心
起惑造業。或五逆十惡破齋犯戒。具諸不善。生死輪
迴。至於今日。皆因從昔以來不覺不知不聞不見。不
親師友。不逢經教。不識因果。妄起毀謗。自作教他。見
作隨喜。業障所使。都無信受。一切種種障難因緣。阻
往生行。斷成佛種。墮失聖胎。漂沉惡趣。未來生死無
有盡期。不得往生。不得解脫。皆因我等罪業牽纏愚
迷顛倒。不信阿彌陀佛。不信往生淨土。身口意業侮
慢訶毀。或時見聞。心則輕笑。見人禮念。惡心毀謗。破
他善事不肯勸修。惱亂行者。讚歎邪師。設爾信者進
退猶豫。無決定心。身在道場。心緣世務。口談淨土。意
戀閻浮。雖手掐念珠。而心懷毒惡。外境則違順繁興。
內心則愛憎迭起。唯有虗言。全無實行。善未積於毫
𨤲。惡巳成於山嶽。不仗三歸。難除五怖。如是等罪無
量無邊。求哀禮懺。願乞除滅。相與志心。等一痛切。五
體投地。歸依世間大慈悲父。

  
  * 志心歸命西方淨土極樂世界一切佛寶(一拜)
  * 志心歸命西方淨土極樂世界一切法寶(一拜)
  * 志心歸命西方淨土極樂世界一切僧寶(一拜)


「　西方諸三寶
　我等與眾生
　志心歸命禮

　願生安樂國」



又復歸依如是西方淨土極樂世界一切三寶無量
賢聖(一拜)。

今日道場同業大眾。重加志誠。一心諦聽。無量壽經
云。彌勒菩薩白佛言。世尊。於此娑婆世界。有幾不退
菩薩。生無量壽佛國。佛告彌勒。於此世界。有六十七
億不退菩薩。往生彼國。一一菩薩巳曾供養諸佛。次
如彌勒者也。諸小行菩薩及修習少功德者不可稱
計。皆當往生。不但我剎諸菩薩往生。十方世界無量
佛國。其往生者甚多無數。像法決疑經說。佛滅度後。
正法五百年。持戒堅固。像法一千年。禪定堅固。末法
一萬年。念佛堅固。准法王本記釋迦碑文。巳有二千
餘年。入末法來數百餘載。故知正是眾生念佛堅固。
彌陀度生時緣巳至。如經所說。此界眾生。我等大眾。
根緣成熟。機感相應。遇斯懺法。往生無量。是知念佛
福生。禮懺罪滅。求生淨土。萬無遺一。宜各諦信佛言。
厭離娑婆。忻求極樂。相與志心。五體投地。歸依世間
大慈悲文。

  
  * 歸依十方盡虗空界一切諸佛(一拜)
  * 歸依十方盡虗空界一切尊法(一拜)
  * 歸依十方盡虗空界一切賢聖(一拜)


「　願共諸眾生
　往生安樂國
　志心歸命禮
　西方彌陀佛」



又復歸依如是十方盡虗空界一切三寶無量賢聖

(一拜)。

今日道場同業大眾。無量壽經云。娑婆世界共爭不
急之事。於此劇惡極苦之中。勤身營務。以自給活。無
尊無卑。無貧無富。少長男女共憂錢財。有無同然。憂
思適等。併營愁苦。思念積慮。為心走使。無有安時。心
常念惡。口常言惡。身常行惡。曾無一善。不信先聖諸
佛經法。不信行道可得度世。不信死後神明更生。不
信作善得善為惡得惡。心中閉塞。意不開解。大命將
終。悔懼交至。不預修善。臨終方悔。悔之於後。將何及
乎。如是世人難可具盡。故自然三塗無量苦惱。展轉
其中。世世累劫無有出期。難得解脫。痛不可言。是為
五大惡五痛五燒。勤苦如是。譬如大火焚燒人身。汝
今諸天人民及後世人。得佛經語。當熟思之。能於其
中。端心正行。齋戒清淨。一日一夜。勝在無量壽國為
善百歲。所以者何。彼佛國土無為自然。皆積眾善。無
毛髮之惡。佛言。我哀愍汝等諸天人民。甚於父母念
子。今我於此世作佛。降化五惡。消除五痛。絕滅五燒。
宜各人人志誠遵奉。相與志心。五體投地。歸依世間
大慈悲父。

  
  * 歸依十方盡虗空界一切諸佛(一拜)
  * 歸依十方盡虗空界一切尊法(一拜)
  * 歸依十方盡虗空界一切賢聖(一拜)


「　願共諸眾生
　往生安樂國
　志心歸命禮
　西方彌陀佛」




又復歸依如是十方盡虗空界一切三寶無量賢聖
(一拜)。

今日道場同業大眾。前略明厭離娑婆五痛五燒過
患巳竟。次乃忻求極樂。三歸三寶。志誠諦聽。陀羅尼
雜集經云。爾時世尊告諸比丘。西方安樂世界。今現
有佛。號阿彌陀。若有四眾。能正受持彼佛名號。以此
功德。臨欲終時。阿彌陀佛即與大眾。往此人所。令其
得見。見巳尋生慶悅。倍增功德。以是因緣。所生之處。
永離胞胎穢欲之形。純處鮮妙寶蓮華中。自然化生。
具大神通。光明赫弈。爾時恒沙諸佛。皆共讚彼安樂
世界(下文偈略經廣例皆倣此)。


「　佛教於阿難
　西方禮三寶
　彼此遙見聞
　無量壽經說」



(無量壽經云。佛告阿難。汝起。更整衣服。合掌恭敬。禮無量壽佛十方國土諸佛如來。常共稱揚讚歎彼佛
無著無礙。於是阿難起整衣服。正身西向。恭敬合掌。五體投地。禮無量壽佛。白言。世尊。願見彼佛安樂國
土及諸菩薩聲聞之眾。說是語已。即時無量壽佛放大光明。普照一切諸佛世界等。爾時阿難即見無量
壽佛威德巍巍。如須彌山王。高出一切諸世界上。相好光明靡不照曜。此會四眾一時悉見。彼見此土亦
復如是。爾時佛告阿難及慈氏菩薩。汝見彼國從地已上。至淨居天。其中所有微妙嚴淨。自然之物。為悉
見不。阿難對曰。唯然已見。汝寧復聞。無量壽佛大音宣布一切世界。化眾生不。阿難對曰。唯然已聞。彼國
人民乘百千由旬七寶宮殿。無所障礙。遍至十方供養諸佛。汝等復見不。對曰已見。云云（出服字號）)。


「　夫人韋提希
　引導未來人
　求生極樂國
　十六觀經說」



(觀無量壽經云。時韋提希見佛世尊。自絕瓔珞。舉身投地。號泣向佛。白言。世尊。唯願世尊。為我廣說無憂
惱處。我當徃生。不樂閻浮提濁惡世也。此濁惡世。地獄餓鬼畜生盈滿。多不善聚。願我未來不聞惡聲。不

見惡人。今向世尊。五體投地。求哀懺悔。惟願佛日教我觀於清淨業處。爾時世尊放眉間光。其光金色。遍
照十方無量世界。還住佛頂。化為金臺。如須彌山。十方諸佛淨妙國土。皆於中現。或有國土。七寶合成。復
有國土。純是蓮華。復有國土。如自在天宮。復有國土如玻璃鏡。十方國土皆於中現。有如是等無量諸佛
國土。嚴顯可觀。令韋提希見。時韋提希白佛言。世尊。是諸佛土。雖復清淨皆有光明。我今樂生極樂世界
阿彌陀佛所。唯願世尊。教我思惟。教我正受。時無量壽佛住立空中。觀音勢至侍立左右。爾時韋提希見
無量壽佛已。接足作禮。白佛言。世尊。我今因佛神力故。得見無量壽佛及二菩薩及彼國土。若佛滅後。諸
眾生等。濁惡不善。五苦所逼。云何當見阿彌陀佛極樂世界。佛言。善哉。快問此事。阿難汝當受持。廣為多
眾。宣說佛語。如來今者。教韋提希及未來世一切眾生。觀於西方極樂世界。以佛力故。當得見彼清淨佛
國。如執明鏡自見面像。見彼國土極妙樂事。心歡喜故。應時即得無生法忍。佛告韋提希。汝是凡夫。心想
羸劣。未得天眼。不能遠觀。諸佛如來有異方便。令汝得見。佛告韋提希。汝及眾生。應當專心繫念一處。想
於西方。云何作想。凡作想者。一切眾生自非生盲。有目之徒皆見日沒。當起想念。正坐西向。諦觀於日。令
心堅住。專想不移。見日欲沒。狀如懸皷。既見日已。閉目開目。皆令明了。是為日想。名曰初觀。次作水觀地
觀樹觀。乃至下品第十六觀。廣如經說。爾時世尊說是語時。韋提希與五百侍女。聞佛所說。應時即見極
樂世界廣長之相。得見佛身及二菩薩。心生歡喜。歎未曾有。豁然大悟。逮無生法忍。五百侍女發菩提心。
願生彼國。世尊悉記。皆當徃生。行此三昧者。現身得見無量壽佛及二大士。但聞佛名二菩薩名。除無量
刧生死之罪。何況憶念。若念佛者。當知此人是人中芬陀利華。觀音勢至為其勝友。當坐道場。生諸佛家
（出豈字號）)。


「　造惡中夭人
　念佛或供養
　復增其壽命
　決定王經說」



(大乘聖無量壽決定光明王如來經云。佛告妙吉祥菩薩言。今此閻浮提世界中人。壽命百歲。於中多有
造諸惡業。而復中夭。妙吉祥菩薩。若有眾生。得見此經。功德殊勝。及聞名號。如其短命之人。志心書寫受
持讀誦供養禮拜。如是之人。復增壽命。滿於百歲。若能持念一百八遍。如此短命眾生。復增壽命。或但聞
其名號。志心信受遵崇之者。是人亦得增益壽命（出刻字號）)。


「　恐怖縣官者
　念二菩薩名
　解脫恐怖厄

　彌陀大經說」



(阿彌陀三耶三佛薩樓佛檀過度人道經云。佛言。世間人民。善男子善女人。若有急難恐怖縣官事者。但
自歸命是蓋樓亘菩薩摩訶那鉢菩薩所。無不得解脫者（出服字號）)。


「　昔有四億眾
　願生無欲國
　同時見淨土
　斷結經中說」



(十住斷結經云。爾時世尊。放覺華定意三昧光明。有四億眾。見此瑞色。各生患厭。心自思惟。夫生有死。皆
由因緣。死此生彼。牽連不斷。染欲為源。斯由貪愛。我等願生無欲國土。乃得修此覺意三昧。是時世尊知
來會者心中所念。而告之曰。西方去此。無數佛土。有佛名無量壽。其土清淨。無婬怒癡。悉同一心。皆由蓮
華中生。不因父母情欲而生。純是童男。亦無女人。無大小便。以禪〔脫〕法樂為食。無想念識。共相敬念。如父
如母。欲生彼者。可發誓願。時四億眾即於座上。同心發願。求生彼土。爾時世尊即〔於〕覺意三昧光明。照彼
國土如來世尊及化生菩薩。其國廣〔傳〕。眾寶雜廁。無三惡道八難之苦。見彼國已。此四億人隨其形壽。皆
得同時生彼國土（出能字號）)。


「　眾生念彌陀
　菩薩常衛護
　鬼神不得便
　往生經中說」



(禮懺儀十往生經云。若有眾生念阿彌陀佛。願往生者。彼佛即遣二十五菩薩。衛護行者。若行若住。若坐
若臥。若晝若夜。一切時一切處。不令惡鬼惡神得其便也（出丁字號）)。


「　有善相童女
　厭濁禮西方
　佛力化為男
　經律異相說」



(經律異相云。佛在舍衛國。時有長者女名善信。年始十五。為人慈孝。智慧〔傳〕達。少小常有大願。不樂世俗
之事。坐自思念。萬物無常。當歸於死。年壽萬載亦皆當死。天地當壞。何況人身。死後魂神當入惡道。酷毒
勤苦。獨當受之。本從何出。忽有瞋恚恐怖愁憂。或時歡喜。有此無常之事。不見來時去至何所。是輩往來
無休無息。念我父母諸家兄弟中外親屬。不知罪福貪欲無厭。我年三五。以許他男。諸家兄弟飯食酒肉。
受取疋帛。令我身當往受患難。物質縳結不可得離。當如之何。為此生老。不如及我。今日清淨。當發上願。
求覔安隱長樂宮殿。可以自娛。不宜染濁沒於三塗。不覩光明。長與苦俱。便正一心自誓。持我身命自當

有神有靈。知我心誠。爾時天神現於虗空。語善信言。若當自歸西方安隱清淨法國。且當先向十方禮拜。
慈心敬意。念必達也。已便不現。爾時善信踊躍歡喜。便自澡浴。燒香散華。向十方禮。叉手自思念一切人。
即有天神。於虗空中言。汝當正心向於西方說此一頌。以是讚歎阿彌陀佛。如神所勑。爾時佛與大眾。飛
到善信家。於佛前化身為男)。

今日道場同業大眾。相與志心。五體投地。歸依世間
大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無維衛佛
  * 南無式棄佛
  * 南無隨葉佛
  * 南無拘留秦佛
  * 南無拘邪含佛
  * 南無迦葉佛
  * 南無善德佛
  * 南無無憂德佛
  * 南無栴檀德佛
  * 南無寶施佛
  * 南無無量明佛
  * 南無華德佛
  * 南無相德佛
  * 南無三乘行佛
  * 南無廣眾德佛
  * 南無明德佛
  * 南無金剛不壞佛
  * 南無寶光佛
  * 南無龍尊王佛
  * 南無精進軍佛
  * 南無精進喜佛
  * 南無寶火佛
  * 南無寶月光佛
  * 南無現無愚佛
  * 南無寶月佛
  * 南無無垢佛
  * 南無離垢佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩

  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日道場同業大眾。願弟子(某甲)等。從今巳去。至坐道
場。厭離娑婆五痛五燒。忻求極樂三歸三寶。隨願往
生西方淨土。發願巳。歸命禮西方淨土一切三寶。
禮念彌陀道場懺法卷第一


闒

(音塔)。
冗

(而瀧切)。
思過

(上去)。
燧

(音遂)。
適

(音釋)。
苟

(音狗)。
夔

(音逵)。
僻

(普擊切)。
疫

(音役)。
癘

(音例)。
不勝

(音升。舉也。下准此)。
嗜

(音視)。
遽

(其據切急也)。
迅

(音信)。
航

(胡郎切)。

緇

(音之)。
抗

(音航)。
隤

(杜回切)。
悚

(息拱切)。
魘

(音靨)。
菡

(胡感切)。
萏

(徒感切)。
舫

(音放)。

培

(音裴)。
蠡

(音螺)。
宏

(戶萌切)。
啻

(施智切)。
侮

(音武。慢也)。
猶豫

(上餘救切)。
迭

(徒結切)。

劇

(奇逆切)。
弈

(音亦)。
唯然

(上以水切。諾也)。
中夭

(上去。下於兆切)。
酷

(苦沃切)。
