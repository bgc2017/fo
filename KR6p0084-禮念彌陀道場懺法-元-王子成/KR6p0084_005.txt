











禮念彌陀道場懺法卷第五


○極樂莊嚴第五

今日道場同乘大眾。前巳廣明往生傳錄。次應隨喜
極樂莊嚴勝妙境界。宜應發起欣樂趣向之心。求願
往生。且初生淨土。巳得超昇。始見彌陀。永無退轉。速
悟無生法忍。頓捐有漏凡情。喜樂難思壽命。無量諸
佛世界。有無邊極樂莊嚴為第一。相與志心。等一痛
切。五體投地。歸依世間大慈悲父。

  
  * 南無教主釋迦牟尼佛
  * 南無世自在王佛
  * 南無西方阿彌陀佛
  * 南無四十四俱胝佛
  * 南無北方現在一切諸佛
  * 南無無量光嚴通達覺慧佛
  * 南無無量天鼓震大妙音佛
  * 南無大蘊佛
  * 南無光綱佛
  * 南無娑羅帝王佛


如是等佛。如殑伽沙。住在北方。廣長舌讚佛土功德
攝受法門。

  
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日道場同業大眾。志心諦聽。西方淨土微妙莊嚴。
如經所說。次第開陳。

法藏誓願　修因莊嚴

(無量壽經云。佛告阿難。乃徃過去。無央數劫。有佛名世自在王如來。十號具足。時有國王。聞佛說法。發無
上道。意棄國捐王。行作沙門。號曰法藏。才高智勇。與世超絕。白佛言。我發無上道。意願說法。我等修行。令
我於世速成正覺。拔諸生死勤苦之本。時世自在王佛。為說二百一十億諸佛剎土天人善惡國土麤妙。
法藏比丘聞巳。修行五劫。於世自在王如來前。超發四十八殊勝大願)。

四十八願　願力莊嚴

惡趣無名願

(一者。若我成佛。國土有地獄餓鬼畜生名者。我終不取正覺)。

無墮惡道願

(二者。若我成佛。國中眾生有墮三惡道者。我終不取正覺)。

同真金色願

(三者。若我成佛。國中有情。若不皆同真金色者。我終不取正覺)。

形貌無差願

(四者。若我成佛。國土有情。形㒵差別。有好醜者。不取正覺)。

成就宿命願


(五者。若我成佛。國土有情不得宿命。不知億那由他百千劫事者。不取正覺)。

生獲天眼願

(六者。若我成佛。國土有情若無天限。不見億那由他百千諸佛國者。不取正覺)。

生獲天耳願

(七者。若我成佛。國中有情不獲天耳。不聞億那由他百千諸佛說法者。不取正覺)。

普知心行願

(八者。若我成佛。國土有情無他心智。不知億那由他百千佛國有情心行者。不取正覺)。

神足超越願

(九者。若我成佛。國土有情不獲神通。於一念頃。不能超過億佛剎土者。不取正覺)。

淨無我想願

(十者。若我成佛。國中有情起少分我我所想者。不取正覺)。

決定正覺願

(十一者。若我成佛。國土有情若不決定成等正覺者。不取正覺)。

光明普照願

(十二者。若我成佛。國土有情光明有限。不照邪由他百千億佛剎者。不取正覺)。

壽量無窮願

(十三者。若我成佛。國土有情不壽量無限。乃至筭數劫者。不取正覺)。

聲聞無數願

(十四者。若我成佛。國中聲聞無有能知其數。若有知者。不取正覺)。

眾生長壽願

(十五者。若我成佛。國土有情不壽量無限齊者。不取正覺。除願力受生)。

皆獲善名願

(十六者。若我成佛。國土有情有不善名者。不取正覺)。

諸佛稱讚願


(十七者。若我成佛。彼無量剎中無數諸佛不共稱讚我國者。不取正覺)。

十念往生願

(十八者。若我成佛。餘剎有情聞我名巳。願生我國。乃至十念。若不生者。不取正覺。除五無間誹謗正
法及毀聖人)。

臨終現前願

(十九者。若我成佛。餘剎有情發菩提心。願生極樂。臨終我當現其人前。若不爾者。不取正覺)。

迴向皆生願

(二十者。若我成佛。餘剎有情聞說我名。善根迴向。願生我國。若不爾者。不取正覺)。

具足妙相願

(二十一者。若我成佛。國中菩薩皆不具三十二相者。不取正覺)。

咸階補處願

(二十二者。若我成佛。國中菩薩咸悉位階。一生補處。行普賢道。若不爾者。不取正覺)。

晨供他方願

(二十三者。若我成佛。國中菩薩晨朝供養他方無數諸佛。食前還至本國。若不爾者。不取正覺)。

所須滿足願

(二十四者。若我成佛。國中菩薩所須種種供具。於諸佛所。植諸善根。不圓滿者。不取正覺)。

善入本智願

(二十五者。若我成佛。國中菩薩不善順入一切智者。不取正覺)。

那羅延力願

(二十六者。若我成佛。國中菩薩若無那羅延堅固力者。不取正覺)。

莊嚴無量願

(二十七者。若我成佛。國中諸莊嚴具。若有能知。及總宣說者。不取正覺)。

寶樹悉知願

(二十八者。若我成佛。國中無量眾色寶樹諸菩薩眾不了知者。不取正覺)。


獲勝辯才願

(二十九者。若我成佛。國土眾生不獲得勝辯才者。不取正覺)。

大辯無邊願

(三十者。若我成佛。國中菩薩若不成就無邊辯才者。不取正覺)。

國淨普照願

(三十一者。若我成佛。國土光淨。普照佛剎。如明鏡中現其面像。若不爾者。不取正覺)。

無量勝音願

(三十二者。若我成佛。國界之內。有無量音。殊勝超世。若不爾者。不取正覺)。

蒙光安樂願

(三十三者。若我成佛。十方眾生蒙我光。所照燭者。身心安樂。若不爾者。不取正覺)。

成就總持願

(三十四者。若我成佛。十方菩薩聞我名者。若不得陀羅尼者。不取正覺)。

永離女身願

(三十五者。若我成佛。諸佛土中若有女人。聞我名巳。得清淨信。發菩提心。來生不拾女人身者。不取
正覺)。

聞名至果願

(三十六者。若我成佛。諸佛土中菩薩聞我名巳。若不修行至菩提者。不取正覺)。

天人敬禮願

(三十七者。若我成佛。十方菩薩聞我名巳。發清淨心。一切天人不敬禮者。不取正覺)。

須衣隨念願

(三十八者。若我成佛。國中眾生所須衣服。應念即至。若不爾者。不取正覺)。

纔生心淨願

(三十九者。若我成佛。諸眾生類纔生我國。若不皆獲心淨安樂如羅漢者。不取正覺)。

樹現佛剎願


(四十者。若我成佛。國中群生欲見諸佛淨國。於寶樹間。悉皆出現。若不爾者。不取正覺)。

無諸根缺願

(四十一者。若我成佛。餘剎眾生聞我名巳。諸根有缺。德用非廣者。不取正覺)。

現證等持願

(四十二者。若我成佛。餘剎菩薩聞我名巳。若不現證三摩地者。不取正覺)。

聞生豪貴願

(四十三者。若我成佛。餘剎菩薩聞我名巳。壽終不生豪貴家者。不取正覺)。

具足善根願

(四十四者。若我成佛。餘剎菩薩聞我名巳。若不修行其善根者。不取正覺)。

供佛堅固願

(四十五者。若我成佛。餘剎菩薩聞我名巳。供養諸佛。乃至菩提有退轉者。不取正覺)。

欲聞自聞願

(四十六者。若我成佛。國中菩薩所欲聞法。自然得聞。若不爾者。不取正覺)。

菩提無退願

(四十七者。若我成佛。餘剎菩薩聞我名巳。於菩提心。有退轉者。不取正覺)。

現獲忍地願

(四十八者。若我成佛。餘剎菩薩聞我名巳。不獲忍地於諸佛法現證不退轉者。不取正覺)。

(佛告阿難。徃昔法藏比丘者。今西方極樂世界無量壽佛是。國土嚴好。壽命無量。眷屬不可思議。一切皆
是因中所發大願之所成就)。

今日道場同業大眾。如經所說。四十八願修因莊嚴。
相與志心。五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無善意佛
  * 南無離垢佛

  * 南無月相佛
  * 南無大名佛
  * 南無珠髻佛
  * 南無威猛佛
  * 南無師子步佛
  * 南無德樹佛
  * 南無觀釋佛
  * 南無慧聚佛
  * 南無安住佛
  * 南無有意佛
  * 南無鴦伽陀佛
  * 南無無量意佛
  * 南無妙色佛
  * 南無多智佛
  * 南無光明佛
  * 南無堅戒佛
  * 南無吉祥佛
  * 南無寶相佛
  * 南無蓮華佛
  * 南無那羅延佛
  * 南無安樂佛
  * 南無智積佛
  * 南無德敬佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

彌陀名號　壽光莊嚴

(彌陀經云。佛告長老舍利弗。從是西方過十萬億佛土。有世界。名曰極樂。其土有佛。號阿彌陀。今現在說
法。舍利弗。彼土何故名為極樂。其國眾生無有眾苦。伹受諸樂。故名極樂。舍利弗。彼佛何故號阿彌陀。彼
佛光明無量。照十方國。無所障礙。是故號為阿彌陀。彼佛壽命及其人民無量無邊阿僧祇劫。故名阿彌
陀。阿彌陀佛成佛巳來。於今十劫。彼佛有無量聲聞弟子。皆阿羅漢。非是筭數之所能出。豈知諸菩薩眾
亦復如是。彼佛國土。成就如是功德莊嚴字號)。

三大士觀　寶像莊嚴


(觀經云。想彼佛者。先當想像。閉目開目。見一寶像。如閻浮檀金色。坐彼華上。見像坐巳。心眼得開。了了分
明。見極樂國七寶莊嚴寶地寶池寶樹行列。諸天寶幢彌覆其上。眾寶羅網。滿虗空中。見如此事。極令明
了。如觀掌中。見此事已。復當更作一大蓮華在佛左邊。如前蓮華。等無有異。復作一大蓮華。在佛右邊。想
觀世音菩薩像。生左華座。亦作金色。如前無異想。一大勢至菩薩坐右華座。此想成時。佛菩薩像皆放光
明。其光金色。照諸寶樹。一一樹下亦有三蓮華。諸蓮華上各一佛二菩薩像。遍滿彼國。此想成時。行者當
聞水流。光明及諸寶樹鳧鴈鴛鴦皆說法法。出定入定。恒聞妙法。行者所聞。出定之時。憶持不捨。與修多
羅合。若不合者。名為麤想。見極樂世界。是為像想)。

今日道場同業大眾。如上所說。彌陀名號。寶像莊嚴。
相與志心。五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無梵德佛
  * 南無寶積佛
  * 南無華天佛
  * 南無善思議佛
  * 南無法自在佛
  * 南無名聞意佛
  * 南無樂說聚佛
  * 南無金剛相佛
  * 南無求利益佛
  * 南無遊戲神通佛
  * 南無離闇佛
  * 南無名天佛
  * 南無彌樓相佛
  * 南無眾明佛
  * 南無寶藏佛
  * 南無極高行佛
  * 南無提沙佛
  * 南無珠角佛
  * 南無德讚佛
  * 南無日月明佛
  * 南無星宿佛
  * 南無日明佛
  * 南無師子相佛
  * 南無違藍王佛
  * 南無福藏佛

  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

彌陀國土　極樂莊嚴

今日大眾。重復志誠。一心諦聽。大阿彌陀經云。阿彌
陀佛作佛以來。凡十小劫。所居國土名須摩提。正在
西方。去是閻浮提地界。千億萬須彌山佛國。其國地
皆自然七寶。一者白銀寶。二者黃金寶。三者水晶寶。
四者瑠琉寶。五者珊瑚寶。六者琥珀寶。七者硨磲寶。
為地曠蕩。甚大無極。各自焜煌參明。極自軟好甚妹。
無比諸八方上下眾寶中。精自然合。會化生耳。其寶
皆第六天上之寶也。其國無大小海水江河山林溪
谷。無有幽冥之處。亦無春夏秋冬。亦無大寒大熱。常
和調中適甚。快善無比。皆有自然萬種之物。百味飯
食。意欲有所得。自然在前。所不用者。即自然化去。即
皆隨意。國中悉諸菩薩羅漢。無有婦女。女人往生。即
化成男子。皆面目端正。淨潔絕好。悉同一色。無有偏
醜惡者也。皆才猛黠慧。衣自然之衣。心中所念道德。
其欲語言。皆豫相知。意所念言。常說正事。所語輙說
經道。終不說他餘之惡語。其語言音。如三百鍾聲。皆
相敬愛。無相嫉憎。如兄如弟。皆心淨潔。無所貪慕。自
知前世所從。來生億萬劫時。宿命善惡存亡。現在却

知無極佛言。八方上下無央數佛國。諸天人民。及蜎
飛蠕動之類。生阿彌陀佛國者。皆於七寶水池蓮華
中化生。便自然長大。亦無乳養之者。皆食自然之飲
食。其身體亦非世間人之身體。亦非天上人之身體。
皆積眾善之德。悉受自然虗無之身。無極之體。其殊
好無比。佛言。所居七寶舍宅。有在虗空中者。有在地
者。有欲令舍宅最高者。舍宅即高中。有欲令最大在
虗空中。皆自然隨意。中有殊不能令舍宅隨意者。皆
是前世求道時。不慈心精進耳。佛言。諸菩薩羅漢悉
皆洞視徹聽。見知八方上下去來現在之事。復知無
數天上天下人民及蜎飛蠕動之類。心意所念善惡。
口所欲言。皆知當何歲何劫得度脫。得人道往生阿
彌陀佛國。知當作菩薩羅漢皆緣知之。佛言。八方上
下無央數諸天人民蜎飛蠕動之類。其生阿彌陀國。
當作佛者。不可復勝數。諸作羅漢。得泥洹道者。亦無
央數。不可復計。阿彌陀佛為諸菩薩羅漢說經時。都
悉大會。講堂上諸菩薩羅漢及諸天人民無央數。都
不可復計。皆飛到佛所。為佛作禮。却坐聽經。其佛廣
說道智大經。皆悉聞知。莫不歡喜踊躍。心開解者。即
四方自然亂風起吹七寶樹。作五音聲。七寶樹華覆
蓋其國。皆在虗空中。下其華之香遍國中。皆散佛及
菩薩羅漢上。華墮地皆厚四寸。小萎即亂風吹。萎華
自然去。如是四反。佛言。我第二弟子摩訶目乾連。於
諸佛國菩薩阿羅漢中。最為無比。飛行進止。智慧勇

猛。洞視徹聽。知八方上下去來現在之事。百千億萬
倍。共合為一智慧。當令在阿彌陀佛國中羅漢邊。其
德尚復不及百千億萬倍。佛言。第一四王天。第二忉
利天上。至二十八天上。諸天人皆持天上萬種自然
之物。百種雜色。華香繒綵。劫波育氎衣。萬種伎樂。轉
倍好相勝。各持來下。為阿彌陀佛。作禮供佛。及菩薩
阿羅漢諸天人皆復大作伎樂。當是之時。快樂不可
言。諸天更相開。避後來者。轉復供養如前。乃至其作
菩薩者。皆欲令悉作佛。作佛巳。轉復教授八方上下
諸天人民及蜎飛蠕動之類。皆復欲令作佛。作佛巳。
復教授諸無央數天人氏蜎飛蠕動之類。皆令得泥
洹道去。諸可教授弟子者。展轉復相教授。轉相度脫。
至令得四果辟支佛道。轉相度脫。皆得泥洹之道。不
可復計。劫終無般泥洹時。佛言。我說阿彌陀佛功德
國土快善盡夜一劫。尚復未竟。我伹為汝曹小說之
耳。

今日道場同業大眾。如大經說。彌陀國土極樂莊嚴。
相與志心。五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無見有邊佛
  * 南無電明佛
  * 南無金山佛
  * 南無師子德佛
  * 南無勝相佛
  * 南無明讚佛
  * 南無堅精進佛
  * 南無具足讚佛

  * 南無離畏佛
  * 南無應天佛
  * 南無大燈佛
  * 南無世明佛
  * 南無妙香佛
  * 南無持上功德佛
  * 南無離暗佛
  * 南無寶讚佛
  * 南無師子顏佛
  * 南無滅過佛
  * 南無持甘露佛
  * 南無人月佛
  * 南無喜見佛
  * 南無嚴莊佛
  * 南無珠明佛
  * 南無山頂佛
  * 南無名相佛
  * 南無法稱佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

寶河清淨　德水莊嚴

(大寶積經云。佛告阿難。彼極樂國無諸山海。而有諸河。八功德水𤀹流恒激。出徵妙音。譬若諸天四千伎
樂。安樂世界其聲普聞。有諸名華。㳂流而下。和風微動。出種種香。居兩岸邊。多栴檀樹。脩條密葉。交覆於
河。結實開華。芳暉可玩樂。群生遊。隨意徃來。或有涉河。濯流嬉戲。感諸天水。善順物宣。深淺寒溫。曲從人
好。阿難。大河之下。地布金沙。有諸天香。世無能喻。隨風散馥。雜水流芬。彼國人眾。或時遊覽。同華河濱。激
流之響。雖獲天耳。終竟不聞。或有願聞。即隨領悟。百千萬種佛法僧聲。所有眾生。或巳生。或現生。或當生
皆得諸妙色身。形貌端正。神通自在。福力具足。受用種種宮殿園林衣服飲食香華瓔珞。隨意所須。悉皆
如意。如是飲食。即同食巳。色力增長。而無便穢)。

寶殿如意　樓閣莊嚴

(又經云。若諸有情所須宮殿樓閣。隨所樂欲。高下長短。廣狹方圓。及諸牀座。妙衣敷上。以種種寶而莊飾

之。於諸眾生前。自然出現。人皆自謂各處其宮)。

晝夜長遠　時分莊嚴

(校量佛剎功德經云。不可思議光王菩薩白眾言。汝諸佛子。今當諦聽。此娑婆世界滿一大劫。校量時分。
是彼西方極樂世界無量壽佛剎一晝夜)。

今日道場同業大眾。如經所說。寶河清淨。晝夜長遠。
無量莊嚴。相與志心。五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無定義佛
  * 南無施願佛
  * 南無寶眾佛
  * 南無眾王佛
  * 南無遊步佛
  * 南無安隱佛
  * 南無法差別佛
  * 南無上尊佛
  * 南無極高德佛
  * 南無上師子音佛
  * 南無樂戲佛
  * 南無龍明佛
  * 南無華山佛
  * 南無龍喜佛
  * 南無香自在佛
  * 南無大名佛
  * 南無天力佛
  * 南無德鬚佛
  * 南無龍手佛
  * 南無善行意佛
  * 南無因莊嚴佛
  * 南無智勝佛
  * 南無量月佛
  * 南無寶語佛
  * 南無日明佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩


又復歸依如是十方盡虗空界一切三寶無量賢聖
(一拜)。

二十四樂　淨土莊嚴

(安國鈔云。所言極樂者。有二十四樂。一欄楯遮防樂。二寶網羅空樂。三樹陰通衢樂。四七寶浴池樂。五八
水澄漪樂。六下見金沙樂。七階際光明樂。八樓臺陵空樂。九四蓮華香樂。十黃金為地樂。十一八音常奏
樂。十二晝夜兩華樂。十三清晨策勵樂。十四嚴持妙華樂。十五供養他方樂。十六經行本國樂。十七眾禽
和鳴樂。十八六時聞法樂。十九存念三寶樂。二十無三惡道樂。二十一有佛變化樂。二十二樹搖羅網樂。
二十三千國同聲樂。二十四聲聞發心樂)。

三十種益　功德莊嚴

(群疑論云。西方淨土有三十種益。一受用清淨佛土益。二得大法樂益。三親近佛壽益。四遊歷十方供佛
益。五遊諸佛所聞法授記益。六福慧資粮疾得圓滿益。七速證無上正等菩提益。八諸天人等同集一會
益。九常無退轉益。十無量行願念念增進益。十一鸚鵡舍利宣掦法音益。十二清風動樹如眾樂益。十三
摩尼水漩宣說苦空益。十四諸樂音聲奏眾妙音益。十五四十八願永絕三塗益。十六真金色身益。十七
形無醜陋益。十八具足五通益。十九常住定聚益。二十無諸不善益。二十一壽命長遠益。二十二衣食自
然益。二十三唯受眾樂益。二十四三十二相益。二十五無實女人益。二十六無有小乘益。二十七離於八
難益。二十八得三法忍益。二十九身有常光益。三十得那羅延身益。如上略述。法利無邊。聖境非虗。真談
匪謬)。

今日道場同乘大眾。如上所說。一切莊嚴。相與志心。
五體投地。歸依世間大慈悲父。

  
  * 南無教主釋迦牟尼佛
  * 南無西方阿彌陀佛
  * 南無當來彌勒佛
  * 南無定意佛
  * 南無無量形佛
  * 南無照明佛
  * 南無寶相佛
  * 南無斷疑佛
  * 南無善明佛

  * 南無不虗步佛
  * 南無覺悟佛
  * 南無華相佛
  * 南無山主王佛
  * 南無大威德佛
  * 南無遍見佛
  * 南無無量名佛
  * 南無寶天佛
  * 南無住義佛
  * 南無滿意佛
  * 南無上讚佛
  * 南無無憂佛
  * 南無無垢佛
  * 南無梵天佛
  * 南無華明佛
  * 南無身差別佛
  * 南無法明佛
  * 南無盡見佛
  * 南無德淨佛
  * 南無文殊師利菩薩
  * 南無普賢菩薩
  * 南無觀世音菩薩
  * 南無大勢至菩薩
  * 南無清淨大海眾菩薩

又復歸依如是十方盡虗空界一切三寶無量賢聖
(一拜)。

今日道場同業大眾。如經所說。極樂莊嚴。不可思議。
勝妙境界。十方淨土。諸天王宮。無能比者。是故我等
與一切眾生。願往彼國。同得受用一切莊嚴。無盡快
樂。永得清淨。長辭四趣。面奉彌陀。親承授記。六度四
等。無不備行。具四辯才。得佛十力。相好嚴身。神通無
礙。入金剛心成等正覺。
禮念彌陀道場懺法卷第五

鳧

(音扶)。
焜

(音魂)。
煜

(音皇)。
黠

(胡八切)。
衣自

(上去)。
繒

(疾陵切)。
氎

(音疊)。
濬

(音峻)。

㳂

(音緣)。
萃

(音悴)。
漪

(音衣)。

