











律苑事規卷第七
四明演忠律寺住持嗣祖比丘省悟編述

劒　煎點住持


若法嗣到寺前點令帶行知事到庫司會議造食計
筭錢物送納隔宿先到侍司咨稟命通覆住持具威
儀詣方丈插香展拜請云(來辰就雲堂聊具菲供伏
望慈悲特垂降重下情不勝感激之至)稟侍者令容
頭請兩班單寮挂牌報請大眾至日鋪設住持鉢位
卓袱分手煎點人位火板鳴大眾赴堂煎點人隨住
持入堂揖坐中燒香一炷住持前問訊轉龕後出住
持引手揖煎點人座堂司行者唱云(請大眾下鉢)食
徧煎點人燒香下䞋問訊住持揖復位命人行䞋食
畢袱鉢了退住持卓煎點人燒香一炷住持前問訊
龕後出爐前問訊鳴鐘行茶徧往住持前勸茶復龕
後出進住持前行禮三拜云(即日云云此自薄禮屑
瀆重辱降重下情不勝感激之至禪規二展三拜)住持出堂
送出煎點人復歸堂燒香一炷上下間問訊以謝光
伴復中問訊鳴鐘収盞次詣方丈謝降重住持隨到
客位致謝若諸山煎點齋辨同住持赴堂揖住持坐
當免行禮揖煎點人歸位坐定起燒香一炷到住持
前問訊下䞋俵眾人䞋燒光伴香一炷歸位行食茶
禮則不講也茶罷同上方丈住持須先到客位致謝。

號　兩班𥨊堂煎點

至日煎點首座知事耆舊詣方丈插香拜請住持巳
次請侍者小師住持廟位兩班耆舊如常坐小師內
坐至時首座請住持出揖坐行禮若免禮從爐右出
燒香一炷進前問訊即下䞋首座同前三人問訊歸

位坐食畢首座起身燒香免禮就座献茶。

巨　諸山𥨊堂煎點

分手設位如常式煎點人詣方丈插香請住持巳次
令客頭請兩班耆舊侍者小師光伴至時請出𥨊堂
爐前略敘寒溫住持免禮則不揖坐也入位了燒香
一炷下䞋住持起身揖煎點人坐食畢献茶了爐前
致謝降重住持送兩班幾步即詣安下致謝辨若事
法眷小師煎點隔日詣方丈拜請及兩班耆舊辨事
法眷鄉人小師𥨊堂鋪設廟位餘人位次準常小師
內坐請坐茶禮並與僧堂煎點禮同若法眷長上煎
點餘禮並免但燒香下䞋而巳。

闕　尊宿相訪

山門探知到寺預報維那挂牌迎接到時先通門狀
至方丈即鳴大鐘大眾門迎若免接禮潛入寺方通
門狀𥨊堂裝香秉燭若法眷尊長即歛僧堂前鐘隨
至方丈人事插香住持免之大眾未至先請坐侍者
禮拜燒香喫茶若眾巳至首座知事插香人事了侍
者方插香禮拜客頭揖請兩班耆舊光伴喫茶茶罷
帶行行者炷香禮拜次直斤轎從參拜方丈行者禮
拜參頭領眾禮拜直斤轎番參拜了侍者燒香献湯
送客位主居右送入插香客辭免略敘寒溫而出兩
班各插香人事參隨別送安下了客頭令備轎住持
同引巡寮侍者隨行客頭預報諸寮巡巳住持同入
方丈敘話如鄉人道舊人事歸安下相接請客侍者

具狀請特為湯詣客位插香拜請云(方丈拜請和尚
今晚就寢堂特為献湯伏望慈悲降重)呈狀了客頭
覆云(請和尚湯罷就座藥石)𥨊堂釘挂排照牌設特
為光伴位催客行禮湯罷藥石送出並前特為禮同
客頭詣客位請云(方丈請和尚今晚湯果)請兩班光
伴次早請湯侍者燒香行者問訊僕從聲喏請粥了
茶半齋點心請客侍者具狀請特為管待山門造食
備䞋衣鉢閤備貼䞋燒香侍者行禮湯禮同兩班光
伴若弟姪法孫泛常以下禮勿過勤貽笑作者。
 | 　　　湯狀　　　　當寺住持比丘(某甲) |
 | 　右(某)輙以今晚就𥨊堂點茶特為伏望　尊慈特 |
 | 　垂心降重　謹狀 |
 | 　　　年　月　日　當寺住持比丘　(某甲)　狀 |
 | 　　　管待狀　　　當寺住持比丘　(某甲) |
 | 　右(某)輙以來日就𥨊堂聊備水飯伏望　尊慈俯 |
 | 　垂　降重　謹狀 |
 | 　　　年　月　同前 |
 | 　(可漏)狀請(某)處堂頭和尚大宗師 |
 | 　　　　　　當寺住持比丘　(某甲)　謹封 |

珠　諸山相訪

若探知挂牌相接相見人事禮同前比近隣封見訪
止宿方講湯禮省事者徑到方丈免動眾迎接此古
法也若法眷尊長垂訪請據廟位立定插香禮拜還
法眷禮次講諸山相見禮方丈內坐當讓主位迎接

如尊宿献湯躬行禮力辭侍者行禮若嗣法辨事法
姪相訪當躬至方丈住持即令鳴僧堂前鐘集眾人
事先請住持廟坐行法眷禮次講諸山禮接僧堂前
但特為湯管待不具狀請客侍者炷香陳請又看年
臘高低臨時通變。

稱　官員相訪

山門挂牌報眾探候迎接將及門鳴樓鐘眾接入大
殿拈香方丈献茶湯了送歸客位請點心罷陪從遊
覧庫司備湯果祗待敘話中多談出塵之語山門稍
有急切之事方便善巧言之別詣懇及或留宿或即
別鳴僧堂前鐘大眾送山門。

夜　施主齋僧

施主到門知客接見引上方丈献茶湯送安下若官
貴大施主當鳴鐘集眾接之同上方丈炷香稟請須
與知事議定齋料用費維那實具僧行數目䞋資隨
心均俵若逼抑令彼退心彼我無益矣僧堂內設施
主位於住持分手齋畢住持知事同到客位致謝或
寄錢齋僧住持須責付知事盡數辨供俵䞋勿移別
用當思因果歷然豈無憂懼昔湖南雲蓋山智禪師
夜坐方丈見一僧項帶鐵拁身纏猛火倚門限告曰
守顒前住此山時因將施主齋僧錢移蓋僧堂受此
苦報望和尚慈悲為(某甲)齋僧填還庶免此罪遂從
其請後果得釋揚岐祖師全身塔于茲山。

光　請名德都講(禪宗請立僧首座其禮最重其次名德首座)


大方西堂名德首座人天師範言行相應一眾投情
某事嚴重委曲控陳如蒙允許方丈客頭先於安下
處陳設香机住持兩班詣安下處住持插香同眾板
請詞云(大眾傾心久思示誨伏望慈悲特埀開允)答
云(既蒙堅請不敢固辭)請巳次日粥了於方丈會
眾行茶禮大眾敦請畢鳴皷一通方丈預令客頭
備柈袱爐燭湯茶到寮大眾同送歸寮通寒暄訖就
座住持居左侍者燒香献湯再燒香献茶兩班光伴
如常法茶畢爐前謝湯茶了送住持出次大眾人事
次(即詣方丈炷香致謝了次)至庫司諸寮人事方丈備草飯請特
為湯藥石至晚湯果兩班光伴至日早方丈請就法
堂特為茶請客侍者具茶榜(式如后)詣寮插香拜請與
特為新首座茶同別日方丈管待兩班光伴。

果　兩班進退

或解制或年夜為期隨處常式頭首人材當於夏中
審知所學量才鋪職知事戶門事務莊庫歲計並須
細審至職滿日預上方丈稟退擇人既定欲來日進
退侍者密報兩班昏鐘鳴知事一班詣方丈插香普
同拜退(禪規觸一拜)就中或再留者挑灯住持送歸庫司
侍者燒香點湯五更鐘鳴頭炷一班上方插香拜退
(禪規觸一拜)或再留者先一日晚住持詣寮侍者燒香點
湯勉留請選頭首從眾名勝老成。

前兩班告退不可缺拜請某人充頭首等侍者呈目
子住持白請知事一班訖俱至爐前受請如未允請

眾耆舊力當勉之(禪規住持頭首對觸一拜)而頭首一班進前行
禮云(即日云云某等自愧匪器過蒙甄錄下情不勝
愧悚禪規二展三拜)於理亦當俱展三拜在人行之住持當低
身立受蓋还觸禮不宜也次知事一班行禮訖住持
復位分座喫湯新東西兩班住持對面耆舊上下間
列坐侍者燒香(下湯不宜揖坐揖香揖湯此禮乃在當晚特為講行)湯罷歛僧堂
前鐘大眾集堂司行者喝云大眾送新前堂首座歸
寮(禪規送歸鉢位了方歸寮)前堂在門外右邊立住持送入作賀
了送住持出次後堂領眾至接入問訊賀了送出次
知事一班致賀巳喝云大眾送新知事歸庫司住持
送入賀了送出餘同前又喝云請首座大眾送舊首
座都寺歸房又喝云請兩班大眾送新後堂懺首維
那知客歸寮又喝云請兩班大眾送舊頭首知事歸
房皆是住持送入賀了各送住持出了居主位接侍
者作賀送出接兩班大眾賀了送出賀畢新舊兩班
即詣方丈拜謝新舊首座都寺各插香係庫司備送
新舊兩序同巡了半齋點心齋時單飯並就方丈西
堂耆舊光伴莊庫職務不在覆贊先審詳巳就便請
人浴主殿主等項雜職待請兩班了別日詣庫司告
退擇人人交替方丈問訊隨例(點心管待)。

珍　挂鉢請知事

若請知事先不和會者粥罷堂司行者喝云(請大眾
小立)維那聖僧前燒香一炷巡堂一迊往住持前問
訊側右立接目子當面問訊龕後轉槌邊白槌一下

云(適奉堂頭和尚慈旨〔請〕某人充某職)逐一白訖客
頭揖受請人至住持前受職與前禮同次會頭首耆
舊茶勸勉請訖相禮並同前。

李　侍者進退

頭首退巳侍者一班具威儀咨稟住持預當擇人請
兩班巳侍者一班詣方丈插香同展三拜稟退住持
批下當司即令行者請受職人到堂司喫茶人至揖
入炷香献茶巳再起身燒香一炷復位立白云(適奉
堂頭和尚慈旨令某甲律師充某職)逐一白請巳受
請人進前問訊轉位献湯維那行禮揖座揖香揖湯
請知客光伴湯罷同上方丈接巳侍者一班列立定
燒香侍者插香同展三拜了維那送侍者歸寮作賀
送維那出方丈行者插香禮拜轎番直斤參拜若名
德之士住持初接免行禮躬送入寮維那人事而巳
堂司行者引新舊侍者巡寮當日批下堂司請舊侍
者茶送歸齋維那上首問訊對轉問訊送維那出門
次與諸房人事。

柰　方丈特為新舊兩班湯

請客侍者令客頭備柈袱爐燭詣新舊前堂首座前
炷香首座還香(禪規觸一拜)稟云(堂頭和尚請參前就寢
堂特為献湯)次新舊都寺前炷香(詞語同前)次兩班新舊
職事人并耆舊光伴客頭請釘挂𥨊堂鋪設位頭
西堂首座光伴新頭首一班一出新知事二出舊頭
首三出舊知事四出耆舊西班五出耆舊東班六出

人多分接坐之燒香侍者預行排定照牌至時鳴皷
客集兩侍者行禮圖位與小座湯第三座六出禮同
至晚湯果來早僧堂請茶新舊隨所請之無光伴如
常式庫司請茶不及禮免之方丈茶罷同到庫司致
謝半齋點心(禪規次日)庫司點心庫司送舊首座都寺粥
飯五味三日椀楪動用什物客頭照例分送(禪規堂司亦有
新舊依者特為湯茶之禮又有庫司特為新舊兩班湯藥石之禮並在〔草〕飯罷各司行之律院少曾講此)。

菜　管待新舊兩班

庫司預覆方丈製造食品請客侍者令客頭行者備
柈袱爐燭香合詣新舊首座都寺處炷香陳請云(方
丈和尚午刻請就寢堂管待)當還香次兩班新舊職
人事并耆舊光伴並客頭請𥨊堂釘挂設位排照牌
係燒香侍者提點未齋先催客齊集住持接問訊次
光伴接人各入座依照牌立定兩侍者行禮巡揖坐
燒香須分出頭揖香了下湯分出頭揖湯進卓侍者
一班列住持前問訊入位下飯燒香侍者離位燒香
一炷下嚫重輕照常式食了鳴皷講茶禮侍者燒香
兩侍者分出頭揖香揖茶與特為湯禮同無揖坐一
巡也茶罷爐前致謝住持送出次送光伴入。

重　住持垂訪點茶

山門茶湯禮畢住持齋罷垂訪諸寮點茶位在溫存
照覷寮舍不便處什物缺典責付庫司措弁前堂寮
茶頭人力禪規例面普請維那寮知客寮人力結夏
免普請諸寮人力不請不及公界須當詳審通客多

因𤨏屑致傷和氣客僧到來不以時限齋過須當打
飯延接庫厨執事不可篾裂茶湯五味隨宜均送帋
筆實之屬衣鉢侍者時當照拂住持事繁在左右賢
賢可也。

芥　方丈特為新首座茶

方丈管待了次早燒香侍者覆住持客頭備伴袱爐
燭香請客侍者寫茶榜詣首座寮炷香(首座還香)稟請云
(方丈齋退就法堂特為點茶伏望降重)客頭請寮挂
牌請知事光伴(禪規就僧堂行禮)住持對面中間設特為位
分手光伴位其餘位次如常式行禮並如前(禪規又有新首
座特為後堂大眾茶之禮無後堂次頭首代之)。
 | 　　　茶榜式 |
 | 　當頭和尚今辰齋退就　法堂點茶一中特為新 |
 | 　命首座聊表陳　賀之禮仍請　諸知事光伴 |
 | 　　今月　日　侍司　(某甲)　(請客侍者名)敬白 |

薑　諸莊監收

監收之職眾人命脉貴在擇人當請公心大小耆舊
無任小師鄉人苟用非某人不識因果隱瞞常住苛
取佃甲無所不至非特歲計不足抑且累及山門凡
有國有家者未甞不本此也諸莊成熟時至審細和
會廉能久歷大小耆舊或十方兄弟定巳至日請兩
班大耆舊茶勸率𥨊堂一一請位轉巳献湯了送婦
客位兩班領眾作賀次第巡寮草飯特為湯庫司特
為湯藥石(與進退兩班庫司特為禮仝)唯天童諸莊監収利無入

位巳如禮敦請特為了至下莊日山門首釘挂講茶
湯禮鳴樓鐘集眾門送上轎自古至今遺風在焉。

海　頭香寮舍交割什物

庫司通置總簿一面具寫諸寮交割什物庫記印縫
知事僉過呈方丈僉諸寮各置小簿兩相對同凡頭
首交替庫司令上下庫或客頭對號交什物動使損
者須交元物失者決要本寮供過填陪鐵之物遇亡
僧時打入當庫司措辨公界眼對即抵號上簿或增
添庶免漏失每見多處進退之際什物缺典具單需
索庫司付之不釆住持又不提點非任賢之意為頭
首者又當相體既居寮舍亦須整葺將更替時件件
點對或者自留物件添號并留五味之屬便益後人
此住院之根本後人之模範如其掃蕩一空貼誚有
識得不愧心者哉方丈庫司僧堂皆各有簿交割僧
堂物件維那時當提督須以眾人究心以成叢林也。
