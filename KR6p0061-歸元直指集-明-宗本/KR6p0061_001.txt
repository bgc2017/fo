











No. 1156-A
 歸元直指序

釋尊為一大事因緣出現於世開示眾生佛之知見
悟入真常之大道耶世人不達此理排斥異端亦猶
不孝之子反恨於父母深可痛哉吾以久棲林下柰
因道眼不明正所謂人莫不飲食鮮能知味也吁儒
能體佛可以為真儒不見國相張商英曰吾學佛然
後能知儒亦此謂也延慶一元本禪師幼習儒長從
釋悟徹性宗專修淨土誠乃稠人中之知識也由是
利他心切集成此書一日過我山居特請為序吾勸
學道之者既能信入要當力行不可滯教迷心將指
為月全在剖破微塵流出大千經卷普濟群生同成
正覺豈待一卷兩卷耶咦果到這般田地吾言亦為
䆿(尼去聲)語爾。

隆慶　　年次四月佛降生日　鹿園居士萬表序

  
  * 歸元直指集上卷總目
  
  * 念佛正信往生文　一
  * 尊崇三寶教法篇　二
  * 孝養父母報恩文　三

  * 行脚求師開示序　四
  * 開示參禪龜鏡文　五
  * 禪宗淨土難易說　六
  * 辨明邪正決疑文　七
  * 勸發真正大願決定往生說　八
  * 慈照宗主示念佛人發願偈并序　九
  * 天台智者大師勸人專修淨土　十
  * 永明壽禪師戒無證悟人勿輕淨土　十一
  * 長蘆磧禪師勸參禪人兼修淨土　十二
  * 龍舒王居士勸人徑修淨土　十三
  * 丞相鄭清之勸修淨土文　十四
  * 辨明六祖大師西方淨土　十五
  * 諸祖指歸淨土文　十六
  * 諸經指歸淨土文　十七
  * 阿彌陀佛因地事理說　十八
  * 龍舒口業勸戒文　十九
  * 辨明三教大理贊翊治化論　二十
  * 毒峯善禪師三教一理述　二一
  * 姚少師佛法不可滅論　二二
  * 靜齋學士三教平心論　劉謐述　二三
  * 黃門侍郎歸心辨惑篇　顏之推撰　二四
  * 三教真如本性說　二五
  * 東坡學士飲食說　二六
  * 優曇祖師戒殺文　二七

  * 佛印禪師戒殺文　二八
  * 真歇禪師戒殺文　二九
  * 普菴祖師戒殺文　三十
  * 身為苦本覺悟早修　三一
  * 三大聖人決疑文　出藏經　三二
  * 萬宗禪師直指篇　三三
  * 龍華三會略要說　出藏經　三四
  * 宗鏡要語　三五
  * 禮佛發願文　三六
  * 淨土成佛　三七
  * 歸元直指集下卷總目
  
  * 辨明異端　三八
  * 辨明楊墨　三九
  * 辨明虗無寂滅　四十
  * 辨明鬼神情狀　四一
  * 辨明天誅雷擊　四二
  * 君臣名儒學佛　四三
  * 儒宗參究禪宗　四四
  * 學佛謗佛　四五
  * 從人謗佛　附巳見謗佛　四六
  * 破不信因果　四七
  * 破不信地獄　四八
  * 地獄輪迴異類說　出儒典　四九
  * 辨明升降託胎　五十

  * 辨明梁武定業　丞相張商英解　五一
  * 辨明東西界域　五二
  * 辨明三教經典　五三
  * 辨明三教至道　五四
  * 辨明三教優劣勸修淨土論　五五
  * 辨明三教聖人前後降生頌　五六
  * 辨明精氣神　五七
  * 離相顯性往生淨土說　五八
  * 身雖出家不求淨土說　五九
  * 裴相國身心虗偽說　六十
  * 龍舒居士婬殺說　六一
  * 理事圓頓說　六二
  * 為君子說　六三
  * 情說　六四
  * 小因果說　六五
  * 二天人說　六六
  * 勸修備說　六七
  * 寄庫功德說　六八
  * 過現未來三大劫說　六九
  * 尸迦羅越六方禮經　七十
  * 永明壽禪師警世文　七一
  * 圓修淨土決疑論　出藏經　七二
  * 天地神明戒殺文　七三
  * 事親大孝戒殺文　七四

  * 待客解嘲戒殺文　七五
  * 分產解冤戒殺文　七六
  * 慶生報本戒殺文　七七
  * 許願保安戒殺文　七八
  * 救患諂祭戒殺文　七九
  * 利益亡人戒殺文　八十
  * 預修超薦戒殺文　八一
  * 慈心不殺放生文　八二
  * 普勸戒殺決疑文　八三
  * 太上東嶽垂訓文　八四
  * 紫虗元君戒論文　八五
  * 康節先生勸善文　八六
  * 無際大師心藥方　八七
  * 勸行忍辱撮要　八八
  * 勸人敬惜字紙　八九
  * 勸修西方淨土　九十
  * 普勸修持淨土　九一
  * 預辦淨土資粮　九二
  * 臨終正念往生　九三
  * 臨終三疑　九四
  * 臨終四關　九五
  * 淨業疏式　九六
  * 行願流通　九七

歸元直指目錄(終)　(上下)卷末附(西方山居)詩百首

歸元直指集卷上

念佛正信往生文　一

蓮宗寶鑑云夫唯心樂國普徧十方自性彌陀圓融
一智妙應於色聲之境流光於心目之間就中返妄
歸真直下背塵合覺昔我法藏發弘誓啟極樂之玄
途故佛世尊指西方示韋提之妙域是乃廣長舌覆
而同讚諸餘經盡而獨留盖以利生之喜捨心增應
化之慈悲量大教分九品乃別開方便之門觀明一
心實徑直還源之路聖凡際會如久客歸於家鄉感
應道交似稚子投於慈母昧斯至理觸類皆迷信此
圓談事無不達況復慈光願攝佛力難思順水乘船
不勞自力推門落臼豈有他哉有願必迎無機不被
舟石可濟獄火頓消菩薩聲聞生彼者無量無數前
賢後聖得道者可撿可尋鸚鵡頻伽尚有法音演唱
蜎飛蝡動悉蒙教化恩慈聖境非虗佛言不妄何乃
愛河浪底沉溺而不憂火宅焰中焚燒而不懼密織
癡網淺智之刃莫能揮深種疑根汎信之力焉能拔

遂即甘心伏意幸禍樂災却誹清淨之邦貪戀煩惱
之世焦蛾爛蠒自處餘殃籠鳥鼎魚翻稱快欒皆由
善力微而業力勝信根少而罪根多是以三界茫茫
四生擾擾盡貪生而兀兀孰解知歸悉逐業以悠悠
不求出要過去生死劫石難窮未來輪迴芥城莫盡
匪夙生之有幸豈得遇於斯因擊鼓開囹圄之門宜
應速出逢舟濟沉淪之難詎可遲疑敬順金文善隨
佛學不聞不解者可痛可傷焉矧茲五濁惡世四面
火焚唯佛一人力能救援既聞妙法宜植淨緣一念
信誠萬德因種思齊先哲希悟真常普皆如說奉行
盡心頂禮信受問曰既言信者未知信何法門答曰
信憑經中佛說念佛定生淨土信念佛定滅諸罪信
念佛定得佛護信念佛定得佛證信念佛臨終定得
佛來迎接信念佛往生定得不退地信念佛生淨土
定不墮三惡道所以勸信念佛受此法持此念則往
生淨土必矣是故三世諸佛諸大菩薩歷代祖師修
諸功行具大願力入佛境界成就菩提未有不從這
箇信字而入也華嚴經云信為道元功德母信能長
養諸善根信能超出眾魔路信能得入三摩地信能
解脫生死海信能成就佛菩提嗟乎今時齋人信持
戒而不信念佛信奉佛而不信往生淨土是皆自失
其大利也故維摩云深信堅固猶如金剛欲到西方
要由深信君看淨土恒沙佛盡是當年正信人。

尊崇三寶教法篇　二


天上天下三寶為尊世出世間三寶為最何名三寶
佛法僧也三寶者有三種一曰同體三寶謂真如之
理自性開覺名為佛寶德用軌則自性真正名為法
寶動無違諍自性清淨名為僧寶二曰出世三寶謂
法報化身隨類應現是為佛寶六度詮旨四諦緣生
名為法寶十聖三賢五果四向名為僧寶三曰世間
住持三寶謂泥龕塑像名為佛寶黃卷赤軸名為法
寶剃髮染衣名為僧寶歸依者罪滅河沙瞻仰者福
增無量今有邪愚不解偽撰真宗妙義經妄言精是
佛寶氣是法寶神是僧寶致使入善門者信其邪說
不敬三寶實可憐愍若夫不敬世間三寶則同體出
世三寶何所得哉自賺猶可又賺他人可謂歧人天
之正路瞎人天之眼目毀因果之真教澆定慧之淳
風無甚於此也佛言一切眾生若不歸依三寶永劫
墮三惡道不見古教云十方薄伽梵圓滿修多羅大
乘菩薩僧功德難思議歸依佛者不墮地獄歸依法
者不墮餓鬼歸依僧者不墮旁生何以故佛為無上
醫王法是除病良藥僧乃導人知識並為真淨福田
背之則邪向之則正凡見一切佛像起如來想見一
切聖教生難遭想見一切比丘僧起祖師想禮拜供
養無得輕欺以佛莊嚴而自莊嚴如此則一體三寶
唯心備具矣諸仁者若欲得道當依佛語違而得者
無有是處或曰達磨西來不立文字直指人心見性
成佛何須看經教而悟道乎答曰達磨老祖之說實

是應病之良藥今人不達祖師宗旨反以執藥成病
矣祖師要人悟心合教故說此言恐學人泥於文字
而不參本佛亦恐滯指而迷月也六祖云達磨道箇
直指早是曲了也何以故要知不立兩字亦是文字
豈可謂無文字乎若真不立文字人亦不合語言只
此語言亦是文字之相豈可言其不立乎愚人見說
不立就便一向執空只說不立文字反謗佛經罪障
深重可不戒哉不見達磨傳法偈曰吾本來茲土傳
法救迷情一花開五葉結果自然成祖又曰吾有楞
伽經四卷亦用付汝即是如來心地要門令諸眾生
開示悟入如此者達磨豈無文字與人乎先德云看
經者明佛之理也則是藉教明宗心與教合以心印
心無二無別故知欲達真乘須親教典稟教乃能明
理明理然後修行行願無虧道果可證看教既有此
益焉可輕其教法乎溈山警策云教理未甞措懷玄
道無因契悟及至年高臈長空腹高心不肯親附良
朋惟知倨傲遂成疎野觸事面墻後學咨詢無言接
引縱有談說不涉典章或被輕言反責後生無禮纔
相覺察便言我是山僧人我貢高欺壓後學遂使一
生空過後悔無追展轉輪迴何時休息噫若有中流
之士未能頓超且於教法留心溫尋貝葉精搜義理
傳唱敷揚接引後來報佛恩德時光亦不虗棄必須
以此扶持住止威儀便是僧中法器豈不見倚松之
葛上聳千尋附託勝因方能廣益如此者豈可輕其

教法乎輕其知識乎若輕其知識即輕其教法輕其
教法即輕其佛祖輕其佛祖則自欺其心自欺其心
則反沉苦海矣嗚呼釋迦世尊尚捨全身而求半偈
身為牀座而求妙法不見行願品云剝皮為紙析骨
為筆刺血為墨書寫經典積如須彌為重法故不惜
身命何況王位國城妻子象馬七珍世尊重法既如
此凡夫可輕其教法乎藥王菩薩將身為燭而報佛
深恩常啼菩薩賣心肝而學般若神光斷臂參請善
財泣血南求皆是為法亡軀纔得了明大事圓覺經
云末出眾生欲修行者當求一切正知見人即得成
就無上菩提智度論云於諸導師生世尊想若有能
開釋深義解散疑結於我有益則盡心恭敬不念餘
惡如獘囊盛寶不以囊惡故不取其寶又如夜行險
道獘人執炬不以人惡故不取其照華嚴經云但於
能說佛法之人生難遭想應於自身生病苦想於善
知識生醫王想於所說法生良藥想於所修行生除
病想若聞一句一偈未曾有法勝得三千大千世界
滿中七寶及釋梵轉輪王位法華經云能說此經之
人應以如來供養而供養之應持天寶而以散之天
上寶聚應以奉獻所以者何是人歡喜說法須臾聞
之即得究竟阿耨多羅三藐三菩提起信論云如木
中火性是火正因若無人知不假方便能自燒木者
無有是處眾生亦爾雖有正因熏習之力若不遇諸
佛菩薩經教及一切善知識開示能自成佛者無有

是處不聞先德云生我者父母成我者師友豈不然
哉要知大乘經典諸佛所師佛果菩提皆從中出觀
經三種淨業并上品上生者皆言讀誦大乘解第一
義能如是者決定往生何名大乘經即華嚴法華般
若涅槃楞嚴楞伽圓覺等經并觀無量壽佛等經及
一切專談淨土等經修淨業人當受持讀誦如說修
行問曰識字之人可行不識字者何為答曰雖不識
字讀誦亦可印施流通再能頂禮歸依有日自然通
曉不見善財一生證果龍女八歲成佛盖因致力於
多生豈能一朝成辦爾妙莊嚴王品云若善男子善
女人種善根故世世得善知識其善知識能作佛事
示教利喜令入阿耨多羅三藐三菩提諸大德當知
善知識者是大因緣所以化導令得見佛豈小補哉
今生不明佛理之人皆因前世輕慢佛法今世再不
尊崇來生愈加愚困不見法華經云於千萬億劫不
聞佛名字亦不聞正法如是人難度苦哉苦哉若是
毀經教謗法師其罪過於罵佛可不慎歟若不信之
法師火宅二品中可見吾勸後之學者欲修無上菩
提必須參禮明師聽從教法若遇盲師指示要超昇
反沉墜矣可謂渡河須用筏到岸不須船。

孝養父母報恩文　三

蓮宗寶鑑云念佛乃諸法之要孝養為百行之先孝
心即是佛心孝行無非佛行欲得道同諸佛先須孝
養二親故賾禪師云孝之一字眾妙之門佛語以孝

為宗佛經以孝為戒言中不昧口出戒光直下分明
頓開心地夫孝者有在家之孝有出家之孝在家孝
者父母愛之喜而不忘父母惡之勞而不怨承順顏
色以盡養生出家孝者割愛辭親飡微契本深入無
為之理上酬罔極之恩趣解脫之要途報慈親之捷
徑非但未來獲益亦於現世成功所以如來子夜踰
城道圓雪嶺盧能白金遺母法繼黃梅然而以法斷
恩應思報德是以迦維省父忉利寧親至於貧乏無
依理合躬親給侍是故畢陵伽起盡心之戒忍大師
有養母之堂陳睦州織屨供親朗法師荷擔遊學然
則出家者以法味為甘旨不忘反哺之心以佛事為
勤勞未遺世諦之禮非但一世父母而多生父母皆
報不唯一身父母而法界父母皆度同登覺岸豈止
周公之配天普示迷津故逾考叔之純孝出家之孝
其利博哉如或因緣未和父母不聽宜盡在家之孝
勸修出世之因若能即俗而真亦有成佛之路覬反
嬰兒之行無虧膝下之嚴報雙親顧復之勞致一乘
圓滿之地遂使在家菩薩行解無疑出俗高人因斯
可鑑其有局於事佛不能盡於事親覩茲有感于中
可以克全其孝嗚呼光陰易往父母難忘有親在堂
如佛在世以此報親之德圓成念佛之功是知父母
喜歡則諸佛喜歡此心清淨則佛土清淨可謂野色
更無山隔斷天光直與水相連。

行脚求師開示序　四

弟子宗本生于四明陳氏承感

雙親撫恤請師訓誨入學攻書父教師嚴頗通詩禮
年十五時有族兄朽木處士因恙棄世屍臥空堂余
經堂門而過乃見亡兄四大驚怖憂疑自歎曰世相
非堅命如風燭無常忽到難躲難逃遂欲出家學道
超脫輪迴不識修行路頭心中猶豫到於本境茶亭
禮佛偶見一僧危然端坐余乃叩問是何大德僧曰
吾是遊方禪和子也余見此說不勝喜悅遂即迎請
歸家具辦香齋供養飯食巳訖拜問禪師弟子欲逃
生死不知依何法修禪師問我是何姓名是何年紀
宗本答曰弟子姓陳名靜修年十五歲也禪師讚歎
曰年巳幼而發心高世之希有陳善男子一心寂靜
聽吾所說唯有徑路修行但念阿彌陀佛。

宗本曰念阿彌陀佛焉得便超生死乎禪師曰信憑
佛說脫苦良方無如念佛若不念佛生死難逃。

問曰念佛法門有何所出答曰念佛法門非止一經
一教之中所載盖大千恒沙經卷之內無一不具念
佛法門也若依此法而修決定往生淨土。

問念佛有幾許功德可以往生淨土答若人以四天
下七寶供養佛及菩薩緣覺聲聞等其福甚多不如
勸人念佛一聲其福勝彼。

問一聲佛名云何能勝答佛國往生論云譬如有人
初生墮地即能一日行千里足一千年滿中七寶奉
施於佛不如有人於後惡世能稱一聲阿彌陀佛其

福過彼自念尚以如此何況勸人。

問佛德雖然如是凡夫罪業所多云何一世念佛便
得往生淨土答十六觀經云至心念南無阿彌陀佛
一聲滅八十億劫生死重罪有人平生造五逆十惡
臨終十念阿彌陀佛尚得往生況一世齋戒念佛乎
問阿彌陀佛何故有如是廣大功德廣大行願答大
阿彌陀經云釋迦佛一日容顏異常侍者阿難怪而
問之佛言善哉汝所問者勝於供養一天下聲聞緣
覺及布施諸天人民以至蜎飛蝡動之類雖至累劫
猶百千萬億倍不及所問功德所以者何以諸天帝
王人民乃至蜎飛蝡動之類皆因汝所問而得度脫
以此觀之是釋迦佛初欲說阿彌陀佛之時其存於
心而形於色者巳異於平日則阿彌陀佛所以感諸
佛者固巳非常況於感一切眾生乎何則觀其阿彌
陀佛初發願云我至成佛時名聲超十方人天欣得
聞俱來生我剎地獄鬼畜生亦生我剎中是則凡在
三界六道輪迴之內者無所不度可知矣阿彌陀佛
現在西方極樂世界又在十方世界教化無央數天
人以至蜎飛蝡動之類蜎飛者謂微細飛虫也蝡動
者謂微細蛆虫也若此者佛尚化度況於人乎阿彌
陀佛又有願云若稱我名必生我國若不爾者誓不
作佛是以廣度眾生無有窮極而人一念歸依遂生
其國由此推之念佛功德實不可思議也阿彌陀佛
又云若有眾生欲生我國上品者須用慈心不殺愛

護含靈具諸戒行讀誦大乘解第一義諦理深明供
養三寶孝敬雙親悲憐貧苦教化有情加持法食普
施鬼神諸惡莫作眾善奉行若能如是念佛者決定
上品上生直至成佛其或力量未充且自堅持齋戒
一心念佛若能念念無間亦不在下品生矣況此法
門不揀賢愚不擇貴賤不在貧富不分男女不問老
幼不拘僧俗不論久近皆可念佛念佛軌則亦以不
拘或高聲念低聲念流水念頂禮念攝心念參究念
觀想念輪珠念行道念住立念靜坐念側臥念默念
明念千念萬念皆同一念唯要決定信心求生淨土
果能如是行持何用別尋知識可謂行船盡在把梢
人達者同登安養國　蜎(淵)蝡(軟)蛆(七俞切)。

宗本問曰世間之人多說家緣縈絆世務纏身且待
老來然後念佛此等之言唯願釋之。

禪師曰苦哉苦哉何等愚謬之言也豈不見死心禪
師云世間之人財寶如山妻妾滿室日夜歡樂他豈
不要長生在世爭柰前程有限暗裏相催符到便行
不容遲滯閻羅老子不順人情無常鬼王有何面目
且據諸人眼裏親見耳裏親聞前街後巷親情眷屬
朋友兄弟強壯後生死却多少豈不聞古人云莫待
老來方學道孤墳盡是少年人又云自從早年索妻
養子經營家計受盡萬千辛苦忽然三寸氣斷未免
一旦皆休若是孝順兒孫齋得幾僧看得部經燒得
陌紙春三秋九做得椀羮飯哭得幾聲猶是記憶爺

孃若是不肖之子父母方死骨頭未冷作撻財產出
賣田園恣意作樂以此較之着甚麼急兒孫自有兒
孫福莫與兒孫作遠憂復引古德云冷笑富家翁營
生忙似箭囤內米生虫庫中錢爛貫日裏把秤稱夜
間點燈筭形骸如傀儡莫教繩索斷死心如此苦口
勸人曾許你且做世業待老來方念佛乎當思人生
在世能有幾時石火電光眨眼便過趂此未老無病
之前抖擻身心撥棄塵事得一日光景念一日佛名
得一時工夫修一時淨業由他臨命終時好死惡死
只要我之盤纏預辦了也我之前程穩穩當當了也
若不如此後悔難追思之思之且喜彌陀甚易念淨
土甚易生世人雖然難免營辦家緣亦須早晚焚香
念佛況此念佛法門人皆可以通行譬如千年暗室
一燈照之則為明矣故雖殺牛屠馬之人放下屠刀
亦可以修所以修者不難亦不妨一切俗事在官者
不妨職業在士者不妨修讀在商賈不妨販賣在農
夫不妨耕種在婦人不妨女工在公門不妨事上在
僧徒不妨參禪凡一切所為皆不相妨或在晨昏禮
念或在忙裏偷閑每日或念千聲百聲或念三五百
聲或念十聲唯要回向發願願往西方誠能如是決
定往生矣陳善男子你若齋戒精嚴一心念佛不生
淨土者(某甲)當墮拔舌地獄我見禪師發誓深重是
則驚駭跪拜蒙感開示念佛法門也。

禪師曰若言淨土教門億劫之中說不能盡是以略

舉數言耳古德云上士一決一切了中下多聞多不
信誠哉是言也夫真信修行之士要生西方淨土不
是說了便休須是把做一件大事相似若是信得及
便從今日去發大勇猛發大精進莫問會與不會見
性不見性但只執持一句南無阿彌陀佛如靠着一
座須彌山搖撼不動只此一念是汝本師只此一念
即是化佛只此一念是破地獄之猛將只此一念是
斬群邪之寶劒只此一念是開黑暗之明燈只此一
念是渡苦海之大船只此一念是脫生死之良方只
此一念是出三界之徑路只此一念是本性彌陀只
此一念是唯心淨土但只要記得這一句阿彌陀佛
在念莫教失落念念常現前念念不離心無事也如
是念有事也如是念安樂也如是念病苦也如是念
生也如是念死也如是念如是一念分明又何必問
人覔歸程乎可謂一句彌陀無別念不勞彈指到西
方。

禪師丁寧再告曰陳善男子今將十法界之法付囑
於汝汝將此法亦以開示後人精進修行同成佛果
宗本答曰用廣發揮於後世庶幾有補於將來禪師
曰善哉善哉十法界者佛法界菩薩法界緣覺法界
聲聞法界天法界人法界脩羅法界餓鬼法界畜生
法界地獄法界夫十法界者一心具足隨造隨受據
你所作因還你所作果是以善行惡行世間之因也
三界六道世間之果也持戒念佛出世間之因也淨

土成佛出世間之果也人天路上作福為先生死海
中念佛第一今有欲快樂人天而不修福欲出離生
死而不念佛是猶鳥無翼而欲飛木無根而欲茂奚
可得哉要將念佛為正因作福為助道福慧雙修成
等正覺所以因該果海果徹因源因果無差始終不
昧何以故形直影端聲和響順應知因實果則不虗
如今是因臨終是果作惡而惡境現前念佛而佛界
自至豈不見華嚴經云若人欲了知三世一切佛應
觀法界性一切唯心造是也。

宗本問曰依何法修得到佛法界禪師曰當知六道
眾生皆有佛性真如平等一體同觀如諸佛想如父
母想無間冤親悉皆濟度盡未來際行普賢行能依
此法而修即與諸佛齊等。

問依何法修得到菩薩法界。

答布施度慳貪持戒度
毀犯忍辱度瞋恚精進度懈怠禪定度昏散智慧度
愚癡能依此法而修即與菩陸同等。

問依何法修只到緣覺法界。

答中乘之人樂獨善寂
雖知諸法緣不行普度是以只到緣覺法界。

問依何法修只到聲聞法界。

答小乘之人怕怖生死
如獐獨跳不顧後群欲速出三界自求涅槃是以只
到聲聞法界。

問依何法修止生天道。

答修十善業得生天法界。

問依何法修復得人倫。

答五戒堅持得生人法界。

問造何罪業墮落脩羅。

答若人雖修善業常懷勝負

瞋慢之心墮在脩羅法界。

問造何惡業墮落餓鬼。

答慳貪不捨瞞眾獨食墮在
餓鬼法界。

問造何惡業墮落畜生。

答造作愚癡邪惡之業決墮
畜生法界。

問造何惡業墮落地獄。

答毀謗三寶造作眾惡定墮
地獄法界此上十法界者盖隨人所作所修。

宗本頂禮謝師曰若非宿生慶幸焉得遇於明師開
示也禪師告辭而又曰汝若有疑未決可看蓮宗寶
鑑淨土指歸龍舒淨土文萬善同歸集智者大師十
疑論天如則法師或問神棲安養賦淨土決疑論凡
所讚揚淨土經教者皆可看之宗本曰恭稟師命信
受奉行○出家參學事理文長不錄。

開示參禪龜鏡文　五

學道之門別無奇特洗滌根塵以悟為則諸仁者欲
修無上菩提必用堅持齋戒戒行若不嚴持菩提終
不成就何以故戒為萬行之先鋒六度之基址如造
屋宅先固其基若無基址徒架虗空夫戒者大乘三
聚戒也攝律儀戒無惡不斷即諸惡莫作也攝善法
戒無善不積即眾善奉行也饒益有情戒無生不度
即普度眾生也此三聚戒者是菩薩成佛之戒也若
人具此三戒方可修禪不發此心參禪何益不見梵
網經云眾生受佛戒即入諸佛位豈不然哉佛祖云
戒能生定定能發慧慧則明心明心見性見性成佛

成佛作祖者莫不由斯戒也○夫參禪一事極是向
上玄機不是等閑小可須當發大勇猛發大精進亦
要息慮忘緣收視反聽將平時好惡知見憎愛是非
盡情掃蕩如利刀斬一握絲一斬一切斷亦如斬纜
放船徑望前去亦如一人與萬人鬪戰不容眨眼那
可遲疑果能發此决烈之志纔有參禪氣象既有參
禪氣象執持一句南無阿彌陀佛如靠一座須彌山
相似搖撼不動專其心一其意或念三聲五聲回光
自看云問着念佛底是誰○參要見這一念從何處
起良久覷破這一念疑上又加疑又問問念佛底是
誰畢竟是誰到這裏緊顧繩頭不得放捨如見生死
冤家扭着就要了當不容擬議不待商量如此參禪
剋期取辦○未能如是更聽饒舌剩語夫參究下工
之法如人增在千尺井底朝思想暮思量單單只用
求出之心再無異念又如失了要緊物事相似朝也
尋暮也尋橫也尋竪也尋尋之不見細想沉吟亦猶
猫捕鼠內外一如亦如過獨木橋愈加仔細若也如
此用心昏散自然而退行住坐臥如護嬰兒不可卒
暴所以探珠宜浪靜動水取應難定水澄清心珠自
現古人云開池不待月池成月自來故圓覺經云無
礙清淨慧皆依禪定生果能如是行持工夫定得入
手縱得禪定現前不可住在枯定須參大事了明圓
成一切種智先德云莫只忘形與死心此箇難醫病
最深直須坐究探淵源始得見性識天真正所謂百

尺竿頭更進一步直待懸崖撒手絕後再甦方可謂
之了事人雖決此一則又有一則疑或有話頭提起
提不起分明不分明得力不得力輕安不輕安此等
得失有無盡不可著但存參究之意即是工夫決了
此一則又有一則疑或有好境現前不要歡喜恐歡
喜魔入心或有惡境現前不要煩惱恐煩惱魔入心
要知此等境界非是外來皆是昏沉所生或是業識
所感凡有眼見耳聞者盡是虗妄俱不要着精進做
去古德云汝之伎倆有盡我之不采無窮真是色身
上有病者這箇不可強為急須禮佛懺悔念佛消遣
過時病源脫體然後又參若有智慧之人亦可參究
要知四大本空五蘊非有病從何來是誰受病果能
如是覺照亦有發明之時此則雖決了又有一則疑
倘有見解聰明現前切莫認着急須掃過若也住在
知見境界埋沒本來面目先德云佛法不是鮮魚那
怕爛却如剝芭蕉相似剝一層又一層剝一層又一
層直要剝到無下手處纔得打成一片然後着衣喫
飯屙屎放尿一動一靜一語一默無不是一箇阿彌
陀佛自此心花燦發洞照十方如杲日麗天明鏡當
臺不越一念頓成正覺非惟明此一大事從上若佛
若祖一切差別因緣悉皆透頂透底佛法世法無不
明了雖到這般田地亦未可住着須求證悟作家投
機印可印可之後聖凡不立取捨兩忘說甚麼天堂
地獄分甚麼南北東西徧法界是箇自巳彌陀盡虗

空是箇唯心淨土便可以一毫端上現寶王剎坐微
塵裏轉大法輪接引未來扶持末運如斯禪者方是
出格丈夫超群烈漢○如或未然且仗彼佛願力求
生淨土何則恐怕臨終陰境現前手忙脚亂此時作
不得張主不免又逐業緣去也還要確實念佛福慧
兼修送想樂邦一心待盡可謂雖然舊閣閑田地一
度嬴來方始休○嗟乎去聖時遙源流益別近有一
等泛泛之流智眼又不明淨土又不信錯會祖師機
語謬談聖意施為不知參究一心一向着於四大今
日兩明日三教人扭揑做作顛蹶奔馳定慧不得現
前遂致反成狂妄虗消信施孤負巳靈輪轉三塗受
諸苦楚只為打頭不遇作家到老翻成骨董此等盲
修瞎煉之徒縱然弄到彌勒下生亦無出頭日子正
所謂無禪無淨土銕床并銅柱萬劫與千生沒箇人
依怙苦哉苦哉勸戒後學高賢切宜仔細我今分明
說破說破又被人憎智者知是醍醐迷者反成毒藥
若也差之毫𨤲失之千里嗚呼天晴日頭出雨下地
上濕盡情都說破只恐信不及珍重。

禪宗淨土難易說　六

或問曰世間有人別執公案使人做作工夫只期參
禪悟道不願往生淨土此法何如答曰利根上智之
人可以真參實悟略有差訛便成大錯曰何以知其
為錯曰錯處在於未悟依舊展轉輪迴不若持誦修
行必得徑生淨土善知識非不教汝參禪唯恐你不

念佛何以故參禪悟道者難念佛往生者易汝不聞
古德云參禪要了生死百無二三念佛求生淨土萬
不失一正所謂有禪無淨土十人九錯路豈不然乎
況以參禪不礙念佛念佛不礙參禪禪宗淨土易難
今日分明直指法門固有八萬四千總不如一句阿
彌陀佛公案雖有一千七百亦不如一句阿彌陀佛
何則阿彌陀佛教門有頓有漸有理有迹上根智人
直下承當見性成佛中下之流未能頓超者仗彼佛
力亦得往生是以念佛教門勝過一切教門也其餘
公案功德要及念佛公案功德百分不入一百千萬
億分亦不及一何以故若是功德同等十方三世諸
佛不應讚歎阿彌陀佛恒沙經典之中不應指歸西
方淨土豈不聞歷代祖師箇箇念佛古今名賢人人
念佛僧俗男女悉皆念佛若是法門平等何不別舉
法門哉汝且觀於世人開口發聲必先念阿彌陀佛
何也要知阿彌陀佛願力無邊是以獨稱獨舉也不
見讚佛偈云十方三世佛阿彌陀第一四十八願度
眾生九品咸令登彼岸由此推之念佛公案實是超
過一切公案也我今再說九十六種外道俱為生死
修行只是不得解脫何也皆因遇着盲師將正法作
邪法佯佛法作魔法說以此錯賺者多矣自賺猶可
又賺他人正所謂一盲引眾盲相牽落火坑也○昔
日如來告目連言譬如萬川長流有浮草木前不顧
後後不顧前都會大海世間亦爾雖有豪貴富樂自

在悉不得免生老病死秪由不信佛經不能得生千
佛國土是故我說阿彌陀佛國土易往易取而人不
能修行往生反事九十六種邪道我說是人名無眼
人名無耳人○且如往生錄內高僧傳中賢愚並生
今古皆爾盡拋穢土俱趣淨方孕七寶池捨胞胎苦
超凡入聖得道證真不歷三祇便成佛道豈非佛力
難思也若欲永超生死輪迴得涅槃樂者無出往生
法門矣何以故娑婆濁境眾苦集而求道難成淨土
樂邦諸善聚而位登不退稱名號者諸佛護念而往
生發菩提者彌陀光照而增進菩薩羅漢與其同儔
水鳥樹林悉皆念佛耳畔常聞妙法心中頓絕貪瞋
快樂無窮壽量何極一生彼土便獲阿惟豈比人天
道中觸目多諸違順權乘路上善根希有周圓地前
三賢向未見道而失念舍利六住猶遇惡緣而退心
所以法華會上退席者五千寶積經中失道者猶眾
觀佛世尚爾何今時不然是知三乘之士歷僧祇劫
而功行無成念佛之門於彈指頃而位階不退是以
生淨土者有進無退決定成佛故彌陀經云極樂國
土眾生生者皆是阿鞞䟦致阿鞞䟦致者不退轉地
是也嗟乎初心信淺非他力難以進修我佛願深但
有緣悉皆攝受諸仁者從上佛祖立教開示念佛法
門何況今之禪流不信往生淨土凡修淨土者不礙
於參禪何參禪者乃薄淨土而不修也。

辨明邪正決疑文　七


明教大師曰能仁之垂教也必以禪為宗而佛為祖
祖者乃其教之大範宗者乃其教之大統大統不明
則天下不得一其所詣大範不正則天下不得質其
所證夫古今之學佛者競以各立門庭是非相勝盖
由宗不明祖不正而為患也嗟乎近世有等邪師造
成魔外妖言倚號寶林法論(俗名圓活論也)偽撰真宗妙義
經僣稱無上法寶惑得後人十錯九訛使得迷流七
顛八倒不識本來清淨法身一向着於膿血皮袋盡
將夢境印證工夫反謗參禪念佛皆是小乘布施結
緣亦是濁福教人佛不用禮香不用燒戒不用持經
不用誦自此邪解佛言妄談聖意說道婬慾不礙菩
提殺盜無妨般若混吾教中遞相傳習不守清規壞
亂正法此是妖精鬼怪夜聚曉散假稱官法堂堂佛
法隱藏宜用吹滅燈燭暗傳妙法汝等依我行持七
日見性悟道又教入社弟子罰誓寫疏印合天條燒
上天廷方得成佛此是絕妙好事不許外人得知若
也泄漏天機汝等定墮此願再着幾人屋後門前巡
風打擄恐怕有人隔壁視聽宜用謹防嗚呼何勞如
此若是真正佛法鐘皷陞堂雲集大眾敷座演揚明
白開示豈有隱藏之理也唯恐傳之不廣豈怕人得
知也因是事魔之徒故以瞞人瞞巳也年復年來多
有此樣扇動人家清信男女不覺不知鼓入魔道吁
賺却路頭猶可恕又妄說六祖云寧度白衣千千萬
不度空門半箇僧如斯之輩非特惑於後人是亦誣

於先聖豈不聞永嘉云第一迦葉首傳燈二十八代
西天記入此土菩提達磨為初祖六代傳衣天下聞
後人得道無窮數又豈有度白衣而不度空門乎此
言實是謗三寶壞宗風行其邪犯其禁一朝事露天
理難容生遭王法死墮阿鼻千佛出世不通懺悔何
以故阿鼻地獄罪畢復墮諸地獄中受得地獄業消
復入畜生餓鬼展轉受苦無有休息正所謂欲得不
招無間業莫謗如來正法輪豈不見古聖道見一魔
事如萬箭攢心聞一魔聲如千錐劄耳速須遠離不
可見聞各自究心慎莫容易諸仁者此等邪魔只為
宿熏業種生遇邪師善力易消惡根難拔況此眷屬
世之甚多今以略舉幾種破汝等疑○又有邪師妄
稱達磨正教令人看箇佛無二字呼吸運用又教努
力高提逼氣衝頂胡說笟籬之法勇猛加功此等之
人皆是邪見異道縱經塵劫不出輪迴○又有邪師
說道丹田是極樂國土又是諸佛安宅令人觀照扭
揑做作般精運氣透過三關言稱返本還源見性成
佛聽得肚中一響又言六種震動師子作吼此等之
人年老成魔永沉鬼窟○又有邪師不識大聖洪名
不知念佛功德謬說坎男離女水火既濟妄將南無
阿彌陀佛六字分開六種邪解誑惑迷人輕慢大聖
罪同割截肢體出佛身血此等之人師及弟子俱入
地獄○又有邪師說道頓悟法門令人不用念佛偽
辨陰陽之理脫衣仰臥觀空又言夾脊雙關指名曹

豁一派教人縮脚運氣妄稱發大慧光如此做作施
為盡是鬼家活計不知諸佛皆是積功累德而成豈
可着空便成佛道佛法猶為塵障豈可存得陰陽此
等之人與魔作伴永劫沉淪○又有邪師妄傳一百
八字號曰百八摩尼徧身肢節安名上下左右表法
令人轉過一遍便當一參工夫雖拜日月北斗亦不
嚴整衣冠或裸露身形或輕衣唐突不敬祖宗父母
障人供佛齋僧反說泥佛不能度水木佛不能度火
金銀銅像亦不能度爐經是葛藤不消讀誦自此輕
佛慢法胡亂施為須是人人丹霞方許燒佛箇箇百
丈方可道無其或未然入地獄如箭○又有邪師偽
設種種多法妄指性命雙修又稱大道金丹欺誑世
間男女不識真參實悟一向鬼怪行持將一年十二
箇月按作十二度工夫將眼耳鼻舌身意按作諸佛
菩薩將皮肉血脉骨節按作八部天龍耳邊忽聞有
聲表作聲聞羅漢果位眼前忽見昏魔表作描𦘕不
成境界或見金沙布地或見千葉寶蓮或見樓臺殿
閣或見師子象王或見龍吟虎嘯或見日月並明或
見十方諸佛或見百億化身自號釋迦彌勒僣稱無
上法王此等之人永墮地獄無有出期○又有邪師
或習成幻術或靜坐暗想年深日久自有一般精靈
鬼怪入其心腑此人善能談論便言我得五眼六通
我知過去未來妄說人間吉凶禍福今日某人來明
日某事至見有災禍人家詐稱坐斷貪求則利又言

我是某佛轉世特來救度汝等汝等不必堅持齋戒
不用再禮別師但能供養得我教你自然成佛有等
愚癡男女信入骨髓望風歸附自此作隊成群私行
邪事此等之人永作魔家眷屬長為地獄種子不見
楞嚴經云修行之人若不斷婬殺盜妄而欲外道者
猶如蒸砂作飯經無量劫終不能成諸仁者若看楞
嚴經盡識一切邪魔外道○復有盲師雖教人念阿
彌陀佛佛祖大理不明一向胡說亂通不識指歸淨
土不發正願往生只貪來世富貴豈知富貴有期福
盡依舊輪迴多劫漂流惡道此等之人可悲可痛哀
哉苦哉○復有盲師不付念佛公案開堂集眾坐禪
參究路頭不識便言幾地工夫今日也說禪說道明
日也說禪說道今日身子重昨日身子輕或逼得氣
喘而言精進或吐得痰血而當去塵或昏沉死坐而
言禪定或顛蹶步跳而當發揚或眼中見佛圍遶說
法或耳聞音樂任意逍遙此等之人虗延歲月孤負
巳靈永受輪迴無由解脫噫參禪學道本是醍醐遇
斯等人翻成毒樂豈不聞歷代祖師直指心宗見性
成佛迷人不知自心是佛可悲也哉諸佛祖師但為
眾生根有利鈍悟有遲疾所以種種方便譬喻說法
世人不悟將如之何却被塵勞所縛縛入輪迴去也
那時懊悔遲則遲矣吾勸學道之者若不能頓悟且
把一句南無阿彌陀佛常憶常念常覺常照何以故
此時縱然未悟命終上品往生既得往生何愁不悟

諸仁者要知念佛一門實乃超出餘門之上不見蓮
宗寶鑑云信餘門學道如蟻子上於高山淨土往生
似風帆行於順水彌陀接引直趣菩提眾聖提携高
超三界上品即登佛果下生猶勝天宮普請勿疑同
修不退若人欲生淨土須辦淨土資粮何謂淨土資
粮信行願三字也三字具足淨土必生又云從是西
方過迢迢十萬程資粮若具足何愁去不成勢至圓
通云憶佛念佛現前當來必定見佛憶念者心無間
斷也現前者現世得見佛也當來者來世得見佛也
所以精勤懈怠在乎當人但辦肯心必不相賺。

勸發真正大願決定往生說　八

慈照宗主云有行無願其行必孤有願無行其願必
虗無行無願空住閻浮有行有願直入無為此乃佛
祖修淨業之根本也何以故理由智導行由願興行
願得均理智兼備夫願者樂也欲也欲生西方淨土
樂見阿彌陀佛必須發願方得往生若無願心善根
沉沒華嚴經云不發大願魔所攝持一切佛事從大
願起欲成無上道故須得願波羅蜜所以普賢廣無
邊願海彌陀有六八願門是知十方諸佛上古先賢
皆因願力成就菩提○智度論第八卷問曰諸菩薩
行業清淨自得勝報何必要立誓願然後得之且如
田家得穀豈復待願耶答曰作禮無願無所標立願
為道御能有所成如佛所說若人修少福少戒不知
解脫正因聞說人天之樂心常願樂命終之後各生

其中此皆願力所致菩薩求生淨土在乎志願堅強
然後得之又云雖修少福有願力故得大果報大莊
嚴論云佛國大事獨行功德不能成就要須願力資
助方得往生隨頤見佛阿彌陀經云若有信者應當
發願願生彼國華嚴行願品云是人臨命終時最後
剎那一切諸根悉皆散壞一切親屬悉皆捨離一切
威勢悉皆退失乃至象馬車乘珍寶伏藏如是一切
無復相隨唯此願正不相捨離於一切時引導其前
一剎那中即得往生極樂世界由此推之宜當時時
發願樂慕往生日日禱祈勿令退失故云法門廣大
無願不從是以佛隨人之心滿人之願也○嗟乎備
觀今時信人歸投佛會或為病苦而發心或為報親
而舉意或為保扶家宅或為怖罪持齋雖有信心而
無行願雖云念佛不達本根凡修善緣皆為了還心
願罕有為自巳生死發願念佛求生淨土者往往香
燭道場祝願回向之辭皆是表獻神明消災延壽而
巳故與經懺本意相違不合諸佛本願縱使一生修
誦不明理趣錯用工夫是謂終日數他寶自無半錢
分也臨終所以不得往生淨土者盖無行願故也○
又有一等癡人投佛受戒乃於三寶前焚香誓願云
我若破戒甘當惡病纏身永墮地獄或言左眼出血
右眼出膿自肯自甘自願受報多見有口無心破齋
犯戒殃禍及身受諸惡報或現世遭王法官司或死
去墮三塗地獄嗚呼殊不知佛祖興慈運悲何甞教

人如此皆是邪師過謬錯將罰呪以為願發耳何惑
之甚哉余甞愍念勸令同發正願求生淨土願同作
佛彼則曰我是凡夫豈敢望生淨土要做佛耶我有
此心又成妄想余應之曰不然善知識佛是覺也淨
土是心也此心誰不有之覺則佛也迷則眾生也世
人背覺合塵輪迴三界四生六道善惡業緣受報好
醜皆因妄認四大為我身六塵為實有隨他幻境日
夜流轉未甞暫省回光齋戒念佛從生至老唯憂家
緣不辦財不稱心愈多愈求愈貪不足雖曰積善奉
佛禮拜作福燒香只願富貴榮華長生不死纔做些
小好事便有伏願數般要保穀米盈倉蚕絲倍萬子
孫光顯牛馬孳生纔有一不如意便怨佛不保全日
日財喜增添始道天龍感應如此貪謀正是妄想却
言念弗求生淨土之說作妄想者豈不大顛倒乎凡
曰作福盡屬有為盖世間有漏之因非出世無為之
道修行佛子宜善思惟今日有緣得逢佛法當須究
本莫競枝條一念回光修出世法願捨娑婆願生淨
土亦如久客在於他鄉思欲歸于故里也此願生淨
土願作佛之心豈可比同凡夫妄想哉不見懺中云
願我臨欲命終時盡除一切諸障礙面見彼佛阿彌
陀即得往生安樂剎者是也可謂一朝踏着來時路
始覺從前錯用心。

慈照宗主示念佛人發願偈并序　九

彌陀節要云念佛之人最急一事不善相應何以故

雖云持戒念佛不曾發心願生淨土皆是埋頭過日
自失善利大凡念佛先要發心欲超生死往生淨土
須以大願自為主意常須念佛早晚專心禮拜彌陀
如朝帝主兩不失時日近日親心口與佛相應去佛
不遠口念心想心願見佛發深重願決信無疑日久
歲深工夫純熟自然三昧成就臨命終時彌陀接引
淨土現前更願現生之內常遇善知識不值邪見師
無惑我心不生懈怠若也如此念佛深信發願是信
行願三不虧也臨終見佛即非外來盡是唯心顯現
猶如種字在地逢春發生豈是外來皆從地出也今
之修行亦爾念佛信願納在八識心地臨終發現淨
土彌陀即非外來皆從自心出也偈云。


「　萬法從心生
　萬法從心滅
　我佛大沙門
　常作如是說
　持戒無信願
　不得生淨土
　唯得人天福
　福盡受輪迴
　展轉難脫離
　看經無慧眼
　不識佛深意
　後世得聰明
　亂心難出離
　不如念佛好
　現世無名利
　行坐不多羅
　則是阿彌陀
　發願持戒力
　回向生樂國
　正是合行持
　千中不失一
　釋迦金口說
　彌陀親攝受
　諸佛皆護念
　諸天善護持
　見此念佛人
　與佛不相遠
　應當坐道場
　轉于大法輪
　普度無邊眾
　譬如貧家女
　腹孕轉輪王
　諸天常愛護
　貧女自不知
　腹中有貴子
　今此念佛人

　其意亦如是
　憶佛常念佛
　不久當成佛
　諸佛善護持
　其人自不知
　我當生淨土
　却要來後世
　再得生人中
　譬如貧人家
　地內有伏藏
　藏神常守護
　不令其有失
　貧人自不知
　家內有寶藏
　逐日趂客作
　求衣食自濟
　今此念佛人
　其意亦如是
　不知念佛人
　具足如來藏
　自說我無分
　反要生人中
　譬如病人家
　自有真妙藥
　不知妙藥性
　不能自治病
　每日床枕邊
　痛苦受無量
　今此念佛人
　其意亦如是
　不知念佛心
　能滅貪瞋病
　能為大醫王
　能為大寶藏
　利濟一切人
　能為大法王
　覆護一切眾
　將為是凡夫
　不得生淨土
　且自持齊戒
　後世願為人
　展轉更修行
　方可生彼國
　多見修行人
　常作如是說
　不稱彌陀願
　不合淨土經
　邪見障覆心
　畢竟難出離
　非是他人障
　皆是自障心
　今世不得生
　一蹉是百蹉
　勸汝修行人
　信我如來說
　佛無不實語
　豈是虗誑言
　但當自精勤
　一心求淨土
　因風吹於火
　用力不消多
　幸有念佛心
　回願超三界
　逢寶不取寶
　遇食受飢寒
　咄哉大丈夫
　不見真實意
　我今略勸讚
　展轉傳與人
　代我廣流通
　作於如來使
　真是諸佛子

　真名報佛恩
　普願如說行
　同生極樂國」



天台智者大師勸人專修淨土　十

設問曰諸佛菩薩以大悲為業若欲救度眾生祇應
願生三界於五濁三塗中救苦眾生因何求生淨土
自安其身捨離眾生則是無大慈悲專為自利障菩
提道○答曰菩薩有二種一者久修行菩薩道得無
生忍者實當斯責二者未得巳還及初發心凡夫凡
夫菩薩者要須常不離佛忍力成就方堪處三界內
於惡世中救苦眾生故智度論云具縛凡夫有大悲
心願生惡世救苦眾生者無有是處何以故惡世界
煩惱強自無忍力心隨境轉聲色所縛自墮三塗焉
能救眾生假令得生人中聖道難得或因持戒修福
得生人中得作國王大臣富貴自在縱遇善知識不
肯信用貪迷放逸廣造眾罪乘此惡業一入三塗經
無量劫從地獄出受貧賤身若不逢善知識還墮地
獄如此輪迴至於今日人人皆如是此名難行道也
故維摩經云自疾不能救而能救諸疾人無有是處
又智度論云譬如二人各有親屬為水所溺一人情
急直入水救為無方便力故彼此俱沒一人有方便
往取船筏乘之救接悉皆得脫水溺之難新發意菩
薩亦復如是未得忍力不能救眾生為此常須近佛
得無生忍巳方能救眾生如得船者又論云譬如嬰
兒不得離母或墮坑井渴乳而死又如鳥子翅羽未
成秪得依樹附枝不能遠去翅翮成就方能飛空自

在無礙凡夫無力唯得專念阿彌陀佛使成三昧以
業成故臨終斂念得生決定不疑見彌陀佛證無生
忍巳還來三界乘無生忍船救苦眾生廣施佛事任
意自在故論云遊戲地獄行者生彼國巳得無生忍
還入生死國中教化地獄救苦眾生以是因緣宜用
專修淨土求願往生諸仁者願識其教故十住婆沙
論名易行道也。

永明壽禪師戒無證悟人勿輕淨土十一

或問曰但見性悟道便超生死何用繫念彼佛求生
他方○答曰真修行人應自審察如人飲水冷暖自
知今存龜鑑以破多惑諸仁者當觀自巳行解實得
見性悟道受如來記紹祖師位能如馬鳴龍樹否得
無礙辯才證法華三昧能如天台智者否宗說皆通
行解兼修能如忠國師否此諸大士皆明垂言教深
勸往生盖是自利利他豈肯懼人自惧況大雄讚歎
金口丁寧希從昔賢恭稟佛勑定不謬悞也仍往生
傳所載古今高士事迹顯著非一宜勤觀覽以自照
知又當自度臨命終時生死去住定得自在否自無
始以來惡業重障定不現前否此一報身定脫輪迴
否三塗惡道異類中行出沒自由定無苦惱否天上
人間十方世界隨意寄託定無滯礙否若其未也莫
以一時貢高却致永劫沉淪自失善利將復尤誰嗚
呼哀哉何嗟及矣○四料揀云一曰有禪無淨土十
人九錯路陰境若現前瞥爾隨他去謂單明理性不

願往生流轉娑婆則有退墮之患陰境者於禪定中
陰魔發現也如楞嚴經所明於五陰境起五十種魔
事其人初不覺知魔着亦言自得無上涅槃迷惑無
知墮無間獄者是也二曰無禪有淨土萬修萬人去
但得見彌陀何愁不開悟謂未明理性但願往生乘
佛力故決定無疑三曰有禪有淨土猶如戴角虎現
世為人師來生作佛祖既深達佛法故可為人天師
又發願往生速登不退可謂腰纏十萬貫騎鶴上楊
州四曰無禪無淨土銕床并銅柱萬劫與千生沒箇
人依怙既不明佛理又不願往生永劫沉淪何由出
離諸仁者欲超生死速證菩提於此四種擇善行之。

長蘆賾禪師勸參禪人兼修淨土　十二

夫以念為念以生為生者常見之所失也以無念為
無念以無生為無生者邪見之所惑也念而無念生
而無生者第一義諦也是以實際理地不受一塵則
上無諸佛之可念下無淨土之可生佛事門中不捨
一法則總攝諸根盖有念佛三昧還源要術示開往
生一門所以終日念佛而不乖於無念熾然往生而
不乖於無生故能凡聖各住自位而感應道交東西
不相往來而神遷淨域故經云若人聞說阿彌陀佛
執持名號乃至是人終時心不顛倒即得往生阿彌
陀佛極樂國土嗟乎淺信之人橫生疑謗則不信諸
佛誠言不信往生淨土豈不甚迷哉若信佛言而生
淨土者則累繫之業不能絆劫燒之火不能焚謝人

間之八苦無天上之五衰尚無惡道之名何況有實
經云彼國眾生無有眾苦但受諸樂故名極樂今以
娑婆對而比之此則血肉形軀有生皆苦彼則蓮華
化生無生苦也此則時序代謝衰老日侵彼則寒暑
不遷無老苦也此則四大難調多生病患彼則化體
香潔無病苦也此則七十者希無常迅速彼則壽命
無量無死苦也此則親情愛戀有愛必離彼無父母
妻子無愛別離苦也此則仇敵冤讎有冤必會彼則
上善聚會無冤憎會苦也此或困苦飢寒貪求不足
彼皆衣食珍寶受用現成此或醜穢形骸根多缺漏
彼則端嚴相貌體有光明此則輪轉生死彼則永證
無生此則丘陵坑坎荊棘為林土石諸山穢惡充滿
彼則黃金為地寶樹參天樓聳七珍華敷四色此則
雙林巳滅龍華未來彼則阿彌陀佛現在說法此則
觀音勢至徒仰嘉名彼則與二上人親為勝友此則
群魔外道惱亂正修彼則佛化一統魔外絕蹤此則
媚色妖婬迷惑行者彼則正報清淨實無女人此則
惡獸魑魅交扇邪聲彼則水鳥樹林咸宣妙法二土
較量境緣逈別而樂邦之勝其數無窮未暇悉舉也
是以了義大乘無不指歸淨土前賢後聖自他皆願
往生凡欲度人先須自念佛也嗚呼人無遠慮必有
近憂一失人身萬劫難復故率大海眾各念阿彌陀
佛百聲千聲乃至萬聲回向同緣願生彼國切冀蓮
池勝會金地法明綺互相資必諧斯願操舟順水更

加艣棹之功則十萬遙程不勞而至矣。

元祐四年冬(宗賾)夜夢一男子烏巾白衣可三十
許風貌清美舉措閑雅揖謂宗頤曰欲入公彌陀
會告書一名宗賾乃取蓮華勝會錄秉筆問曰公
何名曰普慧宗賾書巳白衣者又云家兄亦告上
名宗賾問曰令兄何名云普賢言訖遂隱宗賾覺
而詢諸耆宿皆云華嚴離世間品有二大菩薩名
宗賾以為佛子行佛事助佛掦化必有賢聖幽贊
然則預此會者豈小緣哉今將二大菩薩為此會
首嗚呼淨土一法大聖尊崇參禪凡流豈宜輕忽。

龍舒王居士勸人徑修淨土　十三

世有專於參禪者只說唯心淨土豈復更有淨土自
性阿彌不必更見阿彌皆失之矣何則此言甚高切
恐不易到彼西方淨土無貪無戀無瞋無癡吾心能
無貪無戀無瞋無癡乎彼西方淨土思衣得衣思食
得食欲靜則靜欲去則去吾思衣而無衣則寒惱其
心思食而無食則飢惱其心欲靜而不得靜則群動
惱其心欲去而不得去則繫累惱其心是所謂唯心
淨土者誠不易到也彼阿彌陀佛福慧具足神通廣
大變地獄為蓮華易於反掌觀無盡之世界俱在目
前吾之障重恐墮地獄況能變作蓮華乎隔壁之事
猶不能見況能見無盡世界乎是所謂自性阿彌者
誠不易到也今之參禪之人烏得忽淨土而不修捨
彌陀而不欲見乎大阿彌陀經云十方有無量菩薩

往生阿彌陀佛國彼菩薩尚欲往生我何人哉不欲
生彼是果勝於諸菩薩乎由此言之唯心淨土自性
彌陀者大而不要高而不切修未到者誤人多矣略
舉數條以為證之青草堂後身曾魯公喆老後身多
憂苦古老後身耽富貴法華尼後身作官妓皆是不
信西方展轉輪迴受苦此等若修西方決定上品上
生秪因不信反成獘矣不若脚踏實地持誦修行則
得徑生淨土直脫輪迴與虗言無實者天地相遠矣
○或曰參禪固難見性學仙何如答曰不修淨土而
欲學仙是捨目前之美玉而求不可必得之碔砆豈
不惑哉何則按楞嚴經云有十種仙皆壽千萬載數
盡復入輪迴為不曾了得真性故與六道眾生同名
七趣是皆輪迴中人也世人學仙者萬不得一縱使
得之亦不免輪迴為着於形神而不能捨去也且形
神者乃真性中所現之妄想非為真實故寒山詩云
饒汝得仙人恰似守屍鬼非若佛家之生死自如而
無所拘也近自數百年來得仙者唯鍾離呂公而學
鍾離呂公者豈亡千萬自予親知間數亦不少終皆
死亡埋于下土是平生空費心力終無所益也豈不
聞洞賓飛劒斬黃龍却被黃龍降伏及見黃龍禪師
方悟真性了道遂說一偈云棄却瓢囊擊碎琴如今
不戀永中金自從一見黃龍後始覺從前錯用心是
也又不聞後魏曇鸞法師初自陶隱居得仙經十卷
鸞欣然自得以為神仙必可致也後遇僧菩提留支

問云佛道有長生乎能却老為不死乎支云長生不
死吾佛道也遂以十六觀經與之云汝可誦此則三
界無復生六道無復往盈虗消息禍福成敗無得而
至其為壽也有劫石焉有河沙焉沙石之數有限壽
量之數無窮此吾金仙氏之長生也鸞深信之遂焚
仙經而專修觀經雖寒暑之變疾病之來亦不懈怠
魏王憐其志尚又嘉其自行化他流傳甚廣號為神
鸞一日告弟子云地獄諸苦不可以不懼九品淨業
不可以不修因令弟子高聲念阿彌陀佛鸞西向閉
目叩頭而亡是時僧俗同聞管絃絲竹之聲從西而
來良久乃止由此觀之淨土法門最為捷徑況神仙
者有所得則甚祕而不傳以謂泄天機而有罪佛法
門唯恐傳之不廣直欲度盡眾生而後巳是其慈悲
廣大不易測量非神仙之可比也。

丞相鄭清之勸修淨土文　十四

人皆謂修淨土不如禪教律余獨謂禪教律法門莫
如修淨土夫真淨明妙虗徹靈通凡在智愚皆具此
性根塵幻境相與淪胥生死輪迴窮劫不斷故釋氏
以禪教律假設方便使之從門而入俱得超悟唯阿
彌陀佛獨出一門曰修行淨土如單方治病簡要直
截一念之專即到彼岸不問緇白皆可奉行但知為
化愚俗淺近之說其實則成佛道捷徑之途今之學
佛者不過禪教律究竟圓頓莫如禪非利根上器神
領意解者則未免墮頑空之失研究三乘莫如教非

得魚忘筌因指見月者則未免鑽故紙之病護善遮
惡莫如律非身心清淨表裏一如則未免自纏縛之
苦總而觀之論其所入則禪教律要其所歸則戒定
慧不由禪教律而得戒定慧者其唯淨土之一門乎
方念佛時口誦心惟諸惡莫作豈非戒繫念淨境幻
塵俱滅豈非定念實無念心華湛然豈非慧人能屏
除萬慮一意西方則不施棒喝而悟圓頓機不閱大
藏經而得正法眼不持四威儀中而得大自在不垢
不淨無縛無脫當是時也孰為戒定慧孰為禪教律
我心佛心一無差別此修淨土之極致也八功德水
金蓮華臺又何必疑哉淨土樞要之作勤矣。

辨明六祖大師西方淨土　十五

禪者問曰師言念佛定往西方六祖言西方是自性
何用更求生兩家之言云何不一宗本曰六祖之言
以理奪事終無事外之理吾之所言以事顯理終無
理外之事要知心外無境境全是心心法徧周事理
平等秪因人有利鈍遂成見有差殊果能到六祖地
位尚無佛可念有何淨土可生其或未然聽吾究竟
曰願聞曰六祖大師乃是再來古佛非今凡夫所能
及也六祖說法專談性理要人放下諸緣立地成佛
今人不解他義只學他言猶鸚鵡無異也鸚鵡但能
學得人語不能行得人事此所謂無異也未到祖師
田地先談祖師語句可咲其不揣巳也。

問六祖又言東方人造罪念佛求生西方西方人造

罪念佛求生何國答六祖只說僧俗喻於東西何曾
說無佛國不見壇經云在家能行如東方人無罪出
家不修如西方人有愆今人不窮古教強要狐言鳥
語況以六祖開示教人斷除妄想心貪瞋心嫉妬心
愚癡心煩惱心諂誑心邪偽心憎愛心散亂心是非
心貢高心能所心染着心人我心取捨心有無心修
證心除却此等之心方許見性成佛問君除得那一
心乎再問汝等神通妙用差別見解智慧道德能如
六祖大師否若也纖毫未到不許說如此話若說此
話是為魔說斷佛種故後來阿鼻地獄決然放你不
過何則若有初修行人信汝一向所說阿彌陀佛不
念得西方淨土不生得生死輪迴不出得地獄苦楚
不免得自墮地獄猶且可連累他人入地獄其罪可
勝乎比於常人之罪愈加一等所以阿鼻有分也又
不聞古德云若人排毀淨土不信往生者當受拔舌
之苦何以故要知淨土法門十方諸佛同口敷宣天
下禪宗一音演暢如何後學略不聽從自毀正因反
行魔說既不能自修又障他人修此入地獄如箭射
誠可愍也汝當速急懺悔一心念佛他日蓮華化生
方知我今日之不虗言也於是禪者悚然惶怖受教
而退。

此上問答因由皆出古壇經語後人刪而去之可
痛可恨。

諸祖指歸淨土文　十六


明師指歸淨土者如微塵數今略引諸祖以證之。

天如和尚云多見今之參禪者不究如來之了義不
知達磨之玄機空腹高心習為狂妄見修淨土之人
則笑之曰彼學愚夫愚婦之所為何其鄙哉余甞謂
非鄙愚夫愚婦也乃鄙文殊普賢馬鳴龍樹等也此
等之人非特自迷正道自斷佛種反成謗法之業又
招鄙聖之殃可不戒哉其餘教法生死難逃念佛修
持輪迴易脫但留阿彌陀佛名號救度眾生其有不
信而毀謗者當墮地獄具受眾苦。

靈芝法師云愽地凡夫業惑纏縛流轉五道百千萬
劫受諸苦惱忽聞淨土志願求生一日稱名即超彼
國可謂萬劫難逢千生一遇若人肯念阿彌陀佛超
過一切善根縱然能行施戒禪誦亦不如念佛功德
何則雖修一切福業若無正信求生淨土皆為小善
根也若念阿彌陀佛發願求生淨土是名大善根也
孤山法師云夫求生淨土者是假他力彌陀願攝釋
迦勸讚諸佛護念三者備矣苟有信心往生極易如
渡大海既得巨航仍有良導加以順風必能速到彼
岸矣若其不肯登舟遲留險道者誰之過歟。

楊提刑云有佛釋迦是大導師指清淨土是安樂國
阿彌陀佛是淨土師爾諸眾生若生彼土則無諸苦
不聞知者固可哀憐亦有善士發三種心不求生者
尤可嗟惜一曰吾當超佛越祖淨土不足生也二曰
處處皆淨土西方不必生也三曰極樂聖域我輩凡

夫不能生也夫行海無量普賢願見彌陀佛國雖空
維摩常修淨土十方如來有廣舌之讚十方菩薩有
同往之心試自忖量孰與諸聖謂不足生者何其自
欺哉至如龍猛祖師也楞伽經有預記之文天親教
宗也無量論有求生之偈慈恩通讚首稱十勝智者
析理明辨十疑彼皆上哲精進往生謂不必生者何
其自慢哉火車可滅舟石不沉現花報者莫甚於張
馗十念而超勝處入地獄者莫速於雄俊再甦而證
妙因世人愆尤未必若此謂不能生者何其自棄哉
中峯祖師云娑婆苦娑婆苦娑婆之苦誰能數世人
反以苦為樂甘住其中多失所臭皮袋裏出頭來長
養無明病成蠱驀然三寸氣消亡化作寒灰埋下土
五趣遷流不暫停百劫千生受凄楚諸仁者何如及
早念彌陀捨此娑婆苦西方樂西方樂西方之樂誰
能覺人民國土總殊勝了無寒暑并三惡蓮華胎裏
出頭來時聽法音與天樂瑠璃地瑩絕纖塵金銀珠
寶成樓閣化衣化食自然榮壽命無量難籌度諸仁
者何如及早念彌陀取彼西方樂。

辯秀律師曰吾專於律而念於佛以淨土為安養之
歸不達禪宗之人或云念佛是權門小教或云是有
相大乘此乃蓬心不直之談非是徹透高明之說何
耶夫出言即性發意皆如而一色一香無非中道況
我正念乎。

寂室大師示淨土實見云不修淨業之人妄稱游心

禪定悟性真宗或聞說淨土必曰淨土唯心我心既
淨則國土淨何用別求生處寂室曰且維摩經中云
如來以足指按地見娑婆國土悉皆嚴淨而眾會不
見唯螺髻梵王得知今之說悟性者能如梵王所見
淨土否況汝居卑室陋屋必羨之以大廈高堂脫粟
藜羮者必羨之以珍羞上味獘袍短褐者必羨之以
綾羅輊縠若云心淨土淨則不消如是分別也況當
老病死苦世間違情之時顏色與未悟者同是則口
唱心淨土淨之言身被穢土苦惱之縛其自欺之甚
也不然應須信教仰理於淨土從而修之。

真歇了禪師云捷徑法門惟有念佛功高易進念佛
為先若不念佛而求出離者終無所獲普勸清信一
心念佛求願往生決不悞矣。

古音禪師云一句阿彌陀佛宗門頭則公案譬如騎
馬拄杖把穩生涯一段不拘四眾人等持之悉有應
驗現生長福消災報滿永除罪難若人立地受持無
不隨心滿願幸生中土為人如上寶山一遍切莫空
去空回所務急宜早辦閻王不貴金珠唯重彌陀一
卷一生富貴如雲百歲光陰若電知音切莫遲延急
早作箇轉變佛為苦海舟航勸君早渡彼岸一用齋
戒為先二用改惡向善三用明師善友四用解脫正
願五用知因識果六用有諸方便七用積功累德八
用福緣相贈行住坐臥之中一句彌陀莫斷須信因
深果深直教不念自念若能念念不空管取念成一

片當念認得念人彌陀與我同現便入念佛三昧親
證極樂內院蓮胎標的姓名極功之者自見親見彌
陀授記便同菩薩作伴直至無上菩提永劫隨心散
誕依得此道歸來決定成佛不欠。

白樂天頌云。


「　余年七十一
　不復事吟哦
　看經費眼力
　作福畏奔波
　何以度心眼
　一聲阿彌陀
　行也阿彌陀
　坐也阿彌陀
　縱饒忙似箭
　不離阿彌陀
　達人應咲我
　多却阿彌陀
　達又作麼生
　不達又如何
　普勸法界眾
　同念阿彌陀
　要脫輪迴苦
　須念阿彌陀」



無盡居士云自歎身居相位意樂空門思此世界五
濁亂心眾惡雜性無正觀力無了因力本性彌陀唯
心淨土不能悟達謹遵　釋迦世尊金口之教專念
西方極樂世界阿彌陀佛求彼世尊大願大力加被
攝受待報滿時往生極樂猶如順水乘舟不勞自力
而到矣。

遠公祖師云禪宗見念佛修西方者皆言著相修行
未足為妙不如參禪見性頓悟真常淺根之人信彼
一惑佛又不念經又不看在塵務中口談參禪心不
行道輕毀淨土不信往生其失大矣不知阿彌陀佛
是無上甚深禪也今人不窮大理妄生分別欲要參
禪見性不須別舉話頭但持一句阿彌陀佛自參自
念自究自疑久久自有所得此時縱然不悟命終亦

得上品往生何患不大悟哉。

且如百丈大智海禪師是江西馬祖傳道之的子天
下叢林依他建立從古至今無一人敢議其非天下
清規依他舉行從始至末無一事敢違其法看他為
病僧念誦之規云集眾同聲舉揚一偈稱讚阿彌陀
佛復同聲稱念南無阿彌陀佛或百聲或千聲迴向
伏願云諸緣未盡早遂輕安大命難逃徑登安養此
非淨土之指歸乎又看他津送亡僧大夜念誦迴向
伏願云神超淨域業謝塵勞蓮開上品之華佛授一
生之記此非淨土之指歸乎至於茶毗之際別無所
為但令維那引聲高唱南無西方極樂世界大慈大
悲阿彌陀佛如是十唱而大眾十和總名之曰十念
也唱畢復迴向云上來稱揚十念資助往生此非淨
土之指歸乎自百丈以來凡所以津送亡僧皆依此
法然則所謂合五家之宗派盡天下之禪僧無有一
人不歸淨土者以余觀老宿之言皆有所據而指歸
淨土今之參禪之人既不會祖師之意又自不發省
覺之心妄謂悟達之士不願往生後悔無所逃矣。

諸經指歸淨土文　十七

淨土教門如恒河沙略引數則以破疑也。

大無量壽經云佛告彌勒於此世界有七百二十億
不退菩薩往生極樂國土諸小行菩薩不可稱計皆
得往生又不但我國乃至十方世界無量大菩薩眾
盡念阿彌陀佛願生阿彌陀佛國土。


彌陀經云若有善男子善女人聞說阿彌陀佛執持
名號以稱名故諸罪消滅其人臨命終時即得往生
阿彌陀佛極樂國土釋迦佛云汝等皆當信受我語
及諸佛所說若有眾生聞是說者應當發願生彼國
土。

十六觀經云若善男子及善女人但聞佛名二菩薩
名除無量劫生死之罪何況憶念念南無阿彌陀佛
一聲滅八十億劫生死重罪若念佛者當知此人是
人中芬陀利華觀世音菩薩大勢至菩薩為其勝友
藥王菩薩本事品云聞是經典如說修行於此命終
即往安樂世界阿彌陀佛大菩薩眾圍遶住處生蓮
華中寶座之上不復為貪欲所惱亦復不為瞋恚愚
癡所惱亦復不為憍慢嫉妬諸垢所惱得菩薩神通
無生法忍。

大智度論云佛是無上法王諸大菩薩以為法臣諸
臣所尊重者唯佛法王也有諸菩薩自念往昔謗般
若墮惡道受無量苦復經無量劫來雖修餘行不能
得出苦海後遇善知識教我念阿彌陀佛即得滅除
罪障超生淨土我今應當禮謝阿彌陀佛何以故父
母親友人天王等不能度我出離苦海唯阿彌陀佛
願力攝受是以得出苦海偈云若人願作佛心念阿
彌陀即得為現身故我歸命禮又云佛世一老人求
出家舍利弗不許佛觀此人曩劫採樵為虎所逼上
樹失聲念南無佛有此微善遇佛得度獲羅漢果吁

一稱其名尚得解脫況終身念佛乎。

蓮宗實鑑云恒河沙數眾如來彌陀第一十方微塵
諸佛剎極樂是歸深信極樂真解脫之妙門諦想彌
陀實眾生之慈父是以一念興而萬靈知信心生而
諸佛現纔稱寶號巳投種於蓮胎一發菩提即標名
於金地有緣斯遇自悟自修淺信不持大愚大錯堪
歎時逢末代多有邪見迷流貶淨業為權乘𠷣誦持
為麤行豈非耽溺火宅自甘永劫之沉淪悖悷慈親
深痛一生之虗喪須信匪憑他力截業惑以無由不
遇此門脫生死而無路是則輕者全是自輕毀者還
成自毀妄情易習正法難聞輪轉三惡道中長劫不
得出離。

淨土境觀要門云夫淨土法門者乃末世眾生出生
死之要路截苦海之舟航一生彼處永無退轉以金
色身飛行自在衣食自然得見佛聞法速入聖位無
虎狼獅子蚊虻蚤虱之所逼惱無雷霆風雨寒熱飢
渴之所煎熬蓮華化生壽命無量既無生老病死等
苦是為極樂世界故我釋迦如來欲令此土在迷眾
生出離眾苦開折伏之門彌陀慈父示攝受之路所
以苦口丁寧偏讚淨土普勸往生良由於此是故聖
賢道俗念佛往生者不可勝數但下劣凡夫貪着塵
勞不求出離甘心流浪生死深可痛傷。

安樂集云能念阿彌陀佛即斷一切業障得生淨土
何則譬如有人用師子筋為琴絃其聲一奏一切餘

絃悉斷若人於菩提心中能念阿彌陀佛一切煩惱
重障皆悉斷滅亦如有人取牛羊驢馬諸乳置一器
中若將師子乳一滴投之一切諸乳悉化為水若人
於菩提心中能念阿彌陀佛一切惡魔諸障自然消
滅得生淨土矣。

決疑論云人身難得淨土易生何以故五戒不持人
天路絕五戒清淨方得為人況以五戒難持亦無願
力攝受此所謂人身難得也修淨土者未必持戒全
與不全但念阿彌陀佛名號縱有罪業亦許懺悔臨
命終時阿彌陀佛觀音勢至清淨海眾各有願力共
來接引攝受此所謂淨土易生也。

淨行法門云懺悔似勤磨古鏡旋消歷劫之昏塵念
佛如私遇明君頓獲他時之拯拔春夏秋冬之內行
住坐臥之間勤思淨土莊嚴常憶阿彌陀佛如是念
佛則三昧現前生淨土不須疑矣。

大集月藏經云末法時中億億眾生起行修道未有
一得者皆因五濁惡世雜學難成唯有淨土一門可
通入路當知自行難圓他力易就如劣士附輪王之
勢飛遊四天凡質假仙藥之功昇騰三島實為易行
之道疾得相應慈旨丁寧須銘肌骨。

寶王論云浴大海者巳用於百川念佛名者必成於
三昧亦猶清珠下於濁水濁水不得不清念佛投於
亂心亂心不得不佛。

大品經云若人散心念佛亦得離苦其福不盡況定

意念佛也上至一心不亂下至十念成功。

法華經云若人散亂心入於塔廟中一稱南無佛皆
巳成佛道又云佛名聞十方廣饒益眾生一切具善
根以助無上心。

華嚴經云一切威儀中常念佛功德晝夜無暫斷如
是業應作又云寧受地獄苦得聞諸佛名不受無量
樂而不聞佛名。

寶積經云他方眾生聞阿彌陀如來名乃至能發一
念淨信歡喜愛樂所有善根迴向願生彼國者隨願
往生得不退轉直至成佛。

正法難聞品云佛說世間人民得聞阿彌陀佛名號
若慈心喜悅志意清淨毛髮聳然淚即出者皆是累
世常行佛道或他方佛所行菩薩道固非凡人也若
不信佛語者不信念佛者不信往生者皆從惡道中
來餘殃未盡愚癡不解未當解脫多有菩薩欲開此
經而不得聞若得聞者於無上道永不退轉故當信
受持念如說修行今為汝等說此大法令見阿彌陀
佛及其國土我以哀愍眾生特留此法偈曰若不往
昔修福慧於此正法不能聞巳曾欽奉諸如來故有
因緣聞此義彼佛剎樂無邊際唯佛與佛乃能知聲
聞緣覺滿世間盡其神智莫能測大聖法王宣妙法
濟度一切脫沉淪若有受持揚說者真是菩提殊勝
友佛說此經巳爾時菩薩聲聞天龍八部咸皆歡悅
信受奉行。


阿彌陀佛因地事理說　十八

或問曰師常勸念阿彌陀佛未知阿彌陀佛有因地
否宗本曰阿彌陀佛因地載於藏教甚多今略引一
二以詶子之所問○皷音王經云過去久遠劫中有
國名妙喜王名憍尸迦祖父清泰國王父月上轉輪
王母殊勝妙顏王后生三子長曰月明次曰憍尸迦
二曰帝眾時有一佛出世號世自在王如來憍尸迦
棄捨國位投佛出家名曰法藏比丘恭對如來發四
十八種廣大行願普度十方一切眾生若一願不滿
者誓不作佛是時諸天散花大地震動空中讚言決
定成佛○又悲華經云往昔劫中有轉輪王名無諍
念大臣寶海為善知識同於寶藏佛所發菩提心輪
王發願云我作佛時在於清淨安樂世界攝受一切
眾生大臣發願云我作佛時在於五濁苦惱世界度
脫一切眾生無諍念王者阿彌陀佛是也寶海大臣
者釋迦牟尼佛是也似此君臣道合名為折攝二門
是故阿彌陀佛在彼淨土接引眾生釋迦牟尼佛在
此娑婆教化眾生○又於塵點劫前大通智勝佛時
彌陀釋迦曾為十六王子覆講法華度生發願因此
無量劫來不違本誓諸仁者要知彌陀釋迦二師之
恩粉骨碎身未足為報。

又問十方諸佛甚多世人唯念阿彌陀佛何耶答阿
彌陀佛有理同事異是以特念耳推其理念一佛即
是念多佛念多佛即是念一佛何以故諸佛體同故

華嚴經云一切諸佛一法身真如平等無分別豈不
然乎我今再將喻法決汝之疑譬如一室之中懸百
千鏡內安一燈照之則諸鏡皆有燈光涉入如人稱
一阿彌陀佛一切諸佛悉皆念盡不見般舟三昧經
云䟦陀和菩薩問釋迦牟尼佛未來眾生云何得見
十方諸佛佛教令念阿彌陀佛即見十方諸佛是以
諸佛體同故稱同名同號也非唯諸佛同名同號要
知四聖六凡皆同此理何則諸佛悟此性成聖眾生
迷此性為凡是以亦同此理也○舉其事阿彌陀佛
慈悲廣大行願弘深是以特念耳不見大阿彌陀經
云我作佛時我剎莊嚴殊勝超過十方國土不得是
願終不作佛又云我作佛時說經行道十倍於諸佛
不得是願終不作佛又云稱我名號定生我國不得
是願終不作佛是以願廣緣強感動世人皆念耳又
不見大慈菩薩讚佛偈云十方三世佛阿彌陀第一
豈不然哉非但菩薩稱讚十方諸佛亦稱讚之況我
輩下劣凡夫也由此推之專念彼佛有何疑哉。

又問念佛之人臨終佛來接引十方世界有無量人
念佛焉能悉知其時盡能接引乎答且日月是一小
世界光明猶能普照萬類況佛之光明乎不見彌陀
經云彼佛何故號阿彌陀舍利弗彼佛光明無量照
十方國無所障礙是故號為阿彌陀應知佛之光明
廣大無比小乘羅漢尚有三明六通隨類現化況佛
之神通妙用乎何則身常禮佛佛則見之天眼通故

口常念佛佛則聞之天耳通故心常憶佛佛則知之
他心通故諸仁者只要自巳䖍切修持不須疑佛無
能接引。

又問佛有無量光明我何不見答杲日麗天瞽夫不
覩非日無光是盲者咎眾生黑業障重不見佛之光
明如處覆盆之下非日光之不照也若人齋戒精嚴
一心念佛臨終面見彌陀即得往生淨土。

又問既有如是功德何必連聲舉念譬如呌我名字
不過一二三聲若呼之不止則吾心反成瞋怪何如
答汝之邪說惑亂迷人且諸佛大聖之洪名非凡愚
常見之可比前不云乎稱我名號定生我國觀經云
念阿彌陀佛一聲滅八十億劫生死重罪況連聲不
斷乎彌陀經云以稱名故諸罪消滅勢至圓通云憶
佛念佛必定見佛上至一心不亂專持名號下至十
念成功往生淨土豈容汝饒舌非言哉我今勸人常
稱佛號何也要先滌其口業然後可淨其身心矣嗚
呼凡夫念佛之時還有妄想現起況不念佛乎今我
觀之非唯念彼之佛即是喚醒主人不迷本性既能
一性不迷三業自然清淨到此之時彌陀與我一體
無殊我與彌陀本來不二正是感應道交母子相見
事理分明性相兼備矣。

龍舒口業勸戒文　十九

居士曰口誦佛名如吐珠玉天堂佛國之報口說善
事如噴清香稱人長同口宣教化如放光明破人迷

暗口語誠實如舒布帛實濟人用口談無益如嚼木
屑不如默以養氣口言欺詐如蒙陷穽行則誤人口
好戲謔如掉刀劒有時傷人口稱惡事如出臭氣說
人短同口道穢語如流蛆蟲地獄畜生之報○人生
不過身口意業殺盜婬為身三業妄言綺語兩舌惡
口為口四業貪瞋癡為意三業總謂之十惡若持而
不犯乃謂之十善據佛所言口業果報多於身意二
業何則發意則未形於外出口則遂見矣舉身為惡
猶有時艱阻不若口之易發故也未問隔世之事且
以現世言之今人有一言稱人其人終身受賜福及
子孫者有一言陷人其人終身受害累及子孫者口
業豈不重哉出乎爾者反乎爾在彼固可畏矣然在
巳怨天者窮怨人者無智唯當戒慎可也故述聖賢
之意特勸戒焉。

辨明三教大理翊贊治化論　二十

夫三界之內三教流行三教者儒釋道也三教立法
俱以使人改惡向善返邪歸正世人不達本根妄分
枝葉便言窮理治天下莫大於儒盡性超生死莫大
於釋復命御三才莫大於道又謂之釋之寂滅不近
人情道之虗無不足以治天下儒之名義不能以超
生死都各執一偏而互相謗也耶不若服儒之服誦
儒之言行儒之行是儒而巳矣服釋之服誦釋之言
行釋之行是釋而巳矣或曰佛氏之教本是異端不
足信也一元曰子識異端之教可道之乎曰無暇讀

彼之書曰既不曾讀彼之書則安知有異端之法今
子只讀孔子之書而遂疑彼之非是舜犬也聞人以
為非而遂非之是妾婦也彼怒色而厲聲曰佛氏之
教無父無君豈不是異端也余曰盲者摸象謂之異
端只為不見象之真體無足怪也佛氏立教與人臣
言必依於忠與人子言必依於孝法華經云我等與
眾生皆共成佛道而況於君臣父子哉彼曰不孝有
三無後為大豈不是異端也余曰子言過矣孔孟取
之以義不特取之以迹曩時夷齊不嗣巢許無後而
孔子稱其聖之清未聞譏其不孝況吾宗弘道利生
自他兼濟出世之孝功莫大焉今子只知凡世胎生
安知佛國有化生也況佛之設教有權實之方頓漸
之法出家者降伏身心精修梵行處俗者夫婦有別
不犯邪非只要清心寡欲豈禁人生養嗣續哉彼曰
一髮一膚皆是父母所生父母全而生之子全而歸
之可謂孝矣今見其僧毀除鬚髮是何孝歟余曰子
之所說實是知近而不知遠見小而不見大也昔者
泰伯文身荊軻殞命比干剖腹介予焚軀盡是毀之
甚也而聖賢皆稱至忠至德豈可以不全形體而見
責耶況我沙門持戒行修佛道度迷情超苦海方於
焚身之類亦以遠矣奚在鬚髮之小事哉彼曰佛氏
之徒不耕而食不蠶而衣何也余曰未及佛者蚕食
於人猶可今有未能如孔孟者亦蚕食於人何也彼
曰儒者蚕食於人有功於天下余曰佛化亦有益於

天下也何則釋氏之所以孜孜訓世人者無非戒惡
勸善孰不知儒教亦復然乎且以目前言之佛以殺
生偷盜邪婬為身三業而孔子言勝殘去殺舜好生
惡殺詩人言文王德及鳥獸昆蟲是豈不戒殺哉盜
固不在所言矣夫子之時路不拾遺一草一葉不與
不取何況竊盜孔子言吾未見好德如好色者也詩
人剌不好德而悅美色是豈不戒邪婬哉佛以妄言
綺語兩舌惡口為口四業孔子謂人而無信不知其
可豈不戒妄言也謂巧言令色鮮矣仁豈不戒綺語
也書稱爾無面從退有後言豈不戒兩舌也惡口謂
之惡怒之聲尚未至於穢語荀子謂傷人之言深於
矛戟是豈不戒惡怒之口也佛又以貪瞋癡為意三
業孔子謂見得思義是則戒貪矣謂伯夷叔齊不念
舊惡是則戒瞋矣謂困而不學民斯為下是則戒癡
矣由此言之儒釋未甞不同也其不同者唯儒家止
於世間法釋氏又有出世間法儒家獨言一世而歸
之於天釋氏知累世業緣之本末此其所不同耳欲
知釋氏之所長須看楞嚴楞伽圓覺及曉金剛經之
理若能如是可以超出輪迴生死也未能如是而遂
非之則孔子所謂不知而作之者可不戒哉誠如是
則釋氏為可信矣其言淨土烏可以不信哉所謂出
世間法淨土尤其要者不可以不勉也又云佛家五
戒殺盜邪妄酒儒教五常亦復如是不殺仁之大不
盜義之廉不邪禮之正不酒智之明不妄信之至是

也先德云百家之鄉十人持五戒則十人淳謹千室
之邑百人行十善則百人和睦夫能行一善則去一
惡去一惡則息一刑一刑息於家萬刑息於國故我
能仁設教大有補於治化矣吁假若人人持五戒修
十善國家刑罰可以不用太平可以坐致也果能如
是況又感得諸天八部下降閻浮衛護凡世風調雨
順五穀豐殷火盜潛消災殃殄滅如斯利益非但補
於治化抑亦利於存亡矣蓮宗寶鑑云使一人能行
是道以訓于家家以導於鄉鄉以達於邦以至於無
窮則天下之民涵道泳德融神實相高步無何而極
佛境界豈止以為善人君子而巳哉夫如是則何患
乎忠孝不修禮讓不著歟以此觀之豈非能仁之道
與仲尼之道共為表裏以訓于民耶今之人多不察
其所由視其徒之不肖者而遷怒於善人教法焉豈
可以道士不肖而輕老子士人不肖而輕孔子智者
尚不以人廢言況可以其徒而輕其教乎亦何異乎
以丹朱而罪堯因商均而過舜服藥失度歸咎於神
農縱火致焚反怨於燧人也耶愚乃不侫學佛之道
有年矣既粗領其旨而頗有扶傾之心非敢私於巳
而欲公於眾以救其弊也但願。

一人在上高而不危三教周流通而無滯有一人故
奉三教之興有三教故助一人之理猶天之三光世
之三綱鼎之三足皆闕一不可也況為僧莫若道安
安與習鑿齒交游崇儒也為僧莫若慧遠遠送陸修

靜過虎溪重道也余慕二高僧好儒重道釋子猶或
非之我既重他他豈輕我請信安遠行事其可法也
詩曰伐柯伐柯其則不遠孟子曰天時不如地利地
利不如人和斯之謂歟。

毒峯善禪師三教一理述　二一

夫空劫之先無相有覺虗明寂照為天地之根降本
流末為萬道之祖還源返本為一法之宗追之不見
其首伺之不聞其後不可以智知不可以相覩唯真
聖者自內所證而知昔有僧問香巖云如何是道巖
云枯木裏龍吟僧云如何是道中人巖云髑髏裏眼
睛具得這手眼可以論三教故如如居士三教一理
論云硬似綿團軟似鉄六月炎天一點雪露柱燈籠
笑點頭啞子得夢向誰說古來三教強安名釋迦掩
室於摩竭夫子謂默而識之老聃謂大辯若訥直饒
剖破作一家不免落在第二月翻憶東坡居士言盡
把三教俱漏泄山色無非清淨身溪聲便是廣長舌
便恁麼去非特法堂前草深一丈至盡法界無一人
堪為種草從上聖人興慈運悲愍世流浪不免捺下
雲頭於第二門淺近處誘引諸子使當去古漸邈之
時若不為通一線路斯民詭譎日甚且將為魑為魅
而不返是以三聖人同生於有周主盟正教儒教教
之以窮理盡性釋教教之以明心見性道教教之以
修真煉性唯此一事實餘二則非真是各人胸中自
有三教渾然切不可向外騎牛覔牛去也故前輩云

一釋一道一儒流三人共話幾春秋不知說箇何年
事直至如今笑未休此詩渾無一點食煙火氣味始
於三教無負若曰齊家治身致君澤民此特儒者之
餘事若曰嗇精養神飛仙上昇此特道家之粗迹若
曰越死超生自利利人此特釋氏之筌[(ㄇ@(企-止))/弟]耳吁一字
三寫烏焉成馬後世傳訛將謂三教止於粗迹往往
承虗接響忘本逐末但以耳目所可接者爭是較非
甚至言戟交攻辭鋒競射豈不見聖門有云我之大
賢也於人何所不容況三教聖人各有門戶要其至
極處未始不一是皆不能容人之量是巳非人及言
自巳性命者盡指為虗無怪誕之語終日喚假為真
認賊為子至於每日承他恩力一點子問著全未有
正見正悟既無見悟一旦翻身歸去且道路頭向甚
處去轉見如癡如醉不識下落如是見解又却不謂
之虗無怪誕也若善論三教當略去其糠粃別覓轉
身一着可也吁我知之矣運甕者必在甕外若坐甕
中不能運甕既自埋沒於是非境中終不謂之善論
三教者須是具活捉長鯨底手段生擒猛虎底機鋒
逈然獨脫於三教之表始可出坎井而語東海也苟
區區拾前人之喀唾竊紙上之陳言而欲是此非彼
其不見笑於大方者鮮矣又有一說書曰非知之難
行之唯難當老病未至之時誰不能高談闊論說心
說性毀斥古人談玄說妙出人意表及觀十二時中
行持履踐寧無一念貪愛喜怒芥蔕於胸中寧無一

念酒色財氣聾瞽於正見仰視夫子之默識一貫顏
子之心齋坐忘老子之抱一守朴莊子之鵬鷃逍遙
世尊之拈花微笑達磨之得皮得髓恐古聖人未必
如是行持也故夫子曰先行然後從之以言未聞如
患脚法師能說而不能行也所以雪峯云悟了須是
行持若不行持謂之乾慧臨生死利害處終不得力
是知不在多言顧力行之何如耳自古鼎分三教相
資為用正如國家用兵器豈得巳哉使後世人人相
於忘隣墻不相往來之域清風颯至無日不是羲皇
上人吾知三聖人決不向平地上起風波爭柰今人
不古見地不古踐履不古所謂口頭說得千般妙下
脚難忘一點塵聖人不得不曲垂一隻手甞觀宋朝
無垢居士張狀元一自登科之後未甞不遊戲禪林
三昧忽朝謁妙喜禪師論格物之旨喜云公只知格
物不知有物格公曰師豈無方便耶喜舉明皇幸蜀
以劒擊閬守像話公聞之頓悟玄旨遂作偈云子韶
格物妙喜物格要識一貫兩箇五百果是具眼知音
伹看這般公案豈三教之所能窒礙於人者哉不然
更聽亂說一偈三教由來古有之休將黃葉止兒啼
衝開碧落松千尺截斷紅塵水一溪余甞謂眾曰儒
吾履也道吾冠也釋吾衣也於斯三者苟闕其一猶
跣其足而強行千里露其首而欲見大賓躶其形而
擬朝天子其為君子乎余固豈能盡三聖人之道幸
蚊蚋飲海亦預其味遂敬繪是像隨身瞻禮表全圓

極無外之誠仍述斯文要人各復自性本有之實為
是故敘之云耳。

姚少師佛法不可滅論　二二

或問少師曰佛胡人也其法為中國之患害久矣其
可不滅乎少師對曰佛法不可滅也或曰胡為而不
可滅也曰非唯不可滅也莫之能滅也或曰佛法為
中國之患害甚於洪水旱暵其不可滅而令其張王
乎譬如洪水治之有道亦能疏決旱暵禱之有靈亦
能消弭佛是人也有勢力者必能滅之矣少師笑而
謂曰有勢力者汝不聞三武與宋徽乎隨滅而隨興
也非惟隨滅而隨興況興之愈盛也縱有其勢力而
能滅伹能滅其所主之地耳能滅其普天率土者哉
或曰人之有勢力者不能滅天能滅之乎曰天能滅
而不敢滅也或曰子之言何其誕歟天何為而不敢
滅也曰孔老二教法天故不敢違天佛之教諸天奉
行況敢言滅乎何哉佛在世時梵王帝釋諸天龍神
曾於佛前發大誓顛但有教法處我當擁護況敢言
滅也若論諸天神力可能滅也使其一時運行雷火
疾疫盡世界內外所有教法僧徒廬舍悉皆消殞有
何難哉然諸天奉行佛之教法唯恐不逮況敢言滅
也或曰以子之言佛法斷不可滅也子更為我詳言
之少師曰然吾語汝汝其諦聽焉佛乃西方出世間
聖人也生于維衛國淨飯王家年十九捨王位出家
居雪山修道日飡馬麥充飢苦行六年而成正覺山

河大地悉皆震動恒以慈悲為心等觀世間眾生猶
如一子教令改惡從善離苦得樂成一切種智況佛
之化導於人而無所求也既捨王位出家非為求富
貴也日飡馬麥苦行修證非為求利養也既無所求
於人其法唯以化人為善寧中國之患害乎汝之無
知之言何其甚歟使世間聖人如孔子若見佛則必
尚而師之矣豈不聞孔子師老聃郯子萇弘師襄要
知此等聖賢能及佛乎況佛之大道水不能漂火不
能燒杻械不能拘刀劒不能刃毒藥不能中生而不
生不生而生滅而不滅不滅而滅在凡而不減在聖
而不增猶太虗空其可能滅乎唐之韓愈宋之歐陽
脩輩以空言欲滅之正如精衛之欲填東海螻蟻之
欲穴泰山可笑其不自量也或乃聞余言𧹞𧹞然拜
謝而退作佛法不可滅論。

靜齋劉學士三教平心論　二三

甞觀中國之有三教也自伏羲氏畫八卦而儒教始
於此自老子著道德經而道教始於此自。

漢明帝夢金人而佛教始於此此中國有三教之序
也大抵儒以正設教道以尊設教佛以大設教觀其
好生惡殺則同一仁也視人猶巳則同一公也懲忿
窒慾禁過防非則同一操修也雷霆眾聵日月群盲
則同一風化也由粗迹而論則天下之理不過善惡
二途而三教之意無非欲人之歸于善耳故。

孝宗皇帝製原道辨曰以佛治心以道治身以儒治

世誠知心也身也世也不容有一之不治則三教豈
容有一之不立無盡居士作護法論曰儒療皮膚道
療血脉佛療骨髓誠知皮膚也血脉也骨髓也不容
有一之不療也如是則三教豈容有一之不行焉。

儒教在中國使綱常以正人倫以明禮樂刑政四達
不悖天地萬物以位以育其有功於天下也大矣故
秦皇欲去儒而儒終不可去。

道教在中國使人清虗以自守卑弱以自持一洗紛
紜轇轕之習而歸於靜默無為之境其有裨於世教
也至矣故梁武帝欲除道而道終不可除。

佛教在中國使人棄華而就實背偽而歸真由力行
而造於安行由自利而至於利彼其為生民之所依
歸者無以加矣故三武之君欲滅佛而佛終不可滅
隋李士謙之論三教也謂佛日也道月也儒五星也
豈非三光在天闕一不可而三教在世亦缺一不可
雖其優劣不同要不容於偏廢歟然而人有異心心
有異見慕道者謂佛不如道之尊向佛者謂道不如
佛之大儒家以正自處又兼斥道佛以為異端是是
非非紛然淆亂盖千百年于此矣吾將明而辨之切
不可以私心論不可以愛憎之心論唯平其心念究
其極功則可以渙然氷釋也盖極功者收因結果處
也天下事事物物皆有極功沾體塗足耕者之事也
至於倉廩充實則耕者之極功也草行露宿商者之
事也至於黃金滿籝則商者之極功也唯三教亦然

儒有儒之極功道有道之極功佛有佛之極功由其
極功觀其優劣則有不待辨而明者自今觀之。

儒家之教自一身而一家自一家而一國自一國而
放諸四海彌滿六合可謂守約而施博矣若夫四海
六合之外則何如哉其說曰東漸西被訖于四海是
極遠不過至四海訖則止於此而更無去處矣是儒
家之教然也故學儒者存心養性蹈仁履義粹然為
備道全美之士而見諸設施措諸事業可以致君可
以澤民可以安國家而利社稷可以抹世教而致太
平功成身老名在青史儒之極功如此而巳曾子曰
死而後巳不亦遠乎盖至於死而極矣。

道家之教自吾身而通乎幽冥自人間而超乎天上
自山林巖穴而至於渺渺大羅巍巍金闕可謂超凡
而入聖者若夫天地造化之外則何如哉其說曰大
周天界細入微塵是極大不過周天界界則限於此
而外此者非所與知矣是道家之教然也故學道者
精神專一動合無形翹然於清靜寡欲之境而吐故
納新積功累行可以尸解可以飛昇可以役鬼神而
召風雨可以贊造化而立玄功壽量無窮快樂自在
道之極功如此而巳黃庭經云長生久眎乃飛去盖
至長生則極矣。

佛家之教一佛出現則以三千大千世界為報剎姑
以一世界言之一世界之中有須彌山從大海峙出
于九霄之上日月循環乎山之腰而分晝夜須彌四

面為四洲東曰弗于逮西曰瞿耶尼南曰閻浮提北
曰鬱單越四大洲之中各有三千洲今此之世界則
閻浮提也今此之中華則南洲三千洲中之一洲也
釋迦下生於天竺乃南洲之正中也須彌四旁上隣
日月之處謂之四王天又上則謂之帝釋天又上於
虗空之中朗然而住雲層四重天總名欲界又上雲
層十八重天總名色界又上空層四重天總名無色
界如是三界中諸眾生輩有生老病死是為一世界
也如此一千世界謂之小千如此一千小千世界謂
之中千即百萬也如此一千中千世界謂之大千即
百億也以三次言千故云三千大千世界其實一大
千爾一大千之中有百億須彌山百億日月百億四
天下如小錢一百萬貫每一界置一錢盡此一百萬
貫方為大千世界此一佛報剎也一佛出現則百億
世界中有百億身同時出現故梵網經云一華百億
國一國一釋迦各坐菩提樹一時成佛道如是千百
億盧舍那本身千百億釋迦各接微塵眾是之謂千
百億化身也以千百億化身而化度千百億世界其
中胎卵濕化無足二足四足多足有色無色有想無
想乃至非想非非想皆令得度是佛家之教然也故
學佛者識五蘊之皆空澄六根於清淨遠離十惡修
行十善視四念處行四正勤除六十二見而邪偽無
所容斷九十八使而煩惱莫能亂三千威儀八萬細
行無不謹守四無量心六波羅蜜常用熏修其間為

法忘軀則如剝皮剌血書經斷臂投身參請而不怯
不疑為物忘巳則如忍苦割肉餧鷹捨命將身飼虎
而不怖不畏錢財珍寶國城妻子棄之如獘屣支節
手足頭目髓腦捨之如遺蛻從生至生經百千萬億
生而此心不退轉也從劫至劫經百千萬億劫而此
心愈精進也由是三祇果滿萬德功圓離四句絕百
非通達無量無邊法門善入無量無邊三昧成就五
根五力具足三達三明圓顯四智三身超證六通五
眼得四無礙辯而演說無窮入四如意分而神通自
在八勝處八解脫常得現前四無畏四攝法受用無
盡八聖道支十八不共法不與三乘同等三十二相
八十種好莊嚴微妙法身過去塵沙劫未來塵沙劫
無不洞見現在塵沙界眾生塵沙心無不了知圓明
十號之尊超出三界之上是為天中之天是為聖中
之聖是為無上法王是為正等正覺超諸方便成十
力還度法界諸有情佛之極功如此而巳法華經云
如來為一大事因緣故出現於世普欲令眾生亦同
得此道盖其大願大力誓與一切含靈皆證無上涅
槃妙果者也是故辨三教者不可以私心論不可以
愛憎之心論唯平其心念究其極功則知世之學儒
者到收因結果處不過垂功名也世之學道者到收
因結果處不過得長生也世之學佛者到收因結果
處可以斷滅生死究竟涅槃普度眾生俱成正覺也
其優劣豈不顯然可見哉故甞試譬之儒教之所行

者中國也道教之所行者天上人間也佛教之所行
者盡虗空徧法界也儒猶治一家威令行於藩墻之
內若夫藩墻之外則不可得而號召也道猶宰一邑
政教及於四境之中若夫四境之外則不可得而控
制也佛猶奄有四海為天下君溥天率土莫非臣民
禮樂征伐悉自我出也此三教廣狹之辨也。

學儒者死而後巳盖百年間事也學道者務求長生
盖千萬年也學佛者永斷生死湛然常住盖經歷塵
沙劫數無有窮盡也儒猶一盞之燈光照一夕鐘鳴
漏盡則油竭燈滅也道猶阿闍世王作百歲燈照佛
舍利經百歲巳其燈乃滅也佛猶皎日照曜萬古常
明西沒東昇循環不息也此三教久近之辨也略說
三教大意其詳備在本論。

北齊黃門侍郎歸心辨惑篇　二四

三世之事信而有徵家業歸心勿輕慢也其間妙旨
具諸經論不復於此少能讚述但懼汝曹猶未牢固
略重勸誘爾原夫四塵五廕剖㭊形有六舟三駕運
載群生萬行歸空千門入善辯才智慧豈徒七經百
氏之傳哉明非堯舜周孔所及也內外兩教本為一
體漸極為異深淺不同內典初門設五種禁外典仁
義禮智信皆與之符仁者不殺之禁也義者不盜之
禁也禮者不邪之禁也智者不淫之禁也信者不妄
之禁也至如畋狩軍旅燕享刊罰因民之性不可卒
除就為之節使不淫濫爾歸周孔也背釋宗何其迷

也俗之謗者大抵有五其一以世界外事及神化無
方為迂誕也其二以吉凶禍福或未報應為欺誑也
其三以僧尼行業多不精純為姦慝也其四以麋費
金寶減耗課役為損國也其五以縱有因緣如報善
惡安能辛苦今日之甲利後世之乙乎為異人也今
並釋之于下云。

釋一曰夫遙大之物寧可度量今人所知莫若天地
天為積氣地為積塊日為陽精月為陰精星為萬物
之精儒家所安也星有墜落乃為石矣精若是石不
得有光性又質重何所繫屬一星之徑大者百里一
宿首尾相去數萬百里之物數萬相連闊狹從斜常
不盈縮又星與日月形色同爾但以大小為其等差
然而日月又當石也石既牢密烏兔焉容石在氣中
豈能獨運日月星辰若皆是氣氣體輕浮當與天合
往來環轉不得錯違其間遲疾理宜一等何故日月
五星二十八宿各有度數移動不均寧當氣墜忽變
為石地既滓濁法應沉厚鑿土得泉乃浮水上積水
之下復有何物江河百谷從何處生東流到海何為
不溢歸墟尾閭渫何所到沃焦之石何氣所然潮汐
去還誰所節度天漢懸指那不散落水性就下何故
上騰天地初開便有星宿九州未劃列國未分剪疆
區野若為躔次封建巳來誰所制割國有增減星無
進退災祥禍福就中不差乾象之大列星之夥何為
分野止繫中國昴為旌頭匃奴之次西胡東越彫題

交阯獨棄之乎以此而求迄無了者豈得以人事尋
常抑必宇宙外也凡人之信唯耳與目耳目之外咸
致疑焉儒家說天自有數義或渾或葢乍宣乍安斗
極所周管維所屬若所親見不容不同若所測量寧
足依據何故信凡人之臆說迷大聖之妙旨而欲必
無恒沙世界微塵數劫也而鄒衍亦有九州之談山
中人不信有魚大如木海上人不信有木大如魚漢
武不信弦膠魏文不信火布胡人見錦不信有虫食
樹吐絲所成昔在江南不信有千人氈帳及來河北
不信有二萬斛船皆實驗也世有祝師及諸幻術猶
能履火蹈刃種瓜移井倐忽之間十變五化人力所
為尚能如此何況神通感應不可思量千里寶幢百
由旬座化成淨土湧出妙塔乎。

釋二曰天信謗之徵有如影響耳聞眼見其事巳多
或乃精誠不深業緣未感時儻差闌終當獲報耳善
惡之行禍福所歸九流百氏皆同此論豈獨釋典為
虗妄乎項槖顏回之短折原憲伯夷之凍餒盜跖莊
蹻之福壽齊景桓魋之富強若引之先業冀以後生
更為通耳如以行善而偶鍾禍報為惡而倘值福徵
便可怨尤即為欺詭則亦堯舜之云虗周孔之不實
也又欲安所依信而立身乎。

釋三曰開闢巳來不善人多而善人少何由悉責其
精潔乎見有名僧高行棄而不說若覩凡僧流俗便
生非毀且學者之不勤豈教者之為過俗僧之學經

律何異士人之學詩禮以詩禮之教格朝廷之人略
無全行者以經律之禁格出家之輩而獨責無犯哉
且闕行之臣猶求祿位毀禁之侶何慚供養乎其於
戒行自當有犯一披法服巳墮僧數歲中所計齋講
誦持比諸白衣猶不啻山海也。

釋四曰內教多途出家自是其一法耳若能誠孝在
心仁惠為本須達流水不必剃落鬚髮豈令罄井田
而起塔廟窮編戶以為僧尼也皆由為政不能節之
遂使非法之寺妨民稼穡無業之僧空國賦筭非大
覺之本旨也抑又論之求道者身計也惜費者國謀
也身計國謀不可兩遂誠臣徇王而棄親孝子安家
而忘國各有行也儒有不屈王侯高尚其事隱有讓
王辭相避世山林安可計其賦役以為罪人若能偕
化黔首悉入道場如妙樂之世穰佉之國則有自然
稻米無盡寶藏安求田蚕之利乎。

釋五曰形體雖死精神猶存人生在世望於後身似
不相屬及其歿後則與前身似猶老少朝夕耳世有
魂神示現夢想或降童妾或感妻孥求索飲食徵須
福祐亦為不少矣今人貧賤疾苦莫不怨尤前世不
修功業以此而論安可不為之作地乎夫有子孫自
是天地間一蒼生耳何預身事而乃愛護遺其基址
況於巳之神爽頓欲棄之哉凡夫蒙蔽不見未來故
言彼生與今非一體耳若有天眼鑑其念念隨滅生
生不斷豈可不怖畏耶又君子處世貴能克巳復禮

濟時益物治家者欲一家之慶治國者欲一國之良
僕妾臣民與身竟何親也而為勤苦修德乎亦是堯
舜周孔虗失愉樂耳一人修道濟度幾許蒼生免脫
幾身罪累幸熟思之汝曹若顧俗計樹立門戶不棄
妻子未能出家但當兼修戒行留心誦讀以為來世
津梁人身難得勿虗過也儒家君予尚離庖厨見其
生不忍其死聞其聲不食其肉高柴折像未知內教
皆能不殺此乃仁者自然用心含生之徒莫不愛命
去殺之事必勉行之好殺之人臨死報驗子孫殃禍
其數甚多不能悉錄耳且示數條於末。

梁世有人常以雞卵白和沐云使髮光每沐輙破二
三十枚臨死髮中但聞啾啾數千雞雛聲。

江陵劉氏以賣鱓羮為業後生一兒頭是鱓自頸巳
下方為人耳。

王克為永嘉郡守有人餉羊集賓欲讌而羊繩解來
投一客先跪兩拜便入衣中此客竟不言之固無救
請須臾幸羊為炙先行至客一臠入口便下皮內周
行徧體痛楚號呌方復說之遂作羊鳴而死。

梁孝元在江州時有人為望蔡縣令經劉敬躬亂縣
廨被焚寄寺而住民將牛酒作禮縣令以牛繫剎柱
屏除形像鋪設牀坐於堂上接賓未殺之頃牛解徑
來至階而拜縣令大笑命左右宰之飲噉醉飽便臥
簷下稍醒而覺體痒爬搔隱疹因爾成癩十許年死
楊思達為西陽郡守值俟景亂時復旱儉飢民盜田

中麥思達遺一部曲守視所得盜者輙截手腕凡戮
十餘人部曲後生一男自然無手。

齊有一奉朝請家甚豪侈非手殺牛噉之不美年三
十許病篤大見牛來舉體如被刀剌呌呼而終。

江陵高偉隨吾入齊凡數年向幽州淀中捕魚後病
每見群魚齧之而死。

世有癡人不識仁義不知富貴並由修種為子娶婦
恨其生資不足倚作舅姑之尊蛇虺其性毒口加誣
不識忌諱罵辱婦之父母却云教以婦道不孝巳身
不顧他恨但憐巳之子女不受巳之兒婦如此之人
陰紀其過鬼奪其筭慎不可與為隣仍不可與為援
宜遠之哉。

三教真如本性說　二五

真如本性者父母未生前一真無妄之體謂之本來
面目禪宗則曰正法眼藏蓮宗則曰本性彌陀孔子
則曰天理老子則曰谷神易道則曰太極名雖有異
其實同一真如本性也此性虗而靈寂而妙天地未
分先有此理歷塵劫而不朽世界壞而不遷祖師亦
云有物先天地無形本寂寥能為萬象主不逐四時
凋正謂此也嗟乎人不能任其自如之真而梏於地
水火風和合之質方其受形也巳為陰血濁氣昏其
本然清淨之體及其生也六塵五欲之迷倒昧於本
有之天真是故佛說八萬四千法門皆是導人反妄
而歸真也其捷徑易行者唯念佛一門修之者心不

散亂三昧現前是復其本性也孔子教人克去巳私
復還天理私欲淨盡天理流行老子令人去爾欲寧
爾神正是谷神不死也谷者虗也神者靈也謂之虗
靈不昧也虗靈不昧者即毀不滅性也書云自誠明
謂之性自明誠謂之教誠則明矣明則誠矣唯天下
至誠謂能盡其性能盡其性則能盡人之性能盡人
之性則能盡物之性能盡物之性則知聖凡之性同
體也金剛經云是法平等無有高下是法者指其本
性也本性喻乎金剛言其堅固不壞也無有高下者
上至諸佛菩薩下至蠢動含靈謂其皆有佛性故曰
平等也心經云不增不減此性在聖不增在凡不減
故曰不增不減也豈不見儒云一切含靈各具一太
極亦此理也嗚呼聖凡人物本乎一性只因迷悟之
殊染淨之別所以有成聖也有成凡也有為人也有
為物也夫如是則物命之類豈可殺而食之乎今時
若殺他而食之他時必殺汝亦食之不見楞嚴經云
人死為羊羊死為人遞相吞噉豈可逃哉或曰天生
萬物所以養人也若不殺不食使禽獸之愈多將何
以治之答曰因是殺食者多墜墮者亦多若能不殺
不食則無遞償之患矣何則世間男女盡持齋戒則
自然不食不食則不殺不殺則不墮不墮則地獄變
為天堂凡夫成乎佛也梵網經云持戒比丘不殺生
草而況於有情乎有情者物命含靈也無情者草木
瓦礫也由是推之則大小物命之類皆不可殺也汝

等諸人切宜仔細究心念佛啟悟真源若也了了自
見法法現前是名見性成佛超出輪迴若也一念差
遲永沉苦海可謂披毛從此得作佛也由他。

東坡學士飲食說　二六

夫天地之間陰陽之內發生萬靈并以萬物然其萬
物滋益萬靈萬靈之中人為第一雖云第一還衣食
本食本巳具然後可以立身可以立行其立身者何
用禾黍稷麥菽及瓜果茹菜之物也其立行者何行
仁義禮智信作士農工商之業也所以世人各隨其
意而成立之且如畜類皆是萬靈之數亦有五常之
理喜怒哀樂動靜昇沉痛痒飢飽孳生愛護如我亦
然堪嗟世人以為食噉橫加炮炙深可悲哉嗚呼形
雖我不同命亦吾無異烹他身而養我身宰他命而
生我命實非仁恕之心乃是癡愚之意凡食肉者皆
犯五常屠戮他身肥甘自巳為不仁也離他眷屬延
我親朋為不義也將他肉體供獻神人為不禮也稱
言食祿當受刀砧為不智也設餌粧謀引入陷穽為
不信也噫人居塵世全藉五常知而故犯不足為人
又曰世有常言欠我錢債作畜還償當我食祿俱無
過咎余慎思之亦不然也緣眾生靈即人性命命為
巳命債為世財債可以捐命不可捨展轉冤讎更相
互受今將為食可不愍乎於戲食之者不仁人仁人
者不食矣明道先生曰人吾同胞畜吾同氣裴國相
云血氣之屬必有知凡有知者必同體孟子曰見其

生不忍見其死聞其聲不忍食其肉是故君子所當
深戒也。

優曇祖師戒殺文　二七

卵胎濕化飛走虫魚皆未來諸佛之流或過去多生
父母至於顒顒怖死汲汲貪生避苦而樂其身此情
一等求安而養其命斯理萬均何乃聲哀哀而牽上
刀砧眼盼盼而驅就死地或張羅亘野布網連山火
逐嶺以高低煙隨處而疎密疾電之鷹爭舉追風之
馬競前猿覩箭以魂飛雁看弓而膽落解頭陷腦之
酸難抵洞胷徹骨之痛奚禁況斯等共稟五行俱含
四象同沾佛性共有神明何乃陳此肉山樹茲炮烙
充其口腹美彼心肝殊不知斷其命者是出佛身之
血食其肉者寧非父母之身造殺害之深尤斷慈悲
之種性生前福壽暗裏消磨死後沉淪刀山劒樹還
作雞猪魚兔次第填償至於宰割烹炮因果相似諦
觀食肉可謂寒心縱售易於屠門亦難逃於重罪菩
薩寧當破骨終不食噉眾生是以白兔焚身而仙人
不顧也草尚不拔肉豈容甞遠彼庖厨有聞聲不忍
之訓養他出賣同口殺心食之尤大聖垂慈所以制
戒永斷殺生其德大也修淨土人故當持守可謂不
貪香餌味始是碧潭龍。

佛印禪師戒殺文　二八

鱗甲羽毛諸品類眾生與佛心無二只為當初錯用
心致使今生頭角異水中游林裏戲何忍將來充日

計須臾活捉在砧床口不能言眼還覷或搥[打-丁+(恙-心+皿)]或刀
刺牽入鑊湯深可畏推毛捋羽刮皮鱗剖脊剜心猶
吐氣美君喉誇好味勸子勸妻同噉嗜只如恣性縱
無明不懼陰司毫髮記命纔終冤業至面對閻王爭
敢諱從頭一一報無差爐炭鑊湯何處避勸賢豪須
戒忌莫把眾生當容易貪他一臠臠還他古聖留言
終不偽戒殺念佛兼放生決到西方上品會。

真歇禪師戒殺文　二九

堪歎世人大錯却將苦事為樂迎賓待客安排殺害
生靈造作耳畔痛聲未絕便把沸湯淋淥不是鑊裏
烹炮便向火中炙烙堂上聚集親朋堂下喧喧鼓樂
恣其一世奢華豈覺千生墮落一朝壽盡報終索命
冤家尋捉直饒抵諱分舒其柰鬼神執縛或上刀山
劒樹或入𦦨爐沸鑊依次償他宿債却被刀傷斧斫
此時痛苦自當人情都使不著縱然受苦出期未免
透入別殻若非啣鉄負鞍必定披毛戴角奉歡諸善
男女各自回頭相度何如改悔身心庶免沉淪三惡
若教賺却路頭萬劫難為轉脚但念阿彌陀佛求生
西方極樂。

普菴祖師戒殺文　三十

堪歎諸人不較量却將造罪當燒香處處神壇社廟
盡是作業之場箇箇燒鵝煑鴨每每宰殺猪羊巧者
持刀出血拙者便去燒湯向前起來下手推毛破肚
搜腸煑得半生半熟諸人鬪割分張一似夜叉羅剎

猶如虎豹豺狼祭賽邪神野鬼正神豈可來甞鬼又
何曾飽滿反遭觸犯天堂猫兒無人殺喫收拾被下
安藏猪羊廣有人殺只見成隊成行禽畜時時遭戮
殺者定去承當因此三荒兩旱為人豈不思量若要
報答天地除非齋戒賢良諸仁者殺他一命還他殺
一念回光免禍殃偈曰。


「　畜生本是人來做
　人畜輪迴古到今
　不要披毛并戴角
　勸君休使畜生心」



身為苦本覺悟早修　三一

三界無安猶如火宅三界苦緣猶如牢獄三界之內
六道所居六道者何也天仙道人倫道脩羅道餓鬼
道畜生道地獄道依佛理而言之六道無非是苦不
見法華經云我以佛眼觀見六道眾生貧窮無福慧
入生死險道相續苦不斷是也天道雖是樂因不出
輪迴苦本人道之中其苦無量何況四惡道之苦乎
今將人中所見之苦略說幾種以示之只這色身誰
信身為苦本盡貪世樂不知樂是苦因浮生易度豈
是久居幻質非堅總歸磨滅何謂也眾等各觀自身
從頭至足其中但有三十六物髮毛爪齒眵淚涕涶
垢汗二便皮膚血肉筋脉骨髓肪膏腦膜脾腎心肺
肝膽膓胃赤白痰癊生熟二臟如是九孔長流是故
經言此身眾苦所集一切皆是不淨何以故人身之
內有八萬戶蟲在中而住靜地思之甚可患厭且夫
六根完具者猶可其中又有眼瞎耳聾者脚跛手折

者腰跎背曲者口啞舌短者鼻爛嘴邪者唇缺齒咼
者頭癩髮黃者項頰上生瘤者足不能行而手移者
生瘡毒流膿出血者生痲瘋[病-丙+(垂-土+十)]癬臭穢者生為奴婢
而恒受打罵者生在邊地下賤與畜類無異者所言
身中之苦說不能盡復有八苦交煎無時暫息何謂
八苦生苦老苦病苦死苦冤憎會苦愛別離苦求不
得苦五陰熾盛輪轉苦是為八苦也八苦之中其苦
無數智者自明之復有多種橫死之苦不能保耶或
餓死者凍死者炎熱逼惱而死者飲食過度而死者
為酒而死者為色而死者為財而死者為氣而死者
火焚而死者水溺而死者山崖石壁而壓死者屋倒
墻頹而壓死者家遭劫賊而殺死者路逢強盜而殺
死者車輾馬踏而死者入陣戰鬪而死者犯王法而
死者染時疫而死者夢魘而死者鬼迷而死者入邪
而死者痴瘓而死者虎齧而死者蛇傷而死者天雷
而誅死者惡神而打死者毒藥蠱物而暗害死者負
屈難伸而呪詛死者中風而死者產難而死者㽱腸
沙而急死者擲瓦石而誤死者上高而跌死者驚怖
而憂死者求名不遂而死者謀利不得而死者自縊
剌刎而死者自投水火而死者復有多種不能盡述
於戲又有處世做家之苦再示幾端有貧窮男女之
苦有富貴男女之苦富貴者恐所失而憂貧窮者欲
所得而憂貧富憂苦雖不同然其跋涉則一也何哉
人生世間男婚女嫁宮司戶門人情往來迎賓待客

剏造房屋置買田園建立墳塋春秋祭祀殺生害命
禱鬼求神士農工商生涯活計插秧下種運水搬柴
洗染縫縺紡綿績苧收曬舂磨煑飯調羮洗面梳頭
登廁澡浴去塵掃地整漏遮羞執捉施為辛勤顧管
奔波勞碌日用所須曉夜尋思千方百計若說當家
之事微細多端筆不能盡吁富貴猶可措辦貧窮揭
債支撑何以故其中或有典賣房屋基址者典賣山
園田地者典賣衣裳什物者典賣妻妾兒女者如此
因由無不是苦復有多種再說數般飢渴又是苦痛
痒又是苦熱極又是苦寒極又是苦蚊蠅蚤虱叮咬
又是苦蜈蚣惡犬傷殘又是苦雨多又是苦旱多又
是苦蝗虫來侵又是苦荒年來到又是苦狂風卒至
又是苦雷電驚人又是苦家眷不安又是苦地方反
亂又是苦復有苦中之苦難可悉陳噫此上苦緣還
是人中小苦若作惡業罪障永墮地獄餓鬼畜生受
其大苦況人間之小苦乎悲夫世人不知是苦反要
亂作胡行不忠不孝不仁不義以強陵弱以貴輕賤
以富欺貧以曲柱直以大壓小以下慢上如此非法
而為展轉沒在苦海矣嗟乎我今重重苦口三復丁
寧欲令天下人盡持齋戒齊念彌陀同出苦輪共登
樂土諸仁者要知病來死來那件替得你也縱有父
母公婆夫妻兒女富貴功名金銀錢寶盡皆無用處
也唯當各自努力預辦前程況以光陰有限時不待
人生死無常呼吸難定故先德云休休休及旱修晴

乾不肯去直待雨淋頭誠哉是言也若人知此而不
信行實孤負吾之苦勸爾。

三大聖人決疑文　出藏經　三二

唐洛陽罔極寺釋慧日俗姓辛氏東萊人也中宗朝
得度及登具足後遇義淨三藏造一乘之極奧躬詣
竺乾心恒羨慕日遂誓遊西域始者泛舶渡海自經
三載東南海中諸國崐崙佛誓師子洲等經過略徧
乃達天竺禮謁聖迹尋求梵本訪善知識一十三年
咨稟法訓思欲利人振錫還鄉獨影孤征雪嶺胡鄉
又涉四載既經多苦深厭閻浮自歎曰何國何方有
樂無苦何法何行能速見佛徧問天竺三藏學者所
說皆讚淨土復合金口其於速疾是一生路盡此報
身必得往生極樂世界親得奉事阿彌陀佛聞巳頂
受漸至北印度徤䭾羅國王城東北有一大山山有
觀音像有至誠祈請多得現身日遂七日叩頭又斷
食畢命為期至七日夜且未央觀音空中現紫金色
相長一丈餘坐寶蓮華垂右手摩日頂曰汝欲傳法
自利利他唯有西方彌陀佛國勸令念佛誦經迴願
往生到彼國巳見佛及我得大利益汝自當知淨土
法門勝過諸行說巳忽滅日斷食既困聞此強壯及
登嶺東歸計行七十餘國總一十八年開元七年方
達長安進帝佛真容梵夾等開悟帝心賜號曰慈愍
三藏生法師生常勤修淨土之業著往生淨土集行
于世其道與善導少康異時而同化也。


又唐大曆二年法照大師棲止衡州雲峰寺勤修不
懈唯以勸人念佛為急務於僧堂內粥鉢中兩次現
五臺勝境勝境中復現有寺金牓題云大聖竹林寺
於是法照心懷渴仰欲禮五臺遂在衡州湖東寺起
五會念佛道場願見大聖至四年八月十三日發行
於五年四月五日到五臺縣遙見佛光寺南數道白
光六日到佛光寺果如鉢中所見略無差脫其夜四
更見一道光從北山下來射照照忙入堂內乃問眾
云此何祥也吉凶焉在有僧答言此大聖不思議光
常覺有緣照聞巳即具威儀尋光至寺東北五十里
間果有山山下有㵎㵎北有一石門見二青衣可年
八九歲顏貌端正立于門首一稱善財二曰難陀相
見歡喜問訊設禮引照入門向北行五里巳來見一
金門樓漸至門所乃是一寺寺前有大金牓題曰大
聖竹林寺一如鉢中所見者方圓可二十里一百二
十院皆有寶塔莊嚴其地純是黃金流渠花樹充滿
其中照入寺至講堂中見文殊在西普賢在東各據
師子之座說法之音歷歷可聽文殊左右菩薩萬餘
普賢亦無數菩薩圍遶照至二菩薩前作禮問言末
代凡夫去聖時遙知識轉劣垢障尤深佛性無由顯
現佛法浩澣未審修行於何法門最為其要唯願大
聖斷我疑網文殊報言汝今念佛今正是時諸修行
門無過念佛供養三寶福慧雙修此之二門最為徑
要所以者何我於過去劫中因觀佛故因念佛故因

供養故今得一切種智是故一切諸法般若波羅蜜
甚深禪定乃至諸佛皆從念佛而生故知念佛是諸
法之王汝當常念無上法王令無休息照又問當云
何念文殊言此世界西有阿彌陀佛彼佛願力不可
思議汝當繼念令無間斷命終之後決定往生永不
退轉說是語巳時二大聖各舒金手摩照頂為授記
別汝巳念佛故不久證無上正等菩提若善男女等
願疾成佛者無過念佛則能速證無上菩提語巳時
二大聖互說伽陀照聞巳歡喜踊躍疑網悉除又更
作禮禮謝而退。

巳上二則載於有宋高僧傳俱在藏內富字函前後
事由文煩不錄。

萬宗禪師直指篇　三三

夫念佛三昧者名一行三昧也盖彼行人既了深旨
能持一心不涉餘行唯念彼土唯憶彼佛知身土無
二了憶念亦一乃得如上所立之名為一行也雖名
一行其於行人亦當以彼一切世出世間無量法門
諸功德行以為助道則往生行疾是故一切諸行悉
為淨土而修無別岐路名一行耳譬如眾流入海同
得海名萬善同歸得名一行以是義故則一切念處
正勤根力覺道四弘六度皆淨土行乃至人中染指
之善及散心念佛或一稱名或舉一手一禮一讚或
一瞻仰乃至或奉一香一水一華一燈一供養一供
養具或一念修習至于十念或發一行一施一戒一

忍禪定智慧一切善根回向極樂願力持故雖有遲
疾皆得往生如經所說喻昔有人以小滴水寄於大
海願不壞不失不異不竭雖經多劫要還元水其人
經多劫巳如寄所取果得元水不壞不竭此亦如是
以小善根回向極樂如寄滴水雖經異生善根不失
亦不壞竭生彼無疑何況正見邪見大乘小乘有漏
無漏散心定善事想觀慧皆名一行悉得往生唯除
外道種性故云但辦肯心必不相賺又經所謂一稱
南無佛皆巳成佛道良可深信其有因心未起善行
未立身心未屈先期感應者不可與其同語也是故
釋迦聖主一代至談有無量三昧無量解脫無量行
願總持相應無量法門唯念佛一門圓攝無外悉皆
具足如彼大海吞納眾流性無增減如如意珠置高
幢上能滿一切眾生願求體無虧損故此三昧寶王
能攝能具亦復如是由是義故始我。

世尊以此念佛三昧徧告眾會非不再三彼會所有
承聽大根之士若文殊等及三乘聖賢天龍八部無
不傾心而歸信也逮我法流東土有大至人於彼廬
山闡揚遺化彼信奉者如風行草上極天下之望無
不美其教焉自佛至今將二千數百餘載中有聖賢
之人高僧巨儒農商仕賈匹夫匹婦奴婢黃門或自
行而勸人或著文而作誓重法如寶輕身若塵臨難
不懼臨死不顧挺身立行力修此道者何知其幾或
修隨喜或信歸依乃信隨德盡巳之誠而行者其數

益眾誠所謂列宿塵沙尤莫況其多也或有半信不
信猶豫不決之人尚生彼國疑城邊地何況正信正
行正願者有何惑焉傳記所載萬不及一自古及今
咸受其賜豈筆舌所能盡述者乎縱欲別修道品但
假自心之力或有退轉著魔之患唯此念佛法門因
仗佛力修則必成無復魔業永不退轉決定往生矣。

龍華三會略要說　出藏經　三四

一元掩關默然有眾居士扣關而問曰龍華三會因
緣願師開示答曰云何而致問斯耶居士曰吾等自
幼以來齋戒念佛願求龍華勝會證取菩提是以故
問一元笑曰汝等求生淨土此問太遲求生龍華此
問太早居士曰何謂遲早乎一元曰即便今朝成佛
去樂邦化主又嫌遲那堪更欲之乎者管取輪迴沒
了期豈不是太遲也彌勒佛過五十六億萬歲方乃
降生龍華豈不是太早也汝等既持齋戒念佛只合
今生就求淨土速證菩提何待未來龍華方求解脫
居士曰多見世人求願龍華吾等隨類而言亦發此
願一元曰不求淨土而求龍華不知受了多少輪轉
之苦此願甚不相應居士曰吾等蒙師決疑今後徑
求淨土一元曰但辦肯心必不相賺居士曰求生淨
土之法幸得聞乎龍華三會之事亦欲願聞一元曰
備說則文繁略之又義闕今特取羅什法師之譯經
而告眾人焉自釋迦牟尼佛降生之時人壽百歲為
始過百年減一歲減至三十歲時人長三尺饑饉災

起減至二十歲時人長二尺疾疫災起減至十歲之
時人長一尺刀兵災起此乃謂之小三災之變相也
秪留男女萬人逃入山中為種彼時女子配人五月
即嫁方為減劫之極數也復過百年增一歲增至八
萬四千歲時名為增劫之極數也又過百年減一歲
減至八萬歲時彌勒佛方乃降生於翅頭末國城中
大婆羅門家託胎父名修梵摩母名梵摩䟦提彌勒
雖處胞胎如在天宮無異塵垢不障自然化生身長
三十二丈胷廣十丈面長五丈具八萬四千相好光
明眾生視之無有厭足其國有轉輪王名曰穰佉廣
行十善教導人民人民感化無不欽崇壽年皆八萬
歲身長一十六丈相貌端嚴無復醜陋女子配人五
百歲方嫁彼時無有災患亦無寒暑門戶不關亦無
盜賊衣服化生不須勞苦金銀七寶滿藏無人視之
其地平正無有丘坑地上有樹形似金龍龍上開華
故曰龍華勝會人民受用境界猶如自在天宮忉利
天上只有三病不得純受快樂一者飲食二者便利
三者衰老若便利時其地自然裂開過巳還合生赤
蓮華蔽其穢氣人命將終自詣塚間而死神識生天
不墮惡趣何以故彼土人民皆修十善是故多生天
上彌勒佛初會說法九十六億人得阿羅漢三十六
萬天人八部發無上菩提心復有多眾得二乘四果
第二大會說法九十四億人得阿羅漢六十四億天
人八部發菩提心復有多眾得二乘四果第三大會

說法九十二億人得阿羅漢三十四億天人八部發
菩提心復有多眾得二乘四果彌勒住世六萬歲說
法度生般涅槃後正法住世亦復如是像法住世亦
復如是龍華三會之事略說如斯其餘妙義備在經
文不及盡述居士曰小三災三會之事固巳聞乎再
勞尊師開示大小劫大三災之事相也一元曰然吾
語汝汝等諦聽焉夫小劫者前巳言矣今復詳明人
從十歲而起過百年增一歲增至八萬四千歲時名
為增劫之極復過百年減一歲減至十歲之時名為
減劫之極如是一增一減為一小劫如是二十番增
減為一中劫成住壞空各具二十番增減為一大劫
一大劫盡有一火災壞至初禪如是七火有一水災
壞至二禪起七七四十九番大火則有七番大水又
七番大火乃有風災壞至三禪凡五十六番大火壞
初禪七番大水壞二禪一番大風壞三禪總有六十
四大劫為大三災始終之事相也古德云六欲諸天
具五衰三禪尚自有風災直饒修到非非想也則不
如歸去來歸去來者乃西方淨土之謂也人若不修
淨土橫竪沉在四生六道之中大小三災之內頭出
頭沒受苦無窮居士曰聞師之說實用早修淨土出
離苦輪一元曰我今開示汝等汝等當以遞相勸化
同生淨土焉居士曰唯謹遵師命化導流行吾等拜
辭致謝而去。

宗鏡要語　三五


永明宗鏡云心能作佛心作眾生心作天堂心作地
獄心異則千差競起心平則法界坦然心凡則三毒
縈纏心聖則六通自在心空則一道清淨心有則萬
境縱橫正所謂心生法生心滅法滅如谷應聲語雄
而響厲似鏡鑑像形曲而影邪如人說酢梅口中自
然水出說峻嶺足下似有痠疼夜繩不動疑之為蛇
闇室本空怖之有鬼故知萬法由心一切在我內虗
外終不實外細內終不麤善因終值善緣惡行難逃
惡境秪在最初一念致此昇沉諸仁者欲外安和但
內寧靜心虗境寂念起法生水濁波昏潭清水朗修
行之要靡出於斯正是欲斷其流但塞其源欲免其
生但斷其根不用多功最為省要故通心論云縛從
心縛解從心解解縛從心不關餘處出要之術唯有
視心觀心得悟一切俱了且夫不離一真之境化儀
百變是以箭穿石虎非功力之所能醉告三軍豈麴
糵之所造笋抽寒谷非陽和之所生魚躍氷河豈網
羅之所致悉為心感顯此靈通應知動作施為皆自
心之力若或信受具此力能則廣闢障門盡枯業海
矣又云因心立法隨法得名處聖稱真居凡號俗似
金作器隨器得名在指曰鐶飾臂名釧則一心不動
執別號而萬法成差真金匪移認異名而千器不等
若知法法全心作器器盡金成名相不能干是非焉
能感又如圓器與方器名字不同若生金與熟金言
說有異推原究體萬法皆空得旨忘緣觸途無寄夫

名因體立體逐名生體空而名無所施名虗而體無
所起名體互寂萬法無生唯一真心更無所有因凡
立聖聖本無名從俗顯真真元不立並依世俗名字
對待而生文字亦空空亦無寄若是上機大士胡假
名相發揚對境而念念知宗遇緣而心心契道是為
第一義是名最上乘果達此宗人世之甚希有先德
云圓宗罕遇猶芥子投於針鋒正法難逢似盲龜值
於浮木若非宿熏乘種久積善根焉偶斯文親得傳
受所以古人重教輕財則輸金若市忘身為法則立
雪幽庭且金是身外之浮財豈齊至教命是一期多
業報曷等真詮故知訓格之言不得暫捨可以鏤於
骨書於紳染于神熏于識所以楚莊輕千乘之國而
重申叔一言范獻賤萬畝之田以貴舟人片說此乃
成家立國尚輕珍重言況宗鏡中言下契無生聞之
成大道寧容輕慢乎。

禮佛發願文(或立拜或跪拜皆可也身頂禮口稱名心作觀)　三六

歸依十方盡虗空徧法界不可說不可說佛剎微塵
數世界過現未來佛法僧三寶。

現坐道場千華臺上百寶光中萬德世尊說經教主
本師釋迦牟尼佛○西方極樂世界大慈大悲大願
大力大聖世尊本師阿彌陀佛○當來下生慈氏如
來本師彌勒尊佛○大智文殊師利菩薩大行願王
普賢菩薩大慈悲父觀世音菩薩大勢至菩薩諸尊
菩薩摩訶薩西天此土一切祖師菩薩護法列席諸

天菩薩○伏望不違本誓不捨慈悲乞賜天眼遙觀
天耳遙聞他心速鑑為作證明弟子某甲等從我今
身盡未來際身誓依普賢菩薩摩訶薩不可說無邊
行願及我此四十八種不可說廣大行願我當生生
修學世世無違。


「　信解堅固不可說
　決定無疑不可說
　發菩提心不可說
　持清淨戒不可說
　見佛聞法不可說
　禮敬稱讚不可說
　承事供養不可說
　懺悔隨喜不可說
　勇猛精進不可說
　慈悲喜捨丕可說
　行無邊行不可說
　發廣大願不可說
　修學回向不可說
　智慧明了不可說
　法身無量不可說
　功德莊嚴不可說
　淨土化生不可說
　蒙佛授記不可說
　相好光明不可說
　圓音善巧不可說
　總持辯才不可說
　祕密三昧不可說
　壽量名號不可說
　微細甚深不可說
　真如平等不可說
　妙用差別不可說
　方便智見不可說
　示成正覺不可說
　那伽大定不可說
　師子震吼不可說
　神通無礙不可說
　神力無畏不可說
　降伏眾魔不可說
　摧破外道不可說
　分身變化不可說
　隨類示現不可說
　轉大法輪不可說
　普度眾生不可說

　隨順饒益不可說
　代眾生苦不可說
　究竟成熟不可說
　悉令解脫不可說
　往生佛國不可說
　證悟佛乘不可說
　具諸佛法不可說
　作諸佛事不可說
　入佛眾會不可說
　同佛受樂不可說」



如上所發四十八種廣大行願為首誓期滿足百萬
阿僧祇大願惟冀。

三寶世尊觀世音菩薩同體慈悲證明攝受弟子(某)。

等若違一願者不取正覺何以故。

阿彌陀佛發願如是十方諸佛發願亦如是普賢菩
薩發願如是諸大菩薩發願亦如是中峰祖師發願
如是歷代祖師發願亦如是大善知識發願如是弟
子發願亦如是今為同學大眾發願如是普為法界
眾生發願亦如是如是如是無不如是願同如是恒
沙眾盡入如來願海中。


「　所有禮讚供養福
　請佛住世轉法輪
　隨喜懺悔諸善根
　回向眾生及佛道
　我昔所造諸惡業
　皆由無始貪瞋癡
　從身語意之所生
　一切我今皆懺悔
　願我臨欲命終時
　盡除一切諸障礙
　面見彼佛阿彌陀
　即得往生安樂剎
　我既往生彼國巳
　現前成就此大願
　一切圓滿盡無餘
　利樂一切眾生界
　彼佛眾會咸清淨
　我時於勝蓮華生

　親覩如來無量光
　現前授我菩提記
　蒙彼如來授記巳
　化身無數百俱胝
　智力廣大徧十方
　普利一切眾生界
　乃至虗空世界盡
　眾生及業煩惱盡
　如是一切無盡時
　我願究竟恒無盡
　我此普賢殊勝行
　無邊勝福皆回向
　普願沉溺諸眾生
　速往無量光佛剎」



願以此功德普及於一切我等與眾生皆共成佛道
上報四重恩下濟三塗苦若有見聞者悉發菩提心
盡此一報身同生極樂國
十方三世一切佛一切菩薩摩訶薩摩訶般若波羅
蜜。

禮佛發願文終(學佛之人須發此願不依此願不名發菩提心也)。

右上發願文與諸人作箇樣子凡有修福念佛禮
讚誦經乃至毫芒之善悉皆回向西方有所歸趣
臨終定生淨土也諸仁者果能持此戒發此願行
此行非但往生淨土亦不墮於緣覺聲聞之地親
證普賢境界直至成佛矣。

淨土成佛　三七

蓮宗寶鑑云金剛定後菩薩因圓解脫道中如來果
滿具四無量心得四無礙辯十八種法不共二乘十
力現前說法無畏塵沙惑盡萬行功成十號俱彰三
身圓顯具九十七種大人相放八萬四千大光明悲
智雙融福慧兩足現居十重報土能垂萬類化身布

大慈雲雨大法雨滂流法界潤澤群生咸悟本心同
成正覺○選佛若無如是眼宗風那得到如今。

直音切字俱在下卷末。

歸元直指集上卷

宗本普勸念佛因門弟子求西方詩集成百首附此。

西方百詠普告諸賢


「　西方古教世尊宣
　東土開宗號白蓮
　十八大賢為上首
　虎谿三笑至今傳」




「　西方大道理優長
　功德巍巍不可量
　非但釋迦開此路
　恒沙諸佛盡稱揚」




「　西方教啟感牟尼
　諸佛稱揚共所知
　十六觀經親指示
　修行最上念彌陀」




「　西方初觀要精䖍(乾音)
　落日之形似皷懸
　送想樂邦歸一處
　是名無上甚深禪」




「　西方二觀甚分明
　定水無波徹底清
　心月孤圓全體現
　結加趺(夫音)坐想成氷」




「　西方三觀地瑠璃
　法樂鳴空了了知
　眾相莊嚴光映徹
　一心決定永無疑」




「　西方四觀樹成行
　百寶莊嚴盡放光
　受用現成長快樂
　諸人何不早承當」




「　西方五觀大家知
　四色蓮開七寶池
　德水靈禽宣法語
　洗除煩惑證菩提」





「　西方六觀總包含
　塵世繁華莫要貪
　本性彌陀皆具足
　現成公案不須參」




「　西方七觀始相應
　寶座巍巍願力成
　大聖端居恒自在
　聲聞小果不能升」




「　西方八觀要分明
　諸佛皆從心想生
　託像凝(迎音)真融理事
　何愁淨土不圓成」




「　西方九觀紫金身
　相好光明無等倫
　攝取眾生歸極樂
　天真父子最相親」




「　西方十觀用誠心
　常念慈悲觀世音
　但得聞名多獲福
　良哉大士願洪深」




「　西方十一觀難量
　勢至光中佛讚揚
　處處分身弘教化
　誓為苦海作津梁」




「　西方十二觀融通
　一念精誠密下功
　當想自身生極樂
　巍巍端坐寶華中」




「　西方化佛放光明
　無量分身度有情
　依正莊嚴皆具足
　十三觀裏悉圓成」




「　西方教主大慈悲
　接引眾生號導師
　九品咸令登彼岸
　永無退轉證菩提」




「　西方一路向前行
　圓發三心諦理明
　上品上生彈指到
　最先見佛悟無生」




「　西方快樂實奇哉
　觀想精誠華易開
　上品中生隨願往
　端然自在坐金臺」




「　西方但發道心堅
　普願同登般若船
　上品下生終有分
　每人一朵大金蓮」





「　西方明白不朦朧
　齋戒堅持達苦空
　中品上生三昧力
　阿羅漢果獲神通」




「　西方宜用戒香修
　一念華開預聖流
　中品中生經半劫
　無生妙果不須求」




「　西方助道孝為先
　行世仁慈種福田
　中品下生聞妙法
　皁逢知識是前緣」




「　西方化生願無邊
　一念歸依滅罪愆
　下品上生聞佛號
　蒙師指示大因緣」




「　西方大道古通今
　無柰當人罪業深
　下品中生知識力
　一聞法語便回心」




「　西方一着在臨終
　知識相逢活路通
　下品下生稱十念
　罪消塵劫福無窮」




「　西方精進莫遲延
　一墮疑城五百年
　大聖放光來照破
　重歸淨土禮金仙」




「　西方初地發心堅
　歡喜行檀種福田
　身命資財俱棄捨
　高登上品坐金蓮」




「　西方二地要䖍誠
　念佛先須理觀明
　持戒精嚴離垢(苟音)穢
　心田清淨道圓成」




「　西方三地意根清
　忍辱柔和化有情
　種種神通皆具足
　紫磨金相發光明」




「　西方四地體空虗
　煩惱心魔盡掃除
　精進自然生𦦨慧
　始終不二證真如」




「　西方五地最難登
　見解明通勝二乘
　清淨法身知大意
　深修禪定顯真情」





「　西方六地得圓融
　左右逢原觸(充入聲)處通
　般若現前無阻滯
　全身手眼大開宗」




「　西方七地始分明
　菩薩悲心在遠行
　念念貫通差別知
　若無方便不圓成」




「　西方八地悟無生
　諸佛如來作證明
　不動法身遊苦海
　廣弘大願救迷情」




「　西方九地法無邊
　大士弘揚志力堅
　宗說皆通稱善慧
　四無礙辯悉周圓」




「　西方十地智為先
　法雨慈雲徧大千
　師子吼(呼后切)時群獸伏
　一生補處證金仙」




「　西方等覺佛同肩
　行願難思號普賢
　面受如來親付囑
　利生接物起無緣」




「　而方妙覺果周圓
　具眼文殊福智全
　盧舍那身功德備
　脫珍着獘為施權」




「　西方圓覺聖中師
　同體觀音具大悲
　十號三身俱滿足
　是為無上佛菩提」




「　西方遠祖最先知
　猶向山中禮六時
　一百廿三人結社
　同生淨土證菩提」




「　西方大聖法中王
　接引群迷放寶光
　不憚疲旁弘願重
　常遊苦海駕慈航(杭音)」




「　西方易到莫沉吟
　只要當人辦肯心
　彈指巳超生死海
　有緣得遇芥投針」




「　西方不遠莫他求
　一句彌陀作話頭
　但得盡生無別念
　蓮華佛國任君遊」





「　西方用力不消多
　十念圓成在剎那
　佛祖指明歸去路
　一生當得脫娑婆」




「　西方慈父動悲哀
　接引迷流歸去來
　早向蓮臺親託質
　莫投凡世入胞胎」




「　西方諦信莫生疑
　念佛修行要及時
　有限光陰宜早辨
　骷髏著地幾人知」




「　西方根本戒為先
　戒若精兮定亦堅
　定力不枯生妙慧
　慧明心了即金仙」




「　西方不用學多端
　一句彌陀在反觀
　見得本來真面目
　始知生死即泥洹(完音)」




「　西方徑到莫徜(尚平聲)徉(羊音)
　全要當人自主張
　但得一心專念佛
　蓮華國內姓名香
　西方池內寶蓮開
　寶物莊嚴自化來
　百寶光中親見佛
　巍巍端坐寶華臺」




「　西方淨土果奇哉
　優鉢羅華徧界開
　種種現成真富貴
　一華臺上一如來」




「　西方佛號我同名
　直下承當了不驚
　若得一聲親喚醒(星上聲)
　何勞十萬八千程」




「　西方化主度迷情
　佛力加持道易成
　撒(殺音)手便行無異路
　最初一步要分明」




「　西方門路甚分明
　一句彌陀速趲(贊上聲)程
　早到金剛臺上坐
　同名同號證無生」




「　西方彈指悟無生
　上品金臺佛早成

　面見彌陀親授記
　當來說法度群情」




「　西方富貴樂安然
　受用隨心在面前
　天上人間難比賽
　巍巍端坐紫金蓮」




「　西方佛國勝生天
　亦勝蓬萊有漏仙
　亦勝王侯并富戶
　要知亦勝坐癡禪」




「　西方快樂勝天宮
　壽命難量福不窮
　無信眾生顛倒謗
　有緣佛子得相逢」




「　西方佛子具神通
　放去收來頃刻中
　隨類現形施妙用
　開權顯實振宗風」




「　西方景致勝蓬萊
　服氣飡霞養禍胎
　莫學出神修煉(鍊聲)法
　直教枯木放華開」




「　西方淨土有蓮胎
　普勸眾生歸去來
　一念華開親見佛
　永無八難及三災」




「　西方富樂勝王侯
　種種莊嚴事事周
　但辦肯心求彼國
　輪迴惡道一齊休」




「　西方及早向前修
　閑是閑非一筆勾
　放下身心勤念佛
　也無煩惱也無憂」




「　西方有佛號彌陀
　普度眾生出愛河
　六八願門通九品
　人人可到莫蹉跎」




「　西方在近路無多
　直下承當在剎那
　觸目遇緣皆極樂
　水流風動演摩訶」




「　西方徑路好修行
　勇猛加功速趲程
　九品蓮臺都有分
　華開早晚悟無生」




「　西方捷徑易求生
　只在當人一念誠

　精進再加修福慧
　金臺上品得標名」




「　西方步步踏蓮華
　指路開門謝釋迦
　三復丁寧無別說
　一心念佛早歸家」




「　西方端的是吾家
　一句彌陀路不差
　信得及時行得實
　直教鐵樹也開華」




「　西方易往少人知
　徑路修行不用疑
　六字真經純熟了
　金蓮臺上禮阿彌」




「　西方慈父號阿彌
　接引人生九品池
　捷徑法門容易到
　可憐多是自狐疑」




「　西方啟教號蓮宗
　東土興緣謝遠公
　念佛參禪無別路
　本來妙有即真空」




「　西方弘誓廣流通
　一句彌陀好用功
　歷歷分明無間斷
　聲聲喚醒主人翁」




「　西方直指易修持
　本性彌陀孰得知
　六道三塗生死轉
　思量怎不痛傷悲」




「　西方公案早行持
　寂寂惺惺着意疑
　疑到情忘心絕處
　元來自巳是阿彌」




「　西方一句是單傳
　不假修持巳現前
　諸上善人如見性
　阿彌陀佛便同肩」




「　西方大道兩無偏
　一句彌陀事理全
　明得箇中微妙旨
　始知念佛即參禪」




「　西方眾苦不能侵
　先要當人了自心
　會得目前真極樂
　拈(奴兼切)來赤土是黃金」




「　西方大地是黃金
　寶樹參天演法音

　如此名為安樂國
　三塗八難永無侵」




「　西方一句上乘機
　莫信邪師說是非
　昔日世尊親付囑
　修行徑路念阿彌」




「　西方功德實難思
　反謗彌陀是闡(川上聲)提
　地獄墮身無量劫
　不知何日出頭時」




「　西方有路少人登
　一句彌陀最上乘
　把手牽他行不得
　但當自肯乃相應」




「　西方易到可修行
　十念精專便往生
　奉勸世間男共女
　大家速急趲歸程」




「　西方故國早回還
　人命無常呼吸間
　有限光陰當愛惜
　今生蹉過出頭難」




「　西方不到果然難
　一失人身力拔山
　分付世間英烈漢
　急須採寶莫空還」




「　西方歸去莫遲疑
　一句彌陀早受持
　高着眼兮忙下手
　不勞彈指證菩提」




「　西方急急早修持
　生死無常不可期
　窓外日光彈指過
　為人能有幾多時」




「　西方一着莫遲延
　抖(斗音)擻(叟音)精神速向前
　休待渴來纔掘井
　只宜旱趂(春去聲)白蓮船」




「　西方百詠巳周圓
　普觀諸人上法船
　不為自身求活計
　大家歸去面金仙」



西方百詠(終)

