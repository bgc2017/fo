










百愚斯禪師語錄卷第十二
住國山善權寺嗣法門人智操
住京兆薦福寺嗣法門人智覺　編次

住維揚江都善慶禪院語錄

康熙癸卯夏在國山善權寺受請上堂拈疏云靈鷲
峰前親承面命雙林樹下最後遺言三千年事盡在
裏許於此會得千里同風陞座百尺之竿豈因纖鱗
以垂餌千鈞之弩不為鼷鼠而發機眾中莫有衝霄
負漢不受羅籠者麼問世尊說法四十九年演教三
百餘會未審意在於何師云跨蛟鞭紫電騎虎唱巴
歌進云和尚七坐道場又受維揚之請與世尊是同
是別師云白雲騰碧漢赤日正流金進云靈山付囑
今猶在萬古金湯一片心師云相隨來也拈拄杖云
唯有者箇獨脫無依獲大自在為法身主作毘盧師
或鍼鋒頭上韜光斂彩或摩醯眼中揚塵播土行無
所行住無所住盡虛空是浮幢王剎遍法界是圓覺
伽藍無彼無此何去何來正好定綱紀齊物我建法
幢立宗旨未為分外只如泗州大聖向揚州出現畢
竟是何意旨八十婆婆花滿鬢不風流處也風流。

三門門門一切境回互不回互喝一喝云獅子嚬呻
象王獨步。

韋馱童真示跡樓至現身顯威靈而護持正法擎寶
杵而掃蕩魔氛今來無別事不必更叮嚀。

伽藍內護是我外護是你灶裏要柴倉裏要米大家
出手共殷勤折腳鐺兒同扶起。

佛殿報化非真佛亦非說法者且道者位是真不是
真展坐具云兩彩一賽。

方丈盡法界是維摩丈室遍大地是曲彔木床說甚
當門按劍水碗投鍼正好閉門打睡接上上機且道
新善慶憑何節目擲拄杖云穿卻天下衲僧鼻孔。


開堂拈疏在天成象在地成形珠玉不足喻其珍錦
繡無以奪其麗世出世間莫不由此而建立苟或遲
疑試聽宣讀。

法座者裏要登便登說甚麼借座燈王卓拄杖云我
為法王於法自在陞座拈香云此一瓣香端為祝延
金輪衍御睿算等於彌盧鳳曆常新皇圖固於磐石
此一瓣香乃文乃武維屏維翰滿朝勳貴遠近檀那
同明第一義諦共入不二法門此一瓣香不從蔥嶺
帶來亦非少室傳得今第九會拈出專申供養前住
洪都百丈山聖壽寺堂上傳曹洞正宗第二十八世
瑞白雪老和尚用酬法乳之恩就座白椎竟乃云者
第一義山僧未離善權寺未渡楊子江早已狼藉了
也莫有目擊道存告往知來者麼通箇消息看問四
眾雲臻即不問斬新條令事如何師云匝地紅輪秀
滿空瑞氣來進云泗州大聖為甚麼在揚州出現師
云無孔鐵鎚當面擲進云與麼則是處是慈氏無門
無善財師云金剛寶劍逼人寒進云慈雲普覆三千
界法雨均沾萬國中師便打乃云此箇廣大門戶威
德自在騰今耀古阿誰無分貴乎直下承當全身擔
荷不見世尊在靈山會上覿面分付廣令流布勿使
斷絕自後祖祖授受以及三千年來花分五葉派列
千岐月燭慧燈星排道樹可謂盛矣邇來去聖時遙
魔強法弱善慶到此事不獲已只得脫珍御服著敝
垢衣入廛垂手帶水拖泥欲覓一箇半箇上報佛恩
下化眾生務使正法流通正恁麼時如何慶祝日月
兩輪明聖德山河百億壯皇圖復舉法燈禪師云山
僧本欲潛棲嵒壑養拙過時無奈清涼老人有件不
了公案今日出來特為了卻時有僧問未審有甚麼
不了燈便打曰過在甚麼處燈云過在我殃及汝乃
云法燈老漢雖則胸藏武庫肘佩靈符擒縱自由猶

欠勦絕山僧素志亦爾本欲棲影荊溪埋頭度時無
奈先師亦有箇不了公案今赴維揚特為了卻儻問
有甚麼不了但道死貓頭無人著價曰過在甚麼處
更云罕逢作者大眾且道善慶的是古人的是卓拄
杖云慈舟不櫂清波上劍峽徒勞放木鵝下座。

立兩序上堂建宗旨豎法幢還他作者整叢林齊規
矩須是其人故曰人能弘道非道弘人昔青原首眾
於曹溪克賓綱維於興化寶壽之生薑至今猶辣楊
岐之燈盞千載常明淨缾踢倒輸他溈山篾箍爆斷
慶快悅老從上先德莫不皆然所以道你若立時我
便坐我若坐時你須立互為肘臂迭為主賓正恁麼
時正好使無手人打禾山鼓無舌人唱德山歌拈拄
杖云大眾且道者箇無面目漢教他作箇甚麼顧左
右云自有廊幕在。

元旦上堂星移物換律轉陽回琉璃殿前天曉不露
翡翠簾外夜半正明當此時也朝野協和賢能在位
垂衣自治端拱無為四海謳擊壤之歌萬民樂羲皇
之世大眾今是元旦佛法如何舉揚擊香案云梅萼
初開柳線長翩翩蝴蝶競尋香東君有意誰能委問
取遊心白面郎。

上堂舉丹霞淳禪師上堂寶月流輝澂潭布影水無
蘸月之意月無分照之心水月兩忘方可稱斷所以
道昇天事直須颺卻十成事直須去卻擲地金聲不
須回顧若能如是始解向異類中行諸人還委悉麼
良久曰常行不舉人間步戴角披毛入水泥師頌云
鷹觜魚腮丈六身花街紫陌共遊春掀翻宇宙不驚
塵疑殺黃頭碧眼人。

上堂山河大地常演圓音萬象森羅恒談實相拈拄
杖云者是甚麼相卓一卓云者是甚麼音於此見得
聞得則知觀音大士常在諸人耳朵裏文殊菩薩常

在諸人眼睛裏二六時中出出入入放大光明現大
神變作諸佛事從無量劫來未曾間斷大眾還委悉
麼一道靈光曾不昧千差萬別盡圓融。

結制上堂習定坐禪大似按圖索馬息妄求真正是
依樣畫貓行棒行喝乃盜跖之黨餘說玅說玄實張
儀之流亞若在明眼人前總成笑具唯有善慶總不
如是莫有超宗異目者出來相見問向上關捩即不
問開爐結制事如何師云渾吞蒺藜猶閒事倒握吹
毛不露鋒進云劈開華嶽連天秀放出黃河徹底清
師云直教棒下成龍去莫學韓盧逐塊來進云雲散
青天出山高眾岫歸師打云更須喫棒乃云據實而
論問也沒交涉荅也沒交涉何故禪道不可以語言
通聖智不可以有心知真諦不可以存我會至功不
可以營事求故曰凡有所得非真得也善慶今日結
制亦不要你學佛學法但要你終日喫飯不嚼一粒
米終日穿衣不挂一縷絲懸崖撒手絕後再甦一念
回機便同本得車馬叢裏廣顯神通金紫行中大作
佛事納須彌於芥孔拈世界於毫端無是無不是無
非無不非得亦無所得失亦無所失果到者箇田地
方許喫山僧手中熱棒大眾還委悉麼卓拄杖云莫
言春日行冬令只要心空及第歸。

上堂舉天童玨禪師上堂劫前運步世外橫身玅契
不可以意到真證不可以言傳直得虛靜斂氛白雲
向寒嵒而斷靈光破暗明月隨夜船而來正恁麼時
如何履踐偏正不曾離本位縱橫那涉語因緣師頌
云指石為玉點鐵成金拙人自逸智者勞心流水長
舌清風素琴塵剎無間非去來今。

上堂日暖曉鶯啼蝶迷芳草岸桃花李花撩亂開此
景真堪羨流光急似梭瞬息春將半遊子天涯何不
歸柳眉愁欲斷經中道治世語言資生產業皆於實

相不相違背只如今日居士設齋饅頭每人兩箇嚫
錢每入一分且道於實相還有差別也無喝一喝云
劍去久矣。

平山堂道弘禪師請上堂世間所貴者卞氏之璧隋
侯之珠金山喚作驢尿馬糞出世間所貴者真如解
脫菩提涅槃金山喚作𡱰沸碗鳴古人與麼道雖則
剔膜刮瞖拔楔抽釘大似舍重從輕以貴為賤不免
見處偏枯善慶則不然揮拂云前面是山門後頭是
佛殿寒則圍爐熱則揮扇不用六臂三頭豈羨千化
萬變坐斷主人公不落第二見大眾作麼生是第一
見幽鳥一聲兩聲落花七片八片。

大士誕日上堂今朝二月十九試問諸人見否普門
大士生辰閻浮界內垂手或時簸土揚塵或時攀花
弄柳堂堂覿面絕遮攔擬議金毛變作狗遂舉手曰
觀世音菩薩將錢買胡餅放下手曰原來祇是饅頭
畢竟是何意旨顧眾云勒玉轡上彩樓赤紅毬打紫
紅毬堪笑當年馬郎婦惱亂春風卒未休問一真界
內元無凡聖之名實際地中寧有去來之跡觀音大
士今日降生還是神通耶法爾耶師云夜半木童吹
鐵笛進云廣陵濤映千山月楊子橋連兩岸雲師云
天明石女弄絲桐進云黃鳥一聲雲外出園林艸木
盡知春師云依稀似曲纔堪聽又被風吹別調中。

大士誕日載上堂高超名相玅體全彰迥出古今真
機獨露握驪珠而鑑物物物流輝擲寶劍以揮空空
空絕跡正恁麼時且道是阿誰境界拈拄杖云早晨
觀音降誕今又大士現身從聞思修入三摩地獲二
殊勝十四無畏興無緣之慈起同體之悲應以佛身
得度者即現佛身而為說法應以菩薩身得度者即
現菩薩身而為說法有求皆應無願不從然此猶是
大士現身邊事且道說底是甚麼法卓拄杖云勿勞

別覓圓通旨只在鴉鳴鵲噪間。

獨園玄素和尚訃至上堂心同虛空界示等虛空法
證得虛空時無是無非法拈訃云此是玄素和尚照
天照地末後一段光明不意今日射至維揚欲使未
安者安未解者解未悟者悟未證者證說甚娑羅樹
下槨示雙趺熊耳峰前棺遺隻履直教卷舒不涉纖
塵來去了無變異既無變異還知獨園和尚為人處
麼泰山頹兮梁木摧哲人萎兮真風墜已矣乎已矣
乎子規啼落月三更淚染山花血滿地。

上堂舉天童淨禪師參雪竇看柏樹子話有省呈偈
曰西來祖意庭前柏鼻孔寥寥對眼睛落地枯枝纔
𨁝跳松蘿亮鬲笑掀騰雪頷之屢遷名剎後奉敕陞
天童捧敕黃示眾曰雲開九天呈起時看彩鳳銜出
且如何委悉急急如律令敕師云滄溟窟中挨身而
入驪龍頷下抉珠而歸其光耀也遠射乎牛斗其聲
價也丕震乎帝畿及盡今時兮玉鳳高翥拈卻那畔
兮冰壺夜輝玲瓏嵒峻摩霄漢春色十洲花正肥。

方學士請上堂大丈夫秉慧劍金剛鋒兮般若燄非
但空摧外道心早曾落卻天魔膽卓拄杖云者裏全
身擔荷一任秕糠佛祖陶鑄人天家國以之奠安魔
氛以之肅靜視富貴如浮雲棄功名如敝屣豈不謂
世出世間一大丈夫且道孰是其人不見崔趙公問
徑山欽曰弟子欲出家得否曰出家乃大丈夫事非
將相之所能為趙公於言下有省大眾趙公與麼問
欽師與麼荅因甚便有省一語喚醒鸚鵡夢九天奪
得鳳雛歸問如何是奪人不奪境師云文峰塔上紫
霞生如何是奪境不奪人師云門外了無車馬跡如
何是人境兩俱奪師云收得安南并塞北如何是人
境俱不奪師云電光影裏翻身去裂石聲中撒手歸
進云千溪萬派總歸滄海去也師云禮拜了退。


供木中現天然大士像上堂燕語鶯啼總是圓通境
界水流月運無非自在家風於此會得一任入廛垂
手合水和泥處處興無緣之慈時時作不請之友或
現身於魚肆街裏或示形於蛤蜊類中像顯木間若
摩尼映乎五色龕成殿上如皓魄散於長川豎拂云
觀音大士向者裏出現大眾見麼拂一拂云分明月
在梅花上看到梅花早已遲。

善權眾職事迎師回山請上堂國山頂上雲楊子江
心月雲月本無殊千里何曾隔隔不隔波斯夜半嚼
生鐵山僧住善權時只見蒼松錯落怪石稜層流水
奏叔夜之琴青山展王維之畫曉隨芳艸去晚逐落
花回此是山林境界今在善慶時唯見門連車馬路
接雲衢窈窕佳人處處清歌玅舞風流公子時時走
馬試劍人語喧闐朱紫合雜此是城市境界城市本
非山林山林亦非城市作麼生說箇不隔的道理者
裏緇素得出以一佛世界為千佛世界千佛世界為
萬億諸佛世界萬億諸佛世界總為一佛世界了無
彼此之殊安有去來之念不是神通亦非法爾大眾
會麼須知煙浪裏別有好商量。

居士誕日請上堂寶鏡高懸未照前畫堂石女打鞦
韆超然直透威音外樓閣門開別一天豎拂云大眾
見麼先天地莫知其始後天地莫知其終為萬化之
源作群靈之祖日月得之而常明江海得之而不竭
山嶽得之而永固松柏得之而常春以及無量世界
無量三昧無量解脫無量玅用莫不一一盡向此中
流出乃至盡未來際受用不盡故曰大總持海也直
饒大椿之壽老彭之年又烏足并語只如居士壽誕
山僧如何慶讚揮拂云欲知龐老無生句父子雖親
不可傳。

解制上堂有一人能說而不能行有一人能行而不

能說有一人說亦說得行亦行得有一人說亦說不
得行亦行不得且道此四種人那一種人卻有長處
若識得此人一任腰包頂笠北往南來拄杖芒鞋橫
行直撞鬧市叢中簸土揚塵萬仞崖前吟風嘯月雖
然只如楊子江洪波浩渺白浪滔天正當此時不假
舟楫作麼生過若也過得不孤負在善慶結制來若
過不得切忌打溼袈裟角。

上堂夏日苦天長閉門晝打睡無言接上機有語終
非契曉雨隔江來薰風撲面至何勞更舉鞭千里羨
良驥豎拂云體包虛空量周沙界華嶽不足為其儔
滄溟無以為其喻威音不知其所始釋迦不知其所
終迥超名言不墮諸數故曰吾不知誰之子象帝之
先大眾且道是阿誰境界顧眾云閻浮樹下呵呵笑
地老天荒總不知。

誕日請上堂山僧今年五十有五髮欲白而齒半頹
面已皺而目漸昏可謂老矣幸有箇道伴在拈拄杖
云行則同行坐則同坐憂則同憂樂則同樂或時敲
雲棒月打艸驚蛇或時扶過斷橋水不墮悄然機伴
歸明月村動容揚古路徘徊乎廣漠之野嘯傲乎何
有之鄉相視而笑莫逆於心且道此人還落春秋數
量也無卓一卓云好大哥會也麼風流不在著衣多
自從舞得三臺後拍拍原來總是歌。

請上堂香雲靉靆紫氣氤氳鐘鼓交參人天際會山
河大地悉共騰歡艸木叢林咸皆作舞大眾且道是
箇甚麼祥瑞舉拂云看看適來大覺仙人毘目仙人
長眉仙人忍辱仙人無量無邊諸仙人眾或騰雲駕
霧而來者或跨鶴乘鸞而至者有獻冰桃雪藕者或
奏步虛之詞有供金丹火棗者或詠南飛之曲種種
形相種種神變種種處所各各不同一時集於蟭螟
眉睫之上善慶拂子忍俊不禁向前問曰諸位大仙

有何因緣而來至此眾仙荅曰今維揚許仲容眉壽
八旬闡揚佛事廣作利益我等特來共為慶壽拂子
曰汝欲慶過去壽耶慶現在壽耶慶未來壽耶過去
不可思議今已過去未來不可思議尚且未至現在
不可思議而無住相三壽之中汝欲慶那一壽於是
眾仙遞相顧視不能加荅被拂子一喝各各騰空而
去還有荅得此一語者麼拂一拂云欲知劫外真消
息夜半金烏海上紅。

結制上堂善慶今日以乾坤為橐籥須彌作鉗錘是
佛是祖或凡或聖銀汞銅鐵缾盤釵釧總教打成一
塊鎔作一團然後方名寶器堪作勝用還有躍冶精
金不受煆煉者麼問大開爐韛煆煉佛祖嘉州石像
陜府鐵牛如何相為師打云棒頭有眼須親薦進云
犀因玩月紋生角象被雷驚花入牙師云句裏無私
不用尋乃云機輪轉處智眼猶迷寶鏡高懸狐蹤遠
匿直饒問若雲興酬似缾瀉揮霍如雨咳唾成珠到
者裏總沒交涉三世諸佛有口只堪挂壁靈利漢子
未過九龍橋未睹文峰塔便恁麼掣肘而去早已喫
善慶痛棒了也且道利害在甚麼處若是金毛獅子
子三千里外透重關。

夾山唯岑和尚訃至上堂金飆拂檻清秋月轉霜輪
玉露侵簾銀漢星垂斗柄既不居於尊貴安能住於
大功且道是誰境界拈訃云大眾看看此是唯岑和
尚於數十年來七座道場六會說法最後一著莫大
光明遠照邗關普覆虛空山河國土日月星辰樓臺
殿閣花木池沼人物鳥獸以至情與無情莫不承此
光明作大佛事顯玅神通悟無生忍獲不退地究竟
至於一切薩婆若海正恁麼時還有知恩報恩者麼
擊香案云昨有人從越地來忽聞夾嶺玉山頹人天
無限失依怙惹得空生淚滿腮。


上堂舉溈山問仰山云玅淨明心作麼生會仰曰山
河大地日月星辰溈曰汝只得其事仰曰適來和尚
問甚麼溈曰玅淨明心仰曰喚作事得麼溈曰如是
如是乃云絃歌相和節拍相隨須讓他溈仰父子若
是玅淨明心直饒圓古佛小釋迦三生六十劫也未
夢見在雖然要會玅淨明心也不難良久云看看適
來山門騎佛殿走向玅喜世界將不動智如來驀頭
一撞直得鼻孔去了半邊舜若多神忍痛不禁揚聲
大叫云苦哉屈哉大眾還驚覺也未咄莫瞌睡好。

上堂眉端挂劍血濺梵天句裏藏鋒氣貫斗牛敲唱
雙行明暗並舉吹無孔笛響遏行雲撫沒絃琴韻和
流水於此會得一任同放同收同生同殺糟粕西乾
四七陶鑄東土二三作佛祖向上之爪牙為人天現
前之眼目眾中還有其人麼卓拄杖下座。

臘八上堂法筵龍象眾貓兒喫彩鳳當觀第一義猢
猻騎鱉背縱饒與麼承當也是鬼家活計可憐黃面
老子於臘月八日被箇明星換了一雙眼睛帶累後
代兒孫箇箇扶籬摸壁善慶今日要與他開卻一隻
眼使一切人光明遍天遍地以手撥眉云貓。

上堂寒雲水面乍斂乍舒凍日峰頭半紅半紫普賢
橫跨象王文殊倒騎獅子良哉觀世音走入荒艸裏
大眾見麼昔日法華會上有娑竭龍女年始八歲梵
行具足有一寶珠價值三千大千世界一時獻佛佛
便納受忽然之間變成男子坐寶蓮華往南方無垢
世界成等正覺黃面瞿曇也是乞兒見小利可惜放
過當時若到善慶腳跟下好與一頓熱棒何故金鱗
不得風雷送怎透龍門萬丈高。

上堂三界無法何處求心四大本空佛依何住盤山
老漢大似見處偏枯怎如善慶者裏一味本分生涯
隨緣粥飯或時對賓酬醋或時曳杖徘徊風敲翠竹

而韻入笙簧日照幽溪而寒光瀲灩岸柳爆黃金之
色梅花吐白玉之香正恁麼時喚甚作三界將誰為
四大何物是心何者是佛德山有棒只堪燒火臨濟
有口正好挂壁善慶恁麼道還有為人處也無喝一
喝云也是牽牛拽磨。

上堂地凍天寒艸枯冰綠一段風光塞耳盈目不用
即物明心亦非見性成佛班超投筆而覓封侯夷齊
首陽以辭周粟真不掩偽直不藏曲且道守清高者
是立功業者是卓拄杖云我為法王於法自在。

上堂隴梅初綻柳含青箇段風光畫不成夢破玉人
霜月冷橫吹蘆管度江城昔舍利弗問天女曰你何
不轉女身女曰我從十二年來求女相了不可得當
何所轉即時天女以神通力變舍利弗為天女相天
女自化作舍利弗而問曰舍利弗何不轉女身舍利
弗以天女相荅曰我今不知何為變為女身大眾會
麼若是據令而行舍利弗與天女正好一棒打殺拋
向邗江波底免得後人作野狐精見解何故男兒志
氣沖牛斗誰不雄雄大丈夫。

上堂霜花遍野呈格外之真機旭日騰輝露威音之
消息無塵不透無剎不彰祖意勿勞別覓佛法只在
目前諸昆仲高者是天厚者是地青者是山綠者是
水森羅萬象明暗色空艸芥人畜蜎飛蠕動畢竟那
箇是目前的佛法拈拄杖云看看拄杖子化作無位
真人倒騎楊岐三腳驢子一時遊遍三千大千世界
以及無量諸佛國土走向康山絕頂高聲唱言所謂
布施者必獲其利益若為樂布施後必得安樂然後
還復本形依舊是箇拄杖子卓一卓云且道無位真
人又向甚處去也曲終人不見江上數峰青。

上堂臘已殘歲云暮天寒月冷猿啼樹寄言遊子早
歸家莫使白頭人倚戶儻有箇長老出眾高聲云將

謂者老漢有多少奇特今日到者裏只解說老婆禪
但向他道善慶住持事繁。

上堂舉石頭希遷禪師示眾云語言動用即沒交涉
藥山出眾云非語言動用亦沒交涉頭云我者裏鍼
劄不入山云我者裏石上栽花乃云諸昆仲還知此
二大老恁般說話麼祇如一人道鍼劄不入一人道
石上栽花且道是語言動用非語言動用若道是語
言動用落在石頭圈繢裏若道非語言動用落在藥
山圈繢裏直饒二俱不涉又落在善慶圈繢裏畢竟
如何不落此圈繢去畫一畫云劈開華嶽連天秀放
出黃河徹底清。

佛成道日上堂從來夜夜明星現惟有瞿曇見不同
今日與君重指出豎拂云金烏飛過海門東。

雲松和尚訃至上堂撲碎鰲山兩手高攀百丈月吸
乾苕水一身橫臥半間雲自爾滅聖欺凡擒龍捉象
續五燈之慧燄燄燄無窮溯列祖之本源源源不盡
澤施既普功莫大焉何期寶鏡潛輝珠簾倒捲倦津
梁於此界灑甘露於他方大眾還見圓通和尚最後
為人處麼金鞭擊碎珊瑚月散作光明照大千。

元旦上堂佳節逢元旦金爐爇瓣香雲霞凝瑞彩花
鳥獻文章舜日輝三界堯風扇八方吾皇何以報願
祝壽無疆適來香已拈罷聖已祝畢唯有新年頭佛
法未向諸人道在大眾將甚麼喚作新年頭佛法試
說看問鳳曆遙頒曉風乍暖今日陞座如何為人師
云長江流不盡明月去還來進云萬物咸新又作麼
生師云柳搖殘臘去梅放早春回進云溪頭楊柳拖
煙翠洞口梅花帶雪香師云且莫隨境漂流拈拄杖
云善慶拄杖不怒而威不言而信不令而行無為而
治化滿天下而不居其功刻雕眾象而不為其巧迥
超佛性玅義不落時節因緣且道他有甚奇特大用

縱橫無軌則一回拈弄一回新。

上堂教中道若以色見我以音聲求我是人行邪道
不能見如來拈拄杖云者箇非聲非色果能見得蛾
蛘蟻子本無欠少沙磧瓦礫放光動地阿誰非佛阿
誰非祖不妨撒手歸家端然穩坐等閒不歸歸便得
五湖煙景有誰爭是則是為何流支三藏打落達磨
大師當門牙齒且道過在甚麼處鞏縣茶瓶。

上堂麤言及細語皆歸第一義昨夜無手人行拳無
舌人相罵且道是第幾義檢點得出今分半座與你
檢點不出莫怪山僧獨占去也呵呵呵囉囉哩北山
雨落南山霧起略彴不是趙州橋明月清風安可比
喝一喝云白雲萬里。

解制上堂九十日期今巳滿從前警策一時休崢嶸
頭角無回互放出溈山水牯牛大眾還見麼爭奈鼻
頭繩索猶在善慶手中教你往東不敢往西教你往
西不敢往東欲去去不得欲住住不得殺活臨時收
放在我只如不落收放又作麼生擊香案云一聲羌
笛離亭晚君向瀟湘我向秦。

乙巳八月廿七辭眾上堂人之生死皆有分定實風
燭曉霜不過待時而已老僧開堂二十餘年素無長
物可蓄雖有香資即入常住應用人所共知惟餘書
籍衣履等物中秋鳴鼓集眾皆已散去凡我門人爭
無遺物者非吾弟子老僧去後不得披麻帶孝悲慟
號泣有類世俗塔造善權毋議他處前有書接青龍
寒松堂頭來老僧不過廿七八今正是時還有末後
激揚者麼問理彰時至今姑置末後一機作麼生師
云且待明朝來盡情向汝道天寧和尚問師為海內
一人天下衲僧歸仰還當久住世間師云起動罣念
福緣和尚問和尚開堂多年兒孫得力可以放得下
師云道人家來去自由有甚放不下曰不妨再來奉

看師云只好別峰相會問古人預知時至師又如何
師云年󵊮是好󵊮日日是好日問某欲住山求師一
偈師云只要拏得钁頭柄牢僧喝師云除卻喝更道
看僧無語師打云钁頭柄拏不牢在卓拄杖下座。

廿八黎明師索筆大書偈云生年五十復零六大事
因緣今已足釣罷金鱗歸去休漁翁不向蘆灣宿擲
筆而逝(石刻親筆現存禮菴青龍)。

　　　(心奧心護法智心榮心和心朵心易宗祥
　　　湛秀萬善樂然大念李文芳備資敬刻
　　百老和尚語錄第十二卷)
百愚斯禪師語錄卷第十二


