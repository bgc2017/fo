










盛京奉天府華嚴寺暉洲禪師語錄卷之三
侍者明宗錄

康熙三十年歲次辛未端月望日眾護法楊芳聲穆
夢奇劉顏明杜宗茂田九成李祖隆韓正照佟望年
馬三貴金國棟文自成李登科韓得貴楊進忠郭景
榮沈榮祥邵成德　僧錄司王師元僧綱司徐寬習
院主寬萬等恭請住華嚴禪院開堂。

上堂拈疏云千佛命脈諸祖根源盡在裏許會麼卻
請維那高聲敷揚宣畢指法座云這條古路人人皆
有箇中還有略通線徑者麼若無山僧當面謾汝去
也遂陞座拈香祝
聖畢次拈香云昔年盤山會裏最初打成一片的消
息今日華嚴堂前不免對眾說破第四回拈出爇向
爐中耑為供養天津放生堂上傳臨濟正宗三十三
代上了下宗先老和尚用酬法乳歛衣就座林燦和
尚白槌畢師云吹毛橫按誰敢當鋒還有不避危亡
者出眾與拄杖相見僧問一句當陽驗主賓一番提
起一番新如何是主中賓師云黃金殿上禮當今進
云如何是賓中主師云寶殿龍樓登九五進云如何
是賓中賓師云三岔路口問關津進云如何是主中
主師云巍巍獨坐太雄峰進云賓主四句蒙師指百
尺竿頭是若何師云看腳下僧擬議師打云漆桶不
快乃云時逢仲夏炎日舒長萬卉競顏千花鬥色遊
魚躍浪於蓮叢翠鳥齊歌於喬木頭頭悉顯法法全
彰昔日老古錐四十九年說圓說頓說正說偏未曾
說著半字且道作麼生說箇彰顯的道理卓拄杖云
掀翻大海方知水踏碎須彌始見山維那結槌下座。

李祖隆請上堂若論佛法二字山僧未出雄關拄杖
子早巳發露了也及乎到此清風浩浩明月輝輝箇
箇目睹耳聞為甚麼不會聻到這裏總然說得諸天

散彩帝釋獻花與自已生死分上全沒交涉不見道
談盡世間玄妙語不如口掛碧崖峰。

劉顏明請上堂祖師真妙訣分明與君說綠水遶青
山金風拂白月。

馬三貴請上堂今朝二十八祥瑞滿天涯寧遠和尚
到揚塵又撒沙大眾既是和尚到來為甚麼揚塵復
撒沙以拄杖擊案一下云添人多助力錦上更舖花
阿呵呵下座。

佟望年請上堂僧問梁武殿前道不識少林山下嘴
嚧都昔年曾脫雲門棒卻到而今作畫圖如何是佛
師云東村孟八郎進云如何是祖師云西庄胡大嫂
進云恁麼則千處不從他處會頂門流出始方親師
云見者依然還不是進云不是箇甚麼師云休瞌睡
乃云祖與佛佛與祖覿面相呈無可睹等閒拋向人
面前面前一一任君數九九八十一五七三十五八
兩元來是半斤大虫本是山中虎喝一喝下座。

僧錄司王師元僧綱司寬習及八旗僧綱請上堂道
非物物非道識得目前機物物玄中妙雲月溪山舌
廣長樹林花鳥通音耗不是雲門詞亦非妙普調就
中那箇是知音露柱燈籠呵呵笑。

杜宗茂領眾請上堂華嚴有一語分明為君舉不是
趙州無亦非雲門普千聖莫能測萬靈提不起若問
意如何眉毛是兩縷。

田九成請上堂僧問如何是奇特一句師云不是闍
黎問老僧及乎忘卻進云情知和尚不會師云劍去
久已爾方刻舟進云如何是睹面相談事師云今年
雨水多稼穡甚茂盛進云某甲不會請和尚更道一
句師云子粒成熟秋後看復云會麼僧罔措師云鈍
根連庄稼也不知乃云子粒成熟秋後看物物何曾
有餘欠信手拈來呈似君盡力承當只一半且道是

那一半露柱撞倒燈籠山門走入佛殿卓拄杖下座。

趙門賴氏請上堂桂月風清徹曉天秋深葉落滿山
川欲知初祖西來意花綻東籬鳥語玄。

屈海會金國棟請上堂師舉僧問睦州以一重去一
重即不問不以一重去是如何州云昨日栽茄子今
朝種冬瓜師云這箇老漢雖然善接來機未免境上
作活計難為者僧未得了脫山僧今日也無茄子可
栽也無冬瓜可種麵觔豆腐白麵饅頭滿盤托出若
向這裏道將一句來一任汝諸人橫嚼豎咬若道不
得也較睦州一半。

趙國雄金濟遠請上堂師乃舉乾峰示眾云舉一不
得舉二放過一著落在第二雲門出眾云昨日有人
從天台來卻往徑山去乾峰遂喚維那云來日不得
普請師云一箇猛大虫撞著焦尾虎雖然棋逢對手
未免驚群動眾檢點將來乾峰雲門也是睜眼說夢
何故聻臨濟喝如雷奔且道落在第幾德山棒似雨
點是放過不放過碧眼胡僧未至此土一杓惡水早
巳潑出及乎到來波濤遍地卓拄杖云箇中還有不
避這杓惡水者麼喝一喝云鋼圈鍛出從君看豈把
金錘度與人。

王道遠請上堂道不遠人人自遠矣四海澄清乾坤
皎潔萬法本寂寥為人心不歇心若歇那箇青山不
掛月。

古林和尚請上堂師纔至法堂忽然澍雨僧問久雨
不晴是如何師云老僧也疑伊進云龍王也須喫棒
師云且放過一著進云和尚棒教甚麼人喫師云汝
在此作麼僧喝師驀頭一棒云雲消霧散杲日當空
進云恁麼則輝天鑑地去也師云也未免托泥帶水
乃云忽然風雷掣電光滿空澍雨潤群芳山河大地
重增秀湧出林泉一段香今日古林和尚特請山僧

陞座說法到這裏無法可說無道可談恰似逼石女
生兒教雄雞放卵更著老僧說些甚麼聻良久云鳳
舞瑤臺光現瑞龍騰滄海布雲霞百般拈弄阿誰曉
體態風流出當家。

信女杜實行請上堂僧問暑往寒來即不問夏末秋
初是如何師云漸漸梧桐凋敗葉聲聲鴻鴈報秋深
進云恁麼則玉露灑時黃葉墜金風吹散嶺頭雲師
云秋空月朗千江靜影落寒潭幾箇知乃云山僧連
日事繁甚是疲倦盡力抖搜精神一箇元字腳也無
更著老僧說些甚麼若是諸佛心印祖師密訣亙古
亙今冬寒夏熱春暖秋涼一點也不曾謾汝諸兄弟
為甚麼不會上來下去更要覓箇甚麼汝豈不見昨
日夏今朝秋涼風深夜到床頭梧桐不住凋殘葉抱
樹秋蟬叫未休珍重下座。

趙門賴氏請上堂夏去秋來葉落滿階四時現成何
用安排會麼不見道一塵一國土一葉一如來。

信女儒人卜門正見請上堂道即禪禪即道拈得金
針失卻妙禪非道道非禪青山依舊白雲邊識的日
用平常理方知東土即西天。

裴世勳請上堂若具頂門正眼方明向上一路明的
向上一路直下千了百當且道如何是向上一路喝
一喝云三冬嶺上飛雲火九夏長天降雪霜。

李光先請上堂虎嘯龍吟鳥飛兔走面上眼睛鼻下
唇口無二無二分別鬨鬨秪一哮吼若非透過祖師
關空認木瓢作柳斗。

金國梁金國柱請上堂問安居學道城市山林那一
處好師橫拈拄杖云任汝那頭觀僧擬議師打復豎
起拄杖云說法不如這箇親那論城市與山林收來
放去渾無事一段風光亙古今且道不與萬法為侶
者是甚麼人八角磨盤空裏走參。


姚家庄蘇居士暨合庄檀越請上堂僧問不問有言
不問無言請師說法師默然進云這箇是世尊的那
箇是和尚的師亦默然進云何不慈悲師云癡人面
前不得說夢乃云老僧不吝與君說世法佛法無間
歇欲識西來掣電機掉棒打落天邊月山層層水疊
疊青松翠柏談般若燕語鶯啼迥不同盡是靈山真
妙訣。

張登雲請上堂僧問淨照諸日作工夫不知向甚麼
處下手師驀頭一棒云但恁麼進云今日得也師云
汝得箇甚麼進云親蒙和尚賜棒師云不識痛痒在
僧無語師連打兩棒云若是伶俐漢果然若向這裏
會去正是汝著力處若是不唧溜守著飯山餓殺守
著泉水渴殺莫怪老僧不道卓拄杖下座。

巴國臣金世科劉芳起恍有功請上堂紅塵遍地無
人掃深夜涼風秋月皎恰似當年識的渠又轉千峰
過別島不出門也是草何用東尋與西討直下透出
頂門關不如休心歇去好諸禪者曉不曉處處家山
無價寶等閒莫教老胡知布袋和尚笑不了。

僧綱司徐寬習及檀信佟有光王重臣請上堂師拈
拄杖云赤灑灑露堂堂通身沒影相遍界不曾藏一
道平懷無可說諸人直下便承當橫按拄杖云莫將
面上分輕重踏著稱錘硬似鋼。

郭景榮請上堂心無二用事有千重山翁閒不徹村
夫忙更庸且道他忙箇甚麼君不見百穀盡上場打
稻又牽礱。

楊芳聲請上堂今朝諸佛歡喜之日衲僧自恣之時
冥府大赦幽關天下設供蘭盆勝會超度法界孤魂
為甚麼古人卻道下無眾生可度既是無眾生可度
不知今即超度底猶是阿誰良久云明年依舊設齋
筵。


韓正照請上堂問如何是祖祖相傳的心師云韓幹
馬嘶青草土戴松牛臥綠楊陰問如何是拄杖頭邊
事師云百拶碎師拈起拄杖云已入山僧手中喚作
拄杖子未入山僧手中喚作甚麼卓拄杖云扶過斷
橋水伴歸明月村復卓一卓下座。

聞自成請上堂師震威一喝云一喝輝今古誰敢當
鋒觸大地絕淆訛處處超佛祖超佛祖是何物兮同
遍普胡張黑李暗沉吟火裏蟭螟咬猛虎復喝一喝
下座。

信官屈大城馬倪楊芳名李茂春張九成鄭文燦請
上堂僧問臨濟喝少遇知音德山棒難逢作者和尚
今日作麼生師云老僧打退堂鼓進云作家宗師今
日罕遇師云一句傷人六月寒僧進彈指云爭奈這
箇何師云又來納敗闕乃云全殺活行正令超佛祖
越凡聖有權有實奪人奪境趙州擎茶東坡姓秤昔
人妙用舞三臺未足神通為上乘舉拄杖云何似這
箇木上座也非凡也非聖這段風光無偏正橫拈倒
用任施為令人觸著喪性命。

上堂僧問如何是天下不疑底事師云足下是實地
頭上是青天進云此意如何師云頭頭相戴步步相
踏乃云足下是實地頭上是青天大清國土裏那箇
灶無煙。

上堂山疊疊水潺潺雲片片鳥喃喃遂顧左右云今
朝風雨急葉落滿前川。

解制穆夢奇請上堂安居三箇月萬事悉皆周鉗槌
高掛起紅罏煙盡休撒開布袋口放出一群牛繩鎖
渾徹斷東西任自由且道收鉤罷釣一句又作麼生
擲下拂子云生涯不在絲綸上穩坐蘆花一小舟。

暉洲旲禪師語錄卷第三終


