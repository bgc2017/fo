











佛說阿彌陀經疏鈔卷第四
明古杭雲棲寺沙門　袾宏　述

【○三感果(二)。
初佛現我前二我往佛處。

○初佛現我前。】

「其人臨命終時。阿彌陀佛。與諸聖眾。現在其前。」

【【疏】其人。指持名者。承上但能一心不亂。命終之時。
佛必現前也。以自力佛力。感應道交故。如二部經。
及諸經中說。

【鈔】自力者。凡人命終。前有將謝。後有未生。平生善
惡。自然現前。如十惡五逆。地獄現前。慳貪嫉妬。餓
鬼現前。乃至五戒十善。人天現前。今專念佛。一心
不亂。則淨念成就。清淨心中。寧不佛現前乎。楞嚴
云。憶佛念佛。現前當來必定見佛。是也。佛力者。大
本法藏願云。我作佛時。十方無央數世界。諸天人
民。有發菩提心。修諸功德。願生我剎。臨壽終時。我
與大眾現其人前。三輩往生中又云。其人命欲終
時。佛與聖眾。悉來迎致。觀經九品。或言阿彌陀佛
至行者前。或云至其人所。皆現前意也。言諸經者

稱揚諸佛功德經云。若有得聞無量壽如來名者。
一心信樂。其人命終。阿彌陀佛。與諸比丘。住其人
前。魔不能壞彼正覺心。又鼓音王經云。若有四眾。
能正受持彼佛名號。臨命終時。阿彌陀佛。即與大
眾。住其人前。令其得見。又華嚴四十六經云。如來
有十種佛事。一者若有眾生專心憶念。則現其前
等。所謂念佛眾生。攝取不捨。是也。若依般若。則自
力復二。一者念力。二者本有佛性力。兼以佛攝取
力。乃成三力。本有如舟船。念佛如帆楫。佛攝取如
便風。三事周圓。必登彼岸矣。

【疏】佛及聖眾者。佛兼報化。聖眾兼菩薩聲聞等。

【鈔】兼報化者。觀經明佛。先言六十萬億。後開丈六。
次言下品化佛來迎。則知九品所見不一。攝論亦
云登地方見報身。轉展細妙。今但言佛。不分報化。
以一攝多故。兼菩薩聲聞者。如觀經上品上生云。
佛與觀音勢至。無數化佛。百千比丘。聲聞大眾。無
量諸天。現其人前。而亦有佛不來迎。菩薩來者。今
從多分。

【疏】問。臨終佛現。亦有魔否。答。古謂無魔。脫或有之。
貴在辨識。

【鈔】無魔者。單修禪定。或起陰魔。如楞嚴止觀諸經
論中辨之甚悉。今謂念佛者。佛威神力。佛本願力。
大光明中。必無魔事。然亦有宿障深厚。或不善用
心。容有魔起。固未可定。須預辨識。如經論說。行人

見佛。辨之有二。一。不與脩多羅合者。是為魔事。二
不與本所修合者。是為魔事。所以然者。以單修禪
人。本所修因。唯心無境故。外有佛現。悉置不論。以
果不協因故。今念佛人。一生憶佛。臨終見佛。因果
相符。何得槩為魔事。若或未能了決。但如前辨別
察識而巳。問。既曰非魔。當是真佛。而古謂佛無去
來。云何有佛現在其前。答。感應道交。不妨不來而
來。無見而見。故永明謂如幻非實。則心佛兩忘。而
不無幻相。則不壞心佛。又云。法身真佛。本無生滅。
從真起化。接引迷根。此乃如來本願功德。令彼有
緣眾生。專心想念。能於自心見佛來迎。不是諸佛
實遣化身而來迎接。則佛身湛然常寂。眾生見有
去來。如鏡中形。非內非外。如夢中事。不有不無。又
經云。應以佛身得度者。即現佛身而為說法。亦此
意也。是故水清則月自來。心淨則佛自現。所謂感
應道交難思議也。

【疏】故知臨終設像助念。文載聖經。法傳西域。不應
疑阻。

【鈔】華嚴十五經頌云。見有臨終勸念佛。又示尊像
令瞻敬。俾於佛所深歸仰。是故得成此光明。疏云。
西域法。有欲捨命者。令面西。於前安一立像。像亦
面西。以旛頂掛像手指。令病人手捉旛脚。作隨佛
往生想。兼與燒香鳴磬。助稱佛名。非直亡者得生
佛前。亦終成見佛光也。若神遊大方。去留無礙者。

置之言外。不爾。勉旃斯行。如上。則特為設像。以助
往生。何況一心不亂。感佛現前。乃慮為魔。自生疑
阻。

【疏】稱理。則自性妄窮真露。是臨終佛現義。

【鈔】妄心未盡。幽幽緜緜。是為命根未斷。惑斷執空。
情消見謝。人亡家破。煙滅灰飛。命終之謂也。諸妄
盡除。不真何待。求佛不現前。不可得也。然而佛慈
無限。豈必臨終。是故時時示時人。時人自不識。

○二我往佛處。】

「是人終時。心不顛倒。即得往生阿彌陀佛極樂國土。」

【【疏】上言臨者。是將欲命終。今言終時。正煖盡識去。
心不顛倒者。以一心不亂。故不顛倒。以不顛倒。故
不生他處。即得者。言其速也。

【鈔】顛倒者。繇其平日隨順妄想。不修正念。心多散
亂。如前所謂將捨煖觸。一生所作。俱時現前。心神
惶怖。動止揮霍。應入地獄者。刀山劍樹。視作園林。
應墮畜生者。馬腹驢胎。認為堂宇。就令作善。合生
人天。未免憎愛父母。乃至小聖初心。猶不能正知
出入。皆所謂顛倒也。乘此顛倒。三界七趣。隨業受
生。今既一心不亂。則內凝正念。外感佛迎。捨此報
身。徑生彼國。如佛言。隨其心淨。則佛土淨。又言一
切國土。唯想所持。淨想成就。必得往生。固無疑也。
他處者有三。一者娑婆世界。二者餘佛國土。三者
彼國邊地。今皆揀之。速者。不經中陰。不隔時日。觀

經所謂如彈指頃。生極樂國也。又智者云。臨終在
定之心。即是淨土。動念。則往生淨土時。所云在定
者。今心不顛倒是。所云動念者。後願生彼國是。

【疏】大本云。其身體非世人之身體。亦非天上人之
身體也。皆積眾善之德。自然虗無之體。蓮華中化
生。亦無乳養之者。

【鈔】積善者。即是善根福德成就之身。非以欲愛為
因。四大為體。故不繇胎獄。託質華池也。亦無乳養
者。明自然增長。非如北洲。猶待指端出乳而為養
也。

【疏】其往生者。繇上一心不亂。作三九因。更細分之。
亦應無量。

【鈔】三九者。大本三輩。觀經九品也。以一心分事理。
事理亦復各分勝劣。後得往生。如其本因而為品
位也。三輩者。如大本謂上輩者。發菩提心。專念阿
彌陀佛。修諸功德。願生彼國。命欲終時。佛與聖眾。
現其人前。便於七寶池內。蓮華化生。住不退轉。智
慧勇猛。神通自在。所居七寶宮宇。在虗空中。去佛
為近。是名上輩生者。配前則雙得事理一心者也。
中輩者。不能大修功德。而亦發菩提心。專念迴向。
命終生彼。功德智慧。次於上輩。是名中輩生者。配
前。則得事有餘。得理不足者也。下輩生者。不能作
諸功德。而亦發菩提心。一向專念。乃至十念。生彼
宮宇。惟在於地。又次中輩。是名下輩生者。配前。則

僅得乎事。未得乎理者也。九品者。觀經所云上之
三品。有生彼即得百千陀羅尼門者。有經一小劫。
得無生忍者。有經三小劫。得百法明門。住歡喜地
者。配前。則雙得事理一心。而有深淺。故成三品。例
上輩也。中之三品。有生彼國。即得阿羅漢者。有生
彼半劫。得阿羅漢者。有生彼一劫。得阿羅漢者。配
前。則事盈理歉。亦以深淺。故成三品。例中輩也。下
之三品。有往生彼國。經十小劫。得入初地者。有經
於六劫。蓮華乃開。發無上道心者。有十二大劫。發
菩提心者。配前。則有事無理。亦以深淺。故成三品。
例下輩也。細分者。如前階品中。分之又分。則百千
萬億無盡輩品。皆以事理所得深淺。而為次第也。

【疏】如觀經以上品上生為得無生忍。天台判屬初
地。而華嚴明無生忍。自有淺深。則上上品中。信有
多品。況復餘品。

【鈔】淺深者。八地淨忍分中疏云。無生忍。略有二種。
一約法。二約行。約法。則諸無起作之理。皆曰無生。
慧心安此。故名為忍。約行。則報行純熟。智冥於理。
無相無功。曠若虗空。湛如渟海。心識妄惑寂然不
起。方曰無生。前說猶通諸地。後唯八地所專。餘如
前序中辨。故知無生忍位。自有淺深。則上上品中。
從一地以至八地。巳容多品。餘可知矣。故細分之。
亦應無量。

【疏】又三輩九品。二經相配。諸說稍異。如輔正所解

融之。

【鈔】觀經疏云。此經九品。為令識位高下。即大本三
輩也。孤山謂大本三輩。止齊觀經六品。以三輩純
明善行。不及惡人也。靈芝判三輩止對上品。故云
諸說稍異。草庵輔正解曰。天台以九品同三輩者。
乃約位次相同。不約行因而言。則孤山。靈芝。皆不
違天台。所以然者。以天台但約位次。則輩品正同。
二師唯約行因。則止齊中上。各有所據。取義不同。
故不違也。剋實而論。則煩惱不異菩提。始惡何妨
終善。惡人既巳成善。豈不賢聖同科。三輩九品。正
相配合。又何疑焉。

【疏】又華嚴明念佛者。數與心等。即是三輩九品隨
因不同義。

【鈔】數心等者。華嚴二十三經。離垢幢菩薩偈云。以
佛為境界。專念而不捨。此人得見佛。其數與心等。
釋云。數與心等者。謂隨念隨現。隨念有二。一隨念
多少。佛亦如之。如念佛一聲。有一化佛從口中出
等。二隨念淺深。佛應稱之。如臨終見佛有勝有劣
等。多少淺深。即輩品分別也。此人得見佛者。即阿
彌陀佛現在其前也。專念者。即一心不亂也。

【疏】又志眼二種淨業。亦三輩九品義。

【鈔】志眼法師云。往生一門。有二淨業。一曰正觀。默
照本心也。二曰助行。備修萬善也。二事俱得。則了
達四淨土矣。如止得事善者。近生同居。遠作三土

因耳。故知淨土。正究理菩薩所登境界。而兼容悠
悠眾生耳。又云。圓機體道。是最上淨業。苟加願以
導之。即預優品。愚朴之輩。但稱佛發願者亦生。觀
淨土一門。則聖人無棄物也。按所云正觀。通乎上
中。所云助行。通乎中下。又法師此論極善。觀者毋
忽。

【疏】有言九品。八從蓮生。以第一品云金剛臺故。今
參合經論。仍以九品皆屬蓮生。

【鈔】八從蓮生者。據觀經上品上生文云。自見其身。
乘金剛臺。獨無蓮華二字。故言下之八品。乃從蓮
生。然經論所明。歷歷皆說生西方者。俱從蓮生。大
本法藏願云。無央數世界。諸天人民。以至蜎蝡。生
我剎者。皆於七寶池內。蓮華中化生。言皆。則槩舉
九品矣。又云。他方諸大菩薩。欲見阿彌陀佛者。徑
於彼國七寶池內。蓮華化生。言大菩薩。則必非中
下矣。又云。其上輩者。命欲終時。佛與聖眾。悉來迎
致。即於七寶池內。蓮華化生。言上輩。即正對上品
矣。並無最上不蓮之意。又法華云。聞此經典。如說
修行。命終即往極樂世界。阿彌陀佛大菩薩圍繞
住處。生蓮華中。得菩薩神通。無生法忍。夫得無生
忍。非上上品乎。又行願品。普賢菩薩以十大願王
導歸極樂。而曰彼佛眾會咸清淨。我時於勝蓮華
生。夫普賢往生。非上上品乎。又寶積明十心迴向。
後得蓮華化生。夫十心菩薩。非上上品乎。以是參

考。確有明證。問。果爾。則上上文中。何以曰金剛臺。
不曰蓮華。答。文互有無。不足泥故。何以知之。上品
中生。亦曰乘紫金臺。又將曰七從蓮生乎。況中品
之下。亦但云此人命終。譬如壯士屈伸臂頃。即生
西方極樂世界。文中並無蓮華二字。又將曰六從
蓮生乎。夫既以不蓮為勝。則中下劣品。何以不蓮。
又中品之上。獨曰蓮華臺。其金剛臺紫金臺之類
乎。其蓮華之類乎。錯雜不倫。進退無據。灼知文互
缺而義必周也。愚意各有蓮華。華各有臺。臺各不
同。而金剛為臺之最勝耳。如懷玉銀臺初來。金臺
繼至。可驗也。且臺之義二。一者基臺之臺。則臺在
華下。如世刻像。下作寶臺。臺上安華。華上安佛。是
也。二者房臺之臺。則臺在華內。如法華玄義。以蓮
表十如。至如是報文云。臂如蓮實圍繞房臺。又云。
實依於臺。實者蓮子。子藏臺中。則世所謂蓮房是
也。又華嚴十地蓮華文云。瑠璃為莖。栴檀為臺。瑪
瑙為鬚。閻浮檀金為葉。並稱莖臺鬚葉。而涅槃亦
云。譬如莖葉鬚臺。合為蓮華。此所謂臺。皆房臺也。
即法華甄叔迦寶以為其臺之意也。觀是。則知觀
經華座觀中。先言作蓮華想。次云釋迦毗楞伽寶
以為其臺。則華內之臺也。又云。一一金色。處處變
化。或作金剛臺。或作珍網等。則華下之臺也。故上
品中生。先言紫金臺。次云足下亦有七寶蓮華。則
紫金臺在華下明矣。華必有臺。臺必有華。言金剛

臺。不言華。與言華不言臺。文前後互顯耳。但上上
品一生蓮中。即時華開。即時見佛。即時證道。其餘
則華開漸晚。見佛漸遲。證道漸遠。以是分別。知上
上獨勝。非為無蓮也。若以無蓮為勝。有蓮為劣。是
薄蓮也。何取於蓮邦。而華座觀明佛坐蓮華。則佛
亦劣矣。理云何通。問。極樂九品。八從蓮生。四明何
為有是言乎。答。四明只說八從蓮生。未說不蓮為
是何品。以中下品亦無蓮華故。若果上上不蓮。當
必有說。而乃徒開其端。不竟其說者。何也。或此八
字傳寫之誤。安知不是極樂九品。必從蓮生。俟高
明更辨之。

【疏】問。下品之外。復有胎生。為實有否。答。表信力不
堅故。實無胎生。

【鈔】非胎生者。大本云。佛告彌勒。若有眾生。修諸功
德。願生彼剎。不了佛智。志意猶豫。臨命終時。方悔
巳過。以是生彼。纔入邊地。見七寶城。即便止住。於
蓮華生。亦有自然快樂。如忉利天。惟於城中經五
百歲。不得見佛。不聞經法。以此為苦。故名胎生。非
實胎育如人間也。又云。如剎帝利。其子犯法。幽之
內宮。處以華觀。層樓綺殿。好飾奇珍。寶帳金牀。服
御所資。悉皆豐備。而以閻浮金鎖。繫其兩足。不得
自在。即胎生喻也。又云。若識其本罪。深自悔責。求
離本處。即得往詣無量壽佛所。又菩薩處胎經云。
西方去此閻浮提十二億那由他。有懈慢界。國土

七寶。其樂無比。發意欲生彌陀佛國。而染著於此。
不能前進。亦疑城邊地類也。如是皆繇信不切故。

【疏】問。既云七日。彼臨終十念。特俄頃耳。何得往生。
答。正以一心故。如智論中說。又自力他力。如那先
中說。

【鈔】智論云。臨死少許時心。何能勝終身行力。答曰。
雖時頃少。心力猛利。是最後心。名為大心。當知即
是一心不亂故。那先經云。王問那先。人生造惡。臨
終念佛。得生佛國。我不信是語。那先答言。如持大
石。置於船上。因得不沒。人雖本惡。因念佛故。不墮
泥犂。而得往生。亦復如是。則巳之心力。佛之願力。
交相成也。

【疏】問。既云往生。昔人又謂生則決定生。去則實不
去。是乃有生無往。今曰往生。二義相戾。答。以生於
自心。故不往而往。名為往生。如華嚴解脫長者說。

【鈔】華嚴重重法界。不出一心。楞嚴十方虗空。皆汝
心內。是知極樂之生。生乎自心。心無界限。則無西
無東。去至何所。狀其易穢而淨。脫舊而新。離一得
一。似有所往。名之為往。豈曰從此向彼。如世間經
城過邑之往耶。解脫所說者。入法界品。解脫長者
言。彼諸如來不來至此。我不往彼。若欲願見安樂
世界阿彌陀佛。隨意即見。既云隨意。則不越一念
而生彼國。故知狀其得生。名之往生。實無所往。不
住而往。不妨說往。究極而言。非但無往。亦復無生。

不生而生。不妨說生。

【疏】問。兜率內院。昔人亦願往生。今何偏示極樂。答。
因難易故。境勝劣故。主師資故。又問。勝蓮華世界。
甚超極樂。何以不往。答。樂邦在近。不應求遠故。

【鈔】問意蓋謂彌勒亦現在說法。內院亦清淨莊嚴。
而不求生。當是何故。答有三義。一因難易者。凡生
內院。必智斷功德。堪與聖流。非若極樂。但求生者。
淨念成就。即克如願。無論惑業。昔奘師謂內院易
生。良以兜率之離人世。可計由旬。極樂之去娑婆。
歷多佛剎。彼論地。不論因。今論因。不論地。義各有
取。然極而論之。奘師為當時一類之機。此經乃萬
世常行之道耳。二境勝劣者。內院不越三界之中
極樂出過三界之外。極樂疑城。尚無女人。內院外
生。便有五欲。故曰下生猶勝天宮也。三主師資者。
彌陀圓萬德之果。巳證如來。彌勒稱補處之尊。猶
居等覺。經云。其中多有一生補處。則彌勒方與觀
音勢至。同侍導師之側。曰師資也。故見彌陀。即見
彌勒。見彌勒。未必見彌陀也。又古德有云。先生西
方。後生龍華。亦大有理。偏求極樂。不亦宜乎。勝蓮
華者。詳見前壽命文中。今謂華嚴較論國土。娑婆
之後。即云極樂。遠之又遠。至百萬阿僧祇世界。方
曰勝蓮。則極樂者隣邦。勝蓮者遐域也。喻如越饑
吳稔。舉足即吳。捨吳不往。而遠慕燕秦。惑亦甚矣。

【疏】問。見有一生念佛。臨終未必往生。何也。答。良繇

一生念佛。未是一心念佛故。

【鈔】悠悠之徒。一生念佛。所謂雖不懈怠。亦不精進。
未能一心。故不得生。若果真實用心。而未純一。雖
今世不生。亦植生因。必於來世成就三昧而得生
彼。如梵網云。不得戒。而得增益受戒。宗門謂才出
頭來。一聞千悟者。是也。慎毋藉口曰。某某念佛。徒
勞無功。遂謗聖教為不足信。

【疏】稱理。則自性無形。是不顛倒義。自性無垢。是生
極樂義。

【鈔】六祖云。吾有一物。無頭無尾。無背無面。是則求
於正相尚不可得。將以何物而名顛倒。般若心經
云。是諸法空相。不垢不淨。是則求於淨相尚不可
得。將指何處而號娑婆。不顛倒處。全身坐極樂蓮
臺。顛倒纔生。應念住娑婆國土。即心即土。即土即
心。西方去此不遠。

○四結勸。】

「舍利弗。我見是利。故說此言。若有眾生聞是說者。應
當發願。生彼國土。」

【【疏】是利者。指上見佛往生。此言者。見斯大利。故說
此一心持名之言也。不願往者。則孤佛說。是為第
二重勸。

【鈔】無利益語。佛所不談。持名即得往生。於諸眾生
有大利益。故佛說也。良繇巳得往生。是名自利。生
彼國巳。聞法得道。還能廣度無量眾生。是名利他。

具斯二利。故云大利。第二勸者。初言眾生聞者。止
是得聞彼國莊嚴勝妙。故起願樂。未委如何得生。
今出其繇。言一心持名。佛來接引。遂得生彼。則願
當益切。故云二勸。

【疏】又言利者。反顯不願往生之害。示欣厭也。

【鈔】此土修行。多劫升沈。不能解脫。今以稱名往生。
遂登不退。較其利害。明若指掌。利即諸樂。害即眾
苦。故當欣厭。

【疏】又我說者。正明無問自說故。

【鈔】見斯大利。急為指陳。恐諸眾生遲遲失利。故不
俟請問也。

【疏】稱理。則自性具足。是利義。

【鈔】試觀自性。欠少何事。靈知體上。彌陀聖眾終日
現前。常寂光中。極樂淨邦無時不往。奈何佛見是
利。眾生若盲。佛說是利。眾生若聾。雖是勞他金口
宣揚。須是一迴親見始得。

○三交引佛言令斷疑惑(二)。
初明佛同讚二釋
經應讚。

○初明佛同讚(二)。
初本佛讚二他佛讚。

○初本佛讚。】

「舍利弗。如我今者。讚歎阿彌陀佛不可思議功德之
利。」

【【疏】承上不獨我見是利而說此言。亦十方諸佛同
見是利而說此言也。讚者。稱讚。歎者。感歎。不可思

議者。上言我見是利。今極言其利非尋常之利也。
文有三轉。一。非無益。故云利。二。非但事福之利。故
云功德之利。三。非但功德之利。故云不可思議功
德之利也。以是讚歎。非偶然故。

【鈔】稱讚者。稱揚讚美彼佛廣大功德。令人歸信也。
感歎者。感激歎息。此法人天希有。歷劫難逢。令人
悲喜。喜者。喜其得聞。悲者。悲其聞之晚也。不可思
議。是此經原名。義見前序。經名不可思議者。正以
阿彌陀佛。有此不可思議大功德也。文有三轉者。
利中多含。展轉深廣。初。事福之利者。修事相福。世
間因故。是名小利。二。功德之利者。出世間因故。是
名大利。三。不思議功德者。出世間上上因故。是名
大利中大利。蓋功德雖勝事福。於中復分勝劣。有
可思議。有不可思議。今是不可思議之功德也。故
大利中。復稱大利。

【疏】不可思議。如聲王中說。彼安樂世界。所有佛法。
不可思議。神通現化。不可思議。若能信如是事。當
知是人不可思議。所得業報。亦不可思議。又依正
因果。四俱不可思議。

【鈔】此分為四。一是施法廣大功德。謂無量壽。無量
光。三寶道品種種等。二是神化周徧功德。謂水鳥
樹林。咸宣妙法。衣食服用。受用自然。眾生皆具相
好神變等。三是信受宿根功德。謂難信之法。能信
受者。宿修無量善根等。四是果報難勝功德。謂即

得往生。即得入上善會。即得不退轉地。畢竟成佛
等。皆超越常情。故云不可思議。如金剛般若云。是
經義不可思議。果報亦不可思議。是也。依正因果
者。依謂同居即寂光。正謂應身即法身。因謂七日
功成。果謂一生不退。亦復超越常情。故俱不可思
議也。昔英法師。於東都講華嚴經四十徧。因入綽
禪師淨業道場。深入三昧。歎曰。自恨多年空尋文
疏。勞身心耳。何期念佛不可思議。

【疏】稱理。則自性離心言相。是不可思議功德義。

【鈔】起信論云。是心從本以來。離心緣相。離言說相。
是故舉心即錯。動念即乖。滯句者迷。承言者喪。然
則當如之何。縱饒緘口忘機。依然墮落無記。是之
謂不可思議。

○二他佛讚(六)。
初東方二南方三西方四北方
五下方六上方。

○初東方(三)。
初列名顯廣二現相表真三發
言勸信。

○初列名顯廣。】

「東方亦有阿閦鞞佛。須彌相佛。大須彌佛。須彌光佛。
妙音佛。如是等恒河沙數諸佛。」

【【疏】引諸佛讚者。見此淨土法門。乃千佛萬佛。無量
諸佛。異口同音之所讚歎。當諦信勿疑也。唐譯具
有十方。今缺四隅者。文省也。先東方者。舉方常法。
亦以東表智故。


【鈔】十方者。奘師譯有四隅。則成十方。今止六者。以
正攝隅。故文省也。舉方常法者。經中凡舉十方。每
先東為首。東者。於時為春。萬物生長。有智慧義。以
智者。萬法之先導。故首舉東方。即舍利文殊首眾
意也。

【疏】舉六方者。釋迦處中故。

【鈔】既言上下四方。中央何獨不舉。蓋釋迦處娑婆
世界。以本所居為中。前之後之。左之右之。仰之俯
之。成六方也。

【疏】阿閦鞞者。此云不動。法身不動故。一云。不為二
邊之所動故。

【鈔】法身者。不生不滅。無去無來。妙覺地無所增。無
明地無所減。湛然常住。如如不動故。二邊者。有無
也。有不能使之著相。無不能使之落空。不斷不常。
二不動故。問。東屬春生。於卦為震。震者。動也。云何
佛號不動。答。以是即動即靜。應萬變而常寂。故云
不動。華嚴以東方為不動智。正此意也。

【疏】須彌相者。佛相無盡。如須彌故。

【鈔】須彌。此云妙高。眾寶所成曰妙。迥出羣山曰高。
佛之相好。百福所成。無不具足。是之謂妙。人天二
乘。及諸菩薩相好皆莫能及。是之謂高。

【疏】大須彌者。佛德高廣。如大須彌故。一云佛名大
於須彌。如維摩中說。

【鈔】須彌高廣。超於七金。以對七金。名之為大。佛德

高廣。無以為比。如大須彌也。佛名者。維摩經云。名
稱高遠。踰於須彌。則謂大過於須彌也。

【疏】須彌光者。佛光廣照。猶如須彌。暎蔽眾生故。

【鈔】光有二義。一者須彌寶成。寶能發光。如佛淨極
光通故。二者須彌體大。光明亦大。如佛光明無量
故。

【疏】妙音者。法音圓妙。說法稱機故。

【鈔】圓妙者。如維摩經云。佛以一音演說法。眾生隨
類各得解。又云。於眾言音。微妙第一。

【疏】如是等者。多難悉舉。且舉五佛。以等攝之。恒河
亦云殑伽河。沙者喻多也。

【鈔】恒河在西域無熱池側。香山頂上。有無熱惱池。
流出四河。恒河在南。廣四十里。沙逐水流。至為微
細。佛近彼河說法。故凡言多。常取為喻。明東方多
佛。如恒河中所有沙數也。若據法華一塵一劫之
喻。則恒河者猶為至少。今舉恒沙。意實無盡故。大
本云。無量無數不可思議無有等等無邊世界。諸
佛如來。皆共讚歎阿彌陀佛所有功德。則恒沙未
足以盡之也。

【疏】以上佛名。靈芝云。相傳不釋。亦有釋者。或取因
或取果。或性或相。或悲智行願等。亦無礙故。

【鈔】不釋者。以佛具萬德。不可以一德稱故。亦有釋
者。以佛德融通無盡。亦可以一攝萬。偏舉一德。即
備眾德故。故舉因則該果海。舉果則徹因源。無有

智而不悲。悲而不智。無有行非願起。願不行成。如
堯仁舜孝。禹儉湯寬。亦互具故。

【疏】稱理。則自性智慧不可盡。是東方恒沙佛義。

【鈔】東方義見前解。有形之物可盡。智慧不可盡。外
求智慧可盡。自性智慧不可盡。曰恒沙者。亦少分
喻耳。所以道盡思共度量。不能測佛智。

○二現相表真。】

「各於其國。出廣長舌相。徧覆三千大千世界。」

【【疏】其國者。本所住國。各於其國者。見佛佛皆然也。
左右為廣。前後為長。三千大千。詳如俱舍中說。覆
大千者。極言舌相之廣長也。以多劫口業清淨故。
若詳其繇。如華嚴中說。言此以明佛語為必可信。
令斷疑也。

【鈔】俱舍論頌云。四大洲日月。須彌盧欲天。梵世各
一千。名為小千界。此小千千倍。說名為中千。此千
倍大千。皆同一成壞。今釋謂四大部洲。二輪日月。
一須彌山。從下地獄。至六欲天。從欲天至梵天。齊
此色天。名一世界。一一數之。積而至千。名曰小千。
又以小千為一。一一數之。積而至千。名曰中千。又
以中千為一。一一數之。積而至千。名曰大千。以三
次言千。曰三千大千。其實一大千也。一大千世界。
即經中一佛土也。彼阿閦佛。乃至恒沙諸佛。各各
主此大千世界。今謂諸佛各於本界。出廣長舌。覆
其界內。無不徧也。口業清淨者謂不為妄言。綺語。

惡口。兩舌。常為真實語。正直語。柔軟語。和合語。而
言多劫者。經云。凡夫舌過鼻尖。表三世不妄語。佛
乃無量劫來。曾無妄語。久積功德。感斯勝相也。詳
其繇者。華嚴離世間品云。菩薩有十種舌。所謂開
示演說無盡眾生行舌。開示演說無盡法門舌。讚
歎諸佛無盡功德舌。乃至降伏一切諸魔外道。除
滅生死煩惱。令至涅槃舌。是為十。菩薩成就此法。
得如來徧覆國土無上舌。則不止一因。故言詳也。
必可信者。凡夫舌相。不過三寸。古謂掉三寸舌。則
毀譽抑揚。循其私意。容未可信。佛具如是廣長之
舌。寧有妄乎。其所讚歎。更疑不信。無有是處。

【疏】又行位菩薩。尚有廣長舌相。更過於此。今猶略
說。

【鈔】菩薩舌相者。華嚴十行位菩薩。成就十無盡藏。
其說法時。以廣長舌。出妙音聲。充滿十方一切世
界。言十方一切。則不止一大千而巳。菩薩且然。何
況如來。今且各就本國。故云略說。其實佛讚淨土。
徧十方一切世界也。

【疏】慈恩云。佛之舌相。證小。則覆面門。以至髮際。今
覆大千。證大事也。又云。菩薩得覆面舌相。故其言
無二。悉真實故。則覆面之舌。巳無妄語。況覆大千
乎。

【鈔】舌相小大者。以佛得色身三昧。六根自在。證小
證大。各隨其意。言大事者。法華云。佛為一大事因

緣故。出現於世。謂令眾生皆入佛乘故。今讚淨土。
現此舌相。則知淨土法門。是為大事。同法華也。苟
非大事。則所謂割鷄焉用牛刀也。又菩薩覆面者。
舉劣況勝。勸信之至也。

【疏】又十方者。且就橫說。若豎說者。通乎三際。無不
讚歎。

【鈔】以方例世。則前乎迦葉。乃至過去無量諸佛。後
乎彌勒。乃至未來無量諸佛。必其廣長舌相亦徧
覆三際也。諸佛相同。則心同。智同。願同。既六方讚
歎此經。知三世諸佛。亦必讚歎此經。如六方也。所
謂無間說者是也。

【疏】稱理。則自性周法界。是廣長舌義。

【鈔】古謂溪聲即是廣長舌。然則廣長舌相。不獨諸
佛有之。眾生有之。即萬象皆有之。是故情與無情。
融成一舌。舌即法界。法界即舌。說徧覆時。巳成雙
橛。

○三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【【疏】誠實。明必可信。以是廣長舌端。出誠實語。謂此
稱讚不可思議功德。一切諸佛所護念經。汝當諦
信。莫懷疑也。信義詳後。

【鈔】必可信者。以誠則真懇無偽。實則審諦不虗。所
謂師子吼。無畏說。千聖復起不能易。萬世守之則

為楷者也。稱讚不可思議功德。連下十六字。此經
原名也。唐譯止言稱讚淨土佛攝受經。欲文省便。
以不可思議功德。攝淨土中故。此不可思議。上文
讚佛。今乃讚經。其義一也。故不重釋。護念者。念佛
之人。佛力保護。令其安隱。無諸障難故。佛心憶念。
令其精進。無有退墮故。觀經云。念佛眾生。攝取不
捨。又經云。念佛之人。阿彌陀佛常住其頂。又十種
利益云。念佛之人。阿彌陀佛。常放光明。攝受此人。
此本師護念。而十方諸佛同此護念。當知念佛佛
念。感應自然。不可誣也。

【疏】又八地始蒙佛護。故知往生。地位非淺。

【鈔】八地佛護者。華嚴謂八地菩薩。常為如來之所
護念。今此頓超勝地。故曰非淺。

【疏】諸佛告語眾生。古有二說。一謂轉引。一謂同時。
今兼用之。

【鈔】轉引者。慈恩謂六方諸佛。告本國中之語。釋迦
轉引以證巳言。靈芝謂是釋迦說此經時。六方諸
佛。同時讚歎。今兼用者。以此廣大最要法門。諸佛
平時必所常讚。而正當釋迦說此經時。十方諸佛
齊讚。亦復何礙。彌顯此經。乃普眼法門。徧乎法界。
一說一切說也。

【疏】稱理。則自性不變。是誠實義。自性不離。是護念
義。

【鈔】純真絕妄。萬劫如然。言誠實者。孰過於是。即今

一視一聽一言一動莫不與俱亘古亘今常護常
念。行住坐臥。不離這箇。何得誠言不信。護我偏違。
可謂自誑自欺。自逃自逝。

○二南方(三)。
初列名顯廣二現相表真三發言
勸信。

○初列名顯廣。】

「舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。」

【【鈔】日月燈者。大智無盡故。

【鈔】大智無盡者。日照晝。月照夜。燈照日月之所不
及。普徧繼續。更無窮盡。佛之大智。橫亘十方。豎通
三際。方猶是也。又日光破暗。有般若義。名一切智。
月以清涼照夜。有解脫義。名道種智。燈繼日月。通
乎晝夜。不住二邊。是中道第一義諦。有法身義。名
一切種智。

【疏】名聞光者。名稱普聞。如光遠照。

【鈔】實大聲宏。故有名稱。普徧聞於十方無量世界。
如日光照。無所不被。

【疏】大𦦨肩者。肩表二智。𦦨喻照耀。

【鈔】二智者。權智照事。實智照理。事理炳然。雙照不
昧。如兩肩發𦦨故。又此二智。荷擔一切佛法。有肩
義故。

【疏】須彌燈者。須彌為燈。照四天下。佛光廣照亦如
是故。


【鈔】須彌為燈者。如云須彌為筆。須彌為椎等。極言
燈量之廣大也。須彌在中。光照四部。佛以中道大
智。照諸眾生。如須彌燈也。然維摩經言。須彌燈王
佛。身長八萬四千由旬。而究其國土。乃東方過三
十六恒河沙世界。今在南方。以佛同名者眾故。

【疏】無量精進者。精進解見序分。但彼言常。此言無
量。

【鈔】無量二義。一者時無量。即是常義。二者事無量。
自利利他。智行無邊故。

【疏】稱理。則自性光明不可盡。是南方恒沙佛義。

【鈔】南方為離。離為火。火內暗而外明。是寂而常照
也。真知不昧。靈𦦨何窮。華嚴光明覺品言。如來光
明過一世界。十世界。乃至不可說世界。皆是自巳
心光覺照。一切不從外得。故曰。我見燈明佛。本光
瑞如此。

○二現相表真。】

「各於其國。出廣長舌相。徧覆三千大千世界。」

【○三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【○三西方(三)。
初列名顯廣二現相表真三發言
勸信。

○初列名顯廣。】

「舍利弗。西方世界。有無量壽佛。無量相佛。無量幢佛。

大光佛。大明佛。寶相佛。淨光佛。如是等恒河沙數諸
佛。」

【【疏】無量壽。因與本佛同名。古有二說。亦俱有理。

【鈔】二說者。靈芝謂諸佛同名甚多。決非法藏所成
之佛。以是本佛不應自讚故。慈恩謂設若自讚。理
亦無妨。以導引眾生。令生勝意故。今雙取二說。謂
據大本。過無邊佛剎。同名釋迦牟尼者。不可勝數。
又觀音師觀音如來等。則無量壽之名。何止一佛。
百千萬億不可窮盡。若據佛分邊事。焉得以凡常
例之。將無自讚毀他。犯菩薩十重戒耶。我為法王。
於法自在。縱橫予奪。權實雙彰。苟有利於眾生。亦
何施而不可。天上天下。唯吾獨尊。可得云自讚否。
前之一說。恐人不知諸佛數如微塵。拘執一偏故。
後之一說。恐人泥於不應自讚。昧佛神用故。二說
兼成。理固無礙。

【疏】無量相者。相好無盡故。

【鈔】相好者。或三十二相。或八萬四千相。或微塵相。
德福無量。相亦無量也。昔志公現十一面觀音相。
僧繇不能舉筆。況佛相乎。

【疏】無量幢者。功德高顯。喻之如幢。極其高顯。名無
量也。又無量者。廣多義。

【鈔】幢者。旛屬。又云旗屬。刊定記。幢有七義。約之成
五。一。高顯義。喻佛位極尊故。二。建立義。喻佛悲智。
建立眾生。及菩提故。三。歸向義。喻佛為眾生所宗

仰故。四。摧殄義。降伏一切諸魔軍故。五。滅怖義。如
帝釋告諸天眾。汝與脩羅戰時。設有恐怖。當念我
七寶幢。其怖即滅。喻佛得無所畏。眾生念佛。即離
恐怖故。今唯取高顯一義。攝餘義也。廣多者。其幢
多而無量。如經言。幢旛寶葢。徧滿虗空。佛豎無量
妙義。指示眾生。亦復如是。

【疏】大光者。光輝廣被故。

【鈔】光指化他之用。諸天人亦有身光。不假日月。二
乘小果。因地菩薩。皆有光明。比佛為小。佛光暎蔽
一切。故云大也。

【疏】大明者。謂佛以大智。破諸惑盡故。

【鈔】破諸惑盡者。一切智。破見思惑盡。道種智。破塵
沙惑盡。一切種智。破無明惑盡。杲日當空。無所不
照。云大明也。雖前似覺他。此似自覺。各舉一德。義
實互具。如上總說中辯。

【疏】寶相者。相好殊特。如寶尊貴故。

【鈔】相好如寶者。佛有無量相。姑舉一二。目相。如經
言。八萬四千清淨寶目。毫相。如經言。瑠璃筒。胷相。
如經言。紫磨金。肉髻相。如經言。甄叔迦。皆所謂寶
相也。

【疏】淨光者。佛德清淨。發光明故。又其光清淨。名淨
光故。

【鈔】清淨發光者。有染之智。不發妙光。佛德至淨。出
大光明。譬如鏡體清淨。能鑑形故。其光清淨者。譬

如野燒。亦有光明。比之日月。不名淨故。

【疏】稱理。則自性清淨不可盡。是西方恒沙佛義。

【鈔】西方義見前解。良以真如自體。湛若虗空。絕點
純清。曾何涯際。纖塵乍起。佛滅多時。心垢頓除。古
佛隨現。

○二現相表真。】

「各於其國。出廣長舌相。徧覆三千大千世界。」

【○三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【○四北方(三)。
初列名顯廣二現相表真三發言
勸信。

○初列名顯廣。】

「舍利弗。北方世界。有𦦨肩佛。最勝音佛。難沮佛。日生
佛。網明佛。如是等恒河沙數諸佛。」

【【疏】𦦨肩者。解見前文。

【鈔】前有大字。義無優劣。

【疏】最勝音者。佛音極好。一切音聲。無能及故。

【鈔】佛有八音。一極好音。二柔軟音。乃至八不竭音。
今據極好。以釋最勝。亦可八音兼備。故名最勝。則
一切天人聲聞菩薩所不能及也。

【疏】難沮者。佛德堅密。不可壞故。

【鈔】沮者。水名。佛證法身。巳得金剛不壞之體。更無
餘惑。煩惱橫流。莫能衝蕩。故曰難沮。昔人謂吳其

沼乎。難沮者。猶言不可沼也。又沮阻通用。止遏也。

【疏】日生者。佛光出現。如日初升也。兼二利說。

【鈔】二利者。一者自利。眾生本覺。覆在無明。如大夜
中。日光不現。破惑顯智。始覺朗照。如日東生故。三
者利他。華嚴二十三經云。譬如日天子。不以生盲
不見故。隱而不現。不以乾闥婆城。阿脩羅手。閻浮
提樹。崇巖邃谷。塵霧煙雲等物覆障故。隱而不現。
不以時節改變故。隱而不現。喻佛始成正覺。說法
利生。慧光普照。如日東生故。

【疏】網明者。智如寶網。徧照眾生故。

【鈔】網者。即梵網千珠。千珠交暎。光明洞徹。如佛智
徧覆眾生。無所不照故。又種種法門。互相融徹。覺
羣迷故。

【疏】稱理。則自性含攝不可盡。是北方恒沙佛義。

【鈔】北方為冬。冬主藏。萬物之所成終。而所成始也。
今則百千法門。同歸方寸。無邊德用。總在心源。覓
之則無相無形。出之則無窮無盡。本來具足。不假
他求。是故眾生心。即名如來藏。

○二現相表真。】

「各於其國。出廣長舌相。徧覆三千大千世界。」

【○三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【○五下方(三)。
初列名顯廣二現相表真三發言

勸信。

○初列名顯廣。】

「舍利弗。下方世界。有師子佛。名聞佛。名光佛。達摩佛。
法幢佛。持法佛。如是等恒河沙數諸佛。」

【【疏】師子者。如師子伏羣獸故。

【鈔】師子二義。一者師子眾獸中王。遊行無畏。如佛
凡聖獨尊。出入三界。自在無礙故。二者師子一吼。
百獸畏懼。如佛說法。天魔外道皆信服故。又無五
種怖。具四無畏。皆師子義。

【疏】名聞者。釋義同前。

【鈔】前名聞光。今無光字。名聞者德。光者喻。雖無其
喻。不異其德。

【疏】名光者。名如日光。無所不被。亦可並稱。以名顯
光熾故。

【鈔】如光義同上。名顯者。如阿彌陀佛。名稱普聞。十
方三世。無不瞻念故。光熾者。如阿彌陀佛。光明普
照。十方三世。無所障礙故。

【疏】達摩者。此云法。亦兼二利。

【鈔】法者。軌持義。以法軌持巳德。成巳法身。以法軌
持他身。令諸眾生皆證法身故。

【疏】法幢者。法如幢故。

【鈔】法如幢者。佛法高顯。人天仰之為宗。邪外望之
而伏。詳如前文無量幢義。

【疏】持法者。二義。一者執中名持。二者執守名持。


【鈔】執中者。不墮有邊。不墮無邊。善持中道妙法故。
執守者。持此妙法。流通三世。使不斷絕故。

【疏】稱理。則自性測之彌深不可盡。是下方恒沙佛
義。

【鈔】文殊取鉢。遙垂右手過下方四十二恒河沙世
界。今謂更過下方不可說恒河沙世界。求於自性。
譬如持竿探海。欲窮其底。終不可得。

○二現相表真。】

「各於其國。出廣長舌相。徧覆三千大千世界。」

【○三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【○六上方(三)。
初列名顯廣二現相表真三發言
勸信。

○初列名顯廣。】

「舍利弗。上方世界。有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。」

【【疏】梵音者。佛音清淨。無雜染故。

【鈔】無雜染者。餘乘說法。是為雜染而不清淨。今佛
唯以一乘法。化導諸羣生。所謂純一不雜。具足清
白梵行之相。故名梵音。

【疏】宿王者。一云月為宿王。一云即宿中王。如北辰
故。二義皆得。


【鈔】月為宿王。所謂萬點星光。不如孤月。月非星類。
喻佛為大覺。覺非迷類。勝一切故。即宿中王者。語
云。譬如北辰。居其所而眾星拱之。言北辰宿類。而
出乎其類。喻佛即眾生。出乎眾生。以生所歸依故。
皆得者。一以星月對顯稱王。一就星中獨勝稱王。
今言佛在異類。異類中王。佛在同類。同類中王。故
皆得也。

【疏】香上者。佛聖中聖。如香中香。最上無比故。

【鈔】香中香者。如栴檀香。云此香六銖。價值三千大
千世界。又云。此香一焚。四十里外無不聞者。是香
之最上者也。佛證五分法身之香。其香普熏無量
世界。一切人天脩羅外道二乘之香。無能及者。故
曰香上。

【疏】香光者。其香發光。如斷智二德故。

【鈔】斷德者。香能辟惡。有滅穢義。諸惡淨盡。名之為
香。智德者。光能破暗。有智慧義。靈明廣照。名之為
光。又常香止被鼻根。香中發光。兼被眼根。喻聲聞
止能滅惡。有體無用。佛滅諸惡。能具諸善。具足斷
智。如香光也。

【疏】大𦦨肩者。釋義同前。

【鈔】𦦨肩之名屢出。正繇佛同名號。無量無邊故。

【疏】雜色寶華嚴身者。萬行因華。莊嚴法身故。

【鈔】萬行莊嚴者。雖證法身。若無萬行。名素法身。佛
稱一切種智。故須四等六度。種種行門。無不備集。

積功累德。助顯法身。如萬種寶華莊嚴色身也。以
法身本具恒沙性德故。

【疏】娑羅樹王者。娑羅。此云堅固。亦云最勝。德不變
易。三界獨尊。如樹王故。

【鈔】堅固者。此樹歲寒不彫。斧斤不損。有堅固義。如
佛證法身。惑不能搖。境不能動故。最勝者。此樹高
大。一切林木無能及者。如佛超三界。眾聖中尊故。
具斯二德。名樹王也。

【疏】寶華德者。佛德如寶華故。

【鈔】前云嚴身。嚴有因義。今伹言華。以華喻德。佛之
萬德。貴重華美。如寶華也。一云常樂我淨。佛之四
德。常如寶華無彫落故。樂如寶華悅人意故。我如
寶華無待外故。淨如寶華體瑩潔故。富有萬德。貴
重華美。可例知矣。

【疏】見一切義者。諸法之義。無不知故。

【鈔】一切者。世出世間。諸法無量。則義無量。有知近
義。不知遠義者。有知偏義。不知圓義者。有知總義。
不知別義者。有知實義。不知權義者。佛無不見。如
悉達太子。名一切義成。即此意也。

【疏】如須彌山者。須彌為眾山之王。佛德超絕。如須
彌故。

【鈔】前言須彌相。故指相好。今無相字。專就德言。合
萬德而交羅。如須彌以寶成稱妙。中天下而獨立。
如須彌以最上稱高。須彌王於眾山。如來王於三

界。其義一也。

【疏】稱理。則自性仰之彌高不可盡。是上方恒沙佛
義。

【鈔】顏淵歎道。曰。仰之彌高。今借用之。言靈心卓越。
體絕攀緣。仰之彌勤。高之益甚。昔淨名過上方四
十二恒河沙世界。而取香飯。今謂更過上方不可
說恒河沙世界。求於自性。譬如接竹點天。欲至其
巔。終不可得。

○二現相表真。】

「各於其國。出廣長舌相。徧覆三千大千世界。」

【○三發言勸信。】

「說誠實言。汝等眾生。當信是稱讚不可思議功德。一
切諸佛所護念經。」

【【疏】以上六方佛讚。亦是阿彌陀佛本願力故。

【鈔】本願者。大本法藏願云。我作佛時。名聞十方無
央數世界。諸佛各於大眾之中。稱我功德。及與國
土等。故今成佛。如其所願。

【疏】有執楞嚴。謂觀音耳根。此方教體。勢至念佛。不
與圓通。云何今日普教念佛。以此為疑者。正繇不
達六方佛讚故。

【鈔】疑者。謂念佛法門。既不逗此方之機。又不入圓
通之選。既居此方。何必念佛。今觀六方諸佛皆讚
此經。則知耳根者。偏逗此方之機。念佛則普逗十
方世界之機也。大本云。十方眾生。稱我名號。必生

我國。是也。耳根者。偏逗人類之機。念佛則普逗六
道眾生之機也。大本云。地獄鬼畜生。亦生我剎中。
是也。然則耳根不攝念佛。念佛能攝耳根。是故耳
根者。此方釋迦如來所讚。念佛者。十方恒沙如來
所讚。今從多讚故也。且今普天之下。緇素男女。自
然念佛。如前文所明逗機之廣。又何疑哉。試設一
喻。如此國中。有百千邑。於中士子分習五經。或有
一邑。士多習詩。或有一邑。士多習禮。所稱多習。據
本邑故。如其參會諸經。通較合國。則習之最多。莫
尚於易。今此耳根。如詩禮故。今此念佛。如周易故。

【疏】問。既六方諸佛。共讚西方。云何六祖不隨佛讚。
反似斥無。其故安在。答。此有四意。一為門不同故。
二似毀實讚故。三不為初機故。四記錄有訛故。

【鈔】六祖壇經云。東方人造惡。念佛求生西方。西方
人造惡。念佛求生何國。又云。愚人願東願西。後人
執此。遂疑六祖說無西方。故為此辯。初為門不同
者。復有二義。一者且據理事二門。六祖所說。是以
理奪事門。若以事奪理門。則佛事門中。不捨一法。
安得撥無淨土。二者晉宋而下。競以禪觀相高。直
指單傳之意。幾於晦塞。於時達摩始唱。諸祖繼興。
惟欲大明此道。而此道無佛無眾生。今西方者。正
開示眾生趣向佛故。此道舉心即錯。動念即乖。今
西方者。正教人起心念佛故。此道心境俱寂。今西
方者。正以佛國為境。發心求生故。是雖理無二致。

而門庭施設不同。隨時逐機。法自應爾。假使纔弘
直指。復讚西方。則直指之意。終無繇明矣。故六祖
與淨土諸師。易地則皆然也。二似毀實讚者。六祖
東西之說。祇是勸人要須實心為善。空願無益。何
曾說無西方。喻如孔子生於東魯。今有人言。齊人
造惡。慕孔子求居魯邦。魯人造惡。慕孔子求居何
國。蓋謂為善是真學仲尼。何曾說無東魯。六祖此
言。正經中必以多善根。得生彼國之謂也。惡得云
毀。三不為初機者。六祖自云。吾戒定慧接最上乘
人。今初心下凡。以秋毫世智。藐視西方。妄談般若。
非徒無益。而又害之。故壇經者。慎勿示之初機。苟
投非器。便落狂魔。誠可歎惜。四記錄有訛者。壇經
又言西方去此十萬八千里。是錯以五天竺等為
極樂也。五天震旦。同為娑婆穢土。何須分別。願東
願西。而極樂自去此娑婆十萬億土。蓋壇經皆學
人記錄。寧保無訛。不然。則借此之西域。以喻彼之
西方耳。古謂盡信書。不如無書者。此也。況西方千
佛所讚。今乃疑千佛之言。信一祖之語。佛尚不足
信。況於祖乎。明智者。當為世人決疑起信。在在處
處。弘讚流通。即是代諸佛出廣長舌。即是報佛深
恩。如其違背聖言。故為魔說。其為罪也。何可言盡。
今以喻明。於此有人。日出萬言。以謗萬佛。積滿千
歲。是人罪業。無量無邊。而復有人出一惡言。撥無
淨土。阻人念佛。是人罪業。過於前人百千萬倍。乃

至無算。何以故。微塵諸佛。讚歎西方。惟欲人人成
佛。汝獨生謗。即是徧謗微塵如來。陷害眾生。常沈
苦海。不得成佛。故罪如是。其慎辭哉。

【疏】稱理。則自性徧照。是六方佛讚義。

【鈔】靈光獨耀。迥絕中邊。真照無私。何分彼此。故得
一多無礙。主伴交成。無礙。則千差雖隔而非殊。交
成。則萬法不期而自會。然則六方不離於咫尺。諸
佛悉現於毫端。今者此經。當在何處。

○二釋經應讚(二)。
初徵名二釋義。

○初徵名。】

「舍利弗。於汝意云何。何故名為一切諸佛所護念經。」

【【疏】名必有義。彰闡其義。方克奉行。無所疑故。

【鈔】題十六字。但徵下之八字者。以不可思議。釋迦
所讚。其義巳明。他方佛讚。增此八字。故徵其義。云
何佛護。云何佛念。以前教當信是經。今謂義明。然
後信固也。

○二釋義(三)。
初聞持二利益三勉信。

○初聞持。】

「舍利弗。若有善男子。善女人。聞是經受持者。及聞諸
佛名者。」

【【疏】聞是經者。牒上依正信願。持名往生等。聞受持。
即前三慧三資糧故。

【鈔】聞即聞慧。受即思慧。持即修慧。聞即信義。受即
願義。持即行義。詳見前釋。


【疏】聞諸佛名。牒上六方諸佛名也。聞經受持。聞佛
名者。亦應受持故。

【鈔】問。此經聞阿彌陀佛名號為往生因。何兼諸佛。
答。彌陀功德。為恒沙諸佛之所共讚。則聞諸佛名。
知諸佛讚。信受此經。倍復親切。故雙舉也。華嚴第
六迴向云。復於佛所。得聞佛名。轉更值遇無數諸
佛。即聞此經。又聞諸佛名之意也。

【疏】大本云。多有菩薩。欲聞此經。而不得聞。又經云。
寧於地獄得聞佛名。則知聞此經。聞諸佛名。大非
易事。

【鈔】菩薩欲聞而不得。則二乘凡夫可知矣。大本偈
云。若不往昔修福慧。於此正法不能聞。巳曾欽奉
諸如來。故有因緣聞此義。地獄聞佛者。華嚴偈云。
寧受地獄苦。得聞諸佛名。不願生天中。而不聞佛
名。故知此經。及與佛名。不易聞也。今得聞之。可弗
信受。

【疏】稱理。則自性自軌。是聞此經義。自性自覺。是聞
諸佛名義。

【鈔】自軌自持。則尊者不說。我乃無聞。是真般若。自
覺自照。則無名無字。無體無相。是名如來。斯則世
間難信之妙法。不聞而歷歷分明。恒沙諸佛之洪
名。絕聽而轟轟在耳。可謂所未聞經。信之不疑。承
事諸佛。無空過者。

○二利益。】


「是諸善男子。善女人。皆為一切諸佛之所護念。皆得
不退轉於阿耨多羅三藐三菩提。」

【【疏】諸佛護念。故得不退菩提。不退義見前釋。

【鈔】上徵云何護念。今出其繇。謂持經及佛名者。諸
佛護之念之。令不退也。又唐譯必為十方十殑伽
沙諸佛之所攝受。則非惟不止六方。亦不止一恒
沙而巳。

【疏】阿者。此云無。耨多羅。此云上。三藐。此云正等。三
菩提。此云正覺。言無上正等正覺也。

【鈔】究竟極果。對下而言。名之無上。正觀真諦。對邪
而言。名之曰正。等觀俗諦。對偏而言。名之曰等。亦
名曰徧。覺者。靈明自心。正覺者。兼上正等二義。言
此覺者。是無上正等之正覺也。良以蠢動含靈。皆
有佛性。則菩提者。佛與眾生本來無二。無明所覆。
遂成迷妄。是則邪覺。不名為正。聲聞辟支。止破見
思。雖得菩提。其道未中。是則偏覺。不名為等。一切
菩薩。巳盡塵沙。未盡無明。雖得正等菩提。佛地猶
遠。不名無上。惟佛一人。妄盡覺滿。如望夜月。更無
有覺過於此者。名無上正等覺也。今但持佛名。蒙
佛護念。於如是覺。即不退轉。言直至道場。終不再
墮三有。中止化城。決定成佛也。大本法藏願云。聞
我名巳。於阿耨多羅三藐三菩提。有退轉者。不取
正覺。又云。繇於此法。不聽聞故。有一億菩薩退轉
於阿耨多羅三藐三菩提。


【疏】前云。阿鞞䟦致。正此不退菩提義也。而生前生
後。意稍差別。

【鈔】阿鞞䟦致。云不退者。正言於無上菩提不退轉
耳。然前云。生彼國者。皆得不退。此言聞經聞佛。皆
得不退。則不待往生彼國。而未生以前。即巳成就
菩提善根。不可破壞。況復生彼。而有退轉。復有二
義。一者。見生不退。如上所明。二者。縱其少壽多障。
不克往生。而乘此自執持力。佛護念力。必於來生
菩提善根。亦不喪失。畢竟得生彼佛國土。如昔人
謂今生既下此等般若種子。縱未明了。纔出頭來
管取於般若中現成受用。正此謂也。

【疏】稱理。則自性常覺。是不退菩提義。

【鈔】靈靈獨照。了了常知。不減不增。無得無失。菩提
即我。我即菩提。尚無有進。云何有退。

○三勉信(三)。
初因聞信受二隨願得生三總結
信願。

○初因聞信。】

「是故舍利弗。汝等皆當信受我語。及諸佛所說。」

【【疏】皆當信受。是為第三重勸。有判此處即屬流通。
今仍屬正宗。以承上文。正勉信受。令往生故。前文
二皆勸願。今復勸信。

【鈔】第三勸者。上言聞是說者。止是持名得生。未委
退與不退。今言不但得生。必於無上菩提永不退
轉。如是則願當益切。故云三勸。未屬流通者。以信

願往生。是一經要領。下文重重勸信勸願。判屬正
宗。於義為當。汝等者。正指身子。以及現前大眾。兼
未來一切諸眾生等。良以一佛親宣。即當諦信。諸
佛同讚。更復何疑。信行願三。不可一缺。故前文勸
願。今復勸信。復勸者。前六方中巳勸當信是經。今
復明言當信我語。良以不願。繇於不信。不信。則起
行無繇。故佛於此經。重重勸信。如大本言。不信佛
語者。乃惡道中來。餘殃未盡。愚癡不信。未當解脫。
又法藏願云。至心信樂。欲生我剎。十念必生。惟除
五逆誹謗正法。謗正法者。不信之謂也。又文殊般
若經。如前所引。末亦云。惟除不信。又華嚴謂信為
道元功德母。而復累言不置。豈徒然哉。清涼大師
云。高齊大行和尚。宗崇念佛。以四字教詔。謂信憶
二字。不離於心。稱敬二字。不離於口。往生淨土。要
須有信。千信即千生。萬信即萬生。信佛名字。諸佛
即救。諸佛即護。心常憶佛。口常稱佛。身常敬佛。始
名深信。任意早晚。終無再住閻浮之法。此策發信
心。最為切要也。

【疏】信者。不疑之謂。受者。信巳而領納不忘之謂。信
而不受。猶弗信也。

【鈔】信而不受。譬如有人。餽以異寶。雖知是寶。深信
無疑。然拒之不納。信亦何益。故曰猶弗信也。

【疏】又信即心淨。如唯識說。

【鈔】成唯識論云。信者。謂於實德。深忍樂欲。心淨為

性。何言心淨。以心勝故。如水清珠。能清濁水。又諸
染法。各自有相。唯有不信。自相渾濁。復能渾濁餘
心心所。如極穢物。自穢穢他。信正翻彼。故淨為相。
今修淨土。主乎心淨。信為急務。明亦甚矣。

【疏】稱理。則自性本來是佛。是信受義。

【鈔】華嚴十信。全以果佛為自信心。良繇佛即是心。
故眾生心中。念念常有佛成正覺。作如是信。祇園
妙旨。千佛玄談。一時受畢。

○二隨願得生。】

「舍利弗。若有人巳發願。今發願。當發願。欲生阿彌陀
佛國者。是諸人等。皆得不退轉於阿耨多羅三藐三
菩提。於彼國土。若巳生。若今生。若當生。」

【【疏】上言信受。今言信巳生願也。巳願。今願。當願。過
現未三時也。舉三時者。明有願者。無一不生也。

【鈔】巳願巳生。則今佛說經之前。巳有人求生彼國
而得生故。今願今生。則佛正住世時也。當願當生。
則聞經巳後。至於今日。後之後也。先言不退菩提。
後云往生者。明發願者。見世之中巳順覺路。況既
得往生乎。無一不生者。見往生者甚多無量也。問。
生者既多無量。今何偶一見之。答。十方世界。眾如
微塵。其往生者何限。子見娑婆。不見塵剎故。又問。
生者既多無量。彼土何以容之。答。滄溟納百川而
不溢。明鏡含萬象而有餘。況淨土乎。即心是土。即
土是心。以心歸心。何弗容也。


【疏】稱理。則自性非去來今。是巳生今生當生義。

【鈔】萬年一念。何古非今。一念萬年。何今不古。則念
念遊行樂國。時時禮覲慈尊。誰非往生者。過去心
不可得。現在心不可得。未來心不可得。既無其心。
誰是往生者。無生而生。是名巳生今生當生。

○三總結信願。】

「是故舍利弗。諸善男子。善女人。若有信者。應當發願。
生彼國土。」

【【疏】上言有願必生。則因果歷然。祇恐不信。與信而
不願耳。故總結信願。言不信則巳。若有信者。應當
願往。是為第四重勸。

【鈔】第四勸者。從初而再。皆明發願求生。至於三中。
復明願從信起。如上三重。止是勸說應當發願。未
顯發願功德。今言過未現在。但有願者。無一不生。
方知願力。如是廣大。焉可不信。焉可不願。故云四
勸。故云總結。智者云。火車相現。尚得往生。戒定熏
修。功不唐捐矣。信之至也。永明云。劫石可磨。我願
無易矣。願之至也。

【疏】稱理。則自性如智冥契。是信願雙成義。

【鈔】純然真實而不虗者。自性如也。是之謂信。熾然
出生而無盡者。自性智也。是之謂願。如冥乎智。智
契乎如。智外無如。如外無智。文殊信首。具足一心。
普賢願王。不離當念。

○四互彰難事令切感發(三)。
初巳讚諸佛二諸

佛讚巳三總結難事。

○初巳讚諸佛。】

「舍利弗。如我今者。稱讚諸佛不可思議功德。」

【【疏】唐譯但云。如我今者。稱揚讚歎無量壽佛。此言
稱讚諸佛。古崖云。以彌陀諸佛。同一法身故。

【鈔】同一法身者。如華嚴頌云。十方諸如來。同共一
法身。一身一智慧。力無畏亦然。則彌陀即諸佛。諸
佛即彌陀。故不曰彌陀而曰諸佛。蓋該彌陀在諸
佛中。下言諸佛。亦彌陀與諸佛同讚釋迦也。

【疏】唐譯以彌陀該諸佛。今經以諸佛該彌陀。若二
說兼具。於文更順。而義亦足。

【鈔】具二說者。應云如我今者稱讚阿彌陀佛。及與
諸佛不可思議功德。則經文既順。而同一法身之
義。亦在其中。文義雙美。當知什師本有此意。文省
便故。奘師後譯。特為單舉者。欲人於二經善會其
意。而不泥其文也。又諸佛彌陀相即。是亦不可思
議。

○二諸佛讚巳(二)。
初得道難二說法難。

○初得道難。】

「彼諸佛等。亦稱讚我不可思議功德。而作是言。釋迦
牟尼佛。能為甚難希有之事。能於娑婆國土。五濁惡
世。劫濁。見濁。煩惱濁。眾生濁。命濁中。得阿耨多羅三
藐三菩提。」

【【疏】佛佛互讚。表此淨土法門。決應信受故。


【鈔】佛佛互讚者。以此念佛求生淨土。縱一佛獨讚。
巳當信受不疑。而今不但釋迦讚於祇園。諸佛讚
於六方。又此佛彼佛遞互讚歎。豈非超生脫死。最
要法門。是以再四叮嚀。多方誨誘。恩踰慈母。仁過
旻天。粉骨碎身。難足為報。

【疏】彼諸佛等。即彌陀與六方諸佛也。釋迦此云能
仁。牟尼此云寂默。

【鈔】能仁寂默。自有二義。一者對待說。則能者善權
方便。曲就機宜。仁者至德洪恩。普霑萬類。是大悲
利物也。寂則澄然不動。頓息萬緣。默則漠爾忘言。
永離戲論。是大智冥理也。二者圓融說。以悲即智
故。終日度生。無生可度。動一靜也。以智即悲故。不
起一念。常度眾生。靜一動也。故知偏舉二字。乃至
一言。佛之全德。攝無不盡。

【疏】甚難希有。總下二難。具此二難。故言功德不思
議也。

【鈔】言二難者。於五濁得菩提。是為一難。又於五濁
說此淨土法門。是為二難。并此二種。是為最上難
行之事。惟佛行之。希有罕見之事。唯佛有之。又難
行能行。猶未希有。甚難行者而能行之。此誠駕古
軼今。超賢越聖。天上天下。卓然獨擅。而無與等埒
者也。故云希有。

【疏】娑婆此云堪忍。一云忍界。即釋迦世尊所主大
千世界也。五濁者。以五事交擾。渾濁真性。故名惡

世。無五濁者。名善世也。

【鈔】堪忍者。以此中眾生。堪能忍受三毒煩惱。輪迴
生死。不厭離故。忍界者。如來於中獨證自誓三昧
故。又劫初梵王名忍故。五濁交擾者。性本淵澄。繇
劫等五。起諸塵滓。如楞嚴云。譬之清水。投以沙土。
土失留礙。水亡清潔。汩然渾濁故。世者。遷流不巳
之謂。則此世之前。此世之後。當有無五濁之善世。
今云惡世。據釋迦見世言也。

【疏】劫者。梵語。具云劫波。此云時分。劫濁者。無別體。
以有四濁得名。眾濁交湊。即其相也。

【鈔】劫濁者。一大劫中。成住壞空二十小劫。轆轤增
減。人壽增至八萬歲時。增之極也。乃百年減一。減
至二萬。即入劫濁。無別體者。繇下四濁。當此劫中。
因以得名。此之劫分。眾濁交湊。昏亂駮雜。故云濁
也。反顯極樂國中。阿彌陀佛見在說法。清淨之時。
非劫濁故。今日我等。何為安處劫濁之世。而不求
生彼國乎。下四倣此。故智者云。他方淨土無三毒
等。則名五清。正此意也。

【疏】見濁者。五利使為體。開之則六十二等。諸見熾
盛。即其相也。

【鈔】五利使者。一身見。謂執我我所。而起我身之見。
二邊見。謂執斷執常。失乎中道。而起邊傍之見。三
戒取。謂非因計因。修諸苦行。而起取著我能持戒
之見。四見取。執麤為勝。擔麻棄金。而起自負所見

之見。五邪見。謂撥無因果。墮豁達空。而起邪外不
正之見。此五者。能令眾生趨入生死。故名為使。而
幾微迅疾。為害非細。對五鈍言。故名利使。開之則
六十二者。以斷常二見為本。而色等五陰。各具四
句。三世迭之。則成六十。加本斷常。成六十二。此之
諸見。猶如羅網。猶如稠林。纏縛屈曲。不可出離。渾
亂真性。故云濁也。反顯極樂國中。人具正見。非見
濁故。

【疏】煩惱濁者。五鈍使為體。廣之乃至為十。為百八。
為八萬四千。及恒河沙等。三災感召。即其相也。

【鈔】五鈍使者。一貪。謂遇順情境。起於愛著。不能捨
離故。二瞋。謂遇違情境。起於恚恨。不能容忍故。三
癡。謂於非違非順境。起於愚暗。不能覺察故。四慢。
謂於一切眾生。起驕傲心。上陵下忽。不能恭遜故。
五疑。謂於諸善法。起猜貳心。欲進欲退。不能決定
故。此五者。亦能使人趨入生死。故名曰使。較前稍
為重滯。故名鈍使。廣之者。謂合五利。為十煩惱。又
分之為九十八。加十纏。成百八煩惱。又細推之則
八萬四千。乃至恒沙。多多無量。勞煩我心。不得安
隱。熱惱我心。不得清涼。又喧煩之法。逼亂心神。使
真明不朗。故名煩惱。三災感召者。貪感饑饉。瞋感
刀兵。癡感疾疫。乃至水火風之大難。皆以類從。故
名濁也。反顯極樂國中。人悉智慧。非煩惱濁故。

【疏】眾生濁者。一云阿含三義為體。又云攬五陰見

慢果報為體。惡名穢稱。即其相也。

【鈔】三義者。阿含經云。一者。劫初光音下生。二者。攬
眾陰而生。三者。處處受生。故云眾生。五陰。即色受
等。見者。橫計主宰為見我。慢者。俱生主宰為慢我。
果報者。前所作因。今受果報。亦上受生義也。惡名
穢稱者。生佛相對。眾生之名。下劣鄙陋。輪迴六道。
備受諸苦。故云濁也。反顯極樂國中。諸上善人。同
會一處。非眾生濁故。

【疏】命濁者。以色心連持為體。催年減壽。即其相也。

【鈔】連持者。依業所引第八識種。外色內心。互相連
屬。即息煖識三。相持不散。是為命根。一不連持。命
根即斷。故以為體。催年減壽者。當此減劫。不滿百
年。而復泡沫風燈。剎那不住。尤為短促。故云濁也。
反顯極樂國中。人民壽命。同佛無量。非命濁故。

【疏】此之五濁。且據果言。若楞嚴所云。或配三細六
麤。或配五陰。義亦不異。

【鈔】配三細等者。以劫濁配業相。謂無明初起。性遂
渾濁故。次以見濁配轉相現相。次以煩惱濁配智
相續執取計名字相。次以眾生濁配造業相。次以
命濁配業繫苦相。配五陰者。以劫濁配色陰。謂空
見不分。妄見空而兩無其實。性為渾濁故。次以見
濁配受陰。次以煩惱濁配想陰。次以眾生濁配行
陰。次以命濁配識陰。言不異者。前一說。心無初相。
則超劫濁。乃至無業繫苦。則超命濁。是斷無明等。

名五濁得菩提也。後一說。色陰破。則超劫濁。乃至
識陰破。則超命濁。是破五陰等。名五濁得菩提也。
為說少殊。而義則大同也。

【疏】觀經云。濁惡不善。五苦所逼。今不言五苦者。文
省也。

【鈔】五苦者。疏云。五道之苦。或五痛五燒五惡等。詳
具大本。茲不繁錄。以濁必有苦。舉濁該苦。故曰文
省。

【疏】此五濁處。能自立者。亦巳鮮矣。得成正覺。寧不
難乎。是為第一重難事。明自利功德不可思議。

【鈔】自立者。五濁惡世。人生其中。外則時勢之所逼
惱。內則惑障之所縈纏。況乎身屬四生。命存呼吸。
是以欲潔偏汙。求升反墜。能於此中。分別善惡。持
戒修福。自立於人天之位者。鮮矣。能於此中。深懼
無常。修四諦十二因緣。自立於聲聞緣覺之位者。
抑又鮮矣。乃於此中。永斷無明。高超三界。而得於
無上正等菩提。是則同居火宅。獨馭寶車。共溺愛
河。卓登彼岸。豈非忍人所不能忍。行人所不能行。
此之謂難。此之謂自利功德不可思議也。

【疏】稱理。則自性始覺冥乎本覺。是我讚諸佛義。本
覺冥乎始覺。是諸佛讚我義。自性寂而常照。照而
常寂。是釋迦牟尼義。自性染而不染。不染而染。是
五濁菩提義。

【鈔】因該果海。果徹因源。則始本不二。用不離體。體

不離用。則寂照同時。不染而染。難可了知。是菩提
沈埋五濁。染而不染。難可了知。是五濁獨露菩提。
故知此佛彼佛。同歸寂照之自心。煩惱菩提。不出
悟迷之一念。本師即我。我即菩提。及得菩提。實無
所得。

○二法說難。】

「為諸眾生。說是一切世間難信之法。」

【【疏】前是人中難事。今是難事中之難事也。良繇淨
土法門。一切世間之所難信。佛於惡世得道。復於
惡世說此法。以度眾生。又難中難也。是為第二重
難事。明利他功德不可思議。

【鈔】言難信者。略舉有十。今居穢土。習久心安。乍聞
彼國清淨莊嚴。疑無此事。難信一也。縱信彼國。又
疑十方佛剎。皆可往生。何必定生極樂。難信二也。
縱信當生。又疑娑婆之去極樂。十萬億剎。云何極
遠。而得往彼。難信三也。縱信不遠。又疑博地凡夫。
罪障深重。云何遽得往生彼國。難信四也。縱信得
生。又疑生此淨土。必有奇妙法門。多種功行。云何
但持名號。遂得往生。難信五也。縱信持名。又疑持
此名號。必須多歷年劫。乃克成就。云何一日七日。
便得生彼。難信六也。縱信七日得生。又疑七趣受
生。不離胎卵濕化。云何彼國。悉是蓮華化生。難信
七也。縱信蓮生。又疑初心入道。多涉退緣。云何一
生彼國。便得不退。難信八也。縱信不退。又疑此是

接引鈍機眾生。上智利根。不必生彼。難信九也。縱
信利根亦生。又疑他經。或說有佛。或說無佛。或有
淨土。或無淨土。狐疑不決。難信十也。故難信而曰
一切世間。是不但惡道難信。而人天猶或疑之。不
但愚迷難信。而賢智猶或疑之。不特初機難信。而
久修猶或疑之。不特凡夫難信。而二乘猶或疑之。
故曰一切世間難信之法。今於此世演說此法。是
猶入躶形之國。宣示威儀。對生盲之人。指陳黑白。
此之謂難。此之謂利他功德不可思議也。

【疏】又法華金剛。皆云難信。與此同意。

【鈔】法華云。欲令眾生。皆得聞知一切世間難信之
法。又云。此經難聞。信受亦難。金剛般若云。聞說此
經。心即狂亂。狐疑不信。而以不驚不怖不畏為希
有。不驚等即能信也。今經難信。同於二經。奚可輕
也。

【疏】問。既云難信。則說為強䀨。何以說為。答。終以佛
說。有信者故。

【鈔】因說有信者。此之妙法。若如來曾不聞宣。則萬
古永同長夜。終無有人念佛求生。故歎其難信者。
見不信者之自棄。能信者之有緣。令一切眾生悲
傷絕分。而欣幸得聞故。今之信淨土者。皆因佛說
而發起也。雖今不信。一歷耳根。永為道種故。

【疏】稱理。則自性不可湊泊。是難信法義。

【鈔】當知自性。不可以有心求。不可以無心得。不可

以語言造。不可以寂默通。離四句。絕百非。空裏栽
華。波心踏月。無汝措手足處。是故靈山上德。終成
敗北之愆。漢地金剛。始有滅南之想。能信是法。豈
不難哉。

○三總結難事。】

「舍利弗。當知我於五濁惡世。行此難事。得阿耨多羅
三藐三菩提。為一切世間說此難信之法。是為甚難。」

【【疏】述諸佛語。重為申明。見此二難。古佛不虗為讚
辭。今佛非濫膺美譽。實語實行。兩相符合。萬代眾
生。當諦信而勿疑。感恩而無巳者也。可謂反覆叮
嚀。婆心大切矣。

【鈔】得道之難。其難有二。一謂善世得道。未足為難。
今於惡世。二謂惡世得道。而得小果。猶未為難。今
得無上菩提。是以難也。說法之難。其難亦二。一謂
善世說法。未足為難。今於惡世。二謂惡世說法。而
說其易信者。猶未為難。今說難信之法。是以難也。
略為四喻。第一喻者。譬如有人。身入大海。復乘破
舟。復遇逆風。復衝巨浪。復值羅剎魚王毒龍。危在
頃刻。而能於中。安隱得渡。是之謂難。不但自渡。併
渡諸人。置之彼岸。是難中難。大海。破舟。逆風。巨浪。
及羅剎等。此喻五濁。自渡。喻得道。渡人。喻說法也。
第二喻者。譬如有人。身罹重病。復處風露。復乏飲
食。復遭跌蹼。復值庸醫。誤進藥餌。危在頃刻。而能
於中。調理痊安。是之謂難。不但自療。併餘病者。皆

使平復。是難中難。第三喻者。譬如有人。身在囹圄。
復膺楚撻。復繫枷杻。復染疾疫。復被監押。將臨誅
戮。危在頃刻。而能於中。忽然解脫。是之謂難。不但
自脫。併諸罪人。悉得免離。是難中難。第四喻者。譬
如有人。身墮井中。復遇毒蛇。復困荊棘。復淹寒水。
復值惡人。拋擲土石。危在頃刻。而能於中。騰躍而
出。是之謂難。不但自出。併餘同墮。俱時上升。是難
中難。五濁等喻。義說同上。此之四喻。略喻釋迦二
種難事。明淺易曉。使知如來不憚劬勞。備歷艱苦。
為我等故。行難中難。一至於此。聞斯難者。皆應喜
悲交集。感極呼號。聲震三千大千世界。勇猛精進。
思報佛恩。欲報佛恩。不越二事。一者自利。二者利
人。自利者。於此惡世。力行此道。因得往生。亦云為
難。利人者。於此惡世。復勸諸人。共行此道。同得往
生。是則亦云難中難也。

【疏】又法華極讚說經之難。亦同此意。

【鈔】法華極讚者。謂盡說餘經。手擲須彌。足動大千。
皆未為難。能於惡世說法華經。是則為難。今經難
說。亦復如是。

【疏】復有二義。前難反顯極樂得道為易。後難反顯
極樂說法為易。

【鈔】得道易者。婆沙論謂念佛往生。乘佛願力。為易
行道。五濁惡世。艱於修進。為難行道故。說法易者。
彼國諸上善人。慧深障淺。志意調柔。風樹鳥音。悉

資解悟。非比此土。剛強難伏。故舉難顯易。正示極
樂決宜求也。

【疏】稱理。則自性心境雙融。是行此二難義。

【鈔】心逐境生。心體本寂。則無所得者。名得菩提。境
隨心現。境體自空。則無法可說。是名說法。心外無
境。境外無心。自覺覺他。覺行圓滿。

○三流通分(二)。
初重舉聽眾二明悉奉行。

○初重舉聽眾。】

「佛說此經巳。舍利弗。及諸比丘。一切世間天人阿脩
羅等。」

【【疏】法必流通。以佛說法。為普度眾生故。復列眾者。
經初明眾聽法。經終明眾受法也。獨舉身子者。以
當機故。不言菩薩者。攝比丘中故。阿脩羅者。此云
非天。等者。等八部六道也。

【鈔】流通者。光明疏云。流者下澍。通者不壅。又圭峯
云。都無人傳則不流。流者不住。傳之遇障則不通。
通者不塞。普度者。流通十方。以及三世。非僅為一
處一時之眾生也。當機者。以難信之法。唯智能信。
故始終首舉舍利弗也。攝比丘中者。菩薩雖不常
隨如來。然與諸比丘同為賢聖等侶故。又菩薩真
俗雙融。隨類應機。亦可世間中攝故。一切世間。所
該者眾。而獨舉天人阿脩羅者。以明修此法門。善
道眾生。比之餘道。為居多故。非天者。脩羅富樂同
天。無天行故。詳有四種。茲不繁舉。前列眾中無其

名者。攝於天人及大眾故。問。脩羅至為凶頑。何能
執持聖號。答。鬼畜尚解歸依。脩羅豈不信受。不聞
世主妙嚴品。諸脩羅等。各得解脫門乎。今處人倫。
邈然無信者。良可怪也。

【疏】稱理。則自性究竟圓滿。是佛說經巳義。自性周
徧含容。是一切世間義。

【鈔】究竟。則首尾圓照。無欠無餘。周徧。則凡聖該羅。
千足萬足。如是經者。未呼身子。巳畢全文。又何待
妙首白槌。雙林撫尺。然後名為說法竟也。是故升
堂入室。大眾無增。鼓寂鐘沈。人天不減。

○二明悉奉行。】

「聞佛所說。歡喜信受。作禮而去。」

【【疏】歡喜者。慶所聞故。信受者。領所聞故。作禮者。重
所聞故。去者。聞巳則退而修持也。亦前三資糧。及
三慧也。

【鈔】慶所聞者。多劫飄零。正以未聞此法。今知持名
往生。可謂沈疴枕席。忽遇神方。久客他鄉。乍聞家
信。欣幸不勝。故云慶也。領所聞者。信之不疑。受之
弗失。如奉王勅。如遵父命。故云領也。重所聞者。中
心感激。五體翹勤。如蒙至極之恩。拜謝無巳。故云
重也。修持者。古人進而聞道於師。退而修道於巳。
非如今人入耳出口也。三資糧者。如上聞而信。即
信資。信而受。即願資。受而去。即行資也。三慧者。聞
即聞慧。歡喜信受者。即思慧。去而修持者。即修慧

也。

【疏】又此歡喜。亦具清淨三義。如觀疏中說。

【鈔】三義者。觀經疏謂一能說人清淨。二所說法清
淨。三依法得果清淨。具此三義。故歡喜。今持名往
生。乃佛所說。佛是一切智人。非四人等也。則人清
淨。遇如是人。寧不歡喜。持名往生。即證三昧。是圓
頓教。非權法也。則法清淨。聞如是法。寧不歡喜。持
名往生。即不退轉。直至成佛。非小果也。則果清淨。
證如是果。寧不歡喜。

【疏】又此歡喜。亦通深淺。各隨所得。

【鈔】深淺者。如華嚴初地。名歡喜地。文中具三十歡
喜。一當得十句。如所謂念諸佛故生歡喜。念諸法
故生歡喜等。今聞此經者。自慶我亦當來得如阿
彌陀佛。我亦當來得阿彌陀佛如是妙法也。二現
得十句。所謂轉離一切世間境界。故生歡喜。親近
一切佛。故生歡喜等。今聞此經者。現得轉離娑婆
五濁境界。現得往生淨土。親近彌陀。及諸佛也。此
歡喜屬地位中。而初行亦名歡喜。初住文中。亦云
獲無邊歡喜等。故云深淺。若淺之又淺之。則隨其
分量。亦得法喜之樂而巳。

【疏】又結歸信受者。從始至終。信為根本故。

【鈔】始終者。首標如是。乃信順之辭。今復末言信受。
則知因信生願。因願起行。從初發心。次得往生。究
竟成佛。皆資信力。故云始終信為根本。


【疏】大本結經。備陳眾生獲益。龍天降祥。今不言者。
文省也。

【鈔】大本云。佛說此經巳。無量眾生。發無上正覺心。
萬二千那由他人。得法眼淨。二十二億諸天人民。
得阿那含果。八十萬比丘。漏盡意解。四十億菩薩。
得不退轉。三千大千世界。六種震動。大光普照十
方國土。百千音樂。自然而作。無量妙華。芬芬而降。
乃至阿迦膩吒天。皆作種種微妙供養。又云二十
五億眾生。得不退忍。四萬億那由他眾生。於無上
菩提。未曾發意。今始初發。種諸善根。願生極樂世
界。皆當往生。各於異方。次第成佛。同名妙音。八萬
億那由他眾生。得授記法忍。

【疏】又大本囑累持經功德。今持此經。亦當如是。

【鈔】大本佛告彌勒。今此法門。付囑於汝。於大眾中。
為他開示。當令書寫執持。於此經中。生導師想。又
云。無量億諸菩薩。皆悉求此微妙法門。勿違佛教。
而棄捨之。當令汝等。淪沒長夜。備眾危苦。是故我
今。為大囑累。今經不言。皆文省故。

【疏】又大本及法滅經。皆言法滅之曰。獨留此經。故
知此經。總持末法。如華嚴論中說。

【鈔】大本云。當來之世。經道滅盡。我以慈悲。特留此
經百歲。眾生得遇。無不得度。若有眾生。於此經典。
書寫供養。受持讀誦。為人演說。臨命終時。佛與聖
眾。現其人前。經須臾間。即生彼剎。法滅經云。爾時

首楞嚴經先滅。以次諸經。悉皆滅盡。獨留無量壽
經。度諸眾生。華嚴論云。正法滅時。以總持持餘尊
法。為教理流轉之因。今謂諸經悉滅。此經獨存。念
佛一門。廣度羣品。則諸經巳滅而不滅。即是以一
存餘。流轉無盡。正總持之謂也。一切眾生。應當尊
重恭敬。信受奉行。經所在處。如佛見在。問。獨留此
經。此經蓋指大本。答。前不云乎。文有繁簡。義無勝
劣。詳言之則大本。略言之則今經耳。非有二也。

【疏】稱理。則自性無惱。是歡喜信受義。自性無住。是
作禮而去義。

【鈔】煩惱本寂。歡喜亦空。則苦土誰非樂土。來實無
來。去亦何去。則往生畢竟無生。以此無生。生彼國
土。非生彼土。實生乎自心也。然後無問自說。世尊
免付空談。獨任當機。身子不孤重託。是真歡喜。是
真信受。是名真法作禮如來。若其外極樂九蓮之
土。別說唯心。捨彌陀萬德之名。另求自性。可謂當
渡而問津。對燈而覓火者矣。

○三結釋呪意。】

「拔一切業障根本得生淨土陀羅尼」

【【疏】釋呪意者。以呪附經。經得呪而彌顯。以經先呪。
呪得經而愈靈。交相為用。應結釋也。此呪詳見不
思議神力傳。持此呪者。滅罪往生。故以拔業障生
淨土為名。陀羅尼者。此云總持也。

【鈔】業障者。凡障有三。一煩惱障。二業障。三報障。今

言業障。則中攝前後。煩惱者業之因。報者業之果
也。業必有因。業必招果。故攝二障。除障貴除其本。
如根絕不生芽。芽不生。則枝葉華果。悉不生故。今
此呪持之。則煩惱不起。是拔業障根本也。如傳言。
日夜各持三七徧。滅五逆謗法等罪。是也。得生淨
土者。輪迴娑婆。皆繇業障。業障既空。穢土種滅。隨
願往生。故得生阿彌陀佛極樂國土。總持者。總統
攝持。更無遺失。即呪之別名也。傳名不思議神力
者。即經名不思議功德也。持呪持名。即得往生。故
同名不思議。】

「宋元嘉天竺三藏求那䟦陀羅譯」

【【疏】宋者。南北朝國名。元嘉者。年號。天竺者。西域國
名。求那䟦陀羅。此云功德賢。

【鈔】宋言南北者。時方南北分王。宋王江南。謂劉宋
也。元嘉者。文帝元嘉末年也。天竺。一云身毒。有五
天竺。皆西域也。䟦陀博通三藏。尤專大乘。號摩訶
衍。神異非一。備載傳記。恐繁不敘。一本陀下無羅
字。或疑是求那䟦摩。以二師同時故。未審何所譯
也。

呪曰。】

「南無阿彌多婆夜(一)哆他伽多夜(二)哆地夜他(三)阿
彌利都婆毗(四)阿彌利哆(五)悉耽婆毗(六)阿彌唎哆
(七)毗迦蘭帝(八)阿彌唎哆(九)毗迦蘭多(十)伽彌膩(十
一)伽伽那(十二)枳多迦利(十三)娑婆訶(十四)


若有善男子。善女人。能誦此呪者。阿彌陀佛。常住其
頂。日夜擁護。無令怨家而得其便。現世常得安隱。臨
命終時。任運往生。」

【【疏】諸本句讀稍異。今依古本。神呪不翻。不必強釋。

【鈔】諸本不同者。如南無阿彌多婆夜。一本作南無
阿彌多婆夜多。以次句多字連屬上句。故云稍異。
今不必苦究是非。但依一本。至心誦持。自成利益。
又有謂南無阿彌多婆夜。此云皈命無量壽。多他
伽多夜。即多他阿伽度。此云如來。哆地夜他。新譯
云。他的也撻。舊云怛絰他。絰。音迭。即地夜二合也。
此云即說呪曰。自後方是密語。然神呪從古不翻。
略有五意。一。如王密旨。勿妄宣傳。但宜欽奉故。二。
或一語廣含多義。如僊陀婆故。三。或此方所無。如
閻浮提故。四。或順古文。如阿耨菩提故。五。或尊重
非唐言可對。如般若故。一云。亦可強翻。既謂之強。
曷若巳之。

【疏】經呪相聯。正顯密圓通義。

【鈔】詳陳彼國。依正莊嚴。信行願門。如經所明。是之
謂顯。遵佛祕勅。但持此呪。即得往生。是之謂密。顯
者。顯此密也。密者。密此顯也。兼持則雙美畢具。單
舉亦交攝不遺。故曰圓通。

【疏】雖云交攝。而專持名號。猶勝持呪。亦勝餘呪。亦
勝一切諸餘功德。

【鈔】偏讚持名也。一。勝本呪者。以呪云。誦三十萬徧。

則見阿彌陀佛。而持名。則一日一心。即佛現前故。
又呪云。晝夜六時。各誦三七徧。能滅五逆等罪。而
持名。則至心念佛一聲。即滅八十億劫生死重罪
故。二。勝餘呪者。專持名號。即大神呪。大明呪。無上
呪。無等等呪。以十念便得往生。一生便得不退。威
靈不測。斯名大神。餘可例知故。問。準提功德。至廣
至大。如何但持佛名。而能勝彼。答。準提因地菩薩。
彌陀果位如來。持準提既有神功。念彌陀寧無妙
應。是故經云。持六十二億恒河沙菩薩名號。不如
一稱觀世音菩薩。其福正等。又云。持無量無數觀
世音菩薩名號。不如一稱地藏菩薩。其福正等。況
如來乎。三。亦勝諸餘功德者。六度萬行。法門無量。
而專持名號。則種種功德。攝無不盡。以不出一心
故。如前文中廣說。願淨業弟子。專其信。不二其心。
如經云。設有一法。過於涅槃。亦所不顧。禪宗知識。
有教人但持話頭。一切不作。故知原業餘門者。尚
當改修念佛。何況原念佛人。乃變其所守。而復他
尚。心懷二路。志不歸一。云何三昧。而得成就。直至
無常。空無所獲。罔思巳過。反起謗言。嗚呼謬哉。

【疏】稱理。則自性空。是拔業障義。自性有。是陀羅尼
義。自性不有不空。是生淨土義。

【鈔】覓心了不可得。一切業障。誰為根本。即心無所
不具。一切功德。何弗總持。當總持而不立纖塵。有
是即空之有。無根本而出生萬法。空是即有之空。

即有則不空。即空則不有。不空不有。惟是一心。不
越一心。是名淨土。】

佛說阿彌陀經疏鈔卷第四(終)