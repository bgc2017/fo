











 金剛三昧經通宗記卷第五
天台山華頂嗣祖沙門　𧧌震　述

無生行品第三
「無生行品第三」

【此為法忍分。夫法忍者。即無生法忍也。無生法有
十。一諸蘊自性無生。二諸見自性無生。三空自性
無生。四性自性無生。五時劫不遷自性無生。六涅
槃生死自性無生。七說法音聲寂默自性無生。八
智慧分別自性無生。九神通道力一一周遍自性
無生。十不出剎那際。對現三世盡古今劫。一切眾
生身自性無生。菩薩入第七地。先當以方便慧。發
起殊勝廣遠之行。方能證無生法忍。故此品之名。
乃為無生行。又必從自心上。辨明無生之法。所以
假心王菩薩發問。若求契證之功。須具決烈性。發
大勇猛。用剛斷之智。乃能證入。葢忍者。刃於心也。
將一切世間有為有漏之妄心。真下一刀而割裂
之。永不復起。此乃得忍之義。所以般若經云。一切
法無我。得成於忍。又大經云。離心意識分別想。入
一切法。如虗空性。是得無生法忍。又云。於一切法。
念念無生滅相可得。是名無生法忍。又云。菩薩行
六波羅蜜。住三解脫門。無方便善巧。於法生染著。
是法愛。如宿食生。能為過患。即不能入正性離生。
是名菩薩頂結。墮於二乘。若離於法愛。一切法無
所得。名離生。則不墮頂結。又云。正性。即涅槃之理。
離生。即見道無漏智。得此智。自不為煩惱所迷。而

於三界受生。若能如是。即入正性離生。得無生法
忍。以是觀之。無剛斷。決不能離。不割裂。豈非是愛。
只此二語。無生法忍之義。已盡於斯。然今行此無
生行。以求證於心體。必須從法上辨心。故先言法
而後言心。若心之所行。而契於無生之法。即便證
此心體於日用動靜之間矣。夫何難之有。此品。從
無相法品中。無生之心句發來。】

「爾時心王菩薩。聞佛說法。出三界外。不可思議。從座
而起。叉手合掌。以偈問曰。」

【此序述聞法啟問。然菩薩問法之儀。皆各不同。如
圓覺中十二菩薩。皆禮足右繞。長跪叉手而問。又
必三請乃止。此會獨不然。葢有所表也。今心王唯
叉手合掌。表身心合一。戒定慧三學。決定圓成。若
三學圓成。始證無生法忍也。】

「如來所說義。出世無有相。可有一切生。皆得盡有漏。
斷結空心我。是則無有生。云何無有生。而得無生忍。」

【此贊頌法利。以發起無生忍之問也。言佛所說義。
乃超出於世間。而實無世間有為之相。可謂所有
一切眾生。莫不皆得令其盡於有漏。斷於結。空於
心我。由是觀之。則無有於生矣。云何無有於生。而
言有得於無生法忍耶。葢恐後世眾生作有得想。
故興此問。】

「爾時佛告心王菩薩言。善男子。無生法忍。法本無生。
諸行無生。非無生行。得無生忍。即為虗妄。」


【此示忍揀明。葢無生法忍者。謂此心於一切生滅
之法。本無所生。非謂諸行無有所生也。若諸行無
有所生。非可謂之無生行。若以此謂之得無生忍。
乃是有無得失之想。即為虗妄矣。後地藏菩薩問。
法若無生。收此法本無生之義。】

「心王菩薩言。尊者。得無生忍。即為虗妄。無得無忍。應
非虗妄。」

【此揀問誤解。謂如佛所言。若謂得無生忍。即為虗
妄。若乃無有得於無生忍者。應非虗妄矣。】

「佛言。不也。何以故。無得無忍。是則有得。有得有忍。是
則有生。有生於得。有所得法。竝為虗妄。」

【此折非揀妄。謂若言無有得於無生忍。亦不出得
失有無之中。是則同於有得。既同於有得。亦乃有
忍。是則真有無生法忍矣。若果有無生。於心有得。
即是有所得法。作此計度。竝為虗妄。此皆以知解
分別。以盡夫後世之疑也。】

「心王菩薩言。尊者。云何無忍無生心。而非虗妄。」

【此正問其義。始出此心字。從前兩番窮詰。只為此
一字耳。】

「佛言。無忍無生心者。心無形段。猶如火性。雖處木中。
其在無所。決定性故。但名但字。性不可得。欲詮其理。
假說為名。名不可得。心相亦爾。不見處所。知心如是。
則無生心(流通本作心生)。」

【此明無生心。言此心無形段可見。亦無處所可住

喻如火性之在木中。但虗有名字而不可得。今欲
詮釋其理。故假說為名。而名實不可得。心相亦爾。
知心如是。則是無生之心。瞿曇老漢當時如是論
說。總屬支離。連累後代。種種說心論性。總是相樓
打樓。依樣畵樣。皆不能出於範圍。如西天不如蜜
多尊者偈云。真性心地藏。無頭亦無尾。應緣而化
物。方便呼為智。又如東土六祖曰。我有一物。無頭
無尾。無名無字。無背無面。諸人還識否。時沙彌神
會曰。是諸佛之本源。神會之佛性。祖曰。向道無名
無字。汝又喚作本源佛性。已後有把茅葢頭。也只
成知解宗徒。所以宗乘中。至南岳馬祖百丈黃檗
臨濟。代代顯大機大用。翻盡心性窠窟。直顯頓悟
一宗。然而返觀一大藏教。如嚼飯喂嬰兒相似。雖
然。為下根人。固合如是。亦怪伊不得。】

「善男子。是心性相。又如阿摩勒果。本不自生。不從他
生。不共生。不因生。不無生。何以故。緣代謝故。緣起非
生。緣謝非滅。隱顯無相。根理寂滅。在無有處。不見處
所。住決定性故。是決定性。亦不一不異。不斷不常。不
入不出。不生不滅。離諸四謗。言語道斷。無生心性。亦
復如是。云何說生不生。有忍無忍。若有說心。有得有
住。及以見者。即為不得阿耨多羅三藐三菩提。是為
長夜。了別心性者。知心性如是。性亦如是。是無生行。」

【此明無生行。阿摩勒。葉似棗。華小而白。果如胡桃。
味酸甜。可入藥。又菴沒羅。葉似柳而長。果似梨。一

翻云難分別。謂其似桃而非桃。似柰而非柰。可以
療疾。又菴摩勒。形似檳榔。食之除風。此土皆無。故
不翻。今此言阿摩勒果。因移接乃生。故以為喻。言
不因生者。不無因而生也。不無生者。亦不無有生
也。如龍勝菩薩中觀論偈云。諸法不自生。亦不從
他生。不共不無因。是故說無生。取義同此。後又徵
明其義。謂此乃緣之代謝故。以緣起而生。非實有
所生。以緣謝而滅。非實有所滅。緣滅即隱。緣起即
顯。本無有相。若窮詰其根源。而真理本自寂滅。欲
求其在。終無有處。然不見其處所。以其住於決定
性故。是決定性。無有名狀。亦非一異斷常。入出生
滅等相。若謂生滅等相。即同於四謗。葢有是增益
謗。無是損滅謗。亦有亦無。是相違謗。非有非無。是
戲論謗。四謗若離。百非都絕。至此則言語道斷。何
有生與不生。有忍無忍。若有說於心有所得。有所
住。及以有無等見者。即為不得無上正徧知覺。而
困於無明長夜矣。若真曉了分別此心性者。知心
之性相如是。性體亦如是。是則為無生行。然心之
與性。本非二物。迷則結性為心。悟則轉心成性。正
如水之成氷。而氷還成水也。】

「心王菩薩言。尊者。心若本如。無生於行。諸行無生。生
行不生。不生無行。即無生行也。」

【此自審於解。言此心若本自如。於心。無所生於一
切諸行。於諸行。亦無所生於其心。如是。則無生之

心。與一切諸行。二俱不生。不生則無所行。是即無
生行也。】

「佛言。善男子。汝以無生而證無生行耶(北藏作也)。」

【此揀問所證。】

「心王菩薩言。不也。何以故。如無生行。性相空寂。無見
無聞。無得無失。無言無說。無知無相。無取無捨。云何
取證。若取證者。即為諍論。無諍無論。乃無生行。」

【此發明正解。初拂去所詰之意。而後乃發明。言如
無生行者。性相二俱空寂。即今無見無聞。體自空
故。無得無失。性本具故。無言無說。文字性空故。內
無知覺。外無幻相。無一法可取。無一法可捨。云何
而有取證。若有取證者。即為諍論。以言相爭曰諍。
執理辨駁曰論。須是無諍無論。乃為無生行。此無
生行。即是淨名問菩薩入不二法門。時法自在菩
薩首唱云。生滅為二。法本不生。今則無滅。得此無
生法忍。是為入不二法門。諸菩薩各各說已。最後
文殊大士曰。如我意者。於一切法。無言無說。無示
無識。離諸問答。是為入不二法門。復以問於淨名。
淨名默然無言。文殊嘆曰。善哉。是真入不二法門。
是時眾中五千菩薩。聞說是已。皆入不二法門。得
無生法忍。肇法師曰。有言於無言。未若無言於無
言。所以示默然也。今以不二法門。而證心王菩薩
之解。若合符節。然初祖西來。以不立文字。直指人
心見性成佛。直接世尊拈華正傳心印一宗。至今

四十有三傳。皆用勦絕著子。要人將金剛王寶劍。
向自己意根下一揮。直教一斬一切斷。而顯無言
之旨。用覿面一機。真是得忍法門。但世尊當日曲
為後世眾生。敷演教義。不肯截斷葛藤。致使心王
牽枝引蔓。設遇而今濟下兒孫。纔見伊恁麼說。便
喝住云。此猶涉唇吻在。屏却咽喉唇吻。快道一句
來。且看心王作何抵對。】

「佛言。汝得阿耨多羅三藐三菩提也。」

【此印成其解。雖然。者一句。也是惡毒語。直使心王
退身三步。】

「心王菩薩言。尊者。我無得阿耨多羅三藐三菩提。何
以故。菩提性中。無得無失。無覺無知。無分別相。無分
別中。即清淨性。性無間襍。無有言說。非有非無。非知
非不知。諸可法行。亦復如是。何以故。一切法行。不見
處所。決定性故。本無有得不得。云何得阿耨多羅三
藐三菩提。」

【此自斷真見。梵語阿耨多羅三藐三菩提。此云無
上正等正覺。在菩薩。始能發此覺心。在諸佛。始能
得此覺果。般若經云。阿耨多羅三藐三菩提。無有
定法。實無有法。無有少法可得。於是中無實無虗。
今心王所言。亦即此義。故曰菩提性中。本自具足。
無有得失。本無迷。故亦無覺。心不自知故無知。又
分別是識。不分別是智。故無分別相。然無分別中。
即清淨性。以故真常獨露而無間襍。不立文字而

無言說。絕於朕兆而非有。任運自在而非無。體性
湛寂而非知。靈明常照又非不知。至於一切可修
之法。可行之行亦爾。俱不見有處所。得決定性。本
無有得與不得。云何而言得於阿耨菩提耶。雖然。
心王被世尊驀頭一印。便覺頂門重。看來也是膽
小。華嚴經云。如來成正覺時。普見一切眾生成正
覺。又菩薩摩訶薩知自心。念念常有佛成正覺。若
恁麼會去。也只是尋常事耳。】

「佛言。如是如是。如汝所言。一切心行。不過無相。體寂
無生。所有諸識。亦復如是。何以故。眼眼觸悉皆空寂。
識亦空寂。無有動不動相。內無三受。三受寂滅。耳鼻
舌身。心意意識。及以末那。阿梨耶。亦復如是。皆亦不
生寂滅心。及無生心。」

【此重印釋成。夫佛與心王。皆曲為後世眾生。互為
唱酧。故云。如汝所言。葢此非為印成心王可知矣。
下發明無生法忍心量境界。言一切心中之行。亦
不過於無相。其體本自空寂無生。所有諸識亦爾。
如眼根。及眼觸之色塵。與眼根之識。皆本空寂。無
動與不動之相。於內。本無苦受樂受不苦不樂受。
夫苦受中。具壞苦行苦苦苦。樂受中。唯壞苦。不苦
不樂受中。唯行苦。如眼識中苦受。具三苦者。眼視
苦色是壞苦。苦色觸眼是行苦。眼與色交互。為苦
苦。其樂受中。見好色不常。緣謝即壞。不苦不樂受
中。一切色皆有無常所侵。若眼之根塵色三。悉皆

空寂。而此三受。皆歸寂滅。至於耳鼻舌身。心意意
識亦然。各有三受。具三種苦。如耳聞苦聲。苦聲觸
耳。耳與聲交互。是苦受中三種苦。耳聽好聲不常。
是樂受中壞苦。終有無常所侵。是不苦不樂中行
苦。餘如鼻聞惡臭。舌甞苦味。身遇惡觸。心意緣慮
苦境。意識分別苦法。又惡臭觸鼻。苦味觸舌。惡觸
觸身。惡境逼心。惡法亂意。以至鼻舌身心意意識。
與臭味觸。及境法交互等。皆是苦受中三苦。一切
皆是不常。是樂受中壞苦。一切終有無常所侵。是
不苦不樂受中行苦也。以眼根例推。悉皆空寂。然
心意意識一句。成唯識論云。約緣慮積集。八識皆
名心。若集諸種子。第八獨名心。又約等無間思
慮。八識皆名意。若恒審思慮。第七獨名意。約了達
分別。八識皆名識。若了別六塵粗境。前六可名識。
謂其皆從所依之根而發。為屬為助。一如六根之
識。故曰識。末那。此云染污。第七識之名。謂其與我
見癡慢愛四惑相應。能染污真性。故得此名。阿梨
耶。此云藏。謂能含藏諸種子。以變起諸現行故。又
謂之現識。以能隨五塵。對至即現。無有前後。任運
而起。如鏡之現像故。又具能所執三義。謂我愛執
所攝藏也。又名阿陀那。此云執持。謂能執持善惡
業果。故又謂之業識也。復名毗播迦。此云異熟。以
其能變心真如相而為異。受前七識善惡業所熏。
而成熟為果故。前言心意意識一句。隨眾生虗妄

心識而言。後末那阿梨耶。以明菩薩修行大乘。七
八二識之別。據法相宗云。第八識有三位。名異而
體不異。凡位至七地。名梨耶識。八地至等覺。名異
熟識。佛位。名陀那(亦云無垢)識。前二。真妄和合。後一。純
真。又云。唵摩羅識(此云白淨)。乃佛位純真之識。若無此
識。則過未因緣。悉應忘失(見後本覺利品中)。然經言一心。
論云唯識。心意識三。名字雖異。皆以寂滅為體。而
亦不生寂滅心。及無生之心。此真為無生行也。後
地藏菩薩問無生識。乃收此中之義。】

「若生寂滅心。若生無生心。是有生行。非無生行。內生
三受。三行。三戒。若寂滅生。心則不生。心常寂滅。無功
無用。不證寂滅相。亦不住於無證。可處無住。總持無
相。即無三受。三受等三。悉皆寂滅。清淨無住。不入三
昧。不住坐禪。無生無行。」

【此揀明無生行相。乃承上所言。若生寂滅與無生
之心。是即有生行。非謂之無生行。於內則生三種
受。由三受。便隨情識而行。起貪瞋癡三毒。成三惡
業。然貪因緣盜。瞋因緣殺。癡因緣婬。此三因若斷。
即三緣不生。故以三戒作對治方便。一攝律儀戒。
明止作持犯。二攝善法戒。修一切菩提分法。三攝
眾生戒。即饒益有情。雖然。若寂滅之心生。則妄心
決定不生。而心體常自寂滅。如是。則功用俱泯。故
曰無功無用。既無功無用。則自不取證於寂滅之
相。亦不住於無證。可處而無所住。此是總持無相

大解脫法門。若得如是。即無三受。而三受。三行。三
戒。亦皆寂滅。一切法性。皆得清淨。皆依無住而住。
入不三昧。亦不住坐禪。是為無生無行。
○華嚴第
七遠行地菩薩。成就圓滿方便慧。而住於此地。無
有一念休息廢捨。行住坐臥。乃至睡夢。未甞暫與
葢障相應。念念中。常能具足十波羅蜜。修無相行。
成就不可思議。身語意業無相行。故行於實際而
不作證。雖示現生死而恒住涅槃。雖萬眾圍繞而
心如獨處。雖以願力三界受生。而不為世諦所染。
雖常寂滅。以方便力。而還熾然作用。雖隨順一切
世間。而常行一切出世之法。獲如實三昧。離一切
心意識分別想。無所取著。猶如虗空。是名得無生
法忍。能於三千大千世界。為大明師。即此。便入第
八地。捨前七地一切功用行。住無功用。為深行菩
薩。離於諠諍。所作皆息。住於報行。得真寂滅心。至
此。又發起無功用大覺慧。獲無量差別智。得入法
流門中。入一切智智境界。今此中。即華嚴七地入
八地。所修所證行相。】

「心王菩薩言。禪能攝動。定諸幻亂。云何不禪。」

【此揀問。禪寂之義。葢禪能攝心之所動。而能定諸
虗幻亂想。云何而言不住於坐禪耶。
○夫禪為靜
慮。乃第五地中行相。凡初習禪定。正身端坐。或半
跏趺。或全跏趺。先挺動其身。并諸骨節。作七八反。
如自按摩法。既而令脊相對。身心適然。乃開口吐

胸中濁氣。想身分中。百脈不通處。皆得舒暢。後方
閉口。納鼻中清氣。如是至三。若習久。身息調和。但
一亦得。次當唇齒相合。舌拄上齶。後方閉目。祇令
斷光而已。若欲出定時。先開口放氣。想息從百脈
隨意而散。然後微動其身。及肩胛頭項。以至於足。
復以手徧摩。悉令柔軟。又擦手令煖摩抄兩眼。方
使其開。乃可隨意。葢入定。從粗入細。出定從細出
粗。若在定既久。出時陡促。則細法未散。恐於身中。
作風痛諸患。至若調息之法。有聲喘氣息四相。守
聲則散。守喘則結。守氣則勞。守息則定也。若夫論
禪定之法。余嘗得諸藏典中。如經云。初學不思議
三昧。當繫心一緣。若久習成就。更無心想。恒與定
俱。此修定之初門也。又云。若入徧處定。或行或住。
或坐或臥。隨所入定。境界現前。如是。則繁興大用。
無有不定時矣。此修定得力處也。又經中言次第
入定之法云。結跏趺坐。正念現前。便入初禪。從初
禪起。入第二禪。從二禪起。入第三禪。從三禪起。入
第四禪。又云。有覺有觀。念得喜安。遊心初禪。無覺
無觀。定生喜樂。遊心二禪。護念清淨。無有眾想。遊
心三禪。憂喜既盡。無復苦樂。意念清淨。遊心四禪。
又云。清淨心中。諸漏不動。名為初禪。粗漏已伏。名
為二禪。安隱心中。歡喜畢具。名為三禪。諸苦樂境。
所不能動。名為四禪。此四是色界。以禪為樂為食。
然初禪過患。內有覺觀。故外有火灾。二禪過患。內

有歡喜。故外有水灾。三禪過患。內有喘息。故外有
風灾。至四。禪內外過患。一切俱無。諸灾所不能及。
得四禪已。於自身相。與虗空相等。心緣虗空無邊。
而為行相。即證空無邊處定法。從空無邊處起。觀
空無邊。識亦無邊。觀空則外。觀識則內。一心緣識
無邊處。而為行相。即證識無邊處定法。從識無邊
處起。空色既亡。識心都滅。澄定寂然。無去無住。故以
無所有處。而為行相。即證無所有處定法。亦名不
用處。從不用處起。如存不存。若盡非盡。故以非想
非非想處。而為行相。即證非想非非想處定法。亦
名有想無想處。此四。是無色界。以寂為食為樂。至
此身心滅盡。定性現前。無復行相。滅諸想受。名滅
盡定。二乘人。又名此定為想知滅定。故曰有想無
想處想滅。入想知滅定。得此想已。作是念。有念為
惡。無念為善。若不為念行。不起思惟。微玅想滅。粗
想不生。即入想知滅定。此名背捨法。亦名次第滅
想法。通前四禪。名為九次第定。又云。若入初禪。則
聲刺滅。入第二禪。則覺觀刺滅。入第三禪。則喜刺
滅。入第四禪。則出入息刺滅。入空處。則色想刺滅。
入識處。則空想刺滅。入無所有處。則識想刺滅。入
非想非非想處。則無所有想刺滅。入滅盡定。則想
受刺滅。此諸想中。以不用處想為無上。諸言有想。
諸言無想。於其中間。能次第得想知滅定。是為第
一無上想。又云。從初禪起。次第入於滅受想定。從

滅受想定。次第還入。至於初禪。是名師子奮迅三
昧。喻如師子奮迅之時。既能進前奮迅而去。亦能
却行奮迅而還。此餘獸之所不及。諸佛菩薩。入此
三昧亦爾。因名師子奮迅三昧。既因師子奮迅三
昧。逆順出入。故菩薩有超越三昧。能超越諸法次
第。有順入超。逆入超。順逆入超。逆順入超。超出亦
爾。此名超越三昧。然菩薩能具足超。聲聞不能具
足超。但能從初禪超入三禪。尚不能超二。何況能
超三耶。菩薩從初禪。便能超入滅受想定。故名頂
禪。亦名佛智三昧。所謂隨意自在。善入出住也。又
云。如來於滅度時。從初禪次第入於滅盡三昧。從
滅盡三昧起。入𦦨光三昧。從燄光三昧起。入水氣
三昧。復從水氣三昧起。還入𦦨光三昧。從燄光三
昧起。還入滅盡三昧。次第還入以至初禪。復從初
禪至滅盡三昧。而入無餘涅槃。又云。菩薩雖入滅
定。而不樂著寂滅。俱時發起四心。由慈辦悲。緣悲
得喜。緣喜有捨。由空得無願。由無願得無相。是為
解脫門。亦名三三昧也。然比丘心無異緣。意在禪
息。其始以一心專思寂想為旨訣。而能隨意自在。
善入出住為要終也。故文殊師利云。昔初發意求
入不可思議定。我於今日。無復此意。當入不可思
議定。若我入不可思議定者。則成可思議矣。此誠
可與學般若菩薩言之。而未可與二乘人說也。】

「佛言。菩薩禪即是動。不動不禪。是無生禪。禪性無生。

離生禪相。禪性無住。離住禪動。若知禪性。無有動靜。
即得無生。」

【此示無生禪為第一義。言禪即是動者。即前所謂
無生之心。譬如虗空。無有動住。無有起相。無有作
相。又如具離空寂。心處無住。是禪波羅蜜也。以離
於動靜。故曰不動不禪。是無生禪。然禪性本無生。
當離於生。是禪之行相。禪性本無住。自當離其住
於禪動之相也。若知此禪性無有動靜之相。即得
於無生矣。
○台教依一心三諦。修三止觀。分藏通
別圓四教。謂圓教三諦圓融。此心即空即假即中。
一心具十法界。三千性相。百界千如。安心止觀。以
三觀破三惑。三觀一心。無惑不破。此亦與圓覺中
二十五輪。最後三觀齊修義同。圓覺又云。修於禪
那。先取數門。為初首方便。疏云。次第有六妙門。一
數。二隨。三止。四觀。五還。六淨。一數息。攝心在數。不
令馳散。二隨息。心隨於息。捨於數故。三止。凝心寂
慮。捨隨修止。四觀。不著於止。起觀分別。五還。捨觀
修還。轉心返照。六淨。捨還修淨。淨心成就。心無所
依。不起妄想分別。能發真性之明。前三是定。後三
是慧。台教謂修此六妙門。能至涅槃之道也。昔有
大珠慧海禪師。因止觀座主來參。問曰。如智者大
師說止破止。說觀破觀。住止沒生死。住觀心神亂。
且為當將心止心。為復起心觀觀。若有心觀。是常
見法。若無心觀。是斷見法。亦有亦無。成二見法。試

請說看。座主不能對。珠曰。何曾修得止觀來。圭峯
禪師以禪教互相非毀。甞著禪源詮。其序略曰。禪。
是天竺之語。具云禪那。此云思惟修。亦云靜慮。定
慧之通稱也。源者。是一切眾生本覺真性。悟之名
慧。修之名定。定慧通明為禪。又云。若頓悟自心。本
來清淨。元無煩惱。無漏智性。本自具足。此心即佛。
畢竟無異。依此而修。是最上乘。禪。亦名如來清淨
禪。達磨門下。展轉相傳者。是也。】

「無生般若。亦不依住。心亦不動。以是智故。故得無生
般若波羅蜜。」

【此別明般若義。言既得此無生。即得於般若。何故。
以無生亦不依於有住。而心本亦不動。以有是智
故。故得無生般若波羅蜜也。】

「心王菩薩言。尊者。無生般若。於一切處無住。於一切
處無離。心無住處。無處住心。無住無心。心無生住。如
此住心。即無生住。尊者。心無生行。不可思議。不思議
中。可不可說。」

【此自述領解般若。以明主伴互為唱酧也。故承上
而言。無生般若者。今我已知於一切處。皆無所住。
亦無所離。然此無生之心。本無住處。亦無處可住
其心。由此心無住處。無處住心。故心得於無生而
住。如此而住其心。即是無生住矣。既而又歎美其
法曰。尊者。心無生行。誠不可以心思口議於其間
也。然此不可思議中。正智現前。雖可說。而又不可

說。固當於言外體而明之。】

「佛言。如是如是。」

【此印成其解。如是者。唯如為是。重言者。深美之也。
此又為不可說。下一注脚矣。】

「心王菩薩聞如是言。歎未曾有。而說偈言。」

【此述聞法喜歎。後說偈發明。】

「滿足大智尊。廣說無生法。聞所未曾聞。未說而今說。」

【此贊法所未有。然佛以智方便。為後世眾生演說
斯義。故即稱大智也。前無相法中。亦說無生。而未
能若此。所以謂廣說也。然我等今聞所未曾聞。而
如來四十餘年未說之法。今亦說之矣。】

「猶如淨甘露。時時乃一出。難遇難思議。聞者亦復難。」

【此歎聞遇之難。時時。猶言久久也。如是妙法今已
說。雖云後世難遇此法。然欲求聞而深解者。亦復
難矣。】

「無上良福田。最上勝妙藥。為度眾生故。而今為宣說。」

【此明悉檀法利。葢田能長養根苗。而藥能療身心
之病。以明度生說法意也。】

「爾時眾中。聞說此已。皆得無生。無生般若。」

【此結眾聞獲益。無生般若。本是七地中法。在會同
聞而得共證。理固然也。又須知初地至七地。同修
無相法。次第斷俱生我法二執。同入滅定。但前六
地。有出有入。定相未忘。以其同於二乘。厭生死。欣
涅槃。墮有為行。有能取所取故。七地則遠離定相。

能念念入。念念起。念念無相。以捨於二乘之善。住
於亡善之地。無生死涅槃之相。第功用未忘。心量
猶在。故必至八地。捨離藏識。俱生我執已盡。一切
種種相滅。方得住於滅定不起。然以自覺聖智之
力所持。終不為定相所醉。是故不取證涅槃。而上
求下化也。】


音釋

療
(音料。治病也)。
諍
(爭去聲)。
駁
(音博。色不純也)。
吻
(音刎。脣邊曰吻)。
屏
(音丙。除也與迸同)。

朕
(呈錦切。上聲。線縫處。又帝王自稱曰朕)。
兆
(音趙。與𠧞同事先見也)。
驀
(音麥。躍身上馬之狀)。

供
(平聲。具也)。
首
(去聲。有罪自陳曰首)。
諠
(音暄。譁也。囂也)。
挺
(汀上聲。聳直貌)。
齶
(音噩)。
胛
(音夾
肩脾)。
嚙
(音舛。息在心胸之圓則嚙)。
奮
(音糞。鳥忽飛起貌。又力舉也)。
迅
(音信。疾也。又與奮同。奮亦
音信。鳥之張羽自奮也)。

金剛三昧經通宗記卷五
