












 金剛三昧經通宗記卷第二
天台山華頂嗣祖沙門　𧧌震　述

無相法品第二
「無相法品第二之上」

【此為般若分。夫般若為諸佛之母。諸法中王。一切
諸佛。從茲出生。一切萬法。從茲建立。雖則能生能
立。而般若之法。本自無相。故謂之無相法也。然無
相之法。即真如自心之法。能含攝一切。以故此無
相法品中。先為發起無生。覺利。實際。性空。如來藏。
總持。六品之法。品末。別明六波羅蜜。又總攝前六
地法。而獨顯般若現前。以發明第六地行相。又初
地至五地。未能久住無相法中。六地專修無相法。
七地始證無相。獲無生法忍。便入第八地。得無功
用道。方得滿地。方得覺滿。以故無相法品。總攝前
六地。又發起後四地。及等妙二覺。故直至妙覺位。
亦不出此無相法也。又無相即法身義。今以般若
收歸解脫。則圓成涅槃三德祕藏也。】

「爾時世尊從三昧起。而說是言。諸佛智地。入實法相。

決定性故。方便神通。皆無相利。一覺了義。難解難入。
非諸二乘之所知見。惟佛菩薩。乃能知之。可度眾生。
皆說一味。」

【此出定自述。乃如來方便開化之端。夫三昧是宗。
言說是教。宗無教不顯。教無宗不立。故今別開第
二義門。以言顯無言。即從序品中。入佛智地說起。
所謂佛智地者。唯明性相而已。葢相為萬法唯識
之宗。性為萬法唯心之旨。唯識。摧外道小乘迷謬
之執。唯心。顯如來藏。真如自性之體。然必須性相
互融。心識俱泯。方得為究竟覺也。又他經不明性
相。於義亦通。此經不明性相。其義不顯。然性相二
宗。皆依大乘經義造論。葢自佛滅度後。天親菩薩。
依解深密經。造唯識論。親勝火辨。同時造釋論。至
佛滅度千有餘年。有護法陳那等。約前頌論。造成
唯識論。此名法相宗。馬鳴菩薩。應如來懸記。於佛
滅度六百年後而生。依楞伽經。製大乘起信論。廣
說阿賴(一作梨)耶中。三細識。六粗相。一心真如。生滅
二門。此即名法性宗。後龍樹菩薩。製摩訶衍論。引
一百本大乘經。證八識心王。性相微細等義。此性
相二宗之始也。然二宗立論。既各本一經為主。自
不能契同。若約成唯識論。以現識與分別事識。和
合為宗。若約起信論。以真識。現識。分別事識。和合
為宗。真識。即如來藏寂滅一心。現識。即第八阿梨
耶識。能隨五塵對至即現故。分別事識。即是第六

意識。能隨事攀緣。分別六塵故。然不言第七末那
識者。謂有八六兩識。必有末那。以末那緣於第八。
又依第八而轉。六又以七為根。故末那之細分。通
於現識。而粗分。通意識也。古德以日中設水器為
喻。水器。猶第八識。日猶六識。然日以器中之水為
緣。乃有壁間浮動之影。影猶末那也。又約相宗立
義。言心及心所法。四分合成。有相分。見分。自證分。
證自證分。如證自證分。為不迷之真如。自證分。真
如一分迷中佛性。即本覺心體。以眾生雖迷。有真
如自體可證。故云自證。真如體上。有二種用。一能
緣用。謂之見分。二所緣用。謂之相分。攝用歸體。唯
一自證分。所以山河大地。是心相分。心外無法。故
曰唯識。此實為名相之宗也。但後學惟宗名相。祇
益多聞。不名學道。必須悟自本性。方得解脫。以故。
必當先明性宗之義。如云真如心體。本不屬迷悟。
迥超生滅。不變不壞。而真如相用。全在生滅識中
顯現。所謂真如不守自性。故隨緣變現。真如不壞
自性。故不變隨緣。由此立心真如門。心生滅門。若
眾生修證。必從生滅門悟。而證真如門。故以生滅
與不生滅和合。非一非異。為阿梨耶識。以起根身
器界。如地水火風而依於空。為器界五法。見聞知
覺而依於識。為根身五法。於此十法。顯示一心迷
悟之源。若了悟一心。即得根本實智。故曰萬法唯
心為正宗。然唯心一宗。實乃統攝始終圓頓四教。

而為眾生成佛之要門也。今此佛說金剛三昧。發
明諸佛智地。故先唱言。入實法相。決定性故。夫入
實者。入於實際也。若悟心法無際。則入於實際。今
入實法相。則入於實際之法。得實際之相。皆決定
知一切法。緣生無性。此直示真如寂滅之體。真如
之體。即無相法。即是根本智。所有方便神通。皆從
無相法中所出之利。然此乃是一念相應。頓然覺
悟了義之法。故難解難入。非諸二乘之所知見。知
見有四種。如地前異生。不見不知。初地至九地。知
而不見。十地見而不知。惟佛與大菩薩。亦知亦見。
故云惟佛菩薩乃能知之。雖然。若見可度眾生。皆
當為說此一味法也。曉法師論釋云。皆說一味者。
令入一覺味故。即是大乘。欲明一切眾生本來一
覺。但由無明。隨夢流轉。皆從如來一味之說。無不
終歸一心之源。如此說。終自不了。何故。總輸他歸
宗禪師接大愚。用得直截。昔大愚欲往諸方學五
味禪。歸宗云。我者裏只有一味禪。大愚便問。如何
是一味禪。問聲未絕。即被歸宗打出。大愚即於棒
下頓悟其旨。須是恁麼始得。】

「爾時解脫菩薩。即從座起。合掌胡跪。而白佛言。尊者。
若佛滅後。正法去世。像法住世。於末劫中。五濁眾生
多諸惡業。輪迴三界。無有出時。願佛慈悲。為後世(有本
無世字)眾生。宣說一味決定真實。令彼眾生。等同解脫。」

【此因勸而問。發起無生行品之法。葢自既解脫。欲

令一切眾生同得解脫也。稱佛為尊者。以明出世
之法。故不稱世尊。佛之正法像法。初皆住世千年。
後又增住正法四百年。像法千五百年。共計三千
九百年。此載法苑珠林中。按佛入滅。自周穆王壬
申。至今康熈辛酉閱經之歲。凡二千六百三十年
耳。劫者。此云時分。亦以初中後分之。末劫。乃對劫
初而言也。正法。是諸佛所覺所說一切法空。佛入
滅後。則正法流布住世。及去佛遙遠。必取象示法。
為像法住世。圓覺經云。末世眾生。不了人我眾生
壽命四相。雖經多劫。勤苦修道。但為有為。終不得
成聖果。是故名為正法末世。又釋曰。末世修證無
相。還同正法。若正法中。取證於相。亦同末世也。夫
眾生由五陰妄想而成五濁。如色陰堅固。四大所
纏。有劫濁。受陰虗明。旋生異見。有見濁。想陰融通。
動搖妄情。有煩惱濁。行陰幽隱。情隨業遷。有眾生
濁。識陰顛倒。眾塵隔越。有命濁。若五陰盡。則超五
濁。又命濁連相。以色心為體。以摧年減壽為相。眾
生濁。見慢果報。立此假名。惡名穢稱為相。煩惱濁。
五鈍使為體。三災為相。見濁。五利使為體。諸見轉
盛為相。劫濁。約四濁。立此假名。四濁增劇。聚在此
時也。由五濁中。造諸惡業。生於三界。欲界。希須樂
欲。色界。未出色籠。無色界。祇有受想行識四陰。而
無色陰。此皆因果不忘。有生有死。如輪之迴轉。無
有出時。又此三界。不出身心。及諸塵境。為迷真性

故。即有濁辱。生其妄氣者。澄清微為無色界。所謂
心也。澄濁辱為色界。所謂身也。散滓穢為欲界。所
謂塵境也。古德云。但內一不生。則無諸有欲。如是。
則三界五濁。本自空寂。廓然無際。唯一真心耳。又
諸佛四無量心。各有三種緣。一者生緣。緣一切眾
生相。二者法緣。緣五蘊差別相。三者無緣。不緣前
二相故。是以佛行無緣慈。為眾生說法。自不見有
佛道可成。他不見有眾生可度。故其所說法。無說
無示。使聽法者。無聞無得。此佛之大慈悲也。若於
菩薩。則修慈斷貪欲。修悲斷嗔恚。修喜斷不樂。修
此三者。即住一子地。若修於捨。則斷貪恚。及眾生
相。然今為後世眾生。請說一味之法。得決定真如
實際。與圓覺會中菩薩。為未來末世眾生。求大乘
者請。其意同也。圭峯作疏。引此一節以證頓。為此
經與末世凡夫。便說究竟深法。不同漸教中。先小
次權。後方說實。至若執漸迷頓者。謂凡夫不合便
悟佛地之法。此不可以語頓也。】

「佛言。善男子。汝能問我出世之因。欲化眾生。令彼眾
生。獲得出世之果。是一大事。不可思議。以大慈故。以
大悲故。我若不說。即墮慳貪。汝等一心諦聽。為汝宣
說。」

【此贊可能問也。夫順理者為善。有剛斷者。可稱男
子。出世之因。即眾生本覺。出世之果。即諸佛始覺。
又稱始覺為本覺之果。然始覺即是了因。會緣方

了。故以六度行。與菩提分法為緣因。緣此以為因。
方能了故。了者。悟本覺正因佛性也。據我宗門下。
學般若菩薩。只將一句本參話頭。為緣因。又只在
聞聲見色處。便是了因。所以香嚴聞擊竹。靈雲見
桃花。與如來睹明星悟道一般。故稱為從緣薦得。
永無退失也。以故宗乘中。只在日用邊。繁興大用。
此真是轉八萬四千塵勞。為八萬四千波羅蜜門。
是以從上諸祖。或於棒下成等正覺。或於喝下成
等正覺。或於言下成等正覺。或於拈椎舉拂處。成
等正覺。此真是圓頓法門。今此經。實乃通貫諸經
中圓頓之理。故曰是一大事。不可思議。前菩薩求
佛慈悲而說法。今佛即以慈悲。轉讚菩薩之能問。
正顯主伴同德同心。以大慈拔後世眾生世間之
苦。以大悲與後世眾生出世間之法樂。又且明唯
佛菩薩乃能知之。然此中理極玄微。實難言說。雖
然。我若愛法不說。即墮慳貪。今翻慳貪而為喜捨。
故有此七品玅法。真是無中生有。愈出愈奇。游心
其間。如觀海上蜃樓。究竟無有一法可得。持是經
者。當作是觀。】

「善男子。若化眾生。無生於化。不生無化。其化大焉。」

【此明無化之大。昔曉法師論釋云。初句牒能化。後
一句歎化大。中二句明正觀相。言無生於化者。初
修觀時。破諸有相。於幻化相。滅其生心故。其不生
無化者。復遣空於空。於無化空。亦不生心故。如金

剛般若四生九類。皆令涅槃。實無眾生。得滅度者。
亦如淨名。觀眾生如第六陰等。為一切眾生。說如
斯法。名為真實慈也。觀此數語。終成義學見解。殊
不知佛因解脫菩薩。既欲令後世眾生平等同得
解脫。又恐其目前眾生之相未空。心中度生之念
不忘。則令所化之眾生。亦皆著於相念。故先明化
而無化之體。乃曰。汝若化於眾生。無自生於能化
之心。若不生能化之心。亦無所化之眾。猶如天地
長育萬物。而不以為功。則其化大焉。如華嚴經云。
設一切眾生於一念中。悉成正覺。與不成正覺。亦
無有異。何以故。菩提無相。無非相故。即般若亦云。
若謂有一眾生得滅度。即非菩薩。此說方是明顯。
所以百丈祖師示眾云。若道我能解能說。謂我是
和尚。汝是弟子。者個即同於魔說。此真得於金剛
三昧之義者矣。】

「令彼眾生。皆離心我。一切心我。本來空寂。若得空心。
心不幻化。無幻無化。即得無生。無生之心。在於無化。」

【此言轉化之法。夫菩薩開化門以利生。必當先破
其無明不覺之妄根。此只在心我二字。然眾生之
心是妄心。而我亦是妄我。約起信論中。以依真如
法。故有無明。為諸染因。即是業相。此從無明不覺。
一念心動而成。以有無明染法因故。即熏習真如。
故有妄心。即是轉相。此從一念之動。轉成能見之
相。以有妄心。即熏習無明。不了真如法故。不覺起

念。妄現境界。即是現相。乃依於能見。故有此塵境
妄現。此以無明為因。不覺而生三細。又於此三細。
不知因心所現。妄取染淨。依境分別。執以為常。此
即法執俱生。名為智相。又依前境而起愛憎。念念
不斷。此即法執分別。名相續相。依於相續而妄執
著。計我我所。此即我執俱生。名執取相。依於妄執。
分別假名。此即我執分別。名計名字相。眾生依此
四相而起於惑。至於發動身口。造一切業。名起業
相。依業受報。名業繫苦相。此是境界為緣長六粗。
略而言之。依於染心一念之動。能見能現。是為三
細。妄心取境。念念不斷。執我我所。分別假名。造業
受報。是為六粗。此乃一切眾生妄心妄我之所由
生也。若唯識中。止取熏習轉變而言。謂以前七為
能熏。第八為所熏。第八為能變。第七為所變。前七
相見現行熏第八。第八轉變相見二分種子。前五
能熏第八相分種。第六能熏第八相見二分種。第
七能熏第八見分種。故第八復變起前七現行。此
則前七為現識之因。故頌云。以展轉力故。彼彼分
別生也。然其能取種種塵者。悉由第八含藏前七
種子。念念受熏。所以眼能見色。乃至意能取法。如
外無六塵現行熏。內無無明種子熏。則眼等六識。
不生心分別於六塵矣。由是觀之。葢性之所以為
性。相之所以為相。豈不歷然而分於斯耶。但今佛
之所說。性相俱泯。直顯真心。然真心無相。亦無實

性。無性無相。是諸佛談心要訣。無相。則無妄我之
可執。無性。則無妄心之可取。既無執無取。何有三
細六粗。及熏習轉變之過患乎。如是。則可令彼眾
生。皆離六塵緣影之心。與四大幻質之我矣。雖眾
生以心為我義。須知此一切虗妄心我。其體本來
空寂。若得此空寂心體。則知此心不同於幻化矣。
且余觀過去七佛偈。皆發明幻化無相無生之義。
即迦文本師。亦云幻化無因亦無生。皆即自然見
如是。諸法無非自化生。幻化無生無所畏。其義亦
同。今此而言心不幻化。則直指心體。其意更深。若
人果能知此無幻無化之心體。則一切法。無生滅
相之可得。如是即得無生。然無生之心者。只在於
無能化所化之心耳。此章。先開陳無生行品。為心
王菩薩。問無生法忍之張本也。】

「解脫菩薩而白佛言。尊者。眾生之心。性本空寂。空寂
之心。體無色相。云何修習。得本空心。願佛慈悲。為我
宣說。」

【此問修習之要。發起本覺利品。言心性體空者。即
眾生之本覺也。得本空心者。諸佛始覺。乃本覺之
利也。】

「佛言。菩薩。一切心相。本來無本。本無本處。空寂無生。
若心無生。即入空寂。空寂心地。即得心空。善男子。無
相之心。無心無我。一切法相。亦復如是。」

【此示心空之義。然解脫問其體。佛答之以相。葢欲

得心空。先當明其相也。如楞伽經云。諸識有三種
相。謂轉相業相真相也。夫不生滅者名真識。而相
名真相。第八名業識。而相名業相。依無明力。不覺
心動故。前七名轉識。而相名轉相。依於動心。能見
相故。又此轉相有二。若就無明所動。轉成能見者。
在本識中。若為境界所動。轉成能見者。在事識中。
此三種相。是一切法相之根本。而又通乎八識。凡
一起心即是轉。八識皆起。皆有生滅。又心動即是
業。八識皆動。又八之真性。俱名真相。故曰通乎八
識。又業相統於六粗。轉相通於三細。此業轉二相。
有二種生住滅。而真相無生住滅也。又諸識皆依
相而轉。展轉為因者也。葢依真相而轉業相。即第
八識。依業相而轉轉相。即第七識。依轉相而轉現
相。即前五識。復轉現相而成六粗之相。即分別事
識。此起信論中義。若明此法相之根本。一切過患
不生。當體空寂。所以云。一切心相。本來無有本之
可得。此本亦無本之處所。如是。則其心空寂。而無
有生矣。若心既無有生。即入於空寂。既入於空寂
心地中。即自得其心空之妙。然此心空。即是無相
之心體。而實無心之可取。亦無我之可執也。故禪
宗有言。心不空則不悟。又曰。但得心空境自空。智
者除心不除境。又云。若入我門來。祇要將平生是
非得失。善惡取捨。及見覺聞知。與有無生滅等見。
盡底放下。直放到無可放處。自然直下頓證諸佛

心體。正所謂選佛場中心空及第。此先開陳本覺
利品。無住菩薩我從無本來。今至無本所。而為張
本也。】

「解脫菩薩而白佛言。尊者。一切眾生。若有我者。若有
心者。以何法覺。令彼眾生。出離斯縛。」

【此問離縛之法。發起入實際義。然前問修習。從諸
佛真如門立。此問離縛。從眾生生滅門起。所言我
者。如起信中。由第七內執第八為我。又因真如隨
緣而成第八。因第八一轉。而成能見為第七。因第
七而生前五識。因前五復引生第六也。若成唯識
論。以第七執第八見分。為實我實法。第六執第八
見相二分。為實我實法。故曰六七二識。深生計著。
又以我執必依法執起。故曰六七二識。二執俱生。
以先執法而為實有。故有我執。而施設我法。如四
大非我以為我。緣慮生滅以為心。此二是我執。四
大如幻。本無而見為有。緣慮生滅之相。如影而執
為實。此二是法執。乃眾生之四倒見。因而有三界
生死之縛。只為以真我之本有。迷而謂無。妄我之
本空。執而為有也。教中欲為眾生除此二執。費若
干言論。其奈藥多病甚。今時若有人問。未審以何
法出離。只對他道。快向父母未生前。道取一句來。
若眼目定動。劈脊便打。他後自有透脫分。】

「佛言。善男子。若有我者。令觀十二因緣。十二因緣。本
從因果。因果所起。興於心行。心尚不有。何況有身。」


【此示因緣本空之義。言我法本無。皆由一念無明。
迷背自心。妄執為有。而以內識為因。外境為緣。相
合共起。祇於一念中。具攝十二因緣法。初因眼見
色而生愛。此即是無明心。因愛造業是行。此心專
念是識。識共色行曰名色。六處生貪為入。因入求
愛是觸。貪著心是受。纏綿不捨為愛。求所受法是
取。法從心生名有。次第不斷為生。次第斷為死。又
次第而成。三世相續。如無明行是過去因。識名色
六入觸受。是現在果。愛取有是現在因。生老死是
未來果。又識名色六入觸受生老死是苦諦。無明
行愛取有是集諦。即是見思二惑。又名四住地煩
惱。四住者(開思合見)。見惑為一。思惑分三。見惑為一者。
謂見一切處住地。即是見三界八十八使。然八十
八使。只從十使中出(開見合思。見八十八使思十使。共九十八使)。妄計
為身有身見。執斷執常有邊見。以見為是有見取
執取邪戒有戒取。以邪自執有邪見。此為五利使。
眾生妄認四大為身。即是身見。知身是幻。則身見
斷。身見斷則邊邪二取自除。此四皆從身見起故。
又同於己法者則愛。是貪。非己法則嗔。不知見惑
即是集諦。能招集生死是癡。自謂我解他不解。是
慢。猶豫不決。是疑。此為五鈍使。然利使若去。鈍使
亦亡。以其推利使方生故。眾生因此十使。驅役心
神。以致輪迴六道。又此十使。歷三界四諦下。有增
有減。合為八十八使。茲不及備舉。須知此見惑。從

法塵起。能障真性。若見性明心。則能截斷意根。自
不被其所驅使。故見道斷見惑。又思惑分三。一欲
愛住地。即欲界。有貪嗔癡慢九品思。二色愛住地。
即色界四地。三無色愛住地。即無色界四地。各有
貪癡慢九品思。祇除嗔習已斷。九品。上中下品。每
品具三。故有九品。共成八十一品。此見思俱開(見八
十八使。思八十一品)。總是三界九地中。然此思惑從五塵起。
眾生因思惑。為三界生死纏縛。若見道復修道。便
於色聲香味觸。永無繫思。故修道斷思惑。此二惑
俱以無明為根本。潤有漏業。若以修道是務。雖不
求斷而見思自隕也。若觀無明滅等。是滅諦。對治
因緣方便。是道諦。苦集。是世間因果。道滅。是出世
間因果。然別說。名十二因緣。總說。即四諦。開合異
耳。如聲聞。聞佛聲教。依四諦。觀苦諦為初門。緣覺
緣十二因緣而覺。觀集諦為初門。菩薩以道滅二
諦為初門。又大涅槃經云。此十二因緣法。下智觀
之。得聲聞菩提。中智觀之。得緣覺菩提。上智觀之。
得菩薩菩提。上上智觀之。得佛菩提。是皆隨根器
大小而得也。然觀此因緣之法。皆從無明不覺之
妄心。而以興起。若妄心滅。我見亦滅。故曰心尚不
有。何況有身。宗門則又不然。汝今此身。四大本空。
五陰非有。心性假名。將甚麼喚作我。只消如此一
問。自然氷消瓦解。】

「若有我者。令滅有見。若無我者。令滅無見。若心生者。

令滅生性。若心滅者。令滅滅性。滅是見性。即入實際。」

【此言對治方便以明實際。有我滅有。無我滅無。則
有無二見。俱不立矣。然我見雖除。而心法未泯。若
心生則法亦生。心滅則法亦滅。以故心若生。即滅
生性。心若滅。即滅滅性。如是則斷滅二性。亦俱不
存矣。若滅此有無二見。生滅二性。則心同虗空。身
等法界。而入於實際矣。此與入實際品為張本也。】

「何以故。本生不滅。本滅不生。不滅不生。不生不滅。一
切法相。亦復如是。」

【此徵明實際之義。葢本生自不滅者。謂其性真常。
無滅可滅也。本滅亦不生者。謂其性空寂。無生可
生也。如此。則一切法相。莫不皆然。既不滅。亦不有
生。既不生。亦不有滅。而性相如如之體。固如是也。】

音釋

摧
(摧上聲折抑也)。
劇
(音極。尤甚也)。
滓
(音子。濁也)。
恚
(音惠。怒也)。
蜃
(辰上聲。大蛤也。雉入
海所化。能吐氣。化為樓臺)。
牒
(判也)。
豫
(音裕。猶豫獸名。性多疑者)。
隕
(音允。亡也墜也)。

金剛三昧經通宗記卷第二


