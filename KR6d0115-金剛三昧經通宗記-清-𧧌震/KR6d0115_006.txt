












 金剛三昧經通宗記卷第六
天台山華頂嗣祖沙門　𧧌震　述

本覺利品第四
「本覺利品第四」

【此為轉識分。唯識論云。約了達分別。八識皆名識。
若了別六塵粗境。前六獨名識。故前六。總名分別
境識。其第八識。又名本覺識。今此品。既以本覺標

為名。何以不言第八識。而反言九識耶。葢以轉八
識為第九識耳。九識。梵語名為唵摩羅。此云清淨。
又云白淨識。即第八異熟識。謂成佛時。轉第八而
成唵摩羅。無別第九。又名無分別智光。即佛性
正因。又名阿摩羅識。有二種。一所緣。即是真如。
二本覺。即真如智。能緣。即不空如來藏。所緣。即空
如來藏。此二。竝以真如為體。又此第九。總攝諸識。
乃于前八識中。加唵摩羅識故。又諸識中。有體用
二心。識性是體。識相是用。如寂滅心。即九識。是體。
生滅心。即前八識。是用。以用即體。故生滅即不生
滅。以體即用。故不生滅即生滅。然生滅無性。寂滅
隨緣。其體用本不二故。又此轉字。即從利字轉出。
以九識即第八識所轉。亦猶本覺所出之利。是故
標為本覺利品也。又菩薩為住世利人。故云留惑
潤生。如解深密經。是入惑之初門。說九識。名純淨
識。接引初根。留惑不滅。令悲智漸漸得生。而楞伽
為大乘根。頓說第八識。為如來藏。皆直示惑之本
實。葢不斷眾生住地無明。即顯諸佛根本不動智。
此留惑潤生義也。九識。有十種名。一曰真識。自體
非偽故。二曰無相識。體非有無故。三曰法性識。軌
用不改故。四曰佛性真識。真覺常存。體非隱顯故。
五曰實際識。性絕虗假故。六曰法身識。大用無方
故。七曰自性清淨識。隨流不染故。八曰阿摩羅識。
此云無垢淨識。無有變異。如如可為究竟故。九曰

真如識。體非一異故。十曰不可名目識。勝妙絕待
故。然欲使眾生轉諸情識。入唵摩羅。只要策發其
自心一覺。別無他法。又釋摩訶衍論中。立十種識
心。眼識心。至第八阿賴耶識心。其第九。名多一識
心。第十。名一一識心。故契經中云。心量雖無量。而
不出十識。此即前九中。加一切一心識。總攝前九
故。如是十種心量中。初九種心。不緣真理。後一種
心。得緣真理而為境界故。然此品。正是第八不動
地行相。俱生我執已盡。所作皆息。住於報行。得寂
滅現前。有為無為。二行已終。是為究竟。今此無住
菩薩。住於不動。法爾如是。故佛為其發起無功用
大覺慧。發起無量差別智。故以無住為名。而表能
入於一切智智境界。葢達法身之理。名一切智。差
別智名一切種智。一切智智。乃根本智中修差別
智也。又八地修願波羅蜜。表願之無住。此品。又從
無相法品中。本無本處發源。】

「爾時無住菩薩。聞佛所說一味真實。不可思議。從遠
近來。親如來坐。專念諦聽。入清白處。身心不動。」

【此先示儀表法。從遠近來。表從遠行地。近來至此。
親如來坐。表智力自在。依諸法如義而住。專念諦
聽。表離於喧諍。入清白處。表入無垢淨識。身心不
動。表第八地。此已包括全品之義矣。】

「爾時佛告無住菩薩言。汝從何來。今至何所。」

【此如來下問。正表菩薩入不動地時。住於報行。諸

佛必當親現其前。為其發起覺慧。方得入法流門
中。然今問汝從何來。今至何所。正發起其不動意
耳。】

「無住菩薩言。尊者。我從無本來。今至無本所。」

【此自陳不動法相。即無相法中。本來無本。本無本
處之義。華嚴經云。住此地時。菩薩心。佛心。菩提心。
涅槃心。俱不起也。】

「佛言。汝本不從來。今亦不至所。汝得本利。不可思議。
是大菩薩摩訶薩。即放大光。遍照大千界。而說偈言。」

【此示現光相。印成起智。華嚴經言八地菩薩。以初
地至七地中。本願力故。諸佛親現其前。歎云善哉
善哉。汝所得無生法忍。是為第一。能順諸佛法故。
但未得如來十力。無畏。十八不共。諸佛之法。所謂
十力者。一是處非處智力。知善惡因緣果報定相。
二業智力。知眾生三世業受果報。三定智力。知諸
禪解脫三昧。四根智力。知眾生諸根勝劣。五解智
力。知眾生種種解。六性智力。知世間種種性。七道
智力。知一切道至處相。八眼智力。能徧見一切。九
命智力。知眾生宿命。十漏盡智力。知永斷習氣。不
受後有。又無畏有四。一正覺等無畏。總持一切智
故。二漏盡無畏。知根漏盡故。三決疑無畏。能決諸
障道法疑慮故。四受報無畏。知苦盡道故。以此四
種。能廣說自他智斷。既決定無所失。則無所畏。又
十八不共法者。身業無失。口業無失。意業無失。無

不定心。無異想心。無不知已捨心。志樂無減。精進
無減。憶念無減。智慧無減。解脫無減。解脫知見無
減。一切身業隨智慧行。口業隨智慧行。意業隨智
慧行。知過去世無礙。知未來世無礙。知現在世無
礙。此皆不與二乘共故。然當成就此法。勤加精進。
勿自棄所得之忍。又當憶念本昔利生之願。不可
放捨。而此諸法法性。若佛出世。若不出世。常住不
異。且諸佛不以得此法故。名為如來。須知二乘。亦
能得此無分別法。汝今適得此一法明。知一切法。
無生。無分別。應更成就諸佛無量法明。通達無量
差別智。直與諸佛無異。此菩薩。若諸佛不與其發
起。彼即入究竟涅槃。棄捨一切利生之願矣。又論
云。菩薩至第八地。有三加七勸。三加者。一如來現
身。二摩頂。三語業言讚。七勸者。一勸修十力四無
畏十八不共法。二勸行精進不捨無生忍門。三勸
愍念一切眾生。四勸憶念本願。饒益一切眾生。五
勸修諸佛身相國土果報。六勸學佛無量法門。七
勸學無量眾生差別業智。皆悉通達。起大悲業。不
令滯於無功智門。今佛放光讚德。發起無住菩薩。
正合斯義。初二句。印成其所得不動之無生法忍。
本利二字。本。即所得法忍。即是本覺。利。即無量差
別智。即是轉識。佛贊其所得。而發起之意在焉。放
光者。即顯如來成就十力。無畏。十八不共之法也。
大千界者。日月所照一四天下。為一小世界。統一

千小世界。為小千界。統一千小千界。為中千界。統
一千中千界。為大千界。一云。娑婆乃大千界之都
名。然前第七地。得無生法忍。已於三千大千世界
為大明師。即此。便入八地中。以故。佛今放光印可。
亦遍照於大千界也。】

「大哉菩薩。智慧滿足。常以本利。利益眾生。」

【此贊其宿願。菩薩住六地七地時。得般若方便願
力之深。常欲以本利之法而利生也。】

「於四威儀。常住本利。導諸羣庶。不來不去。」

【此導其發問。菩薩既入於不動地。而現諸威儀。能
常住於本利矣。則亦當以導利之心為心。必令一
切眾生。皆住於不動法地。佛如是說。直是逼無住
菩薩發問。而決不能緘其口矣。】

「爾時無住菩薩。而白佛言。尊者。以何利轉。而轉眾生
一切情識。入唵摩羅。」

【此發轉識入淨之問。言佛今令我利益眾生。然我
實不知以何法利。堪為轉用。而轉彼眾生一切情
想意識。入於無垢淨識也。上轉字。是轉法。下轉字。
是轉識。】

「佛言。諸佛如來。常以一覺。而轉諸識入唵摩羅。何以
故。一切眾生本覺。常以一覺。覺諸眾生。令彼眾生。皆
得本覺。覺諸情識。空寂無生。何以故。決定本性。本無
有動。」

【此示自覺覺他之行也。言諸佛出世。亦無別法。常

以自心中。得一念相應。頓然覺悟本來具足之性。
即此以轉諸識。而入於淨性中。然以眾生皆本具
此覺性。故諸佛常以此一心自覺。而覺彼眾生。令
其皆得此本覺。而覺悟自己情想意識之空寂無
生。且決定自知本覺之性。其體本無有動。亦令其
至於不來不去之地也。此即宗門明心見性旨訣。
一覺。即明心。唵摩羅。即是淨性。能一見自性。即入
唵摩羅。此示根本實智。後皆是諸佛種種差別智
業。葢從一心流出種種差別之相。菩薩了之。名差
別智也。】

「無住菩薩言。可。一切識皆緣境起。如何不動。」

【此揀問識緣境起。以發起後得之智。可字。當作一
句。勿連下三字讀。此可者。乃無住菩薩。心領意會
於自覺覺他之行。故曰可。語已。復曰。然則一切識。
皆緣外境而起。如何而言不動耶。無住發此一問。
不自住於不動之地。名實相稱矣。又菩薩住第八
地。有十種名。一曰不動地。無能沮壞故。二曰不退
轉。智慧無退故。三曰難得地。世無能測故。四曰童
真地。離諸過故。五曰生地。隨樂自在。發生智願故。
六曰成地。智行已成。更無所作故。七曰究竟地。智
慧決定故。八曰變化地。隨願成就故。九曰力持地。
他不能動故。十曰無功用地。先已成就故。有此十
名。地義方顯。】

「佛言。一切境本空。一切識本空。空無緣性。如何緣起。」


【此示境識本空。言雖因目前之境以顯識。若識空。
則境亦空。雖因自心之識以顯境。若境空。而識亦
空。然外境內識。二俱空寂。即無可緣之性。如何謂
之緣境而起耶。此祇答識緣境起一句。如何不動。
其義已破。】

「無住菩薩言。一切境空。如何言見。」

【此揀問境空無見。乃擬凡見而設問。故執言有見。
此見字。即從無相法品。觀十二因緣中得來。】

「佛言。見即為妄。何以故。一切萬有。無生無相。本不自
名。悉皆空寂。一切法相。亦復如是。一切眾生身。亦如
是。身尚不有。云何有見。」

【此折見妄之非。佛即隨其凡見。以妄折之。故曰有
見即為妄矣。葢一切萬有之性。本自無生無相。山
不自言山。水不自言水。草木鳥獸。本不自立名字。
悉皆空寂。一切法相。一切眾生身亦爾。此身尚且
不有。云何而有見耶。】

「無住菩薩言。一切境空。一切身空。一切識空。覺亦應
空。」

【此發明覺空義。夫理智相應曰覺。佛既言境與身
識俱空。所言覺者。亦因迷而有覺。若無迷亦無有
覺矣。】

「佛言。可。一覺者。不毀不壞。決定性故。非空非不空。無
空不空。」

【此印可覺空義。前無住菩薩言可。葢自言其可耳。

今佛之言可者。乃僅可之詞也。因其義之未足。所
以不言如是。後即徵明其義。一覺者。非同境與身。
有毀有壞。而可言空。此乃不能毀壞。其性決定。葢
順法性則萬法俱寂。隨智用則萬法俱生。故曰非
空亦非不空。亦無空與不空也。】

「無住菩薩言。諸境亦然。非空相。非無空相。」

【此又自陳悟解。佛言覺性義而悟諸境也。】

「佛言。如是。彼可境者。性本決定。決定性根。無有處所。」

【此重印其解。故言如是。又印定所解。而發起其問。
故曰。彼之可指為境者。其性本決定。非可以言空。
若推其決定性之根源。實無有處所。又非可以言
其不空也。】

「無住菩薩言。覺亦如是。無有處所。」

【此因境而推明覺義。】

「佛言。如是。覺無處所(藏本無所字)故清淨。清淨無覺。物無
處所故清淨。清淨無色。」

【此印成發起。言覺本無有處所。故性自清淨。然清
淨性中。實無覺之幻名。物亦無有處所。故性亦清
淨。然清淨性中。實無物之幻色。】

「無住菩薩言。心眼識。亦復如是。不可思議。」

【此以覺推明。言若覺與物。同一清淨。則心眼識等
亦爾。其義亦不可思議也。】

「佛言。心眼識。亦復如是。不可思議。何以故。色無處所。
清淨無名。不入於內。眼無處所。清淨無見。不出於外。

心無處所。清淨無止。無有起處。識無處所。清淨無動。
無有緣別。性皆空寂。性無有覺。覺則為覺。」

【此順成覺義。夫色居法相之首。塵蘊之初。今舉一
以例諸。乃言色無處所故清淨。自無幻色之可名。
且色屬外塵。亦不入於內也。眼為六根之一。舉一
以例五。乃言眼無處所故清淨。自無幻色之可見。
且眼屬內根。亦不出於外也。三界惟是一心。故特
言心無處所故清淨。自無能所之可止。亦無有起
處之可覓也。萬法皆歸於識。故又言識無處所。因
根塵而有。根塵若泯。識體空寂。故亦清淨。自無妄
念之可動。亦無有緣慮而生分別也。然色之與眼。
及心識等性。悉皆空寂。其性本無有覺。若得此性
本無覺。則可為一覺矣。】

「善男子。覺知無覺。諸識則入。何以故。金剛智地。解脫
道斷。斷已。入無住地。無有出入。心處無在。決定性地。
其地清淨。如淨瑠璃。性常平等。如彼大地。覺妙觀察。
如慧日光。利成得本。如大法雨。入是智者。是入佛智
地。入智地者。諸識不生。」

【此結成覺智利生之能事也。夫覺知此無覺。而諸
識則自入唵摩羅。葢菩薩至等覺。證金剛心。入佛
智地。及玅覺位中。解脫道時。諸識一時俱斷故。斷已。
生死涅槃。二皆不住。故名無住地。又金剛智地。解
脫道斷者。是頓超佛地也。入無住地者。是退位利
生也。菩薩入此無住地。無有出入之相。心處如空。

而無所在。得決定性地。其性地中。清淨無垢。如淨
瑠璃。內外皎潔。而具諸法門。此即法門無量誓願
學也。又性常平等。如彼大地。萬有竝育。而利一切
生。此即眾生無邊誓願度也。又以本覺玅明。觀察
一切。如慧日光。無不照見。而永斷煩惱。此即煩惱
無盡誓願斷也。又始覺利成。得本覺性。如大法雨。
無不充足。而佛道垂成。此即佛道無上誓願成也。
然入是四弘智願者。是為入佛智地。然圓頓法中。
信住行向地。總融成一法。為諸佛之智地。入佛智
地者。則諸識決定不生矣。經中雖不標願字。而本
具四弘誓願。此乃自性具足。故名為智。此上發明
一覺轉識之義已周。】

「無住菩薩言。如來所說一覺聖力。四弘智地。即一切
眾生。本根覺利。何以故。一切眾生。即此身中。本來滿
足。」

【此發明本根覺利。乃是回顧在會同聞者說。非向
佛而言。故曰。如來所說一覺聖智之力。四弘智願
之地。葢以修自性法門。而利自性之眾生。斷自性
煩惱。而成自性之佛道。此即是一切眾生本覺根
源。始覺之利。雖然。而又不從外得。乃一切眾生。即
此自身之中。本來皆自滿足者也。此無住菩薩。已
明佛為發起之意。】

「佛言。如是。何以故。一切眾生。本來無漏。諸善利本。今
有欲刺。為未降伏。」


【此印成揀過。言一切眾生。本來具足。無漏諸善。菩
提分法。故能出生始覺之利。而得一覺自心之本。
此印成無住菩薩之言也。後則揀眾生過患。且云。
今為五欲所刺。自不能拔。若不與其翦除。損害實
大。然三界欲重。其性習剛強。誠為未易降伏也。前
此。通明一覺聖力。乃以始覺返照本覺。是以佛境
界。發明眾生境界。後此化眾生境界。而入諸佛境
界。乃以佛眼順觀眾生心行不齊。皆利生之差別
智也。】

「無住菩薩言。若有眾生。未得本利。猶有採集。云何降
伏難伏。」

【此代眾生以咨降伏之方。言若眾生未得本覺之
利。則彼心意。猶有採集。云何令其降伏此難調伏
之心意耶。採集二字。即楞伽所言。心名採集業。意
名廣採集。心。指第八藏識。能集諸種子。招善惡業。
故名採集業。意。指七識。恒審思量。堅守藏識為我
者。藏識如庫藏。意如庫吏堅守。毫無滲漏。有入無
出。有益無損。且又得第六意識。為所依根。舉緣一
切。故名廣採集也。後地藏菩薩言。即非集也。乃收
此中之義。】

「佛言。若集若獨行。分別及以染。迴神住空窟。降伏難
調伏(流通本有遠離諸欲刺一句)。解脫魔所縛。超然露地坐。識陰
般涅槃。」

【此言採集對治之效。夫第八藏識中。有相見二分。

相分。生滅不停者是。即名採集。見分。離緣獨行者
是。即名獨行。此相見二分。皆八識所變。然相分。即
聚集見分能緣之用而成。見分。乃離相分所緣之
用而獨立。相是境分。見是心分。又相分所緣用。即
明暗塞空。六塵等相。故曰山河大地。乃心相分。然
相見。總是心體之用。攝用歸體。惟是一心。分別。即
第六分別事識。染。即第七染汙識。此總言眾生心
意意識之相。若一念迴神。栖於空寂。則便降伏其
難調伏之心矣。但住於空窟。又不免為解脫魔所
縛。未能超然於露地而坐。俾識陰入般涅槃也。按
經論云。從此初知。名三昧頂。亦名爾𦦨智。若守初
知為解。名頂結。亦名墮頂結。二乘見之。名爾𦦨識。
一念瞥起。如陽𦦨不可趁逐。不用滅。不用止。知一
切法性是爾。亦名微細煩惱。又此煩惱。一名惑障。
爾𦦨是梵語。此云智障。即所知障。葢此二障。由人
法二執而起。若於真如界內。絕生佛之假名。則無
人執。平等性中。無自他之異相。則無法執。以故如
來覺了本性。二執皆空。眾生妄以二執為惑。乃謂
之惑障。若了人法二空。其惑既除。乃為之智。又執
此二空之智為實有。智亦成障。必須二空之智亦
泯。是無智障也。故前所云。煩惱障大涅槃。所知障
大菩提者。即同斯義。若唯識中。謂所知障者。障智
不生。若智已生。障。是智者所知之境。障。却不能障
其知也。所以古者云。所知不是障。被障障所知。此

說。乃不如空智亦泯之義深矣。】

「無住菩薩言。心得涅槃。獨一無伴。常住涅槃。應當解
脫。」

【此問解脫縛之疑。言若心既得於涅槃。則獨存一
淨性。諸識都盡。無侶伴可得。如是。便可常住涅槃。
應當解脫。超然出於三界矣。何以又言。為其所縛
耶。因獨一無伴。後地藏菩薩。問法應自成。收此中
之義。】

「佛言。常住涅槃。是涅槃縛。」

【此示其縛義。】

「何以故。涅槃本覺利。覺利本涅槃。涅槃覺分。即本覺
分。覺性不異。涅槃無異。覺本無生。涅槃無生。覺本無
滅。涅槃無滅。涅槃本故。無得涅槃。涅槃無得。云何有
住。」

【此明涅槃本智義。葢涅槃具法身解脫般若三德。
為本覺所生之利。即始覺之本智。故又云。涅槃智
也。如是。則本覺之利。即是眾生根本涅槃智。此以
眾生本具之佛性為本覺。增進修習。至最後證得。
為之涅槃也。故涅槃始覺分。即眾生本覺分。本覺
與涅槃。性體是一。本覺之性不異。涅槃之性亦無
異。由此推之。本覺涅槃之性。同是無生。同是無滅。
既同無生無滅。則涅槃原是其本。故亦無得於涅
槃。既無得於涅槃。云何而有所住乎。又涅槃相有
四。一本來自性清淨涅槃。即真如理。二有餘涅槃。

二乘煩惱雖斷。餘習未除。三無餘涅槃。煩惱既盡。
餘習亦滅。四無住涅槃。不住生死。不住涅槃。為利
生故。今言無得。則此四相。亦俱不可得矣。】

「善男子。覺者不住涅槃。何以故。覺本無生。離眾生垢。
覺本無寂。離涅槃動。住如是地。心無所住。無有出入。
入唵摩羅識。」

【此示覺無住相。言若得一覺者。決不住於涅槃。何
故。以覺此本智之無生。止離其眾生之垢患而已。
又覺此本智之無寂。已離涅槃定相之體。而能發
智用之動。故覺者住如是地。心非有生滅。故無所
住。亦非有動寂。故無出入。如是。則諸識自入於無
垢淨性中矣。】

「無住菩薩言。唵摩羅識。是有入處。處有所得。是得法
耶(北藏作也)。」

【此明本得義。初揀問有得之疑。意者。有入即有處
所可得。是豈謂之得法哉。】

「佛言。不也。何以故。譬如迷子。手執金錢而不知有。遊
行十方。經五十年。貧窮困苦。專事求索。而以養身。而
不充足。其父見子。有如是事。而謂子言。汝執金錢。何
不取用。隨意所須。皆得充足。其子醒已。而得金錢。心
大歡喜。而謂得錢。其父謂言。迷子。汝勿欣懌。所得金
錢。是汝本物。汝非有得。云何可喜。善男子。唵摩羅者。
亦復如是。本無出相。今即非入。昔迷故非無。今覺故
非入。」


【此設喻發明。以顯得義。正為後世眾生曲垂方便。
迷子。喻五陰眾生。金錢。喻唵摩羅識。迷子得錢。作
有得想。不知乃是自己本有之物。而非外有所得
也。五陰眾生。本具無垢淨性。今一覺。轉諸識而入
於淨性。然昔在迷時。本無出相。而今乃覺。亦非有
所入也。入字。當作返源看。】

「無住菩薩言。彼父知其子迷。云何經五十年。十方遊
歷。貧窮困苦。方始告言。」

【此揀問喻中之意。葢佛之所說。法喻皆齊。無住菩
薩知佛必有所表。故乃問之。】

「佛言。經五十年者。一念心動。十方遊歷。遠行徧計。」

【此示其所表。明非虗引也。教中立喻有四。借喻。非
喻。似喻。假喻。此借也。一念心動。十方遊歷。表一心
具十法界。一念心清淨。即入諸佛法界。一念圓修
利生諸行。即入菩薩法界。一念執偏空理。即入緣
覺法界。一念修四果法。即入聲聞法界。一念修上
品十善。即入天法界。一念作諸善緣。不生惡念。即
住人法界。一念心嗔。即墮修羅法界。一念心。起慳
貪不捨。即墮餓鬼法界。一念心癡。欲貪不息。妄想
橫生。即墮畜生法界。一念心迷。造於惡業。即墮地
獄法界。又一法界中。即具十種法界。夫心真如相。
名為一真法界。以一切法空為界故。而十法界性
體。同一空寂。故總曰法界。以故地獄法界中。亦具
十種法界。台教因此謂一心中。具百界千如之法。

一心之理。本如是故。言遠行。謂眾生備歷惡趣。徧
計者。言緣念計度。而廣執名相也。】

「無住菩薩言。云何一念心動。」

【此特推其過患之由。】

「佛言。一念心動。五陰俱生。五陰生中。具五十惡。」

【此明妄念之惡。言眾生只因一念妄心。動五種妄
想。遂有五陰。如色陰。以堅固妄想為本。若眾生修
禪定中。一念取著。即受十種群邪。受陰。以虗明妄
想為本。若一念取證。即為十種魔所攝持。必當從
其淪墜。想陰。以融通妄想為本。若一念動搖妄情。
即有十種魔業。婬婬相傳。魅其心腑。後墮地獄。行
陰。以幽隱妄想為本。若一念迷昧。而為心魔作孽。
即墮十種外道種類。識陰。有顛倒微細妄想。以一
念所得。即為涅槃。成十種知見邪魔。自作沉孽。其
略說如是。若廣明。如首楞嚴中說。
○五陰假名。即
見惑。五陰實法。即思惑。破五陰假名。即人空。破五
陰實法。即法空。又涅槃淨法。即無明惑。破涅槃淨
法。即無明惑斷。是名出三界外。得常樂我淨矣。】

「無住菩薩言。遠行遍計。遊歷十方。一念心生。具五十
惡。云何令彼眾生無生一念。」

【此請示滅惡之法。謂誠如佛言。眾生之心念。真乃
生滅紛紜。但不審云何令彼無生一念耶。】

「佛言。令彼眾生。安坐心神。住金剛地。靜念無起。心常
安泰。即無生一念。」


【此垂示趨進之方。安者。不妄動。坐者。即是止息。非
坐臥之坐。心神。即心王也。住金剛地。住堅固不動
之地。佛垂示眾生下手用功要訣。只此二語。更不
煩修止作觀。亦非必取閒居靜處。如若行若住。若
坐若臥。但令心王不妄動。諸念皆息。又若起一靜
念。心即動亂。須教靜念無起。心常安泰。即是無生
一念矣。
○初祖曰。心如牆壁。方可入道。三祖曰。不
用求真。惟須息見。六祖曰。若起真正般若觀照。一
剎那間。妄念俱滅。識自本性。一悟即至佛地。皆與
此經。同一樞紐也。】

「無住菩薩言。不可思議。覺念不生。其心安泰。即本覺
利。利無有動。常在不無。無有不無。不無不覺。覺知無
覺。本利本覺。覺者清淨無染。不變不易。決定性故。不
可思議。」

【此深解佛語。故先歎美而後言也。言已。又復歎之。
其得佛之深意。可見矣。佛之言曰。無生一念。直示
實智之體也。菩薩翻其語曰。覺念不生。葢無生一
念。即覺念也。覺念亦不生。菩薩之領解也。其心安
泰。已得諸佛安心法門。此即本覺所出之利也。既
得本覺之利。必無有一念心動之咎。常在動用中。
無處不是無生一念。至於一切時。亦無有不是無
生一念。然則不達無生一念。亦不能覺。然今覺知
此無生覺念。實從本覺所出之利。以明本覺也。得
此覺者。其心清淨無染。絕於垢穢。不變不易。離於

生滅。是決定性。法爾如是。此所謂不可思議也。然
常在不無。無有不無。語意甚密。宗門下出語徑捷。
如曰繁興永處那伽定。心如境如。事事無礙。豈非
同此意耶。】

「佛言。如是。」

【此總結印成前義。然前品。因心王菩薩自問。疑其
有惑。故重言之曰。如是如是。令其永斷疑惑也。今
此發起無住菩薩利生之行。故不必重言之。但曰
如是而已。】

「無住菩薩。聞是語已。得未曾有。而說偈言。」

【此敘述得聞希有。說偈發明。】

「尊者大覺尊。說生無念法。無念無生心。心常生不滅。
一覺本覺利。利諸本覺者。如彼得金錢。所得即非得。」

【此深領利生法要。言佛為說眾生無念之法。由無
念而體會無生之心。令心常住無生而不生滅。得
一覺以獲本覺之利。而又明利於本覺。故示迷子
金錢之喻。明吾人之本有。若言有所得。即非得矣。】

「爾時大眾。聞說是語。皆得本覺利。般若波羅蜜。」

【此統結眾聞獲益。般若波羅蜜者。即本覺所出之
利。佛之發起八地菩薩。正為其令眾生得此般若
也。論云。二乘見道。唯斷分別我執。證初果。從是次
第斷三界八十一品思惑。得寂滅定。證四果。若菩
薩見道。斷分別我法二執。得入初地。從是次第斷
俱生我法二執。至八地。得滅盡定。此滅定。三乘共

修共證。以耽寂滅樂不捨者為小乘。不起寂滅而
現諸威儀者為菩薩。又入滅定而不忘相者。為二
乘行相。雖入滅定而念念無相者。為菩薩行相。然
七地與八地。俱名住地菩薩。皆得不退轉故。又七
地。雖得無相無生之法。而功用未忘。藏識未淨。不
得任運現身現土。故又名為心量地。此八地。由轉
捨藏識。心量都盡。證無生忍。入不動地。又名無所
有地。以住於無功用故。如來雖說諸地次第。而楞
伽會中。佛又嘗言。我為欲顯菩薩修證。與二乘逈
別。如菩薩。能斷心意意識。生滅流注相能。斷我我
所。生滅自共相。能斷法我。生滅自共。相能斷二無
我。得四無礙智。證決定力三昧。有如是最勝行故。
分諸地次第行相。從地入地。次第相續。入菩提法。
弗使墮於外道邪徑中。此皆是無漸次中。強設漸
次耳。又楞伽言。十地即為初地。同證真如故。初地
即是八地。煩惱皆不動故。九地可為七地。同得無
生忍故。七地可為八地。同得無相法故。二地可為
三地。同信忍故。四地可為五地。同順忍故。三地可
為六地。同得般若故。如是則諸地行相。互相通攝。
可以頓超。可以漸進。原無定執。如經論云。信住行
向地。而融成一法。又言十地法。初末總為一際法
門。以是觀之。則知如來圓融行布之理。及禪宗參
悟一門。頓同佛體。皆可無疑矣。吾聞先輩有云。八
地名無所有。直是無位真人所住境界。何有次第

漸進可得。此真乃不涉程途。不立階級之向上一
路也。不見青原禪師曰。聖諦亦不為。何階級之有。
此說亦可。特為存之。然今去聖時遙。凡沙門釋子。
多有一念得悟。尋便廢失。鮮有斷惑證果者。況登
地位也耶。】


音釋

唵
(庵上聲。梵語也。經中稱唵摩羅。唵摩羅。阿摩羅。乃譯人語。音少異耳。又唵字。是一切真言之母。含無
量法門。即是無相法界也)。
緘
(音兼。封固也)。
沮
(疽上聲。抑也)。
測
(音惻。測度)。
瑠
(音流。瑠璃。俗作
琉)。
滲
(森去聲滲漏)。
趁
(嗔去聲。踐也)。
畜
(音觸。眾獸皆曰畜)。
淪
(音倫沒也)。
墜
(垂去聲。隕
落也)。
魅
(音妹。迷昧也。又鬼名。有魑魅魍魎兩種。魑魅。四足。好迷惑人。山林異氣所生。乃精怪之物。魍魎
為川澤之神)。
紐
(音紐鼻紐)。
咎
(求去聲過愆也)。
渠
(音劬。渠渠。力言不已也)。

金剛三昧經通宗記卷第六
