











 金剛三昧經通宗記卷第十
天台山華頂嗣祖沙門　𧧌震　述

如來藏品第七
「如來藏品第七」

【此為實智分。菩薩得此實智。則證於如來自性清
淨藏矣。夫如來二字。具體用二義。自性之體即是
如。自性之用即是來。藏者。一隱藏真性故。二含攝
眾德故。三出生正智故。有是三義。故稱為藏。如經
云。佛以二乘諸地。惟斷捨六識。證於我空。不知識
藏甚深微細之相。又不知識藏即如來藏。如來藏
從性上立名。識藏從相上立名。由前七藏。起生滅
慮知等相。過惡熏習。故如來藏即轉為識藏。是性
變而成相。若不受過惡熏習。則此相原是如來藏
性。何有轉與不轉。葢因前七識生而識藏生。若前
七識滅而識藏自轉。以如來藏性寂不動故。所以
云。寂滅者名為一心。一心者即如來藏。又云。如來
藏入於一切眾生身中。本無有我。亦不見有生滅
之相。一切二乘。皆以心想見如來藏。此以心見心。
不知反為心想動亂之所染污。又何能見哉。又云。
即至等覺。猶如隔羅縠見月。尚有微礙。若欲勝進。
滿足如來地。當淨如來藏中識藏之名。以故。有名
相妄想正智如如五法。此五法。只在寂滅此一心。
則五法自淨。五法淨則識藏淨。識藏淨則如來藏顯。
又隱為如來藏。而顯即為法身。故又謂之在纏法
身。又勝鬘經。說空如來藏。不空如來藏。今以此經

較之。悟法本空。是空如來藏。真空不空。是不空如
來藏。一切法本空本不空。是空不空如來藏。然此
是如來所證清淨境界。證此即證淨法身。與毘廬
遮那同體。然毘盧本體。不涉修證。一切眾生本自
具足。由是之故。當寄位於凡。又前品。既是舍利弗
以滿地自任。今此若不得長者當機。後世又將謂
此是十力大弟子所能。而非居塵者所堪任也。以
故梵行長者。更不捨俗趣真。即從本際起。而住於
諸佛智地。發明如如正智之義如此。按華嚴十地
品後。當說等覺法。名曰佛華品。瓔珞經云。吾先於
第三禪中。說一生補處菩薩。入佛華三昧。說十一
地。等覺位中。行普賢行。入俗利生之門。有百萬億
偈。合論云。第七會。在三禪天說。前十地法。超化樂
於他化天說之。等覺法。越二禪於三禪天說之。以
初禪離憂。二禪滅苦。三禪。惟是法喜禪悅玅樂。依
此說十一地。表進修功成。迥超諸苦。常亨法樂也。
謂之佛華者。初登佛地。果行未滿。又華對果而言。
等覺是佛華。玅覺是佛果。決疑論云。此佛華品。令
十地菩薩入普賢行。令十地菩薩。捨涅槃三昧。上
煩惱稠林。方始入普賢行門。葢為普賢是修入世
間同眾生行。前十地菩薩。是出世間成佛之行。和
會此二行。令處世間自在故。但今華嚴大經。尚闕
佛華一品。諸師疏註中皆言之。今此如來藏品。即
是佛華品之義。以長者當位。即是入世間同眾生

行。信不誣矣。又此品實因無相法品中之義而發
起也。】

「爾時梵行長者從本際起。而白佛言。尊者。生義不滅。
滅義不生。如是如義。即佛菩提。菩提之性。則無分別。
無分別智。分別無窮。無窮之相。惟分別滅。如是義相。
不可思議。不思議中。乃無分別。」

【此從本發明如智之義。然此長者聞無相無生。以
及真性空義。已得深契法旨。至此忍俊不禁。獨任
頓超佛地之職。故從本際而起。本際者。即一切眾
生無礙涅槃之性也。然即承上偈義而言曰。如佛
所說。如實所生之義。本不有滅。若因緣所生。乃是
滅義。本不是生。以此觀之。得如是如義。即為佛果
菩提矣。然佛以一切法空。說為法界。即此法界。說
為菩提。今此菩提之性。本同於法界。則亦無有分
別。此即是如來藏性。常自清淨。一切眾生在諸趣
中。不知煩惱身中。有如來藏性。本無污染。德相具
足。如佛無異。而反依煩惱種子。獨頭無明(即是意識中)
為因。取六塵境界為緣。於是心意意識。妄生種種
分別。由心及心所。遂執我及我所。而我(我即人也)法二
執俱生。二乘但得人空。證人無我。未得法空故。由
前七識。執取自相共相。而生陰界入等因緣生滅
之法。故有名相妄想正智如如五法。約修證而言。
非正智不能契如如。當先智而後如。若約法體上
說。如如是體。了知名相皆空。離諸妄想。諸識不生。

是為如如。若乃正智則為用。葢由證此如如實相。
能隨順覺性。一切心識所不能緣。是為正智。然非
如如。亦不能得正智。必以如如智而契如如理。此
即自覺聖智所證境界。即名無分別智。但眾生由
前七識。而起種種分別。故能分別者識也。諸佛達
無分別義。故名為智。然得無分別智。則能分別眾
生心識中無窮微細之相。然分別此無窮之相。惟
欲令眾生心中分別之識滅盡無餘而已。如是如
實之義。無窮之相。真是不可思議。而此不思議中。
實乃無分別之可得也。
○分別有三種。一自性分
別。二隨。分分別。三計度分別。然自性分別。乃第八
識中現量境界。任運自然分別。所云現者。謂現在
即現。不待他時。又現前即見。不在他處。量者。是決
定之量也。】

「尊者。一切法數。無量無邊。無邊法相。一實義性。唯住
一性。其事云何。」

【此因義發問。言一切法相之數。總攝於一實義性。
今我唯住此一性中。其事又當說於何等耶。前乃
先言如而後言智。又先言性而後言相。此則攝相
歸性。故先言法相而後言性。然性不外乎相。相不
離乎性。其實性相本不二也。但眾生說性便著於
性。說相便著於相。故於性相上。又轉出一事字來。
即從佛口中所說是一大事。及如是一事上得來。
如宗門中。開口便說若論此事。又云目前事。向事

上薦則疾。意根下卒摸索不著。所以絕不說心性
禪。因眾生著於心性道理。則不能發悟故。今云其
事云何。而性相亦俱泯矣。】

「佛言。長者。不可思議。我說諸法。為迷者故。方便導故。
一切法相。一實義智。何以故。譬如一市。開四大門。是
四門中。皆歸一市。如彼眾庶。隨意所入。種種法味。亦
復如是。」

【此設喻印成以明權實。言我說諸法。為眾生真如
不守自性。隨緣遷變。迷其本故。乃以方便權巧而
導引故。故說一切法相。及一實義智。譬如一市而
開四門。四門皆歸一市。市者即城市也。令眾庶隨
其意之所便而入。佛今亦然。因眾生利鈍不同。故
以方便權立三乘。乃有種種法味。及其究竟終歸
一實義智也。】

「梵行長者言。法若如是。我住一味。應攝一切諸味。」

【此言一攝一切。而自陳己解也。】

「佛言。如是如是。何以故。一味實義。如一大海。一切眾
流。無有不入。長者。一切法味。猶彼眾流。名數雖殊。其
水不異。若住大海。則括眾流。住於一味。則攝諸味。」

【此以法合喻印成其解。凡佛之設喻。必法喻互顯。
先以喻顯法。後必以法合喻。前之譬如一市。以喻
顯法也。此一味實義。是以法合喻也。此總明一攝
一切義。】

「梵行長者言。諸法一味。云何三乘道。其智有異。」


【此揀問三乘智異之疑。】

「佛言。長者。譬如江河淮海。大小異故。深淺殊故。名文
別故。水在江中。名為江水。水在淮中。名為淮水。水在
河中。名為河水。俱在海中。唯名海水。法亦如是。俱在
真如。唯名佛道。」

【此以喻顯同。夫眾流入海。已失江淮河水之名。眾
法歸如。已亡三乘小始之義。唯一佛道。更無餘乘。
得此一味。諸味具攝。故涅槃經云。有人入大海中
浴。已用一切諸河之水。又云。如持萬種香為丸。但
燒一丸。眾香皆具足矣。】

「長者。住一佛道。即達三行。」

【此示名。】

「梵行長者言。云何三行。」

【此問義。】

「佛言。一隨事取行。二隨識取行。三隨如取行。長者。如
是三行。總攝眾門。一切法門。無不此入。入是行者。不
生空相。」

【此發明三行。言住一佛道。方得通達。何也。菩薩既
等於覺。住金剛心中。則目前一切事相。皆隨順覺
性。指月拈華。頭頭是道。此隨事取行也。眾生由前
七識。起諸現行。轉如來藏而為識藏。故有顛倒妄
想。菩薩住金剛心中。得無分別智。分別一切微細
識相令滅。知三界萬法。唯心唯識。則世間一切識
心。皆隨順覺性。應緣遇物。處處明宗。此隨識取行

也。眾生為妄想生滅。剎那剎那。前念滅。後念生。新
新不住。相續而起。菩薩住金剛心中。念念清淨。動
靜俱離。則於一切諸行。雖或從因從緣而起。皆隨
順覺性。當處出生。隨處滅盡。雖云生。而無剎那生
相可得。即滅。而無剎那滅相可得。所謂我為法王。
於法自在。此隨如取行也。然此三行。本不離眾生
尋常日用中。眾生隨逐妄念。即成八萬四千塵勞
煩惱。諸佛隨順覺性。則成八萬四千解脫三昧門。
所以云。如是三行。總攝眾門。一切法門。無不從此
三行而入。設或無此三行。則撥置一切事相。斷捨
一切識心。離於一切諸行。而惟住於一切法空。則
佛法成世間無用之法。而佛果乃為寂滅無為之
佛。又何有接物利生之法施。以嘉惠於當世乎。所
以必當入此三行。方不住於空相。始有利生分。故
曰入是行者。不生空相。
○湛師註云。此句乃舉一
略二。應云不生空相。不空相。空不空相。然勝鬘經。
但云有二種如來藏空智。所謂空如來藏。脫離一
切煩惱藏。不空如來藏。具過恒沙不思議佛法。論
中亦說如實空。如實不空義。楞伽中。祇云如來藏
而已。但其義有空。不空。非空非不空三法。今此云
不生空相。即是空不空如來藏義。似亦不必更重
出二句矣。然三行即三身。隨如即法身。隨識即報
身。隨事即應身也。】

「如是入者。可謂入如來藏。入如來藏者。入不入故。」


【此結成入如來藏之義。謂如前入於三行。隨取而
行。則於世出世事事無礙。處處通達。心心自在。法
法圓融。如是。可謂入如來藏。然雖云入。而本不有
所入也。
○論釋云。在有情數中名如來藏。在非情
數中名法界性。此即智論中佛性法性之說。然華
嚴初會中。普賢菩薩入如來藏身三昧。出生一切
諸三昧法。又第六會十地品。金剛藏菩薩。說法雲
地菩薩種種無量神通智力。大眾皆疑。於是金剛
藏入一切佛國體性三昧。時會皆見自身在金剛
藏身中。又見其中菩提樹師子座上。有佛號智通
王。諸相莊嚴說不能盡。論云。一切佛國體性。即無
作法性身。菩提樹即法性中覺體。智通王即法性
中玅智也。人人本具。惟不自加行。故不得顯發耳。
葢此二種三昧。即本如來藏。法界性中所示現者
也。】

「梵行長者言。不可思議。入如來藏。如苗成實。無有入
處。本根利力。利成得本。得本實際。其智幾何。」

【此贊法領解復咨智益。言我今已知如來藏性。眾
生本自具足。非從修得。如苗無異。只因妄想執著。
所迷覆故。今惟去其妄執而返其本。非外有所得。
如禾苗之成實耳。只此一句是喻。此即承上入不
入故一句而言。謂入如來藏。本無有入處。今以兩
句中。插入如苗成實一句。以明其意也。又言此如
來藏。即眾生本覺之根源。必得始覺之利為力。若

始覺之利已成。而後乃得眾生自覺之本性矣。但
得此本有覺性之實際。不審其智有幾何耶。】

「佛言。其智無窮。略而言之。其智有四。何者為四。一者
定智。所謂隨如。二者不定智。所謂方便摧破。三者涅
槃智。所謂慧除電覺。四者究竟智。所謂入實具足道。」

【此示四智之義。謂其智無窮。略言有四。一定智。令
眾生得諸佛平等體性。隨順於如。一切自在。二不
定智。令眾生得諸佛善巧智用。隨機適宜。摧破諸
障。三涅槃智。令眾生得諸佛始覺本智。凡有一切
無明之惑。以慧除之。如夜見電光。即得見道。此二
句出遺教經中。又別載電光三昧。謂初心聞法乍
解。如闇夜電光。乍見山川人物。頃爾還暗。然亦因
此得辨前境。此是教乘中說。宗門又且不然。如德
山和尚云。有言時。據虎頭收虎尾。第一句下明宗
旨。無言時。覿露機鋒。如同電拂。又巖頭禪師云。此
是向上活計。只露目前些子。如同電拂。如擊石火。
臨濟大師又云。大道絕同。任向西東。石火莫及。電
光罔通。所以有三要印開朱點窄。未容擬議主賓
分之語。此等俱是電覺三昧。亦即是剎那際三昧。如
華嚴會上將說十定品。明等覺因圓。而如來入剎
那際三昧。示生佛共有根本智體。無古今延促始
終遷動之相。又如來八相成道乃至入滅。皆不離
剎那際三昧。又阿難入電光三昧。斷最後思惑。亦
名金剛三昧。教中云。金剛三昧。喻小乘無漏之智。

此應是錯。葢不知阿難最後已入大乘實智地中
矣。由是觀之。從上佛祖出世。皆以此自覺覺人。所
謂得涅槃根本智也。四究竟智。令眾生究盡諸法
實相之義。入於實際。具足諸佛之道也。
○定智即
平等性智。不定智即成所作智。涅槃智即玅觀察
智。究竟智即大圓鏡智。前三行即是三身。由三身
而發明四智。如曹溪六祖示僧智通云。清淨法身。
汝之性也。圓滿報身。汝之智也。千百億化身。汝之
行也。若離本性。別說三身。即是有身無智。若悟三
身。無有自性。即名四智菩提。聽吾偈曰。自性具三
身。發明成四智。不離見聞緣。超然登佛地。又教中
說轉識及智。然六七因地中轉。五八果位上轉。但
轉其名而體未嘗轉也。又云。空六識我法。得入初
地。空七識我法。得入八地。空八識法執。得入佛地。
以分別我法二空智。觀察俱生名相妄想。證俱生
我法二空智。乃得入等玅二覺。後地藏菩薩言。是
人智也。收此中之義。】

「長者。如是四大事用。過去諸佛所說。是大橋梁。是大
津濟。若化眾生。應用是智。」

【此結示先佛遺範以智利生也。轉智字而作事用
者。葢目前一切。皆是事用。眾生總被事用所轉。鹿
鹿空過。豈止一生。若棄却一切事用。則又墮於二
乘無為坑穽。所以佛祖出世利生。只貴在目前事
用上。發明其自性之智而已。言大橋梁大津濟者

為三賢十聖所同登。上智下愚而共涉。此乃等覺
入玅覺之利生智用也。】

「長者。用是大用。復有三大事。」

【此補示三事。然應在四智之前。今逆推而上。以補
明之。上用字。指能用之人。下用字。即所用之智。今
又稱為大用者。謂大智之人所能用也。此即宗門
所云大機大用。然自馬大師。始有大機大用之名。
如百丈得大機。黃檗得大用。至今稱之。夫機用而
謂之大者。不住於一事一法。其中有權實。有照用。
有收放開合。一一縱橫任運。自在無礙者也。今前
四智。皆顯目前機用。洩盡言說所不及處。真足當
大用之稱。然佛真是婆心為人。恐後世眾生聞此
智用。便生狂解。故復申此一救。謂若欲用此四大
智用以利生。復有三大事。必當行之於先。而後可
也。】

「一者於三三昧。內外不相奪。二者於大義科。隨道擇
滅。三者於如慧如定。以悲俱利。」

【此約示其義。三昧。此云正見正定。若住於正見。則
內心空寂。能以智觀照。住於正定則外境寂滅。能
以定自持。如是。則心不住境。境不住心。心境俱亡。
而內外不相奪。此即是慧定二學。大義科三字。釋
義詳見後。謂於一切色心諸緣。隨眾生所行之道。
而為其揀擇斷滅。葢即前品中作擇滅力取緣。此
是戒學。夫戒是正順解脫之本。又為三無漏學之

首。佛昔因事制戒。防非離過。故有毗尼藏。此云滅。
能滅眾生過故。又翻為律。乃從法得名。又五分法
身。始以無作戒為戒身。其次無漏禪為定身。無漏
智慧為慧身。三解脫為解脫身。無生為解脫知見
身。又此五分。即轉五蘊所成故。戒定慧。是從因顯
德。解脫解脫知見。乃就果彰能。今此隨道擇滅。即
攝律儀戒。然因戒生定。因定發慧。故隨後即云如
慧如定。夫如慧者。不離智照。分別法義而方便調
機也。如定者。攝心靜慮。不起寂滅而現諸威儀也。
果能如是。則以悲運用。自他俱利矣。】

「如是三事。成就菩提。不行是事。則不流入彼四智海。
為諸大魔。所得其便。」

【此揀除魔便。謂戒定慧三。缺一不可。具如是三事。
即成就菩提。若不行是事。便不能流入彼四智海。
而斷於慧命矣。既斷佛慧命。則必為諸大魔所得
其便。蓋深言後世眾生。若不務三學而自恃狂解
者。其害有如此。不可不自慎也。
○昔天魔波旬。常
欲破壞正法。至佛滅度後二百年。值西天第四祖
優波毱多尊者。法化遠被。振動魔宮。於時波旬乃
伺尊者林中入滅盡定。即持瓔珞。縻尊者頸。尊者
知魔所為。從定而起。取人狗蛇三尸。變成華鬘。輭
言諭波旬曰。吾以華鬘酬汝瓔珞。即以神力而繫
其頸。須臾。尋復為三尸。蟲蛆腐壞。臭不可聞。盡其
魔力。莫能除去。即升忉利求帝釋。又求梵天解除。

僉曰。此十力弟子所作神變。我輩凡陋。何能去之。
波旬曰。然則奈何。梵王曰。如人因地而倒。還從地
起。離地求起。終無其理。波旬聞已。還至尊者所。禮
足悔過。以求免脫。尊者即與要誓云。汝從今以往。
乃至法盡。能更勿來我佛法中。生嬈害乎。波旬曰。
我當誓向佛道。尊者曰。若然。汝可自唱歸依三寶。
波旬合掌三唱。三尸悉除。遂踴躍作禮。且嘆曰。我
昔種種惱佛。佛竟不報我。尊者曰。吾佛大慈大悲。
而汝不知。妄生惱害耳。從此波旬斂迹。實由尊者
降伏之力所致也。】

「長者。汝等大眾。乃至成佛。常當修習。勿令暫失。」

【此垂誡修習。三學是因。成佛是果。因該果海。果徹
因圓。直至妙覺。究竟不離於三學也。】

「梵行長者言。云何三三昧。」

【此問其名數。】

「佛言。三三昧者。所謂空三昧。無相三昧。無作三昧(如是
三昧)。」

【此重為釋名。然菩薩在第六地中。即得此三種。解
脫門。若依次增進修行。不必重說。只因此經中。位
位頓超。又恐妄自躐等。故不惜重言之也。】

「梵行長者言。云何於大義科。」

【此又補問未明。】

「佛言。大謂四大。義謂陰界入等。科謂本識。是為於大
義科。」


【此示大義科。夫身中堅相為地。潤濕為水。煖氣為
火。動轉為風。此名四大。陰即五陰。界即六根六塵
六識。共為十八。分別辨析。各有界畔。入即內六根
對外六塵。有交互涉入之義。本識即第八識。一名
本覺識。此等總名為色心諸緣。因眾生執身為我。
故說四大。迷於自心。故說五陰。為色塵等所迷。故
說十二入。因色心俱迷。故說十八界。因二乘外道
不知識識微細之相。故說本識。皆隨其所行。而為
其揀擇斷滅。以成戒學。夫三學成就。方可用四智
利生。此如來金口所出之明訓也。】

「梵行長者言。不可思議。如是智事。自利利人。過三界
地。不住涅槃。入菩薩道。如是法相。是生滅法。以分別
故。」

【此揀分別之過。先贊而後揀也。雖然。若粗讀去。竟
不知此為揀過語。葢言佛雖說如是四智三事。若
菩薩自謂我能自利利人。我能超過三界之地。我
能不住涅槃入菩薩道。為利他故。方便智巧扶習
潤生。如是則又生於法相。仍是生滅之法。以其起
於分別之心故也。】

「若離分別。法應不滅。」

【此明離分別智。言一切事用法相。皆是空無相無
作。不可以識心而生分別。若離於分別之法。則應
住於不滅。而歸於實相矣。此深明佛意。故有是言
耳。後地藏菩薩又補問法應不滅之義於後云。】


「爾時如來欲宣此義。而說偈言。」

【此敘述佛意印成其解。并結前所問一味攝諸味
義。】

「法從分別生。還從分別滅。滅諸分別法。是法非生滅。」

【此明法非生滅。言一切法相。雖從能所分別而生。
還從分別而滅。葢微細分別。此識藏之相皆不可
得。即自滅耳。既滅此一切分別之法。則分別都無。
法亦無有。如是則知此無分別之法。實非有生滅
可得。而歸於一真實義矣。】

「爾時梵行長者。聞說是偈。心大欣懌。欲宣其義而說
偈言。」

【此敘聞法欣懌。自述偈意。】

「諸法本寂滅。寂滅亦無生。是諸生滅法。是法非無生。」

【此明不生寂滅義。言諸法本自住於寂滅。即此寂
滅。亦無有生。若生於寂滅。依然是一切生滅之法。
皆是虗妄。故知是生滅之法。而非無生之義也明
矣。】

「彼則不共此。為有斷常故。此則離於二。亦不在一住。」

【此明不住於一法。言彼者指生滅法。言此者指寂
滅法。葢謂生滅則不共寂滅為一。為彼生滅之法。
有斷常二見故。而此寂滅法。離於二見亦不執定
住在一法也。】

「若說法有一。是相如毛輪。如𦦨水迷倒。為諸虗妄故。」

【此明一法亦不有。若言有一。即為常見。且法有何

相可見。而言有一耶。此猶目中有翳。妄見毛輪。毛
輪即空華也。又如逐陽𦦨為水。此皆是意見顛倒。
為一切虗妄所迷故耳。妄見喻見分。毛輪喻相分。
即第七妄執八識相分也。】

「若見於法無。是法同於空。如盲無日(北藏作目字)倒。說法
如龜毛。」

【此明亦非無法。言若見於法。謂畢竟是無。即同頑
空。是斷見。如盲人不見天日。乃謂之無。唯自生倒
見耳。則所說此無法。猶如龜毛。何有於實義哉。考
北藏作無目。今依論釋中作無日。其義亦通。】

「我今聞佛說。知法非二見。亦不依中住。故從無住取。」

【此明法本無住。言二見本非。中亦不住。三相俱離。
取其無住而為住也。】

「如來所說法。悉從於無住。我從無住處。是處禮如來。」

【此明申無住禮。言佛說無住之法。我申無住之禮。
無住則無處不住。故云是處禮如來。此即是處是
彌勒。無門無善財也。】

「敬禮如來相。等空不動智。不著無處所。敬禮無住身。」

【此明佛無住相。言如來之相。等於真空不動之智。
亦不著於無處所。何有身相之可住耶。故我即禮
如來無住之法身已耳。】

「我於一切處。常見諸如來。惟願諸如來。為我說常法。」

【此乃請佛說法。言我塵塵剎剎。觸目常得見諸如
來。願諸如來。為說於真常之法。】


「爾時如來而作是言。諸善男子。汝等諦聽。為汝眾等
說於常法。」

【此特言告誡。先䇿發敬聽之誠。如來凡說前所未
說之法。必特起告誡之語。況自涅槃已前。從未甞
說及。今得長者一問。正撥動欲發未發之機。便將
最後涅槃會上寄滅談常之法。對眾吐露。故不得
不特言告之。】

「善男子。常法非常法。非說亦非字。非諦非解脫。非無
非境界。離諸妄斷際。是法非無常。離諸常斷見。了見
識為常。是識常寂滅。寂滅亦寂滅。」

【此揀非以顯常。夫所云常法者。乃如來出世非常
之法。此非言說可到。非文字可表。非有諦義可得。
非有解脫可求。非虗無而乃實有。非外有境界而
自心具足。但離一切妄念而坐斷三際。是法則不
屬於無常。葢因離於斷常等見。則能了然明見此
識性而為常矣。然是識之性。常自寂滅。即此寂滅
之相。亦乃寂滅。而了不可得也。】

「善男子。知法寂滅者。不寂滅心。心常寂滅。得寂滅者。
心常真觀。知諸名色。唯是癡心。癡心分別。分別諸法。
更無異事。出於名色。知法如是。不隨文說。心心於義。
不分別我。知我假名。即得寂滅。若得寂滅。即得阿耨
多羅三藐三菩提。」

【此顯寂滅即覺。言即或知此識性真常寂滅之法
者。尚不能寂滅一心。以彼所知之法。及能知之心。

猶未能忘。若一心常自寂滅。俾心法一如。能所俱
泯。而後乃得。然得此心常寂滅者。則此心自然常
住於真觀之中。體性本自寂滅。即能知一切名
色。唯是癡心。癡心即妄想。名色即名相。總言即色
心諸法。但眾生為一念之迷而起妄心。及種種顛
倒。然此妄心從一而起。一又從不思議起。不思議
者即無所起。故曰道始生一。即無為。一生二。即妄
心。既緣無為而有心。復緣有心而有色。是以一切
業緣。皆由色心而起。又云。內有一生。即外有無為。
內有二生。即外有有為。內有三生。即外有三界。皆
由眾生癡心妄想分別。名相而有。葢不知分別於
諸法。更無特異之事。出於此名色之外。若知此色
心之法如是。更不用於分別。亦不隨文字言說。而
心心契於實義。不分別我法。知此我法俱是假名。
即得住於寂滅之地矣。昔如來始成正覺。坐寂滅
菩提場中。謂寂於五住地煩惱。滅其分段變易二
種生死。而覺道成。今此若得證於寂滅。便與如來
無異。故云即得阿耨多羅三藐三菩提。後地藏菩
薩言法應是滅。及真常不斷。皆收此中之義。】

「爾時梵行長者(藏本作長者梵行)。聞說是語。而說偈言。」

【此敘說偈之意。】

「名相分別事及法名為三。真如正玅智。及彼成於五。」

【此顯五法名。即名相妄想如如正智五法也。所云
分別事。指第七識。即妄想。法即名相妄想之法。真

如正玅智即如如正智。言正智者。謂從正性中所
顯現之智。又心無所依。名之為正。復言玅者。謂心
無所依。有神化不測之玅。故能顯現其智也。然佛
如上所說。總不出此五法。而五法該盡一切法。皆
由眾生癡妄分別。計度一切名相。不知本來如幻
如化。何有實義。而妄執為我。及我所耶。且名相本
非二法。因相立名。因名顯相。又即是色心二法。因
名色迷心而有相。因癡心分別而有名色。色心俱
迷。即成妄想。起信論云。所言法者。謂眾生心。又云。
心能為一切法作名。若無心則無一切名字。當知
世出世間一切名字。皆是從心建立。故名意言境。
本是假名也。前此無相法品中。先舉得五法淨。是
為大乘。今佛說於常法。即是五法淨。長者體會佛
意。故特發明之。】

「我今知是法。斷常之所繫。入於生滅道。是斷非是常。」

【此揀非斷常。言我今知是五法。皆屬於對待。因眾
生有幻名幻相。故諸佛有真如。因眾生有事識分
別。故諸佛乃有正玅智。但既涉於對待。即為斷常
二法之所連繫。而入於因緣生滅之道。是則為斷
滅之空。而非是真常之法矣。】

「如來說空法。遠離於斷常。因緣無不生。不生故不滅。」

【此明法不生滅。言佛說空如之法。本離於二見。然
因緣本無而不生。然因不生。故亦不滅。】

「因緣執為有。如採空中華。猶如石女子。畢竟不可得。」


【此揀執有之非。言若以因緣而執為實有。如狂人
欲採空中之華。猶如求石女而生子。此畢竟不可
得者。】

「離諸因緣取。亦不從他滅。及於己義大。依如故得實。」

【此明如實之義。言當離諸因緣而取生相。亦不從
因緣取其滅相。亦不取於己義大。己謂本識。義是
陰界入。大是四大。即前大義科。於此一切不取。惟
依於真如。故得入於實際耳。】

「是故真如法。常自在如如。一切諸萬法。非如識所化。」

【此明如如之法。又揀其識化。言既依如而得實。是
故真如之法。常自在於如如而無變易矣。若乃一
切萬法。此皆第七執第八相分見分。而生色心諸
法也。故云非是如。乃識所化耳。】

「離識法即空。故從空處說。滅諸生滅法。而住於涅槃。」

【此明涅槃法空義。言若離於識。法相即空。以故從
空處而說滅諸生滅之法。而且令其住於涅槃也。
意謂佛之說空。祇為破有耳。】

「大悲之所奪。涅槃滅不住。轉所取能取。入於如來藏。」

【此結成如來藏義。言雖則住於涅槃。終屬化城。非
可云久。故必當得大悲願力之所侵奪。葢奪其涅
槃寂滅。不令住著。而轉所取寂滅之法。及能取涅
槃之心。皆入于如來藏中。則能事畢矣。此偈亦非
對佛對佛自陳。直是為大眾說法也。後地藏菩薩
問入如來藏收此中之義。】


「爾時大眾聞說是義。皆得正命。入於如來。如來藏海。」

【此結聞義咸益。教中謂比丘乞食。謂之正命食。以
破四種邪命食故。今此以受於一切法。即名邪命。
若不受一切法為正命。如前偈中所說。即是此義。
故云皆得正命。於此明自性體用。即是入於如來。
得諸佛究竟智。圓滿清淨法身。是為如來藏海也。

○昔曹山寂禪師。取正命食。立三種墮。謂食者即
是本分事。知有不取。故曰尊貴墮。若執初心知有
自己及聖位。故曰類墮。若初心知有己事回光之
時。擯除六塵境界寧謐。即成功勳。後却不執六塵
等事。隨分而昧。任之則礙。故立隨墮。如外道六師
是汝之師。彼師所墮。汝亦隨墮。乃可取食。食者即
是正命食也。亦是就六根門頭見聞覺知。祇是不
被他染污。將為墮。且不是同。近來諸師多不明此
墮字。或者直以墮為墮落。又曰作借義說。非實義
也。一曰乃權立也。而曹山自謂將為墮。且不是同。
此一語可知。然以披毛戴角為類墮者。言其執初
心知有為是。同於聖位。是即二乘墮於頂結。必須
是披毛戴角。直向異類中行始得。以故立類墮之
名。又不斷聲色為隨墮者。若知有之後。必欲斷於
聲色。此人祇坐在潔淨處。若乃隨分而又昧。任之
則為礙。必須一一騎聲葢色頭頭任運縱橫。始得
自在無礙。如彼之所墮。汝亦不妨隨之而墮。然終
不被其所染污。以故立隨墮之名。又不受食為尊

貴墮者。以知有不取。一切不受。則凡聖情盡。尊貴
頺然。以故立尊貴墮之名。夫墮者。即菩薩登法雲
地。亦云墮在佛數。然曹山立義。乃本於大乘經教。
今此中正命二字。恰與尊貴墮合。故特為表出耳。】


音釋

縠
(音斛。細紗也)。
鬘
(瞞髮美貌。又夫人名勝鬘)。
括
(官入聲。包括)。
些
(寫平聲少也)。
穽
(音淨
掘地為陷也)。
毱
(音局)。
伺
(音四。潛候其隙也)。
縻
(音縻繫也)。
諭
(音預。以言慰之也)。
尋
(仍也)。

忉
(音刀。忉利天名在須彌山頂)。
要
(平聲勤也)。
嬈
(音擾亂也)。
躐
(簾入聲。踰跨也)。
謐
(音密靜也)。

金剛三昧經通宗記卷第十
