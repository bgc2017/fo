












 金剛三昧經通宗記卷第十一
天台山華頂嗣祖沙門　𧧌震　述

總持品第八
「總持品第八之上」

【此為滿覺分。謂覺行圓滿。而能總持眾法。為一經
之樞紐也。且夫此經。如無相法。發明第六地。無生
行。發明第七地。本覺利。發明第八地。入實際。發明
第九地。真性空。發明第十地。如來藏。發明等覺地。
至此品。地藏菩薩當機。分明顯玅覺果滿。然玅覺
原不離前六品法。所以云諸佛始覺。即是眾生本
覺。本覺為因。始覺為果。又前品為等覺因圓。此品

是玅覺果滿。又因行果行。終始同源。以明生佛共
有根本智體。故即參合融會前六品法。以成佛果
玅行也。又總者。徧攝之義。持者操執不捨。又具能
所二義。能持如地。所持如藏。又離能絕所。如地之
持物。含育萬有。如地之能藏。人法兼攝其義有此。
然地藏菩薩本是華嚴會上法身大士。又嘗問佛
十地法門。名地藏十輪經。又占察經中。佛言。地藏
菩薩發心已來。過不可思議阿僧祇劫。久已能度
薩婆若海。功德滿足。但依本願自在力故。權巧現
化。影應十方。且於五濁惡世。化益偏厚。從十一劫
來。莊嚴此世界。成熟眾生。唯除知來。無能過者。又
於此世界。所有化業。唯除遍吉(即普賢)觀世音。其餘
諸大菩薩。皆不能及。今以玅覺自任。為眾決疑。故
廣申其問耳。今池州九子山(俗名九華)。有地藏菩薩。姓
金。乃新羅國王之裔。唐至德初。來此示現。成大伽
藍。至年九十九而入滅。乃是菩薩之應化身也。】

「爾時地藏菩薩從眾中起。至於佛前。合掌胡跪而白
佛言。尊者。我觀大眾。心有疑事。猶未得決。今者如來。
欲為除疑。我今為眾。隨疑所問。願佛慈悲。垂哀聽許。」

【此菩薩為眾決疑。求佛聽許也。其請法之儀。同於
解脫菩薩者。葢明初後不移之意。從眾中起。以明
無有特異也。至於佛前。表玅覺。行周果滿。直達於
佛道也。心疑未決。等覺未至於玅。故猶有疑耳。然
佛本欲。為後世除疑。菩薩亦是為眾生決問。願佛

之聽許也。】

「佛言。菩薩摩訶薩。汝能如是救度眾生。是大悲愍。不
可思議。汝當廣問。為汝宣說。」

【此佛之允可也。已下所問。乃收前六品中之法。以
合明之。】

「地藏菩薩言。一切諸法。云何不緣生。」

【此問法不緣生。以收無相法品中。善知一切從本
不生之義。】

「爾時如來欲宣此義而說偈言。若法緣所生。離緣可
無法。云何法性無。而緣可生法。」

【此明法非緣生。若乃一切法從緣所生。離緣則歸
散滅。而可無其法矣。此則是生滅法。云何可以法
性本無。非生非滅。而謂之緣於可生法耶。】

「爾時地藏菩薩言。法若無生。云何說法。法從心生。」

【此問法從心生。以收無生行品中法本無生之義。
意謂法若無生。應無說無示。今者如來云何說法。
又說法從心生耶。】

「於是尊者而說偈言。是心所生法。是法能所取。如醉
眼空華。是法然非彼。」

【此明法本無生。言向者為眾生迷本無生。欲令其
明心所生法。故說法從心生。乃隱實施權。而不知
法從心生。則屬能所二取。猶如醉眼之見空華。而
非實有。是皆不得已。隨眾生所見。且欲因邪打正。
然今此云法本無生。正是廢權顯實。然非同於彼

之所說也。】

「爾時地藏菩薩言。法若如是。法則無待。無待之法。法
應自成。」

【此問法應自成。以收本覺利品中。一覺者不毀不
壞之義。】

「於是尊者而說偈言。法本無有無。自他亦復爾。不始
亦不終。成敗則不住。」

【此明法離對待。凡有無自他。始終成敗。皆對待法
也。若本來無此有無二法。自他之相亦無。亦不有
其始。亦不有其終。又何成敗之有。故曰成敗則亦
不住矣。】

「爾時地藏菩薩言。一切諸法相。即本涅槃。涅槃及空。
相亦如是。無是等法。是法應如。」

【此言法應是如。以收入實際品性本涅槃。性相本
如之義。謂一切諸法生滅之相。即本涅槃寂滅之
相。又涅槃相。及空相亦然。空即是涅槃。涅槃即是
空。若併無寂滅與空等法可得。是法應合於如矣。】

「佛言。無如是法。是法是如。」

【此印成如義。言若無寂滅與空。如是等法。是法真
是如矣。】

「地藏菩薩言。不可思議。如是如相。非共不共。意取業
取。即皆空寂。空寂心法。俱不可取。亦應寂滅。」

【此言寂滅即如。以收真性空品如相諸相已寂滅。
寂滅即如義。謂如是如相中。非共相。不與生滅法

共故。非不共相。言非離生滅而別有法。又非意之
能取。亦非業之所取。即此不離。而皆得空寂。併此
空寂心法俱不可取。亦應寂滅。此乃是真時空品
羅紋結角處。】

「於是尊者而說偈言。一切空寂法。是法寂不空。彼心
不空時。是得心不有。」

【此明心法不空義。言一切空寂之法。是法雖寂而
本不空。若彼諸眾生。知自心之不空。是即得於自
心之本不有也。】

「爾時地藏菩薩言。是法非三諦。色空心亦滅。是法本
滅時。是法應是滅。」

【此揀問法應斷滅。以收如來藏品常法中之義。但
恐後世眾生作斷滅見。故反作此問。夫三諦者。一
真諦。二俗諦。三中道諦。又配三止觀。及三種如來
藏。一者體真止。止於真諦。謂體無明顛倒。即實相
之真。又即是奢摩他。此云止。乃寂靜之義。即真空
觀。會色歸空。觀真空理。破一切有。空非空。故曰真
空。即空如來藏也。二者方便隨緣止。止於俗諦。以
實相徧一切處。隨緣歷境。安心不動。又即是三摩
提。此云等至。一云即三昧。乃觀照之義。即玅有觀。
明空即色。建一切法。觀玅有理。有非有。故曰玅有。
即不空如來藏也。三者息二邊分別止。止於中道。
謂生死涅槃。靜散休息。又即是禪那。此云思惟修。
又曰靜慮。即中道觀。中道。即指一心。真俗俱泯。色

空無礙故。即空不空如來藏也。又云即慮而靜非
散亂。是定。即靜而慮非無記。是慧。定慧通明為禪。
即寂照不二之義。又三觀之體。即是一真法界。如
來藏心。故具攝三如來藏義。又諦者。理歸實際。止
者諸漏永盡。觀者明一切法。又一念無相是空。無
法不備是假。不異不一是中。今此云是法非三諦。
色空心亦滅。謂前如來藏品中如來所說常法。非
同於三諦之理。然曰色。曰空。曰心。本亦皆滅。若言
是色空心等法本來是滅。則如來說是常法。亦應
是滅矣。意謂何故乃曰若得寂滅。即得於阿耨菩
提耶。】

「於是尊者而說偈言。法本無自性。由彼之所生。不於
如是處。而有彼如是。」

【此明性非是滅。言如來所說常法。本無自性。由彼
色心妄緣之所生起。若不住於如是色心妄緣處。
而何有同彼如是色心妄緣之永滅耶。已上於前
六品中法。每品舉一節。問答。竟後再舉前六品中
義以申明之。】

「爾時地藏菩薩言。一切諸法。無生無滅。云何不一。」

【此申諸法不一之問。又收無相法品若無思慮則
無生滅中之義也。言諸法皆融會於無生無滅。云
何又不能歸一。而有種種名相法數耶。】

「於是尊者而說偈言。法住處無在。相數空故無。名說
二與法。是則能所取。」


【此言名說幻立。夫法性住處但有名。本無在所。其
相數本空。但有說。故亦是無。然因法性之名。相數
之說。此二與法性相緣。因是則有能取所取。法相
森然而生矣。】

「爾時地藏菩薩言。一切諸法相。不住於二岸。亦不住
中流。心識亦如是。云何諸境界。從識之所生。若識能
有生。是識亦從生。云何無生識。能生有所生。」

【此問無生識義。又收無生行品。末那阿梨耶之義。
言一切法相。不住二岸。不住中流。實無三際之可
得。至若眾生心識。亦不住於三際。云何而言一切
境界。從識之所生也。又云。若謂識能有生於諸境。
是識亦從境之所生矣。若然者。云何無生識。而有
能生所生耶。】

「於是尊者而說偈言。所生能生二。是二能所緣。俱本
各自無。取有空華幻。」

【此先明能所之幻。夫所生是境。能生是識。總為八
識相見二分。是二能所。皆因七識妄執為緣。俱推
其本。亦各自無。若眾生取此而為實有者。其猶空
華之幻生矣。】

「識生於未時。境不是時生。於境生未時。是時識亦滅。」

【此明識境有異。言識生於未時者。猶言識之未生
已前也。然識之未生前。其境決不同在是時而生
也。境生於未時者。猶言境之未生已前也。然境之
未生前。是時識性亦本自寂滅也。此答若識能有

生。是識亦從生二句。】

「彼即本俱無。亦不有無有。無生識亦無。云何境從有。」

【此明識境俱無。言以彼識境觀之。即此是識境之
本。然二俱是無。亦乃不有於無之與有。須知為度
眾生。權立無生識之名。究竟本亦是無。云何而言
境乃從識而有耶。此答云何諸境界。從識之所生
二句。宗門先德有言。佛說三界唯心。萬法唯識。祇
為外道不信自心者說。正合此意。
○修鍊之士。以
識神出入。名為得道。首楞嚴云。是皆別修妄念。存
想固形。總成飛昇變化。斯亦輪迴。妄想流轉耳。然
以虗無寂寥為道。忘情絕智為修。是執八識空昧
之體。又云恍恍惚惚。其中有物。杳杳冥冥。其中有
精。此但認於識神。而昧乎一心矣。夫既不即一心
而為道。則道非我有。苟不即諸法是心。則法隨異
見。所以古德云。學道之人不識真。只為從前認識
神。無量劫來生死本。癡人喚作本來身。今之以識
神出入為修鍊之極功者。不亦愚乎。】

「爾時地藏菩薩言。法相如是。內外俱空。境智二眾。本
來寂滅。如來所說實相真空。如是之法。即非集也。」

【此言非有採集。以收本覺利品中。猶有採集之義。
言法相如是。即指本覺利品。入佛智地一段精義
也。此中內根外境俱為空寂。不必言矣。至於眾生
之塵境。與諸佛之智地。二種眾多法相。本來亦自
寂滅。所謂智與境而俱泯。此即是如來所說實相

真空。如是之法。即非有所採集也。楞伽經云。採集
業為識。不採集為智。疏云。採謂採取。集謂招集。以
根對塵而生取著。起善惡業。招集生死是為識。能
了根塵絕待。物我兩忘。不生取著。是則為智矣。】

「佛言。如是。如實之法。無色無住。非所集。非能集。非義
非文。一本科法。深功德聚。」

【此釋成非集。言真如實際之法。本來清淨故無色。
不著處所故無住。非所集。外境空故。非能集。心識
空故。非義。不可詮表故。非文。言說不及故。即此一
本科法。真乃超出世間。為淵深功德之聚矣。本科
二字。即前如來藏品中大義科。葢以本識為科目。
而統攝大義等法也。】

「地藏菩薩言。不可思議。不思議聚。七六(北藏誤作七五)不生。
八五(北藏誤作八六)寂滅。九相空無。有空無有。無空無有。如
尊者所說。法義皆空。入空無行。不失諸業。無我我所。
能所身見。內外結使。悉皆寂靜。故諸願亦息。如是理
觀。慧定真如。尊者嘗說。實如空法。即良藥也。」

【此明法義皆空。又收入實際品中七六不生一段
義也。不可思議。不思議聚。此二句讚入實際品中。
心如空法之玅。七六不生者。七識與六識。同一比
量。有為法中收。有為本有生滅。今住於無為。則不
生矣。八五寂滅者。八識與前五識。同一現量。無為
性中收。無為則本自寂滅。故言八五寂滅。而北藏
中。誤作七五不生。八六寂滅。葢不知入實際品中。

先有七六不生一句在焉。則其傳寫之誤。明矣。九
相空無者。第九識相。其體本自空無。然此空無二
字。亦是假名詮表。何故。名雖有空無二字。皆因詮
表而有。其實此中原無空無二字詮表之有也。如
尊者與大力菩薩所說法義皆空。入於空無行相
中。則空有不空義。故雖空無而不棄失諸善法業。
抑且能斷諸有漏如七識。執第八見分為自內我。
然見非真我。既妄為我。即生我所。唯識。取喻如王
臣。謂王之所至。臣即隨至。既有所。即有能。能者。從
內根起。能見聞知覺。所者。從外塵起。著見聞知覺
之所也。能見為我。所見為相。又因有我身。即有身
見。有身見。即有內根外境九結十使等。迷覆真性。
今但破其我見。則一切法俱破。故曰無我我所。能
所身見。內外結使。悉皆寂靜。夫如是。則上無攀仰。
下絕己躬。無道可成。無生可度。即得無願解脫。故
曰諸願亦息。如是理觀之中。慧定真如之法。無不
圓具。尊者嘗說實際法中。心如理淨。諸法空相。今
我諦思。此中心與理以相符。即所謂度生之良藥
也。】

「佛言。如是。何以故。法性空故。空性無生。心常無生。空
性無滅。心常無滅。空性無住。心亦無住。空性無為。心
亦無為。空無出入離諸得失。陰界入等。皆悉亦無。心
如不著。亦復如是。菩薩。我說諸空。破諸有故。」

【此印成空義。又以空性發明心如之理也。夫法性

同於虗空。即以虗空為喻。故曰虗空之性。無生無
滅。無住無為。亦無出入得失之相。亦無陰界入等。
然虗空之性。無可取著。而心如之理。亦無可取著。
法性本空。亦不可取著。且能隨順一切法。而為建
立。猶如虗空。體非群象。不礙群象發揮。其空性之
義如是。後又申明藥病對治之言。正答即良藥也
一句。葢因眾生躭著於有。故為說空。若其有既破。
則空亦不立矣。此即真性空品中義也。】

「地藏菩薩言。尊者。知有非實。如陽𦦨水。知實非無。如
火性生。如是觀者。是人智也。」

【此言實智非無。乃真性空品末之性空智海。亦即
是如來藏品中四智之義。如梵行長者偈云。若說
法有一。如𦦨水迷倒。若見於法無。如盲無日倒。今
此謂眾生皆執迷為有。若能知有是幻。本非是實。
如陸地之生陽燄。知非是水。此如來說空破有之
義也。其有既破。空實不空。以眾生自性中。各各具
有真如種子。此即是如來藏。然離自性。亦無真如。
離真如亦無如來藏。若捨生死。亦不能見真如。故
勝鬘經云依如來藏。故有生死。故有真如。以如來
藏。即生死門之真如也。若能悟自性真如。而入於
如來藏中。是則知實非無。如火性生於木中。此喻。
先已出於無生行品。然知有非實。乃隱實以施權。
此知實非無。則廢權而顯實。若能作如是觀者。是
人亦可謂之智者也。】


「佛言。如是。何以故。是人真觀。觀一寂滅。相與不相。等
以空取。以修空故不失見佛。以見佛故不順三流。於
大乘中三解脫道。一體無性。以其無性故空。空故無
相。無相故無作。無作故無求。無求故無願。以是業故
淨心。以心淨故見佛。以見佛故當生淨土。菩薩。於是
深法。三化勤修。慧定圓成。即超三界。」

【此印成重釋。佛言。是人得入真如觀中。觀一寂滅
性。而於目前一切相上。及不在相上者。皆得平等。
以空而為取用。若空一切相。即一切心。覺一切心。
即覺自心。覺自心故。即明見佛性。故曰。以修空故。
終不失見佛之利。此是地中之因。然以求見於佛。
故決不隨順世間三有之遷流。而於大乘中。能順
入三解脫道。此即入實際品中。虗空解脫。金剛解
脫。般若解脫也。亦即是前六現前地行相。如六地
中。知自性空。無作無受。即得空解脫。知自性滅。無法
相可得。即得無相解脫。入空無相。無有願求。即得
無願解脫。乃至得百千空無相無願三昧門。又此
空無相無願。即是法身解脫般若。為涅槃三德祕
藏也。今此三解脫道。正發明此義。如經云。一體無
性。以其無性故空。空故無相。無相故無作。無作故
無求。無求故無願。然前如來藏品中。以空無相無作。
為三三昧。菩薩自六地至十地。皆依無作門。建立
一切諸行。又菩薩。皆依無作四諦。所謂陰入皆是
如。無苦可捨。煩惱即菩提。無集可斷。邊邪皆中正

無道可修。生死即涅槃。無滅可證。觀一切法。如虗
空等。正是諸地中行相。然菩薩發四弘誓願。修六
度行。若不行六度。其願則虗。故雖行而入於空無
相中。本不著於行。此以無作而作者也。如是。則無
求而求。無願而願。皆依於無作。故但言無作。而無
求無願之意。含攝其中矣。然以此無作行業。故得
清淨心。以心清淨故即見佛。前不失見佛是因。此
心淨見佛是果。今覺心清淨。即真見佛性。既以見
佛故當生淨土。乃心淨而土亦淨也。於是甚深之
法三種化門。精勤修習。即修前空無相無作三解
脫門也。修此三者。自然慧定圓成。般若是慧。解脫
是定。慧定均等。圓成法身。三德具足。即超三界。此
又結最初解脫菩薩。求出三界之問。】

「地藏菩薩言。如來所說無生無滅。即是無常。滅是生
滅。生滅滅已。寂滅為常。常故不斷。是不斷法。離諸三
界動不動法。於有為法如避火坑。依何等法而自訶
責。入彼一門。」

【此言真常不斷。結明如來藏品中。所說常法之義。
葢無生無滅。為對生滅而言。一涉對待。即是無有
其常矣。若滅是生滅。直下令生滅二見滅已。更不
復生。得住於寂滅。乃真為常矣。得此真常寂滅。乃
是不斷滅法。是不斷滅法。能出離三界。動不動法。
言動者。即一切世間法相。言不動者。即二乘禪定。
此皆住於三界。皆是有為法中收。當觀於有為。如

避火坑。方不被其焚陷。此乃當時回顧在會大眾
而言。後又回身向佛而問。意謂世間一切見覺聞
知。凡有名相。盡是有為之法。離此。則無可修習矣。
今者當令後世眾生。依何等法。而自訶責。入彼一
門。此言化門有三。先當從一門而得入也。】

「佛言。菩薩。於三大事訶責其心。於三大諦而入其行。」

【此先示事諦修治之要。】

「地藏菩薩言。云何三事而責其心。云何三諦而入一
行。」

【此乃申問其名義也。】

「佛言。三大事者。一謂因。二謂果。三謂識。」

【此示三事之名。夫眾生以緣業為因。受報是果。如
無明緣行是因。生老病死是果。此因此果。是皆依
識而有也。】

「如是三事。從本空無。非我真我。云何於是而生愛染。
觀是三事。為繫所縛。飄流苦海。以如是事。常自訶責。」

【此示訶責之義。若以如是三事。返而觀之。則識心
非實。從本空無。皆由無明不覺。妄生分別。而執為
有。此實非我之真我也。云何於是。以識心妄取。而
生愛染。復更深心觀察三事。須知皆為心之繫念
不斷。遂被所縛。以至飄流。入於苦海。當以如是訶
責其識心。是為初學之要訣也。
○菩薩最初緣無
量四諦。而發四弘智願。觀苦諦。有無量相。知十法
界業報不同。故發度眾生願。觀集諦。有無量相。知

五住地煩惱不同。故發斷煩惱願。觀道諦。有無量
相。知河沙佛法不同。故發修諸法門願。觀滅諦。有
無量相。知諸波羅蜜不同。故發成滿佛道願。此正
明菩薩法。又教中分四種四諦。隨眾生根器進修。
如聲聞依生滅四諦而修。佛又進之以無生四諦。
言苦無逼迫相。集無和合相。道無二相。滅無生相。
菩薩緣無量四諦而發心。佛又進之以無作四諦
也。生滅無生二種。唯行六波羅蜜。無量無作二種。
統攝十波羅蜜。此優劣之所分也。今佛作此最後
明誨。仍是最初無相法品中。觀十二因緣之義。以
明初後不二。位位頓超。不由階級而漸通漸入者
也。】

「三諦者。一謂菩提之道。是平等諦。非不平等諦。二謂
大覺。正智得諦。非邪智得諦。三謂慧定。無異行入諦。
非離行入諦。」

【此復示三諦入行之法。一者。言應知菩提道法。即
生佛共有平等覺性。故曰是平等。非不平等也。二
者。言此菩提之道。必當得大覺悟。如佛入正三昧。
覩明星廓然大悟。成等正覺。是也。此是得諸佛正
智之諦。以正揀邪。故曰非邪智所得。三者。言此大
覺正智。不出慧定二學。如二乘外道。皆有定無慧。
因先得定而慧不行。菩薩先以慧。淨治其心。而定
在其中矣。既慧且定。即得金剛心地戒體。故雖不
言戒。而戒體無不圓成。故佛為二乘初學。先說防

非止過。守護威儀。於大乘中。唯以應為最。定亦次
之。所以不言定慧。而言慧定。除此慧定。別無他行。
故曰無異行而入。亦非離於慧定二行。而可以入
也。】

「以是三諦而修佛道。是人於是法。無不得正覺。得正
覺智。流大極慈。己他俱利。成佛菩提。」

【此結成正覺。然此雖云三諦。究竟只是一諦。若能
以是三諦。而修於一佛道者。我說是人。於是法中。
無有不得其正覺者也。若得此諸佛正覺之智。則
流入於大乘。三解脫中興無量慈。自他俱利。而成
佛菩提之道矣。有本以大極慈三字作句。於義未
妥。必當以流大極慈作句為是。極者。即無量也。】


音釋

操
(草平聲操守)。
裔
(以制切)。
惚
(音忽。恍惚不定也)。
妥
(唾上聲。安怙也)。

金剛三昧經通宗記卷第十一
