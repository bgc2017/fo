










永覺和尚廣錄卷第十
嗣法弟子　道霈　重編

法語下

示茅蔚起居士

本來面目。體自常明。纔落言詮。便成千里。所以諸佛
不敢正眼覷著。諸祖不敢一語犯著。伹今曲為方便。
不免饒舌一場。葢真如不守自性故。無明突起。能所
橫生。能所既生。謬成四見。或見為有。或見為無。或見
亦有亦無。或見非有非無。四見既興。百非斯作。而去
道日遠矣。正如睫在眼前。而長不能見。豈睫之果遠
哉。是知祇此四見。便是生死之根。脫此四見。便無生
死可出。然要脫此四見。非在經書講究上得來。非在
師友商量上得來。非在修止習觀上得來。非在作善
崇福上得來。的須反已而參。看箇父母未生前。是甚
麼面目。這話頭。乃香嚴巳驗之良方。昔香嚴在百丈
會中。問一答十。馳騁知解。後到溈山。山問渠如何是
父母未生前。本來面目。却答不得乃。將從前所學所
解底。一拋在東洋大海。去向南陽。結茅以居。一日因
擊竹大悟。作偈呈溈山。溈山乃撫而印之。居士但將
此語。著實究心。直須勇猛精勤。如救頭然。則疑情自
切。疑情既切。則靈機自豁。譬之窮冬閉極故。一陽來
復。三陽啟泰。乃理之自然。亦勢之自然也。勉之。

示尼淨光

禪學之弊。大都有二。一則失於儱侗。一則失於支離。

而吾道喪矣。失於儱侗者。守著箇顢頇。佛性一味。虗
驕逢人。則胡喝亂棒。強作主宰。於差別門庭。全過不
得。祇成箇擔板俗漢。失於支離者。逐件商量。用盡心
力。批判益精。支離益甚。於本源中。依舊黑如漆桶。祇
成箇鹽鐵判官。欲免儱侗之弊。非是從商量學解中
得。要免支離之弊。非是從癡守一橛中得。須是百尺
竿頭。透出一步。自然日輪當空。山河無隱。七縱八橫。
通身是口。於諸法門。或立或掃。或開或合。罔不自在。
所謂二弊不遣而自無矣。太倉尼淨光。執紙請法語。
聊書數語。以勉之。

示瑞雲上人

曦輪在天。無有弗照。而覆盆之下。其暗自若。此豈日
照之弗徧哉。則盆之為障深也。上人若參有年。而大
事未明。此亦非他能障汝。祇緣汝自已昏散二魔。日
為之葢覆耳。此之二魔。來於何所。去於何方。有何種
姓。有何形迹。而能為汝障乎。其病皆由汝主人精力
不猛故。客邪得乘隙而入。若能猛力提撕。看箇話頭。
如捄頭然。如拯子溺。如父母忽喪。如大敵忽臨。有此
誠切。則昏散二魔。無隙可乘矣。更能乾乾不息。如萬
里一條鐵去。久之慮漸清志漸一一旦磕著撞著。打
翻窠臼。便能頂門開眼。腦後放光。而三千諸佛。千七
百祖。皆不勞一麾而退矣。況昏散二魔乎。上人勉之。

示約心上人

天下之至約者。莫如心。天下之至博者。亦莫如心。何

以言其約也。以其體之至微。而為萬有之所共宗也。
何以言其博也。以其用之至廣。而非虗空之所能囿
也。然則求心者。將安所致力乎。亦惟致力於約而巳。
致力於約者。毋分其志。毋淆其神。終日亟亟焉。如有
所失。務必得之。且持之以久。守之以純。如水之必東。
而逝者弗回也。如日之必運。而照者弗息也。誠如是。
則可以默契其約之體。既契其約之體。則其用之博。
自能彌綸宇宙。焜燿古今。又何待修而後成。學而後
得哉。上人勉之。

示孫冶堂居士

禪之道微矣。非語言之所能傳。心思之所能及。而況
倣效於聲容之際。擔當於氣魄之間。又奚異卜肆而
掛羲皇。山雞而冒鳳冠也。必須識得古人道底。如古
有僧問。如何是禪。答曰。碌磚。又有問。如何是禪。答曰。
猛火著油煎。又有問。如何是禪。答曰。猢猻上樹尾連
顛。此三轉語。一人能殺不能活。一人能活不能殺。一
人殺活雙行。若能辨得。方許向老僧處。喫痛棒去也。

示頤浩寺禪堂大眾

法當末運。魔風熾盛。人多懈怠。樂於放逸。營世緣。則
百難而不厭。修正道。則三拜而猶煩。況復各懷輕薄
之心。好逞無根之見。以貢高為事。唇舌爭長。考實則
半點全無。論過則千尤竝集。不知慚愧。妄作人師。自
謂。高登祖域。下視塵寰。一旦祇遭一芥子便打得。七
花八裂。全無主宰了也。況生死乎。此等非獨佛祖門

庭。非渠可濫。即泥犁苦趣。應自難逃。諸仁者。若是好
心出家。此等魔民。切莫相近。先以戒德律身。秋毫勿
犯。然後或參禪。而求妙悟。或念佛而冀往生。老實精
勤。自然到家有日矣。

示汪子野居士

娑婆火宅。是五濁竝聚之鄉。五欲奔馳之境。眾生生
居此中。若無佛法為之拯拔。鮮有不淪墮者。今欲出
此火宅。更無別法。止是自淨其心而巳。淨心之法。佛
有多門。求其簡徑易行。直出輪迴者。無若念佛之一
門也。此門不須多學問。不須多才幹。不論是老是少。
是貴是賤。是男是女。是僧是俗。祇要你會念得一句。
阿彌陀佛將此四字。如一產須彌山相似。一切時無
能搖動。他亦如一把金剛寶劒相似。一切境緣。逢之
即破。有如是之功力。則現生即見彌陀。踞蓮華臺。遊
清淨七寶池中。更不消問。往生了也。如其功力有間。
亦須急自鞭逼。將娑婆世界事。日生厭離。日至澹泊。
急急忙忙。求生淨域。如雛兒憶母。如久客思歸。借此
欣厭二情。便為往生舟楫。臨命終時。必能移神極樂。
終至菩提矣。

示王心宰居士

山河大地。以及無邊虗空。謂之萬法。此萬法全同泡
影。虗幻不實。皆不出一心之所變現。但今人皆知一
心變現。而不知此心果在何處。以為身內乎。以為身
外乎。以為不在內外。將在中間乎。悉屬妄見。無有是

處。又況以為心者。念起念滅。倏忽不定。乍善乍惡。變
遷靡常。將以何者為心乎。既此等處。各不是心。將以
為無心乎。豈有人而無心哉。居士可於此中。著實參
究。討箇下落處。但恁麼參去。不得作解說。不得生卜
度。不得求人說破。不得或進或退。一味死心究去。不
管二十年三十年。力參無間。自然徹去有日也。勉之。

示黃爾巽居士

學無多術。祇要識得自已真心而巳。今觀此身之內。
四大假合。日趨於盡。所謂真心者。何在意念紛起。生
滅不常。非真心也。或善或惡。遷變靡定。非真心也。又
全因外物。而現外物。若無此心。安在非真心也。況此
心於一膜之內。不能自見。是暗於內。非真心也。一膜
之外。痛疾全不相干。是隔於外。非真心也。若曰回光
內照。覺有幽閒靜一者。將以為真心乎。殊不知。此幽
閒靜一。乃由妄心所照。有能照之心。有所照之境。則
此幽閒靜一。總屬內境。即楞嚴所謂內守幽閒。猶為
法塵分別影事。豈真心哉。既此等俱非真心。將以何
者。為真心乎。居士。試於二六時中。看如何是自已真
心。不用生卜度。不用下註解。不用求人說破。不用別
求方便。不用計年月久近。不用計已力強弱。伹如是
默默自追自究。畢竟如何是我自已真心。聻。有朝忽
然撞破。方知三教九流。決無二致。萬聖千賢。決無異
轍。為儒為釋。經世出世。無一毫頭許可為間隔也。居
士勉之。


示善侍者

鼓山禪。與諸方大不相同。諸方要人學偈頌。這裏不
要人學偈頌。諸方要人學答話。這裏不要人學答話。
諸方要人學上堂小參。這裏不要人學上堂小參。所
以諸方禪易參。老僧禪難參。老僧只要你向解說不
通處。憤憤地。如捄頭然。如喪考妣。急著力鑽研。鑽研
來鑽研去。忽然大地平沉。通身脫落。跳出虗空之外。
跨上毗盧之頂。方稱真正參學人。若委委瑣瑣。向他
人脚跟後步趨。向他人㖒唾下咀嚼。向他人門壁外
倚靠。正如生盲倚杖。却道。我是臨濟宗。我是曹洞宗。
不知。面皮厚多少。古人云。不慕諸聖。不重已靈。若是
當家種草。自然不入他家社火。勉之。

示羽吉居士

眾生本有之性。無不輝天鑑地。怎奈無明橫起於無
起之中。由是妄識突生。既有妄識。則有妄境。既有妄
境。則有好醜。既有好醜。則有愛憎。既有愛憎。則有去
取。既有去取。則有善惡。既有善惡。則有升降。善惡相
傾起。輪迴性如汲井輪。無有斷絕。雖曰苦樂天殊。實
皆虗妄。諸佛愍之。為說出苦之要。只在破最初無明
而巳。然此無明非道理可遣。非言語可除。非禪定可
克。非苦行可銷。非諸佛之力可去。非積善之功可滅。
要在當人自發肯心。切巳推窮。如擒賊必須擒王。殺
草必須殺根。推來推去。窮來窮去。自有到家之日。如
古人大有樣子。昔大慧常教人看。僧問。趙州狗子還

有佛性也無。州云。無。眾生皆有佛性。因甚道無。這箇
無字。直是聰明。過於顏閔也。無你領略處。今但向這
無字上推窮。不可將道理解說。不可將心思卜度。但
恁麼疑去。有朝捉敗。趙州識得渠面目。自然七通八
達。所謂輝天鑑地者。不可昧也。

示尚實上人

老僧自出頭來。歷經四剎。說出許多玄言險句。無非
要諸人不落知解。得正知見而巳。如今看來。也不消
得不。若就平常吃緊處。說與上人去。上人欲學道。先
須歇却攀緣心。知解心。使心同木石。自然與道玄會。
德山云。汝但無心於事。無事於心。自然虗而靈。寂而
妙。龐居士云。但願空諸所有。慎勿實諸所無。百丈云。
心地若空。慧日自現。此等皆是先德誠諦之語。葢以
心自靈明。一切智慧神通。無不具足。但為外物所蔽。
所以弗露。所蔽若遣。更有何事。正如治鏡者。但磨去
其垢。則本明自現。又何待假明於外。如銷金者但鍊
去。其鑛則本金自純。又何待借色於他。明心之法。亦
復如是。非有待於外也。今時學人。多是向外。假借許
多閑骨董。怎奈轉增障礙。與斯道千里萬里也。上人
思之。

示靈生上人

予年十八時。偶得六祖壇經讀之。見其所說。圓妙超
曠。得大歡喜。自以為有得也。但於諸師語言誵訛處。
却全不會。意謂。是後人穿鑿。作此隱語耳。一日見信

心銘云。境由能境。能由境能。始知。前之所得。乃是意
根領略。法塵前境。全同影事。非為真實。由是始下參
究之功。近日諸人參禪。稱悟者大率在這裏。作活計。
更兼商量公案。習學偈頌問答。以為操履。弄得知解
日多。口頭漸滑。自謂得大辯才。而去道益遠矣。葢參
禪祇要你忘情絕解。死盡偷心。得箇無念心體而巳。
今轉向外邊。搬入許多骨董。正所謂祇名運糞入。不
名運糞出也。如何了得大事。上人若肯相信。但將從
前所得所學底。一坐坐斷。單單向一句死話頭上究。
將去這死話頭。不可知解處。正與本分事相近。要你
向這裏。磨來磨去。忽然解心銷盡。則本有光明。自然
輝天鑑地去也。今人却在不可知解處商量。討箇路
走。豈非大錯乎。老僧當此時。說此等話。誰人肯聽。伹
此心自不可欺。祇得依實吐露。聽與不聽。非我之咎
也。

示時中禪人

覺皇之道。莫尚乎參禪。參禪之法。貴乎妙悟。所謂妙
悟者。非可以一毫人力。與於其間。惟是天然神照。冥
契於不思議之表而巳。今日學人。十箇有五雙。俱要
參禪。而卒流於不肖之歸者何哉。以不求妙悟也。不
得妙悟者何哉。以不知所避忌也。汝今欲學斯道。須
知有四種避忌。一者立心。不可不正。以立心乃造道
之本。如造屋之有基也。若立心不正。則基先缺陷。雖
有禪定智慧。皆為魔業。豈可以入聖人之道哉。故今

入道之始。一切希名譽。圖利養。起生滅。競人我等心。
悉皆屏除可也。二者用心。不可不專。無上妙道。非粗
心浮氣可入。必須一其志。凝其神。專以求之。庶可企
及。若分心於他岐。則方寸既雜。而濁智流轉。邪氣外
乘。與斯道背而馳矣。三者宿解。不可不捐。學人昔於
經卷上分別。或師友邊商量。起種種見。執之為實。則
靈機窒礙。妙悟弗彰。必須蕩去。方能發起新悟。四者
新解。不可不除。鑽研之久。忽然新解頓生。或遇境便
成四句。此乃聰明境界。正是陰魔作病。行人不達。以
為妙悟。其禍非細。必須自覺。大抵此解。雖極其巧妙。
要之必緣境而發。故非真實。若不急於剗除。神機何
由廓徹。此上四種。竝是生死之重病。隨犯其一。功必
唐捐。必須深自省察。而剪滅之。然後方可稱宗門下
真實用心者也。勉之。

示渾朴禪人

今之學道者多。而明道者少。豈道之果難明哉。弊在
有所明故也。葢道體幽玄。不可以有心求。不可以無
心會。不可以言語得。不可以寂默通。其要在於忘情
泯見。則體自昭。然譬之太虗湛湛。豈有去來。忽雷電
橫生。則失其本有。必雷收電寂。始見湛湛之體也。禪
人參究有年。不可謂全無所見。但見諦弗淨。為障非
少。直須掃空葛藤單單向。全無縫罅處。痛下死功。自
然有一條活路。通天徹地去也。祖師云。不用求真。惟
須息見。此乃古聖誠言。豈欺人哉。


示無生禪人

學道之士。先須虗靜其心。葢心必虗靜。然後可以玄
會妙理。心若不虗。則如盛驢乳之瓶。又安能盛師子
乳。心若不靜。則如當風之燭。起浪之水。又安能鑑照
萬形。故學者先須息慮省緣。使心虗靜。然後造道有
基。德山云。汝但無心於事。無事於心。自然虗而靈。寂
而妙是也。但不可安於虗靜。悠悠蕩蕩。坐在無事甲
裏。必須有一念真實懇切之心。勤究力參。如救頭然。
然後迷關可破。大事可期。但人從無始劫來。習氣深
重。今日要與和根翻轉。不是易事。必當具堅固志。常
加䇿勵。不計歲月。勉進其功。習之既久。自然寧一。豈
可更別求方便哉。勉之。

示法珍禪人

予昔丙子之歲。開法溫陵。見城中諸衲。多重福緣。崇
淨業於。少林門下事。少有留心者。及今庚寅之春。法
珍禪人。訪予於石鼓山頭。則見其留心祖道。不入他
家社火。亦可謂卓然有志。不囿於俗者也。但今世衰
道微。禪風大壞。學者多祇重知解。習見聞。少有能以
妙悟為期者。夫悟之一字。古人所重。即悟後尚當掃
除。況全未悟者乎。葢以識心對境。一一分別。了了能
知。雖似有禪可會。有道可學。然而絲毫纔動。即便相
違。所以世尊。喻為欲以螢火。燒須彌山。終無得理。石
霜喚作朝生之子。非人王種。雲居謂。其頭頭上了。物
物上通。祇喚作了事人。終非尊貴。當知。尊貴一路自

別。古人作如是言。豈欺我哉。昔僧問石霜。如何是頭。
霜曰。直須知有。後有僧問九峯。如何是頭。峯曰。開眼
不見曉。是知。開眼不見曉。方謂之真知有。豈識心對
境。了了分別之事乎。然此知有。尚當掃除。到無有變
易之地。方可謂之大休歇地。法珍立志。誓明祖道。豈
可以路途茶飯自足乎。法珍勉之。

示石岐上人

淨土法門。惟是一心。能淨其心。則土無不淨。所謂淨
心之法。但當將六字聖號。念念純持。將許多閑思雜
想。消歸六字佛上。久之。閑思不生。雜想不發。則此一
片潔白境界。便是生淨土時也。更能猛加精進。踏破
此潔白境界。則花開見佛。又豈更有別時哉。此之法
門。最為徑簡。人多以好奇之心。自失殊利。所以。先佛
苦口勸人。廣在諸經。即後代祖師。若遠公永明慈受
中峯天如等。皆極力贊揚。非為妄語。祇如近日雲棲
大師。其把定題目。不肯少開別徑。豈其智有不及哉。
至於近日參禪者。半成外道。罪過彌天。有何益乎。葢
參禪而不求妙悟。專圖拂子以欺人。皆地獄業也。雖
巳得妙悟。尚當剷除見病。深加保養。方可少分相應。
可容易乎。公當諦信斯法。守之不變。便是佛之肖子。
不然。則虗棄一生也。勉之。

示寒輝禪人

近年以來。世運晦冥。而法運亦湮滅無存矣。以故諸
方號為知識者。全無真實為人之心。祇圖門庭熱閙。

由此不問可否。亂付匪人。渠雖付至一千二百。總是
破滅道法。玷辱宗風而巳。汝今既到鼓山門下。切莫
思作這樣勾當。祇宜守著古人之訓。參一句無義味
話。不管年月遠近。直頭做去。亦不必用意卜度他。亦
不必去問人。但于自已疑情上。切上加切。亦不必愁
我根器太鈍太利。亦不必要取靜避喧。但日用中。常
常提起可也。若年久月深。未得開悟。切莫中道退還。
自失大法。久久鑽研。如水投石。自有穿日。葢此工夫。
是將你無始無明。要你當下開交。不是易事。若欲求
易。自有諸方在。朝入禪堂。暮得拂子者多矣。何必老
僧乎。

示梵珠禪人

人心佛心。無二無別。但由悟迷之異。而凡聖分焉。人
具有靈知。因何有迷。則以外為物蔽。內為情掩。所以
先聖苦口叮嚀。非有別說。祇要你明自心見自性而
巳。唐宋以來。諸祖教人。或用言說。或用棒喝交加。無
非要你得箇入處。或不得巳。作死馬醫。教人看箇話
頭。後來因此得入者甚眾。此誠方便中之方便也。但
看話頭一著。須是具真實心。辦堅久志。又不誘于外
物。方有發明之日。若無真實之心。則此念先迷。何可
求悟。若不辦堅久之志。則乍作乍輟。如鷄抱子煖氣
不續。何由可得。若誘于外物。則雜念紛飛。方寸如猨
猴燥急。何由得入。所以人人說參禪。百無一悟者。祇
此三者之故也。汝今若能依我所教。驀直行去。何有

久參而不得力者乎。

勉會侍者

學道之士。先須奉戒清淨。然後或參禪或念佛。各隨
其便。若參禪。則須日夜孜孜。惟以大事未明為急。看
箇話頭。一心究窮。直到大休歇處。方為了當也。若有
些毫未了。切不可自欺欺人。作假知識。若念佛。祇要
六字。常常自提。一切世間之事。一刀兩段。不復留戀。
有此實心。勤修不歇。不患不生安養不成聖果也。勉
之。

示非鏡侍者

學道之士。莫要於見性。性無形迹。云何可見。祇要你
息盡馳求。不為諸妄所惑而巳。所以古人云。不用求
真。惟須息見。可見。古人真實為人處也。後人見學者
全無入頭處。教他看公案。凡看公案者。切莫生別念。
生別念。便是偷心。驢年也未有入處。所以但于公案
上起疑情。念念不捨。如鷄抱卵。煖氣相續。年久月深。
自然透脫。但將悟未悟之際。若被邪境所轉。則前工
盡唐捐矣。慎之。

示恒光上人

人人具有本性。常自返照。則昭然現前。若逐外緣。則
昏迷不醒矣。所以古人看箇話頭。便爾念歸一處。不
被外境所牽。久之。境忘緣泯。而本有之光。自然透露
了也。若妄生卜度。便入錯路。若要問人。亦增迷悶。所
以看話頭之法。只在念茲在茲疑情不散。大疑則大

悟。小疑則小悟。不疑則不悟。此是決定之事。今人不
肯看話頭。只管三箇五箇商量。某話頭是如何。某話
頭是如何。說得明白了。便謂大悟也。師家既無真正
眼目。見他語言相似。便把冬瓜印子印之。謂之得人。
師徒互相欺誑。所以今日宗風衰冷。而狐羣狗隊。到
處稱尊。以欺天下。其入地獄如箭射矣。上人要參禪。
切不可落他家魔黨裏去也。勉之。

示漢章禪人

我法本無語。我語不是法。但知法無法。便是真實法。
何以故。纔涉語言。反成染汙。須知解絕情忘一句。自
然鑑地輝天。若祇在言句上。逐一揣摩。正如螢火欲
燒須彌山。無有是處。今汝發心參究。但將一句無義
味話。常常提撕。久之。自然雲開日現。又何患虗空之
不朗照哉。

東警語

為僧首要老實。接物必重慈悲。澹泊安心。乃毓德之
要道。精勤鍊行。實作聖之良規。願往蓮邦。切莫留情
欲界。思明祖意。必須先斷偷心。發言休可傷人。臨事
尤宜觀理。惟寬必能得眾。惟儉方可養廉。亂世當善
藏身。退而守默。薄福何由免悔。靜而寡營。要崇中正
之標。宜親益友。思消邪僻之習。莫狎匪人。恭以與人。
何往弗利。傲而恃氣。觸途難安。大言必自招尤。小心
終是寡過。輕毀戒律。必是無賴禪和。好說世榮。豈為
高尚大德。見利必趨者忘義。有恩不顧者鮮仁。眼暗

何可為人。終成悞已。力小休思任重。必至傷生。聖賢
之轍可遵。蒭蕘之言毋忽。

西警語

既入僧倫。宜遵佛制。莫隨庸劣之侶。借潤邪資。勿學
狂妄之流。貪求放逸。立志定須倣古。檢身切莫狥私。
時閱古聖之書。無非寶訓。確遵毗尼之軌。的是明師。
恕字終身何行。孔言非謬。謙卦六爻皆吉。易教毋忘。
莫妒他長。妒長則已終是短。莫護已短。護短則已終
不長。言語輕浮。決非成器之士。步趨端謹。方是任道
之資。禪風巳頺。宜守固窮之節。世道久喪。休圖盛化
之名。好大喜功之人。少成多壞。寡廉鮮耻之輩。雖得
何榮。寧可守已以隨緣。豈得忘身而狥物。智者達觀
三世。念念知非。愚僧祇重目前。憧憧造惡。試思鐵城
之苦。宜省藥石之言。
永覺和尚廣錄卷第十
