











永覺和尚廣錄卷第九
嗣法弟子　道霈　重編

法語上

示本照上座

本來成佛。因甚自取沉淪。本有家珍。何故拋却外走。
祇為一念生迷。致使百非俱集。由是甘受波吒。不能
自出。正如人在夢中。受大苦惱。擺脫不得。若道是有。

分明是夢。若道是無。現今受苦。忽然老鼠飜盆。破夢
而出。則夢中之事。更不必論其有無。又況乎捨之取
之哉。上座夢中之事種種非一。苦惱亦非一。要取取
不得。要捨捨不得。日以繼日。歲以繼歲。無有覺時。則
苦惱亦無有巳時也。應知。處這境界。無有別方。得箇
擺脫。祇要識得渠是夢。識得渠是夢。豈更有人。於巳
夢之事。而作取捨之想。動哀樂之情哉。然睡葢既深。
要醒亦良不易。曾記得。先佛有一偈。曰假借四大。以
為身心。本無生因。境有前境。若無心。亦無罪福。如幻
起亦滅。上座能將此偈。常持不輟。深究其旨。有朝磕
著觸著。則大夢必醒。管取呵呵大笑去也。既到這般
田地。不用問人。任你獨居也得。領眾也得。縱橫自在。
出沒無方。又何論瑣瑣細末哉。余居荷山八載。唯得
上座往還最稔。今有鼓山之行。乃從予求法語。夫法
本無法。語有何語。凡有語言。盡非實義。但仁義道中。
未可以無言也。乃為諄諄如此。他日大夢醒後。唯無
呵罵為幸。

示某上人閉關

余聞。古之學道者。愽參遠訪。陸沉賤役。勞其筋骨。餓
其體膚。百苦無不備甞。竝未有晏坐一室。閉關守寂。
以為學道者也。自入元始。有閉關之說。然高峯閉死
關於天目。乃是枕子落地後。非大事未明。而畫地以
自限者也。入明乃有閉關學道之事。夫閉關學道。其
最初一念。乃是厭動趨寂者也。祇此一念。便為入道

之障。況關中既不受知識鉗鎚。又無師友䇿勵。癡癡
守著一句話頭。如抱枯樁相似。日久月深。志漸靡力
漸疲。話頭無味。疑情不起。忽然轉生第二念了也。甚
至身坐一室。百念紛飛者有之。又何貴於關哉。今上
人既發心入關。便當具真實心。發決定志。將生死二
字。貼在額頭上。勇猛向前。更勿擬議。如一人與萬人
敵相似。我若不殺死他。他必定要殺死我。苟不𢬵命
殺出。豈有自活之日哉。直須一日緊過一日。一月緊
過一月。逼來逼去。如老鼠入牛角。則自有活路去也。

示惟謙上人

我甞謂學道之士。第一要信得及。第二要放得下。第
三要守得堅。有此三要。方可學道。何謂信得及。信得
我本來是佛。不少一毫。又信得佛祖垂下一言半句。
等閒如倚天長劒。必能斷人命根。有此實信。方可䇿
進。若稍涉狐疑。䇿進無由。所以要箇信得及。何謂放
得下。人被許多虗名浮利恩愛業緣種種牽纏。如鐵
城銅鎖。無能自解。必須勇猛奮發。一切斬斷。再不復
顧。方可䇿進。若稍有留戀。必遭絆倒。所以要箇放得
下。何謂守得堅。緣人一時感激向前。亦似信得及放
得下。但恐遭逆順二風吹將去。則信者不信了也。放
得下者。依舊要擔取去了也。所以要箇守得堅。具上
三者。然後看一句話頭。不管生不管死。不管閒不管
忙。盡力提撕日久歲深。自然瞥地。此是歷代諸祖巳
行的路。上人勉之。


示黃孟揚居士

眾生所以不能出生死者。只是箇迷。何謂迷。以其妄
識橫起。見有外境也。既見有外境。則有好醜。既有好
醜。則有愛惡。既有愛惡。則有取捨。既有取捨。則有善
惡。既有善惡。則有果報。善極生天。惡極沉地。總屬輪
迴。無有休息。今要破此外境。首要斷此妄識。此妄識
從無始劫來。根深蒂固。豈可容易。然此妄識。全無實
體。所以亦非難斷。若得本光一透。便可立破。古人有
於一言之下。立地承當者。非是誑語。但眾生根機遲
鈍。未能頓悟。所以歷代祖師。教人看箇話頭。看話頭
者。非可悠悠地過去。直須切上加切。勇猛向前。如單
鎗匹馬。遇著三軍圍繞。直須𢬵命殺出。若稍遲緩。有
能自活者哉。每日應種種緣。雖無刻暇。而此話頭。不
可間斷。或遇緣打失。便要鞭起。參來參去。日久歲深。
忽然疑情頓起。內不見有五官百骸。外不見有山河
大地。惟是一箇話頭。綿綿密密。到此地位。更須大加
精彩。忽爾㘞地一聲。則話頭破矣。話頭破則前境破。
前境破則生死破。斯時也。依舊青山綠水。一任地獄
天堂。便好向人說本來是佛可也。說無淨無穢可也。
說無佛無眾生可也。若妄識未滅。分別千差。貪嗔癡
慢。熾然不息。乃向人說無佛無眾生。則魔種邪氣耳。
此話頭未破之時。工夫逼拶得緊。或見種種異境。或
生種種異解。竝是妄識作恠。便當一刀揮斷。待得㘞
地一聲。自然千妥萬當。若初做工夫時。勢必難上。葢

是昏散。二魔習熟難遣耳。雖千做不上。萬做不上。決
定要做上。如古人所謂。愚公移山者焉。捱來挨去。自
然工夫漸熟。自有到家之日。眾生無始劫來。許多苦
楚。甘自承當。這些小難處。却攢眉怕怖。是謂愚也。若
謂不消。恁麼別有一法可出生死。即是外道家法。暫
時自誑。終入輪迴。何也。以渠迷情未破故也。

示丁元闢居士

靈光獨耀。逈脫根塵。此二句太說盡了也。若能於此
會去。山僧安敢饒舌。其或未然。且打葛藤去。眾生靈
光。本無遮障。怎奈迷情妄起。由是內有六根。外有六
塵。根塵對立。妄識橫生。作好作惡。起善惡業。因業受
報。六道輪迴。如汲井輪。波波劫劫。頭出頭沒。無有巳
時。諸怫愍之。為說大法總之。要明箇靈光獨耀而巳。
若靈光不昧。根塵頓泯。心忘境寂。圓照無外。覺體如
如。其名曰佛。若其光未露。須是有箇方便。方便者。非
是求人講說。非是穿鑿經書。非是多作福田。非是閉
目死坐。但於日用中。剔眉睜眼看。箇如何是本來面
目。不得計難易。論遠近。亦不得愁我根機遲鈍。慮我
業障深重。只管向前做去。日久歲深。忽然撞著。始知
飯是米。做燈便是火。這些說話。好付丙丁了也。呵呵。

示伯駒上人

眾生為無明所覆故。心境對立。心境對立故。百非交
起。然心本無心。境本無境。但由無明作障故。心境妄
現。如空中華。祇緣眚生耳。既云本無。豈可評量。仁者

乃欲論其異。論其同。果可得乎。非獨異同不可得。即
言本無。異同果可得乎。如今能知本無者。是謂心。所
知本無者。是謂境。心境歷然。所謂本無者。又安在乎。
即如仁者所問。不思議境乃天台觀法。彼教謂。一念
具三千性相。即空即假即中。是謂不思議境。然巳云
境。乃是對觀立名。若觀諦不忘。總居門外。有甚好智
者耶。即使觀諦雙忘。方稱入門。望祖師門下事。猶隔
江在。可輕引之以為比擬哉。仁者此去不必扯動葛
藤。伹專其心。銳其志。向本參上。深錐痛劄。不到不休。
有朝摸著鼻孔。依舊山青水綠。冬寒夏熱。心耶境耶。
不道不道。

示劉孔學茂才

世謂。周孔之道。宜於經世。釋迦之道。宜於出世。各擇
所宜而宗之。是淺之乎論二教者也。夫使周孔無出
世之實德。則所謂經世者。非雜於功利。必束於名相。
何世之能經。使釋迦無經世之實用。則所謂出世者。
非墮於邪計。必局於自私。何世之能出。故知。經世出
世實無二。道實無二心。周孔葢得釋迦之妙用。以弘
經濟。釋迦葢得周孔之密印。以證涅槃。世俗徒執其
外迹而二之。如氷炭之不相入。則亦未之深考也。公
今既欲措於大道。更不必論其異。論其同。隨舉聖賢
一則。語言上深窮到底。伹不可落情識。如孔子曰。予
欲無言。子貢曰。夫子之言性與天道。不可得而聞也。
可知。不是情識上事。若得情忘識絕。則本來巴鼻自

然現露。非言語可以形容。既得此巴鼻。儒也可。釋也
可。非儒非釋亦無不可也。勉之。

示緣生上人

諸法從緣生。亦復從緣滅。此靈山老人偈也。知法從
緣生。則法無自性。法無自性。則非滅非生。非滅非生。
則體本自如。體本自如。則言有性者妄也。言無性者
亦妄也。即言體本自如者。亦無非妄也。雖然。恁麼說
去。恁麼解去。還當得悟也未。既有路可上。更高人也
行。須是言語道斷。心行處滅。親證一回。始知從前所
說。玄上玄妙上妙。是甚麼。熱椀鳴聲。思之。

示若水上人

近日宗風掃地。魔鬼興妖。到處妄稱知識。冬瓜印子。
妄相印可。互相牽引入無間獄。看來反不若一專崇
戒行者。猶有成佛之因。山僧至此。事不獲巳。說黃道
白。看來也是一場敗缺。但區區之意。乃欲於冥冥長
夜中。令諸人窺見一線光明。然魔黨熾盛。獨力奈何。
所冀高明。從真實參究中透出。從言語不到處悟入。
不可落在鬼窟中。不可絆在葛藤內。任白馬坑。垂手
直過。縱黃龍關。掉臂而行。未是丈夫之事。況祇學虗
頭胡喝亂棒。他日大有事在。若水上人。性素樸茂掩
關三載。徧閱大藏。可謂有道精勤者。伹未知有向上
一竅。如老鼠入飯甕。畢竟無出身處。須將三載所閱。
放教無半點字脚。然後以堅固志。奮勇猛力。向一則
公案上。力參力究。不許作知解。不許求講說。不許將

心待悟。不許自生退屈。但恁麼做工夫。自有透脫之
日。回視一大藏教。無一非單傳直指。西來大意矣。勉
之。

示無安上人

淨土一門。別無巧說。祇要這一句佛號。時時不斷。念
念不忘。不要管是理持。是事持。這一句子純熟。如雲
開日露。事也了。理也了。更有一句事理不到的。也了
伹今日念佛者多。生西者少。其故何哉。祇為你口說
極樂。意戀娑婆。如何去得。所以念佛人。須持起一把
金剛寶劍。將許多閒情。一截截斷。方有趨向分。又有
一等人。纔念佛又愁不悟道。却要參禪。心挂兩頭。功
不成就。全不知。念佛也是這心。參禪也是這心。參禪
參得到的。念佛也念得到。昔蘇東坡。初參禪無入處。
後見東林總。總曰。你的障與諸人不同。須是死心。念
一箇佛號始得。東坡依之。單持阿彌陀佛。久之得入。
乃述偈曰。溪聲便是廣長舌。山色無非清淨身。夜來
八萬四千偈。他日如何舉似人。渠是什麼聰明人。乃
能死心於此得入。今人纔識。得之乎。也者便說我是
高明人。怎肯守著這愚法。看來真自愚也。上人若肯
信受。便請加鞭。更勿躊蹰。斯為善耳。

示爾袾上人

汝要我明白開示麼。殊不知我宗門中。實無委曲處。
實無隱諱處。皆是明明托出。祗為你自生障蔽。所以。
白雲萬里。若是箇沒意智漢子。自然如鏡照鏡去也。

如昨小參云。曲如箭。直如鈎。小是海。大是漚。蚯蚓驀
過東海。跛鼈跳上雲頭。巳是滿盤托出。怎奈你却疑
三疑四。不能直下領荷。如今向汝道。直如箭。曲如鈎。
大是海。小是漚。神龍驀過東海。玄鶴飛上雲頭。你還
信得麼。信得便請領去。

示密因上人

清淨本然。云何忽生山河大地。教中道。祇是箇妄明
一生。便見有山河大地。妄明不生。則山河大地。無非
清淨本然。這箇道理。教中太煞明了。當時長水難道
不知如何。竟抱疑不釋。往參瑯琊覺。便問云。清淨本
然。云何忽生山河大地。瑯琊便憑陵答云。清淨本然。
云何忽生山河大地。問也恁麼問。答也恁麼答。因甚
長水便悟去。須知宗門中。別有長處。無非要坐斷你
知解。脫釋你名言。令你直下領略。現量親證。若祇如
教中恁麼道。雖解得十分明白。怎奈山河大地。依舊
障塞眼睛。清淨本然。依舊白雲封褁。正如說食不能
飽人。何以故。為渠祇以比量識心。依著名言揣擬。如
隔墻見角。比之為牛。隔山見烟。比之為火。豈是真實
哉。今上人。但於瑯琊答處。常常提起。看他是箇甚麼
道理。他時後日忽然捉敗。瑯琊却向鼓山門下。喫痛
棒去。勉之。

示太雅上人

昔孫思邈曰。膽欲大而心欲小。智欲圓而行欲方。此
語非獨在世法中。為名言。即在佛法中。亦為名言。凡

有志於學佛者。首要一箇大膽。直將成佛作祖。為已
分內事。一切人天小乘。俱非所願。況區區聲色之末
乎。有此大膽。方有趣向分。雖有大膽。而無小心。則麤
率鹵莽。其流至於猖狂自恣。未得謂得。未證謂證。自
以為高。而實卑。自以為進。而實退故。須一箇小心。有
小心。方能韜光歛彩。潛思密究。深造而至於自得也。
深造而至於自得。則靈光渾圓。照滿十方。更無偏滯
之執。若未能至於自得。則東倚西靠。右牽左扯。如獼
猴上樹。無自繇分。無自繇分。豈有出生死分耶。故智
欲其圓。智光既圓。其行必方。非智外有行。行外有智
也。率此本圓之智。全無隱僻之礙。自無不方之行矣。
若行而有未方者。必其智有未圓。或習氣未淨也。智
有未圓。固當勉力參究。打破最後一結。若習氣未淨。
更須照。管保任。如古人牧牛之說。未可縱他犯人苗
稼。到得如露地白牛。趂亦不去。方可任他出門耕飜
大地去也。雅上人以絹來請法語。彼年少力強。有志
斯道。而千里之行。慎於跬步。故為詳之。

示印朗上人

凡要參禪。須是先要打疊得。意根下十分乾淨。方有
趣向分。若意根下。有許多不淨的意思。縱饒用工真
切。而病根必乘間而發。必然別有境界現前。十箇五
雙。落在魔道。雖因緣到時。亦多出世。稱善知識。而心
必毒。如蛇猛。如虎媚。如狐狡。如兔專。逞人我。妄起生
滅。一朝報盡。入地獄如箭射。故知。必先要箇乾淨心

腸。既有此心腸。逢著一則。機緣過不去。便須勇猛向
前。直要究明。不悟不巳。決不可將知解揣摩。他是什
麼道理。若暫起此念。便隔千里。何也。為這箇不是知
解邊事。為無始劫來。被知解埋沒故。今日教你參話
頭。正是要你意識不行。庶天光忽露得。見本來面目。
若一用知解。則緣木求魚。決無得理。既自已不可揣
摩。亦不可求人說破。何以故。為這箇不是言語上事。
的要親證。若他人口上說破。我便將識心領略。則重
增埋沒了也。但只要時時提起。念念追究。如尋箇要
緊物相似。穿衣喫飯時。迎賓送客時。隨眾作務時。竝
如是尋討。不暫放下。尋來尋去。忽然㘞地一聲。身心
世界。一切平沉。一段圓光。輝天鑑地。本無向背。亦無
中邊。千七百則。是什麼臭爛葛藤。三千諸佛。是甚麼
野狐精魅。到此之際。順行逆行。天亦莫測。左之右之。
聖亦難知。有何三界可出。聖位可安也。是謂大丈夫
之事。切宜自勉。

示圓照上人

上人諱慧日。字之。曰圓照。夫日輪在天。靡有不照。而
廣廈重樓。飛簷礙日。則其照弗能及。高峯峻壁。倒影
成陰。則其照弗能圓。暗雲昏霧。迷翳弗開。則其照弗
能現。日落西嶺。星月爭輝。則其照弗能全。是日之照。
非天下之至明也。所謂天下之至明者。必其無地弗
照。無時弗照。非外境可得。而蔽之。而無思無為。自然
圓照一切。此釋氏所謂圓照三昧。而觀音之八萬四

千手眼。不足以喻其廣也。若欲入此三昧。但將一箇
庭前栢樹子。著力看。渠是箇什麼道理。莫生卜度。莫
生知解。一味拍盲做將去。有朝。虗空中湧出日輪頂
門上。突開正眼。是之謂圓照也。勉之。

示一如上人

內而父母所生。血肉身分。外而山河大地。明暗色空。
總祇一如。更無別有。無你悟處。無你迷處。無你向處。
無你背處。三世諸佛。無立地處。十界依正。無安著處。
祇為你妄起知見。便向無中造有。結暗中之杌鬼。現
空裏之乾城。由是。三界六道。如汲井輪。頭出頭沒。而
所謂一如者。不可得而見矣。必須假著一則無義味
話。令汝實參實究。忽得一念不生。自然全體呈露。百
如千如。祇是一如。更無不周不徧。通天徹地。大用顯
行。直向毗盧頂上。打箇觔斗。撫掌大笑。說甚麼。達摩
祖師喚來洗脚。揩背亦何不可。

示照遠上人

人人具有一大光明炬。本自照天照地。無遠弗屇。與
諸佛諸祖。無二無別。特為妄想塵勞所蔽。不能發露。
所以必須學力磨之。何謂學力。葢是將生平意氣精
神。四大血力。悉住在一句話頭上。不容有絲毫走作。
久之非獨意氣精神四大血力。凝作一團。即大地山
河。以及十方虗空。亦皆凝作一團。如一箇鐵丸子相
似。有朝逢緣遇境。忽鐵丸子。爆開迸出。達摩眼睛。則
山河大地。總一大光明藏。說甚千七百則。臭爛葛藤。

三百餘會。拭瘡疣紙。悉皆照破。無半點字脚。共為照
也。不亦遠乎。

示自參上人

禪之道尚參。參之為義也。非師長所能詔。非兄弟所
能代。非客氣所能雜。非外形所能拘。唯在自心之力。
勇猛直前。如關壯繆單刀匹馬。直入百萬軍中。斬其
渠魁。豈不偉哉。但稍計其難易。慮其遠近。憂其成敗。
則自且不立。況參乎。至於自不立。則客氣得而乘之。
而自雜矣。外形得而拘之。而自局矣。至於雜且局。雖
師長兄弟。日從而䇿勵之。其何能之。有憶。昔人有一
偈曰。學道須是鐵漢。著手心頭便判。直取無上菩提。
一切是非莫管。參之義其如是乎。上人字自參。執紙
來求法語予。但為拈此。令其顧名思義。力而行之。其
於道或庶幾焉。

示忠求居士

淨土法門。千妥萬當。不容擬議。且此一句。佛開口便
道著。有何難念。然舉世之念佛者多。往生者少。其故
何也。祇為娑婆念重故也。譬如萬斛之舟。正欲乘風
張帆。有瞬息千里之勢。你若向舟頭。釘一樁。不肯拔
去。其能進否。所以。雖日念佛。而西方尚遠。往生無分。
今念佛人。若能將娑婆世界上。一切恩愛。一切產業。
一切冤債。一刀兩斷。不復回顧。但祇隨緣過日。任運
而行。單單祇靠著一句佛號。動靜苦樂。一切境中。不
許暫離。晝夜無間。如珠走盤。圓活自在。則雖身在五

濁。便巳神棲九蓮。又何待彌陀放光。觀音勸駕。而後
往生哉。伏惟信受。是幸。

示持平慧度二上人

龍之躍也。必於潛雷之厲也。必於復機之發也。必於
寂氣之舒也。必於翕廣而推之。天地之撰。神明之德。
萬物之情。其屈伸往復之機。靡有不如是者故。古來
學道之士。必貴凝其神。一其志。覃其慮。銳其精。然後
可以造忘言之奧。[淴-心+口]無思之致。而聖人之能事。可庶
幾焉。若夫矜狂浮露。其光外炫。躁競奔馳。其神外分。
則非獨聲色足以汨其心。名相足以濁其智。而重玄
極妙之思。反成鴆毒。適足以自戕其慧命而巳。餘杭
之龍門山。以石為關。陡絕天半。逈隔塵寰。飛鳥不度。
葢跫音弗及之境也。有二除饉士。築室宴坐其中。皆
出於真寂之門。雖各具一知半解。而無矜狂浮露之
態。躁競奔馳之狀。韜鋒肅氣。穆然以居。研窮大事。必
求至於古人之域。而路途茶飯。化城几席。非其所安
矣。茲執卷來索余。一言為贈。余謂。古人鼻孔。多得於
激發之餘故。具大志者。必須萬里蠒足。朝夕參請。不
敢以一室自局。然古亦有退處一室。而疑團撲落者。
如南陽之擊竹。茶陵之墮驢。龍鬚之落枕。皆孑處重
雲。形影相弔。而逢緣觸發。卒以償徧參之宿債畢。生
平之大願又安在。參請之力哉。良以其神凝。其志一。
其慮覃。其精銳。即是而求之。鮮有弗獲者。況清風一
塢。明月一林。鳥囀枝頭。泉鳴磵底。未甞不深談實相。

善說法耍也。上人勉旃。

示心觀上人

心是何物而可觀。觀是何物而觀心。能所既分。面目
斯失。愈觀而愈遠矣。葢眾生各具佛性。祇緣渠妄識
分別故。障雲日深。靈光日錮。無有出期。我祖師門下。
首禁分別。祇將一句無義味話。令你嚙嚼。不許作解
會。不許落口吻。日久歲深。功窮力到。忽然情忘識絕。
則如雲開日現。水到渠成。輝天鑑地。耀古爍今。而丈
夫之能事畢矣。若情將忘而未忘。識將絕而未絕。坐
此勝妙境界中。得少為足。妄稱了事者。十甞八九。殊
不知認假作真。禍根非小。須知。此中雖玄中玄妙上
妙。要未能忘能所。心境畢竟相待。學人善能察知。一
坐坐斷。直窮到底。方是丈夫漢也。觀心之義。固如是
耳。

示心涵上人

昔達摩大師。初來震旦。示教外別傳之旨。猶慮此土
信者不及。乃以楞伽四卷為證。古德云。此經以佛語
心為宗。無門為法門。夫既無門。則無可窺伺處。無可
趣向處。無可領略處。惟得出一身白汗者。自然默契。
如人在空中。不作有門想。不作無門想。不作門內想。
不作門外想。古人云。折合還歸炭裏坐。意殊深矣。若
夫公案上參詳。功夫上逼拶。時時瞥然。得箇入路。此
盡是光影中事物。途路上茶飯。未為了當。何以故。為
渠有禪可悟也。葢公案上。許多玄妙道理。不出有能

見之心。所見之理。心與理畢竟未忘。則此心非實。乃
緣境之分別。此理非實。乃識變之妄影。其視心忘境
絕。洞徹法源者。奚啻天淵也。昔興陽剖將入滅。大陽
勘之曰。那事作麼生。剖曰。匝地紅輪秀。海底不栽花。
若到恁麼田地。庶幾稱本分衲僧也。雖然有等聞恁
麼道。便云。我會也。我會也。恐又在海面上。栽花去也。
上人勉之。

示四弘上人

佛祖之道。如日中天。而盲者弗見。豈日之咎哉。如三
祖云。至道無難。惟嫌揀擇。但莫憎愛。洞然明白。滿盤
托出了也。怎奈你要承當早落憎愛。又如盤山云。心
月孤。圓光吞萬象。光非照境。境亦非存。光境俱亡。復
是何物滿盤托出了也。怎奈你要領略早居心境。若
聞恁麼舉。心精脗合。亦無能合所合之迹。識浪頓澄。
言詮獨脫。謂之為悟。亦成謗語。況說臨濟曹洞耶。其
或未能。且依樣畵猫兒去。將古人一句無義味話。著
實參去。使你愛憎之念頓消。心境之迹頓泯。自然雲
開日現。水到渠成。趙州關雲門寨。可一笑而破矣。如
未到這般田地。且須著急。勿生第二念可也。然我今
日。更有一句子。不要你用許多功夫。不要你用許多
商量。且道是甚麼句。珍重。

示潤如上人

或謂。宗門但貴知見。不尚操履。不知。所謂但貴知見
者。以知見外。別無操履也。若別有操履。則其知見。猶

未真在。此如暗室中。忽然一燈。伹貴燈明。豈更除暗。
若有暗可除。則其明亦未明矣。近日緇流類。多以狂
解當之。貪嗔熾然。乃曰。我宗門中。但貴知見。不尚操
履。此則波旬之見。入地獄如箭射矣。上人辭匡山涉
長江。順流而下。徧參知識。切莫逐浪隨風。墮入魔境。
須是向自已脚跟下。真參實究。直得聖凡情盡。虗空
粉碎。菩提尚不可得。何況煩惱。涅槃尚不可得。何況
生死。是之謂真知見。亦即是真操履也。上人勉旃。

示無參上人

參之為言。微矣哉。不可以雜心取。不可以泯心合。不
可以名言究。不可以境相尋。惟是究明大事一念。歉
歉然。如有所失。亟亟然。如有所求。使其神凝。其氣翕。
其精奮。其志銳。自然紛雜之塵頓清。暗蔽之雲頓淨。
譬如提燈覓火者。當其覓時。亦不勝無火之苦。一旦
知燈是火。其歡喜為何如。久之不獨無失火之苦。亦
且無得火之喜。乃至煎湯炊食。焚澤燎原。亦不見有
火之功矣。是之謂無參。若也安然自放。而曰我不須
參。天生成的木杓。世間曾有幾乎。上人勉之。

永覺和尚廣錄卷第九


