










永覺和尚廣錄卷第二十
嗣法弟子　道霈　重編

諸祖道影贊(有序)

真不可邈。邈者非真。影不離形。形實非影。若從有影
迹上揣摩。奚啻水中撈月。若從無影迹上揣摩。猶是
空裏生花。有無既去。畢竟作麼生。普化盡力翻箇筋
斗。誌公出手剺破面門。將知費了多少鹽醬。雖然如
是。事無一向。方有多門。今此描摹虗空之眉目。指點
夢幻之行蹤。巳朽葛藤。重為扶起。積年贓物。盡底掀
開。其於巳往諸祖。果是一耶。是二耶。但是一等之機。
法緣在茲。莫道全身未露。便巳覿面相呈了也。呵呵。
不因夜來鴈。怎見海門秋。

僧寶之始

憍陳如尊者

歌利揮劍。早巳說破。鹿苑初唱。唯師首和。一箇耳聾。
一箇話墮。熱瞞大地。居僧上座。

禪宗諸祖

初祖迦葉尊者

一花纔拈。千聖膽落。遇無知漢。微笑而作。死柴頭火。
今古輝爍。還是禪宗初祖麼。錯。

二祖阿難尊者

百千佛法。舌根吞吐。多聞總持。何為禪祖。倒却剎竿。
老婆心苦。雖然。莫道齊一變至于魯。

三祖商那和修尊者


青林懸記。瑞草知期。尊者崛生。乃應其時。以毒破毒。
龍何能窺。施地建剎。返被渠印破面皮。

四祖優波毱多尊者

是十七。非十七。話分兩橛。著甚麼急。震動魔宮成夢
事。室籌充滿曾無一。畢竟有甚長處。眉橫鼻直。

五祖提多迦尊者

我師出纏智。猶彼出屋日。至今尚自仰餘輝。不是其
人見如漆。呵呵。此葢夢話。原非真實。炤燭有無俱莫
識。

六祖彌遮迦尊者

昔生梵天。既逢親友。支離累刼。是誰之咎。冤債相逢。
落這窠臼。原來一步不曾移。始識三三原是九。

七祖婆須密尊者

金雲浮葢。毓聖之土。手中執器。還家之路。說法等虗
空。分明落分疏。豈容梵王帝釋却來當面塗汙。正好
劈脊便打。庶幾于佛懸記不相孤負。

八祖佛陀難提尊者

義即不論。虗空難釘。論即不義。鉢盂安柄。狹路相逢。
沾甘露味。雖是一語知歸。也孤負渠生來肉髻。

九祖伏䭾密多尊者

雖曰未言。巳示其意。雖曰未行。巳詣其至。針芥相投。
真沒巴鼻。便行七步。却落第二。

十祖脇尊者

祥光燭座。腥臭早露。脇不至席。脊梁鐵鑄。坐金色地。

敷破坐具。還有真實義麼。七錯八悞。

十一祖富那夜多尊者

汝非諸佛。諸佛亦非。只此一語。便堪授衣。踏翻金色
地。覷破佛祖機。說甚麼覺花成。大似枝上生枝。

十二祖馬鳴尊者

不識是佛。佛不可識。這裏撞著。銀山鐵壁。一朝鋸解
木斷。始識秤鎚有汁。露出空中爪牙。摧伏大幻冤敵。
噫。空起一塲是非。到底魔佛難析。

十三祖迦毗摩羅尊者

神力能化巨海。果是何等妖異。忽然識得性海。看來
只同兒戲。是魔是佛總虗閒。百千神力俱拋棄。擒得
毒龍來作子。果然不枉作馬鳴之嗣。

十四祖龍樹尊者

當塲現月輪。此實不容已。祇這畵餅子。覷著千萬里。
非色亦非聲。誰人敢輕擬。唯是嫡骨兒。方不負斯旨。

十五祖迦那提婆尊者

以針投鉢。是作賊漢。覩滿月輪。止得其半。指木菌之
前因。示比丘之後患。打草祇要蛇驚。了我家之陳案。

十六祖羅睺羅多尊者

藉樹頭耳。聞世外調。佛誌不虗。祖燈斯紹。窮金河源。
垂千仞釣。擎來一鉢梵天飯。難免作家傍笑。

十七祖僧伽難提尊者

敝屣世榮。宴坐石窟。冤債相尋。磁石引鐵。取甘露普
飲大眾。聊應時節。若問是何滋味。儘教大地結舌。


十八祖伽耶舍多尊者

持鑑而來。好與打破。諸佛之機。是甚殘唾。非風非鈴。
指歸這箇。也似猢孫上樹。不免一狀領過。

十九祖鳩摩羅多尊者

夙善說法。般若之力。遇毒惡手。當塲指出。忽然摸著
鼻孔。莫道無人。虗空逼塞。雖然一槌便就。却也遲了
八刻。

二十祖奢夜多尊者

因形現影。遡流尋源。宿慧頓發。默契厥元。體本無生。
法有何言。有為無為。夢裏徒喧。

二十一祖婆修盤頭尊者

秋水明月。斷崖寒雪。漁翁睡醒向前汀。始識夜來舟
暫歇。黑如玉白如鐵。誰人敢向當頭說。我師逗著便
知歸。果然賢眾非饒舌。

二十二祖摩拏羅尊者

誕質王宮。達茲玄奧。法本無礙。宛同幻泡。應佛懸記。
分燈化導。降香鶴林。火必就燥。

二十三祖鶴勒那尊者

持環而來。不為別事。久為鶴師。豈行異類。冤債相逢。
香結成穗。一日聞偈知歸。鶴眾釋然遠離。

二十四祖師子尊者

道不可求。用即非功。達本無作。祖脉潛通。昔有異氣。
應在汝躬。頭落臂斷。彼此蘊空。切莫道是冤債相逢。

二十五祖婆舍斯多尊者


神劍本銛。拳珠自瑩。其來有因。肘後懸印。時當難起。
傳衣表信。久煉愈明。真嗣始定。

二十六祖不如密多尊者

外道為山。癡禪之力。觸著無心。自貽伊戚。俾歸真乘。
反曲作直。故人忽逢。二五一十。

二十七祖般若多羅尊者

不是勢至。喚作勢至。從因緣來。為法之寄。常轉妙經。
豈落文字。兩手放光。更沒巴鼻。

二十八祖菩提達摩尊者

航海而來。不為別故。踢翻窠臼。英雄失據。面壁九年。
是何門戶。也可笑也可惡。賴有作家下毒手。只得隻
履西歸去。至今流禍未曾消。盡墮一千七百之數。

二十九祖慧可大師

斷臂安心。三拜得髓。如空合空。是何道理。教渠覓罪
不可得。畢竟更無別旨。雖說轉轉相傳。却似無風浪
起。

三十祖僧璨大師

覓罪不得。家破路絕。寄跡空山。形單影孑。不是其人。
何敢饒舌。晚得童子。皮下有血。

三十一祖道信大師

宿習解脫門。早佩祖師印。吉水城邊賊膽驚。破頭山
上法雷震。皇詔四徵不出山。始知道人不用命。

三十二祖弘忍大師

來時有約。生處難稽。莫道無姓。還渠自知。黃梅果熟

任風吹。一卷金剛成露布。惹得獦獠便授衣。

三十三祖慧能大師

這賣柴漢。一字不識。撞著金剛成粉末。三更直入黃
梅室。真是舉網張風。更論甚麼軌則。從茲甘露徧寰
中。鳥近金山無異色。

牛頭山融禪師

寂寞空山。禽獸作侶。賴遇作家。坐斷佛祖。狼蹤虎跡
無尋處。迸出日輪正當午。前日後日爭幾許。問取菴
中主。

嵩嶽慧安國師

據少室座。秉黃梅印。鈍置南嶽。提挈萬乘。入水始見
長人。末後猶提正令。猖狂晤語無人會。野火却能聽
遺命。

南嶽讓禪師

一毒礙胷。八載奈何。忽然撲落。是箇甚麼。菴前片磚。
乃禍之囮。引出馬駒。陸地生波。

青原思禪師

當何所務。膠舟請渡。賴遇作家。賊心畢露。本無階級。
何須動步。他年提出石頭。果然翻盡露布。

永嘉真覺禪師

鑑在機先。氣吞佛祖。振錫而來。適逢其主。機用超越。
如縛猛虎。一宿便歸。別開門戶。

龔公山馬祖禪師

應讖而出。一磚打醒。縱橫蹴踏。機用最神。遭其毒者。

百三十人。至今脚下。如雷如霆。

石頭遷禪師

稟曹溪命。入青原室。大膽如天祇自驕。不道嶺南有
消息。性海直共祖師遊。一卷參同遺後式。覆地翻天
智用殊。石頭路滑誰能及。

百丈海禪師

魏魏大雄峯。全是黃金鑄。一喝三日聾。牙爪從茲露。
撥轉野狐禪。分付下堂句。引出赤鬚胡。聖賢俱罔措。

南泉願禪師

超然物外人。遊戲皆芳躅。南泉三十載。牧牛水草足。
一日出山去。大地遭橫觸。指花能破夢。斬猫誰解贖。

大珠海禪師

寶藏久埋。拋家外走。逢人指出。始知本有。炤用無方。
龍吟獅吼。入道無門。師闢其牖。

天皇悟禪師

那邊既是不住。這邊何須更論。一到石頭撞破。自然
兩下不存。萬仞峰頭獨足立。宇宙都教一口吞。

黃檗運禪師

祇為父大慈。致得子大驕。聞著一喝驚吐舌。便解如
虎之虓。狹路親遭一口。幾乎師命難逃。從此門風大
險。鈍置四海英豪。

溈山祐禪師

撥著一星。方始知有。踢倒淨瓶。不落窠臼。却作一頭
水牯牛。無端落在仰山手。從茲父子立家風。暗機圓

合相鼓誘。

趙州諗禪師

拾來鎮州蘿蔔。挂作東壁葫蘆。拈出庭前栢樹。直教
大地糊塗。趙州關過也無。指東話西無道理。遇者須
教骨髓枯。

睦州陳尊宿

機似閃電。用若神龍。七古八恠。覓之即空。等閒垂手。
肇建兩宗。懸一草履而黃巢膽喪。睦州人至今頌退
賊之功。嗚呼予何能知此翁。

臨濟玄禪師

三十痛棒。直要見血。這裏猛省。豈容枝節。三拳一掌。
霜上加雪。爪牙頓露。門風險絕。

洞山价禪師

無情却會說法。祇此便是師真。及至當塲托出。如何
依舊沉吟。過水炤見面孔。方知昔日婆心。從此橫開
五位。剪斷諸見稠林。

徑山國一禪師

為真法寶。作丈夫事。鼻祖雙徑。龍王獻地。馬師不能
惑亂。天王亦遭鈍置。豈獨為唐國一人。實乃百世之
瑞。

圭峰密禪師

禪教分馳。一之者少。惟師一觸。二途俱了。為教之祖。
為禪之表。滅諍啟迷。如日初曉。

雪峰存禪師


夙領師棒。晚藉友箴。葢天葢地。大用繁興。木毬𨎊出
智不及。鼈鼻當路毒難親。巖頭張網如天濶。滿地兒
孫皆鳳麟。

曹山寂禪師

洞水逆流。師嗣其慧。從那邊來。開此五位。寶鏡當臺。
炤彼萬類。虗玄無著。豈容意會。

巖頭奯禪師

石裂崖崩。德嶠之令。師乃嗣之。如雷益迅。湖邊棹如
龍活。巖頭路似天峻。遇著祇噓一聲。無限平人喪命。

龍湖聞禪師

以帝室胄。作法王臣。得石霜不說之印。會案山點額
之心。龍避罰而匿袖。水報德而澄渟。臨終大家聽取。
三十年秘密盡傾。

鳥窠道林禪師

秦望山頭。是何模樣。明月挂松枝。紅塵飛不上。至險
實至平。太守豈能諒。位鎮江山却太危。立著下風徒
悵望。

雲門偃禪師

秦時𨍏轢鑽。却入睦州門。豈特損渠一足。直令命根
不存。纔寄雪峰一語。致得大地名喧。門庭壁立懸千
仞。拈出餬餅幾能吞。

風穴沼禪師

不遭南院惑亂。棒下徹透根源。露出鐵牛之機。盧陂
失後忘前。濟下慧命一綫。獨賴吾師僅延。垂涕拈出

家藏。法浪從此滔天。

首山念禪師

臨濟之道。遇風欲止。賴師續之。浡然復起。不說之說。
聽者非耳。拂袖便行。有何道理。胷中更無元字脚。七
軸蓮經成故紙。

法眼益禪師

片石礙胸。途窮路絕。逢人撲落。三界影滅。一切現成。
何須扭揑。是大法眼。炤用無缺。

汾陽昭禪師

穿過百丈席。撈得空潭月。獅子踞地坐。來者膽皆裂。
三訣起干戈。十智生枝節。異僧為法來。特請勤宣說。

雪竇顯禪師

橫經窮叢。機辨風馳。一入智門。喪盡所齎。拂子之下。
如臨朝曦。奔流度刃。難喻其機。

慈明圓禪師

詬罵法施。其用果別。唯師當之。狂心頓歇。便解當陽
哮吼。直是天驚地裂。一言推倒神鼎屋。今古何曾有
豪傑。

佛印元禪師

早中楞嚴猛毒。死在開先虀甕。一具利齒獰牙。諸方
聞著頭痛。祇管侮聖欺賢。直要撈龍打鳳。描得師真
喜大笑。誰知笑破閻浮夢。

天衣懷禪師

夢從星降。悲乃宿習。徧遊叢社。早便超逸。遇惡辣手。

面對鐵壁。爆地擔折。鼻孔打失。萬仞銀山當下崩。虗
空突出一輪日。

永明壽禪師

懸一心鏡。圓萬行影。幽義徧窮。千光竝炳。開念佛門。
示唯心境。廣攝三根。普垂接引。

黃龍南禪師

慈明脊梁。硬錚似鐵。師一見之。心膽頓裂。趙州勘破
沒來繇。說甚紅爐一片雪。險絕如天不可攀。三關截
斷英雄舌。

楊岐會禪師

輔弼慈明。綱維叢席。一語知休。渙若氷釋。三脚驢兒
踏殺人。何問南山有白額。他日兒孫果滿地。臨風各
有冲霄翼。

白雲端禪師

抱珠而來。一笑被奪。誰知此笑。能殺能活。及至識破。
如桶底脫。始知此珠本自開豁。

長蘆𧷤禪師

禪淨兩關。誰權誰實。設化任機。千聖道一。大士幽贊。
首茲勝集。莫道達摩直指。不是遠公遺式。

五祖演禪師

一出門來。擔一片板。逢人亂撞。幾遭換眼。却因白雲
為牙。買得祖父田產。雖是自家舊業。也費幾多重趼。

天童宏智禪師

丹霞遭一拂。坭丸頭拋棄。超出空劫外。摸著自家鼻。

三更不借明。本光難思議。坐斷太白峰。法乳流大地。

徑山大慧禪師

從寶峰安箇鼻孔。從天寧打出殻封。佛日輝天鑑地。
竹篦趂象鞭龍。腥臊徧聞震旦國。不孤渠付臨濟正
宗。

虎丘隆禪師

入長蘆門。識圓悟語。想酢生液。竟入其旅。莫道柔易。
瞌睡之虎。踞坐虎丘。不容佛祖。

天童應菴禪師

探虎丘穴。似湊泊不得。坐金輪頂。似埋沒不得。放出
楊岐驢。野干俱屏息。甘露門開深似海。山高路險雲
昏黑。

普菴肅禪師

大溈門頭覓影。華嚴海裏翻身。本莫測迹難尋。別顯
權機祖意深。可憐白日人遭劫。無限魔雲賴汝清。

無準範禪師

悞入破菴。罄無所得。有眾如海。化行莫測。文煅武煉。
陶鑄綿密。兩入內庭。挈開天日。

雪巖欽禪師

知見若存。關棙猶隔。觸破琉璃。殿前古栢。借仰山座。
通楊岐脉。全提正令。千妖喪魄。

高峰妙禪師

打落拖尸句。擒得睡中主。死關天似險。負之以猛虎。
三喚不回頭。爪牙不輕吐。一條黑竹篦。鞭撻諸佛祖。


鐵山瓊禪師

髑髏觸破。再下一槌。本無欠少。須經這回。龍睛鬼眼
尚難識。萬里無端逐臭來。熏天炙地無藏處。法網彌
天海外開。

中峰本禪師

一遇流泉。見神見鬼。度得竹篦。毀巢破壘。超然幻住。
隨在雲委。說法無礙。海漩之水。

斷崖義禪師

踏斷千丈巖。炤破一片雪。機辨若奔雷。孤峭如硬鐵。
甘隱五十秋。火燒不能熱。末後更顛狂。滅盡千聖轍。

松隱茂禪師

無量劫來。抱此革囊。一擊之下。如雪沃湯。通身是口。
毛孔放光。光前絕後。天花飛颺。

千巖長禪師

窮佛歸處。枯木遇雪。惡狗當門。截斷途轍。老鼠翻盆。
漆桶墮裂。伏龍山上。證龜作鼈。

天如惟則禪師

無出豁漢。萎萎隨隨。水邊林下。如藏六龜。有時在師
子林中一嘯。也不忝幻住之師。

泐季潭禪師

龍飛五位。法運更新。如雲之從。作國上珍。終不受官。
天語益親。末後傾出。誰賡其音。

金壁峰禪師

白光燁燁。法中之瑞。伐木聞聲。更有何事。兩入帝庭

提祖印。開天首慶風雲會。皇恩正渥歌歸去。舍利燦
燦如珠綴。

啟教諸祖

天親菩薩

二難竝興。發慈尊秘。偉論雲蒸。釋無遺義。唯識既明。
性相始備。永為法燈。炤千萬世。

攝摩騰尊者

金人入夢。荷法而東。開天挈日。力在厥躬。如盲始見。
如聾忽聰。攝伏外眾。永播吾宗。

竺法蘭尊者

聖不獨化。必有其輔。摩騰既東。師亦步武。肇譯諸經。
始霔法雨。如來之使。震旦之祖。

康居會尊者

江南緣熟。有光燭天。尋光而至。師善其權。首請舍利。
為大法先。塔寺肇建。慧炬始然。

鳩摩羅什法師

靈發母胎。玅慧若神。持鉢悟旨。幼齡說經。佛法東傳。
訛謬相承。實藉師至。放大光明。

台宗諸祖

北齊慧文尊者

禪法西來。多局漸因。惟師崛起。悟乃天真。法稟龍樹。
觀宗一心。圓頓妙門。如日初昇。

南嶽慧思尊者

抱經空塚。悲淚何切。普賢摩頂。默然為說。稟觀北齊。

法華頓徹。展拓義門。永廸來哲。故知宿誓弘持。當是
地涌之列。

天台智者大師

受囑而來。茲乃復遇。南岳親承。遽爾長悟。獨宗經王。
法雨滂澍。圓頓妙音。千聖一路。噫弘持若師者。庶幾
不孤靈山所付。

章安灌頂法師

龍樹教觀。天台始昌。有師結集。法波愈揚。歷難註經。
雪被氷牀。烈火弗熱。其綱永張。

法華智威尊者

出宰官宅。入法王家。定慧交發。圓證法華。飛錫定止。
法鼓長撾。胡為所願者小而所獲者奢。其毋乃地涌
之一。特現權而來耶。

天宮慧威尊者

大威之室。廣而且幽。惟師入之。作大法舟。勇退深山。
鹿豕同遊。卷舒以時。厥化自周。

左溪朗尊者

晚入天台。一吸無遺。頭陀自律。㵎飲巖棲。異類感化。
舍利空垂。行粹道圓。表表羽儀。

荊溪湛然尊者

家學緘授。其道未揚。我師嗣之。于前有光。獨挾兩輪。
廣運無方。窮玄劇辯。竪最勝幢。

國清䆳尊者

偉哉荊溪。難乎其繼。我師靈慧。獨與之契。法流海外。

光煥天際。如日東昇炤破幽蔽。

國清修尊者

善入教觀。妙旨如躍。篤於事行。行本無作。麈尾之下。
神智自廓。金地之藏。寶光映爍。

國清物外尊者

會當其厄。教法晦沉。雲散鳥飛。孑影深林。妙入正定。
影滅塵凝。一絲之脉。以待曙明。

國清琇尊者

善說法者。必如法說。眾寡無形。虗空有舌。異僧來聽。
稽首而別。凌空笑謝。始知是賊。

國清竦尊者

唐運既傾。羣雄競覇。安知內地。惟王實藉。勤修益勵
用答國化。高論雲興。秉炬深夜。

螺溪淨光尊者

體合觀音。炤用不窮。欲絕之緒。賴師再隆。搜古藏于
灰燼之餘。取逸簡于大海之東。赫赫吾師。是謂能亢
其宗。

寶雲義通尊者

魏魏梵表。東海之傑。來學中華。圓頓畢轍。寶雲彌布。
法運超越。舍利鱗砌。證甘露滅。

四明法智尊者

台教彫殘。其復未久。賴佛真子。操智種首。掃除異計。
作獅子吼。惟一具字。折服眾口。

華嚴諸祖


杜順和尚

華嚴大海。汪洋莫擬。若非大智。孰窮其底。開法界門。
示還源軌。是知我師。必曼殊氏。

賢首法藏法師

來必有因。燃指立誓。遊毗盧海。窮法界致。口門放光。
神京震地。偉哉我師。垂範萬世。

清涼澄觀法師

報緣之勝。吾不暇致其稱。毓德之粹。吾無能指而名。
以法界海慧。窮法界海經。吾又何得而探其深。若我
師者。豈獨七帝之師。實萬世之儀刑。

慈恩諸祖

玄奘法師

少歷講席。神悟擅聲。間關求法。委命秉誠。五百餘部。
窮高極深。大教斯備。相宗始弘。

窺基法師

唯識一家。其義最微。奘得其訣。非師孰窺。撰疏述鈔。
直揚其徽。如暗得炬。百世所師。

淨土諸祖

東林慧遠禪師

深入般若門。別開骨董舖。濁浪儘滔天。一舟橫古渡。
莫道將錯就錯。何曾不是長安路。

法炤禪師

宿必有因。境乃先現。及到其處。文殊覿面。指歸淨土。
末季方便。捨茲一途。轉見瞑眩。


律宗諸祖

南山宣律師

佛制弟子。依戒而住。狂慧既興。越畔而去。師弘四分。
戒光遠著。百世所依。法門一柱。

靈芝炤律師

該練三學。以戒為本。如氷如霜。秉誠力踐。節彼南山。
賴師繼顯。蓮邦緣熟。天樂聞遠。

瑜伽諸祖

不空上師

據灌頂位。佩毗盧印。心精冥感。如響斯應。文殊特為
現身。天王亦來聽令。豈徒秘密之功。實乃不思議之
聖。

一行禪師

五部教法。師獲其印。陰陽讖緯。俗稱其聖。既契心於
嵩山之門。胡為盤桓乎他學之徑。是知大人智用。若
摩尼珠。何殊方而不圓映。

應化聖賢

佛圖澄國師

石氏之暴。如猛虎嗔。師胡為來。乃作厥賓。百千光恠。
用何其神。實以行師之仁。所謂如狎鷗鳥者。其未得
師之心。

慧約國師

此大菩薩。現比丘身。戒從性發。通豈修成。作帝王師。
主大法盟。誌公之匹。千載遺馨。


寶誌大士

從鷹巢來。異跡莫測。梁武頗解相親。怎奈認著形色。
不免剺破面門。何妨通身漏洩。祇為僧繇不作家。致
令千里雲昏黑。

寒山大士

世人見汝。如風如狂。汝見世人。可笑可傷。高歌松下。
抵掌路傍。寒巖孑影。草長烟涼。賴有豐干拾得。大家
同上戲場。

拾得大士

無姓無住。却是恰好。逢人拶著。敗露不少。寒山接拍。
哭笑不了。一自寒巖歸去後。至今凉月炤秋草。

布袋和尚

祇這布袋。惑亂人多。逢著便乞。為箇甚麼。縱遇作家
挨拶。却也不奈渠何。噫。古恠一任古恠。切莫認渠作
未來佛陀。

長耳和尚

石龕松戶。心甘行苦。百鳥是歸。天花可雨。為是不傳
之妙。為是神通之普。具眼衲僧齊看取。

濟顛禪師

不依本分。七倒八顛。攪渾世界。欺地瞞天。任渠翻盡
窠臼。何曾出這絆纏。逃返天台難隱拙。虗名猶自至
今傳。

永覺和尚廣錄卷第二十

