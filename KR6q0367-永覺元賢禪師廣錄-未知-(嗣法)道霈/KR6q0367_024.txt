











永覺和尚廣錄卷第二十四
嗣法弟子　道霈　重編

詩上


五言古

遊白水山剎

晨起出南郊。征衣冷如鐵。迢迢青松道。冉冉寒雲結。
疊嶺每崔嵬。山窮路欲絕。小橋架危壑。思理緣雲䇿。
崎嶇穿翠微。中有法王闕。重門亦窈窕。僧老眉如雪。
迎賓解倒屣。軒渠笑相接。石隙取新泉。銅瓶烹雀舌。
小樓瞰絕崖。開窓待明月。松風吹凍耳。濤聲未曾歇。
問我拈華旨。一字不能說。乞我寫新詩。便似隄頭決。
莫道文字禪。恐是甘露滅。

廬陽茆亝

闢土建茅齋。築基尚平實。橫架有三間。東西張兩翼。
編茅似剪齊。立柱如箸直。外籬儘空踈。內壁須完密。
既無斧鑿痕。也省丹雘飾。開牗任吐吞。設扉謹出入。
可以避苦霜。可以避烈日。顯者不肯來。俗士何由集。
惟有無事僧。終日長抱膝。或時出門去。手扶一楖栗。
或時入門來。雲簑并雨笠。興至且高歌。慵發便偃息。
呵呵別有天。廣大真難匹。寄語未歸人。世事何時畢。
畢後始歸山。噬臍恐不及。

金仙庵得李青郎茂才書。有懷其人

睡起搔頭坐。窓外雨毛空。客來扣我扉。剝啄聲重重。
何家美丈夫。能將雙鯉通。開緘讀再四。大如破寂鐘。
飲我薔薇露。拂我楊柳風。羨君自甘貧。清癯若瘦笻。
靈龜終不舍。矯矯雪中松。作詩尚奇險。李賀與盧仝。
時來白雲裏。往復探禪宗。嗟彼東家郎。墨綬亦彤弓。

指顧生風雨。掀鬚每自雄。朝昏登壟斷。逐逐市中庸。
鄙哉良自賤。玉骨孰如公。坐久篆灰白。日暮篝燈紅。
懷人偶成句。芭蕉夜雨中。

寓秀水楞嚴寺。聞復創之緣。賦以志慨

昔人註經地。巨剎鎮市廛。歲久漸傾𡉏。化為金谷園。
名葩每競艶。寶媛亦爭妍。引白消長晝。呼盧雜管絃。
堂堂亞聖士。來訪舊楞嚴。觸目成長噫。悲驚夜不眠。
會有青雲客。彩仗拂雲煙。肯將披誥手。轉作扣關拳。
共思復侵地。結搆紹前緣。遣以金剛𦦨。灑以清冷泉。
俄然成寶剎。恍如釋梵天。畵棟燦碧瓦。金殿垂珠簾。
梵唄喧春晝。沉雲靄暮筵。大將臨濟喝。顯發碌磚禪。
仍鏤貝葉書。薄海頗爭傳。猗歟亦盛矣。庭燎難久炎。
大士既西逝。遺像徒儼然。虗堂青兩眸。繼者有誰賢。
我來遭病困。偃臥久留淹。時從長者後。往復考陳鮮。
因思否與泰。反掌亦可憐。世局每如此。鐵石何能堅。
坐久意忘𥧌。秋月轉前簷。

城南路

芳草城南路。迢迢來上都。古槐夾道綠。好鳥仍相呼。
願言寄遊子。君行莫躊躇。踐此車馬道。避彼荊棘途。
徘徊岐路側。問君欲何徂。嗟哉千里錯。乃在發足初。
所以君子學。擇術當慎圖。

答清漳劉漁仲戴平子來山見贈

運當劫火後。祖庭久荒蕪。賴有布金客。重搆釋氏居。
湧泉猶潺湲。白雲尚卷舒。靈源流未竭。喝水聲非無。

昔人頗神怪。萬指繞圓蒲。不跨石門句。古今寧有殊。
我來繼其席。跛鼈出通途。敢追逐電驥。聚觀盡軒渠。
胡為枉賢達。松際來高車。甘避文石陛。邀入煙霞廬。
山童共喜躍。好鳥競歡呼。白龍亦不禁。灑雨洗塵塗。
揮毫走龍蛇。璨璨皆玉珠。遺響落千巖。流光燭九衢。
促席論底事。何禪亦何儒。識得達摩意。方知孔聖書。
陶然忘喧寂。松月照窓虗。山空澹雲影。幽香入庭除。
慚予坐枯槁。兀兀長守株。徒虗匠石顧。山頭一老樗。

往玄沙埽祖塔

日午出松關。崎嶇下碧巒。天風吹我衣。飄搖巖岫端。
江光遠亦近。山雲去復還。綠疇何渺茫。草逕幾盤桓。
邐遞冶城東。悵望飛來山。日暮抵其下。頗思行路難。
金剎久巳頹。石塔亦半殘。有僧能弔古。重搆荒坵間。
我來訪故事。主賓乃盡歡。拈香古塔前。葉落秋煙寒。
分明說法音。至今尚未闌。

登昇山有感

迥然天外峯。望之青且碧。石磴穿雲過。松門草未闢。
仙人不可招。丹井沙填積。禪翁去不回。塔倒封蘿薜。
物化本如斯。朝來何保夕。有僧作身謀。抵死志不易。
為已營方墳。敢移祖塔石。不知身死後。斯墳有誰惜。
日落吹晚風。寒蛩聲嘖嘖。

登鼓山大頂

登峰須造極。斯言聞之古。屢欲緣雲上。志靡輙自阻。
今晨決䇿往。力羸憑杖拄。崎嶇達彼巔。萬峯皆下俯。

五虎不敢渡。伏在江之滸。依微見諸城。澹煙鎖平楚。
諸山到海盡。漾蕩去何所。極目蒼茫中。夷島若可數。
晚風起天末。逢逢發石鼓。劃然一嘯歸。響落千巖塢。

祝聞大師七十壽

大道久沉晦。崛起稱雲棲。高蹤迥難企。惟師克嗣之。
法雲垂靉靆。大地徧流滋。我閩尤多幸。勞謙錫三移。
振衣屴崱巔。一笑羣山低。空谷駭跫音。陰崖仰朝晞。
惟願長住世。寶掌恒挈提。雪眉連鶴髮。海國共瞻依。

贈僧養母

孝道名為戒。作佛權輿茲。亦曰至道法。佛諭非一辭。
出家雖離俗。必報父母慈。豈為墮愛網。至性不可遺。
作堂名養母。黃梅百世師。行脚擔母去。孝行良可追。
嗟彼裨販者。逃釋潤其私。痛哉非佛意。何恠世共訾。
上人徧參竟。不能忘所思。拽杖歸故里。為母營山茨。
堂堂賢相國。乃為手一揮。春生楊柳陌。月挂珊瑚枝。
我來聞及此。不覺為開頤。但願汝母壽。法喜長僖僖。

答黃麗甫文學用來韻

桐城古名區。毓材多奇逸。歐陽崛起後。譽髦迭相迫。
君世簪纓冑。英名早能識。堂堂大詞宗。惟君繼其迹。
如日奪眾明。獨懸天中碧。問業鏡山下。道價高斗北。
探奇吳越間。時混野衲錫。到處發天籟。幽寂喜重闢。
珠玉燦千巖。山神護寶畫。下視佔畢流。吷然同戲劇。
遊倦賦歸來。春光巳收畢。寄傲紫雲房。染翰蓮華宅。
時有五色光。直向寒空射。南面擁萬卷。足立千秋績。

山僧來紫雲。孤負一短䇿。安得從君遊。揮灑千丈壁。

題道士松巖圖

貞姿自孤特。況乃生巖扄。巖扄抱石乳。貞姿懷茯苓。
所以松下人。獨誦黃庭經。清陰傲白石。野潤含清冥。
奈何世上客。苦欲腰紅鞓。

題用拙齋

青山有神姿。白玉足清弄。高人息世鞅。田父好懷共。
[日/黽]生未上書。意氣不可控。柳子既一揮。乃欲托愁諷。
簷蛛布晴網。野繭作春甕。物化固何如。勿語癡人夢。

山中有感

春山橫翠嵐。春水漾新綠。落花不肯住。流出前溪曲。
道人自何來。欲借白雲宿。白雲非可依。聊爾避塵俗。
春墾半畝畦。秋收一擔粟。每挑野菜根。和作纓絡粥。
一飽更何求。高臥林下屋。睡起出門去。更栽兩行竹。
聞說東家郎。趂金如趂鹿。金盡橐還空。妻嫌子罵辱。
一拙守有餘。百巧營不足。寄語東家郎。何如多種穀。

懷智者慧約國師

我來智者鄉。披荊考陳迹。不見本生碑。婺山空自碧。
青草迷荒烟。躊躇長嘆惜。獨龍鏟幽光。人事千載隔。
尚遺智者名。迨今如雷霹。安得起斯人。重與探玄賾。
澡瓶大幾何。那堪容七尺。寄語措大流。切莫空思索。
譬彼北辰高。誰能將手摘。

懷博大士

悵望雲黃山。飄渺白雲裏。一搭逈千秋。去天纔尺咫。

憶昔善慧翁。道冠亦儒履。謁帝入承明。據榻獨抗禮。
揮案說全經。虗空若為擬。甘露每夜泫。天仙頻來止。
寺廢足寒煙。棟橈陛亦𡉏。誰為魯靈光。巋然雙樹底。

七旬𧩙日

行年今七十。眼暗齒亦疎。躘踵難舉步。風雪滿頭顱。
閱世良巳久。杌夢歷居諸。千古止一念。滄桑不用歔。
十界同影事。鏡體本皆無。菩提尚非實。況彼俗之餘。
百慮俱消盡。閒披古佛書。夜深獨隱几。明月滿庭除。

贈潘士閣居士四十誕辰

潘君少好學。弱冠蜚英聲。搦管風雲起。步趨近古人。
中歲能好道。遁跡秦溪潯。陶然仁智樂。永謝蝸角名。
詩文自娛悅。語語見幽貞。恍惚晉處士。五柳揚風清。
今年當強仕。懸弧節載臨。鄙句聊相贈。瓦礫作黃金。

送沈君耀居士還潭邑

沈君故人子。千里來石門。憐予老且病。依依問寒溫。
因之詢舊交。屈指幾能存。嗟哉予獨後。朽廢何足論。
今晨別我去。雲白紛前村。丁寧不再三。但道欲無言。

因跌臥病(十首)

一足躓而仆。四體竝為殃。僵臥不能起。動靜俱失常。
況當三伏日。如居火聚傍。流汗每浹背。揮扇未暫忘。
皆由幻身起。幻起還自傷。須知不幻者。安坐無為鄉。

偶因一步錯。遂成無盡憂。展轉枕席間。痛苦未曾休。
思彼世路險。寸寸有戈矛。一念稍失謹。禍起更誰尤。
所以君子學。頃刻宜慎修。素履欲無咎。端不在他求。


病來巳週月。瞑眩藥弗離。志巳不帥氣。寸步豈能移。
暑威今謝職。金風動桂枝。漸入清凉境。恍如無病時。
且喜無客至。默然得自怡。不似維摩詰。雄辯四筵馳。

病後更添病。皮骨僅連立。惟有鼻孔高。依然還似昔。
西風透被來。亂蛩鳴四壁。時序任推遷。何日是好日。
更有人請法。指曲喚作直。不是強欺君。為君說真實。

偃臥經三朔。寒露浥芭蕉。日月如丸跳。肌膚巳半消。
牀前初學步。扶翼行幾朝。一室方丈餘。猶若百里遙。
時近九日節。遊客興偏豪。病僧無足力。豈敢望登高。

枕上四閱月。回觀祇片時。痛苦雖少息。步趨尚弗宜。
經書久巳廢。筆墨未曾辭。客來索偈言。信筆頗不疑。
有風欺病體。却自不能支。擁毳守鷄骨。聊以待歸期。

奄奄百餘日。每自嘆居諸。堅氷今巳至。辛楚未全除。
饘粥既少進。營衛且日枯。醫術巳告困。奏效良亦疎。
拄杖尚無力。猶倩侍僧扶。甚矣吾衰也。徒抱此殘軀。

寂寥守一室。陰雨倍生寒。堦前梅影瘦。籬下菊英殘。
厥疾未曾瘳。展轉猶痛酸。年衰力亦弱。計日詎能安。
但觀萬象始。冥然得自寬。病與不病者。總是太無端。

十月今既望。竹影靜橫窓。夜深蓮漏永。寒生席上霜。
擁衾不成𥧌。自省還自傷。受生三有中。業繫未能亡。
病久難勿藥。恐成跛脚殃。因思雲門老。說法亦何妨。

余年七十四。數載縈疾苦。況經此一交。五月未出戶。
茲動律管灰。雲廓日當午。扶翼出堂前。勉行十數武。
望見屋前山。山容翠而紫。松頭老鶴歸。臨風勢欲舞。


懷鄭所南(有序)

所南氏宋末一布衣耳。宋亡孤憤不巳。齎志而沒。
甞作心史一書。用鐵為函。沉蘇州承天寺井中。至
崇禎戊寅。其書始出。予讀之。悵然有懷。

世局如秤子。頃刻變每新。反覆絕無定。豈論君與臣。
何如鄭處士。堅作宋遺民。未沾升斗祿。秉志自忠貞。
鐵函褁心史。語語泣鬼神。畵蘭不畵坡。此意良獨深。
直輕呂望富。甘作伯夷貧。縱有堯舜出。傲骨亦難平。
壯志雖未酬。抵死惟一心。斷斷不可轉。豈貪後世名。
挑燈讀君書。掩卷為長吟。安得借清風。披拂世間人。

懷夢觀禪師(有序)

夢觀泉人也。為開元佛果之嗣。其學贍博。其文典
雅。性狷介寡合。有司辟主承天。辭弗就。所著有開
士傳夢觀集二書。余寓開元時訪得之。首所服膺。
葢有道之士也。自元以至今日。少有能匹其休者。
法門下衰。殊可深慨。故私心於夢觀。獨向往之切
云。

泉南稱佛國。名衲多雀起。夢觀最後出。世能知者幾。
積學有淵源。著作追前軌。秉操甚堅貞。辭檄甘自否。
一室大如斗。深臥紫雲裏。四壁盡蕭然。圖書却盈几。
昔賢不可見。得之在故紙。閩粵三百年。誰能嗣其美。
時睇彼遺編。淵哉難測底。悠然有遠懷。綣綣不能巳。

破屋歌

我有數間屋。祖父遺來久。登樓可作賦。對月堪呼酒。

衣冠襲漢唐。几席對窓牖。焚香每獨坐。論文常會友。
只為歷年多。其如朽蠧何。父雖言修緝。予惟宴逸過。
一夜陰雲集。風暴雨滂沱。墻屋盡崩𡉏。佳麗頓消磨。
男女遁空谷。孤露無止宿。六藉淪淤泥。何論麻與菽。
野狐跨灶行。山鬼傍垣哭。依依不改顏。獨有東籬菊。
我生本多迍。惟言學避人。於今無可避。孤立一窮身。
回思祖父事。日暮不勝情。嗚呼發長慨。風寒天地冥。

七言古

讀紫栢老人集有感

古道無人久寂寥。祖庭積雪欲齊腰。陰崖白日山鬼
嘯。荒草寒煙狐兔驕。平人無限遭魔魅。牽入荊榛不
可招。紫栢老人心血熱。揚聲大呌魂欲銷。君不見。包
胥泣血灑秦庭。秦穆君臣亦淚傾。無衣賦罷鳴刁斗。
揮回楚日垂休聲。又不見。諸葛出師不顧身。鬼神號
泣蛟龍吟。成敗何甞敢逆覩。揚義祁山賊膽驚。復楚
延漢雖不同。大義均如貫日虹。丁茲叢林秋晚日。老
人激烈如二公。俗士徒知保身重。謾爾譏為亢位龍。
進而不退良有以。鞠躬盡瘁漢之忠。挑燈夜讀老人
書。志弘大法早捐軀。一片苦心如赤日。金光曦赫天
東衢。嗟我守株徒自困。慧命如絲勢日孤。安得妖氛
頓廓落。坐令此日見唐虞。

袁水部乘遊招住壺山。前住持印山師願充
修造。賦此以壯其行

憶昔壺山化盛日。飛簷走棟逼天衢。撾鼓升堂臨萬

指。激電轟雷每自如。入明寥落幾殘僧。種禾博飯守
居諸。豈知祝融猶作妬。傑剎化去成蝸廬。墻頭亂草
挂蘿衣。堦前苜蓿滿庭除。古殿巳荒餘舊砌。伐鼓考
鐘事久虗。袁公好道出天姓。金湯大法如惜珠。每憂
壺山不能𥧌。晨興遺我八行書。嗟嗟跛鼈出頭來。笑
殺南泉陸大夫。雖無廣廈藏龍象。猶存餘地放圓蒲。
休怪屋窄難容膝。翻憶古人樹下居。佛法不在棟隆
吉。插草建剎知也無。君今何苦思營搆。只緣日夜痛
前模。按下雲頭效乞士。豈為能安七尺軀。前途日暖
江山麗。到處春深長柳榆。一條楖栗隨身去。好向人
間問給孤。

謝曹能始憲長來山見贈

石鼓嶙峋障海東。層巒面面金芙蓉。摩崖刻石首朱
趙。神光夜夜燭寒空。古來遊者如有幾。多蝕蒼煙碧
蘚中。始知名節貴自立。假石何能示不窮。曹公繼起
廟廊姿。歸來兩袖拂清風。八斗才高未曾試。簡編聊
寄補天功。宦情久付滄江外。喜同野衲探禪宗。重布
黃金開石鼓。天上移來梵釋宮。我乘業風吹到此。通
霄一路寡相逢。又見祖機化魔令。陰崖白日鬼橫蹤。
狂瀾莫挽東趨勢。熱血幾欲噴玄穹。大法垂秋僅一
綫。赫赫金湯賴有公。趂閒便駕籃輿至。扶笻踏破白
雲封。藻思綺句誇七步。筆光墨怪搖千峰。盟心直下
菩提種。力扶寶炬袪朦朧。愧我難摶轉運日。却羨子
韶神臂弓。


與清漳何平子茂才

聖主羅賢心最熱。撑天拄地須豪傑。近日經生估畢
流。十用看來九敗裂。先生崛起丹霞城。八斗才高氣
橫絕。治安書䇿似賈生。言言淚灑英雄血。特疏禹貢
翼前賢。山經水緯詳分說。奇偉分明希世珍。董賈如
今非兩舌。北塞天驕尚未降。中原弄兵猶未滅。願君
休臥南山廬。快著祖鞭應時節。

潭陽瀛洲橋成。丁生來索詩。頌沈侯德

潭上之山丹且崪。潭中之水深更潏。靈光秀爽萃瀛
洲。今古英賢多傑出。昔有橋東江處士。解道人家藹
秋色。晦翁杯酒餞季通。步吟橋上成勝集。怒濤劫去
幾經年。往蹟難追我心惻。渡頭客立暗魄銷。浪急湍
高風雨泣。共喜陽春今有脚。仁風飴蕩滋育息。百里
熙熈化雨中。口碑載道頌侯德。戴仁揚義有丁君。長
虹臥波不借力。捐金半萬未為難。驅石運材成不日。
君不見。端明海上駕石梁。靡金十倍出非一。閩南燕
北共爭傳。盡道神功非人及。何如沈侯不下令。坐看
功成萬民逸。

祝支提樵雲老師八十壽

支提屹立東海隅。重巒疊嶂擁禪居。天冠聖蹟邈莫
測。仙人遺竈在丘墟。中有高僧頭似雪。辟支巖下抱
瑾瑜。恰如氷壺濯桂魄。亦如火聚現芙蕖。行年八十
猶矍鑠。飲㵎眠雲每自如。願師住世同寶掌。長為明
炬照昏衢。


贈鷲峰上人書華嚴涅槃二經

菩提場內法雷喧。七處幻出妙莊嚴。最後雙林垂顧
命。四德巨浸渺無邊。上人運腕依誰力。一毫吐出無
後先。謾言海墨書不盡。點點畫畫箇中圓。我來焚香
為披讀。筆光墨怪搖蒼天。譬如獅子用全力。古鏡重
重頓現前。我覺身入毗盧境。法界交羅常湛然。亦覺
身泛涅槃海。滴滴醍醐眾味全。掩卷與君暫借問。何
如一畫未生焉。頴翁高臥芸窓下。壁角燈籠笑欲顛。

題般若庵。兼壽主人

秋江三浙何漭然。浪勢如山欲拍天。江干有庵大如
斗。柴門長閉封雲煙。繞逕修篁垂露淨。金經四壁勒
珉瓀。中有穆然雙乞士。阿兄阿弟難後先。阿兄韻古
不染俗。獨坐空床究碌磚。阿弟今年六甲週。心素何
妨入市廛。我欲掇出須彌盧。為君更祝無量年。自笑
虗空祝不得。聊秉毛錐述短篇。

饑饉行

去年河伯大為災。青秧蕩盡田如海。蝗虫繼起勢遮
天。掠地傷苗數千里。涕泣號呼不暫停。祀天禱鬼終
莫巳。更加春雪大如拳。半月霏霏不肯止。流離無地
可容身。溝壑殭屍數難紀。鬻妻貿子強支持。又質自
身充下使。麩糠泥土是家常。草根樹皮亦稱美。弱者
捨命入鬼鄉。強者攘奪各蜂起。南北叢席盡凝塵。檀
那不至將誰倚。鐵板雖挂舊堂前。托鉢空回烹白水。
僧徒鳥散無可棲。暫見朝遷暮又徙。綠林豪客甚縱

橫。住山行脚俱難𥸹。君不見。海住城中優婆夷。小器
雨寶濟貧餒。又不見雙林大士誓燒身。欲救眾災甘
自毀。愧我於茲兩不能。未審將何來救彼。但願秋成
大有年。淑氣頓開天地否。

福城嘆

福城圍久。饑饉與疾病交急。為作此嘆。

嗚呼。福城苦最堪悲。無限深殃集此時。兵圍十月猶
未解。人家十萬總難支。三災竝起天弗厭。尸首盈城
數莫知。見說昔賢曾有讖。三山流血可成池。果腹遍
尋池上草。溝中割肉亦療饑。人既相食同禽獸。市中
有虎語非欺。幾見朱門路行乞。妻兒一旦任披離。只
為殘生難自保。門風掃地有誰嗤。無諸建國稱福地。
到此如何禍更奇。假使生民俱喪盡。猶恐空城亦禍
基。嗚呼。福城苦最堪悲。

僧兵嘆

元季泉州亂。肉食者鄙敺僧為兵。夢觀禪師為作
僧兵嘆。今日之僧。不待敺而為兵者夥矣。此法滅
之相也。乃繼夢觀而有作。

覺皇制律首禁殺。徒畜殺具猶見訶。古傳生草不敢
拔。況復從戎屠戮多。搖頭掉臂出蘭若。日思爭戰類
修羅。袈裟直付東流水。身披鎧甲肩荷戈。羞說威儀
推馬勝。自誇暴虎與馮河。半點全無忠義膽。只為癡
貪起禍囮。刀山劍樹眼前現。白骨徧橫衰草坡。況復
三途攖劇苦。千生百劫若為過。嗟哉嗟哉胡不悟。自

暴恰似赴燈蛾。晨起摩頭須自省。覺皇苦口奈君何。

送淨和師歸舊隱

近日禪和多似粟。逢人箇箇阿漉漉。盡言生死不相
干。藕絲絆倒如禽犢。吾師參得博山禪。半生甘伴白
雲宿。不將半點掛人間。恬然穩坐三間屋。一條拄杖
入深雲。千尋寒木藏幽谷。豈比諸方垢膩禪。紅塵堆
裏苦馳逐。今夏重來石鼓山。儆予不啻再三告。清晨
別我還故居。屹屹孤風良絕俗。末法如君有幾人。頓
令千載仰芳躅。

送卓庵禪師歸壽昌

黃龍峯下金繩界。西竺重遊立梵宮。一朝火𦦨來說
法。蕩然當下現元空。得君任此良不易。剛骨擎天復
舊蹤。却似女媧能煉石。而今果有補天功。先師窣堵
元無縫。無影樹下好相逢。何時更起凌霄勢。屹然長
鎮石溪東。君今辭我出石門。草鞋踏破白雲封。願言
步步須仔細。好把鉏頭振祖風。

送本立上座歸潭陽

老僧行年七十五。業重猶司鼓山鼓。未得安然正首
丘。潦倒連年縈疾苦。君來問疾良亦難。孤槎歷盡幾
青灘。撥雲直上通霄路。海天霜雪正嚴寒。喜晤榻前
相對語。恍如隔世重相與。歷問故交得幾人。多少英
賢埋下土。我今脫白四十年。藏身祇在伏羲前。生平
所學拋東海。一條楖栗白雲邊。隨風鼓舌如雲雨。瞿
曇秘密今全吐。一千五百幾能聞。婆心瀝盡終無補。

仲尼昔日欲無言。默識方能契本源。莫道鼓山塵韻
絕。從來別是一乾坤。君今年巳六十四。登山豈作等
閒戲。彼此老大似殘陽。後日相逢能幾次。今晨辭我
出石門。桃李蹊邊春鳥喧。丁寧須記臨行句。適燕切
莫駕南轅。

輓林得山兵憲

憶昔相逢劍水濵。乍瞻芝宇如天人。慷慨披襟譚國
事。卓哉意氣壓羣英。首將石鼓相付囑。訂交泉石廿
餘春。山門倚重若城塹。再造論功莫與京。舊年勉以
末後事。尋常茶飯不堪陳。報言自有通霄路。英靈豈
肯等凡倫。近日忽聞易簀信。通霄路上果先行。孑立
空山徒悵望。願言莫失舊時盟。

輓鄭漢奉司空

憶昔祝釐趨建水。淨慈菴上始逢公。從此納交近十
載。往來不憚登巃嵸。虗襟厚德不常有。榮名峻秩視
如空。諦信斯道更不疑。宿緣想在般若中。昔日楊李
及蘇黃。法喜之樂垂休蹤。至今六百有餘白。唯公尚
有古人風。今歲臘月天愈寒。雪花如掌舞穹窿。干霄
喬木忽摧折。黃童白叟俱失容。嗟哉死生固大矣。不
生不死亦須窮。等閑揣出虗空骨。拍手高歌天外峰。

五言律

登聖泉岩

山高俗自遠。林幽境乃偏。垂籐棲倦鳥。怪石濺寒泉。
徑曲穿雲度。亭空待月懸。我來日正暮。披露晚風前。


山中聞邊警(二首)

羽檄連年至。天驕迫漢疆。骨枯塞草白。血濺陣雲黃。
未見請纓壯。誰為借筯良。銷兵是何日。令我憶馮唐。

見說天王怒。千軍出漢京。曉霜嚴楚劍。夜雨洗天兵。
邊耀止戈武。天懸日月明。單于應膽落。指日塞煙清。

寓蓮臺山

青蓮開淨域。半榻借同棲。枕上濤聲急。窓中樹色迷。
閒來披梵典。睡起覺鶯啼。晚向沙頭坐。風清虎渡溪。

春日同諸子。遊雲際山

孤塔迥雲際。下有摩尼宮。路古苔長密。庭幽翠欲籠。
松枝挂海日。竹影弄江風。汲得岩前水。烹茶論苦空。

西圃

橋西管小圃。圃內半為塘。靜覺魚遊樂。閒看蝶過忙。
摘葵帶曉露。種菊傲秋霜。學圃雖云鄙。鄙中滋味長。

謁白雲約禪師塔

雲山最深處。樹古競參天。塔廢尚餘壘。碑殘更帶煙。
傳心懸白日。說法倩鳴蟬。莫道師無語。雷音震大千。

山居(四首)

獨喜重巒峻。卜居在上方。雲深埋小屋。樹密護低墻。
叢桂堪招隱。幽蘭每自芳。回思前日事。深似失頭狂。

百年生計少。家破只甘貧。旅泊半間屋。漚花七尺身。
架頭堆亂帙。几上足浮塵。獨倚寒岩臥。枯槎不管春。

一塢白雲深。幽居愜野心。繙經每獨嘯。對月喜長吟。
種竹開苔徑。栽松益翠岑。因嗟塵俗客。誰似暮歸禽。


生無適俗韻。枘鑿誰與宜。迂只從他笑。狂尤愧自知。
雲間頻撿藥。月下細敲詩。且學龜藏六。臨風自解頤。

小塘

窓前閒半畝。開作小方塘。雲過暫留影。月來時有光。
灌花春借色。洗硯墨流香。唯有塘中水。澹然却自忘。

過寶山菴。逢友人話舊

觀方來故里。繾綣舊遊蹤。門內驚新主。堦前識老松。
古道誰人問。知交汝獨逢。共談今昔事。笑破白雲封。

辛未秋日。寓清修寺。刻弘釋錄

挂錫古禪房。秋風冷竹牀。照懷唯白月。入帳有清霜。
慕往愁難繼。傳來慮欲長。喜聞巖上桂。猶發晚秋香。

季夏八日。同本智洞微二師。遊喝水巖。次韻

喝水聲消久。虗名尚有巖。徑危欺峭壁。江渺小孤帆。
探洞知源遠。摩題歎蘚緘。𢹂朋坐磐石。微韻出松杉。

贈空生師修玄沙祖塔。用聞大師韻

生平多遠思。長憶古玄沙。屢斵雲間石。重敷座上花。
臺因寒葉點。影為夕陽斜。疑是釣魚客。來弘舊日家。

題玄沙院

暮入獅峰下。隔林響梵鐘。涼煙迷白塔。寒露冷青松。
舊礎藏荒草。新椽傍古榕。雷音今巳寂。徒爾弔前蹤。

和聞大師登昇山掃祖塔

孤峰橫按杖。眼小無諸城。雲幻將千態。江流止一泓。
蘿深籠塔暗。煙細惹衣輕。為訪先朝蹟。呼童剪棘荊。

秋日撝謙居士。來山索賦


屴崱峰前立。海天何渺茫。斷煙迷遠樹。秋水澹斜陽。
植杖聽泉落。倚巖聞桂香。憑高無限意。一笑白雲傍。

答魏具瞻遊鼓山。次韻

雨後山容淨。春深翠色新。登峰小溟渤。倚杖對𡾓嶙。
觀化嗟前蹟。安禪洗世塵。莫言徒邂逅。蓮社有前因。

題開元寺(寺古有桑樹白蓮。石柱牡丹庭前瑞草。紫雲葢頂等瑞)

佛國名傳久。桑蓮獨擅聲。異葩根礎發。瑞草覆庭生。
殿古藏雲紫。壇虗映日明。我來問陳蹟。金鐸向空鳴。

其二(寺有神僧。稱袒膊和尚挑燈道者。又有僧。稱文殊化身。鈔唯識論)

昔產蓮華地。神僧每托栖。袒膊援羣溺。挑燈醒世迷。
廊長旋日永。塔聳切雲齊。鈔論人何在。堂虗鳥自啼。

其三(寺有甘露戒壇。照律師所建。有井味如甘露。故名。戒環禪師著法華要解等書)

古賢能秉律。壇搆幾經年。久沒凡塵暗。重開瑞色鮮。
飛花常入座。甘露海流泉。安得環與照。垂光映大千。

其四(洪武間。帝命潔菴來住持。及引見曰。汝但清心潔已。自然眾服。故立清心潔已堂)

甘守白雲隈。春風吹幾回。祇因曾下種。故此却重來。
石鼎生新𦦨。天華點舊苔。遙思潔已訓。帝語尚如雷。

遊彌陀巖。歷巢雲山房。晚抵大道巖賦

百折捫蘿上。凌霄一徑懸。蔦陰抽石笋。崖斷挂龍泉。
磬落從天際。花飛點洞前。晚來歸寶所。一笑白雲邊。

南臺

節彼南山石。春深翠色濃。壁高欺日少。徑窅與天通。
城郭雨煙裏。樓臺樹影中。莫言大似斗。萬里入簾櫳。

題片瓦巖　(二首　其形如龜故。又名六眸洞)


中蜂懸小徑。虗窅洞長幽。片瓦含金剎。千秋負範疇。
天風穿石吼。海浪拍空流。安得常來此。同君老一丘。

為避城中暑。來遊小洞天。石樓侵翠色。松榻護嵐煙。
煑茗待新月。敲詩入舊絃。沙彌不解事。猶問老僧禪。

宿薛際可居士風木堂

為尋碧石勝。來宿薛君房。徑僻穿松影。林幽散茘香。
煙雲籠舊壁。風木慘虗堂。夜坐空山寂。鐘聲出上方。

宿龍山寺

挂錫龍山寺。堂虗半是雲。風從海上至。月向樹頭分。
山鳥隔林囀。潮聲入夜聞。坐來清不𥧌。更把片香焚。

遊紫雲室。和何鏡山先生韻(二首)

搔頭青嶂上。宴坐紫雲間。海岸孤城迥。松門野客閒。
幽禽啼晚樹。白鹿臥空山。浩浩煙波渺。遙看一鶴還。

一望將千里。茲山許獨尊。海風吹我袖。山翠擁僧門。
欲學藏身法。先須嚙菜根。叮嚀二三子。休逐利名繁。

題古拙上人靜室

塵外一區宅。居中別有天。槐陰垂徑僻。草色入簾鮮。
室隘却如斗。墻高僅及肩。食貧雖有日。飲啄且隨緣。

題彌天上人園居

東園聊息影。境僻草尤深。屋破憑雲度。墻低喜月臨。
採蔬時帶露。種樹為棲禽。莫道園居陋。悠然契宿心。

歸鼓山。寄答傅幼心諫垣。用來韻

一錫淹留久。言旋傍鶴飛。秋河影自澹。古路翠還微。
彭澤方躭飲。東林孰付衣。入門成一笑。恰似野雲歸。


過嚴灘

晚山依落照。春水漾微瀾。雲淨江天澹。厓高石壁寒。
披茸探往蹟。倚櫂問前灘。多少英雄客。輸君一釣竿。

除夕(四首)

相彼苕溪水。何曾問歲年。祇為浮生幻。難同劫石堅。
爆聲催去臘。爐篆燼殘煙。瞻顧東方色。依稀近曉天。

安禪難論歲。老業貴知時。豈為辭窮鬼。非關祭舊詩。
年華同燭盡。老態逐更移。因憶北禪老。捫心暗自咨。

長年多自適。今夜却心驚。爐內紅將燼。枝頭白欲生。
韶光迅易滅。壯志遠難成。休待鷄窓曙。願同鳥道行。

梅花情欲盡。柳眼意將青。爆竹震寒寂。松燎破夜冥。
百年渾是醉。此夕幾能醒。却愛凌霜栢。森森列一庭。

題香象菴

林幽積霧深。香象伏層岑。雲至巖生白。風來竹亦吟。
然松烹石髓。對月話禪心。時聽東岡上。丁丁太古音。

登石盂山

崎嶇登鳥道。飛練[泳-永+剪]田衣。古洞藏雲密。深筠積翠微。
主賢客屐集。山逈俗塵稀。晚眺小樓上。遙天鶴正歸。

寓娑羅塢(二首)

深翠掩重巒。澹煙籠僻塢。挂天白練寒。布地黃雲普。
怪石裹苔衣。空堦垂竹雨。悵望夕炤中。孤塔渺誰主。

遯跡山宜峻。依雲立數椽。鶉衣侵翠雨。箸笠飽嵐煙。
蘿月穿簾冷。松風弄影偏。夜來清不𥧌。獨對一燈懸。

過等巖。為冲如上人賦


選得昔賢地。重營大士宮。嵐煙侵几席。牛斗宿簾櫳。
海𤄃涵孤月。山窮跨臥虹。蓬萊疑不遠。惚恍白雲中。

秋日過邵練要居士山齋(二首)

鼓巘多奇麗。茲丘最賞心。江帆時入座。石笋自成林。
磵險鳴寒玉。山幽噪暮禽。逈超塵世外。況又值秋深。

異境驚初闢。山僧愧始遊。雲根露鳥背。石髓[泳-永+剪]松頭。
葉落峰逾瘦。嵐深㵎轉幽。西風颯颯至。猶喜暮煙收。

祝洞白師六十初度

臘高登耳順。身隱望彌彰。松偃寒崖葢。梅飄晚節香。
昂藏僧貌古。噓呴德風翔。欲滿閻浮願。何妨鶴髮長。

初夏苦雨

一陰方夬盡。赤帝令初行。靉靆雲猶密。淋漓澤久傾。
子規難呌月。布穀懶催耕。擁毳忍寒坐。何時見日明。

清明日掃祖塔(二首)

春晴風正暖。好鳥囀芳林。塔上松雲密。堦前花雨深。
瓣香先聖脈。杯茗後人心。因憶昔時事。如聞說法音。

昔賢去巳久。窣堵徒嵯峨。夜有虎狼宿。晝惟樵牧過。
霜嚴石卵爆。雨漬苔衣多。三遶空惆悵。其如長臥何。

霜降

秋晚寒威迫。堦前草欲枯。林疎風掃葉。月落樹啼烏。
荒塢蟬聲寂。寒塘雁影孤。堅氷雖未至。霜巳遍長蘆。

咏魚鼓(二首)

禪門多閴寂。藉爾發聲洪。何用臨淵羨。可從緣木逢。
無情還善應。不動自圓通。因甚能如此。全由肚裏空。


成象非天育。掄材取鄧林。披鱗未涉水。流韻出無心。
權秉師僧令。能和梵唄音。祇同鐘磬侶。漁父豈相侵。

秋興(四首)

秋深氣日肅。野衲恰相宜。不作悲秋賦。惟吟釆菊詩。
金風辭落葉。玉露浥寒枝。自有翛然趣。傍人恐未知。

悄然坐荒塢。風清況益清。茶煙迷竹色。梵韻雜蛩聲。
樹古足蟬噪。簾虗掛月明。更闌發深省。孤鶴嶺頭鳴。

凉風起天末。曳杖數峰西。江靜蘆花曙。塘空雁影低。
寒雲閉幽谷。衰草覆前蹊。一嘯歸來後。松頭練色迷。

睡起庭前立。悠然忘寂寥。氣清天宇廓。境遠客情消。
巖桂晚香淨。江楓醉葉飄。白猿來覓果。嘯月正中宵。

步林茂卿居士登鼓山韻

通霄無鎖鑰。五里盡松陰。石險苔猶滑。山空客亦臨。
鶴飛凌漢遠。猿嘯入林深。喝水聲難繼。誰傳太古音。

中秋夕。仝鄭漢奉司空。林得山農部。步月石
門。因坐水雲亭

碧天淨如洗。乘興探靈源。步月穿松影。緣崖入石門。
蟬聲來遠樹。漁火辨孤村。因坐鳳坡上。誰知秋露繁。

行

日照山容淨。舉杖陟崔嵬。徘徊秋草徑。微風拂面來。
喜逐閒雲去。還同野鶴回。往來有何事。踏破舊蒼苔。

住

往來蒼嶺上。駐足碧岩頭。白雲觸衣冷。兼之風颼颼。
遠村山外見。長江脚底流。近觀山蟻鬪。貪嗔未肯休。


坐

境閒雲寂寂。簾捲月明初。未識達摩意。面壁結雙趺。
蒙頭惟破衲。席地用圓蒲。檻外天花雨。空生知也無。

臥

山深蓮漏永。一室風俏然。繩床方七尺。曲肱伴雲眠。
有無渾不計。凡聖亦都捐。莫謂全無物。孤明一鏡懸。

永覺和尚廣錄卷第二十四
