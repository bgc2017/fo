











五燈嚴統卷第二十四


臨濟宗

南嶽下三十一世

龍泉聰禪師法嗣

北京笑巖月心德寶禪師

金臺吳氏子。世族錦衣。母。
於晴晝忽聞巨雷震地而誕。既冠。不甘處俗。二十二
歲。禮廣慧大寂。祝髮受具。首謁古拙大川。後上關子
嶺。謁無聞。舉從前見處。皆印可之。忽碓房杵聲。即舉
以驗。師隨答之。聞曰。汝之所得正矣。翌旦入室。倐問。
上座許多絡索。向甚處去。師擬對。聞笑曰。鷂子巳過
新羅國。遂問曰。十聖三賢。巳全聖智。如何道不明斯
旨。聞厲聲曰。十聖三賢爾巳知。如何是斯旨。速道。師
下語。不契。一日洗菜。忽一莖菜墮水。逐水圜轉。捉不

著。師有省。喜躍携籃而歸。聞見問曰。是甚麼。師曰。一
籃菜。曰何不別道一句。師曰。請和尚別問來。晚侍立
次。聞舉靈雲見桃花話。詰師。師隨問而答。問曰。祇如
玄沙不肯意作麼生。師曰。賊入空房。聞曰。這則公案。
不得草會。師隨聲便喝。拂袖而出。參大覺。逾年返覲。
值圍爐次。聞問。人人有箇本來父母。子之父母。今在
何處。師曰。一火焚之。曰恁麼則子無父母耶。師曰。有
則有。只是佛眼覷不見。曰子還見麼。師曰。某亦不見。
曰子何不見。師曰。若見則非真父母。曰善哉。師呈偈
曰。本來真父母。歷劫不曾離。起坐承他力。寒溫亦共
知。相逢不相見。相見不相識。為問今何在。分明舉似
師。聞曰。如是如是。住後。上堂。拈拄杖曰。有麼有麼。時
有僧作禮。師劈脊打曰。多口作麼。曰某甲一言也未。
何為多口。師復打曰。再犯不容。上堂。趣庭路濕堦苔
滑。行道藤牽山徑迷。禪者多詢真祖意。夜來擕履獨
歸西。拈拄杖。指曰。看看。祖師又越山門來也。喚行童
即便與我逐出。且道。正欲覓祖師。祖師既至。為什麼
却逐出。良久曰。是汝諸人分上著。這等閒家具不得。
上堂。舉雲門道。佛法太煞有。祇是舌頭短。覺範道。佛
法大有。只是牙痛。師曰。山僧這裏。牙且幸不痛。舌頭
頗相稱。只是無甚佛法可說。上堂。當門一隻箭。來者
看方便。擬進問如何。穿過髑髏面。僧問。如何是和尚
昔年獲益事。師以拂子倒懸。視僧曰。會麼。曰某甲巳
識得和尚做處也。師曰。汝道。荊州黃四娘。禮佛求個

甚麼。僧無對。師打出。問如何是曹溪家風。師曰。滔滔
底。曰如何是臨濟家風。師曰。劉玄德種圃。曰如何是
雲門家風。師曰。大禹觀河。曰如何是曹洞家風。師曰
柳巷花街公子醉。問祖意教意。是同是別。師曰。柳影
橫塘魚上樹。槐陰罩地馬登枝。曰與麼則形影兩分。
曲直自顯去也。師曰。未甞飽食廬陵米。徒把蒲團認
作天。問如何是佛。師曰。黧奴白牯。曰如何是祖。師曰。
黧奴白牯笑咍咍。曰如何是本來神通。師曰。鷄解司
晨。犬解吠。問某心中。久有一惑。特來乞師決破。師曰。
汝惑猶可。莫教惑著老僧。曰和尚心如虗空。焉能惑
得。師曰。汝喫飯也未。曰某適來。居士家得齋。師曰。怪
道一陣生臟氣。問大死底人。却活時如何。師曰。與伊
一盞茶喫。問久聞和尚大人相。乞請隨喜。師縮頸作
蹲勢。僧罔措。問如何是道人境界。師曰。泥牛吸盡西
江水。木馬嘶迴北塞風。問至理簡徑處。乞師一言。師
曰。罕遇其人。居士問佛道玄奧。弟子擬欲進入。未知
有分否。師曰。人皆為堯舜。曰如何契入。師曰。我欲仁
斯仁至矣。曰一切時中。云何履踐。師曰。進則過之。退
則不及。曰不進不退。可適中否。師曰。易開終始口。難
保歲寒心。問如何是清淨法身。師曰。春風無面目。花
柳滿皇都。曰巳悟者則不問。未悟者還有分也無。師
曰。曲不藏直。問達磨來東土。所傳何事。師曰。熊耳塔
前風搕𢶍。少林崖畔月朦朧。問如何是和尚家風。師
曰。烈焰鑪中飛彩鳳。曰如何是和尚宗旨。師曰。白鷺

下田千點雪。黃鸝上樹一枝花。因水桶底置佛像。師
見。問眾曰。既是佛。為甚麼却在桶底坐。一僧曰。佛身
充滿法界。師曰。佛身既充滿法界。為什麼被小桶盛
却。僧無對。次日有三人。請師代語。方舉前話。師急徵
曰。佛在桶底坐。且止。忽然桶底脫時。又作麼生。三人
豁然省旨。上堂。舉金剛經為人輕賤話。師曰。萬法本
空。一心無住。不持不失。罪福何寓。昨夜釋迦老子。與
波旬眉毛廝結。帝釋天主。共閻羅王鼻孔相御。更有
一夥不識好惡漢。務要佛魔兩分。天獄另處。却被阿
修羅怒。發把伊密密。打入黑山鬼窟裏。直教伊盡未
來劫。依舊業識忙忙。無本可據。於戲。人有近憂。必無
遠慮。上堂。夜來好大風。底砌舞殘紅。悉達無巴鼻。為
人話苦空。示眾。舉玄沙天龍。同入山見虎。龍曰。面前
是虎。沙曰。是汝。雪竇曰。要與人天為師。面前端的是
虎。師曰。於今這裏虎也。無面前端的。是箇什麼。若辨
得出。許你與人天為師。示眾。舉乾峯舉一不得舉二
話。師曰。拾得酒酣。寒山醉倒。相扶相攙。和泥臥草。天
明擕手出松門。直至如今無處討。僧問。如何是西來
的的意。師曰。不是苦辛人不知。師初至熊耳山。禮祖
塔。寺僧叱曰。汝憨。拜空塔奚為。師從容以手指塔。問
曰。此是空塔乎。曰然。師曰。祖師聻。曰擕履西逝巳久
矣。師曰。蒼天蒼天。一僧聞風鈴有省。喜躍曰。某甲。今
日識破觀音老漢了也。即入室求證。纔禮拜。師劈脊
與一棒曰。速將你識破底觀音出來看。僧以手作搖

鈴勢。口作鈴聲。師直打出方丈。問一念不生。三際永
斷時如何。師曰。遠山青㟮屼。近水響丁東。問古人云。
打破鏡來相見。既打破鏡。擬向什麼處相見。師曰。慚
惶殺人。問一言道盡。更不容言時如何。師曰。武陵溪
畔杜䳌語。十里桃花血染紅。問一切眾生。畢竟成佛。
未審。成佛後如何。師曰。山自高兮水自流。師。素性寡
言。遷寓不一。萬曆丁丑。結庵京都西城柳巷。越四載。
跏趺而化。塔於城西小西門。語錄有南北二集。又輯
沙彌成範一冊。垂世。

大川洪禪師法嗣

代州五臺龍樹庵寶印禪師

一日晨起見霜。有省。作
偈曰。日出東山。月沉西嶂。昨日今朝。曾無兩樣。

楚峯和尚

居秘魔崖十餘載。枯淡晏如。一日聞火爆
聲大悟。說偈曰。眼睛突出死柴頭。赫赫神光炤四洲。
觸處分明人不委。幾回春去又逢秋。

玉堂和尚

僧問。如何是道。師曰。脚下底。曰如何履踐。
師曰。直去不迷。

敬畏空禪師法嗣

蘇州車溪無幻性冲禪師

秀水張氏子。參無趣。誨以
教外別傳之旨。參究有契。遂剃染。結庵徑山。集無趣
語錄。既畢返覲。趣問。子一向在什麼處。師曰。徑山。趣
曰。做得甚麼事。師曰。某甲買得一段田。收得原本契
書。請和尚僉押。即將集本呈上。趣接看曰。這箇是我
底汝底聻。師曰。和尚莫攙奪行市。趣擲下集本。師趨

出。巳而呈偈。趣莞爾曰。非語言文字也。是汝作底麼。
師曰。某甲。鼓粥飯氣。若謂有所得。辜負和尚不少。趣
點首。住後。示眾云。孤峯頂上。濶步大千。十字街頭。知
音少遇。不禮維摩詰。不尊傅大士。良久曰。舉頭天外
看。誰是箇中人。示眾。毗藍園裏曾呈醜。古佛堂前又
露形。不是月光三昧力。何年洗得你身清。大眾且道。
釋迦老子。今日誕生。未審。此時落地也未。一僧出曰。
落地了也。師曰。你見什麼人說。僧無語。師曰。杓卜聽
虗聲。示眾。三界唯心。萬法唯識。卓拄杖曰。昨宵時雨
滴空堦。一片綠苔俱打濕。示眾。良久曰。世界如許開
濶。為甚麼在老僧手裏。便歸方丈。示眾。禁烟時節陳
寒食。荒塚野田人啼泣。死髑髏上活眼開。鬼神茶飯
都打失。首陽山堪隱逸。時人莫謂春無力。一夜東風
鼓少林。落花滿地成狼籍。示眾。舉起拂子曰。未明這
些子。俱是妄卜度。既明這些子。亦是妄卜度。一僧出
問。未明時卜度。某甲不疑。既明後。為甚麼也是卜度。
師曰。豈不見道。不得春風花不開。及至花開又吹落。
僧問。如何是西來密傳心印。師呵呵大笑。僧罔措。復
問。傳箇什麼。師打曰。開門漁笛近。明月在滄洲。問清
虗之理。畢竟無身時如何。師曰。道者合如是。曰向上
更有事也無。師曰。雪隱鷺鷥。柳藏鸚鵡。問臘月三十
日到來時如何。師曰。家無索債人。問和尚百年後。向
甚麼處去。師曰。千株松下角彎彎。百草頭邊亂𨁝跳。
師燒火次。僧問。如何是自性天真佛。師曰。與我搬取

一束柴。僧搬柴復問。師曰。這奴子好惡也不知。便打
問。達磨未來時如何。師曰。家家觀世音。曰來後如何。
師曰。旄頭星出現。問如何是㝡上一乘。師曰。藤穿篾
縛。曰意旨如何。師曰。三十年後。師問僧。何處來。曰廬
山。師曰。古人道。不向廬山尋落處。象王鼻孔漫遼天。
如何是廬山落處。曰舉即不難。傍觀者晒。師曰。不然。
你且舉看。曰和尚尊重萬福。師曰。我還疑著你。曰不
消。師休去。萬曆辛亥冬。痺疾。囑後事畢。端坐而寂。闍
維。奉紺骨塔于徑山。臘三十。壽七十二。

南嶽下三十二世

笑巖寶禪師法嗣

常州龍池禹門幻有正傳禪師

溧陽呂氏子。十九歲
荊溪顯親寺祝髮。甞燃頂發願曰。若不見性明心。誓
不將身倒席。一夕聞燈花爆聲。有省。參笑巖。方具述
所以。巖忽趯出隻鞋曰。向這裏道一句看。師茫然。通
夕不寐。明晨猶佇立簷下。巖見喚師。師回顧。巖翹足
作修羅障日月勢。師豁然。一日巖持拄杖入堂曰。我
者杖。要與人有要底麼。首座曰。某甲要。巖曰。汝要作
麼。座曰。要他鏟斷天下人舌根。巖以杖架肩曰。楖𣗖
橫擔不顧人。直入千峯萬峯去。師躍然下禪牀曰。若
果如是。須分付某甲可也。往前迎取。巖微笑曰。汝當
久久執持一番。須可打草去也。巳而辭去。巖書正宗
付焉。仍贈一笠曰。以此覆之。無露圭角。師初住龍池。
次遷五臺秘魔。次北京普炤。晚歸龍池。僧問。如何是

西來意。師曰。屋北鹿獨宿。曰不會。師曰。溪西鷄齊啼。
問。如何是佛祖奇特事。師曰。蝦蟆捕大蟲。曰恁麼則
不為奇特也。師曰。猫兒捉老鼠。僧禮拜起。師振威一
喝。曰和尚為什麼放某甲不過。師急索曰。老僧有事。
你且去。問如何是佛。師曰。千峰雪色炤人寒。曰如何
是法。師曰。春水平江匝匝波。曰如何是僧。師曰。皈依
似木人。曰學人不會。師曰。爭怪得老僧。有客舉僧問
雲門如何是諸佛出身處。門曰。東山水上行。如何會。
師曰。無孔笛沒人解吹。曰學人試問和尚得否。師曰。
得。曰如何是諸佛出身處。師曰。西河火裏坐。上堂。一
切法不有。一切法不無。若能如是會。水上打葫蘆。上
堂。山漉漉。水漉漉。四天王。昨夜忽被無明逐算盤子
打過了。八萬四千九百九十零九遍。眾兄弟。為什麼。
累我廚下火頭。直到如今睡不足。下座曰。參。上堂。也
大奇。也大奇。地轉天迴斗柄移。山門昨夜與燈籠鬬。
苕帚糞箕俱失儀。急努力莫思議。地獄天宮總皺眉。
直得一身冷汗出。翻轉話頭都不知。喝一喝。上堂。無
上法王。有大陀羅尼門。名為圓覺。驀竪起拂子曰。汝
等會得這個麼。鷂子巳飛雲外去。癡人猶向月邊尋。
久立珍重。上堂。舉文殊三處度夏話。師曰。文殊當時
太殺神通。迦葉奈何局於智短。若作迦葉。應把黃面
老子。先須擯却。何也。不見道。來說是非者。便是是非
人。上堂。竪起拂子曰。老僧今日借取這拂子。一時說
法。直得三世諸佛立地聽。汝等現前俱信得及麼。倘

信不及。止止不須說。我法妙難思。珍重。題香爐偈曰。
有耳聞聲一似聾。無容餘物動乎中。灰心未必常如
此。嬴得清烟便不同。師與士大夫遊。甞舉東坡點琴
操語曰。門前冷落車馬稀。老大嫁作商人婦。琴操何
所感。便削髮為尼耶。士大夫多不契。又慮學者見落
斷常。著書三篇。曰駁語。曰性住釋。曰物不遷。題旨刻
行於世。萬曆甲寅春仲。示寂。塔建本山。與一源禪師
同塔。

代州東臺瑞峯和尚

壽昌參問。某甲於古德機緣數
則有疑。乞師指示。師曰。請道。昌曰。臨濟道。佛法無多
子。畢竟是個甚麼。師曰。向道無多子。又是個甚麼。昌
曰。玄沙謂。靈雲敢保老兄未徹在。何處是他未徹處。
師曰。大是玄沙未徹。昌曰。趙州勘破婆子。勘破在甚
麼處。師曰。却是婆子勘破趙州。昌乞頌。師曰。知是般
事便休。昌作禮而退。

高陽靈谷曇芝禪師

參笑巖。問古人云。打破鏡來相
見。既打破鏡。擬向甚麼處相見。巖曰。慚愧殺人。師有
省。舞躍而出。

南嶽下三十三世

龍池傳禪師法嗣

寧波府天童密雲圓悟禪師

宜興蔣氏子。生而凝穆。
長事耕穫。見堆柴突露面前。有省。二十九歲。安置家
室。依龍池祝髮。喜兀坐。二六時中。看得心境兩立。與
古人天地同根萬物一體話。未能契合。因請益池。池

曰。汝若到這田地。便乃放身倒臥。師益昏惑。一日過
銅棺山。豁然大悟。時池遷燕都。師往省覲。池問。汝離
老僧三年。有新會處麼。師曰。一人有慶。萬民樂業。池
曰。汝又作麼生。師曰。某甲特來覲和尚。池曰。念子遠
來。放汝三十棒。師便出。一日侍次。池問。忽有人問。汝
如何抵對。師竪拳。池曰。老僧不曉得。者箇是什麼意
思。師曰。莫道和尚不曉得。三世諸佛。也不曉得。池曰。
汝又作麼生。師便喝。池曰。三喝四喝後如何。師即連
喝而退。池曰。宛有古人之作。師復喝。又一日池陞座。
舉拂問曰。諸方還有這個麼。師震威一喝。池曰。好一
喝。師連喝兩喝歸位。池顧師曰。再喝一喝看。師即出
法堂。池歸方丈。師隨入曰。適來觸忤和尚。池乃撾鼓
上堂。授師衣拂。復命入室。囑累扶持佛法。師呈偈曰。
若據某甲扶佛法。任他○○○○○。都來總與三十
棒。莫道分明為賞罰。未幾。池示寂。師依塔三載。萬曆
丁巳。眾謂繼席開法。次住通玄金栗黃檗育王天童。
凡六鉅剎。宗風大振。上堂。禪不在參。道不在悟。直下
了然超佛越祖。驀拈拄杖曰。即今莫有超佛越祖者
麼。卓拄杖曰。正好朝打三千。暮打八百。擲拄杖曰。為
什麼如此。撫掌曰。這裏放過則不可。上堂。本來無物
可評論。未悟之人妄見分。忽若迸開頂𩕳眼。大地山
河一口吞。上堂。今朝正是四月八。釋梵王宮生悉達。
祇為時人不知因。年年枉遭惡水潑。眾中若有知因
者出來。為這老漢雪屈。良久曰。若無。雲門大師來也。

拽住杖下座。打散。上堂。有問有答。正是業識茫茫。無
問無答。亦是無本可據。直饒聞恁麼道。撩起便行。未
免落在山僧圈繢裏。且不涉化門一句。如何通信。卓
拄杖曰。舉頭天外看。誰是我般人。上堂。樹彫葉落。明
明脫體全彰。雲散天空。杲杲日輪當午。正恁麼時。霜
風劈面來。諸人還覺寒。毛卓竪也無。若也覺得。如龍
得水。似虎靠山。日用頭頭全體露。折旋俯仰沒遮攔。
喝一喝。上堂。人人盡道今日生。誰謂老僧今日死。但
了死生個一時。莫問世間花甲子。上堂。六月初一正
炎熱。人人通體汗流出。忽然一陣涼風來。個個仍前
乾暴暴。且道。乾暴暴底是。汗流出底是。汗流出底是。
則不應有乾暴暴底時節。乾暴暴底是。則不應有汗
流出底時節。恐悞賺諸人。老僧不敢道破。也須各各
自悟討個分曉始得。僧問。如何是金粟境。師曰。四野
桑田。曰如何是境中人。師曰。金粟山頭望。曰人境巳
蒙師指示。擊鼓陞堂事若何。師曰。瞻之仰之。問清淨
本然。云何忽生山河大地。師曰。眼花作麼。曰如何是
清淨本然。師曰。腦後見腮。問如何是本來面目。師以
手摸嘴曰。會麼。曰不會。乞師指示。師打曰。天晴不肯
走。須待雨淋頭。問大事未明。如喪考妣。意旨如何。師
曰。汝是無主孤魂。曰為甚大事巳明。亦如喪考妣。師
曰。唯我獨尊。問如何是五眼圓明。師曰。老僧止兩隻。
問如何是三寶。師曰。一頓胡餅兩頓粥。曰不問者三
飽。師曰。老僧日日奉持。問雲門餅。趙州茶。和尚這裏

有甚麼。師曰。一頓大拳頭。問清水洗塵。水歸何處。師
曰。茅廁裏。曰某甲不會。師曰。問取淨頭去。問如何是
暗中明。師曰。東村黃老夜摩肩。曰如何是明中暗。師
曰。南海波斯晝洗面。曰明暗相去幾何。師曰。分身兩
處看。問除却棒喝。請師分明指示。師以手指僧曰。指
示汝。僧無語。師便打。問一口氣不來時如何。師曰。眼
閉脚直。問月明星稀。密雲藏在何處。師直打出。問殺
生是大戒。為什麼南泉斬猫。歸宗斬蛇。師曰。汝寔恁
麼問那。曰是。師曰。汝當懺悔去。問長大無衣。是什麼
人。師曰。不識醜陋漢。居士問。狗子還有佛性也無。師
曰。汝且喚狗子來。士禮拜。師與一踏曰。這畜生。問如
何是不動尊。師曰。此去徑山五百里。問乞師指箇修
行路。師曰。我從來不會修行。曰更冀慈悲。師曰。一事
無成兩鬢絲。上堂。新年新月新日新時。長老又披新
法衣。提起衣曰。這箇是衣。如何是法。放下衣曰。九九
百百。張七趙八。孟春猶寒。不得露骨。喝一喝。上堂。子
規啼血滿花枝。口口聲聲祇呌歸。不耐時人猶不省。
年年三月又來啼。大眾還委麼。自是不歸歸便得。五
湖烟景有誰爭。卓拄杖一下。上堂。太白山中儘有柴。
一株不許眾人搬。老僧不是多護惜。為要諸人徹骨
寒。雖然如是。只如道三界無安。猶如火宅。諸人又向
甚麼處迴避。若也迴避得。可以高超三界。獨步大方。
其或未然。各各炤顧眉鬚始得。上堂。今朝五月五日。
知事頭首。乞老僧陞座。應個時節。老僧無計可處。何

以雄黃燒酒。固也不可。要且無個銅錢買糯穀。思量
到計窮力極。忽然得個富不有餘。貧無不足。真可謂
是平等法門。正可以與世移風易俗。遂竪起兩拳曰。
只將這兩個大糉子。供養大眾。一任橫咬竪咬。忽然
咬著自家底。直得人人飽足。免得窮廝煎餓廝炒。為
甚如此。到底終輸自家寶。上堂。未到天童。不妨疑著。
巳到天童。瓦解氷消。何故聻。不見道。聞名不如見面。
面既見矣。諸人分中。成得個甚麼邊事。一翳在眼。空
花亂墜。崇禎辛巳。國戚田公。為皇貴妃。齎紫衣入山。
請師演法。復得俞旨。住金陵大報恩寺。師以衰邁遜
謝。明年春。拂衣上通玄。秋七月三日示微疾。七日午
時。奄然坐化。流光夜炤。四山變白。壽七十有七。迎全
身歸。塔於天童幻智庵右隴。

甞州磬山天隱圓修禪師

本郡閔氏子。依龍池剃染。
參父母未生前話。偶展楞嚴。見佛咄阿難此非汝心
處有所證入。後閱古今因緣。一一透露。至僧問乾峯
十方簿伽梵話。未免疑滯。力參兩載。忽聞驢鳴大徹。
偈曰。忽聞驢子呌。驚起當人笑。萬別與千差。非聲非
色閙。遂抵燕京。覲池。一日侍次。問歷歷孤明時如何。
池曰。待汝到這田地。與汝道。師便喝。池曰。汝還起緣
心麼。師拂袖而出。又一日因事。池穿褊衫。舉椅子曰。
汝上座。待我拜你為師。師含笑退。呈偈曰。木人提唱
笑呵呵。更著衣衫誰識他。昨日覸來是男子。今朝還
作老婆婆。池曰。甚愜老僧意。暨池順世。師乃結茆磬

山。閱歷寒暑。方成叢席。僧問。如何是臨濟旨。師曰。怒
雷掩耳。曰如何是溈仰旨。師曰。光含秋月。曰如何是
法眼旨。師曰。千山獨露。曰如何是曹洞旨。師曰。萬派
朝源。曰如何是雲門旨。師曰。乾坤坐斷。問既是師子
兒。為什麼被文殊騎。師曰。理能伏人。問如何是句到
意不到。師曰。言言見諦。步步迷踪。曰如何是意到句
不到。師曰。只在舌尖頭。盡力吐不出。曰如何是意句
俱到。師曰。有時獨倚庭欄上。閒看梅開三五枝。曰如
何是意句俱不到。師曰。落花流水去。空負浪遊人。問
如何是出格句。師曰。獨脚蟹。示眾。舉古人道。幽鳥語
如簧。柳垂金線長。煙收山谷靜。風送杏花香。永日瀟
然坐。澄心萬慮忘。欲言言不及。林下好商量。師曰。既
言之不及。又商量個什麼。若道有商量。古人恁麼道。
若道無商量。古人恁麼道。諸人且作麼生。良久曰。薰
風自南來。殿閣生微涼。示眾。今朝四月半。農家秧好
看。堪笑嬾禪和。一事無可斷。開了兩片皮。只是粥飯
罐。道眼不能明。閻羅要打算。示眾。磬山阿裏。有兩個
小老虎。昨日老僧被他截住。却在三家村裏躲過。你
等出出入入。切須仔細。隨顧左右曰。且喜不露爪牙。
便歸方丈。示眾。舉玄沙三種病人話。師曰。玄沙老宿。
可謂善說。未能善接。雲門大師。如此接人。也只接得
無三種病底漢。果寔有三種病人來。又如何接。若到
磬山門下。來也不難。何故。如患盲者來。高聲向他道
個瞎。若患聾者來。劈脊便棒。若患啞者來。便以拂子

打圓相示之。今日還有三種病底麼。良久曰。如無。老
僧今日失利。崇禎乙亥秋季。報恩示寂。塔建磬山。

湖州淨名庵抱檏大蓮禪師

杭之臨安駱氏子。幼失
怙恃。出家於青山妙嚴院。後寓雙徑。結制。從尿桶邊
㘞地大徹。作偈曰。自幼失親娘。遍覓於他鄉。驀然一
相見。便不再商量。遂參龍池。進方丈。以坐具打圓相。
展具三拜。收具一拂。便出。住後。僧問。如何是殺人刀。
師曰。垂簾關乳燕。曰如何是活人劒。師曰。穴紙出癡
蠅。問香嚴上樹意旨如何。師高聲呌曰。一個人跌死
了。曰是則是。只是大驚小怪。師曰。人命不是小事。崇
禎二年秋。示微疾。眾請末後句。師曰。我有日用相應
頌在。趺坐而逝。頌曰。◑並行黑白却同年。[○@牛]芳草茸
茸到處眠。○一時秋空雲翳盡。●夜深何處是家園。

南嶽下三十四世

天童悟禪師法嗣

溈山五峯如學禪師

陜西人。律身嚴謹。遇事精勤。一
夕與天童話次。童驀伸脚曰。你作麼生。師以脚踢之。
童笑曰。未在未在。師曰。和尚道看。童倒臥。師曰。也只
是困。童曰。你又與麼去也。師禮拜。一日辭行。童握拂
曰。喚作拂子則觸。不喚作拂子則背。不得拈起。不得
放下。不得下語。不得無語。不得錯舉。若不錯舉。即分
付汝。師連跳兩跳曰。不要不要。童曰。猶是亂呌亂跳。
更試舉看。師轉身曰。某甲去也。童乃付。

蘇州鄧尉山漢月法藏禪師

梁谿蘇氏子。十九。圓頂

於德慶庵。二十九歲。讀高峯語錄有疑。歷十餘秋。聞
折竹聲。忽然大徹。天啟甲子春。天童悟唱道金粟。師
往參焉。一日童上堂。舉僧問古德云。朗月當空時如
何。德曰。猶是堦下漢。僧曰。請師接上堦。德曰。月落後
相見。童乃顧師曰。且道。月落後又如何相見。師便出
法堂。冬開爐。命居眾首。童上堂。舉起拄杖曰。舉一不
得舉二。放過一著。落在第二。擲下拄杖曰。落二去也。
且一又如何舉。便下座。師掣拄杖便行。童歸方丈。師
以拄杖呈曰。此是打盡天下人底拄杖。今日還却和
尚。童接得。便打曰。先打汝一箇起。師曰。幸得還和尚
杓柄。童曰。猶嫌少在。又打數下。師作禮而出。住後。上
堂。把斷要津。不通凡聖。你纔出頭來。早與三十棒。趂
出去矣。老僧一向閒。極目朝雲漢。不得巳指點桑麻。
行看山水。你若恁麼會。又錯過了也。喝一喝曰。何不
簡便會取。久立珍重。上堂。攀躋不住忽然翻。打破吾
宗向上關。剩得一雙窮相手。始知無法付人間。上堂。
有一人。平地上行船如飛箭。有一人。輕波上去脚似
騰雲。會得者。今日天晴。昨日雨下。不會者。昨日雨下。
今日天晴。盡情透過。還有一人不肯。驀拈拄杖曰。會
麼。良久曰。黃金楖栗。白玉瑯玕。遂擲下。上堂。山僧十
五六年前。也曾見神見鬼。如今年深月久總忘却也。
伹得輕衣一片。飽食三飡。童子揶揄。禪人問道。讚之
或喜。罵之或怒而巳。若道曹山有尊貴旨訣。切莫聽
他這樣說話。上堂。數萬先須舉一。二五恰成一十。數

到不可說處。舌大如槌。神機活脫。蟠桃一夜盡開花。
歲歷三千始成實。諸仁者。且道萬出于千。千起于百。
百始于十。十始于一。只這一。從空不得。從有不得。畢
竟從那裏起。良久曰。剝到頂時培碩果。雷從復處震
天機。喝一喝。上堂。秋山清。秋桂老。秋風高夜莫掃。放
下破蒲團。秋湖向人好。昔日晦堂問黃山谷云。還聞
木󳯧花香麼。谷云。聞。堂云。吾無隱乎爾。喝一喝曰。恁
麼答話。惹人情見不少。老僧昨宵大睡一覺。外牀倒。
裏牀倒。枕子是藤。白席是草。乃顧視左右。下座。上堂。
如何是西來的的意。稽首和南齊著地。如何是向上
一門。那箇為官不戴君。還有受用也無。春風花亂競
提壺。恁麼則通身尊貴去也。沙水螃蜞橫是蟹。此四
句。一句是佛。一句是祖。一句是老僧。一句是大眾。若
人緇素得出。許汝一生參學事畢。何故聻。盡道洞庭
如篛笠。春風亂插滿頭花。上堂。心無起處原無事。念
轉非情運六通。雙足不知誰是主。看山踏遍白雲中。
且道。如何是脚下事。以拂子擊香几曰。紅葉投空錦。
清泉擲地金。小參云。斬釘截鐵。梵天濺血。不待三尺
龍泉。只用飄空一葉。急急急。孟冬正是十月節。小參
云。古意不可得。蕭然四座僧。簷牙無燕雀。赤日印空
庭。良久曰。不可得意則不問。日印空庭事若何。乃曰。
苔文鏤石古。草篆帶簾青。問如何是安隱境。師曰。石
幢倒卓門前水。樹骨橫撐殿後山。曰如何是安隱家
風。師曰。黑袈裟下雲承座。白楖𣗖邊風逼人。曰如何

是安隱禪。師曰。坐到月來香未過。臥教日出粥方粘。
曰如何是安隱事。師曰。鐘聲過後催廚板。經韵銷時
接夜香。曰無眼耳鼻舌身意。意旨如何。師曰。牀下龍
眠雲半夜。石邊鳥宿露初更。問未雨以前時如何。師
曰。凍草帶殘雪。寒花夾野雲。曰正雨時如何。師曰。陰
陰烟霧裏。落落數家村。曰忽然傾倒時如何。師曰。大
江初漲白。孤嶼不停雲。曰雨收雲散。又作麼生。師曰。
芒鞋擕短杖。隨意過橋東。師室中甞舉竹篦子話。勘
驗學者。稍或擬議。便痛打出。崇禎乙亥七月示疾。侍
者問。如何是身後事。師曰。牀頭老鼠偷殘藥。壁上孤
燈炤舊衣。者復問。師舉手曰。放下幔子著。遂酣睡。至
中夜。索浴更衣而逝。塔建本山。

破山海明禪師

蜀之蹇氏子。弱冠得度。從慧法主聽
講楞嚴。咨疑不決。即出蜀。住破頭山。鞭逼三載。忽于
經行之際。見一平世界。不覺墮落巖下損足。至夜半
翻身劇痛。有省。呌曰。屈屈。一居士曰。師脚痛耶。師劈
面一掌曰。非公境界。尋參博山。復參雲門。後參天童。
童問。那裏來。師曰。雲門。曰幾時起身。師曰。東山紅日
出。童曰。東山紅日出。與汝什麼相干。師曰。老老大大。
猶有這箇語話。童曰。我既如此。你許多絡索。又從那
裏來。師震威一喝便出。次日。同僧進方丈。童命坐裏
首。師曰。昨日走得。今日走不得也。童曰。作賊人心虗。
師曰。是賊識賊。童頷之。久之。命作西堂。入室次。童問。
內不放出。外不放入。政恁麼時。以何為界。師曰。竿頭

絲線從君弄。不犯清波意自殊。便出。崇禎己巳。出世
禾之東塔。後返蜀中。僧問。如何是一六開天。師曰。竹
密山齋冷。曰如何是二五成性。師曰。荷開水殿香。問
達磨西來。為甚隻履西去。師曰。長安雖樂。不是久居。
問萬法從心生。萬法從心滅。不生不滅。心在什麼處。
師曰。謝三娘不識四字。僧禮拜。師曰。虧汝當面懺悔。
問如何是當機句。師曰。東塔廟前。上堂。爆竹一聲。蒼
天兩字。草木昆蟲。全彰意氣。柳眼拖不價之金。梅梢
吐不瑕之玉。龍兒鳳子。齊歌舜德堯仁。癩狗泥猪。同
和祖風佛日。導羣情而越死超生。普萬有而豐衣足
食。當恁麼時。還有不威而嚴。無為而化者麼。良久曰。
東風吹出林間去。惹得遊蜂嚷舊新。喝一喝。送法衣
至上堂。大庾嶺頭提不起。鷄足山前成滯貨。衲僧今
日獲一披。如雲普覆華王座。大眾記取三十年後。切
忌不可動著。何也。動著則禍生。上堂。天上月正圓。人
間道月半。撞著閻羅王。便把飯錢算。咄。休打算。且待
山僧細細與你從頭判。天上月正圓。陜府鐵牛頭角
攢。人間道月半。嘉州大像皮毛換。撞著閻羅王。大蟲
被犬傷。便把飯錢算。兩箇五百是一貫。不管三七念
一。二五一十挨排算。到臘月三十日。祇算得一半。設
或完全。直待驢年。卓拄杖一下。上堂。金鋤削盡千峯
雪。露出天涯星月孤。炤得世間人廓徹。都來依樣畵
葫蘆。大眾。未審還有依樣畵得者麼。有則不妨好手
手中呈好手。紅心心裏射紅心。其或未然。且待山僧

自畵去也。以拄杖打圓相擲地曰。層落落。影團團。千
古萬古與人看。上堂。山僧連日傷風。佛法沒處啟口。
檀越強逼陞座。只好略掦家醜。驀拈拄杖卓曰。釋迦
老子。過十恒河沙等佛土。來山僧拄杖頭上。口喃喃
地。露題露目了也。汝等諸人。還聽得麼。顧視左右曰。
且道。釋迦老子。露個甚麼題目。聻。落梅濺石青丸碎。
臥柳臨波翠帶長。喝一喝。上堂。卓拄杖曰。大眾聞麼。
木上座。為汝諸人。轉根本法輪去也。塵說剎說。熾然
說無間歇。復擲下曰。頻呼小玉原無事。只要檀郎認
得聲。問是法非思量分別之所能解。為什麼惟佛與
祖乃能知之。師曰。知音不必頻頻舉。八兩原來是半
斤。問破山堂內有僧否。師拈拄杖曰。向前來。與汝道
曰執杖者是誰。師驀頭一棒。僧無語。師連棒打出。

杭州府徑山費隱通容禪師

閩之福清何氏子。十四
依鎮東慧山祝髮。首參壽昌。提無字話。發奮身心。遽
忘寢食。忽一日覺身世俱空。話頭脫落。目前虗逼逼
地。問昌曰。今日看破和尚家風了也。昌曰。汝有什麼
見處。師便喝。次參雲門。又參博山。往返至再。不能了
手。天啟壬戌。聞天童寓吼山。師冒雨往謁。問覿面相
提事若何。童便打。師曰。錯。童又打。師盡力一喝。童復
打。師復喝。至第七打。伎倆知見。泮然氷釋。後上天台
省覲。童問。薰風自南來。殿閣生微涼。汝作麼會。師曰。
水向石邊流出冷。風從花裏過來香。曰離了此。又作
麼生。師曰。放和尚三十棒。曰除却棒。又作麼生。師便

喝。曰喝後聻。師曰。更要重說偈言。童休去。既而童主
金粟。命職西堂。明年。隨赴黃檗。童陞座。以源流衣拂
付焉。開堂日。僧問。昔從黃檗去。今向黃檗來。作麼生
道箇無來去底事。師曰。頭頂天。脚踏地。曰黃檗消息
更何如。師便喝曰。砂盆雖破。家風猶在。師曰。與闍黎
無干。問打著昔年舊痛處。於今猶恨棒頭輕。請師末
後一頓。師打曰。舊瘡瘢上著艾。曰恁麼則徹骨徹髓
去也。師曰。如何是徹底意。僧一喝。師曰。喝後聻。曰時
清休唱太平歌。師曰。祇引一半。問如何是奪人不奪
境。師曰。打教髑髏穿。曰如何是奪境不奪人。師曰。掀
翻坐具地。曰如何是人境兩俱奪。師曰。一并收下。曰
如何是人境俱不奪。師曰。一任𨁝跳。問古人道。猶如
爭鬬快龍舟。一度贏來方始休。祇如未得贏時。和尚
作麼相為。師曰。休將櫓棹施。曰看來舊閣閒田地。何
事懡㦬錯用功。師曰。天地寬濶。曰正值端陽時節好。
大家共唱採蓮歌。師曰。不易道將來。上堂。全身擔荷。
赤體提持。要是夙有器骨英靈漢子。於尋常日用。活
卓卓地。不將奇特言句。貼於額頭。玄妙理致。蘊於底
裏。專用格外鉗鎚。獨奮宗門牙爪。生擒猛虎。活捉獰
龍。縱有言超佛祖。行過舍那。入此閫域。未免橫身拶
出。其餘之輩。觀心作念。著意思惟。塵寂光生。而有神
頴妙慧。自作去就。畢竟搆他語脈不上。要有者等丁
卓。始可別行教外。單傳直指。主持棒喝。全行正令。而
與從上瞎驢蹄角相肖。且正當恁麼時。回機就位一

句。作麼生道。本來不借修因得。那管心明與法通。上
堂。句要分明。意須不錯。不錯分明。灑灑落落。隨處降
雨騰雲。不比禿帚墮在壁角。所以垂鉤四海。只釣獰
龍。格外玄機。為尋知巳。獰龍既釣也。則蝦蟆蚯蚓。不
在所言。知巳若遇也。則門外漢子。徒勞捉摸。且道。金
粟會裏。以何為知巳。滴水能興萬丈波。到來猶欠那
一杓。上堂。良久曰。聲前一句子。欲要大家知。便下座。
上堂。天寒人寒。大家在這裏。風和陽和。彼此行物外。
有佛處不得住。沒孔鐵鎚恐虫蛀。無佛處急走過。枯
木岩前蹉路多。恁麼則不去也。驀地翻身尋本據。摘
楊花。摘楊花。誰憶趙州老作家。然則金粟今朝解制。
還是去的是。不去的是。把住兩頭咸踢脫。等閒舉步
廓周沙。上堂。驀竪拂子曰。這一段事。亘古亘今。人人
本具。個個圓成。會也草披春色。不會月瀉秋清。弗用
求真息見。那許管帶忘形。五湖四海同風日。社舞村
歌樂太平。上堂。爐鞴重開。鉗鎚再握。格外推敲。超方
烹琢。活捉鐵額銅頭。生擒超宗異目。當機難於吐氣。
退後如何摸索。任他深如滄海。亦要掀翻。更有高似
青天。也須打落。還有諸人進退處麼。所以道。若也舉
唱宗門中事。使得三乘膽戰。十地魂驚。直饒等覺地
菩薩見性。如同羅月。只如釋迦老子。即今在什麼處。
喚來者裏。扇爐添炭。喝一喝曰。為什麼點却不到。卓
拄杖。下座。小參。舉雪峯示眾曰。南山有一條鼈鼻蛇。
汝等諸人。切須好看蛇無頭不行。長慶曰。今日堂中

大有人。喪身失命。張開蛇口。雲門以拄杖。攛向面前
作怕勢。露出蛇斑。僧舉似玄沙。沙曰。須是我稜兄始
得。與蛇揩癢。雖然如是。我却不與麼。僧曰。和尚作麼
生。沙曰。用南山作麼。跳出蛇窠。當時雪峯會裏。者一
羣蛇。今日被山僧挑。向拄杖頭上。要教他生也得。要
教他死也得。要教他不生亦得。要教他不死亦得。所
謂把住則四方無路。放行則草叢裏輥。現前兄弟。還
有與古人出氣者麼。有則出來。為蛇畵足。無則出僧
放者一羣蛇。咬殺汝諸人去也。以拄杖一時打退。上
堂。今日徑山啟期底意。與諸方常例不同。葢者裏天
空海濶。山高水長。如鵬摶萬里扶搖自在。朝陽峯下。
祥光滿目。燕坐當軒。八面玲瓏。鉢盂峯頂。香積如堆。
更有大人。擁護其間。頭頭彰實所。一一顯真機。心目
所知。手足所到。無非是格外乾坤。古佛家風。從緣薦
得。匝地優曇。就體消停。橫生荊棘。所以。學道人。貴乎
緣境會心。從心了境。心境一如。方名解脫。始信古人
謂。通玄峯頂。不是人間。心外無法。滿目青山。忽然灑
落時。又作麼生。山月如銀牽老興。閒行不覺到峯西。
卓拄杖一下。上堂。舉臨濟祖師云。若第一句中薦得。
堪與佛祖為師。若第二句中薦得。堪與人天為師。若
第三句薦得。自救不了。師曰。徑山者裏則不然。若向
第三句薦得。則石筍抽條。若向第二句薦得。則種麻
得豆。若向第一句薦得。則漆桶不快。笑看臨濟強分
節目。將刀割水。無事望江亭上立。山河無限箇中圓。

喝一喝。上堂。今日冬至。慶無不利。衲僧門下。多增意
氣。日增少許長。梅將鋪梵字。不是東魯書。亦非西祖
意。律筒灰裏煖些兒。靈焰融通三昧地。且道。者一氣
從何處發來。參。天童悟和尚三週忌。拈香曰。一二三。
三二一。鐵馬嘶空沒踪跡。憶得當年騰踏時。一回飲
水一回噎。雖然如是。心不負人。面無慚色。師自黃檗
蓮峯法通。暨至金粟天童超果福嚴。及今徑山萬壽。
鉗錘衲子。寒暑弗懈。每見諸方言行。有乖法門者。不
避怨憎。直筆救正。著書十二卷。顏曰別集。與語錄並
行於世。

嘉興府金粟石車通乘禪師

金華朱氏子。二十六歲。
依天真為僧。雲門稟具。閱六祖不思善公案。有省。不
憚間關。遍參知識。後謁天童於金粟。童問。那裏來。師
曰。雲門。童曰。幾時起身。師打圓相。童曰。莫亂統。師曰。
千里同風。今日特來。親領痛棒。童曰。既千里同風。又
來作麼。師翹左足。童曰。未在。師翹右足。童曰。錯也。師
曰。風吹別調中。童休去。入室次。童問。世尊拈花。迦葉
微笑。意作麼生。師曰。白曰穿針。童連棒打退。師豁然。
懷香禮謝。童復舉手曰。我手何似佛手。師拂袖便出。
呈偈曰。我手何似佛手。赤脚蓬頭便走。直得透上玄
關。管取合著狗口。童肯之。命為都監。一日領眾作務。
童曰。我在龍池為都監。做在人前。師曰。虗名要他作
麼。童曰。如何是汝實處。師劈面一掌。童連棒打曰。我
終日與你獦狚。大有因繇。師喝曰。好事不如無。童大

罵趂出。先出世於杭之隆慶。次繼席金粟。上堂。諸佛
出世。為一大事因緣。達磨西來。指人見性成佛。金粟
不諳老婆禪。祇要諸人棒下見血。若也恁麼會得。觸
處逢渠。纖塵不立。垂手人間。和光化物。既然觸處逢
渠。且道。渠是阿誰。毫𨤲有差。天地懸隔。喝一喝。上堂。
千言萬語。不如不說。今朝四月八。為何不說。驀拈拄
杖。卓一卓曰。珊瑚枕上兩行泪。半是思君半恨君。上
堂。道絕功勳。建功失宜。虗玄不昧。了了常知。飢來喫
飯。寒只添衣。雖然如是。十箇有五雙。到這裏望崖而
退。殊不知。正是諸人全體受用底境界。擊拂子曰。會
麼。百般美味非珍饌。一味粗羹飽即休。上堂。少室真
機。人天普育。直指父母未生面目。大眾。有眼曰見。有
耳曰聞。且作麼生是父母未生面目。良久曰。墻外鳥
啼聲巳碎。盡在搖頭不語中。喝一喝。上堂。不寒不熱
火柴頭。撥動些兒爆地流。從此一番親煅煉。縱橫無
碍任悠悠。若也見得。不須畫地為牢。其或未然。燒却
眉毛有幾莖。晚參云。把斷乾坤。迥無一物。直饒悟去。
猶落廉纖。還有證明底麼。出來相見。僧問。棒喝交參。
意旨如何。師曰。虗明歷歷。復曰。會麼。曰不會。師曰。不
會。聽取一偈。棒喝交參。體證十方。不容擬議。石火生
光。以拄杖打散。僧問。未出母胎。度人巳畢。黃面瞿曇。
又出來作甚麼。師曰。打草驚蛇。曰座中亦有江南客。
休向人前唱鷓鴣。師打曰。漆桶不快。問如何是禪。師
曰。撥水不成連。曰如何是道。師曰。直透到長安。曰禪

道相去多少。師曰。往來不異。曰向上宗乘事若何。師
曰。六六三十六。問有不得。無不得。畢竟是個甚麼。師
曰。破草鞋。曰不值半文錢。師曰。誰教你問。問萬法歸
一。一歸何處。師曰。掬水月在手。弄花香滿衣。曰猶是
萬法歸一。畢竟一歸何處。師便打。問火宅門外布三
車。未審。金粟堂上車在何處。師打曰。這裏薦取。曰清
清物外虗空。體即是如來堅固心。師曰。面赤不如語
直。崇禎戊寅春。示疾。僧問。此後向甚處。與和尚相見。
師曰。遍界不曾藏。僧作禮曰。恁麼則向這裏。與和尚
相見去也。師曰。且莫錯認。泊然而逝。世壽四十六。停
龕兩載。闍維。塔於本山之左。

贑州寶華朝宗通忍禪師

常州陳氏子。弱冠出家。謁
天童於金粟。茫無所入。遍禮諸方。未機。復回。童問。薰
風自南來。殿閣生微涼。汝作麼生會。師曰。通身慶快。
徹骨清涼。呈偈曰。翰林學士渾身濕。兵部尚書徹骨
寒。晤對不須頻呌屈。一人有慶萬民安。童肯之。後隨
童赴育王請。寺碑有刻大千禪師垂語云。山中猛虎。
以肉為命。何故不食其子。被童逼拶。坐臥不安。經兩
旦。驀然除去鯁胸之物。趨見童。下語曰。惟人自肯乃
方親。童曰。亦未在。師笑曰。和尚只做得大千兒孫。便
出。巳而聞童自答。曰自肉食不盡。方省悟未在之旨。
翌日。童上堂。師問。直下知歸則不問。如何是大用現
前一句。童擬拈棒。師指曰。這老漢。伎倆不忘一釣便
上。拂袖而出。住後。上堂。見徹非眼。眼見則瞎。聞洞非

耳。耳聞則聾。瞎却眼。聾却耳。南泉刀下斬猫兒。趙州
庭前生栢子。端的得一回汗出。胸襟流出。還與巖頭。
豈學玄沙封張白紙繁。興大用覿體全真。千聖共傳
無底鉢。鎮州蘿蔔重三斤。東舍織機底。連宵不歇。西
隣種菜底。整日不停。天上雲行。似白駒過隙。樹頭風
過。如烏鴉噪庭。歷歷根塵脫落。堂堂聞見分明。只是
諸人到這裏。十箇有五雙。換却耳朵眼睛。因甚如此。
只為頭頭忒現成。驀拈拄杖。卓一卓曰。還知落處麼。
復卓一卓。問如何是寂。然不動。師曰。七縱八橫。曰如
何是感而遂通。師曰。推門落臼。問山中猛虎。以肉為
命。何故不食其子。師曰。從門入者。不是家珍。問如何
是大事巳明。如喪考妣。師曰。單單只得我。曰威音那
畔事如何。師曰。祇這是。問向上事如何下手。師便掌。
僧擬議。師踢曰。脚也下得。問雪裏埋人時如何。師曰。
出頭天外看。問如何是同生。師曰。大家在這裏。曰如
何是同死。師曰。君向瀟湘我向秦。曰未在更道。師曰。
不是知音者。徒勞話歲寒。問世尊初生。巳解指天指
地。後來覩明星。又悟箇甚麼。師曰。貧兒思舊債。問狗
子佛性。趙州因甚道無。師曰。一字入公門。九牛拔不
出。居士問。如何是百姓日用而不知。師曰。上大人丘
乙巳。士不覺失笑。師乃大笑曰。元來是你家常茶飯。
士無語。又居士閱語錄。至斂手哭蒼天處。笑問曰。他
當時為甚麼哭。師曰。你今為甚麼笑。曰弟子解他這
一哭不得。師曰。你今還解得你這一笑麼。曰我笑他

這一哭。師曰。他正哭你這一笑。師問僧。那裡人。曰蘇
州人。師踢椅曰。是甚麼。僧無語。師曰。虎丘山也不識。
乃叱曰。去。

甞州龍池萬如通微禪師

嘉興張氏子。出家興善。後
參天童。有僧問童曰。如何是佛法的的大意。童曰。近
前來。僧近前。童便打。僧曰。上根大器。直下承當。中下
人來如何。童曰。老僧從來。未曾眼花。僧罔措。師聞之
豁然。遂回嘉興住靜。未幾省覲。入門便喝。童曰。胡喝
亂喝。師禮拜。童打曰。再喝喝看。師曰。蒼天蒼天。茶畢
趨出。童喚曰。萬如我直下疑汝這兩喝。道道看。師曰。
歇歇。與和尚道。便行。一日侍次。童問。薰風自南來。殿
閣生微涼。汝作麼生會。師曰。嚴霜初降。徹骨皆寒。童
曰。亂道。師拂袖出。呈頌曰。薰風自南來。殿閣生微涼。
遍體寒毛竪。將身衲被藏。鼻息鼾鼾一覺省。從來越
國是南鄉。童覽竟。休去。崇禎十三年冬。開法如如院。
次移曹山。後補龍池。上堂。前三三。後三三。個中消息
許誰諳。春風處處花成錦。秋水澄澄月一灣。喚作真
如不壞法。此人曾未踏鄉關。喚作無常生死法。管教
累劫受餘殃。敢問諸人。畢竟如何即是。以拂子打圓
相曰。生佛未形消息在。不知幾個肯擔當。遂擲下拂
子。上堂。一九二九。林林竹木赤條條。仲冬季冬。疊疊
雲山呈面目。所以道。望州亭與汝相見了。烏石嶺與
汝相見了。僧堂前與汝相見了。可謂徹底婆心。如何
是佛麻三斤。如何是佛殿裏底。如何是佛。新婦騎驢

阿家牽。忒殺現成。通方之士。自然物物歸元。迷性之
流。便見頭頭逐妄。山僧到這裏。總與截斷。使諸人各
各歸家穩坐。拈拄杖。卓一卓。召大眾曰。雖然。說得十
分真。不若一番親見面。僧問。吹毛用了急須磨。如何
是吹毛劍。師曰。炤顧性命。曰靈光一點異。萬古炤人
間。師曰。血流也不知。問超凡越聖。須識自巳。如何是
自巳。師曰。問我即不得。曰某甲為甚不識。師曰。恰好。
僧喝。師便打。問今朝四眾皆雲集。師將何法利天人。
師曰。雨下地上濕。曰謝師指示。師曰。炤顧袈裟角。問
語默涉離微。如何通不犯。師曰。黃河九曲。水出崑崙。
曰。恁麼則縱橫妙用去也。師曰。未信汝在。曰爭奈我
何。師呵呵大笑。問一念不生全體現。一念若生。全體
在什麼處。師曰。俱見汝問話。僧禮拜。師曰。擬議思量
隔萬山。問拈起毫端風雨快。這回不做探花郎。如何
是狀元消息。師曰。頭上花冠色正鮮。曰可謂出頭須
是英靈漢。敵勝還他獅子兒。師曰。切莫詐明頭。僧喝。
師便打。

湖州府道場木陳道忞禪師

潮州林氏子。匡廬薙染。
依悟和尚座下。掌記室。暨悟順世。乃繼席。後住道場。
僧問。古鏡未磨時如何。師曰。玲瓏巖寺舊傳燈。曰磨
後如何。師曰。法堂佛殿長相對。曰此去漢陽不遠。聻
師曰。罕逢穿耳客。多見刻舟人。曰黃鶴樓前鸚鵡洲。
又作麼生。師曰。姹女巳歸霄漢去。獃郎猶自火邊蹲。
僧禮拜曰。謝師指示。師打曰。打破鏡來好相見。問如

何是學人水牯牛。師打曰。這畜生。僧無語。師復打曰。
吽問。不進不退。是甚麼道理。師曰。立地死漢。問如何
是本來面目。師連摑曰。好不識羞。問眼光落地時。向
什麼處安身立命。師曰。七星板上。僧禮拜。師曰。添著
一場愁。問如何是天童境。師曰。二十里松關行欲盡。
青山捧出梵王宮。曰如何是境中人。師曰。閒移拄杖
松根立。笑問客從何處來。曰向上宗乘事若何。師曰。
看脚下。問如何是諸佛出身處。師曰。你喫粥也未。僧
擬議。師曰。諸佛過去久矣。上堂。世尊初生。草本不勞
拈出。一手指天。一手指地。賣弄小孩兒。周行七步。脚
跟未點地在。目顧四方。望空啟告。天上天下。惟我獨
尊。囚供死欵。雲門一棒打殺。貪他香餌著他鈎。天童
恁麼判斷。雖則相席打令。猶是大嚼對屠門。然既慶
讚因齋。何妨借花獻佛。乃召大眾曰。世尊初生。拈向
一邊。祇如雲門一棒。且道。打得他殺。打他不殺。若打
得他殺。西天東土。瓦解氷消。豈有今朝與麼事。若打
他不殺。山僧不免更下毒手去也。拽拄杖下座。打散。
上堂。釋迦老子道。作是思惟時。十方佛皆現。古德道。
纔入思惟。便成剩法。且道。名字既同。因甚麼有利有
害。紅粉易粧端正女。無錢難做好兒郎。立秋兼謝雨。
上堂。三伏火雲中。金風動㵳泬。香芬十里荷。衣搗千
家月。歷歷清秋令。明明朱夏節。夏秋曷以分。智者善
甄別。大眾。這裏合下得什麼語。與此時相應去。莫是
月色水鋪地。鴈聲秋滿天麼。算來猶隔半月程。莫是

秋風吹渭水。落葉滿長安麼。眼前未有恁麼事。畢竟
如何道得。恰好山僧這裏有一道。依時及節。不傷物
義。鑄古鎔金。通上徹下底靈驗真言。只是諸人。不得
作佛法會。不得作世法會。但能至心聽受。要會天地
同根。萬物一體。有什麼難。乃合掌曰。易見龍王。大易
見龍王。甘露連注龍王。毗疎其梨那龍王。會麼。山中
無六月。一雨便成秋。示眾云。有一人三頭八臂。有一
人無背無面。同到天童門下。且道。安下那箇即是。一
晚入堂。大呌曰。適來欄中不見了牛。普請諸人。把火
上山尋牛去。眾愕然。一僧纔出。師便低頭歸方丈。甞
舉居一切時不起妄念話。頌曰。草鞋踏遍江南雪。歸
看廬山石上雲。却笑閒身猶未老。尋梅幾度出松門。

寧波府雪竇石奇通雲禪師

住靈鷲。上堂。僧問。如何
是靈鷲境。師曰。秀峯齊插耳。曰如何是境中人。師曰。
覿面案山橫。曰如何是目前事。師打曰。腦後薦取。乃
曰。一二三四五六七。逗到今朝是人日。春風驀面忽
相逢。撲破鼻頭撞破額。靈鷲寺裏。今日有齋。大眾開
單展鉢。拈匙放筯。則且置。祇如應時及節一句。作麼
生道。拈拄杖曰。泥牛起舞春悠悠。不風流處也風流。
上堂。春山疊亂青。春水漾虗碧。寥寥天地間。獨立望
何極。古德恁麼說話。大似在孤峯頂上等箇人來。且
道。他要等箇什麼人。以拄杖擊香几曰。還委悉麼。定
光金地遙招手。智者江陵暗點頭。上堂。昨日火雲燒
空。今朝陰生巖谷。天道何似不嘗人身。隨著反覆。或

時夾背汗流。或時乾燥暴暴。分明不隔纖毫。直下好
箇消息。且道。是何消息。良久曰。無事此靜坐。一日似
兩日。移雪竇。上堂。當陽一著。獨露無遮。八面玲瓏。十
方軒豁。明眼作證。豈敢囊藏。直得瓊樓玉殿。百草頭
上。全彰千丈報身。瓦礫堆邊。頓現塵塵爾剎剎爾。突
出無位真人。發明現成公案。直饒三世諸佛。歷代老
古錐到來。個個退身有分。正當恁麼時如何。水歸大
海波濤靜。雲到蒼梧氣象閒。

嘉興府古南牧雲通門禪師

甞熟張氏子。二十歲。禮
興福洞聞為師。初參博山。次參天童。童問。即今事作
麼生。師擬議。童便打。師禮拜。童向背上。築一拳曰。汝
若作打會。入地獄如箭射。自是發憤咨參。終成凝滯。
後上天童。題萬松關偈曰。古路松陰二十里長。過時
誰覺骨清涼。童曰。何不道過時誰不骨清涼。師於言
下。頓去所滯。作活眼泉偈。正當思索。偶右手於。左臂
一觸。豁然契悟。住古南日。僧問。昔日臨濟初住院云。
我欲於此建立黃檗宗旨。未審。如何是黃檗宗旨。師
打曰。一棒血淋淋。曰今日或有問和尚。如何是天童
宗旨。又作麼生。師又打曰。再犯不容。僧禮拜。師復打
曰。恩大難酬。師曰。也祇道得一半。問如何是學人安
身立命處。師曰。摸取脚跟。問如何是黑豆未生芽。師
曰。黑豆聻。僧無語。師曰。黑豆也未見。說甚生芽。問不
生不滅是如何。師曰。好人不肯做定。要屎裏臥。問天
不能葢。地不能載時如何。師曰。放下坐具看。曰恁麼

則天上天下。惟我獨尊。師曰。未到你在。曰彼既丈夫
我亦爾。因甚未到學人。師曰。只恐不是玉。僧便禮拜
曰。何須腦後用鉗鎚。師休去。上堂。竺土大仙心。東西
密相付。釋迦老子。說法四十九年。三百餘會。不說心
便說性。達磨大師。從南天竺國來震旦。亦說直指人
心見性成佛。及乎逗到老神光安心。又道。覓心了不
可得。且道。誵訛在甚處。安心且置。年荒米貴。禪和子
聚頭。一百二百。十字街頭石敢當。不知我先佛法門。
陰翊王度。冷地不甘。昨夜奏上四天王宮。各各忿然
大怒差了。飛行夜叉。向四天下尋覓。凡是禪和子。俱
要一時索取眼睛。驀拈拄杖。卓曰。正恁麼時。還有避
得者麼。若知回避不得。不妨因禍致福。若也眼𥉌眵
地。復卓拄杖曰。謹白參玄人。光陰莫虗度。天童山掃
塔上堂。太白峯頭。千差坐斷。清關橋下。一派常流。雖
為列祖道場。固是先師重扶家業。山僧昔預此會。法
乳親甞。今日重來。墓木拱矣。可勝悽愴。雖然。須知恁
麼中不恁麼。砂盆未破。堂搆依然。幸我堂頭法兄。寅
夕不倦。流慈於此方廣座上。劈開面門。放出先師形
相。與諸人描邈。直得鉢盂峯點頭。玲瓏岩起舞。正恁
麼時。敲唱雙行。主賓互換。且如何道得恰好底句。良
久曰。妙舞會須誇徧拍。三臺須是大家催。

蘇州報恩寺浮石通賢禪師

平湖李氏子。十九離俗。
歷扣真寂雲門。懵無入路廼偕同志。上鶯窠山掛搭。
適閱傳燈。至屍在這裏。人向什處去。有省。述偈曰。一

池蛙鼓夜喧喧。歷歷明明道口邊。通報五湖林下客。
從今不必更加參。後謁天童。童問。薰風自南來。汝作
麼生會。師無對。連呈數偈。童俱曰。未在。一日入室。曰
某甲會也。童曰。如何是汝會處。師曰。鷂子過新羅。復
呈偈曰。薰風自南來。殿閣生微涼。我今看破處。也只
是尋常。童曰。不是不是。師曰。和尚自不是。禮拜而出。
住後。上堂。當陽顯露。更不囊藏。就體知歸。和聲揭示。
黃鶴樓中吹玉笛。不墮宮商。江城五月落梅花。豈同
春色。到恁麼地。可謂知歸。若到青蓮門下。一點也用
不著。且道。用個甚麼。拈拄杖曰。拄杖𨁝跳。上三十三
天。築著帝釋鼻孔。東海鯉魚。打一棒雨。似盆傾。若能
恁麼。滴水興波滔天作用。便是撒手懸崖。洞明大法
底漢。巳過關者。聞恁麼舉。撩起便行。未過關者。聞恁
麼舉。且聽新青蓮為汝道破。良久曰。橫按鏌鋣全正
令。太平寰宇斬癡頑。僧問。牛頭未見四祖時如何。師
曰。花園擺燕。曰見後如何。師曰。茅屋疎籬。問如何是
西來意。師曰。風過樹頭搖。問如何是獨露無私一句。
師曰。玉欄杆上石獅子。問久秘法音。請師一震。師曰。
分明聽取。曰恁麼則喧天震地去也。師曰。未是知音
者。問如何是一。師曰。賊曰。某甲為何是賊。師曰。還要
抱贓呌屈。問家親作崇是如何。師曰。祇要個護身符
子。曰如何是護身符子。師曰。但恁麼舉。問如何是第
一義。師曰。戲論。曰如何是某甲戲論處。師曰。但有言
說。都無實義。僧禮拜。師便喝。問如何是東塔境。師曰。

殿後一溪水。門前角里街。曰如何是境中人。師曰。搖
的搖。擺的擺。僧擬議。師曰。還我人境處來。僧無語。師
便打。問某甲有百問。請師一句答。師曰。放汝三十棒。
曰。過在什麼處。師曰。不識痛癢漢。問某甲昨日一問。
今日請師答。師曰。不答。曰因甚不答。師曰。字經三寫。
烏焉成馬。

寧波府天童林野通奇禪師

合州蔡氏子。十八披緇。
即南遊研窮教典。久之。掩關當湖。忽接天童參禪。偈
曰。一念未生前。試看底模樣。疑情猛發。一日失足墮
樓。有悟入處。遂破關。參天童於吳門之清涼庵。隨童
住育王。童上堂。舉世尊初生下地。便解指天指地。汝
等諸人。猶向老僧。擬討甚麼碗。拽拄杖。下座打散。師
自此全身脫落。一日將破碗入庫取油。童見曰。你為
甚打破常住碗。師曰。不是。某打破底。童曰。為什麼在
汝手裏。師曰。城門失火。殃及池魚。童曰。賠了碗去。師
便展手。童休去。崇禎癸未。住通玄。次居棲真。後遷天
童。上堂。皇恩廣庇。萬象光新。大地羣情均蒙澤。及各
適其適。各安其安。所謂一人端拱無為。萬物咸賴得
所。且林下道人。將何報答。驀竪拂子曰。只將這柄無
塵拂。祝讚吾皇萬萬春。上堂。舉丹霞訪忠國師。值睡
次。乃問侍者。和尚在否。者曰。在即在。祇是不見客。霞
曰。太深遠生。者曰。莫道上座佛眼也覷不見。霞曰。龍
生龍子。鳳生鳳兒。國師睡起。者舉似。師打二十棒趂
出。丹霞聞曰。不謬為南陽國師。師曰。侍者瞠眼寐語。

累他國師。寢食不安。丹霞雖解。就地埋人。殊不顧傍
人看破。還有知他侍者喫棒丹霞喫驚底麼。試道看。
復頌曰。端居丈室獨安眠。不憶春花落檻前。可恨遊
蜂胡亂弄。至今趕向草堤邊。僧擬禮拜。師曰。莫妄想。
僧擬開口。師又曰。莫妄想。僧拂袖轉身。師曰。與麼好
笑。問禮拜的可是某甲否。師曰。汝問那個。僧進語。師
一推曰。莫妄想。僧禮拜。師問僧崑崙曰。祇如毗嵐風
一起。盡大地吹為微塵。崑崙在什麼處。僧擬議。師便
打出。

磬山脩禪師法嗣

鎮江府夾山林臯本豫禪師

初參雲門。次參博山。博
曰。未入金籠貯。誰家野雀兒。師曰。鶴有九皐翀碧漢。
馬無千里謾追風。博曰。運斤非郢。未免傷痕。師曰。祇
如諸方。竪拂揚眉。又得甚麼邊事。博曰。片雲橫海岳。
樵子盡思歸。師曰。怪來岩下虎。特地暗驚人。便出參
磬山。入室次。山曰。我疑汝不會廓侍者與華嚴相會
因緣。師曰。不但和尚疑某甲。盡大地人疑某甲。山曰。
盡大地人疑汝。則可莫使老僧疑你。師曰。恁麼則某
甲罪過。山曰。只如興化與旻德賓主四喝。化曰。適纔
若是別人三十棒。一棒也較不得。何故。為他會一喝
不作一喝用。那裏是他會一喝不作一喝用處。師曰。
放某甲別通個消息。山曰。不要下語。師遂頌曰。主賓
相逢。縱奪作家。喝下從雲見活蛇。棒頭突出通無犯
豈作親承解撒砂。山然之。後開法石湫。過報恩謝法

山。將如意付曰。此是。老僧四十年用不盡底。將去揩
磨。不得有忘。師秉如意入堂曰。者个是堂上老人。為
豫上座。作用不盡底公案。敢問。有同相證用者麼。良
久。擊板頭一下。便出。開山次。握枯藤謂侍者曰。此是
曹家女。者曰。却少謝家郎在。師曰。但得有女。何愁無
郎。者曰。雖然。也要完全始得。師拈藤度與。者擬接。師
擲下。笑曰。却不相當。誕日上堂。天地與我同根。萬物
與我一體。秋光遍界生。秋風從地起。拈起拄杖曰。山
僧今日生也。遂放下曰。逢人切莫錯舉。晚參云。不透
祖師關。休來到夾山。一步一吃攧。千難與萬難。這箇
且止。作麼是行脚事。參示眾云。我這裏參禪。大似與
汝等茘枝吃。去了殻。喫了肉。須還老僧核來始得。且
道。殻作麼生去。肉作麼生喫。核作麼生還得老僧。一
僧纔出禮拜。師便歸方丈。僧問。如何是大法源底。師
竪拂子曰。會麼。曰忽有人道。和尚也未徹在。又作麼
生。師曰。汝不是這等人。曰和尚因甚壓良為賤。師曰。
從來得恁麼慣。僧禮拜。僧辭。問或有人問某甲竹林
佛法。如何抵對。師曰。一日惟擔兩度土。曰恁麼則某
甲竟往也。師直打出。復示偈曰。竹林寺裏無佛法。一
日惟擔兩度土。分付諸方禪學人。輕輕莫到夾山路。

湖州報恩玉林通琇禪師

蓉城楊氏子。澄江請磬山。
不赴。師破關來見。叉手曰。狂兒國土。父不容過。者個
峯頭。還是老漢住處麼。山曰。你且站下脚。我與汝道。
師掀倒香案。便出。山高聲曰。將拄杖來。師遙應曰。劍

去久矣。住後。上堂。有一句子。河沙剎土三世諸佛。不
能說。西乾東震歷代祖師。不能說。天下善知識。不能
說。先師亦未曾說。琇上座。今日既居此位。為眾分明
舉似去也。良久曰。元正啟祚。萬象咸亨。上堂。眾競出
問話畢。師曰。欲釣鯨鯢澄巨浸。却嗟蛙步滯泥沙。擲
拄杖。下座。上堂。有一人。佛之一字。素不喜聞。念佛一
聲。漱口三日。有一人。見佛歡喜。禮拜讚歎。種種供養。
二人同到報恩來。且道。留那一個即是。有般漢。便道。
功德天黑暗女。有智主人。二俱不受。正好捉來。朝打
三千。暮打八百。何故。大海若不納。百川應倒流。僧問。
和尚昔年見處如何。師曰。路逢劍客須呈劍。曰即今
日用事如何。師曰。不遇詩人莫獻詩。問㘞地一聲時
如何。師曰。慚惶殺人。問德山入門便棒。臨濟入門便
喝。未審。過在什麼處。師曰。咬人屎橛。不是好狗。問某
甲特來禮拜和尚。師曰。却值和尚不在。僧擬議。師便
喝。問如何是定。師曰。顛顛倒倒。曰如何是慧。師曰。愚
愚癡癡。曰如何是定慧總持。師曰。又顛倒又愚癡。問
如何是臨濟宗。師曰。耀古騰今。曰如何是雲門宗。師
曰。普天匝地。曰如何是曹洞宗。師曰。家風綿密。曰如
何是溈仰宗。師曰。父子作家。曰如何是法眼宗。師曰。
進前來與汝道。曰打破砂盆透底去也。師曰。與汝三
十拄杖。

杭州理安箬庵通問禪師

吳江俞氏子。參磬山。看父
母未生前話。久無入處。一日聞風聲。驀然慶快。呈偈

曰。千玄萬妙隔重重。箇裏無私總不容。一種沒絃琴
上曲。寒崖吹落五更風。山曰。玄妙即不問。汝如何是
不隔底句。師擬對。山便打退。入室次。山曰。不得燒却
眉毛。師便喝。山曰。燒却了也。師轉身曰。看這老漢一
場敗闕。便出。住後示眾。僧問。如何是奪人不奪境。師
曰。藏盡楚天月。唯存漢地星。曰如何是奪境不奪人。
師曰。花落亂流稀。村翁坐遲暮。曰如何是人境兩俱
奪。師曰。干戈既息狼烟少。誰唱江南折柳辭。曰如何
是人境俱不奪。師曰。拍手向君開笑靨。大家齊唱木
蘭舟。問四眾臨筵。乞師垂示。師曰。雨過青山翠欲流。
曰與麼則大眾沾恩。學人禮謝去也。師曰。今日好天
晴僧喝。師曰。驢鳴馬嘶作甚麼。乃曰。既隆釋種。須紹
門風。諦審先宗。是何標格。莫似而今長養無明。縱肆
習氣。隨羣逐隊。全不忖思也。須自發大勇猛。起大精
進。拋却從前惡知惡解。翻來覆去看道。畢竟是個什
麼道理。忽然啐地折爆地斷。始信此事不從人得。且
道。不從人得時如何。一夜落花雨。滿溪流水香。示眾。
堂堂密密。密密堂堂。覿面不識。舉目全彰。枯木岩前
休蹉過。白雲堆裏好風光。竪拂曰。一夜寒梅滿院香。
示眾。千林霧隱。霪雨晦冥。雲鎖柴門。苔連石几。虗堂
閴寂。冷淡自知。一段家風。阿誰相委。良久。竪拂子曰。
今古長如白練飛。一條界破青山色。問如何是理安
境。師曰。一團空翠烟雲繞。曰如何是境中人。師曰。坐
立儼然。曰如何是人中意。師拈拄杖曰。與你二十棒。

僧遶一匝。師曰。門外打之遶。問大悲千眼。阿那箇是
正眼。師曰。急水灘頭下釣[糸*系]。問冬裘夏葛。各自知時。
不掛寸[糸*系]底人。如何過活。師曰。拄杖不在苕帚柄。聊
與三十。問雲門放洞山三頓棒。畢竟有喫棒分。無喫
棒分。師呵呵大笑曰。雪上加霜。師噓一聲曰。明眼人
前。休得錯舉。

南嶽隱身岩山茨通際禪師

磬山問。如何是就理藏
鋒。師曰。梁皇殿上道不識。曰如何是就事藏鋒。師曰。
今朝雨落地不乾。曰如何是理事俱藏鋒。師曰。行不
出戶。坐不當軒。曰如何是俱不涉理事藏鋒。師曰。八
角磨盤空裏走。

五燈嚴統卷第二十四
