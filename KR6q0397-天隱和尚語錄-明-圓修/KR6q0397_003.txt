










天隱和尚語錄卷三
嗣法門人通問等編

荊溪磬山語錄

磬山初刱臘八日示眾師云磬山茅屋冷凄凄到者
都緣向上機鼻孔盡從今打失赤條條地得無衣作
麼生是向上機自代云泥牛吸水武陵溪今辰是我
釋迦老子桷底脫落底時節大眾還知麼若知得當
初釋迦老子悟得箇什麼來若未知看舉起拂子云
釋迦老子在汝等眼睫毛上放大光明照見三千大
千世界還見麼若見得徹去睹明星時無二無別其
或未然誠謂徒入空門虛生了也各各挽起眉毛盡
平生力量挨拶將去不可蹉跎歲月埋沒此光明去
也今茲徐居士二十年長齋慕道海內知識一一參
叩錯禮山僧為師為伊芟染亦有箇頌子相記脫俗
為僧翻掌間轉凡成聖也非難雪山老漢日成道今
古明星照遠山久立珍重。

除夜示眾師云一年容易過大盡在今宵生死無憑
據陰陽定不饒大眾團團圍圍住茲磬山阿相伴老
僧作何功行莫謂老僧使得你們忙碌碌地無暇做
參禪辨道底工夫且道你們終日起來忙閒動靜運
水搬柴者是誰迎賓待客墾土掘地者是誰穿衣吃
飯屙屎放尿者是誰須是於中識得本命元辰不離
放尿屙屎不離吃飯穿衣不離掘地墾土不離待客
迎賓不離搬柴運水不離動靜忙閒若於此識不得
本命元辰忙閒動靜即被忙閒動靜礙運水搬柴即
被運水搬柴礙迎賓待客即被迎賓待客礙墾土掘
地即被墾土掘地礙穿衣吃飯即被穿衣吃飯礙屙
屎放尿即被屙屎放尿礙遮一落索老僧代你們用
力不得須要你們件件自家著力始得還曾簡點得
也未不然莫說一年除歲容易縱經百年虛度光陰

有什麼用處大眾會麼驀卓拄杖云來年更有新條
在惱亂春風卒未休。

歲旦示眾拈香祝　聖畢師召眾云本地風光無背
面物物拈來始成現大千沙界絕羅籠一句當陽如
閃電年新月新日又新步步行來步步新踏著這重
關捩子原來即是舊時人所以回天轉地不須愚智
功能透古超今不落凡聖階級且如新年頭佛法還
有商量也無若道是有水中捉月若道是無色裏膠
青恁麼則不涉有無還委悉麼以拄杖劃一劃云打
開雲戶看露柱放光輝復頌云雪後一枝梅吐玉豁
然天地共陽春太平盡唱無生曲引得巖前石虎吟
元宵示眾師云山中正月十五也無村歌社舞都盧
本分禪和不打尋常這鼓剔起無相燈光照破人人
鼻祖且道燈未明時光在什麼處舉起拂子云明暗
兩頭俱脫落一毛端上現全身。

清明日晚參師云今朝卻是清明節河邊細柳垂枝
折捐舟登岸小阿娘跌腳搥胸訴冤屈聲聲哭到松
林間叫殺青天全不答誰知生死路悠悠一去更無
箇消息何如脫俗出家兒無憂無喜無交涉驀拈拄
杖卓一下云唯有這箇不遷變今年去年曾無倦登
山涉水賴伊扶風前月下常相見見見見眼裏瞳神
耳裏現喝一喝良久云愁人莫向愁人說令得愁人
愁殺人。

示眾師卓拄杖云眾兄弟久處叢林遍參知識還曾
撥著這一著子也未若撥著這一著子順逆境緣處
自然不被塵勞封鎖生死岸頭時脫然不隨業識牽
纏在世出世了無罣礙誠謂之無事道人若未撥著
徒自苦辛山山水水千里勞神波波碌碌既為出家
兒父母遠離親朋絕往澹泊無為翛然灑樂趁此色
力強健猛著精彩日夜研窮究取這一著子十二時

中無絲毫異緣畢竟要討箇分曉纔得不辜出家之
志不負佛祖之恩雖然如是恁麼說話若在了事人
前拾如送箇臘月扇子也喝一喝云且截斷葛藤。

歲旦示眾師云天啟四年正月一春到人間將半月
梅花笑雪滿庭香透過時人娘生鼻驀舉拄杖云看
惟有這箇原如此也無年也無月也無新舊只平常
直直對君親剖悉擲拄杖云雖然如是且道新年頭
上一句又作麼生道良久云大家登寶殿祝　聖願
長春。

絕糧示眾舉世尊一日敕阿難食時至汝入城持缽
難應諾曰汝既持缽當依七佛儀式難遂問如何是
七佛儀式佛召阿難難應諾佛曰持缽去師云幸喜
幸喜世尊大慈大悲當時若不開這一路洎合餓殺
老僧大眾且道靈山會上曾打到這箇境界遣阿難
未曾打到這箇境界遣阿難試道看況世尊三界大
師福被人天何故只遣阿難入城持缽千二百眾合
作麼生磬山今日則不敢釘釘遣誰去且這一條路
誰行得誰行不得可不見義勇為耶記得昔年有箇
頌子為諸人舉似托缽生涯七佛儀瞿曇盡力是提
撕阿難當下通消息那用婆心第二機。

師五十誕辰前一日示眾師云寄跡閻浮五十春不
知虛幻受伶俜自從胡亂年來後閒看長空放白雲
所以道真如性海本無出沒大悲願力示現去來且
道既無出沒焉有去來真如性海與大悲願力是同
也是異也若道同驀舉起拂子云這是大悲願力如
何是真如性海若道異垂下拂子云這是真如性海
如何是大悲願力若道不同不異則無老無少無大
無小無長無短無有無無不可以形名得不可以智
識知如此大眾得得到磬山來與老僧慶誕若約老
僧五十年前母難之辰今日猶未生也既未生時慶

箇什麼誕說箇什麼法可不隨情逐世了也且道不
隨情不逐世一句作麼生道還委悉麼以拂子指庭
前菊花云黃菊經霜老青松帶露寒若將時節會依
舊是顢頇。

正誕日小參師拈拄杖云老僧去年四十九曾向人
前揚家醜譚禪論道作生涯想起從前不唧溜今年
幸爾巳五十對人一字無可說橫拈拄杖按乾坤那
箇丈夫來受屈所以道把住也十方虛空也須喫棒
放行也森羅萬象總是齊彰山僧今日也不放行也
不把住聊通一線以拄杖插向前遶一匝云與諸人
一任七縱八橫去也良久卓拄杖云真金自有真金
價終不和沙賣與人。

啟華嚴禪期示眾師云要踏毗盧頂上行不須向外
去追尋回光返照原初體著著拈來不是塵豎拂子
云看大眾還見麼十方虛空無邊香水海一一世界
中有千丈盧舍那身在此一毛端上現寶王剎轉大
法輪打開華藏玄門演出不思議法所以道塵說剎
說眾生說熾然說無間歇於此會得迥出三乘高超
十地不勞覺城東畔始見文殊樓閣門開方參慈氏
脫或未然再打之遶葛藤去也若人欲識佛境界當
淨其意如虛空遠離妄想及諸取令心所向皆無礙
汝等既到此間妄想不得不離意根不得不淨意根
既淨妄想自離妄想既離令心所向自然無礙心既
無礙左打一拂云這邊也無礙右打一拂云那邊亦
無礙中間打一拂云這裏亦無礙無礙無礙亦無礙
今人聞此等說話便道貪瞋癡亦無礙殺盜婬亦無
礙妄言綺語亦無礙惡口兩舌亦無礙如此見解撥
無因果莽莽蕩蕩他時後日閻羅老子面前打筭吃
鐵棒有日在莫言不道不見南嶽讓和尚初參曹溪
六祖祖云什麼物恁麼來只此一轉語參承六載方

始瞥地曰某甲有箇會處祖云何不道云說似一物
即不中祖云還假修證不云修證則不無染污即不
得祖云即此不染污諸佛之所護念汝既如是吾亦
如是善自護持這便是真參實悟真修實踐的樣子
汝等既到這裏當摩褌擦褲堅豎脊梁打屏身心體
究一回始得古人云臨崖撒手自肯承當絕後再甦
欺君不得正恁麼時直截根源一句作麼生道良久
云木馬暗嘶雲影道泥牛橫臥石巖前若能坐斷千
差路頃刻歸家不用鞭和聲擲下拂子喝一喝。

晚參師拈拄杖云達磨一宗看看掃地矣賴有志者
盡力扶之何故今時大法未明而為人師者觸著則
任意揮張便道大機大用不識是何宗旨學人問著
蒲團即將蒲團打問著禪板即將禪板打設若問著
虛空你還將虛空打得麼問著山河大地還將山河
大地打得麼若將不得可見大機大用不在蒲團禪
板上有一等不識好惡者吞卻釣餌播弄一生生死
岸頭一毫用不著諸人也須簡點古人乃謂此是風
力所轉終歸敗壞不見趙州和尚有箇秀才來問佛
不違眾生願是不州云是才云弟子欲就和尚手中
乞取拄杖得不州云君子不奪人所好才云某甲非
君子州云老僧亦不是佛看他得的人大機大用活
鱍鱍地優游自在老僧晚年來有些性躁也要用棒
行喝但遇其人則不得不行不得不用非是貶駁諸
方要且扶立宗旨作麼生是宗旨喝一喝卓拄杖云
男兒自有衝天志莫向古人行處行復云今晚就水
和泥趁爐打鐵也要打草驚蛇還委悉麼以拄杖駕
肩遶一匝云楖栗橫擔不顧人直入千峰萬峰去直
趨方丈。

除歲示眾師云爆竹一聲催臘盡寒梅數點帶春來
道人林下無餘事心地閒閒卻似呆所以道欲識佛

性義當觀時節因緣時節既至其理自彰且如過去
時節巳過去未來時節猶未來現在時節而不住況
此深山窮谷之中寂寥虛廓本無喧譁雜擾之聲又
無朱紫玄黃之色也無笙歌燕舞之作亦無大歡小
悅之娛剛剛一種灰頭土面懶散禪和即今歷歷孤
明澄心瞪目聽法者莫不是這箇時節若是這箇時
節又何用更識便轉得身吐得氣喫得山僧手中痛
棒若未轉得身吐得氣喫不得山僧手中痛棒你若
向前截斷路頭你若落後又無退身之地你若住著
則三十棒到這箇時節還有不惜身命者麼須知句
中鏟意意中鏟句意句交馳甚為可畏雖然官不容
針私通車馬汝等入堂坐禪巳經一月並無有一人
到室中通箇消息都盧是一隊無心道人老僧信得
汝等過汝等還信得老僧過麼若信得過莫謂無心
云是道無心猶隔一重關不見藥山和尚坐禪石頭
一日偶見問云汝在這裏作麼云一物不為云不為
即閒坐也云閒坐即為也汝不為不為箇甚麼云諸
佛亦不識你看古人一箇閒坐尚不可得而況昏沉
掉舉妄念紛飛者乎石頭便云從來共住不知名任
運相將只麼行自古上賢猶未識造次凡流豈可明
你看石頭和尚舌頭拖地入泥入水為人老僧今晚
為汝等註破從來共住不知名那裏識得來任運相
將只麼行也是客作漢自古上賢猶未識難道造次
凡流豈可明不是壓良為賤既註破還知麼若論這
一段事人人本有箇箇不無秖為無始以來無明業
識煩惱蓋覆不得現前還見麼驀舉起拄杖云先天
有物能為主不屬陰陽造化生久立珍重。

元旦示眾師云今日元來新年頭昨日元來舊年尾
新年頭上不見來舊年尾上不見去不來不去常現
前箇裏元來無所住無所住處著眼看大千沙界一

毫許漫看春風滿面生張公喫酒李公醉更有一般
堪羡處千門萬戶瞳瞳睡大家齊唱太平歌哩哩囉
兮囉囉哩所以道有條攀條無條攀例大眾祝　聖
壽以無疆讚　皇圖而永固。

元宵示眾師云一燈纔焰萬燈瑩爍破乾坤徹底空
山色自今光燦爛桃花依舊笑春風大眾剛纔過歲
又巳半月流光荏苒無暫停息若是手腳未穩切宜
努力莫待臨渴掘井追悔無門要做工夫巳遲了也
會得麼英靈衲子未舉先知機鈍之流不妨薦取以
拄杖指燈云看喚作燈則觸不喚作燈即背且道喚
作什麼雲門大師道光不透脫有兩般病一切處不
明面前有物是一又透得一切法空隱隱地似有箇
物相似亦是光不透脫直饒恁麼不恁麼會即聲色
而非聲色不恁麼恁麼會即非聲色而非非聲色般
若經云若取法相即著我人眾生壽者若取非法相
即著我人眾生壽者是故不應取法不應取非法到
這裏無你下口處無你入頭處無你插手處無你劄
腳處若佇思停機即沒交涉矣還會麼除非上根利
器一聞千悟始得不見達磨初祖遙觀震旦人有大
根器得得航海而來在梁國不契直造少室端坐面
壁九載剛接得箇神光二祖斷臂安心頓悟本來謂
之得髓傳至六祖開心地法門然後宗分二派再四
傳而派列五宗豈不是燈燈相續瑩徹交輝所以道
法流不泯派永接於曹溪燈焰常存光逾明於少室
老僧今晚見此世燈引這一落索若是明眼人前一
場笑具可不通身輥在葛藤窠裏了也還有剔脫得
出者麼良久云少林秘要無多子五派單傳不二門
喝一喝。

示眾舉興教坦和尚初開堂有雪竇化主省宗出問
諸佛未出世人人鼻孔撩天出世後為甚麼杳無消

息坦云雞足峰前風悄然宗云未在更道坦云大雪
滿長安宗云誰人知此意令我憶南泉拂袖歸眾更
不禮拜坦云興教今日失利便歸方丈坦令人請宗
至云適來秖錯對一轉語人天眾前何不禮拜蓋覆
卻宗云大丈夫膝下有黃金爭肯禮拜無眼長老坦
云我別有話在宗乃理前問至未在更道處坦云我
有三十棒寄汝打雪竇宗乃禮拜師云你看古人真
實處無有一字相欺若是今時善知識權柄在手不
辨來機要施設到底那肯屈尊就下若是今時學者
出頭來硬作主宰到底亦未肯服善你看坦長老從
容和雅云適來秖錯對一轉語且道作麼生是他錯
處省宗不肯後云寄三十棒打雪竇雪竇又有何過
省宗便肯禮拜這裏若看得分明許你們通箇消息
一眾呈見不輟師復云學道先須達本後識綱宗綱
宗既明其本自立既得其本道隨手應所以道從天
降下則貧窮從地湧出則富貴若道見過古人田地
秖好與古人提瓶執杖若道見到古人田地秖好與
今人提瓶執杖若未見到者更參二十年始得何故
卓拄杖云選佛若無如是手宗門那得到如今左右
顧視云有麼有麼如無老僧且去守困便曳杖出堂
因事示眾師云諸方難見而易親老僧這裏易見而
難親何故諸方善知識道眼高福德大叢林整齊飲
食精潔可謂難見而易親也老僧這裏世緣淺薄闢
草開荒茶粗飯糲可謂易見而難親也難得親近難
中之難雪裏送炭者少易得親近易中之易錦上添
花者多左右顧視云眾中還有道得不難不易一句
者麼驀卓拄杖云拄杖子勃跳出來道也不難也不
易清風明月共知音天上人間隨所去師復笑云不
然不然老僧還要用著你曳拄杖便歸方丈。

小參師云今辰二月十九菩薩應身普救人人要證

圓通打破無明窠臼舉拂子云觀音妙智力能救世
間苦復打一下云還聞麼如若不聞除是生來耳如
若聞又聞箇什麼來雲門大師道觀音菩薩將錢買
胡餅放下手原來是饅頭山僧這裏也無胡餅也無
饅頭且道大眾吃箇什麼今日周沙彌為伊師設供
補慶乞老僧說箇小參仰勞大眾誦一無量壽真言
唵嘛呢叭𠺗吽復偈云生來半百知安分漫看山花
爛熳紅且喜闍黎實頭處長年相伴老龍鍾。

陽山靜室眾請晚參師云目瞪雲霄第一峰端居無
事萬緣空無生曲調從君和不落閒忙動靜中既不
落閒忙動靜且道在什麼處大眾驀卓拄杖云莫不
落在這裏還會得麼你若會得即便言下知歸若未
會得現前若僧若俗若老若少波波汲汲徒上此山
枉受辛苦不如參箇古人話頭以悟為期昔我禹門
堂上幻有老人慣教人參如何是我父母未生前本
來面目汝等須是行也參坐也參語默動靜參迎賓
待客參做買做賣參穿衣吃飯參屙屎放尿參莫管
一年兩年十年二十年一參參到無參處忽然㘞地
一聲便得這箇消息所以道參須真參悟須實悟雖
然古人云十方世界是沙門一隻眼且道眼在甚麼
處良久云老僧今晚為汝諸人點出去也看以拄杖
指佛前燈云智燈常焰焰晝夜永明明擲拄杖便休
去。

烏瞻山眾請小參師云摩竭令行傳千古而今拈出
又重新爍迦羅眼猶難覷試問當機有幾人良久云
南贍部州打鼓北俱盧州陞座西牛賀州說法東勝
神州參堂且道說什麼法諸人還聞麼若聞對眾證
舉未聞切忌作驢前馬後漢認奴作郎古人道參禪
都是病病在耳目者撐眉努目側耳點頭為禪病在
口舌者顛言倒語胡喝亂喝為禪病在手足者進前

退後指東劃西為禪病在心腹者窮玄究妙超情離
見為禪據彼所論無非是病所以道涅槃心易曉差
別智難明芭蕉和尚云你有拄杖子我與你拄杖子
你無拄杖子我奪你拄杖子又有尊宿云你有拄杖
子我奪你拄杖子你無拄杖子我與你拄杖子磬山
則不然你有拄杖子我不奪你拄杖子你無拄杖子
我不與你拄杖子諸人還會得麼若會得從你高高
峰頂盤結草庵把定牢關不通凡聖又從你入草求
人帶水拖泥現佛現魔隨方應用你若未會切忌動
著動著則老僧三十棒卓拄杖復偈云問答須教識
主賓休迷事理亂君臣一言失照無憑據萬行全乖
喪本真舉起吹毛當面截拈推塗毒絕根塵果然佛
日重懸處相播玄風憶少林。

薦亡小參師云百歲光陰瞬息回幾人到此不曾欺
貪名圖利心無厭逐色隨聲意轉迷生死岸頭方有
悔輪迴路上更多疑如來金口分明諭地獄天堂任
爾之今日乃溫氏薦亡道場完滿乞老僧對眾舉揚
無生之旨不免說幾句現成說話妙性圓明離諸名
相本來無有世界眾生因妄有生因生有滅生滅名
妄滅妄名真驀豎起拂子云咦還見麼離諸名相又
見箇什麼若道不見妙性圓明何處安著這裏會得
便識得愛溪居士安身立命處識得愛溪安身立命
處便識得自巳安身立命處識得自巳安身立命處
即識得從上諸佛諸祖安身立命處所以生本無生
滅本無滅居士六十歲未生巳前本來面目還見麼
所以中論云巳生無有生未生亦無生離巳生未生
生時亦無生六十歲死巳後巳死無有死未死亦無
死離巳死未死死時亦無死諸人若會得對眾拈出
老僧與你證據若未會各各珍重參取去。

解華嚴禪期小參師云說甚長期與短期自家面目

自家知坐參五十三員老樓閣門開彈指時卓拄杖
云吽大開了也諸人還覺毛寒骨豎麼出亦得入亦
得雖然如是且道門在甚麼處還見麼如此見得無
論開卷便退者終卷而退者一部而退者半部而退
者一年而退者年餘而退者兩年而退者三年滿而
終者一任七縱八橫逍遙自在故經云心同虛空界
示等虛空法證得虛空時無是無非法你若這裏未
見得徹從你三年期滿而終者兩年不足而退者半
部一部乃至一卷半卷而退者總不得可謂當面蹉
卻所以道如人數他寶終無半錢分於法不修行多
聞亦如是不見白雲端祖云若得一回汗出一莖草
現出瓊樓玉殿未得一回汗出瓊樓玉殿卻被一莖
莫蓋覆諸人還曾一回汗出也未若未得一回汗出
切忌顢頇卓拄杖云雪後始知松柏操事難方見丈
夫心。

示眾師云諸人既流入心地法門必須向巳躬下真
實做工夫參究一回始得不可依依稀稀當有當無
如患瘧疾病一般今日提起便心中火急明日放下
即緩縱身心惟恐色力不佳病魔纏擾又慮衣食不
周貧窮困苦且幹辦些世事調養個四大漫漫學道
殊不知恁麼去總然有怕生死底念不覺埋沒塵勞
被結習驅使這等根器都是無始以來信位不足如
何參得我祖師禪驢年也未有出頭日子在你若果
具這大丈夫氣概猛省將來拼此四大也不管貪窮
困苦也不管饑寒凍餒也不管病魔纏擾也不管世
諦紛紜單單提箇話頭澄澄湛湛切切思思行也參
坐也參住也參臥也參不顧得失危亡不知迷悟境
界只如此挨拶去歲久月深驀然打失鼻孔恰如虛
空粉碎大地平沉漫漫甦醒將來方有少分相應到
這田地急急見人不可耽著須知祖師門下本無有

實法繫累他人若有一法繫累他人入地獄如箭射
故笑巖師翁云聖人之道箇箇完具惟不自究明甘
自輕棄且道那裏是自輕棄處須時時簡點不可放
過珍重珍重。

優婆夷眾請開示師云汝等身居富貴中不被富貴
之所羅籠信知有這段出世大事乃是屢劫種來善
根最是難得須當十二時中猛省提撕如何是我父
母未生前本來面目須要治家接應世緣處支賓待
客處著衣吃飯處忙閒動靜處驅奴使婢處一一體
究不可放過直下能見得本來便識得妙明常住真
心不生不滅不常不斷無老無少無去無來非古非
今非成非壞自然超出苦海今時人落在富貴即被
富貴之所籠罩落在貧賤即被貧賤之所困苦不能
即世出世故經云一切眾生皆由不知性淨明體用
諸妄想此想不真故有輪轉若不勇猛做一番工夫
要解脫修行誠未有日子在昔日有箇無著道人二
十七八寡居學道曾參叩徑山打硬修行志氣超群
見地卓犖以至大徹然後為尼播揚宗教接物利生
豈不是出格道人也彼既如是我寧不爾你們若待
家園事業成辦然後修行則便耽閣埋沒巳靈不知
三界空花猶如火宅豈可認定家園事業而為巳有
耶一息不來就屬後世切莫為長久之計山僧在此
開山修造多不過接引之辭又豈可作永遠之念耶
汝等若信得及各各須念無常迅速生死事大須自
提撕這句話頭以悟為期便是出生死之根本二六
時中切不可忽趙州和尚道我在南方三十年除二
時粥飯是我雜用心處如此用功無有不發明者努
力珍重。

示眾師云鼓唱宗乘提挈綱要切須是箇人始得憶
昔當時僧問巴陵如何是提婆宗陵云銀碗裏盛雪

這僧若不解正派源頭如何啟得這箇大口巴陵老
人若非出自雲門深窮法海透徹靈源者則不能如
是洒洒落落乾乾淨淨拋箇銀碗盛雪一句子直示
將來恁麼得非是箇本色上流脫略情塵知見者如
何湊泊得去到這裏還知古人落處麼咦不見道道
吾舞笏同人會石鞏彎弓作者諳。

示眾師云德山棒臨濟喝特地無端好施設石鞏箭
子湖狗也沒來由呈家醜何故看保寧上堂侍者燒
香罷指侍者云侍者巳為諸人說法了也然則保寧
說法如雷也是借他鼻孔出氣何不當時待侍者未
燒香時道箇為諸人說法了也免使後人在侍者邊
覓山僧今日無侍者與諸人說還知麼咦男兒自有
衝天志莫向古人行處行。

病起示眾師云剛纔過月半又是初一矣老僧病軀
不能應時及節與諸人商量佛法若論此事如百斤
擔子各各擔著到得地頭方始輕快不得依依稀稀
打混過日若是久參先學舉起便知落處晚進初機
切須努力諸仁者趁此時將本分事與老僧證據良
久顧左右云去罷。

示眾舉愚庵禪師一日入園見典座割瓜庵問刈得
幾箇祖師頭座云三十箇庵云那箇皮下有血座云
和尚何得重重相戲庵云好心不得好報師拈云若
作佛法商量愚庵好與三十棒若作世諦戲論典座
好與三十棒除此二途諸人道將一句來。

懸鐘小參師云懸起也名喧宇宙遐邇安寧撞著也
響應寰區幽冥拯拔恁麼則名從何得聲從何來名
不自名聲不自聲聲若自聲不待撞而自鳴名若自
名不待鑄而自成既然如是其名也聲也都從檀越
信心中流出諸人還知麼咄但將眼聽分明也遍界
何曾有覆藏。


示眾舉世尊將諸聖眾往第六天說大集經敕他方
此土人間天上一切獰惡鬼神悉皆集會受佛付囑
擁護正法師云大小世尊憐兒不覺醜設有不赴者
四天門王飛熱鐵輪追之令集何必既集會巳無有
不順佛敕者各發弘誓擁護正法以德服人惟有一
魔王謂世尊云瞿曇我待一切眾生成佛盡眾生界
空無有眾生名字我乃發菩提心山僧若作世尊咄
云魔王你而今在眾生界內耶眾生界外耶若在眾
生界外不見有一眾生當發菩提心若在眾生界內
巳發菩提心了也到遮裏看他如何合殺即今諸人
還識得遮老魔王落處麼良久云更為諸人頌出遮
箇魔王能大力眾生界盡始方修須知逆順承恩德
風捲殘雲一色秋。

小參師云今朝六月十九菩薩應身普救大開圓通
法門不落聲色窠臼驀豎起拄杖云大眾遮是色還
見麼卓一卓云遮是聲還聞麼若見若聞如何是不
落窠臼一句顧視左右云觀音菩薩將錢買糊餅放
下手元來是饅頭還知落處麼若不知落處觀音菩
薩隱拄杖裏入千峰萬峰去也喝一喝。

示眾舉天台寒山子預知溈山來國清受戒遂與拾
得往松門接溈山纔到二人藏路兩邊透出作大蟲
吼三聲溈山䇄然無對師代云一名是箇老賊寒山
云自從靈山一別迄至於今還相記麼溈山無對代
云忘卻了也拾得拈起拄杖云老兄喚遮箇作什麼
溈山無對代云也知你用得熟寒山云休休不用問
他從別後三生做國王來總忘卻也溈山又無對代
云老僧住持事煩復頌往往志因貧處得從教古佛
要精修三生巳落王家也不是溈山怎出頭。

示眾師云今朝七月一箇事如何說秋風漸漸來切
莫耽放逸日月易蹉跎光陰在瞬息若不把本參焉

能得竟徹敢問諸人臘月三十日到來作麼生打疊
得去顧視左右云噫丈夫不奮沖天志依舊懡㦬過
一生。

示眾舉僧問雲峰如何是心地法門峰云不從人得
僧云不從人得時如何峰云此去衡陽不遠妙喜云
雲門即不然如何是心地法門不從人得不從人得
時如何看腳下楚石云或問天寧如何是心地法門
不從人得不從人得時如何早晨有粥齋時有飯師
云諸大老恁麼答話美則美矣善則未善若問磬山
如何是心地法門不從人得不從人得時如何如人
飲水冷煖自知。

示眾師拈拄杖云今日七月半農夫禾好看你我衲
僧家以何為公驗秋風一陣來黃葉兩三片凋殘功
德林石人也驚歎既然如是各各須教照顧鼻孔切
忌漫將閒學解依稀埋沒祖師心擲下拄杖。

示眾舉僧問五祖如何是佛祖云露胸跣足如何是
法云大赦不放如何是僧云釣魚船上謝三郎妙喜
云此三轉語一轉具三玄三要四料簡四賓主洞山
五位雲門三句百千法門無量妙義若人揀得許你
具一隻眼楚石云三玄三要四料簡四賓主洞山五
位雲門三句百千法門無量妙義大似頭上安頭天
寧今日為你諸人抽卻釘拔卻楔做箇灑灑落落地
丈夫兒豈不好何故喫他殘羹餿飯隨他腳後跟轉
被他喚作無地頭漢慚惶殺人師云二大老一人高
高山頂立一人深深海底行雖然如是還曾踏得五
祖老人三句話著也未據磬山看來總是無地頭漢
何故從前汗馬無人識秖要重論蓋代功。

示眾舉密庵傑禪師上堂拈金峰和尚示眾云老僧
二十年前有老婆心二十年後無老婆心時有僧問
如何是和尚二十年前有老婆心峰云問凡答凡問

聖答聖曰如何是二十年後無老婆心峰云問凡不
答凡問聖不答聖庵云烏巨當時若見但冷笑兩聲
這老漢忽若瞥地自然不墮凡聖窠臼師云某當時
若在烏巨位中則把住問那裏有聖凡窠臼見他眼
目定動便托開呵呵大笑歸眾這也是山僧路見不
平今日眾中還有人知得落處麼若知得落處不妨
出眾證據如無一總不離凡聖窠臼在參。

禹門院入塔小參師云靈源寂寂本無去而無來智
體如如現有生而有滅生即不生故來而無來滅即
不滅故去而無去來而無來故不來相而來湛若太
虛而無際萬象不能逃其形去而無去故不去相而
去明如杲日以當空森羅不能遺其照所以亙古今
而常存昭然獨脫根塵之外者也既然如是生亦得
死亦得少亦得老亦得大亦得小亦得凡亦得聖亦
得都盧歸向箇中安享無為之化到這裏收因結果
一句作麼生道驀呈拄杖云雲飛不斷青山靜水到
無邊滄海閒。

室中垂示師云五更熟睡時撞鐘不聞鐘聲頃寤時
鳴鼓便聞鼓聲若先不聞鐘聲後聞鼓聲寤寐不得
恒一或聞性有不遍耶鐘聲有不到耶鐘聲若不到
同處寤者亦應不得聞聞性若遍寐者亦當得聞何
以寤時聞寐時不聞若融會得寤寐一如若融會不
得生死關頭如何打脫不可放過諸人簡點看。

因事開示師云有志學道者必須決擇師承發明心
地為要宜當竭力曲盡師法深蓄厚養然後隨緣闡
化不拘方所若在學地中師承不擇邪正難分迷流
逐隊妄認緣塵大法不明心地何達或者初發心時
不知歸向三年兩載從而聞之漸漸慕之憤然發志
腰包行腳撥草瞻風趣造林下依棲知識排入上輩
固為迫念非求名位只欲幹辦本分一著而巳原無

薦上之心況有人我見耶然處稠人廣眾之中其間
有先出家而名位卑下者有年少而先具戒者有年
長而未具戒者不可以尊卑之位忽先後之分況此
法門本來平等若識心達本當下與佛祖不別豈可
持其先後執著名分妄爭人我徒喪光陰諸人要幹
辦大事畢竟行履無有一毫自欺處纔不孤行腳之
初心矣他日甚有得力決不相賺。

開示今時人學道做工夫不得㘞地一聲概為工夫
不能綿密凡情聖解不得頓忘古人所謂如患瘧疾
一般寒了一會又熱一會何曾下正片工夫若是真
參實究生死心切一刻不放空挨拶將去日久月深
無有不悟底道理只恐當有當無今日期明日今年
期來年蹉跎過了一生恁麼蹉跎去直至彌勒下生
甘受苦辛何有出頭日子不如言下截斷一切單單
只究本分一著果乃親見一回從前學解底都不虛
棄若未親見一回總為閒學解埋沒祖師心。

因事茶話師云古人設茶因敘話磬山因話而設茶
茶話分明巳舉似諸人切莫得周遮雖然且道茶與
話是一是二若道是一諸人但得茶不得話若道是
二老僧但得話不得茶諸人試道看如何得恰好眾
無語師舉茶甌云且吃茶漫漫與你們打葛藤。

禹門院茶話師云吾於此地本來無福不勞眾兄弟
讚歎倘若讚之讚之無益吾於此地本來無過不用
眾兄弟毀謗設若毀之毀之不及既讚之無益毀之
不及豈非平等法門乎夫佛與眾生平等煩惱與菩
提平等西方與東土平等天與地平等我與你平等
平等與不平等平等噫白日易遷顏色老黃金難買
少年還。

天隱和尚語錄卷三(終)


