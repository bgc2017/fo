










天隱和尚語錄卷十一
嗣法門人通問等編

普說

眾請釋疑告香普說師卓拄杖云法門衰替賴人扶
那箇男兒不丈夫勿學承虛接響漢他年決上祖師
圖大眾還知麼佛佛授受祖祖傳持以心印心心心
不異所以古人行腳單為此事費盡草鞋跋涉溪山
千里萬里參師訪友發明本分然後覓深林歸大壑
潛身養道俟其因緣時至龍天推出說法利生用報
四恩豈求名聞利養取誚當世耶適纔告香僧問世
尊拈花單傳直指祖師提印分派接人謂是一耶謂
是二耶老僧豎起拄杖卓下云且道是一是二僧云
既然如是今古昭然何得分三分一老僧云虛空裏
釘橛僧云若三一不存教學人何處著腳老僧云切
莫隨人腳跟僧云三峰執三去一又作麼生老僧云
你且領話他便禮拜噫今人不達黃面老子直下的
的相承之旨著意穿鑿破壞綱宗上誣先覺下賺後
昆異論紛然見笑識者若不究其根源考其虛實以
訛傳訛則熒惑無窮矣吾為此懼不得不力救之以
啟將來眼目故復問中略見一斑他尚不知非更向
人前揚其底蘊謂三玄三要從釋迦老子三法而來
睹星為心觀樹為法十方佛讚歎為師夫華嚴經云
一時佛在摩竭提國阿蘭若法菩提場中始成正覺
七處九會大唱真乘無法不周無機不備當時二乘
在座有耳不聞圓頓教有眼不見舍那身於此脫珍
御服著敝垢衣示生王宮出家雪山苦行六載歎曰
一切眾生皆具如來智慧德相但以妄想執著不能
證得至於法華會上云我始坐道場觀樹亦經行於
三七日中思惟如是事我所得智慧微妙最第一眾
生諸根鈍著樂癡所盲如斯之等類云何而可度世

尊述成道之初但說一乘法念眾生沒於苦海所以
權設三乘引導眾生作是思惟時十方佛皆現乃助
揚法化也可見釋迦老子明心得法巳久他著在化
跡門頭經文尚不明而況佛旨乎又經云善男子我
實成佛巳來無量無邊百千萬億那由他劫於是中
間我說然燈佛等又復言其入於涅槃如是皆以方
便分別豈可以星為心以樹為法以十方佛為師耶
又不見金剛經云若有法如來得阿耨多羅三藐三
菩提者然燈佛即不與我授記汝於來世當得作佛
號釋迦牟尼以實無有法得阿耨多羅三藐三菩提
是故然燈佛與我授記作是言汝於來世當得作佛
號釋迦牟尼何以故如來者即諸法如義世尊所得
師法明文尚在豈可遮掩得人耶又把世尊傳法偈
謬解云此法之本本無法也無法豈無本有法也無
法而付即有法也法法何法即無法也此有而無也
無而有也不可有無有無不可者也而如來傳法偈
乃如是乎除非滅卻法本法無法無法法亦法今付
無法時法法何曾法偈方可任你穿鑿秖如四祖優
婆鞠多尊者傳法偈云心自本來心本心非有法有
法有本心非心非本法七祖婆須蜜尊者付法偈曰
心同虛空界示等虛空法證得虛空時無是無非法
若此者疊疊顯然你又如何穿鑿乃不察自巳謬誤
翻道他人暗短滅之抹之且道是誰滅抹果有滅抹
之者何不明據其非以共證乎天下竟哅哅然混指
為滅抹也只圖誣人之短以炫巳長獨不知逞其癖
見以昧宗旨乎又謂二十七祖遙讖達磨曰東土有
聖人氣惟駿馬駒腳下踏殺天下人言馬大師之下
出臨濟雲門溈仰法眼之四宗謂之腳下也足見他
是箇執相凡夫定將馬駒四足膠粘釘釘以配四宗
無非欲證一擊之為三玄三要之原各有所據若恁

麼執相生解達磨一宗看看掃地矣當時二十七祖
但云震旦雖闊無別路要假兒孫腳下行金雞解銜
一粒粟供養十方羅漢僧所以六祖諦囑南嶽讓禪
師云西天般若多羅讖汝足下出一馬駒踏殺天下
人病在汝心不須速說此明明道南嶽足下出一馬
駒踏殺天下人也祖師遞代讖囑分明他又捏作更
之以四取義可發一笑又將神秀身是菩提樹心如
明鏡臺時時勤拂拭勿使惹塵埃偈判為執有修行
此凡夫法也必欲把秀大師作箇凡夫見是何言歟
不見南嶽讓一日有省白六祖曰某甲有箇會處祖
曰作麼生讓曰說似一物即不中祖曰還假修證否
讓曰修證則不無染污即不得祖曰祇此不染污諸
佛之所護念汝既如是吾亦如是神秀雖無南嶽轉
語之圓終不可謂之凡夫法也又將六祖菩提本無
樹明鏡亦非臺本來無一物何處惹塵埃偈判為從
前後際斷忽得心空遂墮空邊正外道法也師喝一
喝云你曾夢見祖師來否既不識祖師縱奪之機當
見龐居士云十方同聚會個個學無為此是選佛場
心空及第歸豈亦可作外道法耶且傳法正宗記云
五祖見偈默許不即顯稱恐嫉者相害乃佯抑之曰
此誰所作亦未見性先德語言至今不泯況毗婆尸
佛偈云身從無相中受生猶如幻出諸形象幻人心
識本來無罪福皆空無所住可見佛祖理徹心通無
二無別肇論云本無實相法性性空緣會一義耳必
以本來無一物為墮空落外其謗法之愆焉能逃哉
又謂袈裟法數為宗旨之至細至密處一以迦葉持
衣載法以傳彌勒一以阿難副貳以傳西天四七不
知世尊說付法偈巳止告迦葉吾將金縷僧伽梨衣
傳付於汝轉授補處至慈氏佛出世勿令朽壞次至
多子塔前止命迦葉分座令坐以僧伽梨圍之告曰

吾以正法眼藏密付於汝汝當護持傳付將來而後
迦葉亦止告阿難言我今年不久留今將正法付囑
於汝汝善守護聽吾偈言法法本來法無法無非法
何於一法中有法有不法說偈巳乃持僧伽梨衣入
雞足山俟慈氏下生豈有二袈裟一以俟彌勒一以
付阿難殊不知衣為表信必欲妄執名相而迷其原
以衣為至細至密之宗旨何西天二十五祖當二十
六祖之啟請而不付東土六祖遵五祖之遺囑而不
傳恁麼則宗旨之不得而付不得而傳也可見得法
源底豈在衣乎故二十五祖曰此衣為難故假以證
明汝身無難何假其衣化被十方人自信向五祖曰
昔達磨來自異域雖法傳二祖恐世未信其所師承
故以衣缽為驗今我宗天下聞之無不信者則衣缽
可止蓋可行可止可付可不付吾所謂宗旨之不在
衣明矣又謂鞋之一擦碓之三擊與袈裟縷縷明示
則法數具足原無欠少原無增減既云一擦為之痛
快而又據三擊碓床宜以詳見祖師所用不定只要
人直下知歸你又釘定三擊為三玄張本足見倍迷
其原矣如得法悟心之士寧執相滯名若此哉又謂
不待悟而後出生死非因迷而曾墮生死不聞楞嚴
經云當知一切眾生從無始來生死相續皆由不知
常住真心性淨明體用諸妄想此想不真故有輪轉
又古人云背之則凡順之則聖迷之則生死始悟之
則輪迴息豈非因迷而有生死因悟而出生死昭然
之理咸可見也他顛倒反是令人安得不疑果如不
待悟而後出生死非因迷而曾墮生死卻也無迷也
無悟也無佛也無祖宗旨俱不必傳將率天下以滅
佛法者必彼之言夫又何用絮絮於袈裟者哉又舉
馬祖與百丈因緣至一喝三日耳聾云此非三棒之
法而何此語實可憐生何執之於三乃至如斯百丈

從一喝大悟云三日耳聾他何止三日耳聾百千萬
劫命根斷盡又謂三法之師承自此而來使馬大師
當時震聲三喝令百丈三日耳聾則你今日引證確
乎成據矣既非三喝而惟一喝則三棒之法不獨證
之不成益見古人得之者尚不定在一而況執其三
乎又說馬大師三甕醬示百丈丈一時打碎檗亦以
三頓棒示臨濟濟還大愚肋下三拳你謂三甕醬一
時打碎且道百丈一時將三棒打破耶將一棒打破
耶若將一棒打破不合馬大師三甕醬之為三法矣
若將三棒打破又不合馬大師一喝令百丈三日耳
聾矣既前後三一不合又如何合得黃檗三頓痛棒
以發臨濟悟由耶不見雲庵和尚頌云便言黃檗無
多法大丈夫兒豈自乖脅下兩拳明有信不從黃檗
付將來你還委得麼又謂比時野狐之種不少會各
不同有者會得本來無物便執道是有者會一棒一
喝亦執道是果爾會得本來無物令人不著名相果
爾會得一棒一喝令人不墮死水且本來無物正六
祖見徹處一棒一喝正馬祖百丈親承授處乃翻道
野狐之種會本來無物以至一棒一喝也還知徹底
人自然人法兩忘而何得支離瞎說如此耶又據百
丈上堂野狐公案不落因果以破本來無一物不昧
因果以破身是菩提樹且夫前百丈五百生前錯答
一字而墮野狐安有意向後百丈前以破六祖之偈
乎嗟嗟古人錯答一字尚墮野狐身五百生今人恁
麼妄判先宗又如何耶不見百丈至晚上堂舉前因
緣黃檗出問云古人錯答一轉語墮五百生野狐身
轉轉不錯合作箇甚麼丈云近前來向汝道檗近前
打一掌丈拍手笑云將謂鬍鬚赤更有赤鬚鬍你把
黃檗一掌如何看若識得黃檗一掌便識得溈山老
人三撼其門得大法者何曾在名相上著腳自下臨

濟和尚不惟三頓痛棒徹困向上一路關捩子七通
八達方作人天師範若執三法臨濟之宗寧有今日
哉不見濟一日夏半上黃檗山見檗看經曰我將謂
是箇人元來是唵黑豆老和尚住數日乃辭檗曰汝
破夏來何不終夏去濟曰某甲暫來禮拜和尚檗便
打趁令去濟行數里疑此事卻回終夏後辭檗檗曰
甚處去濟曰不是河南便歸河北檗便打濟約住與
一掌檗大笑乃喚侍者將百丈先師禪板几案來濟
云侍者將火來檗曰不然子但將去巳後坐斷天下
人舌頭去在大眾師資相印豈是草草若遮裏見得
徹山僧亦將缽袋子擲與你們隨處住山去若遮裏
見不徹且按下雲頭七尺單前研窮本分直到大休
大歇始可向人前提掇此事不然都落在意根卜度
邊無有出頭日子切須仔細如八十翁翁入場屋真
誠不是小兒嬉且看臨濟大師徹證之後當時復被
黃檗打了趁出尚數里疑不肯自滿掉轉頭來復造
黃檗是何境界而後得意旨黃檗和尚便付禪板囑
云巳後坐斷天下人舌頭去在方自相承建立宗旨
所以連次打普化克符至晚小參曰有時奪人不奪
境有時奪境不奪人有時人境兩俱奪有時人境俱
不奪此正料揀人法知其邪正他解云料者物料揀
者揀擇此四揀以成一句之料也此等邪知曲說諸
人可以推之不待老僧轉播唇舌而後見矣僧問臨
濟大師如何是真佛真法真道乞師開示濟曰佛者
心清淨是法者心光明是道者處處無礙淨光是臨
濟大師當時直截答他句句了然恐人執著即云三
即一皆是空名而無實有如真正道人念念心不間
斷自達磨大師從西土來秖是覓箇不受惑底人後
遇二祖一言便了始知從前虛用工夫山僧今日見
處與佛祖不別若第一句中薦得堪與祖佛為師若

第二句中薦得堪與人天為師若第三句中薦得自
救不了僧便問如何是第一句濟曰三要印開朱點
窄未容擬議主賓分曰如何是第二句濟曰妙解豈
容無著問漚和爭負截流機曰如何是第三句濟曰
但看棚頭弄傀儡抽牽全藉裏頭人臨濟大師到遮
裏曲垂不少雖逐句下一聯語直是痛快令人𢄶然
奈他又向缽盂上添柄說出三身中有九法顛顛倒
倒句義且不照應況佛祖之至理乎一味欲以能所
見壓當世以狂妄論超先輩汝等切忌入他圈繢裏
播弄一生終無了期濟又曰大凡演唱宗乘一句中
須具三玄門一玄門須具三要有權有實有照有用
汝等諸人作麼生會你看臨濟綱宗面目現在遮裏
他又自問自答說此一句之大法也猶非大法之大
法也何為大法之大法前一棒後一棒折作炭灰發
光亮尤為可笑你看他說此一句之大法以判三玄
三要猶非大法之大法前一棒後一棒折作炭灰發
光亮意謂超過三玄三要之大法也所以又道會此
大法之大法方好賓主相見瞎漢不見臨濟大師明
明道一句中須具三玄門一玄門須具三要有權有
實有照有用汝等諸人作麼生會若賓主未相見時
縱有權有實有照有用三玄三要湛寂無聞那裏下
口大眾要知臨濟大師立法蓋為賓主相見遮裏切
須究取不可隨他生解所以百丈老人云義句知解
知解為貪貪變成病秖如今但離一切有無諸法亦
離於離透過三句自然與佛祖無差他又將四喝分
為賓主逐句分疏不見臨濟大師對僧曰我有時一
喝如金剛王寶劍有時一喝如踞地獅子有時一喝
如探竿影草有時一喝不作一喝用汝作麼生會僧
擬議濟便喝諸人還知四喝落處麼若知得落處則
不受伊惑矣又拈今之杜撰禪和心麤膽大不識好

惡便道世尊拈花只是箇一心之法更無餘事種種
枉直作曲老僧今日不與較量他又道我佛只是一
心更無餘法如此方是正宗若有三玄四料便是旁
出指三玄四料為旁出等語說自何人你看他向虛
空裏鑿出要瞞天下學者必也你假造一本道是某
人著作令不聞不見者道聽途說一人傳虛多人傳
實方可如是說不然有何據而如斯誑妄耶又謂那
裏曉得有萬峰今日一場說破他室中傳授之秘遮
樣誣說更可慚惶人既室中付囑之秘語你因何竊
得如此捏造只恐閻羅老子未肯放你在又把臨濟
大師傳法偈曰沿流不止問如何真照無邊說似他
離相離名人不稟吹毛用了急須磨將前三句逐句
下箇註腳定要穿套起來合他偏見盡判為未妥單
取末後一句吹毛用了急須磨而巳咄你單取遮一
句為是則吹毛劍何所歸著莫道久參衲子概不堪
聞凡有血氣者皆不堪聞矣不見臨濟大師復謂眾
曰吾滅後不得滅卻吾正法眼藏三聖出曰爭敢滅
卻和尚正法眼藏濟曰子巳後有人問你向他道甚
麼聖便喝濟曰誰知我正法眼藏向遮瞎驢邊滅卻
你看三聖遮喝繼臨濟千百年來還有人揀點得也
無他又謂今人要把極麤一棒便了者欺人欺佛欺
祖欺前欺後而欲妄號佛祖不亦無恥之甚乎此亦
因死執其三而非其一殊不知執一執三皆不明三
一之理何故但知其一不知其三如人有首而無足
但知其一不知其三如人有足而無首首足體一也
豈可執一而不知其三乎又豈可執三而不知其一
乎足首用分也豈可執其用而昧其體耶又豈可執
其體而不達其用耶所以永嘉大師云至理虛玄窮
微絕妙尚非其一何是於三不三之三而言三不一
之一而言一一三非三尚不三三一之一亦何一一

不一自非三三不三自非一非一一非三不留非三
三非一不立不立之一本無三不留之三本無一一
三本無無亦無無無無本故妙絕如其執定三法為
之準繩以貫佛祖之道則西天四七皆不得道矣有
何三法為據哉乃至東土二三及諸大禪師何曾箇
箇專用三法闡揚佛祖之道耶我臨濟大師有三玄
三要亦未嘗執定三法而有四賓主四料簡四照用
四喝之唱且汾陽老人有三種獅子四句十八問十
智同真乃至遠公九帶南堂十門若死殺看定三法
則汾陽遠公南堂何能續臨濟之道哉他又訕道廣
通邪說既巳大行不得不力辨其為遮裏若非老僧
孰知其真偽之詳也老僧今日實不得不正其偽以
伸先輩之誣懲三峰之罪亦杜不知者蹈襲之咎諸
人看笑巖和尚聯芳偈序云世尊瞬目迦葉破顏達
磨安心神光斷臂了知佛法無多子黃梅暗付以紛
爭庾嶺明傳而弗受洎乎錯認定盤星不肖上承迦
葉六十三世之元祖下繼曹溪三十一葉之真孫驗
邪正以秦鏡甘本分於磻谿苟遇其人囊橐罄付云
耳笑巖老人既云不肖上承迦葉六十三世之元祖
下繼曹溪三十一葉之真孫正嗣臨濟上下之一胍
總謂之數十世也何為抹殺者乎又廣通序云是集
始刊於隆慶巳巳孟秋是時吾師巳南行矣及自金
陵伏牛清涼於萬曆丙子孟春元日都中檀越迎請
迴京仍置興德舊居因晚參次與諸徒敘見集中字
多訛舛板亦損壞諸徒意欲重梓兼南中一帶之語
隨之續入又前原公之序渾言大體但未略伸吾師
嗣祖迴風之正意故茲因而序曰夫釋迦文佛說法
訖將言外單傳之道嫡付飲光下至二十四祖獅子
尊者得婆舍斯多付法訖復攝達磨達始有旁出之
名逮達磨以來二祖可師四祖信師五祖忍師亦有

正傳旁出之事暨曹溪之下厥旁岐縱橫肆出厥奇
名異相涯岸各封以羅天下學者致使晚進無知靡
所適從前代格法漸遠末世相承漸偽輒成駕虛望
空授受何異漚泡明珠之歎乞兒聖主之誅者耶師
得絕學老人不傳之旨望臨濟二十六代之祖而弗
專臨濟之稱者何也見諸天下浸蔓泛繁久假而莫
知歸故截枝泝流以復本原惟曰曹溪正脈某十某
代俾天下末世無根據者竟不墮於紛紜妄號之責
迴祖風真淳之舊寧不以為宜乎者哉此序正表笑
巖聯芳序之意旨何有削去臨濟抹殺五家之說明
眼者詳其理可也他尚不知廣通出處彼平生見地
徹證中年巳亡別無著作何以諄諄罵詈總是無稽
之談直要橫行到底立自巳見深可哀也諸人當知
余非好辨三峰狂言詆謗此猶可容傷殘慧命實為
可痛各宜力究辦別正邪研窮至理助揚法化共報
佛恩久立珍重。

復三峰漢月藏公書(原書附)

粵自威音無象一○為千佛萬佛之祖故七佛以
雙頭獨結四法交加勒成無文密印而飲光傳二
十八代無非以法印心此法之不可滅沒也重矣
達磨東來六傳之後奈何旁出之徒又於法偈中
鑽出理路故密處成疏絕滲漏中成漏馬大師萬
不得巳拈出一機一境絕盡旁門單提向上故以
正出為重遂有野狐兩扇而三撼其門百丈再參
而末後一喝從前心法印定於此矣黃檗因而有
三頓痛棒未聞有兩頓四頓之旨此臨濟之三玄
要所以發明七佛歷祖之秘以簡一橛頭相似野
狐涎也此臨濟之所以為萬世法也故後世聞臨
濟兒孫出興不憚費盡杖頭破盡草鞋千里萬里
為之參叩耳未嘗有簡臨濟為旁出者不待辨而

明矣自唐及宋而元臨濟之法楚楚至中峰傳法
於千巖失卻一隻眼淆訛從此而起然萬峰寶藏
尚以三玄為傳法之要去後則泯泯無聞焉迨笑
巖之徒廣通不知何許人乃肆滅六祖巳下五家
詆為旁岐益可恨矣其說一唱法遂滅盡但得一
知半解全無古格肆其臆說不是本來無一物定
是涼颼颼地苟非認性認心又落不上機境今時
外道陋不可聞今時禪品惡不可見皆因無祖法
之印為格則也藏竊痛哭流涕久矣期一再見臨
濟兒孫身雖百歲得三歲之的派者必禮為師此
無他以深參覺範高峰之禪實透臨濟玄要賓主
之法故耳往年嘗欲走叩龍池以先得語錄不果
後以髮將垂白聞金粟出世喜臨濟重興特為叩
荷其傳所望其瀾益闊其道益光嗣聞我叔大師
建幢石磬尤見古佛並興拜讀新刻果如初日乍
出便欲拽杖禮龍池塔聆石磬響以寺事所勒未
克如願遙聞來歲世甲乍周祖堂將闢願和尚無
外臨濟正宗大豎三玄古格藏等願就克符普化
之列共扶七百年既抹殺之宗光天耀日於大明
之世何其快哉何其快哉藏臨楮不勝仰望之至。

諸佛為一大事因緣出現于世故我釋迦如來初生
下時便一手指天一手指地周行七步目顧四方云
天上天下唯吾獨尊四十九年彈偏叱小會權歸實
所以云唯此一事實餘二則非真以此一心之法印
定故末後拈花微笑嫡付教外單傳至二十八代達
磨東來傳至六祖亦無非一心之法彼群英疊出兩
派分岐旁出繁興皆以所得淺深教化馬大師單提
向上百丈再參而末後一喝黃檗因聞不覺吐舌纔
明大師大機大用故施棒以接臨濟如發藥人只欲
救病今來書云只有三頓痛棒未聞有兩頓四頓之

旨此語若在臨濟則可在黃檗則不可何故若黃檗
恁麼為人巳成實法了也況臨濟至大愚言下點破
悟徹根源握萬世之綱宗開法四賓主四料簡四喝
一句中具三玄一玄中具三要簡別邪正殺活縱橫
自後五宗並立門庭雖異總之咸歸一心之法如洞
山得法雲巖臨行囑付因過水睹影大悟前旨有偈
云云可不各各師承有據或嚴密或痛快又豈有實
法繫累人耶正宗流至中峰傳法於千巖乃云失卻
一隻眼淆訛從此而起此何說也況中峰大師語錄
言言見諦句句超宗其道要歌發明玄要字字破的
及餘開示小參拈提公案當時無有出其右者而千
巖築破方甓盡底掀翻中峰尚囑云時節若至其理
自彰後三十年住山出世若是半邊見焉能道得一
句子流出百千萬億句百千萬億句入這一句豈非
全收全放全放全收耶古德云但恐不成佛不慮佛
不解語萬峰寶藏從此得傳縱奪抑揚賓主照用莫
不本臨濟綱宗若非具眼豈能作得他家兒孫耶此
繫法門大事立論宜當三思如云泯泯無聞今日新
萬峰從何而得也又云笑巖之徒廣通肆滅六祖巳
下五家詆為旁岐此因未諳通本昔我幻有老人親
聞笑巖翁祖云當時因少林出秘要天奇和尚直註
破時人之執遂議論紛起謂正宗久寂巳無其人所
以笑巖深慮法門而聯芳偈敘故有上承迦葉六十
三世之元祖下繼曹溪三十一葉之真孫以遮表同
時遮則遮其濟洞無分表則表其曹源不絕命通序
之並非肆滅五家削去臨濟不欲承嗣但詆曹溪上
下旁岐涯岸各封以羅天下學者恐晚進無知靡所
適從泝流歸本之意耳此處將藥作病失照不少至
云今時外道陋不可聞今時禪品惡不可見此誠諦
之言不肖亦未嘗不拊膺痛心念祖道之陵夷師承

失嚴密也及觀所著五宗原始於圓相七佛由來五
宗各出一面正宗先出四宗相續其餘旁出莫不悉
備者蓋欲發明先輩抹殺五家宗旨單傳拈花一事
也所云傳宗旨者不悟宗旨抹宗旨者不知宗旨夫
既不悟宗旨所傳何事耶五家宗唱若不本單傳之
旨又傳何事耶然而五家雖各從一宗莫不發明拈
花旨趣若抹殺宗旨非魔即外不待辨而自明矣今
公千辛萬苦參訂將來猶恐後學反以圓相為躲跟
柰何卻成窠臼不見當時五祖演和尚舉祖師道吾
本來茲土傳法救迷情一花開五葉結果自然成達
磨信腳來信口道後代兒孫多成計較要會開花結
果處麼鄭州梨青州棗萬物無過出處好所以云垂
慈則有法無法不垂慈識取鉤頭意莫認定盤星公
數十年操守博學晚年繼我密雲師兄法道不減夾
山船子之風道光遐布欣慰欣慰若非念公以法眷
見稱不肖亦不敢如是以法為親也客歲過吳門希
一晤因歸迫未果適接來翰并佳刻如見手儀又承
厚惠何以克當不肖病軀孱劣久困巖壑偷安待盡
誠為法門罪人仰望高賢唱導隆盛素所願矣。

復答三峰漢月藏公書問并判語

三峰云承大教以一心為宗(師答你還跳得出麼)印定萬法
以一拈花為單傳之法(答西天東土亦如是)此外並無餘法
而一拈之內亦並無餘蘊(答你那裏摸索)便以一棒一喝
一句梨棗東來西去你出我入互相活脫不滯機
用謂之殺活縱橫(答你不達古人方便死了不得活)以五宗為此
外另立之門庭(答自生分別)故不欲盡明其說而將就
彀用於今時則巳(答將謂你鑿壁偷光)故逢著祖宗嫡骨之
要皆意思問放過(答呵呵大笑)若人舉著還他一箇絡
索二字(答未舉先知)自巳立在無人對證處(答瞎漢)今日
被不肖問著便東塗西抹說些四無頭果子阿母

話支塞(答尚且不會)又要立在上風(答可見你有人我相)此非支
塞過便了者不肖正為舉世如此(答則恐你還不識)痛承
小釋迦再來畢竟要與臨濟出口毒氣耳(答未到你在)
今復有問願和尚真實答我(答從來不妄語)幸勿遮遮掩
掩說半開合話方好流布諸方(答諸方早巳見矣)救得正
法重新光顯(答何曾隱晦來)若又是前來話柄則不敢求
搜索也(答不識好惡在)一問兩派分岐旁出繁興皆以所
得淺深教化且道兩派分岐是所分何等岐講何
等事兩派可有深淺否(答諜諜迷源話頭也不識)如何是他深
處如何是他淺處(答待你腳跟點地方知)且道旁岐所說是
何等法遂判為非正(答你也出不得)正者說何法遂判為
正支淺深之旨可得聞乎(答看取老僧上下文)次問來教云
馬大師單提向上百丈再參而末後一喝黃檗因
聞不覺吐舌纔明大師大機大用故施棒以接臨
濟且道馬大師既單提向上百丈於扭鼻處巳明
得哭笑卷蓆大師巳印過他會也又印過子深明
昨日事矣為甚麼還弄這些子而至豎拂掛拂之
最後方震聲一喝而百丈方悟得三日耳聾耶若
道此處纔明一喝他前師印資呈皆落妄語矣(答錯)
若前來都是又何必一喝而方貴耶(答錯錯)前之扭
鼻哭笑獨非機與用乎至一喝而方明大機大用
(答你未夢見在)大字遂成重見疊出一何勞叨若此哉(答轉
見不堪)黃檗吐舌明得大機之用而百丈讚其超師
且道他超處在於何所(答放你三十棒)亦不可糊塗也(答自
領去)承教如人發藥只欲救病今來書云只有三頓
痛棒未聞有兩頓四頓之旨(答𧄼)此語在臨濟則可
在黃檗則不可何故若黃檗恁麼為人巳成實法
了也請問為何在檗則可意者以非實法故(答以楔出
楔)若言非實法者此是謾他臨濟也(答我也知你作實法會)
而臨濟恁麼會黃檗禪巳成實法乎(答以巳方人埋沒先聖)

是則臨濟何足貴而小釋迦於溈山處極口讚嘆
而將此身心奉臨濟以報佛恩耶抑錯之甚矣甚
矣豈不爾思室是遠而(答親言出親口)承教臨濟至大愚
言下點破悟徹根源他既是悟得一句一喝一棒
的又何說他悟徹根源遠之遠矣(答你未知落處在)且道
如何是根源處耶(答待你徹後見)又云握萬世之綱宗且
道何者為綱宗亦不可不識也(答再參三十年與你道)又云
開四賓主且道他兩人對面說話何者是賓(答照顧腳
下)何者是主(答賞罰分明)何為賓中賓(答闍黎切忌道著)何為
主中主(答老僧決不謾你)四料簡者何為料(答想你不識)何為
簡(答門外漢)料簡作麼(答恐你瞞頇)又云一句具三玄請問
何者為一句中之第一(答倚天長劍)第二(答威風凜凜)第三
玄(答全提正令誰敢當鋒)何者為第一要(答杲日當天)二要(答虛空霹
靂)三要(答風馳電捲不留剩跡)不可塗糊隨語生解象病冤
鬼(答恰是)說一句支塞過不肖必不肯輕放也(答面皮厚
多少)又云三玄三要以簡邪正此語天教說出賴不
得也(答掩耳偷鈴)且道如何是邪正處(答一分少你不得)如何
是簡他邪正處(答簡了也)豈可忽哉(答寐語在)若不過意思
間說箇總歸一心(答謗佛謗法謗僧)便是果子說話便是
座主奴也(答老僧不如你音者聲之外者也)曹洞一宗想非和尚
茶飯不必言矣(答扯東蓋西)中峰千巖且待辨明巳上
諸說方好點簡(答劍去久矣)不然徒虛爭耳(答果然)此事
實曾三思方立大論(答未知之咎也)雖千佛列祖出世皆
欣欣合掌者(答可憐生)但當世之所不容(答可知禮也)佛法
欲滅正謂此也(答難道)通公之說實屬未知之咎敬
為懺謝(答墮也)但其言溷指旁岐實不通旁岐之理
有犯正宗不得不為力誅之以存佛祖也(答負也)承
教及觀所著五宗原始於圓相七佛由來五宗各
出一面正宗先出四宗是巳而竟言相續(答大妄語漢)
其餘旁出莫不悉備者則又似數曹洞為旁出也

訛矣(答昧)又言夫既不悟宗旨所傳何事耶請問一
喝一句一棒轉轉弄此謾人者即是宗旨乎(答你還跳
得出麼)又云公千辛萬苦參訂將來猶恐後學反以
圓相為躲跟柰何卻成窠臼此說大為可笑(答下士聞
道)若圓相成了躲跟窠臼則我金粟大師一棒亦
成了躲跟窠臼乎(答自語相違漢)麻三斤乾屎橛亦成躲
跟窠臼乎(答過)而和尚磬山集上道蒼天蒼天太平
盡唱無生曲引得巖前石虎吟亦成躲跟窠臼矣
(答你那見他著實處)吁人可欺乎佛祖可欺乎直心道場何
可若此也(答作賊人心虛)久聞和尚心如虛空(答也不消得)今
日竟將一夕雷雨崩擊一上(答青天白日)想大慈不我
怪也(答放過則不可)不肖多所未知幸垂示我至禱至禱。

師判云子復三峰前來書為彼判臨濟宗旨不達其
理妄肆臆說欲置而不答恐誤後學獲罪於法門故
不徇情而據理言之詎料彼有人我見翻道子立在
無人對證處說果子話又道子要立在上風足見三
峰皆勝心也子住山三十餘年並不管分外事因他
驀剌書來蓋不得巳而應之耳今彼復嘵嘵致辨於
理全違希圖遮人耳目愈增其醜既知予宗一心拈
花單傳之旨而乃謂舉世如此者何也殊不知三世
諸佛亦如是歷代祖師亦如是天下善知識亦如是
何為硬執巳見翹然自負以為異於人而謬判先聖
宗旨如所謂黃檗三頓痛棒未聞有兩頓四頓之旨
發三玄三要處處抱樁搖櫓必欲合此三法逆推五
祖接盧能以杖擊碓三下為臨濟張本不論拈花單
傳之旨恐離了三法則落在心性禪裏然則四料簡
四賓主四喝有何四法可據耶若謂三玄三要根定
三頓痛棒則曹洞君臣五位又何從五法而接青原
一脈乎殊不知三頓痛棒本乎單傳之旨若識厥旨
三玄三要著著現前若道三玄三要意趣在拈花旨

外而另有法亦是心外取法矣豈非埋沒我臨濟大
師於空閒無用之地哉不達此理妄議古今尊宿為
抹殺宗旨而單傳拈花一事見余不肯是說遂爾惡
發濫言詆詈令人目之皆可欣也令人思之實可哀
也予觀三峰傳衣註云若必重自悟而抹殺相傳之
法必非悟心之士也何以故以其見有法故見有法
即與自心違故既悟見有法則所悟之心亦偽故余
謂三峰如是說則悟心之士不可分心分法何故必
執三法為宗旨而妄判所悟單傳之旨者為一橛頭
禪且問他曾悟也未若道悟則不可取法而反責悟
心之士為抹殺相傳之法也若道未悟亦不可云既
悟見有法則所悟之心亦偽故而反執法以貶諸方
一悟便了單傳拈花之旨也可見三峰轉轉迷源弗
知顛倒苟欲網羅當世學者致令自語相違處處乖
張言言失旨予豈好辨哉況三峰奚足與辨誠恐後
世無所據焉爾彼云通公之說實屬未知之咎敬為
懺謝但其言溷指旁岐實不通旁岐之理有犯正宗
不得不為力誅之子曰此理明顯尚自弗知攖犯先
覺而況佛祖玄微奧旨全不細心猶且矜誇三思方
立大論更誣余似數曹洞為旁出是何言歟予雖不
敏法門大綱難以掩目正為三峰五宗原中云五宗
各出一面然有正宗第一先出次則雲門曹洞其餘
旁出道理極則教家玄妙淵微莫不悉備又云此但
人天小果有漏之因如影隨形雖有非實豈非曹洞
語乎此說皆出三峰之口而昧巳謾人磬山可得而
謾哉凡閱三峰語句者亦不可得而謾也又云予書
中言公千辛萬苦參訂將來猶恐後學反以圓相為
躲跟奈何卻成窠臼此說大為可笑若圓相成了躲
跟窠臼則我金粟大師一棒亦成躲跟窠臼乎麻三
斤乾屎橛亦成躲跟窠臼乎此因予點破五宗各出

一面之句故也今且問他能分得五宗一宗一宗從
何一面一面而出耶若五宗實從這箇○圓相一面
一面而出者豈不成了躲跟窠臼乎況此圓相你那
裏見他方所一面一面來瞎漢還聞塗毒鼓麼又云
一棒一喝轉轉弄此謾人者怪道他復竹菴書中竟
駁為天然外道爾弗思乎今之海內孰行棒孰行喝
何故班班見於著而非之況三峰今巳繼此一棒了
也而且虛獎道我金粟大師一棒亦成躲跟窠臼乎
此非三峰語自乖乎嘻若果會得三玄三要之旨不
出拈花單傳何爭一棒一喝乃至猿啼鳥噪莫不發
明三玄三要之旨也驢鳴馬嘶莫不發明三玄三要
之旨也魚歌牧唱莫不發明三玄三要之旨也風柯
月楮莫不發明三玄三要之旨也所以塵說剎說眾
生說無間歇莫不發明三玄三要之旨也嗚呼若是
抱死竿頭直饒你把生鐵鑄就三玄三要之句掇向
人前猶是立地死漢正所謂邪正在人不在法也且
麻三斤乾屎橛你道曾流出什麼物來也成躲跟窠
臼了可見又要贓誣先聖矣而又將古人直指處穿
鑿話頭來相詰知而故問乎不知而問乎予一一答
之請彼反之於心巳可欺也佛祖不可欺也天下後
世更不可欺也諸方自有明眼者在何待予辨。








天隱和尚語錄卷十一


