










御製秘藏詮卷第七　　　　　　　車


「　海能來百谷」


【(顯萬法歸真喻百谷朝海興顯經云南閻浮提五百江入
于大海乃至北欝𠫹越萬江入于大海也)。】

「　不必海心求」


【(若求水性不必
海中欲了真心非離妄念大集經云菩薩得海印三昧見一切眾生心行所趣)。】

「　自是緣依法」


【(江河處異依緣不同起世經云以何因緣有清河水流於世間佛告比丘
以日熱故灸諸山汗故龍所變故)。】

「　㳙㳙入細流」


【(智度論云此四大河各與
五白小河而為眷屬各依方靣繞池一匝而入四海以小入大也)。】


「　逐業眾生性」


【(六道輪廻三業熾盛一悟真理万法皆捐眾生自性本來
了達無明障覆無有出期智度論云五蘊和合中生名眾生)。】

「　精持為本修」


【(法華經云勇猛精進入於深山思惟佛道唯識論云起根本智證真如理)。】

「　無心能自曉」


【(思益經云無心分別一切法名正楞嚴經云圓明了知不因心念謂了法
凝然悟真本性)。】

「　宴坐任優遊」


【(維摩經云不起滅定而現諸威儀是為宴
坐不生一念周徧十方四威儀中皆為佛事也)。】


「　伏弱通心識」


【(楞嚴經云識心圓明離諸名相伏其心則虛妄皆除弱其識則
分別都寂通達心識真性現前)。】

「　慈悲入定修」


【(顯揚論云慈以不瞋為性
悲以不害為性正入妙定修習得之)。】

「　默時還自在」


【(文殊師利歎淨名云
乃至無有文字語言是真入不二法門斯乃說時不離默時默時正是說時語默皆道絕
言說故)。】

「　妙覺本玄幽」


【(法華經云諸法從本來常白寂滅相至真之理
性空平等唯妙覺者本而幽玄)。】


「　念念善無為」


【(心忘念念善契無為華嚴經云諸佛成正覺時悉見眾生
念念成正覺智度論云無所得故名為旡為)。】

「　萬緣歸本智」


【(万緣者塵

勞之儔本智者真如之理迷差萬緣悟歸本智華嚴經云森羅及萬象一法之所印)。】

「　無言宣諦信」


【(法華經云諸法寂滅相不可以言宣如是妙理閒者諦信)。】

「　非一亦非二」


【(捨妄成真證第一義法尚不立何况非法仁王經云通達此無
二真入第一義)。】


「　蓬茅方丈室」


【(蓬茅儉素而成方丈函容之量如是之室雅稱修真非如
法華之明草庵約小乘也維摩之說方丈約大化也而此室者但閑居尓)。】

「　寂坐獨清幽」


【(寂坐者身心不動清幽者物我咸真獨絕無倫證寂滅樂)。】

「　白日無昬曉」


【(如白日光無昬曉相喻真心體絕迷悟緣華嚴經云猶如淨日輪不與昬夜合)。】

「　華嚴次苐修」


【(修華嚴三昧入法界一真如彼善財徧叅知識因雖次第果必
頓成楞嚴經云事非頓除因次第盡)。】


「　蒿並芝蘭秀」


【(蒿謂凡夫蘭謂聖人雖生性是同而香臭不等維摩
經云如人入瞻蔔林唯嗅瞻蔔不嗅餘香)。】

「　如何一類求」


【(法華經云一雨所潤
而諸草木各有差別斯乃如來一音所演眾生悟解非齊)。】

「　真空與妄相」



【(蘭喻真空蒿喻妄相以妄相故沉淪生滅以真空故妙證菩提楞嚴經云如我按指海印
發光汝暫舉心塵勞先起)。】

「　清濁各分流」


【(清者清淨真空濁謂五濁妄相
妄真既別清濁各分華嚴經云如水清珠能清濁水)。】


「　昏夜至明曉」


【(唯識論云明來暗謝智起惑亡凡愚不知喻如昬夜聖人
悟證猶若明曉)。】

「　賢皆遇本修」


【(一切賢聖皆發正心修於本行以成正覺
楞嚴經云因地不真果招迃曲如噬臍人欲誰成就)。】

「　誰人能了達」


【(華嚴
經云若人欲了知三世一切佛應觀法界性一切由心造如是了達其唯至人)。】

「　三界徧周遊」


【(華嚴經云如來神通力法界悉周徧謂了達法空三界無礙於一念
頃妙用周遊)。】



「　恒有真常理」


【(諸佛所證真常之理平等一如恒無變動攝論云佛從真
理起智光明)。】

「　龍華宣諦義」


【(成佛經云坐龍華菩提樹下時會大眾心
淨調柔為說四諦聞者同時得涅槃道)。】

「　聽徒圍繞時」


【(成佛經云時蠰
佉王亦共八萬四千大臣恭信圍繞出家學道乃至千萬億眾見世苦惱皆於彌勒法中
出家)。】

「　法藏甚深秘」


【(成佛經云初會九十六億人二會九十四億人三會
九十二億人聞佛轉妙法輪皆得阿羅漢法華經云法華經藏深固幽遠)。】


「　垂象分眀見」


【(楞嚴經云是萬象中微細發眀無非見者又淨名經云及
日月星辰天宮龍宮諸尊神宮悉現於寶盖中)。】

「　眾生業滯流」


【(眾生造三
惡業滯四瀑流奔趣妄緣迷於真見涅槃經云是故久流轉生死大海等)。】

「　西天諸祖位」


【(寶林傳云西天釋迦佛以秘密心印付摩訶迦葉為初祖至般若多羅為二十
八祖)。】

「　法印不難求」


【(法印者二空理也印大教故法華經云諸法實相印
巳為汝等說故不難求也)。】


「　香剎無邊際」


【(虛空無邊香剎無盡華嚴經云佛法廣大無邊際一切剎
海於中現)。】

「　彌陁作勝遊」


【(無量壽經云其國眾生常以清旦各以衣裓盛
眾妙花供養他方十萬億佛即以食時還到本國飯食經行)。】

「　寶階三道上」


【(淨名經云三道寶階從閻浮提至忉利天以此寶階諸天下來悉為禮信無動如來
聽受經法閻浮提人亦登其階上昇忉利見彼諸天)。】

「　千聖不能求」


【(三道
寶階即向上一路甚深秘密千聖不傳維摩經云夫求法者不著佛求)。】


「　風輪通地界」


【(楞嚴經云覺明空昧相待成搖故有風輪執持世界因空
生搖堅明立礙彼金寶者明覺立堅故有金輪保持國土瑜伽論說金輪即地界厚十一
億二萬由旬)。】

「　我佛濟慈舟」


【(我佛者滿位之嘉名濟以慈舟渡生滅海
華嚴經云為大法舡渡諸有海)。】

「　迷悟魔懾伏」


【(迷情開悟魔自懾伏對法

論云善除眾魔楞嚴經云不作聖心魔自銷歇)。】

「　三天得自由」


【(三天者即
三界也法華經云於三界中為大法王以法教化一切眾生故得大自在也)。】


「　習性自天然」


【(習謂修習性謂種性修習此性本自天然仁王經云初伏
忍位起習種性修十住行)。】

「　眾生能信施」


【(仁王經云初發心相有恒河沙
眾生見佛法僧發於十信信為入法之初門也又金剛經云不住相布施其福德不可思
量)。】

「　真心向佛前」


【(以真實心向於佛道法華經云一心合掌瞻仰世尊)。】


「　願降他緣智」


【(專發真心之願希降他緣之智法華經云若知我深心見
為授記者又世尊知眾生深心之所念)。】


「　中國華言別」


【(中國者神州之稱華言者美麗之談音異梵文故云別也
中觀論䟽云善解兩方之言)。】

「　西天梵語収」


【(西天者佛生之國梵語者
梵天之音一代時教皆彼所収法華經云梵音深妙令人樂聞)。】

「　世尊成道日」


【(世尊者三界獨尊号僧祇行滿妙證菩提華嚴經云佛在摩竭提國菩提塲中始成
正覺)。】

「　龍象瑞光浮」


【(法華論云學佛法者如大龍象華嚴經云無邊菩薩
道塲眾會咸集其所以能出現諸佛光明不思議音摩尼寶王以為其網)。】


「　天上與人界」


【(聖道垂化人天共遵智度論云天上人間咸尊重故)。】

「　輪王法普周」


【(仁王經云若菩薩摩訶薩住百佛剎作贍部洲轉輪聖王修百
法明門以檀波羅蜜多住平等心化四天下一切眾生)。】

「　四天隨印受」


【(瑜伽
論說四天下者東弗于建南贍部洲西瞿耶尼北欝丹越謂輪王興世大海中出現金沙
路四洲之人隨其印可欽受聖化)。】

「　聖教闡無休」


【(行十善法修六度行
光闡聖教無有休息華嚴經云如是開闡三乘教廣度眾生無量劫)。】


「　精潔奉香火」


【(精潔者專一之義奉香火者表恭信之誠未達內心
但勤外事成佛經云燒眾名香其煙如雲)。】

「　真緣作妄求」


【(於真正因緣妄

生求趣徒施功行冈𢍆佛心楞嚴經云觀識非常住存心乃虛妄)。】

「　十方調法主」


【(十方者顯諸佛也調御主者即十号中苐八巧攝群情号寶積經云天人象馬調御
師)。】

「　瞑目法長流」


【(佛居三昧法自流布法華經云是時十六沙彌知佛
入室寂然禪定各昇法座亦於八萬四千劫為四部眾廣說分別妙法華經)。】


「　除惡貪嗔緣」


【(眀王經云貪欲嗔恚癡是世間三毒諸佛皆巳斷密嚴經
云貪愛若除諸縛悉解)。】

「　諸經無不備」


【(佛所說法皆令斷惡修善備載
諸經楞伽經云我依此義餘經中說)。】

「　海波求湛然」


【(海風不動水波湛然
虛妄不生心識常住密嚴經云體常清淨如海常住)。】

「　法眾皆靈異」


【(法眾
者佛地論中第六眾成就也眾有三類一聲聞眾常隨佛故二菩薩眾助佛化故三八部
眾護佛法故攝論云欲令淨土不空化作雜類眾故多是化來故云靈異)。】


「　嚴餝威儀法」


【(將期聖說歸信為初故𠢫身業以全律行楞嚴經云嚴𠢫
威儀肅恭齊法)。】

「　觀瞻恐不周」


【(觀謂觀察瞻謂瞻視恐其儀止有所不周
法華經云又見具戒威儀無缺)。】

「　大慈開聖智」


【(大慈者四無量之一也仰
祈真慈開闡聖智楞嚴經云唯願大慈哀慜淪溺又云佇佛如來無上開示)。】

「　普為度迷流」


【(解深密經云普為發趣一切㝡上乘者依一切法無自性等以顯了
相轉正法輪言迷流者謂迷一真理沒四暴流也)。】


「　陰魄逐波流」


【(法苑云月三日成魄陰魄沉江波流月不流真心隱妄妄
滅真不滅月燈三昧經云如淨虛空月影現於清池)。】

「　江河豈暫休」


【(江河
𥪰注無暫休息生滅之河亦不停止楞嚴經云彼洲潬中江河常注)。】

「　慈光廻一照」


【(楞嚴經云世尊從掌輪中飛一寶光在阿難右即時阿難廻首右盼又放一光在阿
難左即時阿難廻首左盼盖開發見性令悟真心也)。】

「　影像暗相投」


【(華嚴
經說如海印萬物森然齊現而海不上取於物物不下入於海)。】



「　陽熖影空浮」


【(陽熖本無影浮空際渴鹿奔趣謂是於水妄心虛假不實
也法句經云熖本無水但陽氣耳)。】

「　化龍妄水漚」


【(幻士假術化竹為龍
妄認水漚翫如珠體表迷真者虛生馳逐楞嚴經云譬如澄清百千大海棄之唯認一浮
漚體目為全潮又非幻成幻法)。】

「　能眀生滅理」


【(幻法生滅成非一真若悟
無生即知無滅楞嚴經云生滅既滅寂滅現前)。】

「　劫劫永通流」


【(一悟真常
更無變易保任此事永劫凝然法華經云於無量劫受持正法)。】


「　想自浮生中」


【(楞嚴經云譬如旅人又云旅泊三界謂人之處世其生若
浮雖崇福緣終非堅固)。】

「　福田皆自利」


【(種有漏福田非無為妙果但得
自利豈曰勝因金剛頌云寶滿三千界賚持作福田唯成有漏業終不離人天)。】

「　如人箭射空」


【(世福雖多未臻實際如人執箭仰射於空又楞伽經云如箭射空)。】


「　力盡終還墜」


【(若集人天福業福盡復入輪迴如箭射於太虛力盡還湏
墜地入楞伽經云勢盡還墮)。】


「　俗願求真諦」


【(俗即凡地願謂希求依願起行求證真理法華經云我於
無量劫來發願求於無上菩提)。】

「　如來教法深」


【(如如不動無去無來故名
如來即能說教主也所說教理非心口之思議焉廣百論云然佛所說無不甚深)。】

「　微音能洞達」


【(微妙微密之音皆佛音也大集經云如來微妙音楞嚴經云承
佛密音若能洞達佛無漏音所說法理即證真智矣)。】

「　憫起大慈心」


【(法無
言說為憫妄執起大慈悲說法教化法華經云愍念眾生故而起大悲心)。】


「　諦性歸真理」


【(諦性者真俗二諦性也唯識論中真俗相對分為八重窮
理盡性唯歸第一真勝諦理)。】

「　寶山秘藏深」


【(寶山者大譬喻等經稱寶
洲寶山寶所皆喻佛果位也秘藏者佛性也圓覺經云為諸菩薩開秘密藏此二喻意皆
非餘乘所測名之為深)。】

「　卷舒迷障路」


【(一靈真性在迷障路中隨

其悟迷卷舒無定維摩經云隨真心淨即佛土淨)。】

「　達古便知音」


【(達者
了達古謂古佛本行經云釋迦因中遇古釋迦佛一聞佛音便得授記)。】


「　語皆真實事」


【(𡨋心合道發語皆真麤細言辭盡符實相法華經云乃至
俗問經書皆與實相不相違背)。】

「　識量達觀音」


【(識者八識之心量則
三量之境心境俱泯名達圓通即觀世音圓證之門也佛頂經云觀其音聲即得解脫)。】


「　從此忘言象」


【(得意忘象得象忘言言象俱忘是名了達仁王經云心行
處滅言語道斷)。】

「　幽玄合本心」


【(心境俱空幽微玄妙之理自然而𢍆日用
取捨還合本心楞嚴經云上合諸佛本妙覺心)。】


「　譬諸清淨人」


【(清淨人者佛也凡夫喻於淤泥二乘喻於濁水離垢清淨
唯佛世尊華嚴經云離垢清淨人)。】

「　經說心調御」


【(淨名經云心如猿猴
又如象馬等若能以禪定為鎻轡以智慧為鞭杖調伏制御即是佛心經又云天人象馬
調御師)。】

「　世代常相親」


【(妄想若息淨智現前世代離遷真心常現㝡勝
王經云在在生處常識宿命)。】

「　別無有見處」


【(夫發明真見者成菩提果
因調自心秖此玄機更無異見仁王護國經云照解見無二)。】


「　言語重輕聽」


【(境有違順言乃重輕雖惡言麤重善語輕細同用耳根發
識聽受楞嚴經云隔垣聽音響遐邇俱可聞)。】

「　因緣𢍆妙音」


【(因緣善惡
所發聲響若了本性湛寂即無非妙音之理無垢稱經云麤言及細語皆歸第一義)。】

「　𡨋觀諸聖境」


【(𡨋觀者攝心也聖境者實相也𡨋心諦觀佛平等境則證實相
華嚴經云端坐觀實相)。】

「　幽默是非心」


【(金剛三昧經云眾生之心性本
空寂今若心境寂默則是非等法不生矣法句經云諸法從本來無是亦無非)。】


「　純熟知心了」


【(三刼鍊磨精純成熟心了則證果悲起則利生金剛論云
此為自純熟餘者化眾生)。】

「　真身丈六金」


【(真身即佛化身也從真起化故

瑜伽論說减刧百歲時人長八尺佛出於世身倍千人故長丈六纓絡經云佛化身如全
叚金剛無生熟藏等)。】

「　慈悲三界靜」


【(仁王經說佛具慈無量悲無量等佛
意化於欲色無色三界有情令諸根寂靜)。】

「　惡趣海波深」


【(聖人普欲度生
凡夫惡業極重墮深苦海不能自出金光眀經云生死大海潦水波蕩)。】


「　和合諸煩惱」


【(以調和順合之理息煩擾惱亂之業根塵調伏煩惱不生
楞嚴經云一切變現不為煩惱皆合涅槃)。】

「　因緣喻海深」


【(法華經云為一
大事因緣故欲盡令眾生成佛也又云諸佛智慧甚深無量乃喻為海)。】

「　渡河三獸喻」


【(涅槃經說喻如一河有象馬兔三獸齊渡力有淺深兔淺馬深象則徹底河水
是一喻法性也渡有淺深喻聲聞獨覺菩薩自力所證也)。】

「　香象好相尋」



【(機雖小大法本一如今令就實捨權如香象渡河徹證大乘甚深真際)。】


「　喻言俱是空」


【(梵云達利瑟致按多此云見邊將巳見邊事顯未見邊法
名之為喻言者言教即所說法也因喻則解言忘言則證理一俱不著即是真空)。】

「　有相本無住」


【(六塵等相念念遷流若了性空則無所住般若論云彼處色等
相無住故)。】

「　六念不曾離」


【(六念伽他說念佛慈悲念法良藥念僧福田念
施貧窮念戒防非念天長壽常念六事警筞自心)。】

「　真心迷道路」


【(真心
若迷妄想即起菩提道路於是遠矣楞嚴經云譬如迷人於一聚落惑南為北)。】


「　迷情魔未解」


【(真智不眀迷情自起妄想顛倒魔所纏縛楞嚴經云
演若達多迷照中頭以為魑魅)。】

「　何法滌真心」


【(煩惱客塵染污本性但不
起妄想名洗滌真心佛頂經云不入群邪獲真實心)。】

「　同緣施一切」


【(初地菩薩
同斷異生性障同證百法眀門同於一行修一切行利益一切大集經云降伏一切諸外
論常以妙法惠施彼)。】

「　禪話問藂林」


【(禪本非言假言話而開方便也華嚴
經說善財童子歷問五十二員善知識等藂林者指學法之眾藂聚如林)。】



「　津濟本浮沉」


【(苦海愛河津濟深廣隨其善惡則有浮沉浮則聖途沉則
惡趣金剛頌云愛河浮更沒苦海出還沉)。】

「　眾生性不任」


【(定慧未生性多
輕易隨業流蕩不可勝任仁王經云譬如輕毛隨風東西)。】

「　等閑無一事」



【(實際理地不立一塵如太虛空安閑無事圓覺經云照了諸相猶如虛空)。】

「　白浪起千尋」


【(妄念忽生識浪先起前前異熟既盡後後異熟復生萬倍千尋莫能窮究
密嚴經云噫及五心生如海起波浪)。】


「　塵障眾生眼」


【(六境妄塵起即為障眾生迷執慧眼不眀楞嚴經云此是
前塵虛妄相想惑汝真性)。】

「　空知福慧潛」


【(般若經說空相法身金剛論說
福相智相法身若不了達真乘則空相福智等身潛匿矣)。】

「　不能問正法」


【(正法
者真理也迷真之人遇知識善友而不能請問法華經云道塲所得法無能發問者)。】

「　波底隱金蟾」


【(一月在天影含眾水水清則月現喻覺源澄而佛性眀也波濁
則月隱喻性海昬而真心昧也密嚴經云蘊藏諸習氣譬如水中目)。】


「　圓融成萬法」


【(煩惱業惑性若圓融轉識成智萬法都淨楞嚴經云本性
圓融周徧法界湛然清淨)。】

「　道證菩提樹」


【(諸佛所行名道稱實自悟名證
本行經說佛初降誕菩提樹生佛成道日樹高三丈菩提者覺義取其覺花開敷恱可眾
生之理)。】

「　及至果圓時」


【(萬行備修成佛時至金剛座上無漏果圓月燈
三昧經云修學佛道巳得彼㝡無上)。】

「　因緣自會遇」


【(因中勤於苦行
果位證乎善緣隨其自修會遇而受用也華嚴經云各隨於自業受用其果報)。】


「　垢染無眀性」


【(眾生與佛性本一如因乎垢染客塵無眀煩惱迷懵覺性
流轉輪迴圓覺經云身心等性皆是無眀)。】

「　昬蒙世所嫌」


【(昬者昬醉
法華經云醉酒而臥喻凡夫根本無眀也蒙者蒙蔽法華又云止宿草庵喻二乘沉空滯
寂也此昬蒙二法三世諸聖同所呵嫌)。】

「　忽然開悟後」


【(一念發明豁然

開悟知心是佛更無別理楞嚴經云自然心開見十方佛)。】

「　初月細微占」



【(百福成就如初滿之月細微普照無幽不燭月燈經云如日初出時如月十五日)。】


「　往昔論三界」


【(未證悟前名為往昔所有發言動念談論揣度皆不出於
三界之繫大集經云我觀往昔無量世)。】

「　聖言一念思」


【(無漏言有端坐思惟
剎郍了知不在多念月燈三昧經云一念能了知一切眾生念)。】

「　精嚴通法海」


【(精進嚴持超神入道華藏大海何往不通寶積經云聞此無邊法便入多聞海)。】

「　善慧好施為」


【(三性之中善通無漏六度之內慧為智母施為作用乃萬行之
本焉大寶積經云善說微妙法慧者無所礙)。】


「　求去興何念」


【(法界周徧觸類全真舉念欲求不離妄想大集經云諸法
無形如水月豈有菩提而可求)。】

「　花開寶藏冝」


【(息妄證真見性成佛如花
開發如得寶藏佛地論云如蓮花開法華經云今此寶藏自然而至)。】

「　性中成一義」


【(三乘五乘施設雖別窮究其性唯成一義密嚴經云諸法性如如又仁王經云於苐
一義而無二故)。】

「　演法道心隨」


【(凡對機說法如應病與藥開諸方便隨彼
樂欲華嚴經云隨其所應化而為演說法)。】


「　滿心未足酬」


【(十地菩薩雖曰滿心望乎正知未可酬匹華嚴經云諸法
無差理唯佛分別知)。】

「　秘密甚堅固」


【(佛智無窮凡有運用非菩薩二乘之
所能見名曰秘密一切異論不能傾動名曰堅固華嚴經云建立智慧幢堅固不搖動)。】


「　非道不能行」


【(圓䪺妙門雖無関鑰非上乘之道器者不能趍而行之到
於彼岸華嚴經云如來行到一切菩薩諸法彼岸)。】

「　寂默真如路」


【(不言
而化真實如常三世諸佛同一道證對法論云真如聖道煩惱不生名曰寂默)。】


「　人天垂報應」


【(降神兜率應瑞王宮聖報圓成說法教化寶積經云導師
今巳出世間為利一切人天眾)。】

「　法界闡威儀」


【(大千法界開闡利生或現

大身細身威儀無定大寶積經云現諸威儀調伏眾生)。】

「　聖慧流如水」



【(無漏之智名為聖慧隨機度物不定方隅任彼根冝如水入器華嚴經云譬如水性皆同
一味隨器異流)。】

「　慈光普照時」


【(佛慈悲力常放毫光十法界中寂而常照
寶積經云不動如來常有光明普照佛剎)。】


「　種種莊嚴相」


【(諸佛百劫修妙相因唯釋迦佛掩泥飼虎求半偈讚底沙
等種種功德超刧而就金光明經云種種深妙功德莊嚴)。】

「　如來震法威」



【(如來成道威震大千外道群魔一時降伏寶積經云成佛普一切降伏魔官属)。】

「　龍天常護衛」


【(大慈所攝龍自歸心三界㝡尊天亦展禮華嚴經云天王龍王皆悉
守護)。】

「　安樂慧花飛」


【(清淨法界眾相寂靜四智心品永離惱害佛慧說法
如天花飛眾生見聞無不喜樂月燈三昧經云妙花怡恱心眾生得安樂)。】


「　東受華胥國」


【(軒后夢遊華胥乃願所化之國同此清淨佛生西土法欲
東傳光照此方意令清淨法華經云此光照東方萬八千佛土)。】

「　人天行滿時」



【(人中具修諸行兜率為㝡後身機感應時因圓果滿華嚴經云具足成滿一切眾行)。】

「　四維及上下」


【(包總四維仍及上下聖化所及周徧十方華嚴經云十方世界中智
慧無障礙)。】

「　朗鑒法無私」


【(慧光朗鑒不間冤親法於日月星之三光無私
照也密嚴經云譬如日天子赫弈乘寶宮旋繞湏彌山周流照天下)。】


「　功力及圓就」


【(積德累功十力四智迨及圓就成大寶王華嚴經云長養
無盡福成就菩提道)。】

「　悟來心不怖」


【(金剛座上證悟覺心說法降魔永斷
憂怖仁王經云離我我所無怖畏故)。】

「　若逢善影形」


【(善無漏智生起現前
如影如形更無暫離唯識論云純淨圓德能現能生身土智影無間無斷)。】

「　業種歸何處」


【(性本清淨因妄起業達妄非實業惑歸空所有無始一切業種起既
非真滅亦無處唯識論云解脫道時初巳成佛異熟識種所知障種俱時捨故)。】



「　西極耶尼界」


【(西則四天下其唯一焉号瞿耶尼境同極樂諸佛知見彼
界他方頓悟之間甚如謦咳藥師經云西方無量壽國無有異也)。】

「　循環辯法機」


【(大法機權循環無巳能了真性觀照一如法華經云如來于時觀是眾生諸根
利鈍)。】

「　雖然增壽命」


【(能眀真覺達佛心源演法無窮喻增壽命秖於當是
便證菩提圓覺經云煩惱斷盡便證實相)。】

「　妙理化生遟」


【(佛法幽微眾生
利鈍見性成佛不必化成涅槃經云佛知國土眾生不同利鈍差別)。】


「　賢劫無為信」


【(千佛出興當其賢劫以無為化盡發信心而成道果千佛
名經云於是賢劫中皆當得阿耨菩提)。】

「　光揚日月輝」


【(日月輝者智之
功用初地菩薩生如來家證二空斷二障智體圓眀光輝百國法華經云智慧光明如日
之照)。】

「　實言金口喻」


【(實言者誠諦語金口喻者法性深奧金口方宣事相
難通湏陳譬喻金剛經云我今實言告汝)。】

「　妙覺正詮機」


【(妙覺者佛至号
正則非邪詮乃言教機則機緣謂佛以正道教化也法華經云諸佛隨冝說法)。】


「　愚質四夷種」


【(無眀為本愚質乃興故生四夷種類各異金光眀經云愚
癡無智造作眾𢙣)。】

「　談空起是非」


【(佛說真空情生見異是非紛擾迷悟
混融般若經云是諸法空相)。】

「　不隨根性識」


【(依根發識各覽外塵塵境
彌多過患非一智心無染自證涅槃遺教經云是故智者制而不隨)。】

「　散亂發心機」


【(謂心逐境也一真不顯萬法摐然滿目瞖生靈光不照遺教經云譬如狂象無
鉤猿猴得樹難可禁制)。】


「　德動堪消息」


【(德以自度為萬行之門動以利他作化導之本消則泯妄
息乃淨塵報恩經云生自利利彼心)。】

「　心平無嶮路」


【(了空無我對冤親以
一如嶮路心平則坦然而清淨楞嚴經云伹平心地則世界地平)。】

「　履之意未調」


【(初心踐道謂之履也於法不深故曰未調維摩經云履踐如來所行之跡不能

於深法中調伏其心)。】

「　苦不勞行步」


【(修進曰步迷徒修道枉用功勤悟者
䪺超一念具足法華經云無上寶聚不求自得)。】


「　三天金色界」


【(佛顯六通化金色世界諸天震動普攝機緣法華經云時
娑婆世界即變清淨)。】

「　像教世通時」


【(聖教流通法輪大轉與時消息作世
導師淨名經云十方國土廣宣流布)。】

「　化出琉璃殿」


【(指喻化城助揚真諦
報佛所現名為化出琉璃者七寶一數華嚴經云普光眀殿七寶所成寶中發光㸦相暎
徹)。】

「　開張大法儀」


【(法顯威儀四事供養隨機應用開大法門化導群迷
令達真淨法華經云如三世諸佛說法之儀式)。】


「　信起波羅蜜」


【(覺一性靈通證六波羅蜜能圓万行自了真源金剛經云
信心清淨則生實相)。】

「　菩提接引時」


【(道證菩提果成真淨如來善誘䪺悟
圓通法華經云化一切眾生皆令入佛道)。】

「　經心施一法」


【(如來藏中有大經卷
開斯一法超利無邊法華經云終不以小乘濟度於眾生)。】

「　樂道性中為」



【(居塵無累在染翻真道處身中性超物外維摩經云雖行三界而不壞法性是菩薩行)。】


「　諦信何般是」


【(本從諦信終歸實際一則一切作是作非若了真乘更無
他說法華經云信受者亦難)。】

「　中間勿妄為」


【(非前後際亦非中道離聞
離見妄想頓袪涅槃經云佛法中道遠離二邊)。】

「　未窮因果證」


【(執心取相
因果攀緣直至菩提了然清淨華嚴經云即心自性不由他悟)。】

「　虛走坐忘疲」


【(權教異路不達根源一念無心全空萬慮楞嚴經云不動道塲徧十方界)。】


「　利涉本無涯」


【(佛法廣大如海無涯善行之人觸途利涉華嚴經云佛法
廣大無涯際)。】

「　清心離染污」


【(澄靜內識不著外塵離染絕非澄心不起
故華嚴經云清淨離垢從心起)。】

「　如斯得自眀」


【(性遊大覺心𢍆無生悟得
自眀非從他受法華經云唯獨自眀了餘人所不見)。】

「　欻若眀惺悟」


【(無明

䪺惺正覺現前心相寂然無明永斷維摩經云即時豁然還得本心)。】


「　語正真堪重」


【(言語道斷真正不虛妙法無差群生仰重法華經云其語
巧妙純一無雜具足清白梵行之相)。】

「　其如信復疑」


【(疑如電影若住則心
無疑根器未深乃轉成其猶豫金剛經云狐疑不信)。】

「　義成無染著」


【(言詮
極理徹大義於真乘心境虛閑了無染於思慮華嚴經云無染無著)。】

「　自在法中師」


【(法非軓度隨性識以化緣於相無情乃萬經而皆泯華嚴經云當如法王得自在)。】


「　言惑多虛妄」


【(言為意表惑乃心迷迷言不真故多虛妄圓覺經云虛妄
浮心多諸巧見)。】

「　經文大法儀」


【(經文敷演秘密難思或三昧以放光或雨
花而動地皆說法儀䡄也法華經云擊大法皷演大法義)。】

「　無心即是道」



【(執境緣而取塵是為有著了人法以皆遣故曰無心道即無上道華嚴經云無我心調伏
當成無上道)。】

「　迷認少相知」


【(迷即背法身本有認乃取四大初生少相
知者大悟幽深小乘莫測維摩經云我觀小乘智慧微淺)。】
御製秘藏詮卷第七

丙午歲高麗國大藏都監奉
𠡠雕造


