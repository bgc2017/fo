










御製秘藏詮懷感一百韻詩卷第二十七(卷下)　𦘺


「　仰望長空非霧散」


【(非煙非霧盖王者之瑞也時或散之必仰望於
長空矣)。】

「　臨危俯視景星孤」


【(春秋運斗樞日景星見則麒麟生萬
人壽)。】

「　猛風似箭吹砂磧」


【(北虜之地砂磧而苦寒戎俗犬羊腥羶之
眾自謂其樂也)。】

「　遇雪巡樓釅酒沽」


【(謂中夏和平人躋富壽既瑞雪
時降而井邑懽娛也)。】

「　膳部少曾加饌味」


【(膳部者典饌之司也每進
其食則聖人不令廣其味何者念彼農務之勞知其播植之伇所以不貪滋味唯懷儉省
而巳)。】

「　太常雅調雜笙竽」


【(夫聖人之聽樂為協萬物之情察乎
八風之韻苟非咸池之奉大護之音則不欲經於耳故使鄭衛之聲從茲而泯)。】

「　將癡欲為虛求劒」


【(癡乃無智之稱也劒墜於水刻舟記之且夫舟行劒沉何
以再獲故云虛求也)。】

「　性僻還應但守株」


【(性僻者堅執之謂也
偶因株而得兔常待兔而守株也)。】

「　媚侫乖張多自惑」


【(夫吉
人之詞寡誣善之人其詞游縱使媚等春華言如貝錦苟行無所取理無所歸猶彼水火
益自乖張以此而推誠為自惑耳)。】

「　公行譚論不咨諏」


【(夫論國風
譚王道言唯梗槩意尚公行而無諂者况其咨諏乎)。】

「　指蹤怠𢢔真堪辱」


【(潔身事上如履輕冰苟或莅事不勤於公怠慢是以聖人乃舉黜陟之科鉄鉞之刑
誠可辱矣)。】

「　勤儉清廉濯舊襦」


【(不勤無以事上不儉無以約身
不清無以奉公不廉無以幹任修此四德即士大夫不貪賁飾唯務節儉所以見濯舊襦
之義矣)。】

「　受寵若驚皆得所」


【(居位若驚如重剛之在險處位
夕惕例春冰之難行唯戰戰兢兢如臨深淵矣)。】

「　揚名顯行豈違踰」




【(行蘊冲和儀彰素範顯清名於九土談節橾於四人豈涉朝夕之端悞染瑕疵之各也)。】


「　舞風垂柳輕藍色」


【(御隄煙柳帶雨而舞盡春風陶令垂楊和
露而拂開翠檻則可以功歸造化力籍陽和)。】

「　笑日名花似錦鋪」



【(春日遲遲韶光隱隱芬芳而景色鮮妍幾多艶曳菡萏而馨香得地到處煙籠)。】

「　巷聽歌時相倣斆」


【(王者之政化及無私九陌盡歌閭里相倣千門有緒尊卑有儀
巍巍而威振八方蕩蕩而德敷四海)。】

「　仁慈布慧盡昭蘇」


【(仁慈
育物惠德流芳國無勞伇之民路有讓先之語昭蘇可覩政化咸觀)。】

「　夏田𡑅壠同康濟」


【(東臯稼穡密𡑅於壠頭南畒耕畒耕耘於古路豐年共喜康濟
同居)。】

「　秋稼如雲不欠租」


【(風雨以時陰陽順序多稼常稔民皆樂輸
於征賦矣)。】

「　我武惟揚宣致理」


【(書云我武惟揚我伐用張斯乃
順乎天常蕩彼[宋-木+祋]厲首用七德克定四方然後布政宣風致乎理定者也)。】

「　崇文柔遠播中孚」


【(易曰中孚柔在內而剛得中所謂信及豚魚物各遂性崇
重文教柔服遠人制禮作樂以安民重熙累洽而貽慶行簡易之道播中孚之風)。】

「　廣開視事洪纖達」


【(夫詢四岳闢四門明四目達四聡者盖廣其視𦗟於
天下也豈若親决庶務躬臨萬機巨細之冝咸從宸断孜孜翼翼何止明四目闢四門者
哉)。】

「　庶務從容自遣祛」


【(臨下以簡視民如傷於是庶事康哉
五教敷矣從容於政理君子所以知進祛遣於蒙昧小人所以知退惟進惟退盡簡自于
天心焉)。】

「　戈甲豈施杭越定」


【(聖德遠被吳越歸朝帝澤霶𩃰
庶民忻戴斯謂不施戈甲而東南定焉)。】

「　梟巢巳下𣈆陽屠」



【(聖人親御六騑直平井壘積世勍敵一日而平覆四紀之梟巢光千年之鳳歷則九郡塗
炭以武功而整焉)。】

「　彤庭濟濟依班敘」


【(詩云濟濟多士文王以寧

方今彤庭丹陛之臣紆朱拖金之列拱日而鴛鸞有敘趍朝而軒冕堪觀文物成眀前朝
莫比)。】

「　輔弼鏘鏘𣫆保樞」


【(旁求俊彥夜寐夙興故得輔佐弼諧之賢
保傅樞衡之任鏘鏘有禮惕盡心各罄嘉謀同佐昌運)。】

「　帶礪勳侯推果毅」


【(帶礪即忠信盟誓之言礪盟泰岳帶指洪河致百辟以推誠克安宗社感五侯
之列効盡竭忠貞千年契果毅之心萬載著雲龍之美)。】

「　貔貅羣効悉何如」


【(國家之屏翰也貔貅之旅虎豹之師弦弧剡矢之能雖威四海鯶鼓
翎旗之陣即罷三邊盖以慈愛於人柔服以德)。】

「　頒霑煥赫皆傾節」



【(聖人以恩加四海澤及萬方出帑藏之珠珍頒宣文武降堯天之雨露普潤蒼生皆傾捧
日之誠盡竭拱辰之感)。】

「　錫宴冲融許大酺」


【(美夫君臣道合魚水
同歡每浩宴於羣寮騰今寵錫仍大酺於民市曠古希聞盖萬彚以昭蘇致兆人之康樂
率土歡呼歸於仁壽者矣)。】

「　西洛荒榛經嵗久」


【(伊洛市朝荒閑嵗久
三殿之鸞與曠幸榛𦽦堦墀五門之卿士罷遊草芊路陌察居民懸東望之睛感上帝時
西顧之德)。】

「　東京繁盛往年無」


【(東都繁盛文物大昌壯麗皇居
見未見之佳境靈祥異瑞覩難覩之奇蹤事冠古今人駢億兆易云聖人出而萬物覩大
人之道亨矣)。】

「　爕調宛順璿璣正」


【(道唯宵旴功務爕調沐兩櫛風
天寧地肅是感璿璣栱極齊七政以光乹帝座端居致二儀之昭泰)。】

「　郊祀虔誠禮樂徐」


【(金泥玉捦告封禪以成功郊祀圓丘奉虔誠於宗廟樂懸九奏禮冠
百王丹鳳來儀祥麟効祉太堦端拱萬彙雍熙者矣)。】

「　紫殿成名增俊彥」


【(每至春闈躬臨寶殿自秉文柄親賜御題端栱垂衣崇儒尚學四方俊彥慕文德而
自至也)。】

「　金門脫灑免嗟吁」


【(入金門之內陟殊科之上盖擇才而
進選賢而昇既無抑滯之人故絕嗟吁之嘆也)。】

「　瓊漿美醞供盈甕」




【(漢書曰酒者天之美祿帝王所以頤養天下至于大張文物羅罩群英錫之以羙醞瓊漿
者愛賢之道也)。】

「　嘉會眀堂設內𢊍」


【(左傳曰會以訓上下之則
明堂者天道之堂亦天子布政之宮會文士于茲設天𢊍之芳饌者也)。】

「　憫惻降祥呈効祉」


【(心懷仁愛則降之以吉祥呈之以𠇲祉聖人視民如赤子𢙢一
物之失所豈非憫惻之道耶)。】

「　恤刑高鑒眚嚴誅」


【(憂恤刑罰恐其
冤濫然律禁小人由來共貫桓範世要論曰德多刑少五帝也刑德相半三王也刑多德
少五𧟶也聖人所以高明睿鑑修德務政息嚴峻之誅以示於慈愛也)。】

「　奔聽肆赦臻靈貺」


【(易曰君子以赦過宥罪至于幽繫之處德澤咸被王充論𢖍曰
赦令將至繫室籥動感應然也每有肆赦天下之人奔馳而來以聽德音如此足可臻於
福祐也)。】

「　盡放從良改賤俘」


【(俘掠之人盡以釋放各從其良也是
知赦罪[西/卑]恩之道大矣哉)。】

「　漸變澆風歸質朴」


【(道既無為風歸
淳素息杵臼為利之後復巢居穴處之初質朴再生澆醨克散)。】

「　普施寬濟並沾濡」


【(垂不嚴之化敷有道之文墜典咸修廢官重舉既四門之穆穆乃王道以
平平)。】

「　蒸黎滿望湏虔禱」


【(高以下為基國以民為本察其風土
慰以疲民惠愛流而槁木重蘇囹圄空而姧訛盡服)。】

「　苗稼無災絕舞𩁹」


【(謂風調雨順時和歲豊不勞𩁹縈而鄉閭安也)。】

「　引領情通深可重」


【(雲晴氣𣫍月圓風清乙夜觀書豁達玄微之表虛心聽政洞閑樂道之情敦穆宸襟
深而可重)。】

「　舒張妙理謾欷歔」


【(聖人務靜守柔居實處厚功成不宰
為而不恃既得為理之妙復何欷歔)。】

「　禹功及物玄珪受」


【(禹以治水
手足胼𦙘天錫玄珪表其至德也)。】

「　湯網推仁尚泣𦍬」


【(謂聖人有
大堯之德而猶推成湯泣𦍬之仁也)。】

「　[宋-木+祋]盜屏除潛惡跡」


【(今萬方人

泰四海波清故[宋-木+祋]盜屏除咸知進善盡慕修身乃永潛於惡跡也)。】

「　兇頑悛革悟榮枯」


【(任有德選有能使教化大行除兇罸暴自然天下富壽人
知耻格)。】

「　旁求俊造為心膂」


【(六藝掄材四科取土作濟川之
用以德行為先君臣之道斯隆父子之情無間是明[改-己+易]之日當庂席之辰)。】

「　周想昔賢猶病諸」


【(夫觀人設教先王之道眀矣故善不可失惟賢是求以百
姓心為心猶兢不迨德經云聖人方而不割廉而不害欲以化民不以傷𡧱是以聖人患
民間之病)。】

「　所在怡然頒弊帛」


【(所在之處怡怡然荷非常之賜感湛
露之恩所以豐其弊帛也)。】

「　搜羅幽滯遍門閭」


【(搜羅俊彥以至
幽遠沉滯之士咸遍門閭以求之故得野無遺賢也)。】

「　耿光褒稱竆編簡」


【(舉用賢良發揮令典耿光之羙慶以稱之故必竆於編簡也)。】

「　紀錄湮沉被野廬」


【(湮沉汨沒者有一善可稱必紀之錄之惟賢是求無幽不燭仁化被於野
廬之間也)。】

「　省分推誠堪作則」


【(省躬克巳以天下心為心是以虞舜
有德臯陶歌之文武有德周公頌之流滿天下傳於後代也)。】

「　因循委命笑揶揄」


【(天賦之命斯乃定矣是以達人樂天知命而不躁競也今若妄貪名
利不曉竆通生平之事𠕀知則揶揄之笑冝矣)。】

「　垂𠇲烈世遵先古」



【(一人以大善撫萬國坦然明白故得皇猷弃弃行於四方光乎祖宗遵之先古盛王業也)。】


「　側陋遐宣共坦途」


【(惠澤寬均眀揚側陋物無遺棄盡致坦途乃明
君之招隱也之)。】

「　納諫為緣無忌諱」


【(忠臣之事君也莫先於諫
下能言之上能聽之木從繩則正后從諫則聖即正道光矣)。】

「　滋章却恐信欺誣」


【(合先古之風垂栱而治復帝王之業道德而行若法令滋章𢙢竊法為姦
信於欺枉也)。】

「　酬恩環在知黃雀」


【(有惻隱之心所以兼愛也黃雀

尚氶於慈惠蒼生固頼於渥恩報惠銜環盖仁之所感也)。】

「　表瑞年祥見赤烏」


【(昔吴有國赤烏見焉作有道之祥表太平之瑞矣)。】

「　靜聽中原歸歷[婁*殳]」


【(中原之地萬方之㝡天下之所歸也故一人以居之盖歷[婁*殳]在
弟矣)。】

「　晏安域內放懸逋」


【(上即位以來施恩惠捨勞伇上逋債
城中大定海內穆清)。】

「　彛倫庶績熙哉盛」


【(神龜負文出洛聖禹
因法成書書曰天乃錫禹洪範九疇九疇既定彛倫所以有其次敘也方今信治百官咸
熙庶績斯不得不謂之盛矣)。】

「　眾恱難儔務本與」


【(儔比也夫
民以國生國以民本一人臨御萬庶恱隨猶草偃風餘莫能比此盖務其本也)。】

「　丹[宋-木+儿]鳳儀翔紫閣」


【(鳳有九苞出丹[宋-木+儿]也為王者之瑞樂成而後來儀斯覽德
而歸也必翔於紫閣矣)。】

「　六眸龜出泛清渠」


【(龜壽千年也郭景純
云龜有六眸皇上御極之後江表所進斯乃水德効靈陽侯薦祉也既游官沼必泛清渠)。】


「　興隆大寶宗皇業」


【(易曰聖人之大寶曰位若乃無用而用自
周者道也有用而用為貴者寶也夫能行有用之寶以濟元元者莫大乎居至尊之位故
云大寶矣今載興載隆所以宗其皇業者也)。】

「　亭育羣生盡樂𦙃」


【(君臨萬域子育羣黎自邇陟遐莫不相𦙃而樂)。】

「　枉恣昏迷誇調態」


【(子曰君子不重則不威今若枉恣昬迷矜誇調態則非大人君子所履之道也)。】

「　踈狂醉臥豈堪扶」


【(踈怠之情𠕀堪任使是人之所惡也非聖哲之所為
盖指事以言懷令知過而自悔實可謂箴誡矣)。】

「　隟中平地香多潔」



【(峻宇雕甍可資於綺飾表人居也閑隟坦地潔而復香非功勞也君行慈儉取實去華知
其綺飾不合其道也)。】

「　廉讓之家水不污」


【(廉儉禮讓人之羙哉可以
成家可以為天下則表其節用如水之性五色不可污)。】

「　得意勿輕成



【(人之得意繫以天時勿易輕焉若不然者則萍蓬天下以成浪跡此則聖人垂
誠勗之言也)。】

「　情憐光景隱巖峿」


【(興於道情憐於光景若水
流之濺急思高隱於巖峿勿離塵寰但求其志)。】

「　瓊林㝡好齊三境」



【(茂苑瓊林乃人間之勝境逍遙豁意齊海上之三峯契道從心如遊仙署)。】

「　畫舸應難渡泗洙」


【(魯之洙泗乃是㳙流難通畫舸之游唯稱仲尼之興)。】

「　獫狁來賔閑甲馬」


【(獫狁之族也既欽文化能自來賔戰馬甲兵適足閑矣)。】


「　關防無事罷戈歿」


【(関之所以設也察出禦入禁暴服民今四
海一家天下無事亦何察禦乎亦何禁服乎如是則知王者無外矣干戈足以倒載農噐
足以鎔鑄也)。】

「　煩苛巳變眀真偽」


【(爾雅云苛𡧱也巳變煩苛之政
盡成文物之風率土普天全歸真化矣)。】

「　威德遐臨懾虜胡」


【(以威
以德遐臨彼胡有以見解辮來歸者眾矣凋殘醜虜得無懾懼乎)。】

「　造化恢崇資勝境」


【(宮闕壯麗苑囿森羅中外恢張术陸具羙境之優勝悉造化之自新
也)。】

「　施張利益振嘉謀」


【(述作纔成嘉謀是振流行天下利益
誠深盖欲蒼生咸登富壽所謂利民之事知無不為也)。】

「　生民務本傾葵藿」


【(生民心也務孝悌以為本盡忠節而事君是以傾懷若葵藿之向日耳)。】

「　耕叟懽欣滿路衢」


【(聖德所化庶民樂康鑿井耕田擊壤皷腹盈滿衢路
唯謌太平者哉)。】

「　通義尋常皆砥礪」


【(若欲洞達於淳源先
稽古於雅誥砥礪名莭方稱搢紳展佐命之通才致無為之大化矣)。】

「　開襟寂靜若醍醐」


【(若或奇雲暮雨凉風䬃然居靈堂而寂靜向清景以開襟既爽
思以醒心若醍醐之上味也)。】

「　但看佳氣籠金闕」


【(法犧軒之
化理侔三代以垂風自然闕上𡖖雲日中王字者矣)。】

「　何異神仙化玉



【(化及無外功合玄穹行蕭何壯觀之術聽婁敬不拔之筞衣冠濟濟宮殿峩峩可齊
於洞裏長春何異於壺中日月矣)。】

「　審逐稽違聲自遠」


【(雷動
之化巳遠雨露之恩更深自然遐邇瞻光佳聲大播矣)。】

「　廉平慎守道情俱」


【(若夫廉潔高行慎守忠良貴清淨之寡欲扣希夷之一門者也)。】

「　熙熙大布無為化」


【(無為之化巳行不言之教斯理自然民樂熙熙還淳返朴者矣)。】


「　咸使飛沉向帝都」


【(飛空走陸草木昆蟲皆霑惠化盡樂皇風者矣)。】
御製秘藏詮懷感一百韻詩卷第二十七

丁未歲高麗國大藏都監奉
𠡠雕造


