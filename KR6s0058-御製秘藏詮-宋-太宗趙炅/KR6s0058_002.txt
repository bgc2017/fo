










御製秘藏詮卷第二　　　　　　　車


「　慈本因從善」


【(慈無量心本因善發進求道業此㝡為先利濟之心
恒常寂靜華嚴經云慈悲喜捨因善發生)。】

「　但能棄𢙣緣」


【(𢙣因𢙣緣念念
湏棄依佛正道心心趣求得旨現前取捨自寂瑜伽論云棄𢙣修善是解脫因)。】

「　如人渴飲水」


【(向上玄言是非俱遣內心𡨋會唯自可知設此喻言示減後進百法論云
真空一法能所何詮)。】

「　冷暖自相便」


【(真智起時𡨋合心境親緣親證餘莫
能知冷暖二途唯自覺了般若經云至極真空唯佛自悟)。】


「　化演深微妙」


【(演甚深教普化眾生隨言悟解誠信不虛發精進心趣解
脫果般若經云演化甚深諸佛言教)。】

「　諸天及地下」


【(人天路上地下眾生一聞
聖教之言盡解趣求樂果修十善行起真實心瑜伽論云說法饒益天上人間)。】

「　端然念實心」


【(清淨實心常思利樂精進不退趣果何疑楞嚴經云生真實心求菩提道)。】


「　得見真無假」


【(見真道理假法寧存不起名詮是非何及勤修正道遠趣
佛乘般若經云緣真之智明了現前)。】


「　悲苦極無邊」


【(悲念苦趣利樂無邊令諸眾生達佛方便趣深妙法
悟解知歸瑜伽論云悲心觀此苦趣眾生)。】

「　人心至法天」


【(緣慮之心法天
彌滿妄生搆獲未有覺知起世俗心昧真實理大般若經云人心未達徧緣一切)。】

「　清涼一境界」


【(得真性者自獲清涼洞達本源解心獨朗涅槃經云有性眾生
得真境界)。】

「　四眾悟為詮」


【(至極妙理何在言宣悟四眾心假詮施設智照
既寂本源自彰華嚴經云人心未悟強立名詮)。】


「　性本不搖動」


【(法界真性豈有動搖其理幽深何人能見唯佛大智親見
親緣清淨湛然徧周沙界智度論云實際一法無所動搖)。】

「　詮禪理究玄」




【(詮禪妙理究達玄源知真境之甚深悟一如之常淨瑜伽論云至理真妙清淨玄源)。】

「　真如常寂默」


【(圓明湛寂義顯真如聖智內明言莫能測大般若經云至理湛
寂如太虛空無處不通)。】

「　世路認迷源」


【(人心不了迷此一源即妄知真
解心獨朗寶積經云凢情不了迷昧深源)。】


「　相寂一乘法」


【(離相𢍆真一乘妙典名詮莫及空有何存平等一如更無高下
智度論云一乘無上乘此乘不思議)。】

「　敷揚說世尊」


【(敷揚大教是佛深言
演大法輪化於三界瑜伽論云世尊者十号之中第十世間獨尊号)。】

「　周廻含萬象」


【(周廻乃包羅義徧萬象含容緫歸一寂之源妙𢍆無生之理百法論云外乃包羅萬
象內即能所皆成)。】

「　𢍆理是真門」


【(𢍆茲妙理是真實門諸佛證窮依斯
設教令眾生入寂靜所依寶積經云𢍆深妙理解脫真門)。】


「　俗態妄中生」


【(未悟之人著緣滯境迷心不了因妄生狂纏縛自身終無出離
寶積經云妄心緣境顛倒情深)。】

「　非論人與我」


【(人我是假情有理無妄執
自身有真實我佛方便力說我是空智度論云我人無體妄計執生)。】

「　法憂迷者心」


【(諸佛言教迷者極深淺識之人卒難窮底莊嚴論云緣法之心迷昧不了)。】

「　自爇無眀火」


【(自謂自身爇謂燒爇無明惑火焚燒善根寶積經云無明火起
善法不生)。】


「　心明能洞達」


【(悟解之心洞達真境清淨智品照理朗然自見本源無處
不徧寶積經云根本大智洞達真常)。】

「　了義理何煩」


【(解了真義於理極明
煩惱纏綿何處安立本真自性一體無差瑜伽論云於諸義味了達分明)。】

「　攝受開真境」


【(攝其萬類大開一源智照真如體恒周徧無言無說空境湛然大寶積經云緣
如一智向境洞開)。】

「　智通大法門」


【(根本智起緣大法源通達真常一無
疑滯理智俱徧廣大法門大般若經云大智度真法源何異)。】



「　識見高談論」


【(有見識人湏善談論了真達俗理事分明智解轉高久曾
熏習放光般若經云如有世間人起種種談論)。】

「　浮榮去若奔」


【(浮世
榮枯光陰似箭剎𨚗晝夜去若奔馳未解修心早求出離瑜伽論云我觀浮世聚散如雲)。】


「　聖賢方便智」


【(聖賢出世智開方便之門說法利生今趣無為之果寶積
經云諸佛出世起方便智化導人天)。】

「　道覺不迷昬」


【(覺道智起寧有昏迷
了種種緣不生妄念智度論云有大覺人永除昬妄)。】


「　情田寬坦蕩」


【(大智現前情田坦蕩舉目無非佛事觸處皆是道場佛地
論云得此道理情見坦然)。】

「　迷智鎮常昬」


【(鎮常昬昧妄想纏心智日不明
慧解全闕如能省覺悟妄即真大莊嚴論云迷此智慧昬昧自心)。】

「　不達無生果」


【(無生不達有執彌增未解觀心何門趣果大智度論云從暗入暗未達無生)。】

「　因將甚處論」


【(未顯如源正因寧解身心迷謬甚處論真儻若悟本知歸萬法
從茲自寂寶積經云因若不修果亦不證)。】


「　報應定無疑」


【(報化名異佛果無疑化現多般說法饒益寶積經云現種
種身說法饒益)。】

「　有因及證果」


【(二無數劫苦行修行果滿因圓成無上覺
自他兼濟周徧無窮寶積經云修因三大劫得果化眾生)。】

「　本來絕妄心」



【(本來清淨絕有妄心真見道中無漏智起惑障斯斷證理分明智度論云佛身清淨永絕
妄緣)。】

「　何以立名我」


【(為順世間假說有我如來證寂我復何安百法論云
一者人無我二者法無我)。】


「　欲心如意識」


【(唯識論云思量名意了別云識第七意識與四煩惱常俱
苐六識心外緣六塵起欲內與第七起執過累相同故云如也)。】

「　清淨滅囂喧」


【(唯識論云由作無相無生觀轉八識成四智此智清淨能殄四魔故云滅囂喧)。】

「　自有無生見」


【(見者慧之別名無生者所緣境也此境甚深唯有本智內自見

也唯識論云微妙甚深自內證故)。】

「　詮源浪不飜」


【(對法論云詮者能詮
即是大乘教也源者教所出處體是真如性無生滅故喻浪不飜也)。】


「　求解因心智」


【(求解無相空理彼空要因精進心無我智方得解也法華
經云勇猛精進求佛智慧)。】

「　知非萬劫存」


【(知解也非謂有為法知一切有
為法如夢幻等存謂無為法解彼無為無生滅故萬刧常存金剛經云不取於相如如不
動)。】

「　先湏恒利益」


【(自既知非知存亦令一切眾生同知是事自利利他
常無厭倦維摩經云行菩薩慈安眾生故)。】

「　後見法中尊」


【(行解相𢍆悲智
無偏有善必從無𢙣不剪無上法王後何不見)。】


「　願發因中果」


【(願者希望也因中發廣大願趣求菩提妙果故藥師經云
發於無上正真道意)。】

「　慈悲智慧門」


【(慈悲即拔苦與樂為稱智慧則推求
决断為義門者無壅也菩薩教化眾生恒無盡時維摩經云行智慧慈無不知時故)。】

「　三眀達四眾」


【(三眀者宿命眀天眼明漏盡明由此三明觀察四眾隨機設法
法華經云能於四眾示教利喜)。】

「　曩劫事空存」


【(聖行非遠凢夫罔知
有教無人得無興歎故曰斯事空存法華經云我於無量劫中修習是法華經)。】


「　應現實空相」


【(諸佛應現妙用無方為執有者說空為執空者譚實無量
義經云無相不相是真實相又般若經云是諸法空相)。】

「　無關亦不鎻」



【(禪郍路闢見大道之坦然解脫門開入真常之境界法華經云自在無繫無所依求)。】

「　玄途何阻隔」


【(悟一乘理鎮履玄途了二障空恒無阻隔法華經云乘此寶乘
直至道場)。】

「　佛說端心坐」


【(佛說法時端然心目眾生聽樂不起妄情維摩
經云心不在內亦不在外是為宴坐)。】


「　安靜深知道」


【(身心安靜智慮分明妄念不生深知聖道法華經云身心
寂不動以求無上道)。】

「　袪非十善存」


【(妄念既滅非法自袪將趣菩提先存

十善上生經云菩薩報應十善果者不能窮盡)。】

「　菩提真實相」


【(菩提名覺
實相云真真覺現前凝然常住淨名云住是菩提住法性故)。】

「　安樂定迷昬」


【(輪廻永息安樂還來水月本空迷昬即定維摩經云豁然還得本心)。】


「　樂境歸空寂」


【(樂者能緣心適恱受也境者所緣法空寂理也若能息生
滅機歸空寂理即樂在其中矣涅槃經云生滅滅巳寂滅為樂)。】

「　無緣有日存」



【(寂滅之樂萬刧常存然則有慮必乘無緣自得也淨名經云法離於相無所緣故)。】

「　求之不可遇」


【(若以有相之心求無相之理咫尺山河不可𢍆合維摩經云如空中
鳥跡如石女兒)。】

「　心悟大開門」


【(理無開閇迷悟使然今對迷情故云開也淨名
經云閇眾𢙣趣開諸善門)。】


「　戒定為常識」


【(防非云戒不散名定常識者真常無垢心也此通三身戒
定為因維摩經云從戒定等生)。】

「　妙音骨目寒」


【(如來妙音義味清暢令諸
聞者諦了易解法華經云梵音深妙令人樂聞)。】

「　法因劫不壞」


【(法者教法
若以無倒心正聞薰成解脫因者人天往來塵劫不壞寶積經云假使經百劫所作業不
亡)。】

「　人世自多端」


【(擾擾人世不念法因自𥪰多端他恒寂靜既違戒定亦遠
常識淨名經云汝與眾魔共一手作諸勞侶)。】


「　成道證無為」


【(華嚴經云初發心時便成正覺又云有為無為心無所著
言無為者非有為也於無為中亦不可得)。】

「　增超復不墮」


【(一念頓成故曰
增超楞嚴經云不歷僧祇獲法身永離二邊中道不立故曰不墮淨名經云佛身無為不
墮諸[婁*支])。】

「　欲達自縱橫」


【(一心明了凢聖不拘自在縱橫得諸無礙華嚴
經云心佛及眾生是三無差別)。】

「　一粒生千顆」


【(此喻從一真心演出萬法
起信論云是心能攝世間出世間法)。】


「　定入無邊界」


【(攝心不亂名之為定無漏八種㝡勝四禪依此澄心緣無

邊界法華經云入無量義處三昧)。】

「　玄中達者難」


【(玄者玄妙體即法界
達此法界實際者法華經云唯佛與佛乃能究盡)。】

「　法通真諦理」


【(法者
以䡄持為義體即真諦理通者無𦊱礙心也通此真諦理法悉無壅滯般若經云心無𦊱
礙)。】

「　名利絕心安」


【(名利者世法也依瑜伽論說有八種謂利衰毀譽稱譏苦
樂也名利居其二也以通真諦理故糠粃世法得心安也)。】


「　釋經兼解義」


【(解釋誠言先了妙義離文字相為世所依天王問般若經
云緫持無文字文字顯緫持)。】

「　立意信多端」


【(分宗演教立意開章成厈
有破空或即相顯性法門無盡故曰多端宣演䟽云更自造論別起異端)。】

「　敷座眀中覺」


【(淨名經云夫說法者當如法說離言說相及諸法相故曰明中覺又
云若行見聞覺知非求法也)。】

「　摩訶性自看」


【(摩訶名大性名不改眾生
理具豈從外求故曰自看楞嚴經云本性圓融周徧法界)。】


「　意欲求何法」


【(一切眾生法本圓具豈容外求若向外求非求法也般若
經云認賊為子)。】

「　迷情似海寬」


【(眾生迷情似水無涯沒溺妄流無有畔岸
華嚴經云我見諸眾生迷妄惑所沒)。】

「　用刀截智水」


【(菩提清淨如水滌穢
若立菩提與獩何殊翻用智刀截智慧水華嚴經云如彼利刀能断一切)。】

「　智水沒痕瘢」


【(以清淨智决清淨水唯有真相不顯痕瘢華嚴經云性本澄潔無垢
濁故)。】

「　就大小皆空」


【(以大乘妙智融小乘偏空故曰皆空法華經云有所
難問不以小乘法荅)。】

「　興心一念果」


【(興發聖心即成極果頓越二乘之地
皆歸一念之功大品經云大乘之初初踰小乘之極極)。】

「　刼常轉法輪」



【(刼即時也言劫常轉者謂如來常住不滅恒常說法法華經云常在靈鷲山及餘諸住處)。】


「　境界伏人我」


【(諸佛妙境能伏人我人我既除安住境界寶積經云諸根
如幻境界如夢)。】

「　經說人天相」


【(金剛經云譬如有人身如湏彌山王此則

指人天身相以大身而顯非身是名為大身也)。】

「　湏彌七寶山」


【(此意以大
身高廣而似湏彌用比法王之身彌勒頌云湏彌高且大將喻法王身七寶齊圍繞無相
乃為真)。】

「　不知心是佛」


【(自生迷妄名曰不知當體全真故云是佛無量
壽觀經云是心是佛是心作佛)。】

「　善𢙣隱其閒」


【(善𢙣二法皆隱一心若了
真機善𢙣何立金剛三昧經云善不善法從心化生)。】


「　論法超塵界」


【(論一乘妙法超三界染塵明見真心法不可得廣百論云
知諸法唯心便捨外塵相)。】

「　迷情色相關」


【(以法觀色用解繫纏病藥俱存
本迷復甚華嚴經云汝諸眾生顛倒惑所覆)。】

「　心中疑未了」


【(求師决滯
昧理仍增了了心中更疑何法法華經云不能曉了此)。】

「　得不大慚顏」



【(執冰求水認賊作子以燈祛暗燈息暗存疑在智迷得無慚色淨名經云實懷慚愧)。】


「　去聖作何用」


【(去聖既遠我執誰除歸仗無門還復迷執法華經云盲冥
無所見不求大勢佛)。】

「　浮生一向間」


【(四生泡幻三界瀑流慜不久停非佛
何救淨名經云是身如電念念不住)。】

「　迷開心得悟」


【(悟常住實理生
滅念存前後際空一真頓顯大寶積經云如我思惟不見一法)。】

「　萬法鎮常閑」


【(浮生未了一念紛紜妙智巳明萬法閑寂祖師云萬法本閑而人自閙)。】


「　觀世示方便」


【(觀機設教種種法權令入涅槃示開方便華嚴經云以少
方便疾得涅槃)。】

「　登山見七寶」


【(登山者以方便道登涅槃山七寶者如來
富有萬德猶如寶山從人之欲永離貧之無垢經云一切善寶滿藏悉開)。】

「　莫教空手廻」


【(既親寶所重加勸勉莫令中道而廢也法華經云寶所在近汝可前
進)。】

「　智海無心道」


【(𠕀象求珠非心即得無邊智海妙道融融華嚴經云
一切空無性妄心分別有)。】


「　住法存心想」


【(住實際地名曰住法存心想念安妄想心處無住法忍文

殊境界經云住無所住名為正住)。】

「　精修一念間」


【(既住正法離諸麤相
故曰精修一念之間前後際断見性如空法華經云其心常憺怕)。】

「　莫將果是相」


【(無證而證證常樂果豁如虛空一無所有文殊境界經云智慧離垢其身無所
住)。】

「　妄見不能攀」


【(了幻妄見永絕攀緣能證尚空所證何附華嚴經云
有為無為心無所著)。】


「　慈惠人中見」


【(我佛聖慈普惠群品人空法空中道非見如幻三昧經云
唯有佛世尊慈惠無思議)。】

「　無情火亦寒」


【(慈能攝物為隨物情儻無情於
萬物則萬物違而不順譬猶其火無情亦寒聖善天子經云一切眾生慈心相向皆悉和
順)。】

「　深源清淨水」


【(法性源深清淨如水無明風浪何由皷激也楞嚴經
云覺海性澄圓圓澄覺元妙)。】

「　迷濁了時間」


【(悟謂源清迷謂源濁相應
一念全濁是清楞嚴經云迷晦即無明發明便解脫)。】


「　悲智大慈忍」


【(悲拔眾苦智照萬法言大慈者即無緣慈也言忍者即無
生忍也聖善天子經云有大悲智具一切忍)。】

「　因緣去不還」


【(眾生機盡
應化隨窮囙緣去來物所感故涅槃經云緣會即生緣離即滅)。】

「　若窮玄寂理」


【(大道冲幽真智凝默窮不可得不可亦空華嚴經云其性本空寂)。】

「　勿使妄情關」


【(頓悟玄元見妙湛性諸妄永捨情復何關華嚴經云離一切妄念無我法
如是)。】


「　見法不言法」


【(以無見之見見無見之法是法不可得言語道断故瓔珞
經云我從本來不得一法)。】

「　菩提登覺道」


【(駕菩提一乘登覺王正道坦途
無阻萬彚咸歸無垢經云得寂靜三昧速覺佛菩提)。】

「　差之方寸間」


【(差舛
由心得失非理理本不乖性自有背一宿覺云差之毫釐失之千里)。】

「　真境何年到」


【(真境非遠妄識自遙慜彼隨流何年牽復楞嚴經云我信是人終不能解)。】



「　性住他方際」


【(法性周圓體恒常住竪通三際撗徧十方唯佛證窮利樂
一切法華經云世間相常住)。】

「　真言法是空」


【(謂佛語真實故無間断一
念無妄二法皆空即金剛經云如來是真語者實語者謂語包䡄持本性空故也)。】

「　眾生求自利」


【(凢夫二障俱在全号眾生若聲覺得彼分名盖所知障存唯求
自利也法華經云自求涅槃)。】

「　盡在有無中」


【(凢夫執有二聖滯空俱未
出於二邊故唯識論云執有者迷其真滯空者虧其實即在有無中也)。】


「　相合成虛幻」


【(四大本空五蘊非有為執迷妄而溺虛幻我法二種成和
合相金剛經云是名一合相)。】

「　終歸一信中」


【(心拘淨相滯相生心欲捨
虛幻終歸真際大般若經云一念淨信曾於多佛久種善根信心清淨則生實相)。】

「　如來宣秘密」


【(靈山演法密語親宣情與非情悉皆平等佛頂經云亦名如來
密因修證)。】

「　劫盡始皆空」


【(劫成劫壞法法皆空悟本歸原始達空義
淨名經云非色滅空色性自空)。】


「　心真非學得」


【(心者即自性清淨心也此心真實無壞故名真既離名相
不可修學而取為得唯識論云尒時於所緣智都無所得)。】

「　施為在法中」



【(心體無染量等虛空種種施為徧一切法淨名經云普現十方無量土)。】

「　誰人能稽首」


【(㝡勝之道所謂佛乘雜蘊信心而深稽首淨名經云稽首一切大導師)。】


「　禪定闡宗風」


【(法華經䟽云禪謂色界四靜慮定謂四無色定若修
禪定即能闡揚釋宗之風教也)。】


「　有相及無情」


【(有情有色質礙真空無法無情融通妙相肈論云有既不
有即無無也不存無以觀法者可謂識法實相矣)。】

「　天堂有路上」


【(執因
執果妄陟天堂非因非果定超佛地不假修證自達妙寶莊嚴法華經云若生天上)。】

「　是知一切法」


【(肈論云一切法即有無法也謂有即依圓無即徧計攝諸法盡名一

切法)。】

「　不可言虛妄」


【(金剛經云是故如來說一切法皆是佛法此顯真如
徧於諸法本性同源真實無妄也)。】


「　識鑒高奇量」


【(佛境甚深鑒窮理事出過三界量等虛空華嚴經云
如來深境界其量等虛空)。】

「　巍峩大法雄」


【(巍巍大身徧薩訶界德量
高遠等湏彌山大法之雄莫甚於此金剛經云佛說非身是為大身)。】

「　未嘗捐一善」


【(如來因圓果滿道證無生於法本空非取非捨金剛經云如來所說法不可取
不可說非捐法故)。】

「　種相徧皆空」


【(謂八十種好三十二相顯大圓通威
德自在法相俱泯應用無方唯識論云諸根相好一一無邊又云譬如虛空徧一切處)。】


「　情戒虛無欲」


【(識情重濁戒想紛紜迷障真源靈見不顯能入清淨頓徹
虛無華嚴經云佛如虛空無分別等真法界無所依)。】

「　經文所說同」


【(一音
演說三草滋榮異說同文一則一切金剛經云若為如來有所說是為謗佛)。】

「　端然恒自悟」


【(自悟本性萬法恬和不曉真滅端然何趣圓覺經云十方如來與一切法
同體平等)。】

「　三界一塵中」


【(浩浩三界障礙大千一一微音皆圓妙相非塵不礙
有礙非塵事理精通混融實際華嚴經云佛於一切微塵中示現無邊大神力)。】


「　欲本從人性」


【(勝鬘經云求人天者授人天乘求聲聞者授聲聞乘求緣覺者
授緣覺乘求大乘者授以大乘即以欲從人之性也)。】

「　其如信自通」


【(謂三
世諸佛隨機設教權實頓漸利物䡄則其如信如理義自通法華經云信佛語故隨順此
經)。】

「　圓光徹宇宙」


【(圓覺之光清淨妙相他方此界靈惑則通宇宙非寬
豈能包括華嚴經云佛無礙力發大光一切國土皆明顯)。】

「　非住五眀中」



【(瑜伽論云一內明處二因眀處三聲明處四醫方明處五功巧明處五地初得九地圓滿
今願佛光圓照非色相故出因外故)。】


「　情不動心田」


【(情本無情深心不動微妙之本不涉攀緣金光明經云如海湛

然湏彌不動)。】

「　眀真除妄想」


【(心源不動明照真空袪妄想緣入清淨域
般若心經云照見五蘊皆空度一切苦厄)。】

「　萬般證法緣」


【(境物萬類凢解
莫分大士以證法空智緣則了然無謬淨名經云達諸法相無𦊱礙)。】

「　月現青天上」


【(佛智證法之時障盡理顯亦猶萬里無雲圓月現青天之上金光明經云是故
我今稽首佛月)。】


「　求益終無損」


【(功果周圓行解兼濟大悲善願利樂無邊不起妄心定無
損益法華經云恒求善事利益一切謂佛常樂利樂一切眾生)。】

「　言西語作東」


【(指西作東如來方便本非名入誰欲摽形摸象之流轉成疑惑達人一悟智者忘疲
華嚴經云若有眾生迷於十方以西為東以東為西)。】

「　難名生變易」


【(法本
離言理非變易見月忘指視指迷月經名斯設事理懸殊維摩經云無取無捨無作無行)。】


「　真智不通容」


【(不求真智不證菩提法本融通性亦純實無名論云湛若
虛空無名無證)。】


「　願知一切法」


【(即瑜伽論四誓願中無邊法門誓願學謂發願證知一切法之
自性故)。】

「　真法自優隆」


【(真法即真正之法也優隆者乃深奧之義了一
切法者淂法之自體深而且奧方稱無上之願也法華經云是法甚深奧)。】

「　萬境隨心轉」


【(所謂心生故種種法生心緣慮於萬境雖似外境轉而皆不離心華
嚴經云三界所有唯是一心)。】

「　迷情了自通」


【(所迷之境既無有礙即能
迷之情了然自通矣佛頂經云了然自知獲本妙心)。】


「　安住絕他意」


【(冥心本位不起妄緣真妄交融名言絕際法華經云佛自
住大乘亦無貪嫉意)。】

「　慈悲即是空」


【(興慈運悲即空即色滅空泯色滌體
歸真寶積經云觀眾生界空無所有)。】

「　眀燈袪暗室」


【(室內燈光暫忘外照
暗相寂滅明相煥然法華經云如暗得燈)。】

「　義果定相逢」


【(佛果菩提固無

言相不生不滅果相都捐觸緒皆真不相違背唯識論云尒時住唯識離二取相故)。】


「　喜本無顛倒」


【(道躰凝常本無顛倒所謂了實相不動則法喜現前永無
退轉矣法華經云如實相不顛倒不動不退不轉)。】

「　忘形及有像」


【(無名
論云道也者寂寥虛曠不可以形名得微妙無相不可以有心知故言忘形有像也是
知可以神悟不可以事求)。】

「　心同皎日眀」


【(佛智淨妙洞𢍆真心皎皎然若杲日
之麗于天也金剛頌云慧燈如朗日)。】

「　眾聖堪歸仗」


【(眾聖即諸佛也欲求
佛智唯佛是依鍊行等心誠堪歸仗法華經云佛曾親近無𢿘諸佛)。】


「　樂土亡諸識」


【(性本依識識盡性通迷妄頓祛真常永淨唯識論云此位
唯有清淨真如湛然安樂)。】

「　深沉性海空」


【(覺海甚深澄靜空相不隨境變
觸處菩提楞嚴經云覺海性澄圓)。】

「　萬緣方便智」


【(方便之門非從智得
清淨之理萬化常真華嚴經云能知如來普攝眾生巧方便智)。】

「　隱現是非中」


【(是非泯絕真妄皆遣不求證悟影現皆空法華經云或有見佛或不見者)。】


「　戒行眀聦慧」


【(能了戒行自證菩提雖顯聦明不超真寂於法精進觸境
通流佛頂經云願今得果成寶王還度如是恒沙眾)。】

「　能知業障空」


【(普賢
行經云一切業障海皆從妄想生既達妄想元無即能知業障空也)。】

「　勇心精進猛」


【(志無怯懼性亦流通不退法輪勇猛精進法華經云又見菩薩勇猛精進)。】

「　善願許從容」


【(願菩提果利諸有情盡證涅槃皆登覺道法華經云諸願巳具足)。】


「　定相光真境」


【(真境湛然言相寂滅非境轉物非物滅相仁王經云滅壞
無眀暗而得諸禪定)。】

「　何依住有功」


【(是法常住非住常法超塵絕跡始堪
依仗唯識論云相用煩惱不能動故)。】

「　三乘俱得理」


【(三乘妙理法界含容
一法現前萬緣泯寂法華經云此三乘法皆是聖所稱歎)。】

「　我佛性皆通」



【(佛之悲智無法不通性本淨根常韜妙有自然真覺不問是非法華經云唯佛與佛乃能

究盡諸法實相)。】


「　性逐無眀起」


【(性謂心性本來安靜無明忽興性隨而起由是蔽出世道
塞智慧門法華經云無明闇蔽)。】

「　昬迷障淨朗」


【(慧性既昏迷失正道
障惑必盡淨智朗然唯識論云明來闇謝智起惑忘)。】

「　妄涌千波起」


【(漏心
虛妄深廣無涯遇諸緣而發起如海涌於千波唯識論云如海遇風緣起種種波浪)。】

「　𢙣業隨緣往」


【(由著塵境便起業因因隨𢙣有業自因生從是迷真枉入諸趣
法華經云以諸欲因緣墜墮三𢙣道)。】


「　釋見全難入」


【(如來真見諸見皆釋強執假名於法難入空花自滅眼病
䪺愈空花不生法華論云慧門難見難入)。】

「　愚癡信是聾」


【(智慧無用
愚癡自執不信超凢入聖唯知見色聞聲緣木求魚經劫不悟登山採珠去道彌遠法華
經云狂聾心亂永不聞法)。】

「　五音尚有障」


【(一音清響中含五音寂聽無聲
妙傳今古楞嚴經云雖有妙音若無妙指終不能發)。】

「　何得智心通」


【(心依
妄者智為慧留妄慧不除心智何得法華經云何由能解佛之智慧)。】


「　意眀疑有悟」


【(疑雖暫疑悟則終悟意珠未照疑網森羅慧燈發明如鑑
去垢法華經云疑惑不能了又云今得醒悟)。】

「　萬億豈相通」


【(眾生
佛性本自圓明為妄成迷強執異見恒沙萬億皆佛境界華嚴經云森羅及萬象一法之
所印)。】

「　邪見他心妄」


【(他心慧眼本自分明為妄執邪轉成顛倒法華經云入邪
見稠林深著虛妄法)。】

「　如來性不逢」


【(深信漸真不生邪見如來慧性曠劫
難逢一法圓明朗照塵剎淨名經云不見如來佛國嚴淨)。】


「　經說縱橫義」


【(經旨幽玄縱橫妙理韜真秘藏迷觸䪺開唯佛能窮通一
切義寶積經云一切境界若平等非平等若有若無有為無為等是縱橫義)。】

「　千歧萬沠通」


【(一乘真語萬沠流通殊途同歸法源自𢍆無量義經云從於一法生百千

義百千義中一一復生百千萬數如路出千歧海通萬沠)。】

「　一塵如質礙」



【(萬法皆空塵含法界若生質礙壅塞山河心識圓明是法通達唯識論云若有質礙便有
方分)。】

「　形影兩何從」


【(即華嚴經中說理事無礙觀也影從形有事逐理彰理事
一如形影雙泯)。】


「　取意性相非」


【(性相末真二名假立言執意礙性相轉昬心了理通言意
皆泯唯識論云皆如幻事等雖有而非真)。】

「　人天諸聖像」


【(法華經云建立
諸形像為誘群迷設諸聖像徧人天界令覩妙相發菩提心認為真佛即非真覺)。】

「　心忙至理閑」


【(至理虛閑妄心沉寂理既精而妄遣心雖動而源深法華經云其心
安如海)。】

「　未達如波浪」


【(真無變易妄有遷流未達真妄之源還同冰火
之惑密嚴經云譬如海波浪海靜波去來)。】
御製秘藏詮卷第二


