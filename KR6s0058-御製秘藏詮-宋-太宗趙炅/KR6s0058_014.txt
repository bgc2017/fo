










御製秘藏詮卷第十四　　　　　　駕


「　慧識性相隨」


【(識為藏識有含藏之用六七所依能生覺慧密嚴經云頼
耶體常住眾識與之俱)。】

「　凢諸勿強為」


【(凢夫多致勤勞便生退屈如來
智用方便勸進大乘法華經云汝等去來寶處在近)。】

「　一根千色相」


【(根即如來
藏一為無量無量為一小中現大大中現小密嚴經云譬如摩𡰱珠隨緣現眾色)。】

「　真定豈狐疑」


【(真定者煩惱不侵魔不能動唯除菩薩示現利生方便搉門勿
疑其行圓覺經云雖現塵勞心恒清淨)。】


「　語妄先虧理」


【(直空無象實際無言教雖被於三乘理乃虧其一味法華
經云但以假名字引導於眾生)。】

「　靈源皆可重」


【(靈源即真性也凡聖皆同
果因無異悟之者四智新熏菩提種子了之者三身本有自性涅槃法華經云以無價寶
珠繫其衣裏)。】

「　用之若不差」


【(行悲智門離冤親想常懷利樂覺觀無差
法華經云具足大悲心皆以成佛道)。】

「　自在無惶悚」


【(於法自在决断無疑
稱真離妄無惶無悚般若經云聞是經者不驚不怖不畏當知是人甚為希者)。】


「　說妙不思議」


【(妙以簡麤為義說以分別為名令生覺悟克證菩提法華
經云無漏不思議甚深微妙法)。】

「　還同妄想時」


【(一真無說離執著心四諦
假名還同妄想楞嚴經云言妄顯諸真妄真同二妄)。】

「　靜源流𢙣水」


【(十地
經云如渴思冷水願開甘露門即聞思修三慧如水本真自性即是淨源煩惱瀑流便同
𢙣水假慧断除不令漂溺)。】

「　功果豈曾移」


【(雖施六度體淨三輪行無相之
因性實彌廣感無相之果量亦無邊般若論云猶如虛空遍一切處)。】


「　理暗如觀日」


【(凡夫不悟真性自迷如人瞑目以觀其日物象真空何能
了別淨名經云是盲者過非日月咎)。】

「　昬迷勿了期」


【(昬者覺慧不明迷乃

執心為義豈知一味真常法我拘心法華經云終日盡夜每自剋責)。】

「　謾勞波底月」


【(澄波皓月影象雖分真月不明妄生波月迷真逐妄亦復如然楞伽經云
譬如水中影自見影如月)。】

「　意識未調時」


【(馳流外境意識如波染慧相應
未調止觀楞嚴經云雖終日行而不自覺)。】


「　詮遠迷徒境」


【(詮為詮表依聲建立遠則幽隱絕待彰名乃教理之甚深
豈迷徒之可測法華經云甚深微妙法難見難可了)。】

「　玄談說更疑」


【(談玄
妙之言演至極之說上根未悟中下懷疑法華經云若說是事一切世間諸天及人皆當
驚疑)。】

「　善緣及𢙣報」


【(出世善成無漏果世間善是有漏因儻起惑業能招
𢙣報佛頂經云一生善𢙣俱時䪺現)。】

「　必定入阿鼻」


【(梵語阿鼻此云無間果起
酬因定招此報楞嚴經云汝當先覺不入輪迴迷惑不知墮無間獄)。】


「　本末解施張」


【(本即清淨法界末乃十二分教依教起行勝劣隨根悟解
不同有上中下法華經云佛平等說隨眾生性所受不同)。】

「　玄言似逆旅」


【(玄言
者上妙法門鈍根小智不能領解便同逆旅法華經云著相憍𢢔者不能信是法)。】

「　人心各自然」


【(人謂五蘊假者心即本真之體各各自然性無生滅楞嚴經云
無生滅者名為自然)。】

「　審取微中語」


【(審謂思審取者攝持思審微言攝持
妙旨楞嚴經云一念薰修無漏善故或得出緾或蒙授記)。】


「　求緣盡得之」


【(善不善無記求之隨緣可得菩薩之行勝法為懷法華經
云雖作世國王普為諸眾生勤求於大法)。】

「　縱意妄施為」


【(几夫縱情起過
妄有施為菩薩方便權實離妄求真楞嚴經云用諸虛妄此想不真故有輪轉)。】

「　彼此欲人我」


【(眾生執著人我強分彼此菩薩俱達二空無有自他金剛經䟽云分
別執著是菩薩煩惱正是断除)。】

「　無由得盡期」


【(根隨未遣惑業相資妄想
心出長輪三有楞嚴經云妄想流轉不修三昧報盡還來散入諸趣)。】



「　解慧復何為」


【(寶性論引經說無始時來性作諸法依止入道行人先湏
信解離此別信信即墮邪密嚴經呵為𢙣慧復何所為)。】

「　無言𢍆聖機」



【(法本忘言方𢍆真理投機應病利物隨緣寶積經云應以默然無所言說而得度者即為
默然)。】

「　因緣皆是妄」


【(仗因託緣誠皆虛妄有生之相不離無生中觀論云
亦復非無生亦非有無生何得言有緣)。】

「　安得執玄微」


【(迷理迷事執法
執人見性明心都無能所中觀論云真實微妙法於此無緣法云何有緣緣)。】


「　證果雖云是」


【(修無上勝因證無上勝果雖云有是而無所是金剛經䟽
云不令執色相之體為真佛離彼是如來)。】

「　叅差不可違」


【(眾生業行萬類
差別體用權實性皆平等楞嚴經云歸元性無二方便有多門)。】

「　善緣終自得」


【(出塵離染假善為緣法報之身功圓自得法華經云各自成實)。】

「　迷障智人非」


【(迷障麤重智者非之聖道一興眾惑皆遣唯識論云唯佛世尊永離二障亦名
法身)。】


「　純實更無著」


【(純謂精純不雜之義法華經云純一無雜瑜伽釋云謂不
與外道共故唯佛法有外道所無實者實相無能所相離執著心)。】

「　經心自在取」


【(貫攝名經緣慮即心有自在義求無上覺寶積經云聡明由勝道獲無上菩提)。】


「　推遷豈暫停」


【(既了推遷無暫時住有為虛妄體無堅固寶積經云
寂靜本無堅冝應速了悟)。】

「　善聽真如語」


【(真語唯善聽者無猒利益群生
同登佛果華嚴經云宣揚薩婆若度脫諸眾生)。】


「　志願心難滿」


【(法華經云發大清淨願志者堅也願者四廣大願也三劫
修心千生鍊行方成極果始正圓常)。】

「　如何息妄時」


【(一念不生妄情何有
真源絕異覺性恒明故華嚴經云若欲懺悔者端坐念實相)。】

「　端然常見佛」


【(端然則澄神不動萬法俱空求佛則不離心內觸目咸真楞嚴經云將此深心奉塵

剎是則名為報佛恩)。】

「　直上禮阿彌」


【(阿彌者即西方佛号也今去直上禮
者故金剛經云在在處處則為有佛)。】


「　果義無乖飾」


【(果證真義唯佛所知出根離塵皆真如性既成妙用乖飾
兩忘圓覺經云譬如真金體不復重為鑛)。】

「　因如未證時」


【(未登覺地觸目
塵勞若獲圓通唯心是法勝鬘經云在鄽名如來藏)。】

「　根中得見性」


【(一法
本如六根㸦用通達無礙真性現前楞嚴經云一根既還源六根成解脫)。】

「　不說是兼非」


【(真妄頓銷是非雙遣理既寂靜智乃湛然華嚴經云法性如大海不說有是非)。】


「　因中論断續」


【(因即能發之因乃至十地菩薩未證涅槃皆有断續故楞
嚴經云因地不真果招迃曲)。】

「　尋逐勿生疑」


【(眾生未悟但益疲勞諸佛
證真更無思慮尋逐真理觸處皆通唯識論云疑唯分別入見即除)。】

「　七寶高山頂」


【(涅槃經云七寶山者喻大涅槃頂者至極之談也)。】

「　修行不暫時」



【(未成無上佛果菩薩心心無殆念念進修不於暫時忘於聖道故法華經云佛道長遠久
受勤苦)。】


「　和合本同塵」


【(圓常之理本自離塵妙覺之心包含萬有中觀論云煩惱
與菩提無有少分別)。】

「　非緣達聖語」


【(一切眾生不明佛性盖緣於法而有
所礙也楞嚴經云真性有為空緣生故如幻)。】

「　精通無妄想」


【(精鑒圓明
理無妄想纖毫不立性自周通涅槃經云無明本際性本解脫)。】

「　顛倒成䂓矩」



【(心既混融法無顛倒體元寂靜動合規儀故楞嚴經云根塵同源縛脫無二)。】


「　義染空相惑」


【(義即真聖義諦也本自無染強生相惑故法華經云我今
自於智疑惑不能了)。】

「　徒勞旋發機」


【(澄源寂湛不假外求大智圓明豈勞
生解故華嚴經云情生智隔想變體殊)。】

「　欲言凡與聖」


【(未入正道皆曰
凡夫若登妙果方号聖人名雖二體理實一同故圓覺經云凢夫及諸佛同為空花相)。】



「　何是復兼非」


【(是本強名非亦同遣楞嚴經云云何於中有是非是)。】


「　法聖通微理」


【(法即法義也聖乃出塵之稱楞嚴經云聖性無不通順逆
皆方便)。】

「　然燈證不殊」


【(見解不殊能證妙義一燈發照千燈継明金剛
經云然燈佛與我受記汝於來世當得作佛)。】

「　一言禪句受」


【(禪者寂靜
為宗句即𠛴𨚗合道一言苟悟萬法自閑法華經云寂然禪定)。】

「　清淨法王居」



【(瑩徹十方圓明絕垢法王即無上覺聖清淨則不動之尊圓覺經云以大圓覺為我伽藍)。】


「　旨教傳真諦」


【(旨即演法之端教乃顯真之本敷揚不二盡使真歸故楞
嚴經云真聖義中宣聖義諦)。】

「　無涯復有餘」


【(攝則有餘用無涯際惟佛
詮理利益恒沙法華經云不能思惟知其限數)。】

「　善宗興大體」


【(明達宗源
更無外法混融大體盡入真乘故華嚴經云長養無盡福成就菩提道)。】

「　坦蕩覺情攄」


【(身心坦蕩巇險何生情境兩忘逍遙自得故法華經云坦然快樂無
復憂慮)。】


「　迷𢢔生煩惱」


【(迷謂背覺合塵𢢔即增上慢若不修精進禪定即為煩惱
障礙所拘楞嚴經云迷妄有虛空依空立世界)。】

「　前程誰是侶」


【(心不曉悟
性轉沉迷生死路長何人肯代無常經云唯有佛菩提是真歸伏處)。】

「　要知真法源」


【(解脫之路心印恒明清淨之源衣珠不失故楞嚴經云覺海性澄圓圓澄覺元
本)。】

「　求覔在何處」


【(出塵覺性不在他方證果法身豈離本處故法華經
云周流諸國五十餘年)。】


「　玄覽無麤細」


【(一具之境彼此何生玄照之心寧存麤細維摩經云觀心
相空如幻化者麤謂六麤細即三細)。】

「　微中妙法如」


【(極微離塵妙法無垢楞嚴
經云但汝於心微細揣摩若離前塵有分別性即真汝心)。】

「　迷津貪有妄」



【(迷謂弃菩提而逐生死也華嚴經云愛水為池壍愚癡暗所覆貪恚火熾然)。】

「　道悟



【(道本寂然真空豈異維摩經云一切法是道場知法空故)。】


「　幽而還復隱」


【(幽微真理淺識難窮寂湛本源多歧莫測故楞嚴經云成
一圓融清淨寶覺)。】

「　道行徧丘墟」


【(功行堅牢威嚴廣遠恩被飛走德徧
丘墟故得天人群生皆氶妙力華嚴經云虛空邊際不可得如來境界亦如是)。】

「　信受他心伏」


【(信受乃證果不虛他心即人天共伏金剛經云如來是真語者實語者)。】


「　修鍊亦無虛」


【(修鍊謂去除三毒趣向一乘法華經云漸漸修學悉當成
佛矣)。】


「　大海能容納」


【(㳙㳙無際萬𣲖皆容湛湛澄明千波爭湊大智度論云眾
水萬流皆歸於海)。】

「　纖微道坦途」


【(纖塵非有大道坦然故華嚴經云沉
坎塠阜悉皆不見)。】

「　有緣風燭止」


【(物我既無去來何有死生非實風燭謾催
故維摩經云是身無壽為如風是身無我為如火)。】

「　三昧色身拘」


【(色身有限
三昧無邊苟真妄以相融則定乱而一體故華嚴經云深入諸禪及解脫三昧神通智慧
行也)。】


「　津岸恒沙水」


【(津岸即彼岸也愛波浩浩湏假慈舟慾浪滔滔難忘巨擑
故華嚴經云譬如舩師能到智慧寶洲)。】

「　詮源好自取」


【(源者喻法取者喻疑
若要除疑湏自求水法華經云漸見濕土泥决定知近水)。】

「　問他無上人」


【(問則
請法之端無上乃法王之号故法華經云無上兩足尊願說第一法)。】

「　守道傳真語」


【(得法恢心寂然宴樂依經解義轉化人天華嚴經云隨其所修學一切應
順行)。】


「　大義皆無妄」


【(聖義圓融洞然清淨凢夫昬昧但逐輪廻華嚴經云了達
法性如虛空普入三世皆無礙)。】

「　真言信有孚」


【(真謂誠實之義言則秘密
之語孚乃信也法華經云汝等當信解如來誠諦之語)。】

「　蒸砂令作飯」




【(一切眾生若不断愛而求佛道終不能得楞嚴經云猶如煑砂欲成嘉饌)。】

「　性上不差殊」


【(性相本同豈有纖瑕之礙差殊絕跡更無一法之疑楞嚴經云寶覺真心
各各圓滿)。】


「　智妄無明海」


【(心識能曉性智却迷遂使澄湛真源翻作無明業海華嚴
經云其於生死海無智故流沒)。】

「　根塵不卷舒」


【(諸法尚無六根何有不能
了達豈得卷舒楞嚴經云我如按指海印發光汝暫舉心塵勞先起)。】

「　三乘與十地」


【(三乘則菩薩聲聞緣覺乘十地從懽喜地至法雲地無上之法唯佛盡知華嚴經云
則獲十地十自在修行諸法勝解脫)。】

「　真境亦空虛」


【(真猶不立妄豈得在
楞嚴經云諸妄既鎖不真何待)。】


「　我聞如是說」


【(佛宣正法迦葉親聞情與無情了然開悟法華經云我聞
是法音昔所未曾有)。】

「　萬法頓清虛」


【(推窮迷本照徹覺源坦蕩無涯廓然
冲澹故涅槃經云如來之性同於虛空)。】

「　無染亦無着」


【(一念不生前後
際断大佛名經云有愛則生無愛則滅又華嚴經云自不謟曲無染著修於大道求菩提)。】


「　修行四海居」


【(萬善功圓一真道滿優遊四海隨順修行故法華經云各
於其國土說法求佛道)。】


「　塵障閻浮世」


【(覺性無際周徧十方苟一塵所障則諸法𥪰生故唯識論
云菩提不是障是障障菩提)。】

「　知今別往古」


【(昔迷萬法莫曉一乘今悟真空
䪺超三界故寶積經云本有今則無本無今則有)。】

「　從來傳一法」


【(佛佛
相傳祖祖相継故法華經云唯此一事實餘二則非真)。】

「　信受金僊主」



【(信以心靜為義受以納領為宗金僊主則如來之稱号也故寶積經云信受如來不思議
身信受如來不思議語)。】


「　真語何曾執」


【(真諦周通梯航苦海聖心圓徧詮潤迷津故般若經

云色即是空空即是色)。】

「　妄情相似愚」


【(妄念非真凢夫豈曉靈源絕慮
諸佛皆同楞嚴經云想念不可脫云何獲圓通)。】

「　如是我聞說」


【(無量義經
云聖人說法伹為顯如唯如為是故稱如是我聞即指法之辤傳法菩薩云如是當說如
我所聞)。】

「　悟解智心除」


【(十方一體三界唯心更無凢聖之可分豈有森
羅而為礙圓覺經云得念失念無非解脫成法破法皆名涅槃)。】


「　慧本緣來性」


【(正惠雖圓還從本覺玄途共轍豈離初源故圓覺經云從
於本因地皆以智慧覺)。】

「　周而還復初」


【(根塵無隔實際一同性相周還
法身寧二華嚴經云隨緣赴感靡不周而恒處此菩提座)。】

「　一言一句偈」


【(金剛
經云乃至受持四句偈等其福甚多言則名言或四字為句四句為偈偈者梵語伽陁訛
略云偈)。】

「　妙相見真如」


【(妙相則能緣之智真如乃所證之理能所交融
理知無別故起信論云以一切法皆真故以一切法皆如故)。】


「　說話無心樂」


【(一切菩薩皆於無義言說心不樂住寶積經云法無依止
離言說故又不隨言語以依義故)。】

「　寂然情自攄」


【(既悟法空寂然情樂
況絕塵慮足見心真故法華經云寂然閑居安處林野)。】

「　廻邪歸正道」



【(邪謂見同外道長處魔徒正乃解等聖流永辤幻網楞嚴經云建立道場遠諸魔事)。】

「　高下不親踈」


【(證於聖道則無高下離於憎愛豈有親踈維摩經云菩薩於諸
眾生悉皆平等)。】


「　垢穢塵中暗」


【(煩惱垢穢纏擾有情於五塵中不得明悟楞嚴經云塵垢
應念銷成圓明淨妙)。】

「　恒沙妙法主」


【(夫證聖者不可以[婁*殳]知如恒河沙也
人間天上㝡大㝡尊故号法王方廣揔持經云我於恒河沙等法門以無著心為人演說)。】


「　心通一洞然」


【(了心無法見性洞然混實際以無差等真空而圓徧佛地經云
極於法界窮未來際)。】

「　凡聖皆無[婁*殳]」


【(聖則入正知見悟本真空凡乃未既

塵勞猶拘生滅華嚴經云念念普攝一切眾生念念普現一切諸佛)。】


「　理徑心迷惑」


【(理即真如是能緣心遊履之處於心不了而生迷惑唯識
論云如若迷杌等方謂人等故即喻迷於二空真理也)。】

「　心迷道理踈」



【(由心迷昧無漏智不生故圓寂不顯圓覺經云一切諸眾生不得大解脫皆由迷執故)。】


「　欲尋心與理」


【(心無所著不假推尋理事圓通於法無礙唯識論云於所樂境
悕望為性也)。】

「　心理不差殊」


【(凝然不遷心理澄寂性用論之故不別也
唯識論云智與理冥不分能所)。】


「　詮受人天義」


【(如來正法廣利人天不可詮量自圓妙義勝鬘經云為人
天說十善道即證大果之初因也)。】

「　親傅理不踈」


【(佛佛相受法法親傳法華
經云如三世諸佛說法之儀式妙契眾生根性理不踈也)。】

「　法音無滯礙」


【(諸佛
法音辯才無礙眾生受教處處流通淨名經云佛以一音演說法眾生隨類各得解)。】

「　功德滿空虛」


【(佛身功德遍滿空虛若眾生受道三劫修因功德果身亦滿空
虛唯識論云諸根相好一一無邊)。】


「　求道因心論」


【(心者真心也道者法也至理真道無得無成著趣求者虛
妄之極失其道也淨名經云夫求法者不著佛求不著法求)。】

「　煩冤利益除」



【(第一道中湏絕動念情相不立冤利何存法華經云無有彼此愛憎之心)。】

「　無生及寂滅」


【(有為者有去有來無相者無生無滅是真常之體也圓覺經云虛空性故常不
動故)。】

「　不必借吹噓」


【(不假修成本來澄寂因言求法非仗吹噓淨名經云本無
名字言語斷故)。】


「　往劫不能修」


【(四生淪溺三界循環不悟果因隨逐境象雖經往劫不能
修真永處幻羅何門出離唯識論云昬醉纏心曾無醒覺)。】

「　難逢妙相旨」



【(妙相者非五塵麤相故名妙相即無相法身之理曠大劫來難𢍆妙旨也法華經云諸佛

興出世懸遠值遇難)。】

「　雖然云是念」


【(省察道行了悟幻緣唯證菩提不起妄念
法華經云以是於目夜籌量如此事)。】

「　但好修真理」


【(法華經云純一無雜梵行
之相念念無勞好修真理)。】


「　解莫矜持解」


【(理事俱通曰解所解法中而能妙用不妄矜炫真智現前
唯識論云恃己淩他高舉為相勸湏捨離除𢢔相也)。】

「　無論智與愚」


【(唯智
與愚本實一體能仁妙用至理顯然若心分勝劣了別自他失平等心障無相理對法論
云要登佛道無論智愚)。】

「　眾生皆佛性」


【(圓寂經云一切眾生皆有佛性
此者如來藏性在纏位故)。】

「　在處有神珠」


【(如來真覺應用多方性海深沉
隨機應用靈珠照耀觸處圓明金剛經頌云圓明法界內無處不鑒融)。】


「　證明情未巳」


【(能悟真空妄情可止䪺泯有為之色象堪圓無上之淨心
法華經云我常於日夜每思惟是事)。】

「　怨親六識殊」


【(瑜伽論云怨親平等
方契真心妄見順違爰因六識我相未泯業惑斯生弃真諦門昧圓通理)。】

「　他人雖強會」


【(能事雖敏末契真途法本無言何勞他別法華經云未得謂得未證謂證)。】

「　性本自何如」


【(唯性幽深無拘情相強生體解至理懸殊此乃言議道断也淨名經
云不可以分別顯示)。】


「　志未過於眾」


【(佛顯圓通人蓄志願功德昭著福慧自嚴行平等心非求
出眾法華經云同共一法中而不得此事)。】

「　徒勞自卷舒」


【(鑿冰求火妄俗
心機於一法能自卷舒向三界豈勞作用唯識論云於諸法中未得自在)。】

「　勿湏矜智慧」


【(捨情忘相方𢍆真乘絕慮𠇲緣何矜智慧楞嚴經云如如非覺觀云何獲圓通)。】


「　智慧不如愚」


【(雖負聡明不達智慧當機之用臨事如愚楞伽經云愚癡
分別生不悟真實智)。】


「　來慕經文意」


【(等流正教真際同源指空有迷心闢我人妄見慕此深意

發自淨心華嚴經云一心入於語義中)。】

「　瞥然見道理」


【(受大乘經剎那
悟道了一切法不離真空大般若經云於一切法達微妙見)。】

「　身通大眾心」



【(既悟法寶悲念普周無彼我兩別同他心一等淨名經云離自他相)。】

「　秘印傳深旨」


【(隱密難窺曰秘印者信也三世諸佛共傳不異故將如來秘旨傳一切眾生法華經
云諸法實相印巳為汝等說)。】


「　果是無明起」


【(不悟因果而起無明智鑒體真元無起滅佛名經云無明
煩惱唯佛一人方能断之)。】

「　云何涉遙途」


【(棄本逐末向外馳求法華經云
馳騁四方以求自活若了元宗神珠不失)。】

「　欲心閑散亂」


【(欲樂情生還即
散亂未能頓覺妄逐攀緣法華經云若人散亂心)。】

「　雲裏一輪孤」


【(真如
不染自性清白月處雲中本來光󵠠一輪逈照眾曜非同一理徧周塵相不及大㽵嚴經
云譬如圓月眾星之中皎然㝡勝)。】


「　因智生狂亂」


【(因有漏智起狂亂心既背一真何時寂默法華經云入於
憶想妄見網中)。】

「　縱撗起計謀」


【(搆盡心生縱撗恣逸真常境上強起計謀
法華經云無智者錯乱迷惑不受教)。】

「　南來兼北去」


【(未息念窮玄遠如來
淨覺往還南北永處重昏楞嚴經云譬如有人於一聚落迷南為北)。】

「　懈怠不如初」


【(淨念不生恒增懈怠未嘗省察實不如初法華經云而尋廢忘不覺不知)。】


「　義貫詮源正」


【(幽玄大義貫彼詮源契合真宗無非唯正雜心論云以義
貫理去取直)。】

「　心牽伇夢途」


【(妄心牽伇常處夢途境假情虛昏蒙真諦
瑜伽論云未出真覺恒處夢中)。】

「　何如端坐相」


【(端然宴坐定意緣真背境忘情
何如此相華嚴經云端坐念實相)。】

「　保守法中珠」


【(佛性圓珠本來瑩徹當勤
保守恒在法中此者無為至寶也天親般若論云是故一法寶勝無量珍寶)。】


「　人是人非語」


【(稱譽之言名是毀謗之語成非人有順違情分高下淨名經云

毀譽不動如湏彌若或不了便起愛憎)。】

「　法天似海水」


【(法門妙理徧覆如天
性相波瀾真同海水龍樹偈云佛法大海水流入阿難心)。】

「　摧魔冤想伏」



【(不興𢙣念平等觀心摧遣魔冤伏除妄想淨名經云降伏魔冤)。】

「　顛倒終難起」


【(迷情顛倒封著我人悟達苦空彼終難起息妄見也淨名經云顛倒是垢無顛倒是
淨也)。】


「　證得生天界」


【(天宮寶界廣善所生妙境清虛修因證得法華經云天園
林勝殿在中而娛樂)。】

「　圓明望月華」


【(般若經云威德自在相好圓明万德
㽵嚴端居補處金容煥爛如望月華)。】

「　根源大直截」


【(出生眾善曰根萬物
所依名本捨妄緣而頓覺何假周遊捐塵境以合真此為直截楞嚴經云不歷僧祇獲法
身)。】

「　興念定無涯」


【(一興真念證理無涯乃三際法元實十方周普瑜伽
論云謂此真如徧一切處)。】


「　法寶不相見」


【(清淨法寶煩惱昬冥真智未生理不相見瑜伽論云雖此
真如本性清淨使不能見)。】

「　眾生不可齊」


【(眾生性欲㸦有差殊未證真空
不可齊等唯識論云起異類見受異類生)。】

「　凝然三界外」


【(對法論云凝然常者
法身理也有為有漏恒處世間無相無為出三界外)。】

「　日月轉東西」


【(佛母
經云日乃西轉月則東流望彼真源此為妄相圓通理上免有去來)。】


「　旨徹三天上」


【(法身妙𣅀通徹三天世出世間更無有上華嚴經云法身廣大
不思議是故十方皆出現)。】

「　眾生業自迷」


【(眾生業重往往自迷塵境拘牽
不曾曉悟法華經云我知此眾生未曾修善本)。】

「　真如觀不見」


【(妄情觀察
不見真如淨慧未生染習尤重楞伽經云愚癡分別生不知如實理)。】

「　終日走輪蹄」


【(楞伽經云心似毛輪長時散亂八態經云奔馳意馬終日心狂真理顯然愚迷沉昧
有若輪蹄永息也)。】



「　智種不沉迷」


【(瑜伽論云無漏智種依本識住懷此種者不沉不迷藉三慧熏
習顯一乘妙體)。】

「　人心大法理」


【(人心是萬法之本妙理為淨識之元本末相從
心即大法楞嚴經云心生種種法生心滅種種法滅)。】

「　如來有所說」


【(如來
所說無漏金言理趣幽深指事敷演法華經云如我所說法當生大信力)。】

「　冰消即是水」


【(水即法源澄湛冰如我執情堅執心既除與真無異圓覺經云如湯消冰無別
有冰)。】


「　玄法中通義」


【(幽玄妙法秘𧷤難知旨趣之中通達妙義法華經云甚深
微妙法我今巳具得)。】

「　徒勞長者携」


【(法華經云若以衣裓机案接之令出
盖喻童稚愚癡未有所識今者巳達理事不待提携何勞長者)。】

「　他心如不異」



【(若彼他心如巳不異同歸法界共證圓成灌頂經云一切眾生與我無異)。】

「　桃李自成蹊」


【(桃李不言自成蹊徑於道亦尓豈在言詮法華經云又見諸如來自然成佛道)。】


「　俱是如來說」


【(約本則大定緣如應機以悲心施設教雖無量起自如來
法法成真俱是親說法華經云我今所得道亦應說三乘)。】

「　人心不等齊」



【(根性有異識心各殊悟解之中有於頓漸不等齊也法華經云眾生處處著)。】

「　雖知通一義」


【(一義者法華經云唯有一乘法雖知大義通貫一途證悟之中未知何也)。】


「　未了却成迷」


【(各滯一邊於真未了若分彼此又却成迷密嚴經說云何
於此中而生此諸見)。】


「　大志求真佛」


【(求正等菩提湏興大志修無相上行方證真佛法華經云有
慚愧清淨志求佛道者)。】

「　青雲似有梯」


【(法身真理徧覆大千三祇可類
雲梯一悟直昇寶所法華經云以佛教門出三界苦)。】

「　攀緣知道路」


【(修證
歧路還属攀緣正智了知法身清淨華嚴經云念念攀緣一切境心心永断諸分別)。】

「　不覺自提撕」


【(於心無間萬法自圓不必提撕自合妙理華嚴經云自能圓滿

法故)。】


「　東日浮桑出」


【(木喻二障日比智明杲日昇天萬像俱照智出障染法界
理彰唯識論云智起惑除真如理顯)。】

「　照歸真實理」


【(照者覺照也以無漏
慧了一切法歸證至實真寂之理瓔珞經云等覺照寂妙覺寂照)。】

「　心明無上士」


【(法華經云無上士十号之中窮盡法源号也真心明淨緣理無邊佛果周圓名
無上士)。】

「　澄淨濁流水」


【(湛然澄淨萬德真常煩惱結習如濁流水佛身純善
惑染全祛能清濁水楞嚴經云如澄濁水貯於淨器)。】
御製秘藏詮卷第十四

丁未歲高麗國大藏都監奉
𠡠雕造


