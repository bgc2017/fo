











七俱胝佛母所說準提陀羅尼經會釋卷下
　附五悔儀并持誦法要
唐天竺三藏法師大廣智不空奉　詔譯
清粵東鼎湖山菩提心沙門弘贊　會釋

「○次說準泥佛母畫像法(亦名尊那菩薩)

取不截白[(畾/(冗-几+互))*毛]去毛髮者。㡧於淨壁。先應塗壇。以閼伽
飲食隨力供養。畵師應受八戒齋。清淨畫像。其彩色
中。勿用皮膠。於新器中調色。應畵準泥佛母像。身黃
白色。結跏趺坐。坐蓮華上。身佩圓光。著輕縠。如十波
羅蜜菩薩衣。上下皆作白色。復有天衣角絡。瓔珞。頭
冠。臂皆著螺釧。檀慧著寶環。」


【檀慧。即二小指。智譯云。種種莊嚴其身。腰下著白
衣。衣上有華。又身著輕羅綽袖天衣。以綬帶繫腰。
朝霞絡身。其手腕。以白螺為釧。七寶莊嚴。一一手
上。著指環。都十八臂。】

「其像面有三目。十八臂。上二手作說法相。右第二手
作施無畏。第三手執劍。第四手持寶鬘。(貫寶華為鬘)第五
手掌俱緣果。」

【梵云微若布羅迦果。華言子滿果。西竺國有。此間
無。】

「第六手持鉞斧。第七手執鈎。第八手執金剛杵。第九
手持念珠。」

【智譯以第四手持念珠。第九手持寶鬘。法賢譯第
四手執寶鐸。而無寶鬘。】

「左第二手執如意寶幢。第三手持開敷紅蓮華。第四
手執軍持。(澡罐也)第五手執羂索。第六手持輪。第七手
持商佉。(螺也)第八手持賢缾。(即淨瓶也)第九手掌般若梵夾。
蓮華下畫水池。池中難陀龍王。塢波難陀龍王。拓蓮
華。」

【智譯云。二龍王。共扶蓮華莖。】

「座右邊畫持誦者。手執香爐。瞻仰聖者準提佛母。矜
愍持誦人。眼下顧視。上畫二淨居天子。一名俱素陀
天子。手持華鬘。向下承空而來供養聖者。畫像巳。隨
力僧次。請七僧供養。請開光明。呪願讚歎。於像下應
書法身緣起偈。」


【偈云。諸法從緣起。如來說是因。彼法因緣盡。是大
沙門說。】

「將像於精室秘密供養。以帛覆像。念誦時去覆帛。瞻
禮供養。念誦畢。却以帛覆。慎勿令人見。何以故。從師
受儀軌畫像法。若轉與人呈像。被魔得便。當須秘密。」

【白[(畾/(冗-几+互))*毛]若無。可倩人織。與西洋布相似。長短濶狹。隨
宜織之。如無能織者。可取西洋布權用之亦得。彩
色中不聽用皮膠。當用白膠香等。此亦無者。可用
桃樹膠。或以肥皂莢仁去上麤皮。取內白淨煎膠。
或磨黃豆。白芨用之。皆得。僧次者。恐無財力。不能
總請眾僧。又復如來不聽擇請。故隨僧中次第差
赴請也。】

「○附五悔儀

經云。每入道場。先應禮佛懺悔隨喜勸請發願巳。應
自誓受菩提心戒。此之五法。乃諸菩薩六時行道之
軌轍。文備諸經論。今略錄其要。以便修持。行者初入
道場。長跪合掌。專心定意。手擎香爐云。願此香華雲。
徧滿十方界。一一諸佛土。無量香莊嚴。具足菩薩道。
成就如來香。」

【供養巳。次應起禮敬。】

「一心頂禮毗盧遮那牟尼世尊。」

【分別聖位修證法門云。如來最初於無上乘。發菩
提心。由阿閦佛加持故。證得圓滿菩提心。由證菩
提。外感空中寶生佛灌頂。受三界法王位。由觀自

在王佛加持語輪。說無量修多羅法門。由不空成
就佛加持。於諸佛事。及有情事。所修行利樂。皆悉
成就。是故如下當次第一一禮之。】

「一心頂禮阿閦世尊。

一心頂禮寶生世尊。

一心頂禮觀自在王世尊。

一心頂禮不空成就世尊。

一心頂禮極樂世界阿彌陀世尊。

一心頂禮十方法界諸佛世尊。

一心頂禮七俱胝佛母所說大準提陀羅尼。

一心頂禮十方法界修多羅藏。一切陀羅尼門。

一心頂禮毗盧遮那宮殿中。七俱胝準提佛母菩薩
摩訶薩。

一心頂禮觀自在菩薩摩訶薩。

一心頂禮彌勒菩薩摩訶薩。

一心頂禮虗空藏菩薩摩訶薩。

一心頂禮普賢菩薩摩訶薩。

一心頂禮金剛手菩薩摩訶薩。

一心頂禮文殊師利菩薩摩訶薩。

一心頂禮除蓋障菩薩摩訶薩。

一心頂禮地藏菩薩摩訶薩。

一心頂禮無能勝菩薩摩訶薩。

一心頂禮大勢至菩薩摩訶薩。

一心頂禮十方法界一切菩薩摩訶薩。


一心頂禮摩訶迦葉尊者諸大聲聞僧。

一心頂禮十方法界一切三乘賢聖僧。」

【巳上俱一拜。至準提佛母。及準提陀羅尼。各須三
拜。此之人法。是道場主故。禮巳。次當懺悔。行者應
想自身。對三寶前。憶念先罪。及今生所造。若不懺
悔。當墮阿鼻地獄。受極大苦。豈能成就所修真言
妙行。持明藏儀軌經云。行人於瑜伽法門。若欲修
習。求諸悉地者。先於自身。種種作法。懺除宿業。令
無障難。若不如此。聖道難成。金剛智譯本。與此儀
軌。雖出懺悔等五法。而文簡略。恐行者臨文懇禱
之情難伸。故述餘經。以詳其旨。如無量壽儀軌云。
自身五體投地。想於一一佛菩薩前。恭敬作禮巳。
即右膝著地。合掌當心。虔誠發露懺悔。無始以來。
一切罪障。則隨喜諸佛菩薩。聲聞緣覺。一切有情。
所修福業。又觀十方世界。所有如來。初成正覺者。
請轉法輪。所有如來現般涅槃者。請久住世。不般
涅槃。又發願言。我所積集善根。禮佛懺悔。隨喜勸
請。以此福聚。迴施一切有情。乃至見佛聞法。速證
無上正等菩提。如是知巳。心生哀切。口宣懺悔。】

「我弟子(某甲)至心懺悔。自從無始生死以來。隨惡流
轉。共諸眾生。造業障罪。為貪瞋癡之所纏縛。由身口
意。造五無間罪。及十惡業。自作教他。見作隨喜。或塔
物僧物。自在而用。於諸善人。橫生毀謗。見學聲聞緣
覺大乘行者。喜生罵辱。令諸行人。心生悔惱。見有勝

巳。便懷嫉妬。法施財施。常生慳惜。無明所覆。邪見惑
心。不修善因。令惡增長。於諸佛所。而起誹謗。如是眾
罪。佛悉知見。我今歸命。對諸佛菩薩聖眾前。皆悉發
露。不敢覆藏。未作之罪。更不復作。巳作之罪。今皆懺
悔。所作業障。應墮三途。及八難處。願我此生。所有業
障。皆得消滅。所有惡報。未來不受。亦如過去未來現
在諸大菩薩。修菩提行。所有業障。悉皆懺悔。我之業
障。今亦懺悔。咸悉發露。不敢覆藏。巳作之罪。願得除
滅。未來之惡。更不敢造。」

【懺悔巳。歸命禮三寶。】

「我(某甲)至心隨喜。過去未來現在一切眾生。修行施
戒心慧。所有善根。我今皆悉深生隨喜。由作如是隨
喜福故。必當獲得尊重殊勝無上無等之果。又於過
去未來現在一切諸佛菩薩。聲聞緣覺。所有無量功
德之聚。我今至心。悉皆隨而歡喜讚歎。」

【隨喜巳。歸命禮三寶。】

「我(某甲)至心勸請。十方一切諸佛世尊。現得無上菩
提者。未轉法輪。我皆至誠勸請。轉大法輪。安樂有情。
十方一切諸佛世尊。欲捨報身。入涅槃者。我今頭面
頂禮。至心勸請。久住世間。度脫安樂一切眾生。」

【勸請巳。歸命禮三寶。】

「我(某甲)至心迴向。從無始來。至於今日。於三寶所。修
行成就。所有善根。乃至施與眾生一摶之食。復以如
是持誦秘密功德。懺悔勸請隨喜善根。皆悉攝取。回

施一切眾生。無悔悋心。是解脫分善根所攝。如諸佛
世尊之所知見。不可稱量。無礙清淨。如是所有。功德
善根。悉以回施一切眾生。不住相心。不捨相心。我亦
如是。功德善根。悉以回施一切眾生。共諸眾生同證
無上菩提。得一切智。因此善根。更復出生無量善法。
亦皆回向無上菩提。又如過去未來現在諸大菩薩
修行之時。功德善根。悉皆回向一切種智。然我所有
功德善根。亦皆回向無上菩提。是諸善根。願共一切
眾生。俱成正覺。如餘諸佛坐於道場。菩提樹下。不可
思議。無礙清淨。住於無盡法藏陀羅尼。首楞嚴定。破
魔波旬。無量兵眾。一剎那中。悉皆照了。於後夜中。獲
甘露法。證甘露義。我及眾生。願皆同證如是妙覺。猶
如諸佛。示現應化。得無上菩提。轉妙法輪。為度眾生。
我亦如是。示現應化。得無上菩提。轉妙法輪。度諸眾
生。」

【迴向巳。歸命禮三寶。】

「我(某甲)至心發願。願諸眾生。悉發無上菩提之心。常
念十方諸佛功德智慧。復願一切眾生。頓破無明。得
見佛性。猶如諸大菩薩。一切天龍八部。增益威光。擁
護國土。及於壇場。却諸魔怨。令我所修諸佛秘密法
要。速獲成就。」

【發願巳。歸命禮三寶。次應自誓受菩提心戒。如上
懺悔。隨喜勸請迴向。文出大金光明經。而五法皆
言悔者。以其悉能除障滅罪。禮佛能除我慢障。得

尊貴身。懺悔能除三障。得依正俱足。隨喜能除嫉
妬障。得大眷屬。勸請能除慢法障。得多聞智慧。迴
向者。謂迴自所修善根。向於三處。即實相。菩提。及
與眾生。能除著有及慳悋心。由迴向少善。徧入三
際。如滴水投海。如聲入角。則能遠徧。發願能除退
屈障。得總持諸行。速獲妙果。然迴向即兼發願。今
於迴向開出發願以對治無決定心。喜退屈障。或
可入道場時禮佛乃至迴向。持誦畢方兼發願亦
得。念誦畢如前次第結印。各誦真言一遍。復修五
悔。若時速。不能如上誦懺悔等文。可為偈曰。

我弟子某甲。至心懺悔。


「　歸命十方佛
　大聖準提尊
　一切賢聖眾
　悉知悉見我
　今身若前身
　所造諸惡業
　我今盡發露
　眾罪皆懺悔」



我弟子某甲。至心勸請。


「　十方一切佛
　現在成道者
　我請轉法輪
　安樂諸眾生
　十方一切佛
　若欲般涅槃
　我今頭面禮
　勸請久住世」



我弟子某甲。至心隨喜。


「　三世諸如來
　菩薩聲聞眾
　修習三乘人
　乃至凡夫類
　所有諸福善
　施戒禪定慧
　忍辱并精進
　我今皆隨喜」



我弟子某甲。至心發願。


「　願諸眾生等
　悉發菩提心
　永斷諸煩惱

　當證一切智
　復願我今修
　準提秘密行
　所求諸悉地
　隨心速成就」



我弟子某甲。至心回向。


「　以我所修福
　及與真言行
　回向諸有情
　共成無上道
　復以今所修
　禮拜及懺悔
　勸請并隨喜
　發願回向善
　悉施與眾生
　永離三途苦
　同趣大菩提
　法界真如海」

】

「○附持誦法要

今此法要。葢為初機行人。依經修習。三業未淳。不能
作諸觀行。然聞陀羅尼功德殊勝。而心急欲持誦。或
鈍根之人。聞經真言觀行。心生退怖。遂失菩提法芽
無量功德。如經所說。若人纔誦一遍。即生菩提法芽。
何況常能念誦受持。由此善根速成佛種。無量功德
皆悉成就。故持明藏云。若有眾生作大惡業。無有善
種。於菩提心。無由生起。菩提分法。永不獲得。如是之
人。忽遇知識。誦此真言。一歷耳根。重罪減劣。善種即
生。何況恒常持誦。專注精勤。漫茶羅疏云。念如來之
神呪。心心暗契如來心。誦菩薩之密言。願願冥符菩
薩願。何生死而不出。何涅槃而不得。有斯利故。由是
集此法要。以便受持。行者若欲持誦。先須屏息諸緣。
起慇重心。生難遭想。至聖像前。或對鏡壇。正立。作合
掌頂禮相。此是準提菩薩最上頂禮印。然後注心觀
想尊容。五體投地。頂禮十方佛法僧三寶。次禮毗盧
遮那牟尼如來。準提佛母。觀世音菩薩。金剛手菩薩。

及一切聖眾巳。胡跪合掌。至心懺悔。作如是言。我弟
子(某甲)自無始以來。身口意。所作之罪。今對三寶諸
佛菩薩前。發露懺悔。不敢覆藏。乃至過去現在未來
三世諸佛菩薩。福智圓滿。種種功德。我今隨喜。然後
結金剛正坐。以右足壓左䏶上。或半加趺。或隨意坐。
次結大三昧耶印。以二手仰掌展舒。將右手在左手
上。二大拇指甲相拄。安臍輪下。此印能滅一切狂亂
妄念。雜染思惟。既澄定身心。即觀六道眾生。無始巳
來。於生死海中。輪迴六趣。願彼皆發菩提心。行菩薩
行。速得出離。作是念巳。即便入淨法界三昧。謂想自
身頂上。有一梵書㘕字。此字遍有光明。猶如明珠。
或如滿月。想此字巳。復結金剛拳印。以左手大拇指
捻無名指根第一節。餘四指握大拇指作拳。此印能
除內外障染。成就一切功德。右手持數珠。即口誦淨
法界真言。二十一遍。真言曰。

唵㘕(或單持㘕字亦得。㘕或作囕)○(此是梵書唵㘕字)

此淨法界㘕字。若想若誦。能令三業。悉皆清淨。一切
罪障。盡得消除。又能成辦一切勝事。隨所住處。悉得
清淨。衣服不淨。便成淨衣。身不澡浴。便當澡浴。若用
水作淨。不名真淨。若兼此法界心㘕字淨之。即名畢
竟清淨瓶。如靈丹一粒。點鐵成金。真言一字。變染令
淨。偈云。囉字色鮮白。空點以嚴之。」

【梵書囉字上。安空點。即成㘕字矣。】

「如彼髻明珠。置之於頂上。真言同法界。無量眾罪除。

一切觸穢處。當加此字門。故蓮華部念誦法云。若觸
穢處。當觀頂上有法界生字。放赤色光明。所謂㘕字
也。」

【若實外緣不具。無水洗浴。闕新淨衣。用此㘕字淨
之。若外緣具者。而不洗換。託此以為淨。是無敬信
懈怠之人。尚不免輕慢之愆。何能滅罪生福。成就
所求悉地。若先用水如法澡浴。洗淨。著新淨衣。更
用此真言淨之。即內外俱成清淨。所祈速獲靈騐。】

「次誦護身真言。當結本經第二根本印。誦心真言七
遍。或結無能勝菩薩印。誦無能勝真言七遍。今時多
誦他部。所謂文殊一字真言。

唵。齒𡄦(二合)(𡄦字當作離禁切。彈舌道之。或直音疾陵)。(此是梵書唵齒𡄦字)
(此亦唵齒𡄦字。原梵書兩種不同。亦如此方之隸篆也)

此齒𡄦字作二合。或作
三合。叱哩陵。或作四合。體哩呬淫。義淨法師譯作叱
洛呬𦦨。如是四字。合為一言。方成梵音一字。如不善
梵音者。實難得其真妙。此一字呪王。功力甚大。不可
思議。如文殊根本一字陀羅尼法云。世尊告諸天眾
言。應知此陀羅尼。於諸呪中。是大呪王。有大神力。若
善男子。善女人。能受持者。文殊師利菩薩。常來擁護。
或於覺時。或於夢中。為現身相。及諸善事。此呪尚能
攝得文殊師利菩薩。況餘菩薩及世出世賢聖等眾。
此呪能消一切五逆。四重。十惡罪業。當知是呪於世
出世種種呪中。最為殊勝。是諸佛心。能令一切所願。
皆悉滿足。未作法時。即能成辦。如意等事。若發無上

大菩提心。誦之一遍。力能守護自身。若誦兩遍。力能
守護同伴。若誦三遍。力能守護一宅中人。若誦四遍。
力能守護一城中人。若誦五遍。力能守護一國中人。
若誦六遍。力能守護一天下人。若誦七遍。力能守護
四天下人。若以清旦誦一遍。呪水洗面。能令見者歡
喜。乃至云。若有眾生為飛頭鬼所執。以手自摩其面。
誦呪一百八遍。作可畏相貌。便以左手作本生印。(以大
母指。屈在掌中。用後四指。壓大母指上急把拳)即自努目。陰誦此呪。而著病
者。所患即除。若患一切鬼病。以呪呪右手。一百八遍。
燒安息香熏之。左手作本生印。右手摩病人頭。患即
除愈。若欲經過師子。虎狼。毒蛇。怨賊。一切險難之處。
當須盡其身心。不得近諸女人。及喫五辛。一切酒肉。
於諸眾生。起大悲想。至心誦呪四十九遍。而諸怨惡。
自然退散。假令遇之。無不歡喜。此呪假令一切眾生。
或於一劫。或無量劫。乃至名字。不可得聞。何況得見。
專心念誦。此陀羅尼。能令眾生現世當來。常獲安隱。
與諸如來。大菩薩眾。常為眷屬。是故慇懃。生難遇想。
勿生輕慢。起疑惑心。廣如經說。此不繁錄。」

【別譯云。若誦百遍。能護一國。若誦千遍。能護四天
下。舊令誦此一字呪王巳。復誦六字大明真言。一
百八遍。然後誦準提陀羅尼。今恐多雜他部。行人
反見難持。故此不錄。如欲持者。當如後誦之。】

「次誦加持數珠真言。用末香塗珠上。以二手掌。捧珠
當心。誦真言七遍。加持數珠。真言曰。


唵吠嚧(引)遮那(引)摩羅娑嚩(二合)(引)賀(引)

加持珠巳。心口作是願言。我今欲念誦。惟願本尊諸
佛菩薩。加持護念。令速如意。所求圓滿。然後以左手
無名指。及大拇指。承珠。右手以大指。無名指移珠。當
於心前。澄心觀想準提佛母。與眷屬圍繞。了了分明
對坐。誦準提真言時。其聲不緩不急。每稱娑嚩賀字。
同時移過一珠。或一百八遍。或一千八十遍。常須定
限。不得缺減。若務忙者。誦一百八遍巳。後隨意散持
之。或結根本大印。於菩薩臂上。記數念誦。誦畢。頂上
散印。若一百八滿巳。不能多記。可以左手作金剛拳
印。右手持珠念誦。根本真言曰。

曩謨颯多引南三藐三沒䭾引俱引胝南引怛你也二合

他引唵。者禮。主禮。準泥。娑嚩。二合引賀。引
(此是梵書準提真言)

若所求事。欲速得成就者。當依如上本經作法。斷除
酒肉葷辛。方得應騐。如或隨時獲益。滅罪生福。在家
不能全斷酒肉妻妾。可於十齋日持誦。如欲長持無
間斷者。非十齋日。縱令酒肉妻妾。但當一心誦持。亦
能使短命者增壽。疾病者消除。」

【經律中。謂在家不能長持齋戒。令於每月中十日。
受持八關戒齋。斷殺。盜。婬。妄。酒。香華。歌舞。戲樂等。
八事為戒。過中不食為齋。由此十日淨持齋戒。故
令念誦真言。必獲速騐。今時不知齋戒。但以不食

酒肉為齋。謬之久矣。茲許酒肉妻妾持誦者。由近
代俗流。酒肉妻妾。是其常業。雖聞佛戒。習性難改
若不用此大不思議神呪救拔。何日得出生死。故
佛頂頌云。不持齋者。名持齋。不持戒者。名持戒。若
聞念佛頂陀羅尼。便得具於聲戒。其有齋戒清淨
依法持誦者。豈不速出生死乎。】

或有無福無相者。求官不遂。貧苦所逼。常誦此呪。能
令現世。得轉輪王福。所求官位。必得稱遂。若求智慧
男女等。無不稱意。此真言。似摩尼珠。一切隨心所欲。
皆得。乃至欲請梵王。帝釋。四天王。閻羅天子等。但誦
此呪。隨請必至。所有驅使。隨自心願。此呪於南瞻部
洲。有大勢力。移須彌山。竭大海水。呪乾枯木。能生華
果。何況更能依法持誦。不轉肉身。得大神足。往兜率
天。聽聞正法。及往十方世界。承事諸佛。獲菩提記。若
欲成就壇法。如前依經作法。或但用鏡壇。可取一新
鏡未曾用者。於佛像前。從月十五日夜。面向東方。置
鏡座前。隨力莊嚴供養。具諸香華。閼伽淨水。然後結
根本大印。當於心前。誦根本真言。呪鏡一百八遍以
囊盛鏡。常將隨身。每欲念誦。但以鏡壇置於面前。結
印誦呪。若不能逐日對鏡念誦。但於十齋日對鏡念
誦。餘日不對鏡念亦得。若無鏡者。但觀想一鏡在前。
持誦亦成。或不能觀想者。但只專注念誦。亦得成就。
此準提呪。七十七俱胝如來同說。龍樹菩薩以偈讚
曰。



「　準提功德聚
　寂靜心常誦
　一切諸大難
　無能侵是人
　天上及人間
　受福如佛等
　遇此如意珠
　定獲無等等」



今時多於準提真言下。兼誦佛頂大輪一字明王真
言。所謂部林字。

【此是梵書部林字。亦作　彈舌道之。二字合為
一字。亦作步林。或作𠽾[口*(隆-一)]。又作部隴。又作勃龍。不
空三藏譯作勃嚕唵三字合為一字。其註云。嚕字
彈舌共為一音。又引聲從胸喉中出。其聲如繫大
鼓。古譯云步林。訛不正也。如此則音難得其正。惟
善梵音者能之。】

「根本儀軌經云。此佛頂大輪一字明王。得成就者。乃
至於諸如來。法欲滅時。能為佛事。復能擁護諸佛如
來一切法藏。此一字明王。於佛滅後。末法之時。行於
世間。為無能勝諸真言。亦諸佛菩薩悉所受持。乃是
過去佛菩薩之所傳說。若復所在有彼行人。專心持
誦此大明者。於彼所在五由旬內。地界之中。所有一
切諸惡宿曜。不能侵近。諸惡鬼神。皆自馳散。乃至一
切諸惡。不能為害。至於天人。聖人。亦不敢近。若持誦
者。一切業障。皆得清淨。若作擁護。能隱身入一切部
多中。無所障礙。於世間出世間不能為害。能摧世間
一切惡呪。此真言。是一切諸佛之頂。是文殊菩薩之
心。能施一切眾生無畏。能與一切眾生快樂。凡有修
持。隨意得果。同如意珠。能滿一切之願。若持誦餘一

切呪不成就者。用此真言。共餘呪一處。同誦持之。決
定成就。若不成就及靈騐。其呪神等。即當頭破七分。
是知此真言。能助一切呪。疾得成就。若欲單持此真
言求一切法成就者。當依彼經作法念誦。若持誦者。
不能如前誦淨法界真言。護身真言。乃至大輪一字
真言者。便可專持此準提陀羅尼。若年老衰邁氣力
短少。不能誦全真言。可初誦三遍巳。後但從唵字起。
誦下九字亦得。又或不能結準提大印。即當作金剛
拳念誦。凡誦呪訖。却用金剛拳印。誦吽字真言。而印
五處。先印額上。次印右肩。次印左肩。次印心上。後印
喉上。印竟。於頂上散之。能除一切魔障。成就一切勝
事。又隨所住處。欲辟除鬼神。可結金剛界。但誦準提
真言。呪香水二十一遍。八方上下之。灑即成辟除結界。」

【持明藏儀軌云。或作法時。在壇內睡臥。或得惡夢。
即誦佛眼真言八百遍。當誦時。右手持珠。左手執
金剛杵。真言曰。
唵(引)度曩嚩日囉(二合)郝】

「每日依法持誦時。須限定其時分。若一時持。即當早
晨。若二時持。則兼黃昏。若三時持。則加正午。如務忙
者。不能依時。但有暇時即便持之。若上根者持。得三
密相應。一身密(端坐結印)二語密。(口誦真言)三意密。」

【一念專注。或想真言梵字。或緣持誦之聲。或想準
提聖容。或想菩薩手中所執杵瓶華果等物。】

「神變經疏云。若用三密為門。不須經歷劫數。具修諸
行。只於此生滿足諸波羅蜜。故五秘密儀軌云。三密

金剛以為增上緣。能證毘盧遮那清淨三身果位。釋
陀羅尼文字云。若有諸佛不修三密門。不依普賢行
願。得成佛者。無有是處。若成佛巳。於三密門。普賢行
願。有休息者。無有是處。若正持誦時。未滿一百八遍。
不得共人語話。如必欲語話時。於自舌上。想一梵書
㘕字。縱語話。不成間斷。語話竟。即當續前持之。問
曰。為當只持一道真言。功德成就。為復廣持多道真
言。功德成就。答曰。此有二門。一者隨根所樂門。謂人
根機有於多種。好樂不同。或有樂持三道五道十道。
乃至百道等。於中隨根所樂。皆得持誦。二者疾得成
就門。謂欲求一切功德。疾得成就。宜專持誦一道真
言。成時。一切真言功德。皆悉成就。故文殊儀軌經云。
若欲一切功德成就。不得於別真言。而起思想。是也。
如上雖有數道真言。而皆是持誦準提真言之次第。
助成勝妙故也。又每日對鏡。初欲持誦時。當如本經
想自心如一月輪。圓明皎潔。有九聖字梵書。每一一
字。想有種種光明。布於心月圓明中。或不能想此九
字。可於心月輪中。想一梵書唵字。或想九梵字。安布
自身分中。言梵書九字。有種種光明者。如金剛智所
譯本。頌云。唵想安頭上。其色白如月。放於無量光。除
滅一切障。即同佛菩薩。摩是人頂上。折字安兩目。其
色如日月。為照諸愚暗。能發深慧明。𨽻字安頸上。色
如紺瑠璃。能顯諸色相。漸具如來智。主字想安心。其
色如皎素。猶心清淨故。速達菩提路。𨽻字安兩肩。色

黃如金色。猶觀是色相。能披精進甲。準字想臍中。其
色妙黃白。速登妙道場。不退菩提故。提字安兩䏶。其
色如淺黃。速證菩提道。得坐金剛座。莎嚩字安兩脛。
其狀作赤色。常能想是字。速得轉法輪。訶字置兩足。
其色猶滿月。行者作是想。速得達圓寂。按顯密圓通
取諸部陀羅尼字義。安布觀想。今恐初學。反見尤難。
故依本宗為持誦法要。或欲觀想他字義者。當如本
經末。別出一法中所明。如有復不能想此梵書者。但
只專心持誦。亦具一切三昧。故大悲心經云。陀羅尼
是禪定藏。百千三昧常現前。若人緊切持誦時。或遇
種種魔障。或忽然怕怖。或口舌難誦。或身心不安。或
多嗔多睡。或見諸異相。或於呪生疑心不欲持誦等。
當作對治之法。應依本經結第二根本印。誦心真言。
或作無能勝真言印契。或觀梵書囉字。或觀阿
字。隨作一法。隨觀一字。彼等境界自然消滅。若分別
心多者。當觀灑字。即成無分別。若著有為心多者。
應觀含字。即得因緣法本空故。又持明藏經云。行
人欲作法時。先須澄心。離諸誼閙。於自身分。想微妙
字相。一一現前。若得現前。一切罪垢。皆得消滅。微妙
字者。先於口門想其𤚥字。於右肩上想暗字。於
左肩上想惡字。於頭上復想暗字。於右臂上想
阿引字。左臂上想嚩字。於臍輪中想吽字。復
於遍身想阿引字。行人每想如是字。於身分現時
即復誦真言曰。

吽(引)左𨽻祖𨽻尊禰(引)吽(引)

此

真言。若誦至一洛叉。能除一切罪。

又真言曰。

唵
(引)左𨽻祖𨽻尊禰(引)癹吒(半音)

此真言。若誦至一洛
叉。得大智慧。

又真言曰。

曩莫(引)左𨽻祖𨽻尊禰
(引)曩莫

此真言常持。能除一切塵垢。其𤚥字是妙吉
祥菩薩根本。昧字是慈氏菩薩根本。室哩字為如來
根本。暗字為普賢菩薩根本。惡字為虛空藏菩薩根
本。阿字為一切如來根本。阿字又為觀自在菩薩根
本。又為金剛手菩薩根本。吽字為焰鬘得迦忿怒明
王根本。今略出其印相。先正足立。後却作右旋轉。以
二手各作拳。舒中指。作動搖相。此名惹嚩曩印。若行
人於大難中。或被禁縛時用。彼一切事。無能為害。

又以右手作拳。直豎中指。此名幢印。若鬬戰時。或有
大怖時用。

又先作跏趺坐。以左手作拳。直豎拇指。
以右手執左手拇指。安於臍輪。此名法印。求解脫用。
一切天人。皆悉稱讚。

又以二手展舒。手指各相離。
於頭上旋轉。如輪相。此印名八輻輪。威力。能斷除一
切大惡。

又先正立。作右舞勢。右轉。以右手作施願。
左手作三旛相。安額上。復作右舞勢。復作左舞勢。此
名方位印。能伏師子。龍虎。及部多。必舍左鬼等。乃至
賊盜等。

又以二手各安臂上。各豎頭指。此名鉢哩
伽印。能除一切瘧病。

又以二手作拳相合。以拇指
相交此名搗杵印。當用息除大惡宿曜。

又以右手
拇指與小指。安於頭指頭。此名鉢致娑印。能降伏阿
蘇羅。

又以二手合掌。二拇指如針。此名說法印。於

供養本尊時用。當得諸佛菩薩。及天龍八部。諸持明
天尊。皆悉歡喜。能施成就。(巳上諸印。皆誦本部真言)如欲成就大
事。速求靈騐者。必須依經立壇作法。方獲果遂。

○修悲敬二田。

○初修敬田。

行者欲得定慧增長。福智圓明。必須廣修悲敬二田。
上供十方三寶。下濟六道四生。以此為定慧之基。菩
提之本。故云菩提心有二種。度無邊眾生為因。無上
菩提為果。曼茶羅疏云。夫為道者。上若不供諸佛菩
薩。何處展智。欲求菩提。下若不濟諸仙餓鬼。何處行
悲。行者如欲修敬。當依本經。結五供養印。誦根本真
言。運想供養本尊諸佛菩薩一切聖眾。成就所願。福
智圓滿。如或常須供養。不能依經作法。今準諸部陀
羅尼。并成佛心要。略而出之。先當於聖像前。一心恭
敬。五體投地。遍禮十方法界無盡佛法僧三寶。如五
字陀羅尼頌。令結金剛印。以兩手各相背。二小指。二
拇指。相鈎。口誦真言七遍。真言曰。

唵(引)嚩曰囉(二合)勿(微吉切)(亦作吠)

誦巳。以印頂上散之。由此真言印。不思議力。自然遍
法界無盡三寶前。皆有自身禮拜奉事。然後以飲食
香華等。隨力所辦。盛於淨器。結普通吉祥印。印之。以
右手拇指。與無名指相捻。餘三指舒散。誦淨法界真
言加持二十一遍。真言曰。

㘕


由此真言加持。及手印力。其飲食器物等。自然清淨。
遍於法界。蓮華部念誦法云。於一切供養香華等。皆
加持此㘕字。放白色光。即無穢觸。所供養物。皆遍
法界。次誦無量威德自在光明勝妙力變食真言。合
掌加持二十一遍。真言曰。

娜謨薩嚩(無可切)(下同)怛他(引)(去聲)㜸跢(引)(一)嚩路(引)枳帝(二)
唵(引)(三)三(去聲)䟦囉三䟦囉吽(引)(四)

由此真言加持力故。其
飲食等。即變成諸天種種餚饍上味。奉獻供養十方
無盡三寶。亦為讚歎。勸請。隨喜功德。復結出生供養
印。二手外相叉合掌。十指各兩節相交。安在頂上。誦
出生供養真言二十一遍。真言曰。

唵

由此真言及印不思議力。自然遍法界出生無盡香
華燈燭幢旛寶葢衣服臥具樓閣音樂等。種種供具。
供養遍法界無量三寶等。若無飲食香華等。但於佛
前運想結印誦呪。亦自然出生如上種種供具供養
法界三寶(此變食真言理趣功德如下廣明)。

○次修悲田。

欲施諸仙食者。以一淨器。盛滿飲食。誦變食真言二
七遍。投於淨流水中。即變成天仙美妙之食。供養百
千俱胝恒河沙數諸仙。彼諸仙等。得加持食。各各成
就根本所願。諸善功德。若人以此真言加持飲食施
諸仙眾。能令現世增長福壽。心所見聞。正解清淨。具
足成就。梵天威德。一切冤讐。不能侵害。


欲濟諸餓鬼者。每於晨朝。及一切時。悉無障礙。取一
淨器。盛少淨水。置於少飯。及諸餅食。以左手持器。右
手作寶印。(以大拇指頭指中指小指舒。以無名指。用攪食上。施諸仙食。亦作此印)誦變
食真言七遍加持巳。然後稱四如來名號。

  
  * 南無多寶如來(能破餓鬼慳恡業。得福德圓滿)
  * 南無妙色身如來(能除餓鬼醜陋形。得色相具足)
  * 南無廣博身如來(能令餓鬼喉咽寬大。所施之食。悉皆充足)
  * 南無離怖畏如來(能除餓鬼一切怖畏。得離鬼道)

稱如來名號巳。彈指七遍。取其食器。於淨地上。展右
臂瀉之。(淨石木上瓦器亦得)佛言。加持此陀羅尼七遍。能令一
食。變成種種甘露飲食。充足百千俱胝那由他恒河
沙數。一切餓鬼。及異類鬼神。皆得飽滿。如是等眾。一
一各得摩伽陀國。七七斛食。此食此水。量同法界。食
之無盡。皆獲聖果。解脫苦身。得生天上。及生淨土。其
能施者。便能具足無量福德。則同供養百千俱胝如
來功德。等無差別。」

【當知此無量威德自在光明勝妙力變食陀羅尼。
即是三德秘藏。此之秘藏。具一切法。故能流出無
窮。出生無量。周徧法界。普興供養。三德者。法身。般
若。解脫。各具常樂我淨四德。法身不獨法身。必具
般若解脫。般若解脫。互具亦爾。言威德自在者。即
解脫德也。光明者。般若德也。勝妙者。法身德也。力
者。三德之力也。梵語陀羅尼。此云總持。謂總持三
德。要在一心。一心三德。法爾而具。然則一心。即陀

羅尼。陀羅尼。即是法食。莫不以三德共為之體。亦
莫不以三德共為之用。圓教之人。由能了知三德
秘藏。具一切法。一切諸法。體是三德。故能舉體起
用。作此現前所施分段之食。於一一食。出生一切
天須陀甘露味。及歡喜丸。酥酪醍醐。一切美味。莫
不悉具。於此一一味中。亦復出生妙香。寶華。天衣。
瓔珞。眾寶輦輿。一切服用。鐘磬。金鐃。笙。簫。角。貝。樂。
絃。歌。一切妙音。流泉浴池。華果園林。光明臺殿。一
切住處。復於一一美味。一一服用。一一妙音。一一
住處。彼彼出生如上六塵。一切妙供。無不周徧。一
器之食。至微至約。而所以能有如是不思議用者。
以此一即三德之全體故也。我今持此三德所熏。
六塵妙供。普施法界無量群生。一時充足。無所乏
少。雖施之物。亦本無有。我及眾生。亦無有相。是為
以空為觀者。雖復無與。無取。無物。無我。無眾生。而
其施者。受者。及中間物。莫不宛然。歷歷可見。是為
以假為觀者。於一心中。了知施者。受者。及所施物。
非有非無。三輪俱絕。是為以中為觀者。三觀照一
念中。得無後無前。何思何慮。作如是觀。而行施。是
為不住相施。是諸眾生。受此施時。一一自然。皆得
禪悅法喜之食。以故居天道。則轉增勝福。在人倫。
則頓悟真歸。修羅調伏瞋心。餓鬼咸獲飽滿。畜生
自得智慧。地獄永脫拘囚。即於此時。咸悔業因。進
求出世。應知是法是食。俱得為利。譬如熏藥。藥隨

火勢。入人身中。患除方復。法隨食入。亦復如是。或
近或遠。終破無明。】

「若取水一掬。用甘露真言。加持七遍。散於空中。其水
一滴。即皆變成十斛甘露。一切餓鬼。並得飲之。無有
乏少。皆得飽足。真言曰。

南無素嚕皤耶。怛多揭他耶。怛姪他。唵。素嚕。素嚕。皤
囉素嚕。皤囉素嚕。莎嚩(二合)訶」

【設無飲食。即以甘露真言。加持水施之。令一切餓
鬼。皆悉飽滿。若有四輩弟子。以此真言。及四如來
名號加持飲食。施諸餓鬼。便能具足無量功德。壽
命延長。福德增榮。又得顏色鮮潔。威德強記。速能
滿足檀波羅蜜。一切夜叉羅剎。諸惡鬼神。人非人
等。皆畏是人。不敢侵害。】

「○智矩如來心破地獄真言

別行經云。此呪若誦一遍。無間地獄。碎如微塵。於中
受苦眾生。悉生極樂。若梵書此呪。於鐘皷鈴鐸。作聲
木上等。有諸眾生得聞聲者。所有十惡五逆等罪。悉
皆消滅。不墮惡趣之中。真言曰。

曩謨。阿灑吒二合悉底引喃引。三摩也二合三母䭾。故緻引

喃引。唵。艮齧二合曩引。嚩婆引。悉蹄哩。提哩。吽

(以梵漢字。兼書之於鐘皷等上。更妙)

○毗盧遮那佛大灌頂光真言。


不空羂神變經云。若諸眾生。具造十惡五逆四重之
罪。數如微塵。滿斯世界。身壞命終。墮諸惡道。以此真
言。加持土沙一百八遍。散亡者屍骸上。或散塚墓上。
彼所亡者。若在地獄。餓鬼。修羅。傍生等中。以此真言
加持力故。應時即得光明及身。除諸罪報。捨所苦身。
往於西方極樂國土。蓮華化生。直至成佛。更不墮落。
真言曰。

唵(喉中擡聲引呼)(一)阿謨引伽上聲尾嚧左曩(二)摩賀引母捺囉二合

麼抳(三)鉢納麼二合入嚩二合攞(四)鉢囉二合靺哆野(靺亦作韈)

吽引(五)(○合口呼。胸喉中聲如牛吼。尾亦作吠。廢。微。左亦作遮者。母亦作畆。抳亦作儗)」


【阿字去聲呼。阿謨伽。此云無間斷。古云不空者。謬
也。尾嚧左曩。亦作吠嚧遮娜。或用紙帛等。書此真
言置亡人身上。或骨上。亦妙。故偈云。真言梵字觸
屍骨。亡者得生淨土中。見佛聞法親授記。速證無
上大菩提。不空羂索經云。若聞此呪。二三七遍經
耳根者。即得除滅一切罪障。若有眾生。連年累月。
痿黃疾惱。苦楚萬端。是病人者。先世業報。以是真
言。於病者前一二三日。每日高聲誦此真言。一千
八十遍。則得除滅宿業病障。若為鬼嬈。魂識悶亂。
失音不語。持真言者。加持手一百八遍。摩捫頭面。
以手按於心上額上。加持一千八十遍。則得除瘥。

若諸鬼神魍魎之病。加持五色線索。一百八結。繫
病者腰臂項上。及加持衣。則便除瘥矣。】

「○觀自在菩薩甘露真言

觀自在菩薩陀羅尼經云。若人誦此呪者。所有過去
現在。四重。五逆。謗方等經。一闡提罪。悉皆消滅。無有
遺餘。身心輕利。智慧明達。若身若語。悉能利樂一切
有情。若有眾生廣造一切無間等罪。若得遇此持呪
人影。暫映其身。忽得共語。或聞語聲。彼人罪障。悉皆
消滅。又若欲利益一切有情者。每至天降雨時。起大
悲心。仰面向空。誦此真言二十一遍。其雨滴所霑一
切有情。盡滅一切惡業重罪。皆獲利樂。真言曰。

曩謨囉怛曩二合怛囉二合夜引野曩謨阿引去哩也二合

嚩路枳帝濕嚩二合囉平引野冐地薩怛嚩二合野摩

賀引薩怛嚩二合野摩訶迦引嚕抳迦野怛你也二合

他引唵引度𩕳度𩕳迦度𩕳娑嚩二合賀引

(迦。或作葛。抳或作禰。𩕳或作你)」

【若樂略者。但唵字以下持之。唵字巳上。是歸敬辭。
又怛你也他巳上之文。或不慣誦。可依大悲呪曩
謨字誦起。至迦盧尼迦耶。向下如本真言誦之。若
書此真言於鐘皷鐸等。一切出聲物上。或有撞擊

吹振出聲。一切眾生聞此聲者。悉皆清淨。命終得
生西方淨土。】

「○六字大明真言

唵引麼抳鉢訥銘二合引吽引


莊嚴寶王經云。時觀自在菩薩說此大明時。四大部
州。并諸天宮。悉皆震搖。四大海水。波浪騰湧。一切諸
魔作障者。悉皆怖散馳走。佛告除蓋障菩薩言。此六
字大明陀羅尼。難得值遇。若有得此六字大明王者。
是人貪瞋癡毒。不能染污。若戴持在身中者。是人亦
不染著三毒病。此真言無量相應如來。而尚難知。菩
薩云何而得知此觀自在菩薩微妙本心處耶。若人
能常受持此大明者。於持誦時。有九十九殑伽河沙
數如來集會。復有微塵數菩薩集會。復有無數天龍
八部而來衛護是人。此持誦人。七代種族。皆當得其
解脫。腹中所有諸蟲。當得不退轉菩薩之位。若身中
頂上戴持。有人得見是戴持人。則同見於金剛之身。
乃至見於如來。若能依法念誦。即得無盡辨才。日日
具六波羅蜜圓滿功德。若口中所出之氣。觸他人身。
彼人發起慈心。離諸瞋毒。當得不退轉菩薩。疾證無
上菩提。此戴持之人。以手觸人。或以眼見。乃至異類
諸有情等。悉皆速得菩薩之位。如是之人。永不受生
老病死諸苦。又佛言。所有微塵。我能數其數量。乃至
大海水。我能知其數量。若有念六字大明一遍。所獲

功德。而我不能數其數量。假如四大部洲。一切男女。
皆得七地菩薩之位。所有功德。與念六字大明一遍
功德。而無有異。若人書寫此大明者。同寫八萬四千
法藏。若以天金寶造作如來形像。如微塵數。不如書
寫此六字大明中一字。所獲果報功德。不可思議。是
人當得一百八三摩地門。但念一遍。當得一切如來。
以衣服飲食湯藥。及座臥等資具。一切供養。此法於
大乘中最上精純微妙。一切如來。及諸菩薩。而皆恭
敬合掌作禮。說此六字真言時。有七十七俱胝如來
皆來集會。同說七俱胝準提陀羅尼。是知此六字真
言。與準提真言。首尾相須。如欲與準提真言同誦者。
可於準提真言前念誦。然須要得其訥銘二字合為
一字。始符梵音不謬。或欲單持誦者。功德準如上說。
若欲如法結壇念誦。詳彼經文。此不繁錄。

○文殊菩薩五字心呪。

阿囉跛者娜(梵書)

金剛頂經五字真言
勝相云。若人纔誦一遍。如誦八萬四千十二圍陀藏
經。若誦兩遍。文殊普賢隨逐加被。護法善神在其人
前。又若誦一遍。能除行人一切苦難。若誦兩遍。除滅
億劫生死重罪。若誦三遍。三昧現前。若誦四遍。總持
不忘。若誦五遍。速成無上菩提。若人一心獨處閑靜。
梵書五字輪壇。依法念誦。滿一月巳。文殊菩薩。即現
其身。或於空中演說法要。是時行者得宿命智。辯才
無礙。神足自在。勝願成就。福智具足。速能皆證如來

法身。但心信受。經十六生。決定成正覺(欲作法加持結界。詳如五
字心陀羅尼品)。

○大寶廣博樓閣善住秘密陀羅尼。

曩謨薩嚩怛他(引)孽多(去聲)喃(引)(一)。唵(二)。尾補攞孽陛(三)(亦
作毗布羅揭陛。尾又作肥。陛亦作鞞)。麼抳鉢囉(二合)陛(四)(抳亦作尼去聲。囉亦作臘)。怛
他多(五)(他上聲。多去聲)。你捺捨寧(六)(亦作那捺你捨泥。又作達囉設你)。麼抳麼
抳(七)(抳亦作尼)(上聲)。蘇(上聲)鉢囉(二合)陛(八)(蘇亦作素。囉亦作臘)。尾麼黎(九)(亦
作肥摩麗。又作毗末梨)。娑(引)孽囉(十)(孽亦作竭)。儼鼻[口*隸](十一)(亦作鉗鼻囇。又作鉗
苾𠼝)。吽(十二)。吽(十三)。入嚩(二合)攞入嚩(二合)攞(十四)(亦作什皤羅。又作什伐囉)。沒
䭾尾盧枳帝(十五)(亦作勃陀嚩𡀔。枳羝。又作勃陀毗路吉帝)。麌呬作(二合)地瑟
恥(二合)多(上聲)孽陛(十六)(麌呬夜。亦作矩醯耶)。娑嚩(二合)訶(引)(十七)。(下是梵書。舊本多
訛。今校正。若欲書於物上。須華梵兩存。然書華文。不必書其句下別譯之文)
(引)(引)(一)(二)(三)
(四)(五)(六)(七)
(八)(九)(引)(十)(十一)(十二)(十三)
(十四)(十五)(十六)
(十七)

○心呪。

唵(一)麼抳嚩日囉(二合)(二)吽(三)(一)
(二)(三)

○隨心呪。

唵(一)麼抳(尾軫切)駄(上聲)哩
(二合)(二)吽(三)泮吒(半音)(四)(一)(二)(三)(四)」

【此呪前後三譯。初譯失譯人名。開元附梁錄。次菩
提流志譯。三不空三藏譯。今恐初學苦於梵音。乃
校其三譯。正錄不空所譯之文。以餘二譯。字有
不同者。贅於句下。俾習者。宛得其音。而無疑滯
焉。】


「經云。此陀羅尼有大威德。佛由此成道。由此降魔。能
滅惡障。能成六度。若書於幢上。殿上。氎紙上。墻板等
上。有諸眾生暫得見者。或身手觸者。或影中過者。及
於人轉觸此人者。或佩身。或頂戴。或書於有聲物上。
其聞聲者。或讀誦者。或有但聞此陀羅尼名者。如是
眾生等。縱有四重五逆十惡等罪。悉皆消滅。決定當
得無上菩提。能於現世獲無量百千功德。常得國王
宰官四眾喜敬。不受世間種種諸苦。毒藥刀杖水火
等難。一切師子虎狼諸惡禽獸不敢為害。又無一切
盜賊鬼神邪魅諸毒蛇難。又現身不受一切諸病。所
謂一切瘧病眼病耳病鼻病舌病齒病。脣病喉病。頭
病項病諸支分病。手病背病。腰病臍病。痔病淋病。痢
病瘻病。瘡病髀病。脚病疔病。斑病肚病。疥病疱病。癩
病癬病。如是等病。悉不著身。不為厭禱蠱毒呪詛著
身。無橫災死。臥安覺安。於其夢中。見百千佛剎。及見
諸佛并諸菩薩圍繞。臨命終時。心不散亂。一切諸佛
現前安慰。又一切傍生鹿鳥。蚊蝱飛蛾螻蟻。乃至胎
卵濕化諸有情等。聞此陀羅尼名者。或身觸者。或影
中過者。決定當得無上菩提。又人於高山頂上。誦此
陀羅尼者。盡眼所見處。一切眾生。皆得滅除一切罪
業(廣如經說)。

○功德寶山陀羅尼。

南無佛陀(引)耶　南無達磨(引)耶　南無僧伽(引)耶
　唵　悉帝護嚕嚕　悉都嚕　只利波(二合)　吉利

婆(二合)　悉達哩　布嚕哩　娑嚩(二合)(引)訶(引)(○護亦作胡。都
亦作度。只亦作遮。波亦作婆。哩亦作尼去聲)

大集經云。若人誦此呪一遍。如禮大佛名經四萬五
千四百遍。又如轉大藏六十萬五千四百遍。造罪過
十剎土。入阿鼻大地獄受罪。劫盡更生。念此呪一遍。
其罪皆得消滅。不入地獄。命終決定往生西方世界。
得見阿彌陀佛。上品上生。」

【造罪過十剎土者。謂造罪過於十世界微塵也。劫
盡更生者。謂此娑婆世界壞時。其罪未畢。即寄往
他方世界地獄中。此界成巳。復移其人迴此方地
獄中受苦也。】

「○三字總持真言

唵啞吽(啞亦作阿)(此是梵書唵啞吽字)

瑜伽大教王經云。唵字是大遍照如來。(即毗盧遮那佛)啞字
是無量壽如來。(即阿彌陀佛)吽字是阿閦如來(即不動佛)。」

【如來因住多年修道。不得菩提。後習此觀。於初夜
分。便成正覺。謂唵字具含無量法門。是一切真言
之母。一切如來皆因觀想此字。而得成佛。阿字是
毗盧佛身。亦是法界。亦是菩提心。若人想念。能生
無量功德。吽字總攝金剛部。一切真言。是金剛部
主身。亦是三解脫門若常想念。能除一切罪障。成
就一切功德。】

諸教決定名義論云。吽字即法身。阿字即報身。唵字
即化身。如是三字。攝此三身。彼分別說。三乘解脫道。

是為正說因。所有聲聞緣覺。及一切智智。由是出現。
說一切法。即彼三字。亦是金剛三業。如實安住。所謂
唵(引)阿(引)吽。(引)此中唵字。是名金剛身業。阿(引)字金
剛語業。吽字金剛心業。又復吽字而為心智。覺了一
切法。如上所說。一切文字。當知皆從盎阿(引)吽三字
所生。由是諸法。起種種相。今當分別。彼一切法。皆與
盎阿(引)二字。初後相攝。此中吽字。出生一切。於三界
中。出現眾色。所有天。人。龍。阿修羅。迦樓羅。緊那羅。乾
闥婆。成就持明天。吉祥天。辯才天。烏摩天。帝釋天。梵
王天。那羅延天。大自在天。如是等天。及天后。所有一
切有情界中。男子女人。乃至諸佛菩薩等。皆從此吽
字出生變化。彼一一心住此字相。若心想此字時。當
住虗空。出生無礙。所謂三界心。同此一心入。入是心
巳。此得名為現證菩提。當知此心。無等無取。無著無
住。無表無相。是即虗空平等。一切智。無所得。相應。無
自無他。相應正行。世間所有旃陀羅等。最下族類。彼
等諸行。乃至傍生等類。彼所行行。種種差別。如是諸
行。雖復差別。皆亦不離一切智智。相應正行(云云)。

成佛儀軌頌云。


「　由誦此唵字
　加持威力故
　縱觀想不成
　於諸佛海會
　諸供養雲海
　真實具成就
　由諸佛誠諦
　法爾所成故
　由適誦啞字
　摧滅諸罪障
　獲諸悅意樂
　等同一切佛
　超勝眾魔羅
　不能為障礙
　應受諸世間

　廣大諸供養
　由吽字加持
　虎狼諸毒蟲
　惡心人非人
　盡無能陵屈
　如來初成道
　於菩提樹下
　以此印密言
　摧壞天魔眾」



大佛頂陀羅尼經言。設有眾生。於散亂心。口持神呪。
尚有八萬四千那由他恒河沙俱胝金剛藏王菩薩
種族。一一皆有諸金剛眾而為眷屬。晝夜常隨侍護
此人。縱令魔王。求其方便。終不可得。諸山鬼神。去此
善人十由旬外。若魔眷屬。欲來侵擾是善人者。諸金
剛眾。而以寶杵殞碎其首。猶如微塵。恒令此人所作
如願。

【巳上修持悲敬諸真言等。若不能各各誦持書寫
者。一切所作。悉用準提真言亦得。以準提真言。似
如意珠。若持誦行人。處處用之。皆得成就也。上言
誦持真言能滅五逆。十惡四重罪者。須知罪有性
遮。懺具事理。性則無論受戒與不受戒。作便是罪。
遮謂曾受佛戒。故心毀犯。事須披陳發露。禮佛名
經。行方等儀。能伏業本。理謂專觀實相。達罪性空。
滅業根源。此諸真言神呪。若能依法誦持。即事理
雙運。業本罪源並消。若犯禁戒。準律說悔。加以神
呪。則事理兼備。性遮齊遣。不可纔聞神呪功力。便
乃違犯禁戒。不依律懺。遮罪猶存。或托真言儀軌。
數造眾過。譬如愚人。恃王勢力。廣作諸惡。禍終滅
頂。業心不斷。罪實難除。必使身心俱捐。方得罪滅
如日消霜矣。】


○數珠功德法

夫數珠者。記心之奇術。積功之初基。持之者成德。戴
之者滅垢。世出世果莫不由斯。如金剛頂瑜伽念珠
經云。爾時毗盧遮那世尊。告金剛手言。善哉善哉。為
諸修真言行菩薩者。說諸儀軌。哀愍未來諸有情等。
說念珠功德勝利。由聞如是妙意趣故。速證悉地。時
金剛薩埵菩薩。白佛言。唯然世尊。我今為說之。爾時
金剛薩埵菩薩。而說偈言。


「　珠表菩提之勝果
　於中間絕為斷漏
　繩線貫串表觀音
　母珠以表無量壽
　慎莫驀過越法罪
　皆由念珠積功德
　硨磲念珠一倍福
　木槵念珠兩倍福
　以鐵為珠三倍福
　熟銅作珠四倍福
　水精真珠及諸寶
　此等念珠百倍福
　千倍功德帝釋子
　金剛子珠俱胝福
　蓮子念珠千俱胝
　菩提子珠無數福
　佛部念珠菩提子
　金剛部法金剛子
　寶部念誦以諸寶
　蓮華部珠用蓮子
　羯磨部中為念珠
　眾珠間雜應貫串
　念珠分別有四種
　上品最勝及中下
　一千八十以為上
　一百八珠為最勝
　五十四珠以為中
　二十七珠為下類
　二手持珠當心上
　靜慮離念心專注
　本尊瑜伽心一境
　皆得成就事理法

　設安頂髻及掛身
　或安頸上及安臂
　所說言論成念誦
　以此念誦淨三業
　由安頂髻淨無間
　由帶頸上淨四重
　手持臂上除眾罪
　能令行者速清淨
　若修真言陀羅尼
　念諸如來菩薩名
　當獲無量勝功德
　所求勝願皆成就」



【三部念誦持數珠手印相。今當分別。如蘇悉地供
養法云。以右手大指。捻無名指頭。直舒中指。小指
微屈。以頭指著中指上節側。此通三部執數珠印。
其蓮華部執珠印。以右手大指。捻中指頭。餘三指
直舒。左手亦然。其金剛部執珠印。以右手作拳。展
直大指。捻頭指。左手亦然。持明藏儀軌經云。用童
女合線。以二十一合成條穿珠。或持誦時。以大拇
指搯一珠。一誦真言。】

七俱胝佛母所說準提陀羅尼經會釋卷下(終)


音釋

郝
音壑。
幀
音諍。張開畵繒也。

縠
音斛。紡絲織之。細如霧。一名方空。言其紗薄
如空也。
那由他
此云萬億。

拔折羅
此云金剛即金剛杵。

棓
同棒。
部多
鬼也。

淨居天子
色界第四禪。共有九天。上五天。名五

淨居天也。
瘻
音閭。痀瘻。曲脊病。

必舍左
此云啖精氣。謂噉人。及五穀之精氣。

殑伽河
舊云恒河。
三障
一煩惱障。二業障。
三報障。

五悔法
一禮佛。二懺悔。三隨喜。四勸請。五發願。
餘經或不以禮佛為五。以迴向足五。元迴向即兼
發願。若本經初入道場時。令發願。持誦畢。乃兼迴
向。意謂以現所修真言功德。迴向三處也。或有以
隨喜在勸請後。謂先懺滌身器。次欣法雨。後攝他
同巳迴向三處。若勸請在隨喜後。以隨喜是懺悔
中別義。事勢相連。故先明之。平等廣大。方堪聞法
也。大金光明經云。有四種重業。難可滅除。一者於
諸菩薩律儀。犯極重罪。二者於大乘經。心生誹謗。
三者於自善根。不能增長。四者貪著三有。無出離
心。有四對治。能滅四罪。一者於十方佛。至心親近。
說一切罪。二者為一切眾生。勸請諸佛說深妙法。
三者隨喜一切眾生所有功德。四者所有善根。悉
皆迴向無上菩提。如是隨喜。當德無量功德之聚
如恒河沙三千大千。世界眾生。皆成阿羅漢。有人
盡其形壽。以上妙四事供養。不及隨喜功德十分
之一。其勸請所得功德。假使人以滿恒河沙數大
千世界七寶。供養一切諸佛。所德功德。其勸請功
德。亦勝於彼。云云。
䟦
鞞揭切。

數珠一百八
表除一百八煩惱。謂九十八使。更

加十纏。是也。
儗
偶起切音擬。

有清信士問曰。準提有懺法否。答曰。經云每入道
場。先應禮佛。懺悔。隨喜。勸請。發願。此之五悔。即是
懺法。無別有以為懺也。問曰。近見有云夢授懺儀。
或云鏡中所現。復圖諸形像。今某甲未辯邪正。特
請師決。答曰。若不與本經文合。皆是魔事。或持呪
行人。不善作法。魔現佛像。菩薩像。種種異相。令行
人生喜生怖。皆不足信。倘行人遇斯境者。觀其所
現。不合經文。即當以無能勝呪印辟除之。魔遂不
得便。問曰。鏡上可用梵書九字否。答曰。行者不能
如法結壇。故以鏡為壇。元梵書。只宜想布於心月
輪中。奚用書於鏡為。問曰。世云五月初十日。復云
某月日。是準提菩薩誕晨。果否。答曰。準提乃法身
菩薩。既不降生人間。何有誕耶。