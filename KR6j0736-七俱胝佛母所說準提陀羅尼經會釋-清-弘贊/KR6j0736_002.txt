











七俱胝佛母所說準提陀羅尼經會釋卷中
唐天竺三藏法師大廣智不空奉　詔譯
清粵東鼎湖山菩提心沙門弘贊　會釋

「○次誦讚歎

阿嚩𠶒囉左覩囉娜(二合)舍(引)囉䭾(二合)娑麼(二合)囉哩補
句致鉢囉(二合)拏麼跛娜尾呬帝阿者禮怛𪘨娑哩素
你祖禮悉𠆙思準泥薩囉(二合)悶底南(引)婆嚩捨麼你
娑嚩(二合)(引)罕(引)帝薩鉢囉(二合)拏吠怛你也(二合)佗(引)訖
灑(二合)囉(引)拏蘖帝阿尾你多薩怛嚩(二合)娜麼你鉢囉
(二合)枲(引)那路(引)迦怛囉(二合)野(引)囉佗(二合)迦唎囉訖多
(二合)(引)囉尾孕(二合)(引)那戍(引)鼻你播(引)怛囉(二合)迦囉那
訖使(二合)𩕳娑普(二合)砧(底浪切)悉體(二合)怛嚩(二合)進底多麼
囉貪(二合)(去)鉢囉(二合)瑟砧(二合)李佉惹曩你爾娜(引)你薩
帝(知曳切)曩鉢囉(二合)庫舞(二合)地曬邏始佉嚟野薩怛梵
(二合)(引)囉抳焰(二合)惹閉怛母(二合)你帽(引)你(你夷切)嚩日哩
(二合)擔枳邏䭾彌焰(二合)素囉哩補婆嚩喃鉢囉(二合)吠奢
野底阿引哩野(二合)嚩路(引)枳帝皤悉𠆙底諾僧捨閻
薩怛多惹播(引)多(半音)(多語切)旦曩(引)悉底(二合)惹㜸底緊
旨你也(二合)薩怛梵(三合)(引)曩那娜(引)悉薄羯底(二合)毗藥
(二合)壹底娑迦羅播(引)跛曩(引)舍你婆誐嚩底跛耻多
麼(引)怛囉(二合)悉地迦哩布囉野麼努(引)囉貪冥枲(引)

娜底曩怛梵(二合)(引)娑麼(二合)囕迦室子(二合)多(半音)婆誐嚩
底準泥陀(引)囉尼薩妬(二合)怛羅(二合)薩麼跛多(二合)」

【讚歎者。謂稱揚讚歎聖德之美。具足無邊福智。能
成就眾生所求。一切世出世間之樂。然智譯缺此
讚法。持明藏中雖備。其文尤繁。行者若不能作此
梵讚。當知蘇悉地經讚偈。蘇悉地經云。其讚歎文。
應用諸佛菩薩所說歎偈。不應自作。而彼經無讚
準提文。今按本經述一偈。以讚本尊。偈曰。


「　大慈救世尊
　善導一切眾
　福持功德海
　我今稽首禮
　真如舍摩法
　能淨貪瞋毒
　善除諸惡趣
　我今稽首禮
　得法解脫僧
　善住諸學地
　勝上福德因
　我今稽首禮
　大聖準提尊
　哀愍於世間
　成就諸悉地
　我今稽首禮
　大悲觀自在
　一切佛讚歎
　能生種種福
　我今稽首禮
　大力忿怒身
　善哉持明王
　降伏難伏者
　我今稽音禮」



忿怒身。即明王大威金剛。】

「○次說本尊陀羅尼布字法

從頂至足。觀一一真言字。屈曲分明。流出光明。照六
道四生輪迴有情。深起悲愍。施與安樂。用陀羅尼九
字布列於行者身。即成。以如來印。八大菩薩所加持
身。若作息災。增益。降伏。敬愛。隨四種法。所謂白黃黑
赤。成辦悉地。即結布字印。二手內相叉。二大指。二頭
指。二小指。相合直豎。即成。」


【智譯云。結此手契成。即想自身猶若釋迦如來三
十二相。八十種好。紫磨金色。圓滿身光。想巳。以手
契觸頭上布唵字。觸眼中布折字。一一依字次第。
乃至兩足。皆以契觸布之。】

「想唵字安於頂。以大拇指觸頭上。

次想左字。
(即者字)兩目瞳人上俱。

想禮字。復以大拇指觸左
右眼上。

次想祖字(即主字)安於頸上。用大拇指觸。

次想禮字當心。以大拇指觸。

次想準字安
左右肩。以大拇指觸。

次想泥字安臍上。以大拇
指觸。

次想娑嚩二合字安右左兩䏶上。以小指觸。

次想訶字安右左兩脛上。以小指觸。」

【智譯。每字皆以偈釋。及令觀字色相。然其安布與
本譯略有參差。故不錄。如欲知者。下持誦法要當
出。又當知。令想九字真言。皆是天竺梵書。非此方
之文。故一字頂輪王儀軌云。所言觀諸字。唯瞻於
梵書。非是隨方文。有大神力用。或問曰。何以梵字。
皆有不思議神用耶。答曰。謂每一一字。當體即是
諸佛菩薩心故。當體即是離相法界故。當體即是
教理行果故。是以有不可思議神用也。又天竺梵
字。法爾本有。何以故。以世界初成時。梵王傳說。不
同此方蒼頡等創製。若然者。凡天竺梵字。皆有不
思議神用。何得偏贊真言中字耶。答曰。以真言中
字。由諸佛不思議神力加持。體含多義。法性如然。
故偏有神用。即如此方語言文字是一。唯急急如

律令等語。呪火不燒。呪湯不熱。呪刀不傷。呪毒不
中。由作呪語。偏有此神用。非餘一切文言。皆有此
功力。天竺亦爾。文字雖一。唯真言中字。偏有神力。
非餘一切字。皆有如是神用也。或曰。呪是諸佛秘
密之法。尚非因位所知。何以今解釋此九聖字義。
答曰。據賢首心經疏。及神變疏。并密藏諸經。釋陀
羅尼字意。而有二門。一不可說門。謂呪是諸佛密
法。唯佛與佛相傳。不通他解。但當持誦。不須強釋。
二強說門。謂真言中隨舉一字。或作人。或作法。橫
豎該羅。自在解脫。以要言之。無盡法門。於一字中。
解說都盡。方是陀羅尼字義。就此而言。假使十方
諸佛。經恒沙劫。共說真言中一字義。亦不能盡。故
莊嚴寶王經云。六字陀羅尼。是觀自在菩薩微妙
本心。無量如來。而尚難知。其因位菩薩。云何而能
解耶。是知。知者尚難。況其受者。今於一字中。略為
解釋。即是強說門中。少分一途義耳。謂於真言一
字中。或作二義五義十義。乃至百義等解釋。名為
少分義。若作一義解釋。名為一途義。上云。尚非因
位能解者。此據密教圓宗。不可說門而言也。其不
可說門。義當密教圓宗。離言果海。其強說門。義當
顯教圓宗。帶言因分也。】

「由想布真言結印加持故。行者身即成準泥佛母身。
滅除一切業障。積集無量福德吉祥。其身成金剛不
壞體。若能常專注觀行。一切悉地皆得現前。速證無

上正等菩提。」

【智譯云。如是布字想念巳。便成準提勝法門。亦名
本尊真實相。能滅諸罪。得吉祥。猶如金剛堅固聚。
是名準提勝上法。若常如是修行者。當知是人速
悉地。故持明藏儀軌經云。若於準提菩薩法中求
成就者。先觀準提菩薩根本微妙字輪。安自身分。
一一分明。是人先身所造一切罪業。悉得除滅。凡
有所求。決定成就。神變疏云。真言行者。能令三業。
即同本尊三業。又真言中。每一一字。皆是諸佛全
身。故云行者身。即成準泥佛母身。故知此準提神
呪體即法身圓圓果海。用即不可思議。所以得速
證無上菩提。】

「○次結根本印」

【如前閼伽印出。持明藏經云。行人結根本印。誦根
本真言時。本尊菩薩歡喜顧視行人。】

「誦根本真言七遍。頂上散印。」

【智譯用第二根本印。誦根本真言。】

「即取菩提子念珠。具一百八。依法貫穿。即以塗香。塗
其珠上。以二手掌中。捧珠當心。誦真言七遍。加持念
珠。」

【蘇悉地經云。捧數珠時。微小低頭。以至誠心。頂禮
三寶諸佛菩薩。若作阿毗遮嚕迦法。應用諸首而
作數珠。速成就故。】

「真言曰。


唵吠嚧(引)遮那(引)麼羅娑嚩(二合)(引)賀(引)」

【此是持珠真言。吠字。無蓋切。智譯作微字。於麼字
上有阿字。餘悉同。吠嚧遮那。此云徧照。亦云大日。
如世間日。唯照晝不照夜。照一世界。不照餘世界。
不得名大日。如來色身。法身。普周法界。十方世界
悉皆照耀。若人稱名皈依禮拜。則得法界一切諸
佛菩薩賢聖。乃至八部。加持衛護。】

「加持頂戴。心口作是願言。我今欲念誦。惟願本尊諸
佛菩薩。加持護念。願令速得隨意。所求悉地圓滿。然
後以左手無名指大指承珠。右手以大指無名指移
珠。手如說法相。」

【先以珠加持頂載。後方結此持珠印。有云。右手大
指捻無名指頭。直舒中指。小指微屈。以頭指著中
指上節側。此是佛部執數珠印。智譯云。二手相去
一寸許。餘指散開微屈。】

「當於心前。持珠念誦。其聲不緩不急。」

【此名言音持誦。根本真言。智譯云。不得高聲。須分
明稱字。而令自聞。此名聲念。一字佛頂輪王念誦
儀軌云。字句分明呼。不緩亦不急。不頻伸噦嗌。咳
𠻳與唾涕。染等心相應。及與緣苦受。如是等過患。
皆不得成就。】

「心專注。不異緣。觀自身。同本尊身。相好具足。又於身
前壇中。觀想七俱胝佛母。與眷屬圍繞。了了分明對
坐。」


【智譯云。所觀本尊及身上布字。念誦記數於一念
中。並須一時觀見。不得有缺使心散亂。蘇悉地經
云。念誦之時。不作異語。想真言如對目前。如是傾
誠。不應散亂。心緣別境。身雖疲極。不縱放之。制諸
惡氣。世間談話。皆不思念。不捨本尊。縱見奇相。而
不恠之。】

「每稱娑嚩(二合)(引)賀字。同時移一珠。」

【智譯云。誦本尊陀羅尼一遍。以右手無明指捻一
珠過。周而復始。】

「一百八。或一千八十。為念誦遍數。常須限定。若不滿
一百八。即不克求悉地遍數。」

【蘇悉地經云。依法念誦了。應起誠心。作祈請云。我
依本法念誦數滿。唯願尊者。領受為證。於其夢中。
為授教誨。正念誦時。若有謦欬昏𤞑欠呿。忌真言
字。即起就水。作洗淨法巳。還從前念被所障隔。為
須一一皆從始念搯珠將畢時。申禮一拜。終而復
始。數珠一帀。一覩本尊顏。而作一禮。若正念誦時。
忽然錯誤。當誠心懺悔。過由放逸。故致斯誤。願尊
捨過。便申頂禮。復須從始。而念誦之。】

「念誦畢巳。蟠珠於掌中。頂戴。發願。作是願言。以我念
誦功德。一切眾生。所修真行。求上中下悉地。速得成
就。安珠於篋中。」

【言上中下悉地者。每地各有三品。共成九品。下三
品者。若下品成就。能攝伏一切四眾。凡有所求。舉

意從心。一切天龍。而來問訊。又能伏一切蟲獸。及
鬼魅等。若中品成就。能驅使一切天龍八部。能開
一切伏藏。或要入阿修羅宮。龍宮。便得入之。去住
隨心。若上品成就。便得仙道。乘空往來。天上天下。
而得自在。世出世間事。無不通達。中三品者。若下
品成就。便得諸呪仙中為王。住壽無數歲。福德智
慧。三界無比。若中品成就。便得神通。往餘世界。為
轉輪王。住壽一劫。若上品成就。現證初地巳上。菩
薩之位。上三品者。若下品成就。得至五地巳上菩
薩之位。若中品成就。得至八地巳上菩薩之位。若
上品成就。三密變成三身。只於此生。得證無上菩
提之果。此是持呪人九品成就。若直求成佛。不須
求中下三品等。即當求上三品成就。餘如下增益
法明。】

「即結定印。端身閉目。澄心靜意。當於胸臆身內。炳現
圓明。如滿月。皎潔光明。起大精進決定取證。若能不
懈怠專功。必當得見本源清淨之心。於圓明中想唵
字。餘八字右旋於圓明上布列。於定中須見真言字
分明。既不散動。得定。即與般若波羅蜜相應。即畫圓
明月輪。」

【即結定印者。以兩手外相叉。仰於臍下。或以二手
仰掌展舒。將右手在左手上。二大拇指甲相拄。安
於臍輪下。又無量壽儀軌云。以二手外相叉。二頭
指背相著。從中節以上直豎。二大指捻二頭指。即

成。此之三印。隨結其一。皆得作此圓明觀法。名為
瑜伽念誦。故智譯云。若求解脫速出離生死。作此
三摩地瑜伽觀行。無記無數念者。即想自心如滿
月。湛然清淨。內外分明。以唵字安月心中。以折隷
主隷準提莎嚩訶字。從前右旋。次第周布輪緣。諦
觀一一字義。與心相應。不得差互。

圓明布列梵書圖

<img:>

持明藏儀軌云。唵字為毗盧遮那佛根本。左字為
大輪明王根本。隷字為大忿怒不動尊明王根本。
又為馬頭明王根本祖字為四臂佛身根本。隷字
為不空羂索菩薩根本。亦觀自在菩薩根本。尊字
為大尊那菩薩根本。禰字為金剛薩埵菩薩根本。
莎字為伊迦惹吒菩薩根本。賀字為嚩日囉曩佉
明王根本。】

「次應思惟字母種子義。」

【此九聖字。能生一切字。故云字母。言種子者。是引
生義。攝持義。以初一字為種子。而下諸字。所有觀

智。依所引生。攝入初字。若得唵字門。秘密相應。即
得諸佛無盡法藏。則悟一切法本不生。一以普及
為言。切以盡際為語。由悟一切法本不生。即達諸
法空。以諸法入實相中。故不生不滅。乃至悟一切
法言語道斷。故無言說。法相平等。如霔大雨。故云
平等。於一一字。專注思惟觀察。則一切行願。皆得
滿足。】

「唵字者。是三身義。亦是一切法本不生義。」

【智譯云。唵字門者。是流注不生不滅義。復於一切
法為最勝義。】

「左字者。一切法不生不滅義。」

【智譯云。於一切法是無行義。】

「禮字者。一切法相無所得義。祖字者。一切法無生滅
義。」

【智譯云。於一切法是無起住義。】

「禮字者。一切法無垢義。準字者。一切法無等覺義。泥
字者。一切法無取捨義。娑嚩字者。一切法平等。無言
說義。訶字者。一切法無因義。」

【於一切法。是無因寂靜無住涅槃義。】

「由一切法本不生故。即得不生不滅。

由不生不滅
故。即得相無所得。

由相無所得故。即得無生滅。

由無生滅故。即得無垢。

由無垢故。即得無等覺。

由無等覺故。即得無取捨。

由無取捨故。即得平等
無言說。

由平等無言說故。即得無因無果。

般若相

應。無所得。以為方便。入勝義。實則證法界真如。以此
為三摩地念誦畢巳。」

【謂由悟一切法本不生故。平等無二。成無分別智。
與般若波羅蜜無智無得相應。由此無所得智以
為方便。悟入最勝義諦。證法界真如。此法界真如
海。不可以言詮。是佛境界。自覺聖智所證。非思量
分別所能知。智譯云。所說文字義。雖立文字。皆是
無文字義。既無文字。須諦觀一一義相。週而復始。
無記無數。不得斷絕。不斷絕者。為流注不生不滅
最勝義。是故無行。為無行義。乃至云。無因寂靜無
住涅槃。為無因寂靜無住涅槃義。是故不生不滅
最勝無斷。週而復始。此名三摩地念誦。按諸陀羅
尼經。持誦法。亦有多種。今略出其六。一三摩地持。
亦名瑜伽持。但想心月中布字。如本經布字法所
明。二出入息持。即於出入息中。想有梵書真言字。
若息出字出。若息入字入。字字分明。朗如貫明珠。
不得間斷。如息出時。想自心月輪中九聖梵字。字
字連環。皆有五色光明。從自口中流入準提菩薩
口中。右旋安布菩薩心月輪內。如息入時。想菩薩
心月輪中字。字字連環。皆有五色光明。從菩薩口
出。流入自口中。右旋安布心月輪內。如是終而復
始想之。三金剛持。急口齒。舌不至㗁。但口中微動。
四言音持。亦名微聲持。但令自耳聞之。不緩不急。
字字分明稱之。五高聲持。令他聞之滅罪。此須觀

時。若有不信者在傍。聞聲。反生毀謗。便獲重罪。只
宜微聲持之。六降魔持。內以悲心為本。外現威怒
之相。顰眉厲聲念之。如後阿毗遮嚕迦法。是也。復
有二種持誦。一無數持誦。謂不持珠定數。常無間
斷念之。二有相持誦。謂搯數珠。每日須得限定其
數。不得闕少。於上八種持誦。隨用其一。依法念誦
無有間斷。所祈勝果。決定成就。準金剛智所譯本。
亦出多種持誦。故智譯本。次說準提求願觀想法
云。若求無分別者。當觀無分別無記念。若求無相
無色。當觀文字無文字念。若求不二法門者。應觀
兩臂。若求四無量。當觀四臂。若求六神通者。當觀
六臂。若求八聖道。當觀八臂。若求十波羅蜜圓滿
十地者。應觀十臂。若求如來普遍廣地者。應觀十
二臂。若求十八不共法者。應觀十八臂。即如畵像
法觀也。若求三十二相。當觀三十二臂。若求八萬
四千法門者。應觀八十四臂。如上觀念。當入一切
如來三摩地門。甚深方廣不可思議地。是正念處。
是正真如。正解脫。念誦觀行了。欲出道場。復須依
前次第更結燒香。燈明。飲食等。手契。供養。懺悔。隨
喜。發願。即結前第一根本印。誦根本陀羅尼七遍。
頂上散之。復結前輅車印云云。】

「應結根本印。

○次結澡浴印。

○次結五供養印。

○次
誦讚歎獻閼伽。

○次結阿三摩擬你(二合)印。左轉一帀。
解界。」


【謂結前火院印。誦阿三摩擬你真言。左轉一帀。解
前所結諸界。持明藏儀軌經云。復作供養。讚歎懺
謝。某甲上來供養。絕無殊妙。唯願菩薩布施歡喜
又獻閼伽。而作頂禮。作法畢巳。發遣賢聖。復作護
身。次作阿三摩擬你印。】

「○次結寶車輅印」

【此中諸印。準前應結。輅車者。乃大車之總名。此方
黃帝始制。天子所乘法車。名曰玉輅。今寶輅。是佛
母所乘。上有幰葢。垂諸華纓。四面懸鈴。周帀欄楯。
七寶間錯。種種嚴飾。】

「以大拇指向外。撥中指頭。奉送聖者還本宮。」

【準智譯。以二大拇指向外。三度撥二中指頭。誦真
言三遍。】

「奉送真言曰。

唵者禮主禮準泥。蘖車蘖車。婆誐嚩底。婆嚩(二合)(引)婆
(引)嚩南。布娜囉(引)誐麼那(引)野。娑嚩(二合)(引)賀(引)」

【車字。當書何切。蘖車蘖車。即奉送句。前請輅車羯
哩洒耶。即迎請句。】

「○次結三部三麼耶印。各誦真言一遍。禮佛。如前懺
悔。隨喜。勸請。發願。廻向無上菩提。隨意經行。轉讀大
乘經典。華嚴。大般若等經。印塔像。浴舍利。右旋繞。思
六念。以此福聚。迴向自所求悉地。」

【智譯云。誦大般若。或華嚴。或無邊門。或法華。楞伽。
涅槃。大經論等。思惟講說。或以七俱胝佛像塔印。

用印香泥。沙上。紙上。隨意印之多少。如念誦有功。
如經所說境界。一一分明了知次第。蘇悉地經云。
為淨心故。常持六念。心注一境。而不散亂。一念佛。
二念法。三念僧。四念施。五念戒。六念天。前三是念
他。後三是念自。以施戒是自因。天是自果。而果有
近遠。近是生天。遠是第一義天。又前三。亦可為念
自。謂念一體三寶也。優婆塞戒經云。念佛法僧。名
智慧莊嚴。念施戒天。名福德莊嚴。然上所修。為欲
速得圓滿福智。及十波羅蜜。頓出世間。超三無數
劫。現生祈尅聖果。故須發菩提願。運大悲心。常欲
利樂一切有情。同於準提菩薩。復仗無邊諸佛菩
薩。以大悲願。加持護助。使速成就。準此。必須依前
選擇勝處。為所修壇場。限四月四日為一期。屏絕
往來言語。方得三密相應。面向東方。吉祥之位。或
復餘方。若不能依上如法結壇者。別有一法。亦須
擇一靜處。於準提聖像前。置一淨鏡為壇。如上向
方跏趺。對於聖像。行者先於自頂上。想一㘕字。
變成三角火輪。從頂至足。燒盡自巳有漏之身。及
燒此有為世界。如同劫火。燒盡無遺。但有空寂而
巳。又想一暗字。在自頂門中。此字體。即是諸佛
光明法水。用灌佛子之頂。此是秘密灌頂法門也。
復想建立無為之壇。於最下方。遍想欠字雜色。
而為空輪。於空輪上。遍想含字黑色。變成風輪。
風輪上。遍想㘕字赤色。變成火輪。火輪上。遍想

[金*(离-禸+ㄆ)]字白色。變成水輪。水輪上。遍想阿字黃色。
變成金剛地。於金剛地上。遍想有大蓮華。一一華
上。皆有準提菩薩。飲食幢旛等諸供養具。而為供
養。皆對準提鏡壇。三密相應。又行者無準提像。并
華果飲食等供具。但作此觀。亦得吉祥成就。如是
想巳。一心諦觀準提菩薩。具無盡相好光明。於菩
薩心月輪中。有九聖字。右旋布列。行者想自心月
輪中。亦有九字如前布列。於自身分。從頂至足。亦
布九字。次誦唵㘕淨法界真言。并唵齒𡄦護身真
言。各二十一遍。然後結根本印。或金剛拳。誦準提
真言。無記無數。專精一意。勤策身心。不令懈怠。欲
近成就時。或有種種障起。應如後作息災等法。而
降伏之。於一期中。隨自根性。必獲三昧現前。即於
定中見無數佛會。聞妙法音。證得十地菩薩之位。
行者欲於此法求成就者。須依前預誦準提真言
一萬遍。乃至十萬遍。而為先行。如蘇悉地經云。若
不先誦遍滿念持。所求下法。尚不得成就。況求上
中悉地成就。以是義故。作勝上心。而先念誦。既為
先行。便於夢中見諸佛菩薩吐出黑物等。即是罪
滅福生成就之相。如念所求。決獲果遂。莫生疑惑
之心。勿起取捨之念。更須策發三業。加功誦持。亦
不得以是境界衒賣於人。唯同道者。不為名利敬
讚。方得說之。或曰。見如上相。得無成邪妄耶。曰。今
依經持誦。正觀成就。勝境自現。非同他修。斥離取

相。如不達經各有旨。雷同取謗。毀滅大乘。自陷泥
犁。然行者若欲持誦真言。必須求於明師。善曉梵
音作法之者指決字句契印。不令訛謬。切勿師心。
持誦無騐。於呪生疑。自招愆咎。蘇悉地經云。若復
有人。久至持誦下品真言。縱自無力。於本尊邊。轉
求上品自成。若於上品真言之中。心懷猶預。念持
供養。復不精誠。雖於上品真言。彼念誦心輕。致招
下品成就。故知持誦。皆由心意。誠心念誦。皆獲悉
地。若人持誦真言。久無效驗。不可棄捨。倍增廣願。
轉加精進。以成為限。如此之人。速得成就。於其夢
中。或於虗空有聲告言。汝不應持是真言法。亦不
應棄。復不瞋彼。何以故。並是魔故。唯須精進。不應
退轉。心不惡思。攀緣諸境。縱放諸根。恒常獲淨而
念誦之。故香王陀羅尼經云。日別濾水。香湯洗浴。
別著衣裳。大小行來。皆須洗淨。入壇之時。須嚼楊
枝。然後入壇。一心誦呪。莫思外事。持呪之法。不得
破戒身。亦不得近觸著女人。若觸著者。即無騐。】

「○次說息災。增益。敬愛。調伏。四種法。

○扇底迦法者。求滅罪轉障。除災害。鬼魅。疾病。囚閉
枷鎖。疫病。國難。水旱不調。蟲損苗稼。五星陵逼本命。
悉皆除滅。煩惱解脫。是名息災法。」

【扇底迦。義譯為息災。復含上多義。故存梵音而不
直翻華言。下三法。準此應知。】

「作此法時。著白衣。面向北。交脛豎膝。吉祥坐。觀本尊

白色。供養飲食果子香華燈燭地等。悉皆白色。」

【交脚豎膝。名為吉祥坐。塗香用白擅。燒香用沉水。
燈用酥然。如無酥。用白茶油。本譯云。觀作白色。智
譯云。並用白色。下三法亦然。】

「從月一日。至八日。日三時念誦。夜作護摩。息災真言
曰。

唵者禮主禮準泥(令某甲。若為他念誦。當稱彼名)扇(引)底矩嚕(二合)娑
嚩(二合)(引)賀(引)」

【智譯云。欲作扇底迦等。種種方法。或為自身或為
他人。即任依法而作念誦。若欲求息災。除一切鬼
神。及聰明長命。求解脫者。即於道場中。面向北交
脚豎膝而坐。乃至日三時念誦。及護摩等法。若念
誦時。先誦根本陀羅尼三七遍巳。然後但從唵字
誦之。妙言曰。唵折隷主隷準提。與彼某甲除災難。
莎嚩訶。
○作此法時。並須於道場壇中。如無場壇。
或於準提像前安置鏡壇。更須想一白色圓壇。於
圓壇中。遍想嚩字。或[金*(离-禸+ㄆ)]字。尊像供具。并自身。
想在圓壇中。或於像前只塗一圓壇亦得。以慈心
相應。從月一日初夜起。至月八日。每日三時洗浴。
三時換衣。至日滿時。或斷食。或食三白食。謂乳。酪。
粳米飯。】

「○布瑟置(二合)迦法者。求延命。官榮。伏藏。富饒。聰慧。聞
持不忘。藥法成就。金剛杵等成就。或作師子象馬類。
以真言加持三相現。隨上中下所求獲果。如蘇悉地

經廣說。欲求持明仙。入阿蘇羅窟。及諸八部鬼神窟。
求入者皆得。及證地位神通。求二種資糧圓滿。速成
無上菩提。是名增益法。作此法時。身著黃衣。面向東。
結跏趺坐。觀本尊黃色。所供養香華飲食果子燈燭
地等。並皆黃色。」

【塗香用黃檀。或白檀。加少鬱金。燒香用白檀。然麻
油燈。】

「從月八日。至十五日。日三時念誦。夜作護摩。真言曰。

唵者禮主禮準泥(令某甲)布瑟徵(二合)矩嚕(二合)娑嚩(二合)(引)
賀(引)」

【徵。音紙。智譯云。若欲求增長五通。轉輪。種種寶藏。
布著輪劍。賢瓶。如意寶。安善那。虞里迦鐘。及鉞斧。
羂索。三叉等。一切財寶。藥草。求成就者。身著黃衣。
乃至念誦如前。妙言曰。唵折隷主隷準提。與彼某
甲所求如意。莎嚩訶。
○如無壇場。可於準提像前
安置鏡壇。更想一黃色方壇。於方壇中。遍想阿
字。或暗字。尊像供具自身。俱想在方壇中。或像
前塗一方壇亦得。以喜悅心相應。如前洗浴換衣。
至日滿時。亦如前斷食等。三相現者。謂火𦦨。烟出。
煖氣。若真言行人。欲求成就時。按諸陀羅尼經。用
四種物。一者弓箭鉞斧鈎輪杵鏡。或數珠瓶鉢袈
裟等。僧家所用種種之物。二者雄黃雌黃等。種種
藥物。三者取河岸上土埿。作師子象馬牛駝。或雞
鵝孔雀金翅鳥等。種種禽獸之形。四者或塑畫彫

刻種種佛菩薩明王等形像。隨心所樂。用作一事。
依法成巳。而置壇中。如法誦呪若得火𦦨出時。或
手執。或塗身。或乘之與助伴知識飛騰虗空。或有
人見成就者。或成就者見彼人等。總得騰空。遊諸
世界。供養諸佛菩薩。皆壽命一劫。獲初地百法明
門。若烟出時。依前用之。得諸仙中為王。住壽萬萬
歲。若煖氣出時。得一切人天敬愛。所求如意。此是
成就三種相現。若得火光出。是上品成就相。得烟
出。是中品成就相。得煖氣出。是下品成就相。西方
昔有一人。得上品成就。引五百人升空。又云。若火
光現。得一切呪神常來擁護。八部之眾。皆常恭敬。
一切神呪。用之皆得最勝靈騐。若烟相現。隨所去
處。而無障難。所求遂心。若煖氣現。得一切諸人。并
鬼神等。同心敬愛。蘇悉地經云。若欲成就藥物等
者。有三種成。光𦦨為上。烟氣為中。煖氣為下。若乘
空自在而進。此為最上。藏形隱跡為中。成就世間
諸事為下。三種成就。隨上中下。更分別之。上成就
法。得持明仙。乘空遊行。成就五通。或得諸漏斷盡。
或得辟支佛地。或證菩薩地位。或知解一切事。或
辯才多聞。或成吠跢羅尸。或成藥叉尼。或得真陀
羅尼。或得無盡伏藏。具上等事。名上中下成就之
法。若藏跡。於身得大勢力。先來懈怠而得精勤。入
修羅宮得長壽藥。成鉢[口*(上/矢)*(入/米)]史迦天使。或能使鬼。或
能成就娑羅坌爾迦樹神。或成多聞。悟深義理。或

合藥。或纔塗足頂。即遠所涉。無有疲乏。如上所說。
悉名中成就之法。若下成就法。令眾喜見。或攝伏
眾人。或能懲罰惡人。降諸怨眾。及餘下事。名下中
下成就之法。若見㡧像舍利塔等。忽然搖動。或光
焰出。當知不久速得成就。餘如上念誦法中。上中
下九品法明。若欲成就輪仙法者。鑌鐵作輪。量圓
兩指一磔。輪安六輻。輞椽銛利。若欲成就雌黃法
者。取光雌黃。如日初出色光。亦如融金色光。是為
上好。若欲成就刀法者。取好鑌鐵刀。量長兩肘。以
小指齊。濶四指。無諸瑕病。其色紺青。如枿施鳥𣭔。
若欲成就佛頂法者。當以金作佛頂。猶如畵印。安
置臺上。其臺撑。用薩頗胝迦寶。若欲成就蓮華法
者。金作八葉蓮華。如兩指一磔手量。或用銀作。或
熟銅。白檀木作。若欲成就拔折羅法者。以好鑌鐵
作拔折羅。長十六指。兩頭各作三股。或紫檀金銀
熟銅作。若欲成就雄黃法者。取雄黃。色如融金。塊
成分折。復上有光。如是雄黃。能成上事。若欲成就
牛黃法者。當取黃牛牛黃為上。若欲成就護身線
法者。取細白[(畾/(冗-几+互))*毛]縷。三合為股。復三股合索。童女右
撚合。或縷金合。若欲成就牛糞者。取蘭若處。淨牛
糞燒作灰。和龍腦香用。若欲成就弓箭槍矟獨股
叉棓。及諸器杖。隨世用者。如意而作若欲成就鞍
馬車乘牛羊。一切鳥獸諸餘物等。隨世人共將為
上。隨意樂作。所成就物。置於金銀器。或熟銅。螺盃。

石。木。土器等。或敷有乳葉。香葉。蓮葉。蕉葉。或新[(畾/(冗-几+互))*毛]。
隨取敷之。又葉五重。先敷地上。置成就物。復以五
重葉而覆其物。或可是散。或種種衣。或諸雜物。次
第應知。所盛之器。然後以不散亂心。作三簸多法。
以心光明其物。及散洒之。手執杓。緩𢍶其酥。置其
物上。誦本真言。至莎嚩字。即瀉爐中。至訶字。還觸
其物。却至酥器。如是去來三處觸物。不得斷絕。是
名三簸多護摩法。三簸多時。以杓遍霑其物。皆令
潤膩。初置物時。先以水洒。次按持誦。若成有情之
物。作其形像。杓次於頂。而作護摩。若欲成自身。以
杓觸自頂。若為他作。但稱其名。其護摩物。復有三
種差別。一但稱名。二以物葢隔之。三但露現。眼所
觀見。如是皆用其酥而作護摩。若不得酥。當用牛
乳。或酥和乳。或用三甜。或觀成就差別。應當用之。
或以真言持誦香水。而洒其物。如前光顯物法。此
亦如是。又蘇悉地供養法云。真言中。有唵字者。及
歸命字。應寂心誦。若作息災增益之事。應小聲念
誦。若真言有𤙖字。及泮吒字。應嗔猛誦。言二種資
糧者。謂菩薩欲證佛果。必須廣修福智二法。以為
資糧。福智圓滿。方證佛果菩提。今持真言行人。不
假餘修。但依法念誦。即得圓滿。速成無上菩提。】

「○伐施迦囉拏法者。若欲令一切人見者。發歡喜心。
攝伏鈎召。若男若女。天龍八部。藥叉女。及攝伏難調
伏鬼神。有諸怨敵。作不饒益事。皆令迴心歡喜。諸佛

護念加持。是名攝召敬愛法。作此法者。身著赤衣。面
向西。豎二膝並脚。名為賢坐。」

【坐法略有三種。一結跏坐。二半跏坐。三記賢坐。令
身端直。勿使動搖。而作念誦。】

「觀本尊。及所供養香華飲食果子燈燭地等。並皆赤
色。」

【塗香用鬱金。燒香以丁香蘇合和蜜燒之。然諸果
油燈。】

「從十六日。至二十三日。每日三時念誦。夜作護摩。攝
召真言曰。

唵者禮主禮準泥(令某甲)嚩試矩嚕(二合)婆嚩(二合)(引)賀(引)」

【智譯云。若欲呼召一切天龍鬼神人非人等。應作
此法。乃至妙言曰。唵折隷主隷準提。為彼攝召某
神。成就我願。莎嚩訶。
○如無壇場。可於準提像前。
安置鏡壇。更想一赤色半月形壇。於半月壇中。遍
想賀字。或含字。尊像供具自身。俱想在半月
壇中。或於像前。只塗一半月壇亦得。內以悲心。外
現怒相。應洗浴斷食如前。】

「○阿毗遮嚕迦法者。犯五無間。謗方廣大乘。毀滅佛
性。背逆君主。惑亂正法。於如是等人。深起悲愍。應作
降伏法。」

【若為自巳所求。及有怨讐。而作此法。準諸經說。必
定反招災禍。及反得盡世癡騃。行者宜慎之。故金
剛陪囉嚩輪儀軌經云。持呪之人。自心不得愚癡

憎嫉。於諸有情。具眾善人。輙作此法。為惱害者。當
來感果。入於號呌大地獄中。受於眾苦。經無量劫。
持呪之人。當須遠離如是過惡。方可修習。此曼茶
羅。求諸成就。】

「以驢糞。或駝糞。或燒屍灰。以用塗壇。作此法時。身著
黑衣。或青衣。面向南。左脚押右脚。蹲踞坐。觀本尊黑
色。取臰無香氣黑色。或青色華。供養。所供養飲食香
華果子等。燈燭地等。並皆黑色。或青色。」

【押。即壓也。有云。閼伽用黑器。飲食用石榴汁染作
黑色。或青色。塗香用栢木。閼伽用牛尿。以黑色華
及芥子栢木塗香等。各取少分。置閼伽水。燒安息
香。然芥子油燈。持明藏儀軌云。其閼伽水。若作息
災法。用乳汁大麥同作。若作增益法。加脂麻。若作
調伏法。加血及蕎麥。所用閼伽器。亦有差別。蘇悉
地經云。羮臛之中。味甘甜者。及乳粥。扇底迦用。味
酢甜者。及石榴粥酪粥等。布瑟徵迦用。味苦辛淡
者。及胡麻粳米豆子等。阿毗遮嚕迦用。如前所說
諸食味等。或隨方所。種種有異。觀上中下而奉獻
之。凡猛利成就。及阿毗遮嚕迦事。日月蝕時。最是
相應。其爐三角。以巳身血塗。或用苦揀木。或用燒
屍殘柴。而用護摩。火著巳後。以燒屍灰。和巳身血。
而用護摩。及以毒藥。自血芥子油。赤芥子和。而用
護摩。】

「從月二十三日。至月盡日。取午時。中夜。二時念誦。夜

作護摩。真言曰。

吽。者禮主禮準泥。(令某甲)鉢囉(二合)喃。伽多野。吽癹吒」

【吽字合口呼。如牛鳴聲。吒字半聲呼。智譯云。若欲
降伏一切惡鬼神。及損三寶人天者。有多罪業障
重眾生。難調伏者。能令發菩提心。修諸善業者。應
起慈悲心。而作此法。云云。蘇悉地經云。或有真言。
初有𤙖字。後有㧊吒字。速得成就阿毗遮嚕迦法。
復須善解修真言法。隨所求事。隨稱彼法真言之
相。誦彼真言。即得成就。持明藏云。若作息災增益
法時。輕輕誦吽字。又癹吒字。若作調伏法。當起忿
怒心。厲聲持誦吽字癹吒字。
○若無壇場。可於準
提像前。安置鏡壇。更想一青色三角壇。於三角壇
中。遍想囉字。或㘕字。尊像供具自身。俱想在
三角壇中。或於像前。只塗一三角壇亦得。以忿怒
心相應。洗浴換衣斷食如前。若惡人等。身心不安。
或得大病。或命欲終。即當勸彼令發善心。若是悔
過自責。永斷惡心者。即為彼人作息災法念誦。彼
人即免災難。此上四種法。若欲於中求成就者。須
預前持誦準提真言。五十萬遍。或七十萬遍。或百
萬遍。而為先行。方於四種法中。隨心所作一法。決
定成就。當依本經。用真言印契。結界護身。供養迎
請本尊。念誦畢。復如前作供養解界奉送本尊等
印呪。故持明藏經云。若作如上四法。必須請召本
尊。及眾賢聖。作法竟。却發遣。蘇悉地經云。護摩了

巳。用本尊真言。真言淨水。以手遠巡。散灑爐中。如
是三度。護摩都了。乃至復作供養等巳。如法發遣。
又持真言行者。不應與彼別持誦人。更相試騐。若
緣小過者。不應作降伏之法。持明藏云。又行人以
紅華染線。用童女合。以真言加持一千遍。結七結
巳。繫於腰側。真言曰。
唵(引)賀囉(一)賀囉(二)滿提戌
訖囉(二合)䭾(引)哩尾(三)悉提(引)娑嚩(二合)(引)賀(引)(四)(○戍亦作
縮)
此真言。亦能禁伏戍訖囉。及能破設咄嚕。蘇悉
地經云。取白[(畾/(冗-几+互))*毛]絲。及以麻縷。令童女染紅色。或鬱
金色。作線取結。為真言索。持誦七遍。而作一結。一
一如是。乃至七結。置本尊前。以真言持經一千遍。
或持誦時。及護摩時。欲臥之時。應以繫腰。不失精
穢。臥時應如師子王。右脇而臥。真言同上。但滿提
字。彼作滿䭾滿䭾。為異。又蘇悉地供養法云。其腰
線者。令童女右旋搓合。經三合巳。重更三合。若網
調雲作。以五淨用灑之。佛部五淨真言曰。

那謨婆迦嚩帝烏瑟膩(二合)沙也微輸(上聲)提微囉誓
尸吠扇(引)底羯里莎訶
又云。以紅藍華染。或鬱金
染如前法成就巳。以結索真言持誦千遍。於念誦
護摩時。及以睡時。繫於腰間。能止失精。念誦之時。
及護摩時。須上下著衣。偏袒右肩。若大小便。應著
木屐。於本尊及二師耆宿前。不應著之。言謗方廣
大乘者。謂華嚴。法華。楞嚴。楞伽。維摩。圓覺。勝鬘。涅
槃。諸大經典。廣談真如實相。謂一切眾生。本來成

佛。性具恒沙德用。誹謗不信。自損損他。俱墮阿鼻。
千佛出世。莫能救拔。毀滅佛性者。謂一切眾生。本
具佛性。只因妄想煩惱積集。而不證得。若息妄歸
真。即與諸佛同一覺源。凡夫邪見。毀而不信。自他
斷滅佛性種子。作一闡提。永劫難救。故於如是等
人。深生悲愍。作法降伏。令其回心向善也。持明藏
經云。若以唵字為首者。能成就一切法。若左字於
息災增益降伏三法。有大威力。隷字能破壞設咄
嚕。亦作發遣。及擁護法。功力最大。主字能作破壞。
及散他軍。如金翅鳥能食於龍。隷字破諸大惡。有
最勝力。準字能成就一切。而能破堅固禁縛。泥字
能破魔怨。及諸大惡。莎字能自擁護。及能破怨。賀
字能除大毒。及一切病。如是等字。猶八正道。能使
有情解脫輪迴。後得涅槃。若諸真言所用。加唵字。
能為警覺。及作發遣。若加唵隷吽三字。力能斷截。
若加唵羅吽癹吒五字。力能驚怖。及能破壞。亦能
擁護。若加唵主曩謨四字者。能成就敬愛法。若加
唵主吽三字。能退他軍。若加唵隷癹吒四字者。能
息大鬦戰。】

七俱胝佛母所說準提陀羅尼經會釋卷中


音釋

𩕳
乃挺切。音寧去聲。梵音亦同你。


𠆙
切身。
𪘨
音齋。

枲
音徙。
㧊
音潑。

衒
音眩。自矜也。又賣也。

設咄嚕
此云冤家也。

安善那
眼藥。
𢍶
音見。抒滿也。

枿
音不。

噦嗌
上音洲入聲。下音抑。

咳𠻳
上音慨。下音搜去聲。

臰
同臭。惡氣也。
棓
同棒。又連枷。

䟦折囉
此云金剛杵。
