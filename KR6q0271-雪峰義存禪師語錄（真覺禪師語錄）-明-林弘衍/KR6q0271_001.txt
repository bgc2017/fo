











No. 1333-A
 刻雪峰語錄緣起

余於二十年前夢遊一蕭寺。見雪峰祖師趺坐其上。
遂五體投地。師見余。微笑為摩頂授記曰。敬重師長
如敬重父母。余心異之。客春。余集生大居士入閩。深
悲祖庭凋落。力為整頓。為延古航禪師總其事。余時
同邵劒津。䇿杖相從。見堂中有寶像與三門殿宇。恍
如夢中所見。因悉師資相遇。千古猶通。自愧流浪愚
蒙。乃承師付囑。津津法乳。恩極難酬。每歎滄桑變幻。
教迹漸湮。欲尋師之遺語。少有存者。僅僅於蠧蝕之
餘。得其一二。偶支提上人超塵過艸堂。出一帙相示。
大生歡喜。焚盥讀之。不忍釋手。第苦錯簡居多。回。携
入松菴。與青林．曹源二道人搜求舊本。細為考訂。閱
月始就。適石雨大師飛錫入西禪。甫相對。即詢斯錄
何以無刻。乃余政以是日付剞劂。奇哉大師之問。不
覺相視而笑。因念師言之於七百年之前。余刻之於
七百年之後。瑠璃殿裏把手同行。無處非身。無時不
言。師猶在也。若曰必待石卵剝盡。檉枝倒拂。方為再
來。是又同余一齊說夢耳。

崇禎已卯夏日閩中得山居士林弘衍焚香敬書

No. 1333-B
 雪峯禪師語錄序

古尊宿剩語如雪峯者。殊難多得。伹其間趙州不肯
處。至今疑賺殺人。若不是個裏轉身。具一隻眼。未易
望殘蠧而津津也。得山林居士以入道因緣。紀號於
雪峯夢裡。雲門先師奇之。將謂拾得．寒山同時說夢。
居士亦以夢身奇緣。不忍忘却雪峯法脈。輙尋諸簡
編。獲玄沙稿。請序於先師。然猶以未行雪峯語為悵
耳。偶從雲水拾全袠。欣未曾有。書付剞劂。政山野抵
西禪日也。適問及雪峯語錄。居士躍然曰。何緣奇若
此。因備述前話併夢中景。索予弁言。竊謂居士夢入
雪峯。見的是紫衣羅漢。胡親到時。面目儼然而衣煥
金色。脫無主僧說破。未免覿面疑生。則是錄也。雖現
成古板。在乎眼底一新者。亦須另著一番話會。庶幾
與雪峯親相見乎。顧所喜當年原夢於先師者。今日
夢破於山野矣。

戊寅佛成道日傳曹洞正宗　石雨明方　撰

No. 1333-C
 附余集生居士答黃元公居士書

(裕)曾見禪燈世譜一書。不許龍潭嗣天皇。要硬差他
嗣天王。又苦無所謂天王也。因于馬祖下添一天王。
教龍潭兒孫之為德山．雪峰者。領了佗家雲門．法眼
兩宗。辭了石頭一路。改上馬祖家墳。此等妖怪事。公
然行之而不疑。竟亦別無攷信。不過以五燈會元天
皇下小註所引兩偽碑為據耳。冤哉。(裕)擬一駁正而
未暇。及適法兄有辨見示。細讀一過。慶快平生。殆兩
宗之靈實式憑之。以借手名筆。奮此誅魔之蕭斧。作
彼僧史之董狐語云。功不在禹下。正謂斯乎。即所據
雪峰語錄。自謂從先德山．石頭以來。傳此祕密法門。
又欽山問德山之天皇也恁麼道。龍潭也恁麼道。此
二老皆青原五世孫。豈遂不能遠紀其祖。而一則系
德山于石頭。一則屬龍潭于天皇。亦可見自家骨肉。
自敘其家譜。此非區區陌路人之口碑所可遙奪而
旁撓。明甚矣。又古尊宿語錄載鼓山玄要廣集序。自
少室之華開六葉。曹溪之胤布諸方。爰出石頭。號純
金鋪。盇以格高調古。言嶮理幽。厥後子孫。行步闊狹。
毫釐弗差。則有先興聖國師法嗣雪峰。乃石頭五葉

也。又書廣集後云。鼓山晏得法于雪峰存。盇石頭第
六世云。據此。不又一石頭家譜乎。佗如明教嵩。為雲
門四代孫。去石頭十世矣。雖世系稍遠。然譽之者謂
宋之高僧。北斗以南一人而巳。著有傳法正宗記。力
闢付法藏傳之謬。就中證據明文一出大經大論。仁
宗覧至為道不為名。為法不為身。嘉歎不巳。故一時
韓．歐諸巨公皆翕然歸之。而以此正宗。即以此定祖。
迄今按其圖記。嗣石頭者。不曰荊州天皇道悟乎。嗣
天皇者。不曰澧州龍潭崇信乎。以彼淵博大智。方將
于五百年前為達磨辨誣。何得于其十世祖不能自
認。而必煩後代小學替他指迷。挽使驢鞍邊覓阿爺
下頷。可謂多見其不知量矣。所尤可怪咲者。是古人
引作註脚。猶存闕疑之義。今則偏信偽碑。擅改龍藏。
何其敢于僭誕無等一至此。(裕)抱不平。偶觸于雄辨。
不覺拔刀相助爾。爾所謂為道不為名。為法不為身。
亦自我輩今日事。無容旁委也。(裕)此日在橫山。耳目
不遠。不知法兄近狀何似。且有嗣音相聞。不殫
宗風。又唱衣缽為信。至於五祖。尚有旁正之分者。亦
以衣缽故也。六祖則法道大行。衣缽隨止。正恐人以
旁正作爭端耳。近有等怪妄不知此意。反多出是非。
故余居士之書。不得不拈雪峰大師之言為指的。且
於此中剖哳無剩。余刻雪峰錄。尤恐後人無所攷信。
為怪誕所疑惑。故特以余居士之言。表而出之。

得山居士　林弘衍　敬識

雪峰真覺禪師語錄卷之上
閩中得山居士　林弘衍　編次

師諱義存。泉州南安曾氏子。家世奉佛。師生惡葷茹。
於襁褓中。聞鐘梵之聲。或見旛華像設。必為之動容。
年十二。從其父遊莆田玉㵎寺。見慶玄律師。遽拜曰。
我師也。遂留侍焉。十七落髮。謁芙蓉弘照大師。照撫
而器之。後往幽州寶剎寺受戒。久歷禪會。緣契德山。
唐咸通中。回閩中雪峰創院。徒侶翕然。懿宗錫號真
覺禪師。仍賜紫袈裟。師在洞山作飯頭。淘米次。山問。
淘沙去米。淘米去沙。師曰。沙米一時去。山曰。大眾喫
個什麼。師遂覆却米盆。山曰。據于因緣。合在德山。洞
山一日問師。作甚麼來。師曰。斫槽來。山曰。幾斧斫成。
師曰。一斧斫成。山曰。猶是這邊事。那邊事作麼生。師
曰。直得無下手處。山曰。猶是這邊事。那邊事作麼生。
師休去。師蒸飯次。洞山問。今日蒸多少。師云。二石。山
云。莫不足麼。師云。於中有不喫者。山云。忽然總喫。又
作麼生。師無對(先雲居代云。總喫即不見有不足者)。洞山見師來。云。入
門來須得有語。不得道蚤箇了。師云。某甲無口。山云。

無口即且從。還我眼來。師便休(先雲居云。待某甲有口即道。長慶云。與麼
則某甲謹退。雲居徵云。秪如雪峰與麼道。是入門語。不是入門語)。師辭洞山。山曰。子
甚處去。師曰。歸嶺中去。山曰。當時從甚麼路出。師曰。
從飛猿嶺出。山曰。今回向甚麼路去。師曰。從飛猿嶺
去。山曰。有一人不從飛猿嶺去。子還識麼。師曰。不識。
山曰。為甚麼不識。師曰。佗無面目。山曰。子既不識。爭
知無面目。師無對(師參投子機緣具如投子錄中)。師謁德山。問。從上
宗乘。學人還有分也無。山打一棒。曰。道甚麼。師曰。不
會。至明日。請益山曰。我宗無語句。實無一法與人。師
有省。後與巖頭至澧州鼇山鎮。阻雪。頭每日祇是打
睡。師一向坐禪。一日。喚曰。師兄。師兄。且起來。頭曰。作
甚麼。師曰。今生不著便。共文䆳個漢行脚。到處被佗
帶累。今日到此又祗管打睡。頭喝曰。噇眠去。每日牀
上坐。恰似七村裏土地。佗時後日魔魅人家男女去
在。師自點胸曰。我這裏未穩在。不敢自謾。頭曰。我將
謂儞佗日向孤峰頂上盤結艸菴。播揚大教。猶作這
个語話。師曰。我實未穩在。頭曰。儞若實如此。據儞所
見處。一一通來。是處與儞證明。不是處與儞剗却。師
曰。我初到鹽官。見上堂。舉色空義。得个入處。頭曰。此
去三十年。切忌舉著。又見洞山過水偈曰。切忌從佗
覓。迢迢與我疎。渠今正是我。我今不是渠。頭曰。若與
麼。自救也未撤在。師又曰。後問德山。從上宗乘中事。
學人還有分也無。德山打一棒。曰。道甚麼。我當時如
桶底脫相似。頭喝曰。儞不聞道。從門入者。不是家珍。

師曰。佗後如何即是。頭曰。佗後若欲播揚大教。一一
從自已胸襟流出。將來與我盇天盇地去。師於言下
大悟。便作禮起。連聲叫曰。師兄。今日始是鼇山成道
(師與欽山．巖頭。自湘中入江南。至新吳之下。欽山濯足㵎側。見菜葉而喜曰。此山必有道人。可沿流尋之。師恚
曰。你智眼大濁。佗日如何辨人。彼不惜福。如此住山。何為哉)。住後。僧問。和尚見德
山得個甚麼便休去。師曰。我空手去。空手歸。

有兩
僧來。師以手拓菴門。放身出曰。是甚麼。僧亦曰。是甚
麼。師低頭歸菴。僧辭去。師問。甚麼處去。曰。湖南。師曰。
我有個同行住巖頭。附汝一書去。書曰。某書上師兄。
某一自鼇山成道後。迄至於今飽不饑。同參某書上。
僧到巖頭。問。甚麼處來。曰。雪峰來。有書達和尚。頭接
了。乃問僧。別有何言句。僧遂舉前話。頭曰。佗道甚麼。
曰。佗無語。低頭歸菴。頭曰。噫。我當初悔不向伊道末
後句。若向伊道。天下人不奈雪老何。僧至夏末。請益
前話。頭曰。何不早問。曰。未敢容易。頭曰。雪峰雖與我
同條生。不與我同條死。要識末後句。祇這是。

上堂。眾立久。師云。諸和尚子。打鐘打鼓上來覓什麼。
有什麼苦屈事。還識羞麼。且有什麼罪過。看著少有
特達者。我事不得巳。向汝道。是什麼。汝諸人纔入門
來。共汝商量了。便與麼承當。却好省心力。莫教到老
師口裏來。還會麼。良久。又云。三世諸佛不能唱。十二
分教不能載。如今嚼涕唾漢爭得會。我尋常向儞道。
是什麼。近前來覓答話處。驢年識得麼。事不獲巳。向
儞與麼道。巳是平欺儞了也。向儞道未入門巳前。早

共儞商量了也。還會麼。亦是老婆心也。省力處不肯
當荷。但知踏步向前覓言覓語。向儞道盡乾坤是個
解脫門。總不肯入。伹知在裏許亂走。逢人便問。那個
是我。還羞麼。祇是自受屈。所以臨河渴殺人無數。飯
籮裏受饑人如恒沙。莫將等閒。上座子。若實未得悟
入。直須悟入始得。不可虗度時光。莫祇傍家相邀掠
虗。賺說悞人。是阿誰分上事。亦須著精彩好。菩提達
磨來道。我以心傳心。不立文字。且作麼生是諸人心。
不可亂統即便休去。自已事若未明。何處消得許多
妄想。時中無汝安身處。便見凡見聖．有男女僧俗。高
低勝劣。大地面前吵吵地鋪沙相似。未曾一念暫返
神光。流浪生死。盡劫不息。大須慙愧。各自努力。

上堂。僧問。初心．後心不會。乞師指示。師云。教我指示
什麼。進云。爭奈不會。師云。汝自不會。我無罪過。進云。
再乞指示。師云。會麼。進云。不會。師云。苦哉。苦哉。爭得
與麼難救。　問。如何是真俗二諦。師云。真俗二諦且
從。仁者自已事作麼生。進云。不會。師云。自已尚不會。
問什麼二諦三諦。　問。如何是諸佛。師云。莫觸諱。進
云。如何是不觸諱。師云。解無慚愧。　問。學人近入叢
林。乞師指示。師云。寧可碎身如微塵。終不瞎個師僧
眼。師乃云。諸和尚子為什麼到者裏來。是儞當人分
上事欠少什麼。未曾有寸艸解盇覆得伊。為什麼却
不會去。擬蹈步向前覓。祇欲得人說。論劫去。終不敢
相帶累。是汝自已事。為什麼不會去。唯是佗人屋裏

事總會得。祇是傍家喫老師涕唾。向意識裏作解。忽
被人問著自家屋裏事。便將相似語來用。被明眼漢
一時撲却。便去不得。黑漫漫地漆桶相似。祇為從前
行脚不遇奇人。所以道。苦屈在初。從來事不可似。儞
與麼語話作麼。和尚子。塵劫來事。祇在如今。擬移絲
髮地。便是失命漢。若受持一字。歷劫野狐精。若是靈
利者。不假老師開者蝦蟇口。還會麼。

上堂。僧問。曹谿一路。闔國知聞。未審雪峰意旨如何。
師云。醫生門下多病鬼。　問。古今相傳。復有何言。師
云。儞自看。進云。豈無視聽。師云。不可患聾去也。　問。
君臣道合時如何。師云。我不曾收得老胡家具。　問。
不犯目前機。請師道。師云。看儞亦無自裁分。　問。者
裏還有著句處也無。師云。合取兩片皮。　問。不託三
寸。不問無言時如何。師云。儞是罪過漢。　問。方外不
挂寸絲時如何。師云。爭得與麼。進云。豈無知識出世。
師云。拽出去。　問。行至萬丈崖邊。如何進步。師云。踤
動即喪。　問。弓弦作橋梁。過得時如何。師云。陷身也。
　問。嚙鏇時如何。師云。穿顋過也。　問。至尊至貴。如
何親近得。師云。無事人亦親近不得。進云。直得無身。
還親近得否。師云。不妨隨分親近得。進云。親近得後
如何。師云。胡蜂不戀舊時窠。師乃云。諸人與麼來。盡
言我親近。且作麼生親近。擬親即疎。擬近即遠。僧擬
問。師以拂子驀口打。云。還會麼。問。不與一物為鄰時
如何。師云。譟汝耳。問。不惜口。還許商量否。師云。臨危

不悚人。師又云。三世諸佛是艸裏漢。十經五論是繫
驢橛。八十卷華嚴經是艸蔀頭搏飯食言語。十二分
教是蝦蟇口裏事。還知麼。所以道。如今千百人中。若
有一人大肯與我做驢駞物。供養佗有什麼罪過。

問。祖意教意。是同是別。師云。闍黎行脚為什麼事。

問。向上一路。未審如何。師云。鎖口有分。復云。三世諸
佛向者裏出頭不得。大藏教著一字不得。天下老師
口向者裏百雜碎。還知麼。諸人若實明白得去。免被
人惑。設有言句。亦不佗疑。自已若未明白。切不得掠
虗。枉度時光。莫祇向諸方老師頷顋下記得一言半
句。將當自已胸襟。大錯。兄弟。我道祇三寸能殺人。能
活人。我尋常向師僧道。是什麼。佗便亂道。口喃喃地。
似此等輩。驢年解承當得麼。且問汝諸和尚子。諸方
老宿還與闍棃說事麼。曾指示闍棃麼。還曾與闍棃
商量禪道麼。大須體悉審實看。　問。如何是覿面事。
師云。千里未是遠。　問。如何是者裏事。師云。是什麼。
進云。乞師指示。師云。新羅國裏去也。師垂語云。臨河
渴死人無數。飯籮邊受餓人如恒沙。非但一箇半箇。
兄弟。若也根思遲回。切須勤勤著地。莫祇者邊過冬。
那邊過夏。收拾些些涕唾。便道一生事了。但擬鈔記
取。盡是識學依通。者般底我喚作蝦蟇衣下客。亦喚
作黑牛臥死水。汝還會麼。　問。六國進寶。王還納否。
師云。老胡家風。不同艸店。　問。如何是和尚家風。師
云。盡大地未有與麼朦朣漢。　問。祖意與教意。是同

是別。師云。䨓聲震地。室內不聞。　問。如何是大人相。
師云。瞻仰有分。　問。纔有言句盡是錯。未審不錯事
如何。師云。眼向甚麼處去。　問。維摩與文殊對談何
事。師云。義墮也。　問。苦海無舟。如何得渡。師云。寸艸
亦不借。　問。一撥後如何。師云。聞棃生命上切忌脩
造。　問。如何是西來意。師云。青天白日寐語作麼。

問。瀑布巖前為什麼不停杇木。師云。急。　問。眾手淘
金。誰是得者。師云。仁者不得。進云。酌盡清流。金歸何
所。師云。水到渠成。　問。寂然無依時如何。師云。猶是
病。進云。轉後如何。師云。船子下掦州去也。

問。洞山．
道吾常於此切。未審意旨如何。師云。老僧九度上洞
山。僧擬議。師云。拽出者僧去。　問。古人有言。師便倒
臥。良久起來。云。儞適來問什麼。僧復問。古人有言。師
云。虗生浪死漢。　問。文彩未分時。還有主也無。師云。
若有主。即文彩。進云。還轉也無。師云。汝自看。　問。箭
頭露鋒時如何。師云。好手不中的。進云。盡眼沒標的
時如何。師云。不妨隨分好手。　問。如何是衲衣下事。
師云。衲衣下覓取。　問。承和尚有言。此僧從定州夯
一具骨來到者裏。未審是什麼物夯。師云。分明向汝
道。

問。虗空還釘橛也無。師云。我道虗空是橛。

僧
辭師去。乃云。忽然到別處。老宿問和尚有什麼言教
指示於人。作麼生舉似。師云。汝還會我語麼。云。不會。
師云。且作㯃桶。

上堂。謂眾云。此箇水牯牛。年多少。眾皆無語。師云。七

十九也。問。和尚為什麼作水牯牛。師云。有什麼罪過。
問。和尚是什麼人。師云。我是俗人。進云。為什麼入僧
堂。師云。有什麼罪過。　問。古人有言。路逢達道人。莫
將語默對。未審將什麼對。師云。且喫茶去。　問。承和
尚有言。三乘教外別傳。如何是別傳底事。師云。為什
麼不怕師僧笑汝。　問。百不思時如何。師云。又向陰
界裏坐作麼。進云。向後作麼生。師云。又打過作什麼。

問。直得面前不分。請師撥破。師云。阿誰撥破汝者
屎垛。僧擬進語。師便喝出。　師問僧。什麼處來。僧云。
神光來。師云。晝喚作日光。夜喚作火光。如何是神光。
僧無對。師代云。日光．火光。　問。十二分教為凡夫開
演。不為凡夫開演事作麼生。師云。不消一曲楊柳枝。

問。古人有言。須知有佛向上事。方有語話分。如何
語話。師云。汝道什麼。　問。師僧與麼來。和尚作麼生
共佗商量。師云。道什麼。　問。如何是西來意。師云。仁
者即今是什麼意。　問。如何是一劍。師云。死漢。進云。
不死。師云。頭落多時。　問。如何是渾崙。師云。汝爭奈
何。　問。國師三喚侍者。意旨如何。師把柱杖趂出去。

問。鬀髮染衣。受佛依廕。為什麼不許認佛。師云。好
事不如無。　問。如何是覿面事。師云。是什麼。　問。遠
遠來者。盇為不明者箇。如何是者箇。師云。會麼。進云。
此箇合作麼生伸示於人。師云。者漢亂走。堪什麼共
語。　問。如何是佛。師云。法林下無天子位。問。四十九
年事即不問。四十九年前事如何。師云。汝蝦蟆口爭

奈何。僧擬進語。師便喝出去。　問。急要相投。迅速者
如何。師云。道什麼。僧擬議。師喚維那。維那應諾。師云。
普請去。　問。雪峰主是誰。師云。不識好惡漢。拽出去。

問。如何是向上一路。師云。謝指示。　問。如何是佛
向上事。師唱。浪淘沙。　問。和尚到天台。還見智者也
無。師云。今日出頭不著。便遇瞌睡老翁。　問。急要相
投。請師指示。師云。苦。苦。　問。直問。請師道。師云。好。

問。海濶雲深。如何得渡。師云。借汝便風。進云。架起舟
檝。便請相送。師云。這瞌睡漢。到岸也不知。　問。最親
處如何。師以拄杖子驀口打。　問。不問不答時如何。
師云。鈍漢。　問。擗面來時如何。師云。道什麼。僧擬進
語。師云。儞虗有者問。　問。吞盡毗盧時如何。師云。福
唐歸來。還平善也無。僧再問。師便起去。　問。不犯時
節者如何。師喝出去。　問。如何是牧童歌。師乃作舞
出法堂去。　問。如何是觸目事。師云。是什麼。　問。如
何是句外事。師云。問。問。僧再問。師云。拽出。　問。古人
覿面相呈時如何。師答云。是。進云。如何是覿面相呈。
師云。蒼天。蒼天。　問。如何是諸佛出身處。師云。自已
分事作麼生。進云。是什麼。師云。無我。且問儞。僧無對。
師云。我識得儞。　問。一切言句及得處。盡收為大千
頂。未審頂外事如何。師云。問。問。僧再問。師云。者漆桶。
出去。　問。如何是觸目事。師云。蒼天。蒼天。　問。離言
句。阿那箇是雪峰。師云。大地上未有與麼朦朣漢。

問。諸方隨分與人說。未審和尚此間如何。師云。向儞

道什麼。進云。不可不接人也。師云。堪什麼共語。　問。
我眼本正。因師故邪時如何。師云。迷逢達磨。進云。我
眼何在。師云。得不從師。　問。吹毛之劍用時。還握也
無。師云。三寸墮地。汝還知麼。　問。寶劍懸空時如何。
師云。者沒頭漢。　問。如何是三乘教外別傳底事。師
云。汝亦須知時。　問。學人道不得處。請師道。師云。我
為法惜人。　問。近視提遇時如何。師云。莫觸諱。　問。
如何是法身。師云。雖是緣生口。不可咬屎橛也。問。問
即累及祖宗。不問時如何。師云。唱起祖宗事。進云。學
人不能遘。再乞指示。師云。情知儞不識好惡。　問。如
何是出世中事。師云。汝雖是後生。不散點污汝。進云。
出世與不出世時如何。師云。汝為什麼無禮。師復云。
有人相撲。下得第一拳。出頭來。時有僧出云。出來。師
什麼弄閃。師云。汝倒也。　問。長大不語。羣眾何依。師
云。但自救去。　問。擬即成點污。不與麼時如何。師云。
汝自承當取。進云。未審教學人向何處承當。師云。還
是拋去也。進云。即認者箇如何。師云。咄。　問。把即落
有。不把即落無。去此二途。請師道。師云。晴乾不肯去。
直要雨淋頭。　問。承和尚有言。三世諸佛向者裏出
頭不得。未審諸佛有何過。所以出頭不得。師云。不識
羞恥漢。　問。第二拳即不問。如何是第一拳。師云。汝
勝置得麼。　問。如何是學人本分眼。師云。石上栽花。
師却問僧。會麼。對云。不會。師云。珍重。　問。西院大師
遷化向什麼處去。師云。非但仁者。盡大地人也不知。

問。如何是玄學。師云。更覓什麼。　師問僧。甚處來。僧
云。溈山來。師云。溈山有什麼言句。僧云。某甲曾問。如
何是祖師西來意。溈山默坐。師云。儞肯佗也無。僧云。
某甲不肯佗。師云。溈山古佛。汝速去懺悔。師一日在
僧堂內燒火。閉却前後門。乃叫云。救火。救火。師不開
門。玄沙將一片柴從牕中拋入。師便開門。

上堂。眾集。有一僧珍重出去。師云。總似者箇僧。省我
多少心力。玄沙云。和尚與麼接人。瞎却閩中一城人
眼。師云。儞作麼生。沙云。好與三十棒。師垂語云。盡大
地是沙門一隻眼。汝等諸人向什麼處屙。　僧到趙
州。州問。甚處來。僧云。雪峰來。州云。雪峰近日有何言
句。僧舉前話。州云。儞過去時寄箇鍬子去。後雪竇拈
云。者僧不從雪峰來。可惜趙州鍬子。　靈觀和尚常
閉門獨坐。一日。師去扣門。觀便開門。師搊住云。是凡
是聖。觀唾云。野狐精。拓開。再閉却門。師云。也祇要識
老漢。　問。如何是學人本分事。師云。秋夜與麼長。為
什麼日晝瞌睡。　問。如何是奇特事。師云。問。問。

問。
拍盲底人如何過日。師云。喫茶喫飯。進云。莫虗過日
麼。師云。虗過日。進云。如何得不虗過日。師云。是什麼。

問。如何是異類。師把棒趂出。　問。如何是步內一
旨。師云。如今是什麼旨。　問。擗面來時如何。師云。蹉
過也。　問。文釆未分時如何。師摑一下。進云。和尚太
麤生。師云。不知是儞麤。我麤。　問。如何是觸目事。師
提起拂子。進云。即者箇莫便是麼。師云。是什麼。僧無

對。　問。即近事作麼生。師云。我未甞見有人問。進云。
即今問和尚。師喝云。者沒精神漢。　問。如何是古人
格。師云。我不曾逢。進云。和尚為什麼不曾逢。師云。汝
向什麼處逢見古人。僧無對。　問。如何是其中事。師
云。且去。別來商量。　問。如何是句外事。師云。儞向者
裏覓什麼。進云。即今問和尚。師云。將謂是箇靈利漢。
繇來是個朦袋。　問。多多不敢問。省要處乞師一言。
師云。莫多多不。進云。如何得不多多。師云。拽出去。

問。如何是本來本。師云。什麼處得者箇消息來。進云。
若有消息。即不是本來本。師云。作麼生是本來本。僧
無對。師云。汝問我。我與汝道。僧便問。師將僧脫下衲
衣。打數下趂出。　問。擬即隔千里。未審琢磨事如何。
師云。千里也。　問。古關不轉時如何。師云。轉也未對。
云。不轉。師云。轉取好。　問。承和尚有言。有物密救人。
爭奈人不知。如何密救人。師云。汝爭得知。　問。如何
是空王殿。師云。大小。進云。如何是空王佛。師云。是什
麼。　問。承和尚有言。含容方丈。未審含容什麼。師云。
出方丈來。與汝商量。進云。即今在什麼處。師云。出來
未。　問。學人擬歸鄉去時如何。師云。汝即今在什麼
處。僧無對。　問。如何是學人眼。師云。為國惜才。為法
惜人。　問。諸餘即不問。請師直道。師云。好。　問。承古
人有言。歸根得旨。如何是根。師云。蘿蔔根．蔓菁根。

問。如何是隨照失宗。師云。失也。　師問座主。如是兩
字盡是科文。作麼生是本文。座主無對。師自代云。不

入藏。　問。元正一日。四相盡朝。未審王有何祗待。師
云。四相隨年老。真王不預春。

問。嚴凝之際。將何禦
寒。師云。不重被。　問。僧繇為什麼邈志公真不得。師
云。筆頭不到。　問。生死海闊。如何得過舟檝。師云。上
棑即棑沈。上船即船沈。

問。悄然無依時如何。師云。
困魚止濼。病鳥棲蘆。

問。虗空作眼時如何。師以手
拭目。　問。萬法歸一。一歸何所。師云。牛皮鞔髑髏。師
又云。若實是箇人。從地積黃金至青天供養佗亦不
足。莫道片衣口食。師忽云。是什麼。　師有時問僧。什
麼處來。對云。搬柴來。師云。搬柴為阿誰。僧云。莫錯一
問。師云。未是錯。　師因舉。祖師語云。不是風動。不是
旛動。是仁者心動。乃云。大小祖師龍頭蛇尾。好與二
十棒。時孚上座在邊立。咬指頭。師見云。我與麼道。也
好與二十棒。　問。如何是觸目菩提。師云。好箇露柱。

師夏滿於僧堂前坐。僧纔集次。師拈起拄杖云。我
者箇。為中下根人。僧便問。忽遇上上根人來。又作麼
生。師便打。　師問僧。見說大德曾為天使來。是否。云。
不敢。師云。爭解與麼來得。云。仰慕道得。豈憚關山。師
云。汝猶醉在。出去。僧便出。師乃召。大德。僧回首。師云。
是什麼。僧亦云。是什麼。師云。者漆桶。僧無語。師却顧
謂鏡清云。好箇師僧。向漆桶裏著到。清云。和尚豈不
是據欵結案。師云。也是我尋常用底。忽若喚回。是什
麼。被佗道者漆桶。又作麼生。清云。成何道理。師云。我
與麼及伊。儞又道據欵結案。佗與麼及我。又道成何

道理。一等是漝麼時節。其間有得不得。清云。不見道。
醍醐上味。為世所珍。遇此之人。翻成毒藥。　師一日
採得箇木蛇。背上題云本自天然。不勞雕琢。送與西
院。西院接得。云。本色住山人。且無刀斧痕。師云。莫強
為。　問。趙州無賓主話。未審作麼生。師便踏其僧。復
喚僧近前來。僧近前來。師云。去。　師有時云。盡乾坤
大地是儞。將為別更有在。所以楞嚴經云。眾生迷已
逐物。若能轉物。即同如來。　師因喫飯處問僧。喫箇
什麼。無對。傍僧問師。者僧喫箇什麼。師舉起餬餅。旋
一轉。却問僧。是汝舌頭還痛麼。

上堂云。便恁麼承當。最好省要。莫教到老僧口裏。還
會麼。若是達磨子孫。不肯喫人嚼了飯。亦莫自屈。如
今欠少什麼。當人事論劫來。如青天白日相似。未曾
有絲髮許為礙。因甚却不知去。若教儞移半步。用一
毫功。看一字經。向三寸上借問人。方會是誑嚇儞。直
下是。是什麼。既承當不得。又不能退步。向已審細自
看。但知傍家朦朣老師頷顋下記持言句。有什麼交
涉。還知道不是口裏事麼。向儞道記著一句語。論劫
作野狐精。還會麼。

上堂云。看看者箇七八尺漢傍天下走。到處人問作
麼生事。便即不審。珍重。揚眉動目。進步退後。放者般
惡氣息。下手便入野狐窟裏去。認奴作郎。不識觸淨。
直下自瞞。臘月三十日。祇是成得箇野狐羣隊。還會
麼。出得什麼好人。受佗釋迦庥廕。把佗聖種滅却。是

什麼心行。大唐國內胡種看看是滅。莫當等間。我今
在者裏坐。不見有一箇是從上宗旨中苗稼。祇是一
場亂統。盡是一隊滅胡種族。古人喚作謗般若輩。亦
須尀耐始得。承當者箇事。須是大丈夫漢始得。莫時
時走上。靠者老漢覓言覓語。是者般大丈夫鈍置人。
儞還識好惡麼。乃以棒趂云。者一隊漆桶。

上堂云。可惜許。可惜許。諸和尚子。若未省。省取好。若
未會。會取好。我未有一時不苦口相勸。自已事若未
明白。得向世諦流布。切忌近著。大須努力。莫辜負人
好。若知有事。便承當去。若也實未會。深信此事不從
脣觜得。不從黃卷上得。不從諸方老師處得。且合從
什麼處得。也須子細好。如今若不了。百劫千生亦不
了。欲知久遠。祇在如今。且即今是什麼。莫亂走。好看
著。一生早是蹉過也。若有一人繼嗣得從上來種子。
也莫趂謴好。一切人與汝園林田地。供汝衣食。道我
是出家人。多少人荷負汝。國王大臣荷負汝。土地龍
神荷負汝。十方施主荷負汝。父母不供甘旨。汝將何
報答。和尚子。出息雖存。入息難保。時光易過。大須急
急。莫祇事持脣觜。臘月三十日受苦去。如未通徹。也
須初中後夜純靜去好。間却心識。時中莫駐著事。者
箇喚作死馬醫。若是大丈夫漢。用如許多辛苦作麼。
如今且嫌什麼。莫時時上來。覓箇什麼。團簇箇老師。
擬騁者脣舌。還識羞麼。踏前踏後。恰似醉人相似。大
須具慚愧好。莫滅胡種。出去。


師示眾云。還會麼。早是老婆心也。如今總未知去處。
便剌頭入言句裏。向世諦流布。共伊相扶持。便有氣
味。忽被人把住。靠實問。佗便亂蹋步。似夜裏放烏鷄
相似。堪什麼共語。到處便踏前踏後。問君問臣。問佛
問祖。問出身轉身。問身前身後。有者般不識好惡老
師。但知唱和。問著便答。兩箇相趂。艸裏亂走。為什麼
不拓轉伊。把者般惡水灌注佗心識。祇向艸裏作活
計。何處知有從上宗乘中事。總被者般底埋沒却。且
有什麼救處。和尚子。四大身都盧似箇破沙盆相似。
忽然半夜離散去。者一片田地總未有主在。說什麼
大話。還識羞麼。苦哉。苦哉。　問。實際理地。不受一塵。
是了義。是不了義。師云。糞掃堆頭不可更添榼𣜂。進
云。向上如何。師云。不可更作口業也。　問。學人未盡
其機。請師盡機。師良久。僧便禮拜。師云。忽到別處。有
人問汝。汝作麼生舉。進云。終不敢錯舉。師云。未出門。
早見者笑具也。　問。如何是密旨。師云。與麼又爭得。
師因閩王送銀交牀來與師。僧問。和尚受大王如此
供養。將何報答。師以兩手拓地云。輕打我。輕打我(僧問
疎山云。雪峰道。輕打我。意作麼生。山云。頭上插瓜虀。垂尾脚跟齊)。問。順逆無差底人
來。向佗道什麼。師云。者驢漢來者裏作什麼。　問。古
人據箇什麼道理。焚却四十本經論。師云。儞須禮拜
始得。　問。如何是觸目不會道。運足焉知路。師云。蒼
天。蒼天。　問。佛未出世時如何。師橫按拄杖而坐。

師一日同玄沙遊山次。師云。欲將此一片地作長生。

沙云。看此一片地。好造箇無縫塔。師作量地勢。沙云。
是即是。某甲不與麼。師云。儞作麼生。沙云。造塔。師云。
好。好。　瓦官在德山為侍者。一日。同入山斫木。山將
一椀水與官。官接得便喫却。山云。會麼。官云。不會。山
又將一椀水與官。官又接喫却。山云。會麼。官云。不會。
山云。何不成禠取不會底。官云。不會。又成禠箇什麼。
山云。子太似箇鐵橛。官住後。師去訪官。茶話次。師問
瓦官。當時在德山會裏斫木因緣作麼生。官云。先師
當時肯我。師云。和尚離先師太早。其時。面前有一椀
水。師索將來。官度水與師。師接得便驀面潑。　有僧
辭師。去參靈雲。乃問。佛未出世時如何。雲豎起拂子。
進云。出世後如何。雲亦豎起拂子。其僧却回。師云。返
太速。來僧云。某甲到彼。問佛法不契。乃回。師云。汝問
甚麼事。僧遂舉前因緣。師云。汝問。我與汝道。僧便問。
佛未出世時如何。師豎起拂子。進云。出世後如何。師
放下拂子。僧禮拜。師便打。　師垂語云。我若東道西
道。汝則尋言逐句。我若羚羊挂角。儞向什麼處摸索。

師因到甘贄行者處。行者見師來。閉却門。召云。請
和尚入。師隔籬。掉過衲衣。行者便開門。　師因普請
畬田。見一條蛇。以杖挑起。召眾云。看看。遂芟為兩段。
玄沙以杖拋於背後。更不顧視。眾愕然。師云。俊哉。

問。祇如古德豈不是以心傳心。師云。兼不立文字語
句。僧云。不立文字語句。師如何傳。師良久。僧禮拜。師
云。更問我一轉語豈不好。僧云。學人就師處請一轉

問頭。得麼。師云。祇恁麼。別更有商量。僧云。在和尚漝
麼道即得。師云。儞作麼生。僧云。辜負殺人。　師謂鏡
清云。古來有老宿引官人巡堂。云。此一眾盡是學佛
法僧。官人云。金屑雖貴。落眼成翳。又作麼生。老宿無
對。清云。比來拋磚引玉。法眼別云。官人何得貴耳而
賤目。　師一日與巖頭．欽山聚話。師驀然指一椀水。
山曰。水清月現。師云。水清月不現。巖頭踢却水椀而
去。　師一日問鏡清。何處來。清云。從外來。師云。什麼
處逢達磨。清云。更什麼處。師云。未信汝在。清云。和尚
莫與麼黏泥好。師便休。　問。如何是第一句。師良久。
僧退。舉似長生。生云。此是第二句。師却令其僧問長
生。如何是第一句。生云。蒼天。蒼天。　師問僧。什麼處
來。僧云。江西來。師云。江西與此間相去多少。云。不遙。
師豎起拂子云。還隔者箇麼。云。若隔者箇。即遙去也。
師便打。　師問長生云。持經者能荷擔如來。作麼生。
生乃捧師向禪牀上。師便休。　保福初參師。師云。還
會麼。福擬欲近前。師以杖拄之。福當下知歸。　師與
紹卿山行。見芋葉動。指示之。紹卿云。某甲甚生怕怖。
師云。是汝屋裏底。怕怖什麼。卿脫然省悟。　師問靈
雲。古人道前三三。後三三。意旨如何。靈云。水中魚。山
上鳥。師云。意作麼生。雲云。高可射兮深可釣。　問僧。
近離什麼處。僧云。石霜。師云。石霜有何言句。僧云。某
甲曾問。咫尺之間。為什麼不覩師顏。石霜云。徧界不
曾藏。師云。儞會麼。僧云。不會。師云。什麼處不是石霜。

僧迴。舉似石霜。霜云。雪峰老漢著什麼死急。師聞之。
乃云。老僧罪過。　僧問。拈槌豎拂總不當宗乘。未審
和尚如何。師豎起拂子。僧乃抱頭出去。師不顧。　雲
巖問師從什麼處來。師云。天台來。巖云。見智者否。師
云。某甲喫鐵棒有分。　僧問西山和尚。如何是祖師
西來的的意。山舉拂子示之。其僧不肯。禮拜出去。後
參師。師問。什麼處來。僧云。淅中來。師云。今夏在什麼
處。僧云。蘇州西山。師云。和尚安否。僧云。來時萬福。師
云。何不且從容。僧云。佛法不明。師云。有什麼事。僧舉
前話。師云。汝作麼生不肯佗。僧云。是境。師云。汝見蘇
州城裏人家男女否。僧云。見。師云。汝見路上林木否。
僧云。見。師云。凡覩人家男女．大地林沼總是境。汝還
肯否。僧云。肯。師云。祇如拈起拂子。汝作麼生不肯。僧
乃禮拜云。學人取次發言。乞師慈悲。師云。盡乾坤是
箇眼。汝向什麼處蹲坐。僧無語。　僧辭趙州。州問。什
麼處去。僧云。雪峰去。州云。雪峰忽問汝。和尚有什麼
言句。汝作麼生道。僧云。却請和尚道。州云。冬即寒。夏
即熱。州又問。忽然問汝畢竟事。又作麼生。僧無語。州
自代云。某甲親從趙州來。不是傳語漢。其僧後到雪
峰。師便問。什麼處來。僧云。趙州來。師云。趙州有什麼
言句。其僧舉前話。師云。須是我趙州始得。　師一日
見長慶云。是什麼。慶云。天晴好普請。　師問僧。什麼
處來。僧云。江西來。師云。什麼處逢見達磨。僧云。達磨
早𣆶離此間。長慶代云。昨夜大目宿。　師因普請破

柴。燒一堆火。師云。大眾近前向火。長慶將一橛柴拋
向火中云。與和尚結緣。　僧問。古人說齧鏃。巖頭說
踞地。未審是同是別。師云。江西湖南盛行此事。巖頭
意不與麼。僧云。作麼生。師云。若言踞地。悉皆踞地。若
言齧鏃。却物為上。逐物為下。　師與巖頭．欽山三人
坐次。洞山點茶來。欽山開眼。洞山云。什麼處去來。欽
山云。入定來。洞山云。定本無門。從何而入。師云。與者
箇瞌睡漢茶喫。

上堂云。看看東邊底。看看西邊底。汝若要會。拋下拄
杖云。向者裏會。

問。如何是學人自已。師云。築著儞
鼻孔。僧舉似雲門。門云。儞於麼生會。其僧再三思惟。
門乃有頌云。舉不顧。即差互。擬思量。何劫悟。　問。學
人擬問。請和尚答。師云。好。　僧與師造龕子了。云。和
尚龕子成也。師云。舁將來。向堂前著。師纔見龕子。便
問大眾。有人道得第一句即留取。師再問。時有一僧
出云。某甲咨和尚。便被師一喝。莫𡱰沸。便將龕子燒
却。

師訪湧泉和尚。泉送出門。師入簥內坐。泉云。者
箇四人舁。那箇幾人舁。師乃踴身起云。道什麼。泉再
舉前話。師云。行。行。佗不會。泉云。知即知。祇是道不得。

僧問。擗面來時如何。師云。擗面來時作麼生。　問。
狗子有什麼罪過。作者模樣。師云。打鐵錮鏴取口好。

師舉拂示僧。其僧便出去。長慶舉似泉州王延彬。
乃云。此僧合喚轉與一頓棒。彬云。和尚是什麼心行。
慶云。洎合放過。


上堂。良久。云。汝諸人在者裏。不可須得多言多語地。
儞也知者一下子好也。大難得人。如今且共汝商量
自家一箇事。如青天白日逈逈地。且有什麼不如法
處。為什麼却不知苦屈殺人。我事不獲巳。方便向汝
道直下是。爭奈佗不知。我見儞不了。教儞承當。直下
會。我與麼道。是向儞頂𩕳上屙屎。是帶累汝。如此且
止。　師一日召云。備頭陀何不徧參去。沙云。達磨不
來東土。二祖不往西天。師然之。　南際長老到師處。
問。無有對不得者。師指去玄沙處。沙見來。問云。長老。
古人道。此事唯我能知。長老作麼生會。際云。須知有
不求知者。沙云。山頭老漢喫許多辛苦作什麼。　師
有時伸手向僧面前握拳云。盡乾坤若凡若聖。若男
若女。若僧若俗。山河大地。都總在者一握裏。

閩王
問師。擬盇一所殿去。如何。師云。大王。何不盇取一所
空王殿。王云。請師樣子。師展兩手。雲門云。一舉四十
九。　問。炎暑到來。如何支擬。師云。隨身自足。不希外
求。

雪峰語錄卷之上


