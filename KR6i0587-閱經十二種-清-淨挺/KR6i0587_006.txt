












楞嚴答問序

昔人閱楞嚴經。不解句讀。巳獲深契。則語言道斷。文
字性離。未當求勝諦于恒沙。叩妙音于筆授矣。俍亭
和尚慧本天成。思若符契。提摩竭之正令。盡毗耶之
秘藏。今日之藥山投子也。固將目霄漢以忘言。托東
臯以長嘯。諸方義學。持波斯宮掖之文。作慶喜袈裟
之問。于是縱其指揮都成撰述。山河大地進瑯琊而
盡其機。一路涅槃起雙峯而畢其義。深微集逸。旁引
曲暢。同人奉為剞厥。用廣流通。從聞聲見性之一門。
得不歷僧伽之道果。是真實了義也。是究竟堅固也。
合掌恭敬而為之序。

繡水後學曾王孫No. 674-6
 楞嚴答問
萬壽俍亭　淨挺　著
長水　何元英蕤音
　曾王孫道扶　閱

判教差殊

問。楞嚴一經。天台判教列為方等。賢首判圓又兼終

頓。序經者謂圓理圓行。圓耶否耶。答。脩證了義非不
了義。究竟堅固非不究竟。台宗判教與華嚴等盧舍
那身落第二耶。理行並圓開為終頓。圓通一門三十
二應。法華會上異口同宣。又問菩薩萬行。答。戒定慧
三及三增進種種。是也。摩竭全提亦稱六度。結界持
呪統屬修能。但說密因不耑持呪。

科經同異

問。科經正宗離為五分。始從啟請至勝義性為見道
分。從決定義至說呪巳為脩道分。五十五位為證道
分。安立經題為結經分。人天七趣微細魔事為助道
分。溫陵長水兩家略同。是不易否。答。原本經題。脩證
雙舉。經中明言是見所斷。是脩所斷。有見有脩有證。
是巳徵心辨見。三科七大。含吐十虗。獲本妙心得未
曾有。此時見道了了分明。不歷僧祇一生取證。願今
得果普度恒沙。自此以還發願眾生發願證果。滿慈
再問。答正脩行。性覺妙明。覺明為咎。審除微細。稱此
可知。如來藏性周徧圓融。一多互含。大小涉入。離即
離非。是即非即。華嚴法界全體無餘。如此修證何藉
劬勞。衣裏繫珠。大經同旨。正修行路豈有他哉。話端
不了。按下雲頭。華屋在前。要因門入。疏明決定。選擇
圓通。叩鐘綰結。旁引曲暢。文殊說偈深入一門。大地
山河忽然不現。一生取證不其然耶。前悟實相。此獲
法眼。有頓有漸。次第宛然。後為未來方便申請。三無
漏學以戒為基。持呪結壇種種功德。是正修耶。是助

道耶。四十四心五十五位。雖與華嚴詳略不同。彼此
互明皆為證果。七趣六道亦槩他經。微細陰魔無問
自說。五濁五陰根本輪迴。妄想攀緣自取生死。示現
聲聞。重來啟請指修行路。不離見聞一生證入。如是
如是。

說經時分

問。五時判教。謂說楞嚴在法華後。涅槃會前。耶輸受
記。持地證經。不唱入滅果可據否。答。疑者有二。法華
會上受記宛然自在通王。豈入淫室。又從記莂遂入
涅槃。一乘之餘那說方等。經不云乎。迴心向大志行
等慈。清淨執身不遭淪溺。入魔入佛。難行能行。彼小
乘人望而却走。畢鉢羅窟體會全經。末後提持。當機
啟請。剎竿放倒飲光再傳。不可無一不可有二。圓耶
否耶。論者又謂。是經所說將不一時。彼琉璃王誅滅
瞿曇在波斯後。是亦不然。菩提樹下三七思維。煙水
百城經歷年歲。將一時耶。將異時耶。牽義拘文。難尋
妙典。

如來密因

問。教分顯密。謂修多羅及陀羅尼。此說密因當指持
呪。答欽奉慈嚴將求密義。十方諮決恒沙來聚。皆謂
於此獲玅微密。豈指陀羅目為秘藏。問。宣示深奧。所
說何法。阿難結集何不廣明。答。當時說法十界普聞。
若涉言詮巳多剩義。摩竭國中正令如是。更希冥授
得無妄耶。


頂放寶光

問佛說神呪頂放寶光。觀音大士說圓通門。諸佛放
光皆從頂出。是一是二。答。飛光以後三度放光。一從
面門。一從胸出。一從佛頂。惟圓通門交光相羅佛佛
授手無二無別。化佛說呪光從頂生。表示其相。亦復
如是。名大佛頂。豈偶然耶。

啟請方便

問。最初方便方便多門。屈曲垂慈理合如是。及至後
來超出一門。一門深入一路涅槃。與方便義似相違
反。答。惟一乘實。餘二非真。方便化城都成戲論。深入
一門巳非超出。身出門易。門出身難。從門入者不是
家珍。莫錯會好。

見何勝相

問。心目流轉眼見空華。別指見精。見猶離見。見有二
耶。答。如病目人見即有眚。彼見精者初未嘗眚。浮塵
勝義有二見耶。明不循根。無目而見。周遍法界莫非
見精。咄哉阿難見相發心。心目為咎。佛審其故。展轉
推窮見非是見。見不能及。空華瞥地清淨眼開。一場
慶快。

妄想輪轉

問。一切妄想輪轉無窮。由顛倒生。從堅固滅。五濁葢
纏不離五蘊。中間復云內分外分。純想升天。純情墜
地。想聰情鈍。則言想者未盡非耶。答。積想積情眾生
顛倒。輪轉三界無有出期。黑白升沉無容揀擇。末那

執受幽隱難銷。聲聞辟支未空識蘊。四禪八定全屬
虗明。命根不斷。自取輪迴。望涅槃城。遠之遠矣。

摩頂說經

問。講堂開豁詞義未終。忽舒金臂說三摩提。是何意
旨。答。首楞嚴王玅莊嚴路。一經標指具足數言。錯過
此機葛藤難了。如大日輪能破全暗。如獅子吼能伏
百獸。如大火聚能燒須彌。如金剛劍能斷一切。舒臂
摩頂。當時一口吸盡西江。

七處徵心

問。阿難逐妄。如來指迷。七處追窮必無根本。是則是
巳龜毛兔角。既被所訶。畢竟此心為在無在。答。獼猴
窺月。月未嘗無。捉影則非。影非真月。晴空在眼覿面
無他。若問空華汝應揑目。

面門放光

問。圓融行布百界千如。十方微塵合成一界。既聞命
矣。佛頂放光大地不現。豈移此土至他方耶。抑復平
沉空所有也。答。因明立所。大地遷流。清淨本然從無
起滅。圓通證入塵累銷亡。諸有為相自然不現。譬如
寤時問夢中事。為有相耶。為無相耶。

識精元明

問。識精元明。講家謂為阿賴耶識。不生不滅與生滅
合。發起根身及器世界。識相既現。元性即隱。是否。答。
阿賴耶識伹名為識。不名識精。識精見精孤山同釋。
菴摩羅識是為元明。阿賴耶識謂為元明。則尚未可。

世界眾生相續緣起。本元明妙。豈涉去來。能生諸緣
不變隨緣。緣折遺者隨緣不變。本然清淨絕遠攀緣。
菩提涅槃此為根本。若如所云。識相現前元性即隱。
顛倒妄想違彼涅槃。豈得指為元清淨體。

佛咄阿難

問。佛咄阿難矍然避席。馬祖一喝三日耳聾。佛祖機
緣是同是別。答。一般機鋒箭刃上事。有殺人刀。有活
人劒。具眼者知。

舉拳屈指

問。檠拳竪指事本瞿曇。有實有權。為照為用。答。止啼
黃葉未免婆心。作家拈起料撿分明。依樣葫蘆。遭人
怪笑。

窮子逃逝

問。窮子捨父喻出法華。阿難悲淚引事輸情。故知說
經在法華後。答。衣裏繫珠亦同彼喻。說經前後不必
深窮。動地放光異文同指。

捨生趣生

問。捨生趣生未免輪轉。不生滅地恐不其然。波斯何
云得未曾有。答。伽黎誑惑指身後無。聞佛慈示悟身
後有。只此踊躍聞所未聞。却復悞謂捨生趣生是不
生滅。都認識神以為本來。喚奴作郎。究竟顛倒。

棄海認漚

問。山河大地咸妙明心。如來藏體開闡略盡。何所未
明來再叩耶。答。海即為漚。波不名水。躭緣失心。泥指

亡月。含元殿裏更問長安。

八還辯見

問。見猶離見見無所還。一言直指快便難逢。胡乃紆
回徒致辭費。答。水落石出。春到雪消。影草探竿重重
拶入。心緣路絕。貧無立錐。似空合空。以水涵水。

見性周遍

問。見性周遍遠矚塵沙。何廼眾生不越分寸。聲聞菩
薩種種差殊。或見初禪。或見千界。可得聞耶。答。元明
見性洞遠無餘。現前差殊脩業所發。周遍義類在後
廣明。脩業造端於茲略顯。

自然非彼不見之相

問。寂音謂為性見清淨。伹可目見非他能見。中峰謂
為離物不見。本無其相。二俱是否。答。說理轉勝。語意
不倫。經文伹云。不見若見見相現前。豈得復名不見
之相。葢不見者非見所及。此理本明。見非是見。見猶
離見。且待下文。方始開顯。

於一毫端含受十方國土

問。一毫含受其義云何。答。須彌藏芥。芥內須彌。大中
現小。小中現大。

如虗空華本無所有

問。空華本無虗妄不實。菩提淨妙圓亘周常。見緣想
相既屬空華。如何復云此見及緣元是菩提妙淨明
體。答。山河遷變豈礙虗空。見聞往來不攖湛寂。如來
藏裏影現空華。愚懵無知伹勞執捉。


我真文殊無是文殊

問。洞山開悟渠不是我。我正是渠。臨濟提持無位真
人面門出入。我真文殊無是文殊。宗教自懸理難通
會。答。惟有一月厚無第二。文殊之外豈更文殊。稱理
而譚一言斯足。離魂倩女誰幻誰堅。赤肉真人隨出
隨入。認影迷頭切須仔細。洞山過水渠我相逢。寶鏡
重重非公境界。

因緣自然

問。因緣說法排擯自然。夙昔闡陳。何名戲論。答。隨宜
方便不惜眉毛。曳尾靈龜自拂其迹。因緣和合燔盡
無餘。今日舉揚方為了義。

見見非見

問。本元見性獨妙真常。見見之時何勞離見。答。本說
見精是第二月。誠然見見見巳銷亡。不踁而走。無翼
而飛。返聞自聞知見亡見。豈心與目所能及耶。

諸三摩提

問。諸佛密義既聞命矣。彼說經者謂三摩提。亦有顯
別。阿難所問猶屬小乘。如來闡揚方屬圓旨。為止為
觀科釋不同。說偏說全疏指非一。是果然否。答。迴心
嚮大。本叩圓音。答在問邊漫勞分別。或三摩地。或三
摩提。及奢摩他。舉一即是。譯文徑省。以槩全題。摘句
尋章是皆逐塊。

別業同分

問妄見一緣何分同別。造業之地別具因由。受報之

時同其劑限。先德所釋。誠為是否。答。人迷我迷故謂
之同。人覺我迷故謂之別。妄例妄見本屬隨行。妄雜
正知遂成獨起。

見與見緣似現前境

問。永明長水各自分科。元我覺明見所緣眚。二句指
歸。應離應合。答。順理消文永明為是。覺明何眚。見緣
為眚。故下申言。覺見即眚。覺緣非眚。眚即眚明。明不
為眚。所覺雖眚覺未嘗眚。覺自離眚。覺并知眚。前不
云乎。見眚非病。若知其眚。眚不為病。明暗二性曾兩
立耶。

生滅去來本如來藏

問。因緣生滅盡屬假名。如來藏中本無所有。何不直
趨無上究竟。陰入處界徒此紛紛。答。不捨一法不受
一塵。治世資生未違實相。當由仁者分別多端。于種
種邊自生執著。彼師子吼何關鐵牛。木人無情豈驚
花鳥。

陰入處界

問。五陰次第識宇難銷。處入界三識為之本。唯識所
變虗妄不真。識與見精。是一是二。答。水外無波。金非
重鑛。要第九識方名識精。非彼賴耶伏藏生滅。問。全
體真如轉識成智何容決擇誰幻誰堅。答。轉不留情
繁興在定。雖圓鏡智。即此含藏。起滅未停不名白淨。
澄清海體豈外浮漚。非認浮漚遂為瀛渤。又問。本了
知性即湛元明。咎此覺明因之立所。識精微妙不越

了知。豈是涅槃常清淨體。答。第二月輪一月所現。終
不名彼不為月輪。因明立所所即妄生。豈得罪明并
棄明覺。決波求水濕性全無。不特亡波。抑且亡水。元
明見性具足涅槃。是見精微離見分別。

見精見性

問。明暗二種發見吸塵。見性見精本無自體。菩提涅
槃誰根本耶。答。後不云乎根塵同原脫縛無二。本一
精明為六和合。涅槃生死總由六根。故選圓通一門
深入。

因緣和合

問。因緣和合何分四義。答。因依往昔緣起現前。和不
中分。合尚兩立。問。因緣種種排擯無餘。如來指歸畢
將何等。答。佛說了義如晴明空。終不尚留一翳在眼。
剝芭蕉體中無有堅。世巧幻師誰為實法。

吸撮內塵

問。離色離相故名內塵。為分別影。為獨頭意。答。前塵
影謝吸攬中歸。雖則依他多由徧計。水中像現。鏡裏
月形。當體寂然。塵從誰起。

入處虗妄

問。入處虗妄。自性則無。何云如來妙真如性。答。了知
虗妄當體本如。且妙真如原無自性。

第一義諦

問。第一義諦言說都忘。佛祖從來何所標指。答。如來
口窄。阿難耳聾。楞嚴會中祇得一半。問。留取一半何

不說明。答。向下文長。且待來日。

七大周徧

問。七大周徧是義均否。答。本問四大例及虗空。援見
與識究極而言。兼內兼外。有別有總。問。識性見精何
分為二。答。聽聞覺知都名為見。前五照境具顯功能。
識兼了別傳送含藏。總六七八始獲全性。前後理殊
不妨分顯。問。畢竟同異。答。體相雖分指歸無別。周徧
圓融無有二也。問。巳復圓融何為循業。答。巨雷驚遠
聾夫不聞。日輪經天盲人不見。騰聲吐曜周徧義均。
所不見聞。斯為循業。

心徧十方

問。世間所有皆妙明心。石頭大小竹竿短長。任舉目
前當由此旨。答。鎮州蘿蔔。青州布衫。亦是世間諸所
有物。豈得盡指菩提妙心。逐塊韓盧。觸途成滯。

獲本妙心說偈讚佛

問。得本悟心一生取證。發大誓願還度恒沙。明是頓
超豈復漸詣。答涅槃易曉不歷僧祇。差別難明更審
微細。理雖頓悟。事以漸除。卷末釋成當無匿旨。

云何忽生山河大地

問。山河大地次第遷流。觀音說通忽然不現。或由神
力移擲他方。抑復遷流有時而滅。答。彼不現者清淨
本然。未嘗有生云何得滅遷流終始。影現空華。目睛
不勞。華於何有。

清淨本然


問。清淨本然山河大地。就路還家何等成現。世尊當
日胡反紆迴。答。黃面老子聊借探竿。祖師門庭當頭
一擊。相逢覿面了無異詞。審顧遲疑千里萬里。

為覺不明稱為明覺

問。為覺不明。吳興謂為覺了無明。長水謂為由覺他
明。溫陵復云性自不明用心合覺。未知孰是。答。求之
過深反失語脉。經旨若云為指明者名為覺耶。抑復
不明稱明覺也。輕施一拶用勘滿慈。故設兩端以為
套索。無明既乖有所尤錯。納成敗闕上我釣鈎。

因明立所

問。因明立所。疏謂無明織成能所。是果然否。答。眼施
金玉為青巳多。豈待塵沙乃足疵累。因明立所咎本
在明。若說無明更寬一著。

彼無同異真有為法

問。彼無同異真有為法。疏謂彼者依賴耶識指現相
言。吳興又謂無同無異指上所稱。葢無同異與同異
相總列為三。具有為法。兩家孰是。答。一真法界何異
何同。世界虗空盡由妄想。無同異中熾然同異。山河
大地從此遷流。蓋無同異無為法也。熾然同異巳屬
有為。因此復立無異無同。四相宛然有為轉熾。夢幻
泡影莫此為尤。顛倒塵勞覺明之咎。區區管見無當
前賢。

世界相續

問。風金火水次第輪成。風應在下。水應在上。相狀何

等。答。准他經說。地輪依水。水輪依風。風輪依空。大氣
舉之。風本在下。金質堅礙當在風際。另有一輪如崑
崙山及七金等不指地也。火光上騰蒸濕為水。氣呵
液結甑蓋汗流。故大海中常有火起。世界安立次第
本然。問。覺明堅明搖明。寶明四輪相依以明立體。明
為之咎不待言矣。若遺本明滅除世界。虗空莽蕩豁
達無歸。未必如來遂所稱允。答。丘陵坑坎不異黃金。
寶樹旛幢何非雲影。飛光按指豈待滅除。忉利菩提
別成世界。如來藏裏周徧圓融。地水火風皆歸實相。
遷流妄想豈盡然哉。

明理不踰

問。明理不踰。疏謂真明妙理是否。答。因明立所。見妄
相成。明理所知不越分寸。見不超色。聽不出聲。種種
是也。若復謂是妙理真明。何得更說覺明為咎。

流愛為種

問。種之與胎作何別白。答。種謂識神。胎指形質。愛根
遷流織成種子。妄想納受結為胎元。無始分段識神
先來。當體出生形質伊始。

有為習漏何當復生

問。習漏巳盡大地平沉。請為如來代一轉語。答。瞿曇
當日不消道個。我不見有大地山河。

水火凌滅

問。水火虗空不相凌滅。觀相元妄。觀性元真。復云何
說是圓徧義。答。相非性外。因妄顯真。性在相中。依真

立妄。竹密流水山高白雲。法界本寬何疑圓徧。

離即離非是即非即

問。毛端寶剎微塵法輪。自他不隔一多互含。當是華
嚴無礙境界。答。摩竭掩室不勞佇思。淨名杜口漫容
比儗。離即離非。是即非即。且與老僧過拄杖來。

三緣三因

問。三緣三因。長水謂是或殺盜淫三之助緣。溫陵又
謂。世界眾生業果相續。吳興則云。欲貪三種明是所
因。助殺盜淫種種緣起。未知孰是。答。世尊現說殺盜
淫業三緣斷故三因不生。取證經文。吳興理勝。問。緣
是所造。因是能造。所反屬先。能反屬後。於義何準。答。
因緣互生本無前後。執身不受。執意不行。緣斷因銷。
能所雙遣。

菩提心生生滅心滅

問。用真遣妄不名本然。有照有覺俱為障礙。曹溪亦
云菩提無樹。意謂此耶。答。無功用道本絕名言。北秀
南能。漫勞頻舉。

雖獲大宅要因門入

問。歸元無二方便多途。一路涅槃遵何戶牖。答。門門
善財處處彌勒。不消彈指樓閣斯開。彼過量人豈由
門入。

開無上乘妙修行路

問。修行圖藉次第宛然。教外單傳似疑徑省。答。為二
乘人及末法眾。開示化門非第一義。三乘權學一念

頓超。不歷僧伽豈由漸次。

五濁次第

問。五陰根本五濁因之。誰當其先誰當其後。答。緣染
之入色陰最先。銷滅之餘命濁最後。其驟接者其感
巳粗。其障深者其習尤勝。

湛旋虗妄得元明覺

問。五陰滅生從無實體。云何旋湛得契如來。答。初伏
煩惱。次斷無明。但去泥沙不除其水。水性自清塵土
故濁。若無塵土水自澄泓。

惱煩根本

問。煩惱緣起在五濁中。云何復開二決定義。答。初援
五濁為斷無明。次選六根為求深入。煩惱重濁最障
性修。故勑圓通鏤其根本。

六湛圓明

問。六湛圓明隨處可入。云何獨選耳根得通。答。六解
一亡互融勝妙。觀音入理此方應機。故涅槃門耳為
殊勝。

見斷修斷

問。塵沙無明麤細殊等。見斷修斷分劑井然。非可顢
頇一生取辦。答。無明積劫石鞏頓消。百千法門水潦
驟悟。一生證入豈遂無人。苟不其然修途難昧。

六根互用

問。無目而見。無耳而德。吼月泥牛。嘶風木馬。想亦如
是。答。以蠡測海徒益自勞。以籌算沙終恐未盡。依通

解會轉見難堪。佛法不是這個道理。

將誰立因求無上覺

問。撥無因果殃禍所招。慶喜一疑不為無見。答。抱橋
洗澡鈍置殺人。莫怕落空。落空不惡。

羅睺擊鐘

問。拈棰竪拂照用齊行。羅睺擊鍾後來依樣。答。宗門
大用軌則全無。莫謗如來便為戎首。我有一棒要打
羅睺。不合當時隨人使喚。

普佛放光

問。放光灌頂於時妙法曾不宣揚。云何大眾得未曾
有。答。纔涉言詮便成剩法。諸佛頂相本所不見。本所
不聞。今此會中光光相羅以頂灌頂。大佛頂義覿面
分明。塵說剎說當無有間。

根塵同源縛脫無二

問。生死解脫總由六根。云何證知顯不二法。答。聞聲
悟道見色明心。無明涅槃不爭分寸。知之一字眾禍
之門。白牯黧奴許伊話會。

陀那微細常不開演

問。阿賴耶識一分是真一分非真。於義果否。答。真與
非真是兩頭語。前不云乎。妄真同妄。離真非真。如何
更取此義纏擾。佛旨蓋云。若說是真若說非真。總恐
成迷。故不開演。截取兩頭。離言說相。大圓鏡智即阿
賴耶。無明涅槃非有二也。

非幻成幻


問。云何自心復取自心。非幻成幻幻于何立。答。心本
非幻亦復非真。若執自心塗汙不少。何況于中更生
取著。渴鹿求𦦨不大妄耶。

六解一亡

問。六解一亡非一非六。頓漸次第如何指明。答。一尚
不立。六云胡生。當體全超本無倫次。若須選擇六受
用門。綸結宛然因次第盡。

退藏密機

問。密言密機是一是兩。答。此經標首謂之密因。密在
汝邊言詮莫及。退藏領納是第一機。前此披陳巳為
剩說。

憍陳那等各說圓通

問。各證圓通從無優劣。何勞選擇獨事耳根。答。深入
一門音聞為最。自餘方便七大圓融。處入界三本如
來藏。故各各說盡圓通門。

識心圓明入圓成實

問。三界萬法唯識唯心。慈氏圓通何反不取。答。依他
徧計三性宛然。但可條分。未為最上。華嚴六相雖定
宗乘。慈氏門風尚需一劫。

都攝六根淨念相繼

問。觀音勢至分座蓮邦。淨土一門豈非上乘。答。隨其
心淨佛土自淨。六根攝入巳證圓通。但此想因未能
離念。豈如亡所聞盡覺空。

從聞思修入三摩地


問。達耳謂聞。著心謂思。治習謂修。名為三慧。准瑜伽
說。聞屬三賢。思判加行。脩成十地。二者孰是。答。雖稱
三慧統貫一門。聞性圓明曾何漸次。有初有漸。但於
聞中先後涉入。層梟而言。不必裂段。擬合思修彰三
慧名。失一門解。

入流亡所

問。入流成覺前有偈言。此云入流應無二義。答。准雲
棲解入法性流。如偈所稱返聞自性。

生滅既滅寂滅現前

問。入流亡所是聞聞理。聞所聞盡聞不聞理。覺所覺
空不聞聞理。空所空滅不聞不聞。於理是否。答。說理
即得寂滅現前。更是何理。問者一喝。答老僧耳聾。

聞熏聞修金剛三昧

問。熏是熏習。修是修證。現取音聞。何稱如幻。答。聽不
以耳。亦不以聲。幻法幻人離情絕謂。覷驢覷井同道
方知。不是目前音響所及。

三十二應

問。本菩薩身三十二應。為是報身。為是化身。答。如水
中月。應物現形。報化非真。是名如幻。

十四無畏

問。無作妙力施與無畏。事類相感得思維否。答。觀音
入理各以類求。無畏功德亦以類應。離目坎耳不熱
不濡。慈能止殺。空能銷堅。明能破暗。根身圓淨誰作
賊媒。塵境全除不亡何待。權實二智成女成男。福慧

並圓。一多互攝。表此義類理事相符。故與眾生合其
悲仰。

四不思億

問。頭目手臂影現眾多。如響應聲有感斯赴。為神通
耶。為法爾耶。答。持名誦呪總屬音聞。八萬四千尋聲
赴感。莊嚴勝淨微妙難量。擬議推求固所不逮。

大地山河俱時不現

問。萬象森羅云胡不現。答。一時清淨寶網交光。大地
山河何從安著。問。梵唄自然憑誰宣說。答。妙音圓徧
彌亘十方。耳入通玄理合如是。

文殊說偈

問。耳根證入契理契機。捨觀音門豈無方便答。二十
五行觸處現圓。官不容針。私通車馬。

聖性初心

問。聖性初心云何分別。答。彼聖位中逆順皆通。二十
五門何勞選擇。初心方便遲速不同。清淨音聞淺深
懸契。

安立道場

問。道場莊嚴表何勝相。答。悲念末法度彼沉淪。故此
攝心理事兼舉。

三無漏學

問。淫怒癡性即是佛性。何三無漏以戒為基。答。增上
慢人作過量語。非毀禁戒。祇益自欺。毗柰耶法根本
最先。定慧義兼。故不重釋。


淫妄愛見

問。愛見同坑。淫妄何別。答。淫由愛生。妄逐見起。以是
兼說愛見成河。

結界持呪

問。十方諸佛同一呪心。惟此密因將為無上。答。陀羅
尼義不可思維。觀音妙力說種種呪。現種種相。等無
有異。

四十四心

問。一生取證不歷僧祇。云何復問增進漸次。答。信住
行向并十地名。摩竭會中原所演說。始從兜率暨升
妙光。是一生耶。是累劫耶。

眾生世界

問。眾生世界前巳略言。此復繁稱。旨歸何屬。答。將明
等妙先釋眾生。生佛同原本無差別。此有所有非因
所因。方位遷流。以故合說。

非真求復

問。一處休復圓通妙門。何乃求真復成非相。答。纔有
一毫眼著金屑。動念即失。舉心即乖。

窮十二變

問。六境六情旋流不止。云何修證還得出離。答。因聲
有色。因動有聲。聲不自聲。誰為動者。

刳其正性

問。云何漸次刳其正性。答。眾生淫欲而正性命。斷除
三毒淫為最先。


即獲無上

問。違其現業即獲無生。乾慧以前便齊八地。是漸次
不。答。雲棲謂指圓頓行人。然約漸次在因地中。且待
增修後證果位。

從真妙圓重發真妙

問。一真法界直入全超。十信位中如何重發。答。自乾
慧地巳證一真。初增信心重重顯發。大悟小悟閱歷
不同。根本智齊乃彰差別。

迴佛慈光向佛安住

問。信住行向標位各殊。云何十信巳列住名并迴向
義。答。十波羅蜜勝槩全彰。如來乘中不妨兼舉。迴自
佛來。向從我往。交光涉入何所住耶。

四加行位

問。天台加行位列小乘。云何此經在十向後。答。彼彰
通教。此說圓門。理非一指。詞無定科。即小乘名顯大
乘法。

如來逆流菩薩順至

問。順行而至次歷僧祇。如來逆流是名何等。答。地前
諸位以次而遷。擬陟修途豈容蹵至。如來妙應赴感
隨機。衣垢脫珍曲垂方便。

是覺始獲金剛心中初乾慧地

問。初乾慧地連綴上文。撿原疏中指科不合。答。從初
乾慧具足大心。歷五十五功行始備。位同大覺故名
等覺。此正所謂金剛後心。


名大方廣妙蓮華王

問。稱大方廣原本華嚴。妙蓮華王具法華旨。經兼二
義得此稱耶。答。天台賢首各定一尊。楞嚴會中出門
合轍。

斷除六品微細煩惱

問。溫陵解謂。九品煩惱斷除其六。自餘三品佛果全
除。蓋此巳證大乘地位。不從欲界前六品也。此說是
否。答。審除微細先獲法身。豈至今時纔登二果。頓悟
禪那經有明誨。溫陵理勝。不足疑矣。

六道七趣

問。六道七趣本無所有。為勝為劣。得非妄耶。答。依世
間法安立假名。倘未出離升沉宛在。想聰情鈍稱此
可知。

生從順習死從變流

問。儒典所傳遊魂為變。此云變流。旨頗合否。答。少壯
遞遷皆由順習。形哀物變輪轉環流。儒佛所稱。是皆
同旨。生死交流輪迴不巳。阿誰取證出此蓋纏。

有十種仙

問。遊仙一類不載他經。此獨詳明檃括何旨。答。秦皇
漢武本好神仙。黃老失傳。多溺其說。有形終盡去天
尚遙。倘聞佛言廢然知返。問堅固交遘。答。一身坎離
自為牝牡。非云金液窮極淫機。

于無盡中發宣盡性

問。云何為盡云何無盡。答。不盡空理故云無盡。然巳

窮空故云為盡。于窮空處如存不存。于不盡處若盡
非盡。既巳窮空故名非想。然不盡空故非非想。

有無二無無二亦滅

問。依中道智無二亦無。非有非無作何揀別。答。巳離
四句不著二邊。空色兩亡形言都盡。豈諸戲論所能
及耶。

此十方空悉皆銷殞

問。虗空銷殞世界都忘。即此道場何處安立。答。迷妄
成空。依空立界。或起或靜。為異為同。既爾發真銷滅
自盡。別行一路只在目前。毫端寶剎微塵法輪。惟證
乃知。非公境界。

五陰主人

問。五陰既盡誰為主人。強作主人何由陰盡。答。住名
主人理無遷變。前云五蘊本如來藏。豈彼逃匿名蘊
空耶。

五陰區宇

問。色為堅固豈有說乎。答。色塵留礙是堅固義。劫有
分段晷刻成形。問受為虗明。答。受由見起仗此虗明。
察察為知方能領納。問想為融通。答。想濫十方融通
三界。自生煩惱。此為其端。問行為幽隱。答。諸行遷流
幽隱難辨。剎那起滅是眾生根。問識為顛倒。答。識情
顛倒去後來先。生死迴流命光飄忽。問五十陰魔。答。
種種魔事各以類從。五陰未空不離五濁。

得意生身隨往無礙


問。十身具足乃獲意生。受陰乍離何遽得此。疏分利
鈍是果然耶。答。譬如寱語中非所期。定力現前偶然
暫得。非謂圓頓巳足十身。遂與聖賢同證果位。說利
說鈍經旨未然。

一倫生死首尾圓照

問。首尾生死何云一倫。答。生死遷流都屬妄想。一期
倫次自為始終。想陰既離了知不實。此煩惱障應念
而空。

行陰十種

問。六十二見教相條分。今行陰中十種外道無因徧
常以及涅槃。成六十二。疑即此也。答。准教乘說別有
指科。總之不離斷常二見。今經所說名數相符。以此
倫彼亦無不可。

邪魔外道

問。邪魔外道深淺不同。五十種類作何次第。答。色屬
形有。易感羣邪。受為領納。魔入心腑。想轉幻忽。魔來
附人。行雖擾動外道幽清。識涉勝流直趨小乘。如是
次第種種不同。毫釐有差天地懸隔。

諸根互用

問。現前六根互用開合。從乾慧地直至如來。一生取
證經旨合否。答。六根互用證圓通門。五蘊銷亡入如
來地。前後互顯一路涅槃。不歷僧祇如是如是。

生因識有滅從色除

問。云何識生云何色滅。答。命根不斷捨生趣生。以致

形有由細及麤。堅礙銷亡歷受想行。次第寂滅從麤
入細。生自順出。滅從逆入。

理則頓悟事非頓除

問。理事一揆何分頓漸。答。因次第盡修證不無。乘悟
併銷汙染不得。分頓分漸。非實兩途。大修行人理事
兼到。

持經功德

問。佛說法巳較量經功。為持一經。為轉全藏。答。依文
解會食飯不消。故紙堆頭轉多理沒。密因了義一句
全提。首楞嚴王只在這裏。

楞嚴答問(終)
