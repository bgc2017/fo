











《大智度論釋》《初品中》羼提波羅蜜
法忍義第二十五(卷第十五)

龍樹菩薩造
後秦龜茲國三藏鳩摩羅什
奉　詔譯

云何名法忍？
忍諸恭敬、供養眾生及諸瞋惱、
婬欲之人，是名生忍。忍其供養、恭敬法及瞋
惱、婬欲法，是為法忍。
復次，法忍者，於內六
情不著，於外六塵不受，能於此二不作
分別。何以故？內相如外，外相如內，二相俱
不可得故；一相故，因緣合故，其實空故，一切
法相常清淨故，如、真際、法性相故，不二入故，
雖無二亦不一。如是觀諸法，心信不轉，
是名法忍。如《毘摩羅鞊經》中，法住菩薩
說：「生、滅為二，不生、不滅是不二入法門。」乃至
文殊尸利說：「無聞、無見，一切心滅，無說、無
語，是不二入法門。」毘摩羅鞊默然無言，諸
菩薩讚言：「善哉！善哉！是真不二入法門。」
復次，
一切法有二種：一者、眾生，二者、諸法。菩薩
於眾生中忍，如先說；今說法中忍。法有
二種：心法，非心法。非心法中有內、有外：外
有寒熱、風雨等，內有飢渴、老病死等。如是
等種種，名為非心法。心法中有二種：一者、瞋
恚、憂愁、疑等，二者、婬欲、憍慢等。是二名為心
法。菩薩於此二法，能忍不動，是名法忍。

問
曰：
於眾生中若瞋惱害命得罪，憐愍得福；
寒熱、風雨，無有增損，云何而忍？

答曰：
雖無

增損而自生惱亂憂苦，害菩薩道，以是故，
應當忍。
復次，非但殺惱眾生故得罪，為惡
心作因緣故有罪。所以者何？雖殺眾生
而無記心，是便無罪；慈念眾生，雖無所與
而大得福。以是故，寒熱、風雨，雖無增損，然
以能生惡意故得罪。以是故，應當忍。
復次，
菩薩自知宿罪因緣：「生此苦處，此我自作，
我應自受。」如是思惟，是故能忍。
復次，菩薩思
惟：「國土有二種：有淨，有不淨。菩薩若生不
淨國中，受此辛苦、飢寒眾惱，自發淨願：『我
成佛時，國中無此眾苦。』此雖不淨，乃是我
利。」
復次，菩薩思惟：「世間八法，賢聖所不能
免，何況於我！」以是故，應當忍。
復次，菩薩思
惟：「知此人身無牢無強，為老、病、死所逐；
雖復天身清淨，無老、無病，耽著天樂，譬如
醉人，不得修行道福、出家離欲。」以是故，
於此人身自忍修福，利益眾生。
復次，菩薩
思惟：「我受此四大、五眾身，應有種種苦分，
無有受身而不苦者；富貴、貧賤，出家、在家，
愚智、明闇，無得免者。何以故？富貴之人，常
有畏怖，守護財物，譬如肥羊，早就屠机，
如烏銜肉，眾烏逐之；貧賤之人，有飢、寒之
苦。出家之人，今世雖苦，後世受福得道；在
家之人，今世雖樂，後世受苦。愚人先求今
世樂，無常對至，後則受苦；智人思惟無常
苦，後則受樂得道。如是等受身之人，無不
有苦。」是故菩薩應當行忍。
復次，菩薩思惟：
「一切世間皆苦，我當云何於中而欲求樂？」

復次，菩薩思惟：「我於無量劫中常受眾苦，

無所利益，未曾為法；今日為眾生求佛
道，雖受此苦，當得大利。是故外、內諸苦，悉
當忍受。」
復次，菩薩大心誓願：「若阿鼻泥犁苦，
我當忍之，何況小苦而不能忍？若小不
忍，何能忍大？」
如是種種外法中忍，名曰法
忍。

問曰：
云何內心法中能忍？

答曰：
菩薩思
惟：「我雖未得道，諸結未斷，若當不忍，與凡
人不異，非為菩薩。」復自思惟：「若我得道，斷
諸結使，則無法可忍。」
復次，「飢渴、寒熱，是外
魔軍；結使、煩惱，是內魔賊。我當破此二軍
以成佛道；若不爾者，佛道不成。」
如說佛苦
行六年，魔王來言：「剎利貴人，汝千分生中正
有一分活耳！速起還國，布施修福，可得今
世後世、人中天上之樂；道不可得，汝唐勤
苦。汝若不受軟言，守迷不起，我當將大
軍眾來擊破汝！」
菩薩言：「我今當破汝大力
內軍，何況外軍？」
魔言：「何等是我內軍？」
答曰：


「　「欲是汝初軍，
　憂愁為第二，
　飢渴第三軍，
　渴愛為第四，
　睡眠第五軍，
　怖畏為第六，
　疑悔第七軍，
　瞋恚為第八，
　利養虛稱九，
　自高蔑人十。
　如是等軍眾，
　厭沒出家人；
　我以禪智力，
　破汝此諸軍，
　得成佛道已，
　度脫一切人。」」



菩薩於此諸軍雖未能破，著忍辱鎧，捉智
慧劍，執禪定楯，遮諸煩惱箭，是名內忍。

復次，菩薩於諸煩惱中，應當修忍，不應斷
結。何以故？若斷結者，所失甚多，墮阿羅漢

道中，與根敗無異。是故遮而不斷，以修忍
辱，不隨結使。

問曰：
云何結使未斷而能不
隨？

答曰：
正思惟故，雖有煩惱而能不隨。

復次，思惟觀空、無常相故，雖有妙好五欲，
不生諸結。譬如國王有一大臣，自覆藏
罪，人所不知。王言：「取無脂肥羊來，汝若
不得者，當與汝罪。」大臣有智，繫一大羊，以
草穀好養；日三以狼而畏怖之，羊雖得養，
肥而無脂。牽羊與王，王遣人殺之，肥而無
脂。王問：「云何得爾？」答以上事。菩薩亦如是，
見無常、苦、空狼，令諸結使脂消，諸功德肉肥。

復次，菩薩功德福報無量故，其心柔軟，諸結
使薄，易修忍辱。譬如師子王，在林中吼，有
人見之，叩頭求哀，則放令去；虎豹小物，不
能爾也。何以故？師子王貴獸，有智分別故；
虎豹賤蟲，不知分別故。又如壞軍，得值大
將則活，值遇小兵則死。
復次，菩薩智慧力，
觀瞋恚有種種諸惡，觀忍辱有種種功德，
是故能忍結使。
復次，菩薩心有智力，能斷
結使，為眾生故久住世間；知結使是賊，是
故忍而不隨。菩薩繫此結賊，不令縱逸而
行功德；譬如有賊，以因緣故不殺，堅閉
一處而自修事業。
復次，菩薩實知諸法相
故，不以諸結使為惡，不以功德為妙；是
故於結不瞋，功德不愛。以此智力故，能修
忍辱。如偈說：


「　「菩薩斷除諸不善，
　乃至極微滅無餘；
　大功德福無有量，
　所造事業無不辦。
　菩薩大智慧力故，
　於諸結使不能惱；

　是故能知諸法相，
　生死涅槃一無二。」」



如是種種因緣，雖未得道，於諸煩惱法中
能忍，是名法忍。
復次，菩薩於一切法，知一
相無二。一切法可識相，故言一。眼識識色，
乃至意識識法，是可識相法，故言一。
復次，
一切法可知相，故言一。苦法智、苦比智，知苦
諦；集法智、集比智，知集諦；滅法智、滅比智，
知滅諦；道法智、道比智，知道諦。及善世智，
亦知苦、集、滅、道、虛空、非智緣滅，是可知相法，
故言一。
復次，一切法可緣相，故言一。眼識
及眼識相應法緣色；耳識、鼻識、舌識、身識亦
如是；意識及意識相應法，亦緣眼、亦緣色、
亦緣眼識，乃至緣意、緣法、緣意識。一切法
可緣相，故言一。
復次，有人言：一切法各皆
一，一復有一名為二，三一名為三，如是乃
至千萬，皆是一而假名為千萬。
復次，一切
法中有相，故言一；一相故，名為一。一切物
名為法，法相故名為一。如是等無量一門，
破異相，不著一，是名法忍。

復次，菩薩觀一切為二。何等二？二名內、外
相。內、外相故，內非外相，外非內相。
復次，一
切法有、無相故為二。空、不空，常、非常，我、非我，
色、非色，可見、不可見，有對、非有對，有漏、無漏，有
為、無為，心法、非心法，心數法、非心數法，心相應
法、非心相應法。
如是無量二門，破一不著
二，是名為法忍。
復次，菩薩或觀一切法為
三。何等為三？下、中、上，善、不善、無記，有、無、非有
非無，見諦斷、思惟斷、無斷，學、無學、非學非無
學，報、有報、非報非有報。如是無量三門，破一

不著異，是名為法忍。
復次，菩薩雖未得無
漏道，結使未斷，能信無漏聖法及三種法
印：一者、一切有為生法無常等印，二者、一切
法無我印，三者、涅槃實法印。得道賢聖人，自
得自知；菩薩雖未得道，能信能受，是名法
忍。
復次，於十四難不答法中有常、無常等，
觀察無礙，不失中道，是法能忍，是為法忍。

如一比丘於此十四難思惟觀察，不能通
達，心不能忍；持衣鉢至佛所，白佛言：「佛
能為我解此十四難，使我意了者，當作弟
子；若不能解，我當更求餘道！」
佛告：「癡人！汝
本共我要誓『若答十四難，汝作我弟子』耶？」

比丘言：「不也！」
佛言：「汝癡人今何以言『若不答
我，不作弟子』？我為老、病、死人說法濟度；此
十四難是鬪諍法，於法無益，但是戲論，何用
問為？若為汝答，汝心不了，至死不解，不
能得脫生、老、病、死。譬如有人身被毒箭，親
屬呼醫，欲為出箭塗藥，便言：『未可出箭，
我先當知汝姓字、親里，父、母年歲；次欲知
箭出在何山，何木、何羽，作箭鏃者為是何
人，是何等鐵；復欲知弓何山木，何蟲角；復
欲知藥是何處生，是何種名。如是等事，盡
了了知之，然後聽汝出箭塗藥。』」
佛問比丘：
「此人可得知此眾事，然後出箭不？」
比丘言：
「不可得知！若待盡知，此則已死。」
佛言：「汝亦
如是！為邪見箭愛毒塗，已入汝心，欲拔此
箭，作我弟子；而不欲出箭，方欲求盡世
間常、無常，邊、無邊等，求之未得，則失慧命，
與畜生同死，自投黑闇！」
比丘慚愧，深識佛

語，即得阿羅漢道。
復次，菩薩欲作一切智
人，應推求一切法，知其實相；於十四難中
不滯、不礙，知其是心重病，能出、能忍，是名
法忍。
復次，佛法甚深，清淨微妙，演暢種種無
量法門，能一心信受，不疑、不悔，是名法忍。

如佛所言：「諸法雖空，亦不斷，亦不滅；諸法
因緣相續生，亦非常；諸法雖無神，亦不失
罪福。」一心念頃，身諸法、諸根、諸慧，轉滅不
停，不至後念；新新生滅，亦不失無量世
中因緣業。諸眾、界、入中皆空無神，而眾生輪
轉五道中受生死。
如是等種種甚深微妙
法，雖未得佛道，能信能受不疑、不悔，是
為法忍。
復次，阿羅漢、辟支佛畏惡生死，早
求入涅槃；菩薩未得成佛，而欲求一切
智，欲憐愍眾生，欲了了分別知諸法實相，
是中能忍，是名法忍。

問曰：
云何觀諸法實
相？

答曰：
觀知諸法無有瑕隟，不可破、不
可壞，是為實相。

問曰：
一切語，皆可答、可破、
可壞，云何言「不可破壞，是為實相」？

答曰：

以諸法不可破故，佛法中一切言語道過，
心行處滅，常不生不滅，如涅槃相。何以故？若
諸法相實有，不應無；若諸法先有今無，則
是斷滅。
復次，諸法不應是常。何以故？若常
則無罪、無福，無所傷殺，亦無施命，亦無
修行利益，亦無縛、無解，世間則是涅槃。如
是等因緣故，諸法不應常。
若諸法無常，則
是斷滅，亦無罪、無福，亦無增損功德業，因
緣果報亦失。如是等因緣故，諸法不應無
常。

問曰：
汝言「佛法中常亦不實，無常亦不實」，

是事不然！何以故？佛法中常亦實，無常亦
實。常者，數緣盡、非數緣盡、虛空，不生、不住、不
滅故，是常相；無常者，五眾生、住、滅故，無常
相。汝何以言：「常、無常皆不實」？

答曰：
聖人有
二種語：一者、方便語，二者、直語。方便語者，為
人、為因緣故。為人者，為眾生說是常、是無
常，如對治悉檀中說。若說無常，欲拔眾生
三界著樂；佛思惟：「以何令眾生得離欲？」是
故說無常法。如偈說：


「　「若觀無生法，
　於生法得離；
　若觀無為法，
　於有為得離。」」



云何生？生名因緣和合，無常，不自在，屬因
緣，有老病死相、欺誑相、破壞相，是名生；
生則是有為法。如對治悉檀說。常無常，非
實相，二俱過故。若諸法非有常非無常，是
為愚癡論。所以者何？若非有則破無，若非
無則破有；若破此二事，更有何法可說？

問
曰：
佛法常空相中，非有、非無；空以除有，空
空遮無，是為非有、非無，何以言愚癡論？

答
曰：
佛法實相，不受、不著。汝非有、非無受著故，
是為癡論。若言非有、非無，是則可說、可
破，是心生處，是鬪諍處。佛法則不然，雖因緣
故說非有、非無，不生著；不生著則不可壞、
不可破。
諸法若有邊，若無邊，若有無邊，若非
有無邊；若死後有去，若死後無去，若死後有
去無去，若死後非有去非無去；是身是神，
身異神異，亦如是，皆不實。於六十二見中
觀諸法，亦皆不實。
如是一切除却，信佛法
清淨不壞相，心不悔、不轉，是名法忍。
復次，

有、無二邊，觀諸法生時、住時，則為有見相；
觀諸法老時、壞時，則為無見相；三界眾生，多
著此二見相。是二種法，虛誑不實。若實有
相則不應無。何以故？今無先有，則墮斷中；
若斷，是則不然。
復次，一切諸法，名字和合故，
謂之為有；以是故，名字和合所生法不可
得。

問曰：
名字所生法，雖不可得，則有名字
和合！

答曰：
若無法，名字為誰而和合？是則
無名字。
復次，若諸法實有，不應以心識故
知有；若以心識故知有，是則非有。如地
堅相，以身根、身識知故有，若無身根、身識
知，則無堅相。

問曰：
身根，身識，若知、若不知，而
地常是堅相！

答曰：
若先自知有堅相，若從
他聞則知有堅相；若先不知、不聞，則無堅
相。
復次，地若常是堅相，不應捨其相，如凝
酥、蠟蜜、樹膠，融則捨其堅相，墮濕相中；金、
銀、銅、鐵等亦爾。如水為濕相，寒則轉為堅
相。如是等種種，悉皆捨相。
復次，諸論議師
輩有能令無、無能令有；諸賢聖人、坐禪人
能令地作水、水作地。如是等諸法皆可轉，
如十一切入中說。
復次，是有見，為貪欲、瞋恚、
愚癡、結縛、鬪諍故生；若有生此欲、恚等處，
是非佛法。何以故？佛法相善淨故，以是故非
實。
復次，一切法有二種：色法、無色法。色法
分析乃至微塵，散滅無餘，如〈檀波羅蜜品〉破
施物中說。無色法五情所不知故，意情生、
住、滅時觀故，知心有分，有分故無常，無常
故空，空故非有。彈指頃有六十時，一一時
中，心有生、滅；相續生故，知是貪心、是瞋心、是

癡心，是信心、清淨智慧禪定心。行者觀心生、
滅，如流水、燈焰，此名入空智門。何以故？若一
時生，餘時中滅者，此心應常。何以故？此極少
時中無滅故；若一時中無滅者，應終始無
滅。
復次，佛說有為法，皆有三相。若極少時中
生而無滅者，是為非有為法。若極少時中心
生、住、滅者，何以但先生而後滅，不先滅而後
生？
復次，若先有心後有生，則心不待生。何
以故？先已有心故。若先有生，則生無所生。
又生、滅性相違，生則不應有滅，滅時不應
有生。以是故，一時不可得，異亦不可得，是
即無生；若無生，則無住、滅；若無生、住、滅，則
無心數法；無心數法，則無心不相應諸行。

色、無色法無故，無為法亦無。何以故？因有為
故有無為，若無有為則亦無無為。
復次，見
作法無常故，知不作法常。若然者，今見作
法是有法，不作法應是無法。以是故，常法不
可得。
復次，外道及佛弟子，說常法有同、有
異：同者，虛空、涅槃；外道有神、時、方、微塵、冥
初，如是等名為異。又佛弟子說：「非數緣滅
是常。」又復言：「滅因緣法常，因緣生法無常。」
摩訶衍中常法：法性、如、真際，如是等種種，
名為常法。虛空、涅槃，如先〈讚菩薩品〉中說。神
及時、方、微塵，亦如上說。以是故，不應言諸
法有。
若諸法無者，有二種：一者、常無，二者、
斷滅故無。
若先有今無，若今有後無，是則斷
滅。若然者，則無因緣；無因緣者，應一物中
出一切物，亦應一切物中都無所出。
後世
中亦如是，若斷罪福因緣，則不應有貧富、

貴賤之異，及墮惡道、畜生中。
若言常無，則
無苦、集、滅、道；若無四諦，則無法寶；若無法寶，則無八賢聖道；若無法寶、僧寶，則無
佛寶；若如是者，則破三寶。
復次，若一切法實
空者，則無罪福，亦無父母，亦無世間禮法，
亦無善無惡。然則善惡同門，是非一貫，一切
物盡無，如夢中所見。若言實無，有如是失，
此言誰當信者！
若言顛倒故見有者，當見
一人時，何以不見二、三？以其實無而顛倒
見故。
若不墮此有、無見，得中道實相。云
何知實？如過去恒河沙等諸佛菩薩所知所
說，未來恒河沙等諸佛菩薩所知所說，現在
恒河沙等諸佛菩薩所知所說。信心大故，不
疑、不悔；信力大故，能持、能受；是名法忍。
復
次，禪定力故，心柔軟清淨，聞諸法實相，應心
與會，信著深入，無疑、無悔。所以者何？疑、悔
是欲界繫法，麁惡故不入柔軟心中，是
名法忍。
復次，智慧力故，於一切諸法中種
種觀，無有一法可得者；是法能忍、能受，不
疑、不悔，是名法忍。
復次，菩薩思惟：「凡夫人
以無明毒故，於一切諸法中作轉相：非常
作常想，苦作樂想，無我有我想，空謂有實，
非有為有，有為非有。如是等種種法中作
轉相，得聖實智慧，破無明毒，知諸法實相。」
得無常、苦、空、無我智慧，棄捨不著，是法能忍，
是名法忍。
復次，觀一切諸法，從本已來常
空，今世亦空，是法能信、能受，是為法忍。

問曰：

若從本已來常空，今世亦空，是為惡邪，云何
言法忍？

答曰：
若觀諸法常畢竟空，取相心著，

是為惡邪見；若觀空不著，不生邪見，是為
法忍。如偈說：


「　「諸法性常空，
　心亦不著空；
　如是法能忍，
　是佛道初相。」」



如是等種種入智慧門，觀諸法實相，心不
退、不悔，不隨諸觀，亦無所憂，能得自利、
利他，是名法忍。
是法忍有三種行清淨：不
見忍辱法，不見己身，不見罵辱人；不戲
諸法，是時名清淨法忍。以是事故，說菩薩
住般若波羅蜜中，能具足羼提波羅蜜，不動、
不退故。
云何名「不動不退」？瞋恚不生，不出
惡言，身不加惡，心無所疑。菩薩知般若波
羅蜜實相，不見諸法，心無所著故；若人來
罵，若加楚毒、殺害，一切能忍。
以是故說「住
般若波羅蜜中，能具足羼提波羅蜜」。

《大智〔度〕－【石】度論度論釋》《初品中》毘梨耶波羅蜜義第二十六

【經】

「身心精進不懈息故，應具足毘梨耶波
羅蜜。」

【論】
毘梨耶秦言精進(秦言精進)。

問曰：
如精進是一
切善法本，應最在初，今何以故第四？

答曰：

布施、持戒、忍辱，世間常有。如客主之義，法應
供給，乃至畜生亦知布施；或有人種種因緣
故能布施，若為今世、若為後世、若為道故
布施，不須精進。
如持戒者，見為惡之人，
王法治罪，便自畏懼，不敢為非；或有性善，
不作諸惡；有人聞今世作惡，後世受罪，而
以怖畏，故能持戒；有人聞持戒因緣故，得
離生、老、病、死，是中心生、口言：「我從今日，不
復殺生。」如是等即是戒，豈須精進波羅蜜

而能行耶？
如忍辱中，若罵、若打、若殺，或畏故
不報，或少力、或畏罪、或修善人法、或為求
道故，默然不報，皆不必須精進波羅蜜乃
能忍也。
今欲得知諸法實相，行般若波羅
蜜故，修行禪定；禪定是實智慧之門，是中
應懃修精進，一心行禪。
復次，布施、持戒、忍辱，
是大福德，安隱快樂，有好名譽，所欲者得；既
得知此福利之味，今欲增進，更得妙勝禪定、
智慧。譬如穿井已見濕泥，轉加增進必望
得水；又如鑽火，已得見煙，倍復力勵，必望
得火。
欲成佛道，凡有二門：一者、福德，二
者、智慧。行施、戒、忍是為福德門；知一切諸
法實相，摩訶般若波羅蜜，是為智慧門。菩薩
入福德門，除一切罪，所願皆得；若不得願
者，以罪垢遮故。入智慧門，則不厭生死、
不樂涅槃，二事一故。今欲出生摩訶般若
波羅蜜，般若波羅蜜要因禪定門，禪定門
必須大精進力。何以故？散亂心不能得
見諸法實相。譬如風中然燈，不能照物；燈
在密屋，明必能照。
是禪定、智慧，不可以福
願求，亦非麁觀能得，要須身、心精懃，急著不
懈，爾乃成辦。如佛所說：血、肉、脂、髓皆使竭
盡，但令皮、骨、筋在，不捨精進。如是乃能
得禪定、智慧，得是二事，則眾事皆辦。
以是
故，精進第四，名為禪定、實智慧之根。上三中
雖有精進，少故不說。

問曰：
有人言：但行布
施、持戒、忍辱故，得大福德；福德力故，所願皆
得，禪定、智慧自然而至，復何用精進波羅蜜
為？

答曰：
佛道甚深難得，雖有布施、持戒、忍

辱力，要須精進，得甚深禪定、實智慧及無量
諸佛法。若不行精進，則不生禪定；禪定不
生，則不得生梵天王處，何況欲求佛道？
復
次，有人如民大居士等，欲得無量寶物，則
應意皆得。如頂生王王四天下，天雨七寶
及所須之物，釋提婆那民分座與坐；雖有
是福，然不能得道。
如羅頻珠比丘，雖得阿
羅漢道，乞食七日不得，空鉢而還；後以禪
定火自燒其身而般涅槃。
以是故知，非但
福德力故得道；欲成佛道，要須懃大精進。

問曰：
菩薩觀精進，有何利益而懃修不懈？

答曰：
一切今世、後世道德利益，皆由精進得。

復次，若人欲自度身，尚當懃急精進，何況
菩薩誓願欲度一切！如讚精進偈中說：


「　「有人不惜身，
　智慧心決定，
　如法行精進，
　所求事無難！
　如農夫懃修，
　所收必豐實；
　亦如涉遠路，
　懃則必能達。
　若得生天上，
　及得涅槃樂，
　如是之因緣，
　皆由精進力。
　非天非無因，
　自作故自得，
　誰有智慧人，
　而不自勉勵？
　三界火熾然，
　譬如大炎火，
　有智決斷人，
　乃能得免離！
　以是故佛告：
　阿難正精進，
　如是不懈怠，
　直至於佛道。
　勉強而懃修，
　穿地能通泉；
　精進亦如是，
　無求而不得。
　能如行道法，
　精進不懈者，

　無量果必得，
　此報終不失！」」



復次，精進法是一切諸善法之根本，能出
生一切諸道法，乃至阿耨多羅三藐三菩提，
何況於小利！如毘尼中說：「一切諸善法，乃
至阿耨多羅三藐三菩提，皆從精進不放逸
生。」
復次，精進能動發先世福德，如雨潤種，
能令必生；此亦如是，雖有先世福德因緣，
若無精進則不能生；乃至今世利尚不能
得，何況佛道！
復次，諸大菩薩荷負眾生，受
一切苦，乃至阿鼻泥犁中苦，心亦不懈，是為
精進。
復次，一切眾事，若無精進，則不能成。
譬如下藥，以巴豆為主；若除巴豆，則無下
力。如是意止、神足、根、力、覺、道，必待精進；若
無精進，則眾事不辦。如戒唯在八道，不在
餘處；信在根、力，餘處則無。如精進者，無處
不有，既總眾法而別自有門。譬如無明使，
遍在一切諸使中，而別有不共無明。

問曰：

菩薩欲得一切佛法，欲度一切眾生，欲滅
一切煩惱，皆得如意，云何增益精進而能
得佛？譬如小火不能燒大林，火勢增益，能
燒一切。

答曰：
菩薩從初發心，作誓願：「當
令一切眾生得歡樂，常為一切，不自惜身；
若惜身者，於諸善法不能成辦。」以是故
增益精進。
復次，菩薩種種因緣，呵懈怠心，令
樂著精進。懈怠黑雲，覆諸明慧，吞滅功德，
增長不善。懈怠之人，初雖小樂，後則大苦；
譬如毒食，初雖香美，久則殺人。懈怠之心，
燒諸功德，譬如大火燒諸林野。懈怠之人
失諸功德，譬如被賊，無復遺餘。如偈說：



「　「應得而不得，
　已得而復失，
　既自輕其身，
　眾人亦不敬。
　常處大闇中，
　無有諸威德，
　尊貴智慧法，
　此事永以失。
　聞諸妙道法，
　不能以益身，
　如是之過失，
　皆由懈怠心。
　雖聞增益法，
　不能得上及，
　如是之過罪，
　皆由懈怠心。
　生業不修理，
　不入於道法，
　如是之過失，
　皆由懈怠心。
　上智所棄遠，
　中人時復近，
　下愚為之沒，
　如猪樂在溷。
　若為世中人，
　三事皆廢失：
　欲樂及財利，
　福德亦復沒。
　若為出家人，
　則不得二事：
　生天及涅槃，
　名譽二俱失。
　如是諸廢失，
　欲知其所由，
　一切諸賊中，
　無過懈怠賊！
　以是眾罪故，
　懶心不應作，
　馬井二比丘，
　懈怠墜惡道；
　雖見佛聞法，
　猶亦不自免！」」



如是等種種觀懈怠之罪，精進增長。
復次，
觀精進之益，今世、後世、佛道、涅槃之利，皆由
精進。
復次，菩薩知一切諸法皆空無所有，而
不證涅槃；憐愍眾生，集諸善法，是精進波
羅蜜力。
復次，菩薩一人獨無等侶，以精進
福德力故，能破魔軍及結使賊，得成佛道。
既得佛道，於一切諸法，一相無相，其實皆
空；而為眾生說諸法種種名字，種種方便，

度脫眾生老病死苦。將滅度時，以法身
與彌勒菩薩摩訶薩、迦葉、阿難等；然後入
金剛三昧，自碎身骨令如芥子，以度眾生
而不捨精進力。
復次，如阿難為諸比丘說
七覺意，至精進覺意，佛問阿難：「汝說精進
覺意耶？」阿難言：「說精進覺意。」如是三問、三
答。佛即從坐起，告阿難：「人能愛樂修行精
進，無事不得；得至佛道，終不虛也。」
如是
種種因緣，觀精進利而得增益。
如是精進，
佛有時說為欲，或時說精進，有時說不放
逸。譬如人欲遠行，初欲去時，是名為欲；發
行不住，是為精進；能自勸勵，不令行事稽
留，是為不放逸。以是故，知欲生精進，精進
生故不放逸，不放逸故能生諸法，乃至得
成佛道。
復次，菩薩欲脫生、老、病、死，亦欲
度脫眾生，常應精進一心不放逸。如人擎
油鉢行大眾中，現前一心不放逸故，大得名
利。又如偏閣嶮道，若懸繩，若乘山羊；此
諸惡道，以一心不放逸故，身得安隱，今世
大得名利。求道精進，亦復如是；若一心不放
逸，所願皆得。
復次，譬如水流，能決大石；不放
逸心，亦復如是。專修方便，常行不廢，能破
煩惱諸結使山。
復次，菩薩有三種思惟：「若我
不作，不得果報；若我不自作，不從他來；
若我作者，終不失。」如是思惟，當必精進，為
佛道故，懃修專精而不放逸。如一小阿蘭
若，獨在林中坐禪而生懈怠。林中有神是
佛弟子，入一死屍骨中，歌儛而來，說此偈
言：



「　「林中小比丘，
　何以生懈廢？
　晝來若不畏，
　夜復如是來！」」



是比丘驚怖起坐，內自思惟，中夜復睡。是神
復現十頭，口中出火，牙爪如劍，眼赤如炎，顧
語將從：「捉此懈怠比丘！此處不應懈怠，
何以故爾？」是比丘大怖，即起思惟，專精念
法，得阿羅漢道。是名自強精進不放逸力，能
得道果。
復次，是精進不自惜身而惜果報，
於身四儀：坐、臥、行、住常懃精進，寧自失身，
不廢道業。譬如失火，以瓶水投之，唯存
滅火而不惜瓶。
如仙人師教弟子說偈
言：


「　「決定心悅豫，
　如獲大果報，
　如願事得時，
　乃知此最妙！」」



如是種種因緣，觀精進之利，能令精進增
益。
復次，菩薩修諸苦行，若有人來求索頭、
目、髓、腦，盡能與之，而自念言：「我有忍辱、精
進、智慧、方便之力，受之尚苦，何況愚騃三塗
眾生？我當為此眾生故，懃修精進，早成佛
道而度脫之。」
《大智度論》卷第十五

