











No. 423-A
 彌陀略解圓中鈔序
天台山幽谿沙門　傳燈　撰

夫如來口密。語意多含。譬王索仙陀婆。一名而具四
實。惟彼智臣善解其義。俟王之若出若食。若飲若戰。
一唱乎此。則奉之以馬。以鹽以水以器。莫不會王之
心。適王之意。菩薩智臣。亦復如是。善解如來之所說
法。於淺法中作深說。深法中作淺說。亦淺亦深法中。
作非淺非深說。非淺非深法中。作亦淺亦深說。造論
弘經豐約適所。既不令智退。亦不使義闕。然後可謂
升其堂。而入其室也。此佛說阿彌陀經。乃釋迦如來
於深法中作淺說。廣法中作略說者也。說既略矣。而
智臣為之解。不得不略。義既深矣。而智臣為之解。不
得不深。解略不令其智退。理深不令其義闕。以略探
廣。從容中道。余於吳門。蘧菴大師略解見矣。其序有
曰。瓊林玉沼。直顯於心源。壽量光明。全彰於自性。又
曰了唯心之本具。億剎非遙。知大願之可憑。三祇橫
截。噫括盡全經。厥語何其略。惟心本性。厥義何其深。
微菩薩智臣。烏能至於是乎。今為之鈔。而特題為圓
中者。意以極樂依正。為妙有一心。持名為真空。微真
空。而莫能證於極樂之妙有。微妙有。而莫能顯於此
心之真空。所謂不思議假。非偏假。真空不空。非但空。

合是二者而行之。則圓中圓滿。非但中之道成。是故
命為鈔焉。意欲讀是經而修行者顧名思義。誠宜一
心不亂而萬慮皆忘。則真空之理彰。七日持名。念念
相續。則妙有之理顯。行成而見佛。心淨而華開。娑婆
之印壞而極樂之文成。印壞所以空其情。是之謂真
空。文成所以立其法。是之為妙有。二者俱忘而俱存。
彌陀之經。厥語所以略。厥義所以深。爰因鈔次。故揭
題義。而漫為之序云。

皇明天啟龍飛之初年季冬哉生明下筆故序No. 423
阿彌陀經略解圓中鈔

「佛說阿彌陀經略解序

明　吳郡沙門　大佑　述」
天台山幽谿沙門　傳燈　鈔

【△次能述人。

師字蘧菴大佑其諱也。為蘇州北禪天台講寺住
持。精于教理。其於淨土一門。尤得其妙。有淨土指
歸集。盛行于世。其俗姓桑梓尚俟詳考。

三所述序二。初序說經之由。次序略註之由。初為
二。初序緣起。次序說經。初又二。初推尋源流。次正

序緣起。初為二。初真源不二。次妄派成殊。

葢言約真源。則一性之中。原無苦樂之殊。則何須
如來出世說經。唯妄派成殊。故我佛示生演教。今
先明真源不二。】

「【疏】夫寂光真淨。初無苦樂之殊。」

【【鈔】寂光者四種淨土之一也。四淨土者。一凡聖同
居淨土。二方便有餘淨土。三實報無障礙淨土。四
常寂光淨土。各有淨穢。唯上品寂光。為真實淨土。
餘之淨土。皆帶虗設故。又復應知。真淨之言。非離
三土。別有寂光可得。只指下三土之體。理本究竟。
與寂光更無差別。故四明尊者妙宗鈔云。須知四
土有橫有豎。仍知橫豎只在一處。如同居土。趣爾
一處。即是實報。若破無明。轉身入者。斯是法身。同
佛體用。稱實妙報。則六根淨人。亦莫能預。豈居二
乘。此則一處竪論實報。若未破無明。即身見者。此
乃諸佛及大菩薩。為堪見者加之。令見實報土也。
葢有機緣。雖未破惑。巳修中觀。如華嚴會。及諸座
席。雜類之機。咸見身土難思者是。實報既爾。方便
寂光。橫論同處。亦復如是。於同居處。論三土橫竪。
於方便處。論二土橫竪。於實報處論一土橫竪至
寂光處。無橫無竪。當處亦無。今云寂光真淨。乃直
標真體也。初無苦樂之殊。彰離過絕非也。葢以四
土淨穢言之。於同居娑婆則惟苦無樂。清泰惟樂
無苦。以方便對同居言之。則同居惟苦無樂。方便

惟樂無苦。以方便當土言之。則方便穢邦惟苦無
樂。之便淨土惟樂無苦。以實報對方便言之。則方
便惟苦無樂。實報惟樂無苦。以實報當土言之。則
實報穢邦惟苦無樂。實報淨土惟樂無苦。若以實
報對寂光言之。則實報惟苦無樂。寂光惟樂無苦。
以寂光當土言之。則寂光穢邦惟苦無樂。寂光淨
土惟樂無苦。巳上皆約修成。不二而二言之。故有
苦樂之殊。今序云初無苦樂之殊者。乃約性具十
界。五陰國土。惟有十界苦樂圓融之性。而無十界
苦樂差別之相。即生佛等有真如不變之體。本無
淨穢之殊。何有苦樂之異。故此一句。科為真源不
二。以為下妄派成殊張本。楞嚴所為性覺妙明。本
覺明妙。又曰清淨本然。週遍法界是也。四種淨土
具如下釋。

△次妄派成殊。】

「【疏】妄識紛紜。遂有聖凡之異。」

【【鈔】妄識者。三惑之總名也。葢眾生無始巳來。從性
覺妙明。本覺明妙中。一念俄然晦昧。而妄為明覺。
因明立所。所既妄立。生汝妄能。無同異中。熾然成
異。因而為三細之。無明塵沙因而為六粗之。見惑
思惑一變而為寂光穢土。二變而為實報穢土。三
變而為方便穢土。四變而為同居穢土。如是為菩
薩。為聲聞緣覺。為六道眾生。故曰妄識紛紜遂有
聖凡之異。楞嚴所謂隨眾生心。應所知量。華嚴所

謂。能隨染淨緣。遂分十法界。是故科為妄派成殊。
又復應知。初句雖云寂光真淨。初無苦樂之殊。不
妨乎不殊而殊。即性具十界也。次句雖云妄識紛
紜。遂有聖凡之異。不妨乎異而不異。即在性無殊
也。良由真如雖不變。不妨乎不變而隨緣。妄識雖
隨緣。不妨乎隨緣而不變。以緣緣故。是以不殊而
殊。以不變故。是以異而不異。能知乎此。方能了今
念佛之心。乃全性以起淨修。全修而在一性也。

△次正序緣起。】

「【疏】由是漂流五濁。莫返一真。故我釋尊。示生堪忍。」

【【鈔】此正序如來說經之緣起也。葢釋迦如來。久證
真常。何有王宮之受生。伹因一切眾生。無始墮落。
故有娑婆之出世。漂流五濁者。謂眾生無始以來
從涅槃性海。鼓識浪以揚波。弊澄圓而失湛。渣滓
明妙。汩沒性真。良由先失之以動。故曰漂流。楞嚴
所謂。覺明空昧。相待生搖是也。次失之以昏。故曰
五濁。楞嚴所謂晦昧為空是也。然而昏必具動。動
必具昏。是則流即濁也濁即流也。昏動之惑既形。
明靜之真即失。但此五濁。有粗細不同。如楞嚴之
言劫濁云。汝見虗空。遍十方界。空見不分。有空無
體。有見無覺。相織妄成。是第一重名為劫濁。此則
兼三惑而言之也。若如尋常所說。人壽二萬歲時。
方入劫濁。此則獨指見思二惑。最熾盛時以言之
也。然而或有細不兼粗。而未嘗有麤不兼細今但

正指。釋尊示生堪忍之時。而粗者適當其情。若曰
莫返一真。亦是兼細以言之也。示生堪忍。正當垂
應。凡聖同居穢土。且言劣應丈六老比丘身相而
巳。若亦兼細惑而言。則義含垂應。上之二土也。

△次序說經分二。初序住處機宜。次序所說法要
今先序住處機宜。】

「【疏】當祇園之嘉會。告身子之利根。」

【【鈔】祇園嘉會說經之住處也。身子利根所被之當
機也。論此經所被機宜。厥品有三。一菩薩。二二乘
三凡夫。葢淨土法門。諸小乘經。絕口不談。以子果
既盡。則灰身滅智。不說身後有生。今盛談之。乃菩
薩之法門也。若原此經。說在方等。正彈偏斥小。歎
大褒圓之時。彈斥小乘。界外不生。故云有生。而特
指彼國。有無量無邊聲聞弟子。又極口稱揚。彼土
依正二報。微妙莊嚴。則歎大褒圓。寓其中矣。況舍
利弗。又為眾弟子中上。是以告之。令回小以向大
也。若正所被機。乃居博地。七日持名。一心不亂。即
得往生。一預嘉會。得不退轉。以是而觀。雖在凡夫。
義屬圓頓。又可知也。

△次所說法要為四。初序經名。次序經體。三序宗
要。四序力用。能詮所詮。不出此四。是故括而序之。
以盡一經旨趣。可謂善通大乘者也。今初序經名。】

「【疏】開法藏之願門。指樂邦之妙土。」

【【鈔】此經備說依正。及以徒眾。為能詮名。而經題但

云。佛說阿彌陀。大師觀經疏。所謂舉正報以收依
果。述化主以包徒眾是也。是則題但言正。乃舉正
以收依。序但言依。乃舉依以收正。影互言之。文法
之巧也。論此經無開願門之文。以有大本詳言。是
故略而不說。

△次序經體。】

「【疏】瓊林玉沼。直顯於心源。壽量光明。全彰於自性。」

【【鈔】瓊林玉沼。略舉所說依報。從七重欄楯去。至寶
樹寶網。出微妙音。一節經文。壽量光明。略舉所說
正報。從彼佛何故。號阿彌陀去。至但可以無量無
邊阿僧祇說。一節經文。直顯於心源。全彰於自性。
二句正序其體。葢此經以實相印而為正體無相
不相。相而無相。名為實相。夫瓊林玉沼。壽量光明
固一切諸法之相也。然則直顯于心源。全彰於自
性。顧何相之可得哉。此正無相不相。相而無相之
正體也。惟心淨土。本性彌陀之妙法。第言之雖易。
理亦難精。玄悟旨歸。必有至當。試欲明之。非天台
法性之宗而不可。何也。葢極樂國土。遠在十萬億
剎之外。阿彌陀佛。乃智斷圓滿。清淨具足果人。博
地凡夫。污染於三惑。沉淪於二死。造無窮之業繫。
作不盡之生因。何能頓感彌陀。即生淨土。橫截五
道。便階不退哉。正由一家之談。眾生法性。厥義有
三。一日性量。則周遍於十方。而互徹無外。十萬億
剎外之極樂。在吾性量。方近近之一隅。一日性體。

則常住堅凝者清淨皎潔。彌陀智斷。圓滿之覺體。
與吾性體。正究竟而無差。一曰性具。然若但云無
外無差。而不知有性具法門。雖曰無外。而終成有
外。雖曰無差。而終成有差。且不知性量性體之德。
從何故而周遍。依何法而清淨。當知有性具者在。
則向之言體德體量者。皆吾性具為之本也。三性
之旨。具如生無生論中發明。茲不繁列。

△三序宗要。】

「【疏】眾聖同處。非少善之得生。七日持名。在一心之
不亂。」

【【鈔】下釋題五章中。以信願淨業。為一經宗要。今括
經文。取略敘之。但言淨業。葢三要中。此居其正故
也。初句即經云。彼佛有無量無邊。聲聞弟子。皆阿
羅漢。非是筭數。之所能知。諸菩薩眾。亦復如是。又
曰極樂國土。眾生生者。皆是阿鞞䟦致。其中多有。
一生補處。其數甚多。非是筭數。之所能知。但可以
無量無邊。阿僧祇說。又曰眾生聞者。應當發願。願
生彼國。所以者何。得與如是。諸上善人。俱會一處。
次句即經云。不可以少善根。福德因緣。得生彼國。
故曰眾聖同處。非少善之得生。三四句即經云。若
有善男子。善女人。聞說阿彌陀佛。執持名號。若一
日若二日。乃至若七日。一心不亂。正以瓊林玉沼。
直顯於心源。壽量光明。全彰於自性。眾生從無始
巳來。昏動因緣。漂流五濁。莫返一真。今將返本還

源。莫先照昏寂動。七日持名。所以照其昏也。一心
不亂。所以寂其動也。昏動苟忘。不真何待。譬如塵
淨鏡明。風恬浪靜。然七日持名。便階不退者。正顯
教屬圓頓。不待一生願力弘深。慈悲與拔。本功德
力。不可思議。誠速出生死之要津。行菩薩道之亨
衢也。

△四序力用為二。初正明力用。】

「【疏】事理體一。生佛原同。無緣之慈。不謀而應。」

【【鈔】此經以離。苦得樂為用。即經云其人臨命終時。
阿彌陀佛。與諸聖眾。現在其前。是人終時。心不顛
倒。即得往生。阿彌陀佛。極樂國土。是則此之力用。
關乎與拔。與拔之功。在乎感應。眾生以一心持名。
為感。彌陀以拔苦與樂為應。拔苦之道本于悲。與
樂之道本于慈。悉係天性相關。毫非勉強。行人則
以事理體一。生佛原同之道為感。彌陀則以無緣
之慈不謀而應之道為應。豈非彌陀。以不來而來。
來此娑婆。接引行人。行人以不往而往。往彼極樂。
覲禮彌陀。此實一經。力用所憑之理本也。

△次所發功勳。】

「【疏】了惟心之本具。億剎非遙。知大願之可憑。三祇
橫截。」

【【鈔】前文既先明力用之理本矣。憑之而念佛求生。
能了事理體一。生佛原同。則十萬億剎之遐方。皆
我惟心本具。雖遠不遠。能知無緣之慈。不謀而應。

則四十八種之大願。無緣可憑。識流可截。如是力
用。豈不勝乎。言三祇橫截者。此明超出三界。有橫
竪二義。若婆沙論。明三藏菩薩。三阿僧祇劫。修六
度萬行。百劫種相好因。然後階不退轉。獲五分法
身。此從竪出。自下昇高。如兔馬渡河。紆迴曠久。若
依此經。求生極樂者。若巳生若今生。若當生。皆得
不退轉於阿耨多羅三藐三菩提。又曰眾生生者。
皆是阿鞞䟦致。此從橫出。即此達彼。如香象截流。
一念可獲。故此力用。最為殊勝。

△次序註解之由二初正序三初序廣解之由。】

「【疏】經文簡約。佛旨玄微。持誦雖多。研詳實寡。」

【【鈔】此經不出千言。備詮惟心淨土。本性彌陀之旨。
可謂經文簡約。佛旨玄微矣。況彌陀世尊。偏與娑
婆眾生有緣。故聞此法門。莫不欣然頂受。兼之此
經。言簡易持。逗機易信。是以若僧若俗。莫不讀誦
受持。第文顯可窺。而理深罕究。致令佛意。反晦。而
不彰。則前賢之解。又不得不廣也。

△次序略解之由。】

「【疏】惟前賢之著述。嗟末俗之罕聞。」

【【鈔】前賢著述如序後別列。若慈恩孤山等諸師。各
有著述。或文辭繁廣。或義理深玄。不便初機。故末
俗罕聞。則今之略。又不得不出也。

△三正序略解。為二。初序謙光。】

「【疏】竊效流通。略申援引。」


【【鈔】流通者。金光明疏云。流名下澍。通名不壅。欲使
正法之水。從今以澍當。聖教筌[(ㄇ@(企-止))/弟]。不壅于來世。大
師謙言。私竊倣效。古人之流通大法。是故略申援
引。諸解成言以為略解。然於其間或用義。而不用
辭。略義而不略意。以成一家之言。如出一人之筆。
可謂善乎著述者也。

△次序已志願。】

「【疏】願與同志。普結淨緣。咸契無生。同登不退云爾。」

【【鈔】初二句。乃以私解而公人。與同志者。廣結佛國
清淨之緣。次二句。乃以已欲而施眾。與同聞者。契
登無生不退之位。正菩薩自利兼人之志。開士大
悲曠濟之懷也。

△四傍序。】

「【疏】唐慈恩法師。造彌陀通讚一卷。宋孤山淨覺靈
芝諸師。皆有疏記。三衢倫師。古厓新師。皆有集註。
今欲從略。以便初機。故茲別出。各從其志。」

【【鈔】唐慈恩下。序古師註今欲從下。序已所註。此經
持誦既廣。註疏必多。今之所引。涉于見聞者。屈指
六師而巳。以余近所見者。又有宗月溪法師之科
註。國朝洪武間。普智法師之科釋。近今蓮池法師
之疏鈔。若從簡略。則此解為最。願求博覽。亦各從
其志也。】

彌陀略解圓中鈔卷上
明　永樂吳郡沙門　大佑　解
天啟天台沙門　傳燈　鈔

【△次釋解文分二。初釋題解。次釋經解。初又二初
題解。二譯人。初題解又二。初標題。】

「佛說阿彌陀經」

【△二分科。

○釋經為二。初釋經題。二釋經文。初中二。初正釋
題。

△子科為二。初總標。

【疏】釋此經題五重玄義。準孤山法師。以兩土果人
為名。方等實相為體。信願淨業為宗。捨苦得樂為
用。生酥大乘為教相。

【鈔】五重者。名體宗力用教相也。玄者幽微難見也
義者深有所以也。此天台智者大師。深得佛心。洞
明經旨。未釋經文。先以經中幽微難見。深有所以
之旨。以釋經題。使人一覧經題。即知經義。葢名者
經之名也。體者經名所詮。眾生之心體也。宗者行

也。全性體以起觀宗。全觀行以歸心體之宗要也。
力用者。經之體宗。生善滅惡之大用也。教相者。明
如來五時說法之進否也。意使學者因名以尋心
體。因體以立宗要。斷疑而生信。生善而滅惡。善知
大小偏圓。不致謬濫經旨也。

△二別釋為五。初釋名二。初標。

○初釋名。

△二釋二。初釋今題二。初通別各釋二。初釋別題
二。初約能說所說釋二。初釋佛說二字二。初二字
合釋。

【疏】佛說者。釋迦教主。四辯宣演也。

【鈔】佛乃極聖之通號。舉其別號。乃娑婆世界。釋迦
教主也具云釋迦牟尼。此云能仁寂默。能仁是其
用。寂默是其體。今智在于說。乃其教用。故略體從
用。號曰能仁。謂能其仁。而利益三界也。四辯者。一
義無礙辨。謂知一切諸法義理。通達無滯。二法無
礙辨。謂通達一切諸法名字。分別無滯。三辭無礙
辯謂於諸法名字義理隨順一切眾生。殊方異語。
為其演說。能令各各得解。辨說無滯。四樂說無礙
辨。謂隨順一切眾生。根性所樂聞法而為說之圓
融無滯。佛凡說法。以此四無礙辨才。而宣演之。故
曰佛說。

△二二字各釋二。初釋佛字。

【疏】梵語佛陀。華言覺者。十號之一。究竟覺了。諸法

實相。名圓滿覺。

【鈔】題稱為佛。梵語猶略。具云佛陀。華言覺者。此則
屬人。若單云佛。華翻為覺。此則屬法通號有十。一
如來。二應供。三正徧知。四明行足。五善逝。六世間
解。七無上士。八調御丈夫。九天人師。十佛。十號具
足。為世間尊。究竟覺了等者。此指天台六即。判佛
中此當第六究竟即覺也。六即者。一理即覺。二名
字即覺。三觀行即覺。四相似即覺。五分真即覺。六
究竟即覺。六故凡聖不濫。免生上慢。即故初後不
二。免生退屈。一理即覺者。諸法實相。一心圓具。昏
盲不減。倒惑無虧。故無機子頌云。動靜理全是。行
藏事盡非。冥冥隨物去。杳杳不知歸。名理即覺也
二名字即覺者。從善知識。或修多羅。聞三寶名。知
四諦字全體即是。毫𩬊無差。故無機子頌云。方聽
無生曲。始聞不死歌。今知全體是。番悔自蹉跎。名
名字即覺也。三觀行即覺者。全三諦理。起三觀修。
圓伏五住。入五品位。故無機子頌云。念念照常理。
心心息妄塵。徧觀諸法性。無假亦無真。名觀行即
覺也。四相似即覺者。雖未成器。粗垢先落。見相似
理。獲六根淨。故無機子頌云。四住雖先脫。六塵未
盡空。眼中猶有翳。空裡見花紅名。相似即覺也。五
分真即覺者。分破無明。分見佛性。百界作佛。八相
成道。故無機子頌云。豁爾心開悟。湛然一切通窮
源猶未盡。常見月朦朧。名分真即覺也。六究竟即

覺者。無明破盡。三德功圓。窮源到底。稱無上土。故
無機子頌云。從來真是妄。今日妄皆真但復本來
性。更無一法新。名究竟即覺也。

△二釋說字二。初詁訓釋。

【疏】說者悅也。得機而說。稱悅佛懷。

【鈔】四明云。悅是暢悅。懷是心懷。若論此經。即是如
來。久修久證。念佛三昧。蘊之在懷。今機叩發。說之
乃暢。昔之所懷。

△二簡異釋。

【疏】又經通五人共說。揀異菩薩。天仙化人。故言佛
說。

【鈔】五人皆能說經若請佛印。皆可流傳。揀非四人。
故標佛說。

△二釋阿彌陀二。初翻梵。

【疏】阿彌陀。此云無量壽。

【鈔】阿彌陀三字梵語。此方翻為無量壽。

△二釋義二。初釋無量壽二。初引經釋。

【疏】經云彼佛壽命。及其人民。無量無邊。阿僧祇劫。

【鈔】彼佛壽命。舉其化主。及其人民。舉其眾生也。彼
國淨土。雖有其民。而無其王。以其人民。各各調善
自居。不須文武兼治。故無其王。伹有佛為化主。法
王而巳。大凡化主壽命。隨其國土人民。以為長短。
彼國人民。尚然壽命無量。況佛壽命而有量乎。此
則舉民顯主。佛壽無量。


△三況勝釋。

【疏】以應身無量。而天人莫知其數。況法報也。

【鈔】法報應三身。各有壽量者。夫壽依命立。命藉身
持。經既言壽。又有身命。故天台大師。觀經疏釋題
無量壽明三身。三命三壽云。法身師軌法性。還以
法性為身。此身非色質。亦非心智。非陰界之所攝
持。強指法性為法身耳。法性壽者。非報得命根。亦
無連持。強指不遷不變。名之為壽。此壽非長壽。亦
非短壽。無延無促。強指法界。同虗空量。此即非身
之身無壽之壽。不量之量也。報身者。修行所感。法
華云久修業所得。涅槃經云。大般涅槃。修道得故。
如如智。照如如境。菩提智慧。與法性相應相冥。相
應者。如函葢相應。相冥者如水乳相冥。法身非身。
非不身。智既相冥。亦非身非不身。強名此智為報
身。法壽非壽非不壽。智既應冥。亦非壽非不壽。強
名非壽為壽。法量非量非無量。智既應冥。亦非量
非無量強名無量為量也。應身者。應同萬物為壽
也。應同連持為壽也。應同長短為壽也。智與體冥
能起大用。如水銀和真金。能塗諸色像。功德和法
身。處處應現往。能為身非身。能為常壽。為無常壽。
能為無量。能為有量。有量有二義。一為無量之量。
二為有量之量。如七百阿僧祇。及八十等。是有量
之量。如阿彌陀。實有期限。人天莫數。是有量之無
量應佛皆為兩量。逐物隨緣。參差長短。然此三身

三壽。不可並別。一異即乖法體。即一而三。即三而
一。乃會玄文。今文乃以應壽。而況顯法報。以是之
故。而經題。稱為無量壽也。

△次釋無量光二。初別翻。

【疏】亦云無量光。

△二引經。

【疏】經云彼佛光明無量。照十方國。無所障礙。

【鈔】此亦無量壽佛。應身之光。以光而例壽。應亦可
論三身。謂法身非身非不身。則法光非光非不光
等。今是應身之光。尚然無量照十方國。無所障礙。
況法報光耶。

△二約通號別號釋二。初正釋。

【疏】又佛是通號。阿彌陀是別號。

【鈔】諸佛皆有通別二號。今此經題。釋迦但舉其通。
彌陀但舉其別。

△二釋疑。

【疏】釋迦是此方教主。庶物咸知。故舉通號。彌陀是
極樂導師。理須表顯。故彰別號。

【鈔】或有疑云。諸佛既有通別二號。經題何不兩土
化主。通別並舉。應云釋迦佛。說。阿彌陀佛經。故解
中釋其疑云。釋迦是此方教主。眾生無不聞知。故
但舉通號。以該其別。彌陀是極樂導師。不表其別。
名則不顯。故彰別號。以該其通。譯人為省重繁存
略。雅得其所也。


△二釋通題二。初約法常釋。

【疏】經者法也常也。十界同遵。三世不易。

【鈔】法常之釋。乃依觀經疏轉釋。又依妙宗鈔。謂儒
經講解。有茲二訓。萬代軌則。故訓法也。百王不易。
故訓常也。佛經亦然。十界咸軌。三世不易也。

△二以由義釋。

【疏】由聖人金口所宣。故言經也。

【鈔】妙宗鈔云。由佛大聖金口。宣吐自證之法。故名
為經。

△二通別合釋二。初指通別二名。

【疏】又經是通名。佛說等是別名。

【鈔】妙宗云。通名者頓說漸說。施權開權。律論之外。
皆名為經故稱通也。別名者。別相乃多。今從三種。
謂人法譬。單三複三。并具足一。以成七別。單三者。
單人如。阿彌陀經等。單法如大般涅槃經等。單譬
如梵網經等。複三者。人法如文殊問般若經等。法
譬如妙法蓮華經等。人譬如如來師子吼經等。人
法譬具足者。如勝鬘師子吼一乘大方便方廣經
等。以此七別。與通合標一代佛法。

△二明通別所以五。初通論一化。

【疏】經有三種。謂教行理。依教修行從行顯理。

【鈔】妙宗云。今家釋題。約通別論者。以其二名。各具
教行理也。若無此三。徒論通別。無所以矣。何以故。
葢依教而後修行。從行而後顯理故也。


△二別指今題。

【疏】佛是覺義。約修成說。故屬於行。說即是教。阿彌
陀是理。

【鈔】今題佛字。判屬于行者。以佛是覺義。有自覺覺
他。覺行圓滿之義也。約修成邊說故屬于行。說字
屬教最分明。阿彌陀判屬於理者。以是本性彌陀
故。正當行者。稱念修行。斯得見故。故判屬于理。

△三判其通別。

【疏】與眾典不同。則三經皆別。以對經字。則三經皆
通。

【鈔】與眾典不同。則不惟五字成別。即教行理三經
皆別。以對經字。則不惟一字成通。即教行理。三經
皆通也。

△四結成秘藏。

【疏】理即法身。行即般若。教即解脫。三一圓融。不可
思議。名秘密藏。

【鈔】今家凡是經題。皆約通別釋者。正欲明各各具
三經也。各具三經者。又正欲明具秘密藏也。如一
題阿彌陀三字。即我行者法身本性也。佛之一字。
即全性起修之般若智慧也。說之一字。即智與法
身。所得之解脫也。又理即全苦道即法身。正因佛
性也。行即全惑道即般若。了因佛性也。教即業道
即解脫。緣因佛性也。如是三德。如世伊三點。天王
三目。不縱不橫。不並不別。乃不可思議。秘密之藏。

經題義理。微妙若此。講者聽者。安可忽諸。

△五結成功德。

【疏】故聞首題名字。獲無量功德也。

【鈔】如金光明。及諸大乘。多作此說。

△二出本名。

【疏】此經本名稱讚。不可思議功德。一切諸佛。所護
念經。

△三辨譯異三。初總標。

【疏】傳至中華。凡二譯。

△二別明二。初唐譯。

【疏】唐譯云。稱讚淨土。佛攝受經。

△二秦譯二。初與唐辨異。

【疏】今秦本隱略經題。在六方佛後。即云汝等眾生。
當信是等。

【鈔】唐譯則存本名。而秦譯不存者。以其隱略。在六
方佛後故也。

△二讚秦譯善巧。

【疏】以此經正示持名方法。況彌陀聖號。眾所樂聞。
用此立題。人多信受。故得四海同遵。流通無盡。譯
人之善巧也。

【鈔】大凡立名。貴生物善。今所生善則有二種。一以
此經。正示持名方法。一以彌陀聖號。眾所樂聞。故
用此立題。人多信受。是以唐譯者。秘于大藏。而不
見不聞。秦譯者四海同遵。而流通無盡。譯人善巧。

信而有徵矣。

△二辨體二。初標。

【疏】二辨體。

【鈔】二辨體者。即前總列中云。方等實相為體也。方
等實相有二義。一此經說在第三方等時。方等四
教並談。此經屬圓。揀異此經實相。非華嚴般若法
華三時之實相。故云方等。一圓教實相。門門可入
清涼池。故方。生佛均有。平等不二故等。觀經疏云。
體是主質。妙宗鈔云。名傍是賓。體正是主名是假
名。體是實質。一切名下。皆有其質。今辨假名下之
實質也。

△二釋二。初引論明體。

【疏】智度論云。諸大乘經。通以一實相。為經正體。

【鈔】妙宗鈔云。諸法不生不滅。非有非無。無能無所。
離言說相。離名字相。離心緣相。離此等相。名為實
相無相之相也。若以彼義。會歸此經。則前段七重
欄楯去。至聞是音者。皆生念佛念法念僧之心。是
明惟心淨土。序云瓊林玉沼。直顯於心源是也。中
段彼佛何故。號阿彌陀去。至但可以無量無邊。阿
僧祗說。是明本性彌陀。序云壽量光明。全彰於自
性是也。瓊林玉沼。是明依報。該得四種淨土。壽量
光明等。是明正報。該得佛菩薩。九品往生之人。此
正法華。惟佛與佛。乃能究盡諸法實相。天台所謂
性具三千。無非實相之體也。


△二結成所詮。

【疏】即所詮之理也。

△三明宗二。初標。

【疏】三明宗。

△二釋二。初引經證成。

【疏】經云若有信者。應當發願。生彼國土。

【鈔】前總列中云。信願淨業為宗。故今引經證成。若
有信者。即信門也。應當發願。即願門也。若欲證成。
淨業行門。應具引下文。七日持名。一心不亂。求生
淨土。此為三要之門。信則信有惟心淨土。本性彌
陀。如來願力。皆得往生。此當十乘中。第一觀不思
議境也。雖有其信。若無其願。則不得生。葢彌陀既
以願力而攝生。我當誓願而求往。方得天性相關。
任運與拔。猶如磁石。自然吸取。十乘往判。此當第
二。真正發菩提心也。四弘中。當佛道無上誓願成。
該得前之三願。雖有其願。若無行門。其願則狂。故
須七日持名。一心不亂。十乘往收。此當第三善巧
安心止觀也。七日持名。即是觀。一心不亂即是止。
方持名而一心。方一心而持名。是則止觀雙照。亦
復雙遮。善巧安心。方得成就略標上根三法。其餘
七乘。皆在中矣。

△二結成宗要。

【疏】一經之宗要也。

△四明用二初牒。


【疏】四論用。

△二釋二。初引經證成。

【疏】經云即得往生。極樂國土。皆不退轉。於無上菩
提。

【鈔】初二句。即示以七日持名。一心不亂後之文。次
二句。即此前經云。眾生生者。皆是阿鞞䟦致之文。
前總列中云。捨苦得樂為用。即經云。即得往生。云
云之文。若以後足前。則眾生生者。皆娑婆念佛之
人。必得不退菩提。以此二文合證。此經之力用也。

△二結成力用。

【疏】離生死苦。得解脫樂。此經之力用也。

【鈔】餘之法門。莫不皆令眾生。竪出三界。離生死苦。
得解脫樂。如重臺九級。自下昇高。力勝則進。足疲
則墮。其登也難。惟淨土法門。令眾生橫出三界。離
生死苦得解脫樂。家庭咫尺。從東至西。舉目可觀。
彈指即到。其去也易。經之力用。豈不大乎。

△五判教相二。初總標。

○五判教相。

【鈔】教者聖人被下之言。相者分別異同。如來五時
設教。適時而進。大小漸頓。各有區分。天台約五時。
而分別之。各有攸存。故凡釋經。皆須判教。

△二釋相。

【疏】部屬大乘方等教攝。二藏明義。菩薩藏收。漸頓
分之。此屬頓教。


【鈔】判此教相。而有三說。部屬大乘方等教攝者。第
一約時判也。前總列云。大乘生酥為教相。生酥即
方等時也。天台大師。用涅槃五時。生起次第。以判
如來一代之教。初從牛出乳。譬從佛最初。三七日
說華嚴經。次從乳出酪。譬從十二部。出九部修多
羅。十二年中。說小乘四阿含經。次從酪出生酥。譬
從阿含出方等。八年之中。說維摩大集楞嚴楞伽
十六觀。并此經等。彈偏斥小。歎大褒圓。聲聞之人。
得彈訶益。恥小。慕大。出入無難。如小乘偏空。出三
界外。無身無土。今則特告身子。而云彌陀有土。菩
薩有身。眾生生者。皆不退轉。即其事也。次從生酥
出熟酥。譬從方等出般若。二十二年。說大品般若
等諸經。以空慧水。洮汰二乘執情。令須菩提等。轉
教般若。付財融通。次從熟酥出醍醐。譬從般若出
法華。涅槃。九界三乘。會權授記。無小無大。皆令作
佛。今是第三生酥。故曰部屬大乘方等教攝。二藏
明義菩薩藏收者。第二約藏判也。葢佛所說經。有
聲聞藏。即為諸二乘人說者。明理但至真諦。明惑
但破見思。明智但修空觀。明果無身無土。今經既
明。出娑婆外。別有淨土。則果報有乎身土。豈不理
惑智果。皆屬菩薩藏收。漸頓分之。此屬頓教者。第
三約教判也。化儀之教。有漸有頓。漸則經劫修行。
方階不退。頓則即生成辦。位至阿鞞故結成云。以
令凡夫。不退菩提。然而令其即生。位階不退。固是

圓頓法門。亦必須先開圓解。而次修圓行。破三惑。
而方證圓果。以階不退。今則但說。彼土依正二報。
以之為開解生信。七日持名。一心不亂。以之為造
修行門。臨命終時。即得往生。以階䟦致。自非釋迦
之善權。彌陀之願力。行者之宿根。現前之三要。一
心不亂。而三惑圓伏頓斬業根。而直往無前。安能
克此。故知此經。為五濁惡世之無上醍醐。涅槃經
云。置毒生酥中。食即殺人。可不信諸。

△二譯人二。初標科。

○二譯人號。】

「姚秦三藏法師鳩摩羅什奉詔譯」

【△二解義二。初明其生處。

【疏】鳩摩羅什。此云童壽。丘慈國人也。

△二明其翻譯。

【疏】後秦姚氏據長安。尊為國師。弘始年間。譯諸經
論。

【鈔】姚秦者。簡非亡秦。前秦。乞伏秦。今是後秦姚氏
也。以弘始三年。方入長安。秦主勅僧[((素-糸)*力)/石]等。八百沙
門。資受什旨。於草堂寺所譯經論。凡九十八部。合
四百二十一卷。僧叡僧肇道常等筆受。

△三證其功德。

【疏】南山感通傳云。七佛以來。譯經師。

【鈔】過去七佛。皆生於西天竺。迦維羅衛國。滅度之
後。或正法。或像法時。西天梵筴。必傳流震旦。譯梵

成華。譯經之師。歷代皆有。惟什師自七佛以來。常
為我震旦。譯經之師。此乃南山律師。問費氏天人
所說。又有云什師位證三賢。是知非聊爾人也。

△二釋經文二。初總別科判。二依科解釋。今初二。
初總科三分。

○二釋經文三。從初至大眾俱為序分。從爾時佛
告至六方後。徵釋經題為正宗分。從汝等皆當信
受我語。盡文為流通分。

【鈔】漢明以來。經至震旦。弘法之師。隨文講解。無有
科判。至晉道安法師。方判大小諸經。皆有三分。謂
序正流通。後西天親光論至。與其三分義同。又此
方出家之士。自漢以來。皆隨師姓。如三支之類。後
道安法師。謂既捨俗姓。以從釋迦。宜合一切。俱從
釋姓。後增一阿含至。世尊果云。萬流入海。同一鹹
味。四姓出家。同稱釋氏。故後人讚道安法師云。分
經雅合於親光。釋姓頗同於增一。

△二別明二序。

【疏】諸經皆有通別二序。此經但有通序。證信而無
別序發起。即十二部經中。無問自說也。

【鈔】通別二序者。通者同也。如是等六事。諸經皆同。
故別者異也。諸經發起之緣。各各不同。故今經但
有通序。而無別序者。乃如來無問自說。葢淨土法
門。若被菩薩之機。正所當對。必須假問而說。如十
六觀經。是其類也。但此一經。是對上乘。及凡夫機。

令知微妙身土。即生可獲。原非小乘凡夫境界。豈
能問之。故如來無問自說。稱性宣揚何須發起。

△二依科解釋二。初釋通序二。初分科。

○通序分二。初五句證信。

【鈔】證信者。佛將滅度。阿難咨問。一切經首。當安何
語。佛答云。當安如是我聞等。豈惟我然。三世諸佛。
經初皆爾。

△二釋經二。初列經。】

「如是我聞。一時佛在舍衛國。祇樹給孤獨園。」

【△二釋義五。初釋所指法體。

【疏】如是者。指所聞之法體也。實相之理。古今不異。
名如如理。而說為是。

【鈔】如是者。指法之辭。所指者。即所聞法體。實相之
理。如此之理。古今不異名如。即真如不動之體。亘
萬古而恒新。歷千差而不改。如來能稱此理而說。
無不當理。故稱如是。

△二釋所顯能聞。

【疏】我者阿難結集法藏。自言如是法門。我從佛聞。

【鈔】佛地論云。謂結集時。共請言。如汝所聞。當如是
說。傳法菩薩。便許可言。如是當說。如我所聞。

△三釋所明機感。

【疏】一時者。機應和合之時也不言某年月日者。二
土正朔不同故也。

【鈔】機即阿難與千二百人。并菩薩等眾。應即釋迦

如來。能說教主。機無應而不成。應無機而不就。砧
椎相叩。乃方成法器。機應合一。則此經方說。二土
正朔不同者。如此土四時。彼方三際。東夏以合朔
為月旦。西方以既望為月旦。兩方既爾。四夷可知。
既難準定。故但言一時。

△四釋所稱化主。

【疏】佛者覺也。自覺異凡夫之不覺。覺他異二乘之
獨覺。覺滿異菩薩之在因。眾聖中尊。故名曰佛。即
釋迦教主也。

【鈔】梵語佛陀。此云覺者。謂覺了性相真妄之者。即
究竟本覺。亦究竟始覺。自覺異凡夫之不覺者。凡
夫則終朝昏擾。逐妄漂流。如來則寂照雙融。還源
返本。覺他異二乘之獨覺者。二乘則覺了生死。如
麞獨跳。如來則自登彼岸。慈航度人。覺滿異菩薩
之在因者。菩薩則三覺雖修。而三因未滿。如來則
三覺究竟。而三德圓彰。為二乘菩薩。眾聖中尊。故
稱為佛。以通從別。即娑婆教主。釋迦牟尼佛也。

△五釋所述住處二。初釋舍衛國。

【疏】舍衛。正云室羅筏悉底。此云聞物。言人物富庶。
遠聞諸國故。

【鈔】人物富庶者。謂此國具足。欲塵財寶之物。多聞
解脫之人也。

△二釋祇樹給孤獨園二。初出二人名德二。初祇
陀。


【疏】梵語祇陀。此云戰勝。波斯匿王太子名也。

【鈔】波斯匿王太子。初生之時。適與外國戰勝。因立
美名。

△二須達。

【疏】梵語須達。此云善施。長者名也。能惠施國之窮
民。名給孤獨。

△二明二人並稱。

【疏】側布黃金。從祇陀買園。建立精舍。請佛說法。祇
陀施樹。故並稱也。

【鈔】須達長者。為兒聘婦。往王舍城。得見如來。請佛
供養。佛命身子。同往相地。惟祇陀太子。園林茂盛。
可造精舍。祇陀戲許。須金磚側布其地。金錢掛滿
其林。便當與之。須達歡喜。命車載金。布地將滿。祇
陀見其精誠。便云地當屬卿。林屬於我。共施供佛。
不亦可乎。故後凡於此地說經。經家序處。必美二
人之德。而並稱之。

△列眾同聞二。初分科。

○二列眾同聞三。初聲聞眾二。初示數。

△二釋經三。初聲聞。二示數二。初列經。】

「與大比丘僧。千二百五十人俱皆是大阿羅漢。眾所
知識。」

【△二解義為四。初釋明類。

【疏】比丘。此云乞士。乞食資身。乞法鍊心。又云怖魔
又云破惡。僧者具云僧伽。此云和合眾。


【鈔】比丘梵語。而含三義。一乞士。外為檀越乞食。以
資色身。永離四邪。內為如來乞法。以鍊心性。常趣
八正。應供之因也。二破惡能破九十八種。煩惱惡
因。能破二十五有生死惡果。殺賊之因也。三怖魔
發心出家。魔王怖其出境。精進修行。波旬怖其離
欲無生之因也。眾和合者。凡為僧者。須具六和。一
戒和同修。二見和同解。三身和同住。四利和同均。
五口和無諍。六意和同悅。具此六和。方可稱僧。

△二釋示數。

【疏】三迦葉。有千弟子。舍利目連。共二百五十人。最
初歸佛。常隨眾也。

【鈔】三迦葉者。一優樓頻螺迦葉。二伽耶迦葉。三那
提迦葉若最初度憍陳如五人。合云千二百五十
五人經舉大數是故略之。得飡甘露。莫先於此。故
為常隨眾也。

△三釋顯位。

【疏】阿羅漢含三義。一應供為人天福田。乞士果也
二殺賊。斷煩惱盡。破惡果也三無生。不受後有。怖
魔果也。

【鈔】比丘因名也。阿羅漢果號也。因果二名。一一主
對。如影隨形。略無差忒。故為比丘。有乞士之因。方
獲羅漢應供福田之果。有破惡之因。方獲斷煩惱
盡殺賊之果。有怖魔之因。方獲無生。不受後有之
果。


△四釋歎德。

【疏】聞名欽德曰知。覩形敬奉曰識。

【鈔】若但聞名。而未覩形。則知而未識。但覩形而不
聞名。則識而未知。今既聞名而覩形。必欽德而敬
奉。阿難尊者與此輩等同聞。非惟見同列之德齊。
亦乃顯所聞之法真。以之證信。誠可信也。

△二列名二。初牒科。

○二列名。

△二釋經二。初列經。】

「長老舍利弗。摩訶目犍連。摩訶迦葉。摩訶迦旃延。摩
訶拘絺羅。離婆多。周利槃陀伽。難陀。阿難陀。羅睺羅
憍梵波提。賓頭盧頗羅墮。迦留陀夷。摩訶劫賓那。薄
拘羅。阿㝹樓䭾。」

【△二釋義二。初釋長老。

【疏】耆年碩德。通稱長老。

【鈔】此諸聖僧。有耆年者。必有碩德。有碩德者。未必
定是耆年。故長老者。乃耆年與碩德之通稱也。

△二釋眾名十六。初釋舍利弗。

【疏】舍利弗此云身子。其母身容端正。眼如鶖鷺。兼
母名之故。又名鶖子。智慧第一。

△二釋目犍連。

【疏】摩訶目犍連。此云大釆菽姓也。其族眾多。故以
大別之。神通第一。

△三釋大迦葉。


【疏】摩訶迦葉。此云大龜氏。其祖感靈龜負仙圖而
出。遂以名族。又云飲光。身光赫奕。映蔽餘光。毗婆
尸佛時為治金師。貧女以金珠。同修塔像。從是以
來。身光金色。

△四釋摩訶迦旃延。

【疏】摩訶迦旃延。此云文飾。論議第一。

△五釋摩訶拘絺羅。

【疏】摩訶拘絺羅。此云大膝。從狀得名。舍利弗母舅。

△六釋離婆多。

【疏】離婆多。此云星宿。父母禱星而生。遂以為名。

△七釋周利槃陀伽。

【疏】周利槃陀伽。此云繼道。其母省親。生於路傍故
姿性魯鈍。惟誦半偈。證羅漢果。

△八釋難陀。

【疏】難陀此云善歡喜。佛之親弟也。

△九釋阿難陀。

【疏】阿難陀此云慶喜。白飯王之子。佛之堂弟也。佛
成道日生。舉國忻慶。因立嘉名。多聞第一。

△十釋羅睺羅。

【疏】羅[目*(危-(夗-夕)+夫)]羅。此云覆障。本修羅之名。能障日月。佛為
所障。不即出家。故以為名。

△十一釋憍梵波提。

【疏】憍梵波提。此云牛呞。宿生為牛。食巳轉哨。故受
此名。


△十二釋賓頭盧頗羅墮。

【疏】賓頭盧。此云不動名也頗羅墮。此云利根姓也
別譯云。賓度羅䟦囉墮闍。

△十三釋迦留陀夷。

【疏】迦留陀夷。此云黑光。其形麤黑故。

△十四釋劫賓那。

【疏】摩訶劫賓那。此云房宿。母禱房星而生。

△十五釋薄拘羅。

【疏】薄拘羅。此云善容。形貌端正。昔施僧一訶梨
勒。感五不死報。

△十六釋阿㝹樓䭾。

【疏】阿㝹樓䭾。此云無貧。昔於饑世。以稗飯施辟支
佛。九十一劫。果報充足。天眼第一。

【鈔】諸經列眾。皆有歎德。如法華楞嚴。是其例也。惟
此經無之非無也。葢譯人善巧。令顧名而思義也。
如大智舍利弗。摩訶目犍連等。顧何德而不彰。然
諸經嘆德。必隨緣起。如阿難以邪染之緣。浚發。楞
嚴。而經家嘆德特曰。佛子住持。善起諸有(云云)。同
列之眾。既有是德。正顯當機。雖托緣于邪染。而實
無是過也。此經餘諸弟子。且無暇論。即大智舍利
弗。位居其首。次之以大目犍連。摩訶迦葉。摩訶迦
旃延。三人者豈無意乎。葢極樂法門。微菩薩實智
而莫能信。微菩薩大神通而莫能往。微抖擻三惑。
而莫能淨。微四無礙辨而莫能論。此經說在方等。

意令聲聞。迴小智以成大智。迴小通以成大通。迴
小頭陀以成大頭陀。迴小議論以成大議論。淨土
即權而實。即實而權者。斯可以照了實相。信受奉
行。即近而遠。即遠而近者。斯可以不速而疾。彈指
即到。心淨土淨。即穢而淨者。斯可以生即無生。生
化兩冥。妙有即空。真空即有者。斯可以妙用辯才。
剖析無礙。至於餘諸弟子。各有一德。以類而歎德。
即事而回向。於此法門。成方等益。了無生而生。感
界外生。達無身而身。受變易身。竪出三界。固不可
思議。又有橫出三界。尤不可思議也。

△二總結二。初牒科。

○三總結。

△二釋經二。初列經。】

「如是等諸大弟子。」

【△二解義。

【疏】學在師後。故稱弟。解從師生。故稱子。此總結前
文也。

【鈔】弟則顯師之謙讓。師乃明資之尊敬。故夫子曰。
余也處回如弟。回也處余若父。

△二菩薩眾二。初分科。

○二菩薩眾三。初明類。

△二釋經二。初列經。】

「并諸菩薩摩訶薩。」

【△二釋義。


【疏】梵語菩提薩埵。此云覺有情。同佛所證曰覺。無
明未盡曰有情。摩訶薩。此云大道心眾生。

【鈔】菩薩二字。梵語存略。若具足稱之。應云摩訶菩
提質帝薩埵。摩訶翻大。菩提翻道。質帝翻心。薩埵
翻眾生。亦翻有情。合為大道心眾生。大道心則下
異眾生。有情則上異諸佛。葢巳離此岸。尚居中流。
此諸菩薩。乃又居其大者。故以摩訶薩別之。

△二別名二。初牒科。

○二列名。

△二釋經二。初列經。】

「文殊師利法王子。阿逸多菩薩。乾陀訶提菩薩。常精
進菩薩。與如是等。諸大菩薩。」

【△二解義為五。初釋文殊。

【疏】文殊師利。此云妙德。以微妙三德。同佛所證故。
亦云妙吉祥菩薩。入法正位。名法王子。

【鈔】微妙三德。同佛所證者。圓教始從初住。終至等
覺。分破一品無明。分同佛證。微妙三德。若約文殊
菩薩。則有本迹之殊。本因如悲華經。對寶藏佛。發
弘誓願。蒙佛授記。字曰文殊。又于燈明佛所。為八
王子之師。是釋迦九代之祖。昔太隣諸佛。今輔佐
釋迦。若論本果。現在北方。歡喜世界作佛。號歡喜
藏摩尼寶積佛。未來在南方。離垢世界成佛。號普
現如來。本迹如此。同佛所證。厥位相齊。亦名妙吉
祥者。惑業苦三。有少分在。皆未吉祥。位居究竟。三

德圓彰。故又號妙吉祥也。佛破二十五有。獲王三
昧。入法正位。名破有法王。文殊亦位隣等覺。為佛
長子。名法王子也。

△次釋阿逸多。

【疏】阿逸多此云無勝。超出偏小。故慈氏之名也。

【鈔】梵語阿逸多。翻為無能勝名也。又名彌勒。翻為
慈氏姓也。思益經云。若眾生見者。即得慈心三昧。
合而言之。是則此菩薩。以地位證入隣極。慈心及
物。以受姓名也。

△三釋乾陀訶提。

【疏】乾陀訶提。此云不休息。勤修不懈故。

【鈔】思益經云。恒河沙劫為一日夜。是三十日為一
月。十二月為一歲。過百千萬億劫。得值一佛。如是
值恒河沙佛。行諸梵行。修習功德。然後授記。心不
休息。故號為乾陀訶提。

△四釋常精進。

【疏】常精進者。乃法性常住。成無作正勤故。

【鈔】寶積經云。是菩薩為一切眾生。經無量劫。隨逐
不捨。猶不受化。無一念棄捨。以身心俱進。名常精
進。祇以見法性常住。成無作正勤。雖精進而無精
進相也。

△五釋總結。

【疏】大菩薩者。迥出偏小故。

【鈔】靈芝云。菩薩名通初後。如是菩薩。莫非深位補

處。或權現影響。故稱大也。諸經列菩薩眾。亦有歎
德。如法華等是其通例。惟此經無之非無也。亦令
讀是經者。顧名而思義。仰德而受行也。何也。如文
殊以妙德吉祥。阿逸多以無能勝。慈氏。乾陀訶提。
以自強不息。勤修無懈。常精進。以悟法常住。成無
作正勤。顧何德而不具。經家獨列此四人者。意令
修行淨土者。先以微妙三德。即吾心之三諦。為能
觀三觀之本。即所謂先觀不思議境是也。繼之以
無能勝之。無緣慈悲。而真正發菩提心。以表今之
求生極樂者。一以化眾生。斷煩惱。學法門。成佛道。
而為初志。然後加之以全性起修。自強不息。勤修
無懈。了法性常住。成無作正勤。庶捨穢能盡。取淨
窮源。即娑婆之塞。以臻乎極樂之通。則道品自然
調適。對治法爾助開。九品可階。疑城不住。法愛不
生。金臺可陞。得預如是等。諸大菩薩之列矣。經家
之意。其在是乎。

△三人天眾二。初牒科。

○三人天眾。

△二釋經二。初列經。】

「及釋提桓因等。無量諸天大眾俱。」

【△二釋義三。初釋提桓因。

【疏】釋提桓因。此云能天帝。忉利天主也。

【鈔】梵語具云釋提桓因陀羅。此翻能作天帝。忉利
天主也。忉利此翻三十三。須彌山頂。四面共八城。

每城居四天。天帝居善見城中。合三十三。因果莊
嚴。具俱舍頌說。

△次釋無量諸天。

【疏】無量諸天者。欲色界中。諸梵天王。護世四王等
也。

【鈔】欲界有六天。地居二天。即下四王天。并第二忉
利天。空居四天。即夜摩。兜率。化樂。他化也。色界四
天。初禪。二禪。三禪。各三天。四禪九天。佛凡說經。皆
來會集。惟無色界天。既無色質。故不云來。

△三釋大眾。

【疏】兼四眾八部。故言大眾俱。

【鈔】四眾者。比丘比丘尼。優婆塞優婆夷也。八部者。
天龍。夜叉。乾闥婆。阿修羅。迦樓羅。緊那羅。摩呼羅
伽。人非人等也。

△次釋正宗二。初總判三科。

○二正宗分三。初依正莊嚴。二修證行法。三諸佛
稱讚。

△二依經釋義二。初分科。

○就初為二。初總示。二別釋。初又二。初依報莊嚴。

△二釋經為二。初依正莊嚴二。初總示二。初依報
莊嚴二。初列經。】

「爾時佛告長老舍利弗。從是西方過。十萬億佛土。有
世界名曰極樂。」

【△二解義六。初釋爾時。


【疏】爾時者。將說經之時也。

【鈔】爾時即前通序。機應合一之時。惟其合一。故將
說經。

△二釋當機。

【疏】以身子利根。故特告之。不俟其請問也。

【鈔】淨覺云。不告菩薩天龍者。應有四悉意。一是左
面弟子。大小法集。多居其首故。二由智慧第一。四
眾八部罔不欽仰故。三為令四眾聞佛淨土。自鄙
絕分故。四復欲小乘。未取證者。回心向大故。佛凡
說法。必獲四悉檀益。今謂於佛說十二部經中。此
當無問自說。以淨土法門。非小乘境界故。復欲令
彼回小向大故。此經唯無祗夜。伽陀。因緣。譬喻。優
波提舍。而長行。直說。方廣。受記。未曾有。此皆顯有。
若未本生。本事。則以略望廣。於大彌陀經。亦復具
有。

△三釋界數。

【疏】一大千世界。稱一佛土。十疑論云。西方去此十
萬億剎。為對凡夫肉眼。生死心量而言之耳。但使
眾生淨業成就。臨終在定之心。即是淨土受生之
心。動念即是生淨土時。實非遠也。

【鈔】解中先依經明遠。次約理明不遠。一大千世界。
稱一佛土者。百億日月。百億須彌。百億四大海。百
億鐵圍山。名一佛土故。俱舍頌云。四大洲日月。須
盧六欲天。梵世各一千。名一小千世。此小千千倍。

說名為中千。此千倍大千。皆同一成壞。是也。如此
觀之。極樂世界。去此甚遠。次引天台大師。十疑論
明不遠。葢言凡夫之人。以先世煩惱惑善惡業報。
得此生五陰苦果。所有凡夫肉眼。遠即不見。乃以
不見者為遠。所有生死心量。遠則不知。亦以不知
者為遠。無怪其然。若念佛之人。一心不亂。則惑道
伏。淨業成就。則業道清。臨終之時。娑婆印壞則苦
道脫。當爾之時。化肉眼為天眼。變凡心為聖心。故
臨終在定之心。即是淨土受生之心。動念即是生
淨土時。言動念者。乃垂終得見三寶。與夫見光見
華等。一有所見。便名動念。非妄念之念也。雖在此
土。得見巳是華池受生之時。故曰實非遠也。又般
舟經。明眾生有三力。故得見彌陀。一者三昧力。即
論中所明是也。二者佛力。四十八願。經云設我成
佛。十方眾生。至心信樂。欲生我國。乃至十念。若不
生者不取正覺。三者本功德力。此有二義。一者眾
生自無始來。曾有念佛求生淨土種子。當時未生。
今種巳熟。應得往生。二者眾生心性。本具塵剎。雖
十萬億之遙。無非性具。即性體性量。如帝網之一
珠。影含眾珠。如大海之一浪。具全潮體。非伹互具。
亦乃互即。故四明云。若心性不具塵剎。則生無感
見之功。佛無應現之理也。

△四釋極樂。

【疏】梵語須摩提。此云安養。或云清泰。又云極樂者。

猶言最勝也。

【鈔】安養者。對娑婆八苦交煎。所養者非安也。清泰
者。對娑婆五濁惡世。所處者非泰也。極樂者。對娑
婆眾苦之劇。所受者非樂也。

△五出四土二。初總標。

【疏】一切國土。隨機所感。有乎四種。

△二別釋四。初寂光土。

【疏】一常寂光土。諸佛究竟。極果所居。

【鈔】觀經疏云。常寂光者。常即法身。寂即解脫。光即
般若。是三點伊。不縱不橫。名秘密藏。妙宗鈔云。前
三在事。故從居人修斷因果而立土名。此土屬理。
故從本體三德為名。私謂鈔中。既有上品寂光之
名。則知彼土亦分九品。惟上上品為極果所居。餘
之八品。皆圓聖分證人所居。為分證寂光也。疏云
分證究竟。寂光淨穢是也。

△二實報土。

【疏】二實報土。法身大士所居。

【鈔】觀經疏云。實報無障礙者。行真實法。感得勝報。
色心不相妨。故言無障礙。純菩薩無有二乘。仁王
經云。三賢十聖住果報。即是其義。釋論云。菩薩勝
妙五欲。能令迦葉起舞。華嚴云。無量香雲臺。即其
土淨妙五塵。私謂諸佛亦有報土。何必定為菩薩
所居。亦可準分九品。上上品為佛所居。餘之八品。
隨菩薩所破無明多少。以為差降爾。疏云次第頓

入。實報淨穢是也。

△三方便土。

【疏】三方便土。三乘人所居。

【鈔】觀經疏云。方便有餘者。修方便道。斷四住惑。故
曰方便。無明未盡。故曰有餘。釋論云。出三界外。有
淨土聲聞辟支佛。出生其中。受法性身。非分段生。
法華云。若我滅度後。實得阿羅漢。若不信此法。若
遇餘佛。便得決了。就中復有利鈍。指上為淨。指下
為穢也。私謂既曰。就中復有利鈍淨穢。是則準望
亦分九品。圓方便道。居上三品。別通方便道。居中
三品。藏方便道。居下三品。疏云體析巧拙。有餘淨
穢是也。

△四同居土二。初出名。

【疏】四同居土。六凡所居。

【鈔】觀經疏云。娑婆雜惡。荊棘瓦礫。不淨充滿。同居
穢也。池流八德。樹列七珍。次於泥洹。皆正定聚。凡
聖同居上品淨土。

△次釋義。

【疏】以五濁輕重。而分淨穢。娑婆五濁重。故兼四惡
趣。輪迴不息。安養五濁輕。故惟有人天。皆得不退。
故名極樂。

【鈔】以五濁下。標娑婆。下釋一往言之。娑婆眾生。以
五濁之因重。故名同居穢。是故感報兼四惡趣。此
由煩惱濁中五鈍使。隨其強者。而牽生四趣。人天

既由戒善。故煩惱稍輕。安養五濁輕者。由在娑婆。
專修淨業。輕于五濁。故得往生極樂。受人天報。況
至彼邦。塵境輕清。不生煩惱。故雖人天。皆得不退。
故名極樂。再往言之。極樂國土。亦分淨穢。如觀經
九品。大本三輩。品位既分高下。所見亦自不同。故
妙宗鈔云。初五濁輕。為同居淨者。此淨甚通。須知
別意。如戒善者。四教凡位。皆悉能令。五濁輕薄。感
同居淨。而圓觀輕濁。感同居淨。依正最淨。如經中
說。地觀巳去。一一相狀。比于餘經。修眾善行。感安
養土。其相天殊。

△六簡別。

【疏】盡理言之。惟究竟寂光。是真極樂。

【鈔】盡理言之等者。此約四土展轉簡之。是則分證
寂光。猶如穢土苦域。惟究竟果人。所居之土。方得
名為真實極樂。故前序先明。真源不二云。寂光真
淨。初無苦樂之殊。此之謂也。

△二正報莊嚴二。初牒科。

○次正報莊嚴。

△二釋經二。初列經。】

「其土有佛。號阿彌陀。今現在說法。」

【△二釋義二。初釋三身二。初總標。

【疏】佛有三身。

△二別釋二。初法身。

【疏】一法性身。居寂光土。身土一如。名秘密藏。


【鈔】觀經疏云。法身者。師軌法性。還以法性為身。此
身非色質。亦非心智。非陰界入之所攝持。強指法
性。為法身耳。妙宗鈔云。師軌釋法。捨通從別。通則
生佛俱軌法性。然其九界。雖軌而違。如人依師。不
順師教。唯有諸佛。從初發心。軌法而修。今能究竟。
冥合法性。故大經云。諸佛所師。所謂法也。以法常
故。諸佛亦常。順法性故。名法為師。實非所師。與能
體別。故即所師法。而為其身。雖名為身。巳出五陰。
故非色質。及非心智。色是初陰。心智即四陰。既其
非陰。亦非入界。故非三科。任持攝屬。此則巳簡。分
段變易。以示生死。陰等攝故。亦可色質簡應。心智
簡報。三科簡因。既非此等。何以狀名。為物機故強
指法性。名為法身。此能居之身也。所居之土。正如
前釋。

△二報身。

【疏】二者報身。居實報土。

【鈔】觀經疏云。報身者。修行所感。法華云。久修業所
得。涅槃云。大般涅槃修道得故。如如智。照如如境。
菩提智慧。與法性相應相冥。相應者。如函葢相應。
相冥者。如水乳相冥。法身非身非不身。智既應冥。
亦非身非不身。強名此智為報身。妙宗鈔云。報即
酬報也。修行是因。感于妙報。而酬因也。法華證智
德。經云慧光照無量。久修業所得。大般涅槃證斷
德也。此二果德。酬答修因。是故名報。感報之時。其

相何似。故以一法。二喻顯之。如名不異。所觀差別。
不名如境。智外有境。不名如智。各二如者。境如如
智。智如如境。此之境智。故得應冥。智慧名通。故以
果覺。菩提簡之。即是無上菩提之智。與法性境。相
應相冥。先舉函葢。喻其相應。恐謂函葢。雖際畔相
當。終存兩相。故重舉水乳。以喻相冥。令知始本。同
是覺性。其體泯然。正同水乳。則顯境外無智。智外
無境。水乳可見。言非身者。非應佛有分齊身。非不
身者。非報佛無分齊身。又非身。則非有。非不身。則
非空。中道法身。乃本覺體。始覺冥此。能冥亦忘。為
成現故。強名報智。土義同前。

△三應化身。

【疏】三應化身。居不二土。隨九品機。所見不同。

【鈔】觀經疏云。應身者。應同萬物為身也。智與體冥。
能起大用。如水銀和真金。能塗諸色像。功德和法
身。處處應現往。能為身非身。然此三身。不可並別。
一異即乖法體。即一而三。即三而一。乃會玄文。妙
宗鈔云。如谷答響。大小隨聲。如鑑現形。端醜在質。
應萬物感現勝劣身。智即報身。體即法身。此二冥
合。應用無方。真金上色。須水銀和。方能塗物。闕此
一緣。金無塗用。報智功德。契會法身。隨有機處。應
無不往。上所說報。伹論冥法。即自受用也。今明垂
應。以他受用。常住之應。對于生身。無常之應。示二
迹用。是故雙明身等。身即生身。有分齊相。故名為

身。非身是報。無分齊相。故曰非身。小般若云。佛說
非身。是名大身。大身者。乃他受用身也。他身者。一
時隨機。變化而有。義則同於應身。體用少有差別。
應身則從法報。冥合之體。以起應用。化身則從應
身之體。以起化用。乃從用而為用也。更或從化而
化。則化化無窮。應身則八相始終。化身則倏起倏
滅。居不二土者。報身為能證之智。法身為所證之
理。是則寂光實報。皆能應之體。他受用土。及方便
同居。皆應身所居之土。機緣差別。有乎九品。故視
之為異。佛應無差。則寂光實報。橫在三品。故云不
二。應準觀經疏。判九品往生人。須者往檢。又四土。
土土各分九品。隨土感見。三身有異。隨機感見。四
土不同。

△次釋簡異。

【疏】現在說法。揀非過未也。

【鈔】下經云。阿彌陀佛。成佛巳來。於今十劫。則知彌
陀現在成佛。而為眾生說法。非過去未來之諸佛
也。

△二別釋二。初分科。

○二別釋二。初依報二。初總明極樂。

△二釋經二。初依報二。初總明極樂二。初列經。】

「舍利弗。彼土何故。名為極樂。其國眾生。無有眾苦。但
受諸樂。故名極樂。」

【△二釋義。


【疏】彼土下徵起。其國下總釋。無有眾苦者。無三途
八難等諸苦也。對娑婆極苦言之。故云極樂。

【鈔】娑婆世界。具乎六道。人天修羅。名三善道。以戒
善為因。地獄餓鬼畜生。名三惡道。以惡逆為因。道
即能通之義。謂一切眾生。造作善業。能通人天等
處。造作惡業。能通地獄等處故也。又謂之三途者。
乃約果為名。即由惡業。而通至於火途。刀途。血途
也。一地獄道謂。此處在地之下。并鐵圍山間。有八
寒八熱等獄。即造作極重惡業眾生。墮于此道。故
名地獄道。二餓鬼道有三種。一謂罪業極重者。積
劫不聞漿水之名。其次者但伺求人間。蕩滌膿血
糞穢。又其次者。時或一飽。加以刀杖。驅逼填河塞
海。即造惡業眾生。由慳貪故。生於此道。三畜生道。
謂披毛戴角。鱗甲羽毛。四足多足。有足無足。水陸
空行等。即造作惡業眾生。由愚癡故。生於此道。八
難者。八處皆障難也。此之八處。雖感報苦樂有異。
而皆不得見佛。不聞正法。故總稱為難。一地獄難。
義釋同前。地獄之中。長夜冥冥。受苦無間。障於見
佛聞法。是故名難。二畜生難。義釋同前。畜生道中。
受苦無窮。障於見佛聞法。是故名難。三餓鬼難。義
釋同前。餓鬼道中。受苦無量。障於見佛聞法。是故
名難。四長壽天難。謂此天以五百劫為壽。即色界
第四禪中。無想天也。言無想者。以其心識不行。如
冰魚蟄蟲。外道修行。多生其處。障於見佛聞法。是

故名難。五北鬱單越難。梵語鬱單越。華言勝處。謂
此處感報。勝東西南三洲也。其人壽一千歲。命無
中夭。為著樂故。不受教化。是以聖人不出其中。不
得見佛聞法。故名為難。六盲聾瘖瘂難。謂此等人
雖生中國。而業障深重。盲聾瘖瘂。諸根不具。值佛
出世。而不能見佛。雖說大法。亦不能聞。故名為難。
七世智辯聰難。謂世間之人。邪智聰利者。惟務躭
習外道經書。不信出世正法。故名為難。八生在佛
前佛後難。謂佛出現於世。為大導師。令諸眾生。離
生死苦。得涅槃樂。人有緣者。乃得值遇。其生在佛
前佛後者。由業重緣薄。既不見佛。亦不聞法。故名
生在佛前佛後難。等諸苦者。即人間八苦也。一生
苦有五種。一者受胎。謂識托母胎之時。在母腹中
窄隘不淨。二者種子。謂識托父母遺體。其識種子。
隨母氣息出入。不得自在。三者增長。謂在母腹中。
經十月日。內熱煎煑。身形漸成。住在生藏之下。熟
藏之上。間夾如獄。四者出胎。謂初生下。有冷風熱
風吹身。及衣服等觸體。肌膚柔嫩。如被物剌。五者
種類。謂人品有富貴貧賤。相貌有殘缺妍醜。是名
生苦。二老苦有二種。一者增長。謂從少至壯。從壯
至衰。氣力羸少。動止不寧。二者滅壞。謂盛去衰來。
精神耗減。其命日促。漸至朽壞。是名老苦。三病苦
有二種。一者身病。謂四大不調。眾病交攻。若地大
不調。舉身沉重。水大不調。舉身胖腫。火大不調。舉

身蒸熱。風大不調。舉身倔強。二者心病。謂心懷苦
惱。憂切悲哀。是名病苦。四死苦有二種。一者病死。
謂因疾病。壽盡而死。二者外緣。謂或遇惡緣。或遭
水火等難而死。是名死苦。五愛別離苦。謂常所親
愛之人。乖違離散。不得共處。是名愛別離苦。六怨
憎會苦。謂常所怨讐。憎惡之人。本求遠離。而反集
聚。是名恐憎會苦。七求不得苦。謂世間一切事物。
心所愛樂者。求之而不能得。是名求不得苦。八五
陰熾盛苦。五陰者。色受想行識也。陰即覆葢之義。
謂能葢覆真性。不令顯發也。盛即盛大之義。謂前
生老病死等。眾苦聚集。故名五陰熾盛苦。對娑婆
極苦言之。故名極樂者。葢極樂眾生。無有如上娑
婆。種種極苦之事。故名極樂。若敵顯者。極樂眾生。
六根所對塵境。無非微妙。色聲香味觸。莫不生人
觀解。信念三寶。故無三毒之因。不造惡逆之業。故
無三途之苦果。無三道之障難也。聞法入定。不墮
無想。故無長壽天難也。雖受極樂。常受教化。故無
北俱盧洲難也。六根清淨。明利黠慧。故無盲聾瘖
瘂難也。眾生生者。皆正定聚。故無世智辨聰難也。
阿彌陀佛。今現在說法。經無量劫。觀音即補其處。
號普光功德山王佛。故無佛前佛後難也。蓮苞托
質。無生苦也。寒暑不遷。無老苦也。身非分段。無病
苦也。壽命無量。無死苦也。無父母妻子。無愛別離
苦也。諸上善人聚會。無怨憎會苦也。天花香食。自

然受用。無求不得苦也。觀照陰空。無蘊苦也。

△二別二莊嚴二。初分科。

○二別示莊嚴五。初欄網行樹。

△二釋經二。初欄楯行樹二。初列經。】

「又舍利弗。極樂國土。七重欄楯。七重羅網。七重行樹。
皆是四寶。周帀圍繞。是故彼國。名為極樂。」

【△二解義四。初釋欄楯。

【疏】欄。檻也。橫曰欄。縱曰楯。莊嚴寶樹。圍繞華叢也。

△次釋羅網。

【疏】羅網者。寶網羅覆。光色晃曜。周帀垂布。莊嚴校
飾也。

△三釋行樹。

【疏】行樹者。觀經云。一一樹高。八干由旬。七寶華葉。
無不具足。

△四釋四寶。

【疏】四寶者。金銀琉璃玻璃也。

【鈔】大略言之。極樂寶地之上。一一珍寶。樓閣之外。
莫不列以寶樹。寶樹之外。繞以欄楯。寶樹欄楯之
上。又覆以羅網。各以七重為率者。所以表菩提分
也。然若樹若欄若網。皆以四寶者。所以表七覺。不
離四諦也。娑婆世界。王臣之家。非無此嚴。然以樹
言之。不過藂林。以欄言之。不過木石。以網言之。不
過絲蔴。以地言之。不過土石。以因言之。不過人力。
諸天雖復同之。非若淨土之演法音。淨土穢土之

不同。自然造作之各異。豈無其故哉。解引觀經。一
一樹高。八千由旬。七寶華葉。無不具足。以類明之。
則所莊嚴。不啻四寶。又可知也。今當具引大本。及
以觀經。一一具列。非曰好繁。亦所以助長。求生淨
土者。之信樂耳。觀經云。觀寶樹者。一一觀之。作七
寶行樹想。一一樹高。八千由旬。其諸寶樹。七寶華
葉。無不具足。一一華葉。作異寶色。琉璃色中。出金
色光。玻璃色中。出紅色光。瑪瑙色中。出硨磲光。硨
磲色中。出綠真珠光。珊瑚琥珀。一切眾寶。以為映
飾。妙真珠網。彌覆樹上。一一樹上。有七重網。一一
網間。有五百億。妙華宮殿。如梵王宮。諸天童子。自
然在中。一一童子。五百億釋迦毗楞伽摩尼。以為
瓔珞。其摩尼光。照百由旬。猶如和合。百億日月不
可具名。眾寶間錯。色中上者。此諸寶樹。行行相當。
葉葉相次。於眾葉間。生諸妙華。華上自然有七寶
果。一一樹葉。縱廣正等。二十五由旬。其葉千色。有
百種畫。如天瓔珞。有眾妙華。作閻浮檀金色。如旋
火輪。宛轉葉間。涌生諸果。如帝釋缾。有大光明。化
成幢幡。無論寶葢。是寶葢中。映現三千大千世界
一切佛子。十方佛國。亦於中現。又大本云。復有七
種寶樹。其純一寶樹者。根莖枝葉華果。皆以一寶。
二寶為一樹者。根莖枝葉。花果間以二寶。三寶為
一樹者。根莖枝葉。花果間以三寶。四寶為一樹者。
根莖枝葉。各以一寶。其花與果。同於根莖。五寶為

一樹者。根莖枝葉花。各以一寶。果則同於其根。六
寶為一樹者。根莖枝葉華果。各以一寶。七寶為一
樹者。亦復如是。惟加其節。益用一寶。如是諸樹。種
種各異。行行相值。莖莖相望。枝枝相准。葉葉相向。
華華相順。果果相當。如是行列。數百千重。間以寶
池。亦復如是。乃至周徧世界。榮色光耀。不可勝視。

△二華池樓觀二。初分科。

○二華池樓觀二。初正明。

△二釋經二。初華池樓觀二。初正明二。初列經。】

「又舍利弗。極樂國土。有七寶池。八功德水。充滿其中。
池底純以金沙布地。四邊階道。金銀琉璃。玻璃合成。
上有樓閣。亦以金銀琉璃。玻璃硨磲。赤珠瑪瑙。而嚴
飾之。池中蓮華。大如車輪。青色青光。黃色黃光。赤色
赤光。白色白光。微妙香潔。」

【△二釋義六。初釋七寶池。

【疏】七寶池者。觀經云。一一池水。七寶所成。其寶柔
軟。從如意珠王生。

【鈔】七寶池。從水得名。故引觀經池水。從七寶成而
釋。然娑婆世界。水豈無之。乃從天一而生。故體非
七寶。寶豈無之。乃從戊巳而生。故體非柔軟。淨土
之水柔而非陰。寶而不剛。淨穢所以異也。不特此
也。彼經又云。其摩尼水。流注華間。尋樹上下。正以
體非天一。故不特可下。而亦可上。粗妙所以分也。
又不特此也。彼經又云。其聲微妙。演說苦空。無常

無我。諸波羅密。復有讚嘆諸佛相好者。如意珠王。
涌出金色。微妙光明。其光化為百寶色鳥。和鳴哀
雅。常讚念佛念法念僧。正以體即唯心。無情說法
苦樂所以別也。

△次釋八功德水。

【疏】八德者。唐譯云。一澄淨。二清涼。三甘美。四輕輭。
五潤澤。六安和。七除饑渴。八長養諸根。

【鈔】此與觀經所列少異。彼云。輕。清涼。耎。美。不臭。飲
時調適。飲巳無患。疏復以八德而對五入。清是色
入。不臭香入。輕冷耎是觸入。美是味入。調適無患
是法入。妙宗鈔云。疏釋八德。而對五入。并前說法。
即聲入也。雖成六入。無非妙境。故令行者。速證無
生。又大本云。八功德水。湛然盈滿。清淨香潔。味如
甘露。彼諸菩薩聲聞。諸上善人。若七寶池中。澡雪
形體。意欲令水沒足。水即沒足。欲令至膝。水即至
膝。欲令至腰至腋。以至於頸。水亦如是。欲淋灌其
身。悉如其意。欲令其水如初。即亦如初。調和冷暖。
無不順適。開神脫體。滌蕩情慮。清明澄潔。瑩若無
形。

△三釋金沙布地。

【疏】金沙布地者。觀經云。黃金為渠。渠下皆以雜色
金剛。而為底沙。

【鈔】此經但云金沙布地。觀經云金剛以為底沙。其
文猶略。具足言之。應如大本云。黃金池者。底白銀

沙。水晶池者。底琉璃沙。珊瑚池者。底琥珀沙。有二
寶為一池者。其底亦以二寶。若黃金白銀池者。底
沙則以珊瑚琥珀。若珊瑚琥珀池者。底沙則以硨
磲瑪瑙。若三寶四寶。以至七寶。共為一池。則底沙
亦如是。此諸寶池。有方四十里者。有方五十里者。
有方六十里者。如是展轉漸大。以至於方二萬四
百八十里。若大海然。是諸池者。皆菩薩聲聞。諸上
善人。生長之所。有時浴於其間。若彼佛池。其方倍
此。皆七寶相間而成。白月珠。明月珠。摩尼珠為之
底沙。

△四釋四寶。

【疏】琉璃此云不遠。去波羅奈城不遠。有此寶故以
為名。玻璃此云水玉。

【鈔】琉璃梵語。具云吠琉璃。此云不遠。是故字體。古
作流離。以是梵語。故後人見是玉類故改從琉璃
玻璃亦是梵語。具足應云𡨔坡致迦。其狀似此方
水晶。有赤白青三色。字體亦應從坡離。人見似玉
故改從玻璃。硨磲梵語。具足應云牟浴揭拉婆。此
云青白色寶。尚書大傳曰。大貝。如大車之渠。渠謂
車輞赤珠。佛地論云。赤虫所出。智論云。真珠出魚
腹中。竹中。蛇腦中。不必唯生蚌胎也。瑪瑙梵語摩
婆羅伽隷。此翻瑪瑙寶色。如馬之腦故名。字體舊
作馬腦。後人改從玉石。

△五釋樓閣。


【疏】樓閣者。觀經云。眾寶國土。一一界上。有五百億
寶樓。大本云。其講堂精舍。宮殿樓觀。皆七寶莊嚴。
自然化成。復以真珠。明月摩尼眾寶。以為交絡覆
葢其上。

【鈔】大本又云。阿彌陀佛。講堂精舍。皆自然七寶。相
間而成。復有七寶以為樓觀欄楯。復有七寶為之
纓絡。懸飾其側。復以白珠。明月珠。摩尼珠為之交
絡。徧覆其上。殊特妙好。清淨光輝。不可勝言。其餘
菩薩聲聞。所居宮宇。亦復如是。彼諸天及世人。所
居宮宇樓閣。稱其形色高下大小。或以一寶二寶
乃至無量眾寶。悉化現而成。

△六釋四華。

【疏】靈芝云。車輪大小。難為定準。十住婆沙論云。輪
王千輻輪。周圍十五里。青色下。觀經云。一一池中。
有六十億七寶蓮華。則非止四色。一一蓮華。團圓
正等。十二由旬。非止如車輪也。大本云。池中蓮華。
或一由旬。乃知百千由旬。是知隨機所見優劣不
同耳。

【鈔】寶池蓮華者。一以為淨土中之莊嚴。一以為念
佛人之托生。以極樂眾生無有婬欲。故無男女。無
有男女。故無父母。無有父母。故無胎生。尚無胎生。
豈有卵生。濕生。宜其皆為化生。第今所談極樂。乃
橫出三界。正與娑婆世界平。是以眾生生者。以化
為主。而三義似兼有之。以其托質蓮胎而花居水

上故也。故大本云。十方無央數世界。諸天人民。以
至蜎飛蝡動之類。往生阿彌陀佛剎者。皆於七寶
池蓮花中化生。自然長大。亦無乳養之者。皆食自
然之食。其容貌形色。端正淨好。固非世人可比。亦
非天人可比。皆受自然清虗之身。無極之壽。然約
下八品言之可也。若上上品生。乘金剛臺。到即見
佛。不涉蓮生。而即悟無生。良有以也。即解云隨機
所見。優劣不同。亦由乎此。

△二結成二。初牒科。

○次結成。

△二釋經二。初列經。】

「舍利弗極樂國土。成就如是。功德莊嚴。」

【△二釋義二。初正釋經文。

【疏】國界嚴飾。皆是彌陀。積劫熏脩。菩提行願之所
成就。

【鈔】釋成如上。種種嚴飾。皆彌陀功德之所莊嚴。功
之言力。德之言用。此皆如來果上解脫大用。以攝
受眾生者。遠討其因。乃始心所發四十八願。誓取
樂邦。嗣後經無量劫修行填願。行滿而後願成。願
成而後土淨也。

△次指所引文。

【疏】引文中言。大本即無量壽經二卷。廣談淨境。言
觀經即十六觀經。廣明行相。今經略說。世稱小本。
即對大本而言也。


△三金地天華二。初牒科。

○三金地天華。

△二釋經二。初列經。】

「又舍利弗。彼佛國土。常作天樂。黃金為地。晝夜六時
雨天曼陀羅華。其土眾生。常以清旦。各以衣裓。盛眾
妙華。供養他方。十萬億佛。即以食時。還到本國。飯食
經行。舍利弗。極樂國土。成就如是。功德莊嚴。」

【△二釋義六。初釋天樂。

【疏】天樂者。觀經云。無量諸天。作天伎樂。又有樂器。
懸處虗空。如天寶幢。不鼓自鳴。大本云。亦有自然
萬種伎樂。又有樂音。無非法音。清揚哀亮。微妙和
雅。一切音聲。所不能及。

【鈔】一切音聲。所不能及者。大本云。如世間帝王。有
萬種音樂。不如轉輪聖王。諸音樂中一音之美。百
千萬倍。如轉輪聖王。萬種音樂。不如忉利天王。諸
音樂中一音之美。百千萬倍。如忉利天王。萬種音
樂。不如第六天王諸音樂中一音之美。百千萬倍。
如第六天王。萬種音樂。不如阿彌陀佛剎中。諸七
寶樹。一音之美。百千萬倍。復有自然。種種妙樂。而
其音聲。無非妙法。清揚嘹亮。微妙和雅。十方世界。
音聲之中。最為第一。

△二釋黃金為地。

【疏】黃金為地者。觀經云。琉璃地上。以黃金繩。雜廁
間錯。兼以七寶。界其分齊。今言黃金。乃地面莊嚴

耳。

【鈔】今經小本從略。若廣明者。如大本云。阿彌陀佛
剎中。皆有自然七寶。所為黃金白銀水晶琉璃珊
瑚琥珀硨磲。其體性溫柔。以是七寶。相間為地。或
純以一寶為地。光色照耀。奇妙清淨。超越十方。一
切世界。其國恢廓。曠蕩不可窮盡。地皆平正。無須
彌山。及金剛銕圍。一切諸山。亦無大海小海。及坑
坎井谷。亦無幽暗之所。

△三釋曼陀羅華。

【疏】曼陀羅華。此云白華。亦云適意。然彼國光明常
照。不假日月。則無晝夜。準大本經。以華開鳥鳴為
曉。蓮合鳥棲為夜。亦無四時。春秋冬夏。不寒不熱。
常和調適。

【鈔】白華適意。乃四華中。略舉其一。具足應如法華。
天雨四華。一曼陀羅華。此小白華。二摩訶曼陀羅
華。此云大白華。曼殊沙華。此云小赤華。摩訶曼殊
沙華。此云大赤花。大本又云。有天優鉢羅華。鉢頭
摩花。拘物頭花。芬陀利花。皆天花也。以彼佛國土。
主伴依正。皆有光明。故無日月陰陽。寒暑四時。然
而以花開鳥鳴為曉。蓮合鳥棲為夜。竊恐猶是凡
聖同居淨土氣分。與穢土將忘未忘之間。以眾生
生者。多帶業往生故。若上之三土。則無此相也。

△四釋衣裓。

【疏】衣裓即衣襟。


【鈔】真諦云。外國盛花器也。解存兩釋。初釋為正。以
裓本衣襟。況天花雨時。何必尋器。即以衣裓而盛
之。就襟拾花而散之。散巳放襟而忘之。此淨土。最
適意之事也。

△五釋供養。

【疏】供養十萬億佛者。大本云。承佛威力。一食之頃。
往詣十方無量世界。恭敬供養諸佛。

【鈔】此猶略文。若具引者。經云阿彌陀佛剎中。諸菩
薩承佛威神。一食之頃。遍至十方無量世界。供養
諸佛。隨心所欲。花香伎樂。衣葢幢幡。無數供養之
具。自然化現在前。珍妙殊特。非世所有。輒以奉佛。
及諸菩薩。聲聞之眾。或欲獻華者。即於空中。化成
華葢。小者周圍四十里。或五十里。或六十里。如是
展轉漸大。有至於六百萬里。各隨其小大。停於空
中。以成圓像。勢皆下向。以成供養。光色照耀。香氣
普熏不可勝言。既巳用巳。隨其前後。以次化沒。諸
菩薩復於空中。共奏天樂。以微妙音。歌歎佛德。聽
受經法。喜悅無量。既供養巳。忽然輕舉。還至本剎。
猶為未食之前。

△六釋食時。

【疏】食時者。午前也。大本云。若欲食時。七寶鉢器。自
然在前。百味飲食。自然盈滿。見色聞香。自然飽足。
身心柔輭。無所味著。食巳化去。時至復現。

【鈔】大本具云。其飯食時。有欲銀鉢者。有欲金鉢者。

有欲琉璃水晶鉢者。有欲珊瑚琥珀硨磲瑪瑙鉢
者。或欲明月珠。摩尼珠。白玉紫金等鉢。皆隨其意。
化現在前。百味飲食。充滿其中。酸醎辛淡。各如所
欲。多亦不餘。少亦不缺。亦不以美故。過量而食。惟
以資益氣力。食巳自然消散。而無遺滓。或伹見色
聞香。意以為食。自然飽適。無所味著。身心清利。既
巳用巳。自然化去。再欲食時。復現如前。極彼剎中。
清淨安穩。微妙快樂。次於無為。泥洹之道。

△四靈禽說法二。初牒科。

○四靈禽說法。

△二釋經二。初牒科。】

「復次舍利弗。彼國常有。種種奇妙。雜色之鳥。白鶴孔
雀。鸚鵡舍利。迦陵頻伽。共命之鳥。是諸眾鳥。晝夜六
時。出和雅音。其音演暢。五根五力。七菩提分。八聖道
分。如是等法。其土眾生。聞是音巳。皆悉念佛念法念
僧。」

【△二釋義五。初釋奇妙。

【疏】淨土珍禽。與娑婆羽族不同。故云奇妙。如來順
世而說。譯人取類而翻。

【鈔】娑婆羽族。雖有珍禽。既非光明所化。的係罪業
所生。安得稱為奇妙。或者疑曰。既非罪業。何以同
名。故釋之曰。葢如來順世而說。故譯人取類而翻。
其實不可以此方者比也。

△次別釋眾鳥。


【疏】白鶴等三可解。舍利。此云春鶯。或云鶖鷺。迦陵
頻伽。此云妙音。鳥在㲉中。其音巳超眾鳥。共命兩
首一身。報同識異。法華云命命是也。

【鈔】餘如文釋。妙音鳥。㲉字正書應從㲉。有作鷇者
非。鷇音𡨥。大論云。頻伽在㲉。聲逾眾鳥是也。頻伽
共命。此之二鳥。東方所無。

△三釋和雅。

【疏】和雅者音聲悅人。演暢者說法無滯。

【鈔】音聲雖悅人。而不惑耳牽心。說法既無滯。則能
生慧思修。眾生皆不退者以此。

△四釋道品二。初正釋四。初五根。

【疏】五根者。一信。二精進。三念。四定。五慧。能生聖道。
故名為根。

【鈔】三十七品助道之法。譬猶樹焉。始以聞法為種
子。以思修為種溉。即四念處。四正勤。四如意足。三
者不失其候。因緣成就。則能生五根。根既得力。則
能排厚地之五障。布七覺支之枝葉。以生八正道
三昧之華果。始娑婆而作清涼大樹也。故法界次
第初門釋云。一信根。謂信於正道。及助道法。則能
出生一切。無漏禪定解脫。是名信根。二精進根。謂
既信四念處正觀。及諸助道善法。倍䇿精進。勤求
不息。是名精進根。三念根。謂但念正道。及諸助道。
一心觀想。不令邪妄得入。是名念根。四定根。謂攝
心正道。及諸助道。一心寂定。相應不散。是名定根。

五慧根。謂四念之慧。為定法所攝。內性自照。不從
他知。是名慧根。

△次釋五力。

【疏】五力同上根名。能排業障。故名為力。

【鈔】一信力。謂信正道。及助道法。若信根增長。則能
遮諸煩惱。不為偏小諸疑所動。故名信力。二精進
力。謂行此正道。及助道法時。若精進根增長。則能
破諸懈怠放逸。令一切正助道法成辨。是為精進
力。三念力。謂念此正道。及助道法時。若念根增長。
則能破諸邪想。成就一切。出世正念功德。是為念
力。四定力。謂攝心正道。及助道法。若定根增長。則
能破諸亂想。發諸事理禪定。是為定力。五慧力。謂
四念處之慧。照了一切諸法。若慧根增長。則能除
一切邪妄之執。破一切偏小之慧。故名慧力。

△三七菩提分。

【疏】菩提此云覺分。或云支也。一念覺。二擇法覺。三
精進覺。四喜覺。五輕安覺。六定覺。七捨覺。

【鈔】一念覺。念即思念。謂修諸道法之時。善能覺了。
常使定慧均平。若心昏沉之時。當念用擇法精進
喜三覺分。觀察諸法。令不昏沉。若心浮動之時。當
念用除覺分。除身口之過。非用捨覺分。捨於觀智。
用定覺分。入正禪定。攝其散心。令不浮動。是名覺
分。二擇法覺。擇即揀擇。謂用智慧。觀察諸法之時。
善能簡別真偽。而不謬取虗偽之法。故名擇法覺

分。三精進覺。不雜名精。無間名進。謂修諸道法之
時。善能覺了。不行無益苦行。而於諸正法中。常能
用心專一。無有間歇。故名精進分。四喜覺。喜即懽
喜。謂心契悟真法。得懽喜時。善能覺了。此喜不從
顛倒法生。住真法喜。故名喜覺分。五輕安。一名除
覺分。除即斷除。謂斷除諸見煩惱之時。善能覺了。
除去虗偽之法。增長真正善根。故名除覺分。六定
覺。定即禪定。謂發禪定之時。善能覺了諸禪。不生
煩惱妄想。是名定覺分。七捨覺。謂離所見念著之
境。善能覺了虗偽不實永不追憶。故名捨覺分。

△四八聖道分。

【疏】八聖道。諸經或云八正道。一正見。二正思惟。三
正語。四正業。五正命。六正精進。七正念。八正定。

【鈔】謂此八法。不依偏邪而行。故名為正。復能通至
涅槃。故名為道。一正見。謂人修無漏道。見四諦分
明。破外道有無等種種邪見。是為正見。二正思惟。
謂人見四諦時。正念思惟。觀察籌量。令觀增長。是
謂正思惟。三正語。謂人以無漏智慧。常攝口業。遠
離一切。虗妄不實之語。是為正語。四正業。謂人以
無漏智慧。修攝其心。住於清淨正業。斷除一切邪
妄之行。是為正業。五正命。謂出家之人。常離五種
邪命利養。常以乞食。而活其命。是為正命。六正精
進。謂人勤修戒定慧之道。一心專精。無有間斷。是
名正精進。七正念。謂人思念戒定慧正道。及五停

心。助道之法。堪能進至涅槃。是名正念。八正定。謂
人攝諸散亂。身心寂靜。正住真空之理。決定不移。
是名正定。

△二指闕。

【疏】三十七品。闕四念處。四正勤。四如意足。三科。故
云等法。

【鈔】經既闕略。解雖不補。今當備出其義。以為後學。
思脩之助。四念處者。念即能觀之觀。處即所觀之
境也。謂諸眾生。於色受想行識五陰起四顛倒。於
色多起淨倒。於受多起樂倒。於想行多起我倒。於
心多起常倒。為令眾生。修此四觀。以除四倒。故名
四念處也。一觀身不淨。身有內外。已身名內身。他
人之身名外身。此內外身。皆攬父母。遺體而成。從
頭至足。一一觀之純是穢物。眾生顛倒。執之為淨。
而生貪著。故令觀身不淨也。二觀受是苦領納名
受。有內受外受。意根受名內受。五根受名外受。一
一根有順受違受。不違不順受。于順情之境。則生
樂受。於違情之境則生苦受。于不違不順之境。則
生不苦不樂受。樂受是壞苦。苦受是苦苦。不苦不
樂受。是行苦。眾生顛倒。以苦為樂。故令觀受是苦
也。三觀心無常。心即第六識也。謂此識心體性流
動。若麤若細。若內若外。念念生滅。皆悉無常也。四
觀法無我。法有善法惡法。人皆約法計我。謂我能
行善行惡也。善惡法中。本無有我。若善法是我。惡

法應無我若惡法是我。善法應無我。眾生顛倒。妄
計有我。故令觀法無我也。四正勤者。一巳生惡令
永斷謂五葢等煩惱覆心。離五種善根。故一心勤
精進。方便斷除。不令更生也。二未生惡令不生。謂
五葢等煩惱惡法。今雖未生。後若生時。能遮五種
善根。故一心勤精進。方便修習。令永不生也三巳
生善令增長。謂五種善根等。善法。雖巳生。當守護
令增長。故一心勤精進。方便修習。令不退失也。四
未生善令得生。謂五種善根。雖未生為令生故。一
心勤精進。方便修習令得生也。四如意足者。一欲
如意足。欲者希向慕樂莊嚴彼法。故名為欲。謂凡
所修習。一切諸法。若無樂欲之心。事必不遂。若能
樂欲。所願皆得。是為欲如意足。二念如意足念者
事注彼境。一心正住。故名為念。謂若非一心。觀法
斷絕若能一心。所願皆得。是為念如意足。三精進
如意足。謂唯專觀理。使無間雜。故曰精進。凡所修
習。一切諸法。若無精進。事必不成。若能精進。所願
皆得。是為精進如意足。四思惟如意足。謂於彼境
籌量審度。故名思惟凡所修習。一切諸法。若無思
惟。則無所得。悉不成就。若能思惟。所願皆得。是為
思惟如意足。

△五釋正念。

【疏】孤山曰。念佛如醫王。念法如良醫。念僧如瞻視
人。三者既備。煩惱之病可瘥。又觀自心。寂而常照

則諸法炳然名念佛。照而常寂。無法可得名念法。
寂照不二。即存而亡名念僧。此一體三寶也。

【鈔】孤山約二義而釋三寶。一別相。二一體。於別相
中。又但出應念所以不云三寶之相。言醫王等者。
葢眾生生死之病根。於煩惱欲治其疾。非佛之大
醫王。不能知病而識藥應病而與藥。故首之以念
佛寶。然而雖見之矣。苟不聞法。以求其治方。合而
服之。則病不能愈。故次之以念法寶。雖能依法而
思修。苟無菩薩良友。為同行。為外護。為節飲食。示
其忌諱。而病亦莫能愈。故又次加之以念僧寶。若
欲知。其所念則以具足。三身四智者為佛寶。所說
十二分教為法寶。四十一位菩薩為僧寶。佛滅度
後。又有住持三寶則範金刻木為佛寶。西來貝葉
為法寶剃𩬊染衣為僧寶。如此二種。若能歸之念
之。則煩惱之病本可瘥。生死之病果可痊矣。二。一
體者即文云。又觀自心寂而常照。(云云)等是也。葢
佛名為覺覺即照也。故以此心寂而常照。諸法炳
然者名佛寶。法名不覺。不覺即寂。故以照而常寂。
無法可得者名法寶。僧名和合。寂照不二。即和合
義。故以寂照不二。即存即亡者名僧寶。

△六釋生心。

【疏】靈芝云。此界心垢。常思五欲。彼土心淨。專念三
寶兩土升沉。於斯可見。

【鈔】夫對境生心。雖佛聖賢。亦不能無。惟求其正焉

而巳。娑婆世界。塵境粗強。故對境所生之心。住而
非正。惟淨土耳中所聞。無非妙聲。故聞是音者皆
悉生深念三寶之心。正所謂生心而無住。無住而
生心者也。

△二釋疑二。初牒科。

○二釋疑。

△二釋經二。初列經。】

「舍利弗。汝勿謂此鳥。實是罪報所生。所以者何。彼佛
國土。無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音。宣流變
化所作。」

【△二釋義二。初釋淨土惡道有名無體。

【疏】濁世禽畜罪業所招。淨土何緣有此。故云勿謂
罪報所生。故大本法藏比丘本願云。設我得佛國
中有地獄。餓鬼畜生者。不取正覺。

【鈔】濁世禽畜下疑問。故云下釋疑。故大本下引證。

△次釋淨土惡道名體俱無。

【疏】然彼土清淨。尚無惡道之名字。況有罪報所生
之實體乎。皆是彼佛變化所作也。故觀經云。如意
珠王。湧出金色微妙光明。其光化為百寶色鳥。和
鳴哀雅讚佛法僧。靈芝云。當知眾鳥。即是如來神
力。欲使法音宣暢耳。知非罪報所生也。

【鈔】然彼下正明其無。皆是下明今有。所以。故觀經
下引證。靈芝下引同。


△五風樹樂音二。初牒科。

○五風樹樂音。

△二釋經二。初列經。】

「舍利弗。彼佛國土。微風吹動。諸寶行樹。及寶羅網。出
微妙音。譬如百千種樂同時俱作聞是音者。自然皆
生念佛念法念僧之心。舍利弗。極樂國土。成就如是
功德莊嚴。」

【△二釋義二。初引經類明。

【疏】大本云。微風徐動。吹諸寶樹。演出無量妙法音
聲其聲流布。徧諸佛國聞其音者得深忍法。觀經
又云其摩尼水。流注華間。演說苦空。無常無我諸
波羅密。

△次引文明淨。

【疏】孤山云雖寶樓金池。為悅目之翫。而非惑蕩之
色。而能達唯心無境矣。雖風樹鳥聲。有入耳之娛
而非惉懘之音。而能念三寶有歸矣。

【鈔】世人厭煩擾者。必杜視聽于見聞。以墮偏枯之
失樂繁華者。必恣任逸于聲色。以縈紛擾之勞。總
之五濁惡世。根塵皆穢。苟無體空之觀。又無析色
之門。進之退之。孰能免過何如淨土。不乏寶樓金
池之翫。兼風樹鳥聲之娛。見色而不惑蕩。聞聲而
非惉懘。無分別之勞矣。而又能達境惟心。深念三
寶無偏枯之失矣。淨土之妙。從容中道。聞而不求
生者非夫也。】


彌陀略解圓中鈔卷上
