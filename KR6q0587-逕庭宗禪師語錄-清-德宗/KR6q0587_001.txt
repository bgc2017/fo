











緣起

<img:>


















<img:>



















序

帝王應運而興必有名世之人輔贊
皇猷不特攀龍附鳳之儔匡襄左右
即方外釋氏莫不有特立通達之士
陰翊王度藻潤太平之治化也。

盛朝開國以來我
世祖章皇帝既表彰六經丕揚聖教乃於
萬機之暇
敕封大覺弘覺兩禪師安禪蕉園時被
顧問
今上聖天子纘緒前烈留神空宗憂世
覺人之心真親受靈山囑付現身金
輪闡揚大教者哉肇不敏承乏詞垣
伏讀中秘方策經史之外有禪典傳
燈會元諸書大約載禪有五宗若溈
仰雲門法眼巳與宋運俱終惟曹洞
臨濟至今久而愈茂所謂二枝嫩桂
久昌昌也然濟宗貴覿面全提而洞

宗則以綿密回互為要旨故今之稱
洞宗者顯聖澄壽昌經為最經旺於
江西澄盛於三浙澄傳七人弁山瑞
白雪其選也雪三傳逕庭宗禪師出
焉慨自有宋慈明示寂清湘法道數
百年寥寥無聞
國家鼎興粵西文運首推吾全姻親戚
里後先登
朝皆巳驤首
天衢黽勉
王事獨山間林下未聞釋氏之徒蹶然
興起不幾仰負
聖天子闡揚宗教之盛心哉爰有博士
弟子鳴岐唐公與宗師為方外莫逆
願布囊金為給孤主相陰陽觀流泉
擇吉壤建南源梵剎以居師由是德
風遠屇瓶錫雲從佛宇僧寮隨方湧
出華鯨魚鼓嚮徹青霄夏則結制安

禪冬乃開爐打七陞堂問道龍象蹁
躚入室垂機狻猊蹈舞而語錄集焉
盛矣哉慈明之後釋氏蹶然興起者
非師也耶歷主望剎延化周圓師亦
倦於津梁歸真返寂矣康熙乙酉蒲
月昌期游戎唐公之季子也繼志述
事聿刊師錄附藏流通郵書都下乞
予序其簡端予固不文然不敢以不
文辭者喜吾全得師而宗風熾然使
後之燈傳不絕陰翊王度蓋自師重
興始。

時
康熙四十四年中秋日
賜進士出身
欽點翰林院庶吉士同里蔣肇頓首拜
譔














逕庭宗禪師語錄目次

  
  * 緣起
  * 序
  * 卷上
  
  * 上堂
  * 卷下
  
  * 小參
  * 晚參
  * 示眾
  * 機緣
  * 佛事
  * 拈古
  * 頌古
  * 附塔銘







逕庭宗禪師語錄卷上
嗣法門人行謙等編

住清湘南源洪聖寺

康熙壬寅年師在永州府零陵縣嶷山受粵西全州
眾檀護及唐鳴岐偕男庭俊倫俊之俊三俊應俊等
請開南源洪聖禪寺於八月初四日入院。

上堂師至座前拈疏召眾曰會麼曹溪密旨少室心
宗盡向大護法筆尖頭顯露了也如有未見未聞者
仰煩維那表白宣畢以拄杖指座曰向上一路千聖
齊立下風看宗上座為諸人當陽顯露去也便陞拈
香曰者瓣香至貴至尊至廣至大端為祝延
當今皇帝萬歲萬歲萬萬歲次拈香曰者瓣香奉為滿
朝文武闔國公卿本省督撫憲臺藩臬司道府州縣
鎮各位尊官伏願保合泰和衍鳴珂於百世匡扶鼎
運固磐石於萬邦又拈香曰者瓣香根盤劫外葉茂
寰中奉為現前請主耆宿檀那齊登正覺之場均履
菩提之道復於懷中拈出香曰此瓣香烈如鴆毒沾
之則死不移時利似霜鋒觸之則喪不旋踵爇向爐
中顓伸供養
現住嶷山祝聖堂上傳曹洞正宗三十世
握中符大和尚用酬法乳之恩斂衣就座參頭白椎
曰法筵龍象眾當觀第一義師震聲一喝曰聲前薦
得落二落三棒下承當錯千錯萬縱饒口吞佛祖眼
蓋乾坤拈法界於針鋒置須彌於毛孔猶是南源門
下客作漢還有當家種草麼問盈盈杲日正當陽獅
子嚬呻百獸藏報國開堂即不問度人玅法請師揚
師曰光輝遍界更無私曰一葉落天下秋一塵起大
地收因甚學人袈裟角收不得師曰自領出去曰白
鶴本是凡間鳥不遇蒼松定不棲師曰鈍曰秪如山
河大地草木叢林借學人臥具出氣又作麼生師便

打僧便喝師又打僧又喝師連棒打退乃曰寶鏡當
軒神鋒大展祖佛俱泯凡聖齊捐碎明月珠拆空王
殿剷盡五家糟粕刮除二桂玄猷直得虎驟龍驤鸞
翔舞鳳峰巒雲靄霄漢光騰秪如祝
聖開堂一句又作麼生四海盡歸王化裏何人不唱太
平歌復舉握老人命開堂偈曰師表人天百萬圍古
今不異任全威弘開爐韝烹龍象大用楗椎決是非
電卷星馳平帖帖水窮山盡獨巍巍從來佛祖行難
到卻許南源格外機宗上座亦勉和一偈以復來命
桂蕊芬芳嶺外圍謹承師命仗餘威烏藤倒卓驚三
楚塵尾橫揮絕百非平帖帖時平帖帖峭巍巍處峭
巍巍嶷峰正令高千古要契當陽第一機喝一喝參
頭結椎曰諦觀法王法法王法如是下座。

中秋上堂靈山話月曹溪指月寒山比月長沙翫月
豎拂子曰惟有南源者個月不落圓兮不落缺縱使
南泉拂袖行猶是文殊第二月正恁麼時如何擲拂
子。

重陽上堂今朝九月九黃花開笑口驀拈拄杖云拄
杖喜登高快飲茱萸酒指地喚作天面南看北斗卓
破太虛空驚起泥牛吼震動石敢當眉毛尖上走。

開爐上堂南源絕無佛法禪道亦無殺人刀活人劍
金剛圈栗棘蓬鈍置人家男女秪要諸人盡情放下
死盡偷心向威音那畔更那畔打個觔斗轉過身來
還須爛椎一頓方堪縛清風㓟明月收子日放午輪
不是強為法如是故喝一喝。

冬至上堂陰極陽回日長夜短直得雪埋萬壑隱顯
該通月透千門暗明不露遂豎拂子曰且道者個還
屬陰陽日夜也無迥然不落宮商調作響敲空會者
稀。

上堂枯木花芳錦繡少林春色冰河燄發煇煌洞嶺

元猷妙旨全彰貫通末後無情說法獨露真風所以
萬象森羅無一物而不彰至理四時化運無一事而
不演真乘若到南源者裏一點也用不著何故我王
庫內無如是刀。

上堂舉世尊因五通仙人問世尊有六通我有五通
如何是那一通佛名五通仙人仙人應諾佛曰那一
通你問我世尊如是召外道如是應早巳漏逗不少
何堪土上更加泥即今若問南源如何是那一通聲
未絕劈脊便棒會麼三汲浪高魚化龍癡人猶戽夜
塘水。

上堂以拂子擊禪床曰聞麼若聞則聾郤你耳復豎
拂子曰見麼若見則瞎郤你眼秪如不見不聞畢竟
如何即得揮拂子曰見不見須彌倒挂龜毛線聞不
聞折角泥牛入洞庭更有一機超佛祖蟭螟眼裏法
王城。

上堂問佛法元要即不問乞師直指本來心師曰火
裏冰曰如何是本來性師曰水中燈曰如何是佛師
曰曠大劫來無面目曰如何是祖師曰今時那畔未
曾睹僧禮拜曰謝師指示師曰莫妄承當乃曰本來
心火裏水本來性水中燈曠大劫來無面目今時那
畔未曾睹未曾睹絕回互遍界全彰渾不露臘月蓮
花雪裏芳馨香撲鼻誰人悟悟不悟佛祖心肝盡傾
吐。

上堂掀翻香水海放出魚鱉蛟龍推倒須彌盧壓死
熊羆虎豹橫身宇宙獨步大方左右逢源高低得妙
縱饒與麼猶是半提且作麼生是全提一句鳥雞踏
破澄潭月玉兔掀翻午夜星。

上堂舉金峰示眾曰老僧二十年前有老婆心二十
年後無老婆心時有僧出問如何是二十年前有老
婆心峰曰問凡答凡問聖答聖曰如何是二十年後

無老婆心峰曰問凡不答凡問聖不答聖金峰雖然
棒打石人頭嚗嚗論實事若到南源門下未肯點頭
在遂卓拄杖云有心耶無心耶在前耶在後耶凡聖
耶非凡聖耶有人道得堪與拄杖相見。

元宵解冬期禮千佛懺上堂問三千諸佛秪聞其名
未睹其相如何是諸佛相師曰牙齒一具骨耳朵兩
片皮曰如何是諸佛名師曰胡張三黑李四曰未審
居何國土師曰三更紅日朗卓午月華明曰上元且
不問解冬乞師言師曰若到南嶽去須防滑石頭乃
豎拂子曰三千諸佛向拂子尖上各現千丈報身各
坐菩提寶座各為無量億那由他眾生出廣長舌而
說偈曰元宵佳節然燈放光化被草木賴及萬方東
南西北兩腳奔忙罔談彼短靡恃巳長大眾聞此妙
偈各證無生法忍且無生法忍作麼生證便下座。

上堂橫按拄杖曰春水滿四澤復豎拄杖曰夏雲多
奇峰左卓一卓曰秋月揚明輝右卓一卓曰冬嶺秀
孤松此四句內有一句主中賓有一句賓中主有一
句賓中賓有一句主中主若人定當得出一生參學
事畢。

上堂舉保福因僧侍立乃曰你得與麼麤心曰某甲
甚處麤心福拈土度與曰拋向門外著僧拋了卻來
曰甚處是某甲麤心福曰我見你築著磕著所以道
你麤心保福用劍刃上事熱瞞者僧即得若待度土
時接來劈面便擲者老漢雖有隱身之術也只得築
著磕著更聽一偈白拈手段太尖新逐塊韓盧豈自
明一片婆心誰會得空懸明鏡照高岑。

上堂舉睦州示眾曰裂開也在我捏聚也在我時有
僧便問如何是裂開州曰三九二十七菩提涅槃真
如解脫即心即佛我且與麼道你又作麼生僧曰某
甲不與麼道州曰盞子撲落地碟子成七片師呵呵

大笑曰睦州平地起骨堆被者僧一拶直得東扯西
拽當時若在驀面一摑不惟與者飯袋子出氣免者
老凍膿寐語無有了日。

上堂嫩綠新紅西來大義鮮花繁葉劫外真機丹鳳
彩無影林中靈鶴巢不萌枝上直得玉女停鍼金童
側耳直饒縱懸河之辯欲說者段境界終不能得山
僧不惜口業試為點破四月清和雨乍晴南山當戶
轉分明更無柳絮隨風舞喝一喝曰末後句聻便下
座。

上堂殿角鈴談道林間鳥話心可憐西祖意一一盡
分明。

上堂大象牽歸藕竅中乾坤倒挂入鍼鋒鐵牛驚起
虛空走蹋碎雲霄是幾重元途斷鳥道空廝兒失卻
三元要洞老忘懷五位功護身符子休提起燄裏冰
花朵朵紅。

上堂今朝四月念五聽我一一舉數六隻草鞋三雙
兩輪日月如鼓北斗昨夜起雲西嶺今朝下雨枝枝
葉葉淚流瓦礫石頭叫苦休叫苦露柱搖頭燈籠起
舞。

上堂聞聲悟道見色明心震威一喝曰喚作聲得麼
豎拂子曰喚作色得麼復揮一揮曰薄霧篩紅日輕
煙襯綠苔若將實句會埋沒法王才復喝一喝。

解制上堂僧擬問師震威一喝僧擬對師便打曰切
莫辜負乃以拄杖打圓相曰四月十五不入者裏七
月望日不出者裏復卓拄杖曰卓破者裏喪卻自巳
擲拄杖曰上大人丘乙巳。

開爐上堂問陞座說法善別機宜請問和尚如何是
縱師曰絲綸拋出輕收轉一任高低上下游曰如何
是奪師曰剛纔撒下縵天綱縱使金鱗怎出頭曰如
何是殺師曰天魔喪膽曰如何是活師曰絕後再甦

曰縱奪殺活蒙師指向上宗乘事若何師便打乃曰
傾懸河之辯施劈箭之機蕩元要於言前勦正偏於
句下不動步而遊彌勒樓閣不返聞而入觀音普門
若到南源痛與三十何況鉤章棘句巧說奇言雖然
事無一向不妨第二門頭屈曲垂手不見僧問歸宗
曰如何是佛宗曰我說你不信曰和尚誠言焉敢不
信宗曰即汝便是曰如何保任宗曰一翳在目空花
亂墜馬祖下出八十餘員知識惟有歸宗較些子揀
點將來未免塗污人家男女即今有問如何是佛但
曰龍城雕來一任諸方揀點。

上堂或搬磚或弄瓦有時粧聾有時作啞阿嫂非哥
妻師姑作大姐盡日高歌笑不休撲落虛空沒可把
舉拂子曰舉不顧即差互擬思量何劫悟。

上堂乾三連坤六段秤鎚時把虛空鑽離中虛坎中
滿石鼓峰頭撐石傘震仰盂艮覆碗半夜雄雞生鴨
卵兌上缺巽下斷拈起須彌螢火煆卓拄杖。

上堂芰荷出水疊錢青何處鶯梭織柳陰坐久不知
山雨過圓機滾滾撒珠珍諸禪德若作聲色會則穿
郤眼耳不作聲色會則辜負見聞畢竟如何即得便
下座。

上堂山僧有一訣杖挑水底月驚起東海龍變作南
山鱉咬殺石敢當泰山迸出血諸禪德瞥不瞥黃金
鍊轉黃白玉生成白。

上堂向上機七零八落末後句東擲西拋肘後符填
溝塞壑頂門眼耀古騰今縱饒牙如劍樹口似血盆
到南源且令撈蝦摝蜆抑不得巳放一線道揮拂子
曰百千三昧無量妙義悉被拂子潑撒滿地變作乾
屎橛死貓頭了也五位君臣三朝王子嘮嘮嚷嚷而
相謂曰報君知莫莽鹵黃鸝啼破綠楊煙白鷺踏翻
荷葉雨。


上堂休休休處意綢繆綠水青山興轉悠有趣向沒
來由劍去何勞更刻舟留得五湖風月在不愁無處
下金鉤。

上堂今朝五月二十五鼕鼕愁聽陞堂鼓癡頑侍者
幾番催打算枯腸無半語少年只去弄泥團老大而
今自知苦嗤嵩山笑魯祖無言郤把牆壁睹氣殺懸
河瓶瀉兒積學徒將河沙數豎拂子曰爭似南源拂
子奇東邊搖了西邊撫揮空三百餘會經摵碎雲門
一字普喝一喝。

上堂豎拂子曰南源拂子穿過三世如來鼻孔觸瞎
歷代祖師眼睛截斷塵沙界眾生命根復揮拂子曰
然後放開也在我捏聚也在我且道拂子得何三昧
有如是奇特自從收得空王印天上人間任自如。

上堂溪聲落落流千古月色明明時往還一段真機
如會得何須別透祖師關。

開爐上堂洪開大冶潑天紅鈍鐵頑銅盡化鎔金剛
圈栗棘蓬能跳能吞未是雄顧左右曰既是能跳能
吞因甚麼未是雄換骨洗腸重整頓通身手眼更須
參。

上堂通玄峰頂不是人間心外無法滿目青山韶國
師大似徐六擔板南源隨緣放曠任性逍遙或坐清
風或看明月老幹挺德山之棒擊碎元關幽谷傳臨
濟之喝頓空賓主縱慧超鶖子秪可默然饒辯越滿
慈實難啟口何故山河及大地全露法王身。

上堂問如何是黃花般若師曰分明月在梅稍上曰
如何是翠竹真如師曰看到梅花早巳遲僧禮拜曰
謝師指示師打曰錯乃舉華嚴座主問大珠和尚曰
禪師何故不許青青翠竹盡是法身鬱鬱黃花無非
般若珠曰佛真法身猶如虛空應物現形似水中月
黃花若是般若般若即同無情翠竹若是法身法身

還能應用座主會麼主曰不了此意珠曰若人見性
道是亦得道不是亦得隨用而得不滯是非未見性
人說翠竹著翠竹說黃花著黃花說法身滯法身說
般若不識般若所以皆成諍論二老名欽御座道播
乾坤傾懸河之辯施倒嶽之機撿點將來不無滲漏
遂高豎拄杖曰看看此是黃花耶翠竹耶般若耶真
如耶法身耶虛空耶復卓拄杖下座。

上堂陽燄翻波燎卻舜若多神面門良久云看老僧
眉毛在麼僧出眾師便下座。

簡親王請上堂師拈香曰此瓣香因植靈鷲報感閻
浮奉為簡親藩下壽齊南嶽福等東溟斂衣就座乃
曰龍之種麟之趾大哉玉葉金枝灝矣福基祿位垂
一言萬姓欽仰行一令闔國咸遵萬人叢裏樹高標
一世功名垂宇宙汝等諸仁還有知恩者麼王登寶
殿野老謳歌。

上堂豎拂子曰者裏會得魯祖面壁者裏不會子胡
看狗畢竟如何擲拂子曰收。

住壽佛菴

康熙癸丑秋師在南源受柳州護法曾大受等請於
十月朔旦入院。

上堂一自嶷峰捋虎鬚閒來世外探龍珠如今垂釣
深潭裏試看金鱗有也無問大振宗風杲日新廣度
龍城百萬人秪如四眾臨筵作麼生度師曰霜鐘夜
半談真諦惹得寒梅笑不休曰如何是龍城境師曰
天馬騰空霄漢外峨眉飛瀑岸山來曰如何是境中
人師曰今朝逼上金猊座滿口無言話不成曰人境
巳經承指示向上宗乘事若何師便打乃曰若論此
事問似雲興答如瓶瀉秪可熱鬧門庭衲僧分上一
點也用不著何故私通車馬官不容針遂豎拂子曰
看看釋迦如來於拂子尖頭放白毫相光光貫十方

微塵剎土諸佛頂門十方微塵剎諸佛各放寶光旋
貫釋迦如來頂門釋迦如來出慈和音而讚之曰善
哉龍城四眾俱從各省府縣會聚此城或現將軍身
或現宰輔身或現英雄豪傑身或現才能技藝身或
現童男童女長者居士比丘比丘尼優婆塞優婆夷
等身各各參尋古佛徽猷顯揚衲僧巴鼻今我授記
爾等頓契心宗各成佛道直截承當甚勿擬議復擊
拂子曰釋迦如來被山僧一擊仍舊入寂滅道場去
也且道授記諸仁還信得及麼高聲曰鷂子過新羅
熊護法薦亡請上堂舉道吾禪師攜漸源檀門作弔
源拊棺曰生耶死耶吾曰生也不道死也不道源曰
為甚麼不道吾曰不道不道行至中途源曰乞和尚
為我道若不道打和尚去在吾曰打即任打道即不
道道吾乃藥山克家之子等閒出語自然絕後光前
頭端尾正即今若有人問南源生耶死耶答曰逢人
但恁麼問且道與古人相去多少。

上堂跨獰龍須用超方手段擒猛虎應施格外楗槌
一錘纔下迸裂頂門半機聊施豁開正眼停思則萬
里白雲擬議則當面錯過有麼有麼眾無對師云夜
靜水寒魚不餌滿船空載月明歸。

上堂曰椎竟師曰第一義諦卻被磬椎上座盡情道
破山僧秪可向第二門頭重疊舉示去也揮拂子曰
會麼九月二十日卻是行仁張善人誕辰又揮拂子
曰九月二十八日卻又是行體陳護法生辰且道拂
子是何年何月生若知拂子生便知陳護法的生知
陳護法生便知張善人的生知張善人生便知歷代
祖師三世諸佛森羅萬象情與無情的生若總得知
試問壽量畢竟多少顧左右曰前三三後三三萬年
石上千尋樹信手拈來為舉揚復揮拂子結椎下座
喻嘉澍誕請上堂無陰陽地生苗沒影林中發榦千

萬劫愈茂愈繁阿僧祗越英越秀且道是個甚麼得
恁般出類拔萃攛拄杖曰看看。

熊護法壽請上堂卓拄杖曰者裏會得不由三祗頓
悟真空不越六塵了明智海拈三千大千世界於鍼
鋒尖上不費毫力置百萬億須彌於藕絲孔中那用
纖能建法幢於旌旗隊裏現報身於武弁場中披忍
辱鎧挽回龐老家風持智慧弓點開維摩正眼為宸
廷之玉柱作法苑之金湯直得優曇現瑞寶蓋呈祥
且道是甚麼人境界問取當齊熊護法。

上堂翠竹綠蒼松青更於何處覓真心滿目真乘如
委悉祖父從來不出門。

住理山聖明寺

康熙甲寅蒲月師在南源受山主唐長明及紳衿護
法等請於九月望旦開理山聖明禪寺。

上堂舉如意曰護得空王如意珠隨機應化自如如
一莖草上瓊樓現百世洪規立壯圖以如意左揮曰
左也如意右揮曰右也如意復豎如意曰如意如意
呵呵大笑便下座。

上堂海月上山窗石屋清徹底幸有蟋蟀知唧唧宣
不巳今特舉似人開口說道理誰是惺惺者拈頭便
知尾遂顧左右曰佳作仁可知禮。

上堂拈拂子左邊一拂曰東方甲乙木右邊一拂曰
西方庚辛金前一拂曰南方丙丁火後一拂曰北方
壬癸水中央且道是甚麼復豎拂子曰若道是拂子
又違了戊巳土若道是戊己土又違了拂子畢竟如
何即得遂擲拂子曰參。

開爐上堂清溪梓童幸有高明繼美雲橋大士欣逢
達者知音且道張子韶聞蛙聲於月下楊無為操沒
絃於寰中王日休法化西方龐居士財傾滄海與今
縣主施財請法相去多少者裏緇素得出一任苦海

浪裏橫撐寶筏荊棘叢中倒駕梯航其或未然暫時
按下雲頭過待等春來起蟄龍。

上堂問趙州布衫重七觔意旨如何師曰多少人向
觔兩上覓曰趙州訪二菴主又是何意旨師曰多少
人向拳上覓曰不從觔兩不向拳頭畢竟如何即得
師曰短尾蒼龍上碧天癡人猶戽夜塘水問南泉斬
貓意如何師曰一刀兩段血淋淋曰趙州頭戴草鞋
又作麼生師曰討甚護身符子曰秪如溈山道老牸
牛來也意旨如何師曰奴見婢慇懃曰明日臺山大
會齊又作麼生師曰穿卻天下衲僧鼻孔曰為甚麼
溈山便放身臥師曰昨夜三更月到窗曰劉鐵磨何
故拂袖便行師曰作賊人心虛僧禮拜師便打乃曰
趙州七觔衫懸羊賣狗菴主豎拳頭證龜成鱉溈山
老牸牛有意氣時添意氣臺山大會齊不風流處也
風流全身放倒壓碎虛空拂袖便行踏翻元路惹得
案山點頭龍川擺尾殿前石獅子跳上梵天撞著四
天王驀頭一擊轉到須彌峰頂哮吼一聲震落滿天
星斗跌入深深海底還有不假寸繩撿得出來底麼
如無看拂子大顯神通去也揮拂子曰日月星辰歸
本位山川草木盡輝煌。

弁山且拙和尚計至上堂舉訃召眾曰還知者老漢
勦絕佛祖掃空聖凡將四十九年佛法盡情抖亂一
千七百葛藤徹底掀翻盡大地人奈伊不何近在弁
山峰頭踢倒法幢撒手歸去人天失怙龍象無依宗
上座久承提命深荷鉗錘聊爇旃檀用申葵赤伏惟
大慈哀憐攝受。

余天吉供法服上堂師展衣示眾曰若道是雞足山
中底又在大庾嶺頭若道是大庾嶺頭底又在理山
手裏遂披衣云直得通身顯露脫體全彰尊貴難倫
人天欽仰果能直下承當何用山僧叨呾便下座。


住興隆菴

康熙丙辰菊月師在南源受永州楊太守及監院等
度請於十月初八日入院。

上堂師指法座曰極高峻最寬廣步步踏著要上便
上遂陞座拈香曰此瓣香蔭覆萬億人天香滿三千
世界爇向爐中耑為祝延
北闕帝主聖躬萬歲伏願仁風蕩蕩萬民𢋫喜起之歌
德澤洋洋四海荷雍熙之化次拈香曰此瓣香拋珍
惜於義嶺絕蹤跡於嶷山第二回拈出奉為
現住嶷山傳曹洞正宗三十世
握中符大和尚用酬法乳之恩歛衣就座西堂白椎
竟師曰瀟湘水合逆流曹溪之源楚粵山連遠接鷲
峰之勢愚溪演新豐之調澹巖懸寶鏡之光無情上
座亙古宣揚可惜真機長年空過必須時窮刻究直
下脫體承當正恁麼時作麼生是安禪結制一句從
前汗馬無人識秪要重論蓋代功結椎下座。

上堂雲門乾矢橛洞山麻三觔趙州狗子佛性有無
父母未生前面目眼光落地時向甚麼處去喝一喝
曰奼女巳歸霄漢去獃郎猶自火邊蹲。

住嶷山祝聖寺

康熙丁巳冬握老人赴貴州請師在南源受山主唐
龍安監院道融等請繼席於十月十五日入院。

上堂問如何不是心師曰一莖眉毛重千觔曰如何
不是佛師曰昨夜三更日頭出曰如何不是物師曰
黑是紙兮白是墨曰三句巳蒙師指示向上全提事
若何師曰截斷舌頭乃曰以大圓覺為我伽藍身心
安居平等性智者裏會得㓟虛空而砌八角金盤鑽
秤鎚而穿九曲明珠俄爾心窮力盡眨眼便見眉毛
華嚴期滿散上堂豎拂子曰於斯會得何必福城東
際始見文殊樓閣門開方參慈氏禪即是教如水成

波教即是禪似波成水非教無以明其禪非禪無以
宗其教珠走盤而盤走珠縱橫無礙月映水而水映
月往復何殊毛吞巨海芥納須彌後先一道今古同
揆若未會方山棗柏大士在諸人背後。

固山劉彥明陞遷請上堂春回大地山山花鳥爭奇
運轉中天處處禎祥煥彩竹尾掃禪心而飄揚聖智
柳線穿祖印而妙契真如頭頭彰劫外徽猷物物露
個中消息一任刀鎗林裏洞轉法輪生死海中普揚
三昧自然君臣道合理事渾融揮拂子曰彫弓巳挂
狼煙息萬里歌謳賀太平。

過拈花菴請上堂世尊拈花迦葉破顏直至而今作
正傳遂豎拂子曰山僧拈起𨍏轢鑽竹筋鞭死貓頭
鱉鼻蛇一大絡索若有擔荷得去的隨處作主遇緣
即宗是非窩裏轉大法輪十字街頭安禪打坐雖然
如是且道廬陵米作麼價。

百愚和尚訃至上堂洞上一株大樹無端被一陣毘
嵐風和根傾折且道甚處是他安身立命處舉計音
曰人間天上獨稱尊。

上堂簷前細雨點點滴滴祖師牢關明明歷歷設若
不委再通消息撫几一下。

住曹源寶鏡寺

康熙巳未夏師在南源受永州本生蔣鄉紳洎監院
行袾請於十月望日入院。

上堂三世諸佛歷代祖師二桂五宗無不從此法界
流出無不還歸此法界開選佛道場續曹源正脈人
人頂門向天個個腳跟踏地正恁麼時作麼生是正
脈流通一句愚溪水接曹溪水嵛嶺風高鷲嶺風。

開爐上堂今日十方聚會名為封拄杖頭結布袋口
殊不知缽盂安柄額角栽鬚若是大丈夫漢豈受者
般折挫所以字翁開士特請陞座直捷舉揚記得張

狀元參寶印有省偈曰春天月下一聲蛙撞破乾坤
共一家正恁麼時誰會得嶺頭腳痛有玄沙此是現
宰官身弘揚正法之鑑苟能向句下明得高提祖印
縱辯玄機起死回生抽釘拔楔饑鷹爪下分餐猛虎
口邊奪食非為分外脫若未然須向紅爐煆過始得
玄契大師請上堂問如何是類墮師曰龍宮虎穴閒
遊戲曰如何是隨墮師曰酒肆淫房絕染塵曰如何
是尊貴墮師曰千邦萬國咸朝賀獨坐深宮不自尊
曰曹山妙旨承師指福山一句又如何師曰流通有
分乃曰五位宗旨徹底掀翻三墮玄關盡情剖露於
此領略肩挑明月腰裹清風一任人間天上此界他
方駕寶筏於迷津泛慈航於苦海其或未然問取福
山玄公必為爾等道破。

上堂問如何是第一玄師曰嵛峰頂上浪滔天曰如
何是第二玄師曰拂子尖頭藏大千曰如何是第三
玄師曰香爐開口笑青天曰如何是第一要師曰獨
足木雞當午叫曰如何是第二要師曰白髮兒童滿
口道曰如何是第三要師曰樹樹梅花雪裏笑曰要
玄妙旨承敷演向上一句請師通師曰不打你者癡
漢乃曰慈舟原即是漁舟浪湧千峰最上頭要使獰
龍上直釣蟹蝦螺蚌敢吞鉤。

上堂豎拂子曰智者見之謂之智仁者見之謂之仁
禪者見之謂之禪戒者見之謂之戒揮拂子曰智者
見之不是智仁者見之不是仁禪者見之不是禪戒
者見之不是戒復擲拂子曰無仁可立無智可見無
禪可參無戒可持極生居士護持有年今日恭請陞
座記得張拙秀才參石霜霜問公姓甚麼曰姓張名
拙霜曰覓巧了不可得拙從何來張公豁然遂說偈
曰光明寂照遍河沙凡聖含靈共我家一念不生全
體現六根纔動被雲遮斷除妄想重增病趨向真如

亦是邪隨順世緣無罣礙涅槃生死等空花張公如
真金百煉石老似九轉靈丹驀拶相逢秪消一點且
道是那一點喝一喝。

冰潔尼圓華嚴期請上堂問佛法遍一切處如何是
一切處佛法師曰且喜華嚴功德周曰周後如何行
履師曰樓閣門前霜月淡妙高峰頂日輪紅乃拈拄
杖曰香水重重佛境融華嚴大義盡情通善財空費
南詢力一棒當陽示正宗卓一下。

上堂舉雲門到乾峰曰請師答話峰云到老僧也未
門曰恁麼那恁麼那峰曰將謂猴白更有猴黑二大
老雖則棋逢敵手琴遇知音未免傍觀者哂還有定
當得者麼揮拂子曰有意氣時添意氣不風流處也
風流。

臘八日蔣字臣請上堂舉宋時張宰相母秦國夫人
參徑山和尚令看狗子無佛性話忽一夜驀然得個
歡喜處遂以偈呈山曰逐日看經文如逢舊識人莫
言頻有礙一舉一回新徑山擊節稱善秦國夫人雖
是個女流宛有丈夫之作今字翁太君聞山僧陞座
亦得個歡喜處且道他見個什麼良久曰待明星出
現向諸人道。

解冬期上堂問把住巳憑師煆煉放行一句事若何
師曰緊捎草鞋曰黃檗指大愚師今示何處師曰若
往南山過須防鱉鼻蛇曰只如遭他一口如何調治
師曰待絕後再甦向汝道曰承師妙用師曰莫妄承
當乃曰前面萬丈懸崖後面千層峭壁左有獰龍右
有惡虎上是天羅下是地綱動足則墮坑落塹回首
則粉骨碎身你等得何三昧能出如是圈繢拈拄杖
曰者隊癡漢有甚麼救處下座一齊打散。

住臥雲山最勝寺

康熙庚申年冬師在南源受灌陽縣眾護法監院福

日等請於十月十三日入院。

上堂威音那畔巳落名言透脫今時終成話柄縱饒
離相離名泥塗拽尾假使無蹤無跡日下逃形還會
麼芍藥花開菩薩面棕橺葉散夜叉頭。

解冬期上堂舉世尊於楞嚴會上將白疊綰成六結
因緣世尊只知瞻前全不顧後驀拈拄杖云秪如臥
雲拄杖本自無結云何有解拈起則從教船來陸來
放下則一任東去西去雖然如是今日又且不然遂
卓兩下曰去底留住住底遣去。

上堂棒頭開正眼喝下碎虛空兩般俱勦絕正法永
流通且道作麼生流通竹上泉通竹下水溪東花落
溪西紅。

將軍線國安大護法送人天師表額請上堂人能弘
道法遇人尊漢明帝高懸佛日而萬國咸寧唐中宗
遙敬六祖而千邦肅靜侍郎問道於鳥窠山谷究心
於晦老現國王之洪範示宰官之規模但自元運以
來法門秋晚至我
國朝之世祖道崇隆自古至今罕逢斯盛線大護法佛
心將貌榮位僧儀旌旗隊裏祖印高標戎馬行中真
風獨露雖然恁麼猶是功動邊事且如何是尊貴一
句丹詔不須啣彩鳳萬方悉巳戴堯仁。

住別塵菴

康熙辛酉春師在南源受粵西固山大護法劉彥明
王自榮等請於正月望日入院。

上堂夙植金剛不壞心而今拈出報皇恩忠誠凜凜
安天下義勇堂堂定太平掃盡烽煙歸聖化洗清雲
霧現天真於今慶祝南山壽特舉經中一段因經中
道云何應住云何降伏其心揮拂子曰應如是住如
是降伏其心。

行梁請上堂呈拄杖曰木上座能縱能奪能殺能活

放之則周遍沙界收之則攝入無蹤神機莫測玅用
難窮且道木上座有何長處空王寶殿猶不住花街
柳巷豈留蹤。

出隊歸上堂十里一亭五里一舖兩徑青松一條官
路澄澄滿目煙光湛湛一壺風月鳶飛魚躍盡轉法
輪馬叫驢鳴皆譚聖諦揮拂子曰陋巷不騎金色馬
回途著破襴衫。

住福壽堂

康熙辛酉秋師在南源受零陵縣眾護法及監院清
澄等請於十月望日入院。

上堂末後一句始到牢關把斷要津不通凡聖指天
指地不顧傍觀打車打牛笑殺識者果是個漢向者
裡掀倒禪床喝散大眾卻較些子若乃向奇言巧語
上卜度慚惶殺人不見投子因僧問如何是一大事
因緣子曰尹司空請老僧開堂投子可謂棒打石人
頭嚗嚗論實事即今若有人問山僧如何是一大事
因緣即向他道瀟湘水泛曹溪浪福壽堂拈鷲嶺機
且道與投子同異何如。

上堂問人天交接即不問如何是第一玄師曰波心
泛鐵船曰如何是第二玄師曰瓦礫解談禪曰如何
是第三玄師曰石頭跳上天曰如何是第一要師曰
明珠穿九竅曰如何是第二要師曰日頭半夜照曰
如何是第三要師曰畫鳥枝頭叫曰三玄三要蒙師
指人法雙忘事若何師打曰也要喫棒始得曰水向
石邊流出冷風從花裏過來香師又打乃曰凍鎖山
河大地渾成銀世界水封泉石寰中都是水晶宮映
徹本來面目涵藏古佛心宗會得底一隻孤鶴撲地
雙飛若也未明兩個鴛鴦池邊獨宿。

佛成道日上堂豎拂子曰明星出現了也還見釋迦
老子在正覺山前大言不慚麼他道一切眾生具有

如來智慧德相但以妄想執著而不能證得當時山
僧若在向他頂門一按且道是智慧德相是妄想執
著不惟戒定慧門冰消瓦解抑使鸑鷟麒麟俱是瑞
栴檀薝蔔一般香免得打作兩橛。

起七上堂問洞山五位即不問臨濟四喝請師分師
曰劈碎看曰如何是一喝如金剛王寶劍師曰髑髏
滿地曰如何是一喝如踞地獅子師曰勦絕群狐曰
如何是一喝如探竿影草師曰骨出皮穿曰如何是
一喝不作一喝用師曰滿口道無言僧便喝師打曰
亂叫作麼乃曰若論此事登山須到頂入海須到底
但向恁麼也不得不恁麼也不得恁麼不恁麼總不
得處轉得身吐得氣始笑三個半壺壺半酒哥哥丈
母嫂嫂娘其或未然喝一喝云這是四喝中那一喝。

上堂問如何是賓中賓師曰乞丐沿街不顧貧曰如
何是賓中主師曰遊子歸來見上祖曰如何是主中
賓師曰策杖山前逢故人曰如何是主中主師卓拄
杖曰天上天下我獨尊曰向上全提又作麼生師便
打乃舉遠觀穎禪師因僧問如何是長法身穎曰拄
杖六尺曰如何是短法身穎曰蓋方三寸曰恁麼則
法身有二穎曰更有方圓在達觀和尚一往只管看
樓打樓山僧即不然若有人問如何是長法身三寸
如何是短法身六尺恁麼則法身有二劈脊便棒且
道與古人是同是別試辨看。

住千佛林

康熙壬戌秋師在南源受零陵縣眾護法及監院德
度等請於十月朔旦入院。

開爐上堂嵛山展衲僧巴鼻湘水傳列祖心印若也
會得何須畫地為牢設若狐疑只得剋期取證以拂
子向空畫一圓相曰直須打破者牢關枝枝珊瑚撐
著月。


大士聖誕上堂圓通大士何年生一聲幽鳥送清音
若將耳聽終難會眼裏聞聲始契真。

住貝葉林

康熙癸亥春師在南源受零陵縣眾護法及監院等
請於十月望日入院。

上堂劫外靈光個中玄旨分明一句無私貴在當人
領略千手摸索不著千眼顧鑒不到直得案山點頭
始有少分相應僧問德山入門便棒臨濟入門便喝
貝葉入門又作麼生師曰遇茶喫茶遇飯喫飯曰有
句無句又何如師曰有事出坡無事便坐曰恁麼則
仲春深谷英華茂二月庭前錦繡紅師曰大似一聯
春意。

上堂無影林中丹鳳舞不萌枝上葉叢叢盡情揭露
無人委落盡春花流水紅。

上堂虛空撲落地壓倒洞庭秋萬象安何處千峰倒
卓頭還有知此意者麼問虛空撲落地有幾片師打
曰一片也不著曰承師慈示師曰莫躲跟更道看曰
若更道頭上安頭師曰情知你道不得。

湘山飯僧上堂拈拄杖曰者片地自無量壽佛於唐
時開闢以來樓臺顯煥寶塔稜層我嶷山本師於順
治庚子弘開爐韝大振雷音今日長明居士請山僧
向者裡復作香飯佛事直得三世諸佛一切有情總
在者裡扇爐的扇爐煮茶的煮茶獻花的獻花勺水
的勺水現一切身說一切法接無量眾成無上覺你
等諸人還見麼復卓拄杖曰千聖不知何處去倚天
長劍逼人寒。



逕庭宗禪師語錄卷上終


