










雲溪俍亭挺禪師語錄卷之十六

弟子性廣智凝編

誌銘

玅覺準禪師塔誌

李君自銘得法於玅覺準禪師師歿十年而李君猶
思之為師狀介晴雲和尚向余乞誌余與玅覺同師
為法門兄弟顧先後相去不謀面讀李君所為狀乃
今知玅覺不敢以固陋辭矣師諱淨覺字三立宛陵
劉氏子投東山薙髮年十八南遊多所參請因讀楞
嚴知見立知即無明本嘆曰古人作破句讀且受用
不盡我何為滯此耶遂詣徑山見雪老人看生從何
來死從何去又造磬山入雪關于高峰百年三萬六
千朝語打失鼻孔進天童受具過育王隨至龍潭機
境相扣有黃鳥數聲陽生寒谷之句育王以衣授之
時愚庵老人闡法三江師往謁因說法華次問云曾
未放光巳先入定法華作麼生說老人云昨日方丈
道個甚麼師云月來雲去處翠幙不遮燈老人云這
一棒也少不得進云透出清波宮商別調老人云試
彈看師一喝老人云見了進云幾度霜天明月夜坐
來覺得五更寒老人說偈囑曰鏡打破也卻好相見
東涌西沒日面月面遂付以大法是為洞山三十四
世師得法後愈益弢晦遠隱桐川為水邊林下計而
是時李君自銘適于狹路相逢親遭蹴踏且敲且唱
道出非常留桐川東山者數年玅覺寶坊巍然而起
土人夢金甲神執盾循行若有所區畫者又老僧攜
杖入門須臾不見室中懸讖多近神奇蓋非意所測
也未幾示疾化去語錄一卷弟子得度者若干人師
嚴毅莫敢犯獨慈於應物言論娓娓不倦白刃迫之
不為動群盜革心胥吏皆知嚮義歿既久而人惓念

之如一日也。

銘曰。

「　馬駒有言日面月面打破鏡來與汝相見水上東山雲門銕扇龐老重來拈起玉線臺山會齋牸牛應現石女彈棋木人說劍兩個五百合成一貫」



溪巢瞬禪師塔誌

尊貴一路千聖不傳寶鏡重開溪山現影惜乃泥牛
入海倚斷白雲葦葉渡江追翻隻履同條既死有恨
何如溪巢和尚諱淨瞬字一機桐鄉沈氏子童年即
念生死事大嘿自思惟投覺王寺薙落秉具謁月巖
師請益示以三不是語尋叩東塔參石雨大師有省
越日呈偈石云死了燒了何處安身立命師云一任
做驢做馬石連棒打出自此疑情愈逼七日後正悶
極時偶觸他語不覺失笑遂依龍門留佛日更謁愚
庵老人老人垂語云有問有荅盡是鬼家活計未開
口前道一句來師云要頭截取去頌斬貓話云我有
一機瞬目視伊若還不會別喚沙彌獨羡趙州老陽
春和得齊老人深肯之隨至雲門命為第二座一日
偶他出歸垂問云我昨日不在爾輩因甚竹院裏閒
行師遽應云和尚到處某甲亦到遂付以衣拂小參
云風送魚舟趁落霞阿誰攜手步平沙斷續樵歌蒼
藹裏咿唔牧笛隔籬笆一對鴛鴦虛空獨立一雙孤
雁清影交加遠山潑翠連雲碧霜葉紅于二月花猛
回首暗咨嗟途中多少未歸客流落在天涯又云門
門一切境回互不回互回而更相涉將西湖水注入
耶溪耶溪不知把石傘峰移置孤山孤山不覺東長
庚西啟明南斗七北斗六祖師趁出牛欄瞎驢闖入
佛殿舌嗅鼻嘗眼聞耳見不爾依位住群峰卓卓雲
漢無聲萬竹珊珊清光有韻春蘭秋菊不失其時岸
柳江梅各得其所鐘中無鼓鼓中無鐘諸昆仲會麼
良久云青莎白鷺如綿破曉烏鴉似炭金牛銕角堅

黑犬銀蹄爛癸巳寶壽首眾乙未普明首眾師應機
迅捷慧辯弘通電掣星馳了無凝滯四方學者攝息
趨風然雅抱沖和賦志謙退卜樗里晦跡未幾入河
渚閱藏卓錫溪巢破衲僅完粗食不飽如是數年緇
素式化累石庀材俄成精舍暇則蔭嘉木疏清泉憑
弔古人歌詠自若問道者履滿戶外雲興瓶瀉略不
停思住溪巢掩關三載壬寅冬啟關說法畢忽云大
眾看看船子和尚來也湧身以杖作搖櫓勢高聲唱
云山蒼蒼水茫茫飄飄一葉泛滄浪白蘋風送蓼花
香漁歌聲漸長夜靜水寒魚不餌滿船明月空載過
橫塘倚杖良久云誰知遠煙浪別有好商量聞者知
其遊擲虛空不久塵跡矣巳而示疾化去弟子智化
等請余為誌。

銘曰。

「　重泉吐潤皎月舒光湘潭塔影傳彼南陽坐安樂國到白雲鄉面門出入若存若亡藹藹翠柏依依綠楊三更旭日九夏玄霜烏雞嘹嚦白牯疏狂金牛起舞木馬成行人琴未渺古徑迴塘廣陵曲調漁父滄浪君行且迫有語勿遑末後句子仔細商量」



林峰鏡愚慧禪師塔誌

師諱淨慧字鏡愚與其兄離愚並得法於弁山瑞和
尚父母兄弟志出俗蕭山樓氏子也蕭山去越州稍
近自雲門道法傳五六十年人知嚮往師童丱慕道
謁密舟師參本來面目巳謁瑞和尚求示尚便打師
忽悟去遂投出家侍丈室進止肅穆執勞役靡怠由
顯聖迄弁山多所翊贊弁山老人極嚴峻不與俗偶
師久侍老人怒詈或不堪甚加楚毒師一無所迕也
從之十年益增進法門曲折無不畢曉乃授大法為
曹洞三十四世老人既遊崆峒師歸越結茅道林頗
恣幽討又父母春秋高雖出俗非子不養師性純孝
二時几杖必躬親無倦未幾主弁山說法如雲為道

俗所重論者至比之雲居膺禪師不虛矣三年竟去
歸道林道林巳成寶坊邑士大夫請師揚化師芒鞋
短布與眾庶同操作牯牛一頭且耕且牧不敢以知
識加人年六十餘逾勵嘗語眾日地藏種田博飯喫
百丈開田說大義我抑何能但钁頭邊不忍廢卻聊
畢吾事耳即沾體塗足披袈裟上座問者雲興荅者
瓶瀉並古人法要得未曾有緇素乃益駭謂東越四
五十年自雲門以來誠所罕見故暨陽蕭然之間奔
走輻輳言道席者莫不以林峰為首稱也師天懷朗
易內外無不可窺執節素醇謹與人言惟恐不及慈
以育物恕以及人勤以迪躬儉以表德無智愚賢不
肖遠近男女咸奉師為古佛云居無何示微疾化去
師歿一年弟子智湘等奉全身塔於林峰兜率寺之
左丏余為誌得法弟子十人語錄十卷行于世生年
卒葬具如別傳系以銘。

銘曰。

「　睦州織履適任天懷種田博飯本分生涯自古在昔道重鹽梅奉君順父玉殿蒼苔踞座說法如霆如雷一旦化去辦愚癡齋但恁麼去更恁麼來我瞻林峰於焉徘徊」



樗里保寧端實嚴禪師塔誌

師諱淨嚴字端實崑山孫氏子幼不茹葷志出俗父
母不聽年二十逃去父母追及之度不可脫取路旁
石投水中父母巳疑其死竟得度依廬山西竺師剃
落參顓愚求示愚云觀世音菩薩將錢來買糊餅卻
是為何師云某甲未出廬山早知有此一問愚震聲
喝師有省詣化山受具過越州禮爾密和尚舉女子
出定話師酬對頗愜入愚庵老人室老人垂示舉帶
月荷鋤歸處處花狼藉語師云和尚花狼藉某甲親
收得老人頷之一日上堂師出眾遶一匝老人云者
是山僧二十年操履用不盡的師云恁麼則隨緣消

舊業也老人休去後承記莂師謙讓老人云只向钁
頭邊覓取一箇半箇畢汝事矣隱樗里誅茅及一載
夢異人指建梵剎巳而果符寶坊成稱保寧禪院師
不立文字惟勤操作聚徒十餘人參究本分執勞役
供眾僅食殘剩偶鳥鼠爭食師分飼之每食輒並至
以為常緣畢化去先是一年治普同塔於保寧之右
謂眾云來年是日吾當歸骨於此及期無疾忽對眾
一笑而逝闍維入塔正去年此日也弟子智起乞余
誌。

銘曰。

「　投石入山鳥鼠分粒相從懶殘志在伏匿樗里塊然一花狼藉化緣告終發齒而別」



天寧休山炬禪師塔銘

嗚呼巳矣湘南潭北誰問耽源臘月蓮花空傳師叔
同條生同條死能不為之一言耶師諱淨炬字休山
別號壑庵得法于愚庵先老和尚屬曹洞正宗三十
四葉出世住秀州天寧造毘盧寶閣垂成而歿歿有
偈偈曰玉肌劈破影團團石女憨歌舞翠嵐千古無
人知此意好將消息問南泉嗣法弟子智斌等五人
語錄四卷傳于世奉舍利入塔塔有誌禮也師錢塘
華氏子幼秉戒出俗依寶壽石雨和尚入室者久之
雨歿依愚庵老人遂得法住天寧上堂有云對一說
煙雨樓頭好風月倒一說無限秋光齊漏洩銀蟾影
裏桂花飄天香閣上風流客顧左右云阿呵呵識不
識處處撞頭并磕額卓拄杖下座又端午上堂有云
一二三四五達磨不識數處處競龍舟家家懸艾虎
堂上貼靈符喚作五月五白米驀頭包青若通身褁
咬著不知恩從頭皆錯過惟有葵花向日傾笑看蒲
葉當風舞良久云苦又結制上堂有云擬結通身白
汗流直須撥轉一絲頭一絲頭上通消息大地山河
鏡裏收大眾天寧一往一來無解無結任諸君周行

闊步自由自在更不著撒沙在諸君眼裏逗到今日
沒奈何只得循例打鬨開個現成爐韝向冷灶裏著
把火驀豎拳云乾三連放拳云坤六斷一拂云震仰
盂置拂云艮覆碗連拂兩拂云錯亂陰陽憑誰打筭
凡應機接物來往縱橫不可軌度住天寧六年跏趺
而逝先是結庵湖畔一丘一壑聊以自娛與高人道
士游泳嘯歌備極方外之致佐先老人住朱明嘗為
秉拂老人付法偈有云掉臂過三關蹴碎銕門限隨
處念伽陀朱明一枝箭蓋深許之也師天懷俊爽英
辯不群又復嚴淨毘尼動止有法自兒時習為跏趺
即喜梵唄蓋夙習也系以銘。

銘曰。

「　燃燈影裏翻身毘盧頂上結舌不妨放去收來贏得雲門一橛歸去也笑不徹獨角蒼龍當時拗折留取個空潭落月」



真歇祖師祭文

嗚呼雨枝嫩桂祖道綿延青原嗣起石頭並傳荷玉
在後新豐在先芙蓉投子哲人出焉昔在中葉篤生
長蘆秉吹毛劍懸肘後符奉君就父百諾千呼我方
為主人方為奴時並茂者有天童覺自具語言何必
棒喝五位三玄獨觀大略惟大慧杲與兩人合高宗
御宇太后北歸崇光顯孝金殿巍巍帝師真歇自長
蘆回鑪韝始建如霆如雷轉位轉功于茲始說玉蘊
荊山紅鑪片雪畢竟如何老僧齒缺照盡潭空歸根
墮葉湘南潭北黃金一國疏山倒屙蓮花簇簇宗風
邈矣獅絃不續崒堵僅存彷彿阿育劫灰飛起塔戶
重開赤肉團上六祖再來眾庶稽首啀啀喍喍波斯
赤腳此焉徘徊光啟後人種苗去莠為青州辯為萬
松秀洪永之間雪軒振袖鐘鼓空王在帝左右壽昌
雲門我宗競爽大地星馳中天日朗夜月松風灃陽
昱晃五百年中開來繼往睠言祖德此山之巔進一

缽飯奉一勺泉春花灼灼春草芊芊目前無法意在
目前尚饗。

祭東山唯岑和尚文

嗚呼玉龍雲靄金鳳塵霾寒光炯灼夜月徘徊伊岑
和尚實惟楚材東山西嶺具大根荄一抬一搦一拶
一挨庭前位正簾外班排入枯木室就古鏡臺六踞
獅座門扇兩開巍巍堂堂雝雝喈喈三種絕跡一句
全該石傘峰下靈木新栽若耶溪畔鏡水濴洄為芙
蓉楷為天衣懷夫何寂寂古殿蒼苔慧花未萎金風
早催洞上家法留愚癡齋既當處死就當處埋直恁
麼去直恁麼來腳下撩起臨行俊哉彥從不會推啞
粧呆雲居順世祖業生涯石霜首座冷廟寒灰瞎驢
滅郤吹毛弄回生死古岸往來堆堆隻履歸去殆莫
可追大庾衣缽傳自黃梅老成凋謝云何不悲西乾
紐解東震道衰琉璃明月猶在空階黃金一國爭受
塵埃日輪夜靜流照埏垓末後句子岸柳庭槐嗚呼
尚饗。


