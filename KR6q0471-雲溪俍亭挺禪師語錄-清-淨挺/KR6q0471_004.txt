










雲溪俍亭挺禪師語錄卷之四
侍者智(巽橒)編

普說古人道說得一丈不如行得一尺又道說取行
不得底行取說不得底須知他古人說到行到此事
不耑在舌頭上一千五百人善知識向一句語言上
辨出他是何等樣眼目不屬有言不屬無語句中意
意中句全不是識情湊泊得底語不離窠臼焉能出
蓋纏曹山設三種滲漏情存向背見處偏枯機不離
位墮在毒海貪妙失宗機昧終始一肚子泥牛木馬
白雪烏雞奇言妙句衝口而來若于轉處留情到底
言成滲漏豈況觸犯所失尤多參禪學道要斷他腳
根紅線纔有一毫頭便有一毫頭古人頌云學道之
人不識真只為從前認識神又云喜識盡時消息盡
當人那辨濁中清要辨他清中濁即易要辨他濁中
清即難門裏出身易身裏出門難木人興歌石女起
舞血脈不斷全不是識情湊泊底知是般事便休卻
又弄些口頭三昧古人原不在舌頭上作活計鐘不
撞不響鼓不打不鳴沒奈何少他不得洞山云恁麼
道即易相續也大難但能相續名主中主他得的人
綿綿密密不住這邊不住那邊水上按葫蘆把捉他
頭腳不著玉線金針絲絲相續這個相續還是句中
相續還是意中相續古人道念念不間斷心心無處
所意相續故句相續句相續故意相續所以說言語
不要多多則無用處無舌人解語無手人行拳一句
話頭直得超生脫死為他得的人出言吐句蓋不尋
常言中有響句裏明機這裏不當容易臨濟一句中
具三玄雲門一句中具三句舉不互落顧佇擬思量
何劫悟一喝分賓主照用一時行離色離聲絕情絕
謂若向言前薦得猶然滯殼迷封直饒句下承當未
免觸途狂見擬心即失用意即乖溈仰下宗風兩口

一無舌還容你擬議得麼汾陽立十八問個中仔細
同道方知也是畫蛇添足後來獵犬全靠枯樁尋常
分辯道這個是呈見解問這個是驗主問更向他荅
語上一一搜尋認定個接初機句辯衲僧句正令行
句定乾坤句穿鑿穿鑿捏死蛇頭將古人活句子都
弄做死句子且問你古人一喝有時金剛王寶劍有
時踞地獅子有時探竿影草有時一喝不作一喝用
他這一喝還能定乾坤也無還能行正令也無還能
接初機也無還能辯衲僧也無這裏若不知差別未
免顢頇這裏若只管支離全成露布學道不至忘情
處饒你搖唇播舌簇錦簇花將他古人一落索貼在
額角頭逢人施設一番總敵不得生死古人以悟為
則語言三昧從不思議中流出福建人打鄉譚隨口
說來自然合拍鎮州蘿蔔青州布衫可是有什麼格
則把捉得定底麼初參上士勸你一味老實頭且去
咬嚼他一個顛撲不破的現成句子咬嚼來咬嚼去
到那燈籠緣壁碓嘴開花一切老和尚舌頭自然欺
汝不得了也切莫穿鑿饒你穿鑿將來且沒用處坐
曲盝床為人也須識些利害這裏什麼所在可是記
誦詩章解說方語當得佛法的麼向自巳胸中吐出
一言半句真實可以殺人可以活人見不透語不徹
隔靴抓痒畫餅充饑有甚交涉他悟的人如珠走盤
如盤走珠刀鎗隊裏荊棘林中獨往獨來轉身無礙
眼裏著得須彌山口裏著得四大海是說到行到的
如今學語之流急須識些愧恥始得。

普說入此門來勝心客氣一點也用不著古人遇貴
即賤逢強即弱千變萬化出沒縱橫沒處摸他頭腦
你若作是非得失商量一總錯了也巖頭道德山未
會末後句太原道老凍膿猶有鄉情可容你作是非
得失會麼雪峰道老僧住持事繁又道趙州古佛從

此不荅話可容你作是非得失會麼雲居道個不必
興化道個何必欽山在張四郎處從巖頭說細大法
門又定上座無位真人與非無位真人可容你作是
非得失會麼法眼捲簾趙州勘二庵主可容你作是
非得失會麼興化擯克賓保壽開堂可容你作是非
得失會麼如今人大似矮子觀場也不知他古人落
處一味爭門戶逐高低如鄉裏小兒相樸多呶得一
張嘴多打得一手拳自以為勝還知占便宜處失便
宜麼老子云知雄守雌知白守黑青原下諸尊宿如
德山雪峰欽山雲居盡能解放解收自由自在獅子
踞地不露爪牙古人謂之陷虎之機又謂之紅綿軟
套不知兵法不辯來鋒只顧貪前不顧失後趙州與
文遠鬥劣把將胡餅來大好一場笑具黃蘗打百丈
臨濟打黃蘗當仁不讓也不為強芙蓉楷提鞋挈杖
轉側相隨也不為弱一個吹毛在手未容眨上眉稍
一個寶鏡當前不免轉身退步用處不同激揚向上
其歸一也有般漢不知好惡謂臨濟下兔起鶻落不
容擬議思維人境俱奪照用同時快便難逢十分好
手曹洞下機思遲鈍直得面青面黃正偏回互背觸
俱非轉盻之間白雲萬里似則似是則未是三玄五
位何異何同紅旗閃鑠五逆聞雷馳書到家何彼何
此昔人以正中偏為奪人以偏中正為奪境以正中
來為俱奪以兼中至為俱不奪雖不必盡為扭合亦
何至大體差殊青山白雲父白雲青山兒長年不出
戶清風拂白月四賓主語是同是別洛浦本在臨濟
會得個賓主句濟稱之謂赤稍鯉魚到夾山一喝也
未為錯及乎被他夾山說甚雲月是同溪山是異截
斷天下人舌頭即不無爭教無舌人解語卻便去不
得未免向他藥山船子屈首一回可中容你優劣得
麼風穴鏡清一唱一和言詞磊落文采縱橫這也難

為高下雒浦臨終謂彥從上座言先師道目前無法
意在目前不是目前法非耳目之所到那句是賓那
句是主當時雒浦兩彩一賽既露他船子鋒鋩復攙
他瞎驢行市彥從道不會實不會且道他皮裏還有
血麼如今人遂謂苦哉苦哉一傳而絕殊不知雒浦
嗣法十有一人首座彥從一總不容埋沒疏山食後
抉之使吐謂應他倒屙三十年一等是個用處矮師
叔用得奇特今人不知都說是非又說受他老古錐
懸記可曾夢見疏山也無疏山欽山龍牙雲居一時
洞宗高弟良禪客見欽山雲門見疏山羅山荅疏山
語至今咬嚼不破且道當時是甚麼樣人他把將世
間是非情見得失根苗絕毫絕釐都不放在眼孔裏
憑他說我會也得說我不會也得說我這裏有佛法
也得說我這裏沒有佛法也得達磨面壁隻履空歸
何不向他癡人前與他一頓痛棒咬人大蟲慣不露
齒你若一味爭先淮陰少年勝他韓王孫有分。

普說祖意教意不同不別佛說四十九年橫說豎說
長說短說盡情露布了也最後拈花別行一路將謂
有多少奇特今人動口說如來禪祖師禪將這些義
學禪和一齊抹殺惹他惡發也要螗臂當車摭拾些
叢林話端逢人呶呶好笑好笑當時阿難結集迦葉
傳衣本是一門從無彼此南能北秀同出黃梅四七
二三大家許可如今禪自分門教自立戶宗天台者
謂賢首為眼目未開祖臨濟者謂雲門為師承不確
佛沒二千年比丘少慚愧信有之乎永明壽禪師著
宗鏡錄禪淨教律靡不兼該無同異中何苦強分同
異諸人或參一句話頭或念一句佛或看一部教或
持戒修行日中一食樹下一宿也只是尋常事在自
巳分中惟恐彀不及有甚工夫檢點別人你只將檢
點別人的精神用在自巳身上待做得到家時看他

禪淨教律是同是別如今且在門外亂叫喚作麼韶
國師本嗣法眼憂天台之失傳疏請新羅傳寫文義
在他古人多少公心杜順和尚清涼國師未必全無
鼻孔華嚴法華總只佛說管窺蠡測尊巳卑人如夜
郎王不知漢大又念佛法門也是先佛垂訓廬山遠
公在達磨前幾十年若人個個念佛個個往生連他
老臊胡也省東土來走一遭免得許多狼籍抑不得
巳一條匾擔兩頭抬說淨說禪大家救取好笑這些
欠頭腦漢念佛到沒意味處便要參禪參禪到沒把
捉時又要念佛這也罷了卻又分青分黃論長論短
誑惑人家男女我且問你你曾認得西方麼若認得
時西方無許多般不容你說頓說漸說淨說穢將許
多道理配合得的豈況許多揀擇許多憎嫌即今先
自不清淨了臨終安得清淨古人道得好有禪有淨
土猶如戴角虎且莫放倒一邊古人千經萬論塞壑
填溝祖師西來不立文字豈是教你呆椿椿地一竅
不通單只播弄嘴唇獨逞伎倆杜撰長老如麻似粟
不看經論不習威儀自謂徑省三家村裏兩箇筭沙
漢記將幾句現成本頭卻也角立門風自說自道既
稱比丘持戒是本分事忽略繩趨放蕩規矩取玷法
門自招罪過有等俗士不識大人境界不知隨順因
緣耑事繁文或崇枯簡將使西天外道不食麻麥及
投灰等反踞如來之上有是理乎語言棒喝都是祖
師用的臨濟賓主曹洞君臣何分勝劣自熙寧小人
呂惠卿張商英輩逃入佛法純以意見用事中間衲
子或被曹洞放還或被雲門捉敗蠱惑多端搖唇美
齒如盲摸象取笑作家直至如今此風不息為可嘆
悼莫管他臨濟曹洞是正傳不是正傳但只了得生
死斷得命根自解作活計語言也得棒喝也得當時
青原南嶽同受師承法眼雲門何彼何我若論洞山

閫奧十個有五雙不知即如三玄三要臨濟綱宗古
塔主特地區分洪覺範無端證據致使宗徒割裂長
老顢頇肋下三拳遭人擬議不知汾陽意旨極是分
明且問你諸人嘉州大象陜府鐵牛西河獅子是一
個是三個一句三玄一玄三要明明舉似擬將大象
說即是鐵牛鐵牛說即是獅子也不得擬將獅子說
不是鐵牛鐵牛說不是大象也不得謂法界廣無邊
為亟蓋乾坤句釋尊問阿難為隨波逐浪句直出古
皇前為截斷眾流句即得謂雲門一字不具三句即
不得一句明明該萬象重陽九月菊花新昧者不知
猶然逐塊何況功勳王子種種差殊字經三寫烏焉
成馬不足怪矣如人父子相離久遠不識滴血入骨
安有差違今者去祖殷遙不知真偽但將綱宗辨驗
於人果能歷歷分明累黍不失豈得不是他家嫡骨
兒孫問他家裏話一些也不知平白地走向人前說
我是他不是且問你面皮厚多少如上所說盡是近
今流弊汝等初學切須辨取。

寒食普說只許州官兒放火不許小百姓點燈我便
得你便不得自古清明寒食待新火也莊生有云火
不傳而薪傳傳也不知其盡也說得何等圓妙歲時
記以為弔介子推生生的不許人家舉火宮中傳蠟
五侯奉鯖官不容針私通車馬禪和子家食生不化
見人說語貴回互莫犯當頭便乃閉眉合眼上前不
得又見人說啐啄同時當機不讓便乃一味亂做爭
先處強那知佛法不是這個道理四時改火榆柳生
春向道莫將來將來用不著野鴨子飛過去也昨日
痛今日又不痛也法身無相法眼無瑕祗道個法身
無相法眼無瑕便不是不道個法身無相法眼無瑕
又不是也趙州庭前柏樹子光孝覺云先師無此語
洞山展手鳥道玄路又說是莫行鳥道切忌玄路有

時教伊揚眉瞬目有時不教伊揚眉瞬目我這裏揚
眉瞬目卻得你那裏揚眉瞬目卻不得也從來轉轆
轆地清明前一日用的清明時便用不著了這裏如
何話會屈屈屈大小是一個人家民間寒食禁苑飛
煙也十分不公道不見他西楚霸王火燒咸陽三月
不滅那時秦皇帝的號令也還拘管得著麼倚勢欺
人未免太殺了也清明時節雨紛紛路上行人欲斷
魂借問酒家何處有牧童遙指杏花村以拂子向前
指云老僧共曹山顛酒去也杏花村只在面前大家
拚取一醉好。

普說參禪須是鐵漢著手胸頭便判如何若何扯長
葛藤早是不唧溜了也今世一種咬文嚼字之流逐
字逐句要求解會將他碧巖集請益錄從頭讀了還
有許多故事解說不出的見了善知識要求講解如
此參禪如此學道總只謂之是雜用心參禪要敵生
死的多知多解生死分中濟得甚事饒你一言一句
歷歷分明剎那三昧中總不得個實落受用佛法無
靈驗不干他祖師事是你自家障礙了泉眼不通是
沙障礙道眼不通是知解障礙我如今勸你休息罷
放下罷百不知百不會罷你肯麼然又不是硬著肚
腸不求解會說一切語言都無實義的往往見幾個
顢頇漢子杜撰禪和硬作主宰遇著古人淆訛公案
他也不辨來由卻辦得個架格摭攔走到人前大模
大樣胡喝亂喝一味要討便宜承當悟道啐啐啐悟
與不悟是你自家本分事于他別人怎麼你若真實
是個悟的一了百了也不見有許多般為何這裏卻
穿鑿得去那裏卻穿鑿不去穿鑿得去處便枝枝葉
葉扯上許多葛藤穿鑿不去處便沒解會硬差排糊
塗到底古人設立綱宗辨魔揀異耑為你一流人如
軍中密號令相似不是你拍茫茫上門討死喫的軍

中有縱有奪有正有奇有暗裏拖刀有紅綿套索你
若一味莽撞硬頭顱向前早是落他圈繢了也我如
今不惜口業告報分明以後切忌切忌還有一種下
流之輩不思生死事大耑一要鼓是非炒叢林爭執
事短長論人情厚薄一總貢高我慢多開口強出頭
拼命要撐個架子且問你剃除鬚髮所為何事背腰
包檠囊缽千里百里所為何事閻羅老子面前這一
肚子勝心客氣是用得著的麼幾曾為你在叢林會
下專僣便宜那些牛頭獄卒銅柱銕床也讓你不成
猛可的思想一回真是無謂參禪是自家本分事只
應個名倒在沒緊要一邊爭長論短豈不狂悖這等
沒志向的人也不必論起還有一種假癡假呆推聾
粧啞說我是初參我不會妄語其實一肚子偷心專
要在耳朵上舌頭邊探取一言半言以為奇特道聽
塗說有什麼相干還有一種承虛接響囫圇承當也
不審話端也不識語脈偶可裏聽得些零碎佛法放
在肚皮裏說臨濟曹洞原來是恁般恁般的春雨如
膏夏禹如饅頭周文王似餬餅遠之遠矣你還曾夢
見他門頭戶腦分毫許光影麼又有一種朝秦暮楚
之輩趕熱鬧趁時光一言不合拂袖便行到老無成
以為是衲僧氣概這也罷了又有一種神頭鬼面假
意親依金玉其外敗絮其中實落不堪雕琢恐他善
知識看破遮遮掩掩張打聽李打聽記了些無頭學
問自謂可以欺人要走向三家村裏去粧大老或者
抄襲拈頌念習詩章將這邊的販到那邊將那邊的
販到這邊無非要騙一個拂子是這等欺心漢瞞了
別人可瞞得自巳麼將來是沒受用的何苦何苦又
有一種凡劣之人受不得逼拶喫不得鉗錐好意翻
為惡意語言棒喝一切作是非得失商量畏門庭如
網罟視知識為仇讎斷送一生可惜可惜又有一種

村學究家風蠻禪和惡習謂公案是解說得的問著
要解說一上若不與他說便道瞞他深生嗔恨只怨
他家枯井深不道自巳麻繩短古人道當時若為我
說破安有今日又道我不重先師佛法只重他不為
我說破佛法可是講說得的麼呸錯了也許多毛病
不知起自何人習以成風往往不覺世間仁義道德
還有些師資之誼朋友之情惟這一夥人最沒來由
今日出門明日便不相認古人三登九上一人處也
要到半人處也要到出一叢林進一叢林這也不為
奇特但這些沒情沒義專要盜竊佛法的于叢林無
益于法門有損大踏步走向人前不知慚愧為可嘆
惜耳夜永話長珍重珍重。

普說此事須實有頭腦須親見一回須明明了了如
人說家裏事不是倚墻傍壁影響糢糊瞌睡當得死
的古人設立綱宗是他家裏人不勞問得如今人根
器淺薄見地差遲一味探頭探腦書本上舌頭邊拾
得封皮當信使見古人說理說事說暗說明說君說
臣說黑說白說主說賓說權說實說照說用說玄說
要說總說別說成說壞說異說同說顧說鑒說一句
說三句說向上說向下說有相說無相說左匝說右
匝一總作道理商量便理會道我曉得了我曉得了
據某善知識當初指點也只是這個意思據某人偈
頌細細剖露也只是這個道理我如今如此如此恁
般恁般不怕甕中走卻鱉了呸呸呸你可曾夢見他
祖師意麼眼睛上額角邊蓋覆將來懵懂癡呆一些
兒也不辨得私下數得一擔芝麻當官數不得一擔
東瓜有什麼用處佛法不是這個道理不是你心意
識領略得的不容你心意識湊泊得的一等刻舟求
劍漢步步擬議句句刻畫將佛法當作個死規模趙
錢孫李周吳鄭王逐句逐字從頭解去從頭認去越

發不是了也直教彌勒下生有甚麼限又有一等專
執意見慣逞聰明或在法師會下學得幾句真如佛
性般若多羅或在禪堂裏面曲盝床邊聽得說道棘
栗蓬金剛圈一切語言都無實義初間還略有些信
心依經傍註認定個耳聞目見手持足行的當做自
巳巳是喚奴作郎不可藥救到後來肆無忌憚一總
不疑語言將古人真語實語都猜做權語藥語天不
怕地不怕閻羅王也不怕橫來也一喝豎來也一喝
謂我能荅得話應得機抵敵得善知識可憐可憐將
古人血淋淋地一片苦心埋沒了他卻也罷了他時
異日你卻要墮在阿鼻地獄不得番身他儒書裏面
曾說個無忌憚的小人正指此等須知佛法不是亂
統的個裏一絲一線井井分明你粗心浮氣一些兒
也用不著的佛法不是死煞的就中轉轆轆地虎跳
龍興纔恁麼便不恁麼千七百則公案是個現成句
子言言見諦著著歸宗如老吏斷獄引經合律一毫
頭也出入不得所以喚作公案這個是臨濟下事這
個是曹洞下事這個是溈仰下事這個是雲門下事
這個是法眼下事綱宗未立以前他江西湖南鼻孔
撩天也不似黃檗心要六祖壇經一味的說有意路
語及乎五家分立施設非常木有本水有源圓中規
方中矩從苗辯地因語識人一句合頭語萬劫係驢
橛你胸中出出入入糢糢糊糊不是他李靖三郎那
曉得五花八陣主賓相見譬如兩刃交鋒一往一來
左衝右突直得百萬軍中自有個出身之路方不受
他當面活埋塵勞羈鎖如吹毛劍如牟尼珠入得佛
入得魔了無一物當前二六時中恰恰有恁般受用
所以當陽施設八面玲瓏恁麼卻不恁麼不恁麼卻
恁麼如淮陰用兵暗與古會不是骷髏樣子捏定死
蛇頭說主賓說玄要說正偏說明暗的古人道只貴

子見地不貴子行履不是不重行履蓋見地行履沒
有兩般見得到行得到行得到說得到他活卓卓地
原是個八角磨盤終日喫飯不曾嚼著一粒米終日
著衣不曾掛著一縷絲終日鼓兩片皮牙齒不關風
舌頭不在口裏無語中有語有語中無語問在荅處
荅在問邊絲絲毫毫不差累黍古人謂之血脈不斷
血脈不斷猶目機銖兩也然目機銖兩亟蓋乾坤不
涉眾緣總在一句不是語帶廉纖謂之血脈不斷也
懸崖撒手他是何等家風如萬仞峰頭恰更垂綸千
丈應機接物不得不然個中須有個恰好處夾山遇
船子雲門見雪峰正其人也不知偏正不識倒斜為
人則禍生儱侗顢頇總沒交涉巴人下里處處稱尊
雪曲陽春知音絕少個中關捩子料得少人知啼得
血流無用處不如緘口過殘春乃噓一噓擊拂子下
座。

普說寒來徹骨巳知歲盡年窮春到人間須信星回
斗轉做工夫的人須把生死二字貼在額頭過卻一
日差了十二個時辰過卻一年少了十二個月分趁
年力壯盛單刀直入千七百則公案隨手掀翻一悟
永悟一徹盡徹不是郎郎當當如水浸鵝卵石相似
今日如此明日也只如此今年怎的明年卻更怎的
平常間且圖好看逢人見鬼說麻三斤乾矢橛南泉
斬貓德山托缽女子出定我也拈得我也頌得及乎
問他二六時中安身立命處依舊業識茫茫一些也
受用不著似這等沒頭腦人臘月三十日到來端的
是落湯螃蟹管取手忙腳亂你諸公隨我也有三年
五載的也有一年半歲的平日裏說宗說教口巴巴
地卻似一班作家直待同你仔細盤桓將古人差別
去處較勘將來未免面青面黃舌頭打肐𦞂總因你
蒲團上未曾坐得十年二十年不過在門頭戶腦依

通解會穿鑿穿鑿鹵莽承當謂我于此事巳看到十
八九了驢鞍橋作阿爺下頷轉認轉遠今日恰好除
夕一歲巳周請諸人各各打筭一回不得自瞞瞞人
取性亂道果于五家宗旨差別路頭一一透得直至
不疑之地否果于三乘十二分教了了分明如觀掌
中菴摩羅果否果于十二時中把捉得住應用隨緣
直下不走作否果于腳根下事說到行到橫來豎去
不犯絲毫開眼合眼盡在這裏否須具有恁般見地
纔有恁般作略不是你麤心大膽強作主宰逢人打
三十棒筭得佛法的不是你鼠竊狗偷弄聰明鬥智
巧算得佛法的不是你糢糊影響書本上看來一切
相似語算得佛法的人生好光景不多轉眼二三十
年便成衰老道人聚會共學無為選佛場開心空及
第八十公公入場屋此事不當兒戲大家相聚喫莖
虀也要知他滋味。

普說千年桃核裏覓甚舊時仁這一絡索切忌提起
提起嘮嘮叨叨說個不歇未免播揚家醜昨日有人
從弁山來得攖寧法姪語錄一卷絫絫千萬言辯剝
到底祗因他數十年前三峰藏禪師曾將我洞宗家
裏事請益雲門先師翁并博山和尚當時兩個老漢
直直截截一總荅他去了只是不曾下得一個註腳
煩他三峰禪師費心費思著了許多言語攖寧禪師
又不合上他釣鉤相罵饒汝接嘴攖寧攖寧總沒來
由一肚皮好佛法說在空裏他好心請益只合好好
對他說為甚惡發起來使諸方見了作是非得失商
量是何道理這老宿所問一一是該問的如今還有
許多人疑著雲溪不惜口業為你諸人解說一上以
息兩家之爭省得後來牽牽纏纏疑個不了寶鏡三
昧是洞山親口披宣說向曹山的雖云從雲巖先師
得來卻不曾刻定個時日云某年月日付授若確確

實實是雲巖一五一十說的何不列在雲巖章次卻
列在洞山章次古人師承有據如雪峰云自從先德
山石頭以來傳此秘密法門不敢沒其所自始洞山
云從雲巖先師得寶鏡三昧蓋云此旨得自雲巖明
師承有據也疑他洞山未悟道先付法好笑好笑洞
山老漢今日被人捉敗了也你平日口巴巴地臨末
梢頭還要辨個愚癡齋胡亂一上也大奇也大奇無
情說法不思議若將耳聽終難會眼裏聞聲便得知
全是弄鬼眼睛一總沒有來歷卻不道果然果然當
日洞山辭雲巖問百年後誰邈師真巖云祇這是山
良久非雲巖良久也傳燈所載甚悉後洞山出世僧
問先師道祗這是意旨何如山云我當時幾錯會先
師意僧云即如先師還知有否山云若不知有爭解
恁麼道若知有爭肯恁麼道你諸人卜度卜度看雲
巖果然是不知有麼洞山果然是錯會麼當時洞山
良久面目宛然祗因錯會一語後來人以訛傳訛都
成錯會只這良久處你諸人曾親見洞山麼過水逢
渠是古人末後一著教中有根本智後得智宗門有
差別智大慧杲大悟小悟高峰枕子落地始看破主
人公雪峰鰲山始是成道洞山蓋天蓋地於良久處
巳是覿體承當過水逢渠這裏別開生面渠不是我
我正是渠只渠我二字打疊他正偏明暗君臣理事
從上徹下許多回互法門不當容易所以寶鏡三昧
中有渠我語洞山過水時作渠我語曹山得法後又
作渠我語請問諸人渠不是我我正是渠是一個是
兩個你諸人終日說偏說正說君說臣還曾夢見他
家裏事麼洞山過水時睹個影子猛可的觸著他心
上些些將雲巖祗這是一線穿來渠我根苗眼前發
露隨口說個頌子建立綱宗非至此時纔是桶底脫
也且道渠我有多少希奇洞山說了曹山又說萬古

碧潭空界月再三撈摝始應知分明是差別智也曹
山說理說事不為分外巖頭有理藏鋒事藏鋒法眼
有理無礙事無礙浮山有理事兼帶石頭亦云事存
亟蓋理應箭鋒說理說事不為分外大慧云討甚好
曹山臨濟示人嘗曰佛者心清淨是法者心光明是
道者處處無礙淨光是說心說性討甚好臨濟耶有
時把住有時放行有時密不通風有時口喃喃說了
一上大慧一期抬捺也是偶然可容你作實法會麼
洞宗回互當頭表顯尊貴濟宗臨機不讓慣用吹毛
臨濟打黃蘗好只甚好然未免熟了手腳古人道逢
強即弱遇賤即貴有賓主有互換能縱能奪同死同
生不是一味爭先處強占便宜到底的我洞宗回互
法門一總鐵囫圇總沒清頭莫怪後人疑著石頭云
門門一切境回互不回互回而更相涉不爾依位住
此回互所自始也回自回互自互回互郤不回互不
回互郤回互說是兩個又是一個說是一個又是兩
個有向有奉有暗有明正偏兼帶全在於此今人不
解回互為何等動云語須忌諱莫犯當頭借黑明正
權白表偏問正荅偏問偏荅正記了許多烏雞白雪
泥牛木馬之譚為是洞上極則即何怪他家說從來
出語不過是正中偏偏中正大慧又說四大解散時
心識巳昏如何回互耶諸仁者從上祖師說明說暗
說正說偏創建個回互法門耑為你四大解散時這
一著子語言道斷思維路絕正不屬正偏不屬偏不
落有無誰人和得威音王未曉彌勒豈惺惺眼目定
動早不是了也可容你識心湊泊得麼平時不用識
心臨終時安用識心洞山云今時人只認得驢前馬
後的以為自巳佛法平沉此其兆也又延壽堂僧巳
脫去洞山云汝只解恁麼去不解恁麼來紙衣道者
問曹山一靈真性不假胞胎時何如山云未是玅者

云如何是妙山云不借借者噓一聲而去並回互也
洞宗專貴回互然立亡坐脫比比皆然洞山坐脫雲
居坐脫延壽堂僧坐脫紙衣道者坐脫即雪軒成禪
師初入土窟歷洪永仁宣四朝壽八十七坐脫闍維
舍利無筭他可知矣然從上來不貴坐脫九峰虔不
肯首座雲居不肯送褲道者將知尊貴一路自別耳
問者又謂闖入驢胎馬腹中去若果向驢胎馬腹中
走一遭亦是不惡溈山水牯牛南泉水牯牛王老師
披毛帶角向異類中行是作麼生行履這裏著得一
隻眼曹山三墮也不消問得了披毛帶角是類墮不
斷聲色是隨墮不受食是尊貴墮寂音智證傳忘卻
披毛帶角將不斷聲色并隨墮分而為兩又將正命
食割做兩截又遺了不受食一語毋惑乎問者之紛
紛也既知類之不齊混則知處是寶鏡語則曹山三
墮依然回互法門不勞頻舉道吾荅南泉云切忌動
著動著則頭角生這邊了卻方往那邊行履是回互
是不回互他尊貴且不居若說是墮尊貴遠之遠矣
莫行心處路不掛本來衣何須正恁麼切忌未生時
昔年貧不是貧今年貧纔是貧昔年貧尚有立錐之
地今年貧錐也無問者不察謂禁之外又作麼生且
道禁之外又作麼生香嚴枯木龍吟髑髏眼晴石霜
云猶帶喜在猶帶識在曹山云血脈不斷乾不盡又
云枯木龍吟真見道髑髏無識眼初明喜識盡時消
息盡當人那辨濁中清圓悟勤云一人透語滲漏一
人透情滲漏一人透見滲漏當時三種滲漏是洞山
所立轉授曹山非得之雲巖付授者也分明說末法
時乾慧人多立此揀別教中稱乾慧地正指你一橛
頭禪乾巴巴地捏定死蛇頭不得個轉身一路莫守
寒巖異草青坐斷白雲宗不妙機不離位墮在毒海
取不得舍不得不可得中恁麼得情存向背見處偏

枯承言須會宗勿自立規矩本末須歸宗尊卑用其
語體妙失宗機昧終始皆滲漏也百丈顯大機黃蘖
得大用始終賓始終主閉門造車出門合轍你道有
兩個麼又景欣道見解人多行解人萬中無一若識
不盡敢道輪迴去在問者謂且道識的人是見解是
行解即今日應萬事在那裏安身立命錯錯全弄精
魂了也洞山云闍黎顛倒若不顛倒為甚喚奴作郎
清中濁即易辨濁中清即難辨若向曹山喜識盡時
消息盡一語下見得分明這也不消再問了疏山倒
屙別有節目後疏山年老成精每食後抉之使吐是
什麼心行當日疏山自與香嚴偶然弄個花手若謂
他洞山曹山密付宗傳矮師叔暗中竊聽恁般說話
豈不笑殺旁觀去聖時遙好事者故為邪說兼中至
一位且改作偏中至矣況其餘耶大慧亦云曾見他
洞上老宿室中密付寂音并疑寶鏡三昧為藥山所
作又云由待制朱世英得之白華嚴某一老僧處其
先甚秘世莫得而知也當時洞宗矜慎大法非其人
不傳雖以遠錄公之賢親炙太陽始知洞上宗旨故
寶鏡三昧不輕示人有似乎密付者錯錯密在汝邊
與他陳爛葛藤有甚干涉今日寶鏡三昧家至戶曉
且問你人人鼻孔裏還曾觸著他雲巖一些子氣息
也無如來有密語迦葉不覆藏這裏又差多少洞山
設立五位曹山別明君臣石霜九峰復明王子寶鏡
不云乎臣奉於君子順於父不順非孝不奉非輔君
臣父子本前人語而後來一一明之也人天眼目多
有差訛正中偏是君向臣偏中正是臣奉君正中來
以下總是君臣道合借功明位借位明功轉位就功
轉功就位天童長蘆言之頗盡位是經功是緯五位
五功猶五經五緯也兼中至一位頌曰人人盡欲出
常流折合還歸炭裏坐古人云切忌折合又云炭庫

裏藏身是忌語非藥語人天眼目謂明明炭裏藏身
今人誤認坐在黑漆漆地莫怪莫怪王子分內紹外
紹語本分明朝生末生是外紹是臣種誕生化生內
生是內紹是王種外紹全未知有故是臣種內紹則
天然貴胤矣余別有說文長不敘問者疑其重出抑
知君臣五位以臣奉君言也王子五位以子順父言
也君臣者有貴有賤父子者有貴無賤也紹繼也言
繼體也九峰虔云譬如王子能成一國之事又曰子
歸就父又曰推爺向裏頭又曰誕生王有父又曰同
時不識祖又曰子若吼時祖父俱盡是法王子受灌
頂位時一國之事盡以相屬所謂兒孫得力室內不
知還鄉盡屬兒孫事祖父從來不出門是也寶殿無
人空侍立不種梧桐免鳳來玉殿苔生樞密不得旨
是一串語不順非孝不奉非輔良然良然臨濟示眾
有賓看賓主看主賓看主主看賓語若立宗旨有賓
中賓主中主賓中主主中賓語看者是舉兩為言也
中者是舉一為言也詞旨各別洞宗無四賓主語止
洞山見龍山有青山覆白雲清風拂白月長江水上
波長年不出戶語然非四賓主也常年不出戶荅主
中主語張無盡誤為主中賓萬松辨之巳久問者刻
舟求劍怎的怎的洞山又嘗語僧曰賓中主尚不辯
況主中主乎寶鏡三昧云但能相續名主中主故洞
山云然非亦曾立有四賓主也念念不間斷心心無
處所謂之相續故曰血脈不斷非廉廉纖纖謂之相
續也正偏明暗於法無所不該說君臣也好說父子
也好說主賓也好有時恁麼有時不恁麼異不異於
同同中還有異若說同異臨濟四賓主賓看賓主看
主賓看主主看賓須知不是賓中主主中賓主中主
賓中賓了也何況曹洞古人道賓主睦時全是妄君
臣合處正中邪是同是異自曹溪一派分而為兩左

青原右南嶽何異何同何彼何此雲溪不惜眉毛一
時為諸人告報了也從上相傳的事且喜不曾動著。







雲溪俍亭挺禪師語錄卷之四(終)


