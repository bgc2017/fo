











歷朝釋氏資鑑卷第四
閩扆峯沙門　熈仲　集

南北朝

梁。姓蕭。名衍。都建康。自壬午盡丁丑。四主。五十六
年。禪于東魏。元氏至孝武。分東西(出宗景明三年)。

壬午　四月。武帝受禪登位。時年三十七。改元天監。
帝既登極。思與蒼生。同契等覺。共會徧知。垂衣臨朝。
盛敷經教。廣延愽古。傍搜遺文。扇以淳風。利於法俗
○天竺國。聞帝弘法。献珊瑚佛像。以表崇敬也(統紀)。

敕釋慧超為大僧正。超形過八尺。腰帶十圍。戒德內
修。威儀外潔。凡在緇侶。皆遵成訓。給傳詔羊車。局足
健步。衣服等供。自聲教所被。五部憲章咸稟則之。甞
於講論之暇。忽大力善神言。當集同緣。共來飡受。及
就講之日。倐然滿座。容貌[王*(十/(罩-卓+衣))]異。莫有識者。竟席方散。
其感跡徵異若此(本傳)。


帝召大士寶誌至闕。甚尊寵之。因下詔曰。誌公跡拘
塵俗。神游冥寂。水火不能焚浸。蛇虎不能侵懼。語其
佛理。則聲聞以上。談其隱倫。則遁仙高者。豈得以俗
士常情空相拘制。自今隨意行化。勿得復禁。公由是
多出入禁內。

癸未　敕法雲寺雲光法師。出入諸殿。講法華經。天
為雨華。帝欽禮之。意其證聖。一夜於含光殿。焚疏。請
誌公雲光二師。齋習日。誌公獨赴。而雲光不知。帝敬
誌焉(僧史)。

帝一日召誌公于便殿。誌忽顰蹙。引頸興嘆。帝怪問
之。誌曰。仇歒生也。帝罔測。盖是年候景生於鮮卑懷
朔鎮。即東昏侯後身也。南齊初。帝妃郄氏有三女。帝
為雍州剌史。而妃薨。其性酷妬。至是化為巨蛇。入于
後宮。通夢于帝。求功德拯拔離苦。帝閱大藏。製慈悲
懺法。請僧禮佛懺罪。尋化為天人。於空中謝帝功德。
巳得生天。帝畢世不復議立后(南史)。

甲申　三年四月八日。帝率道俗二萬餘人。升重雲
殿。捨道奉佛。親製願文。略曰。弟子梁國皇帝蕭衍。稽
首和南。十方佛法僧寶。伏見經云。發菩提心者即是
佛心。其餘諸善不得為喻。能出三界之苦門。入無為
之勝路。弟子在昔迷荒。躭事老子。歷葉相承。染此邪
法。今捨舊習。歸憑正覺。願使未來生世童男出家。廣
化眾生。共取成佛。寧可在正法中長淪苦道。不樂依
老子教暫得生天。涉大乘因。永離邪見(卞正)○十一日

降詔勑門下。大經中說。道有九十六種。唯佛一道。是
為正道。餘皆外道。朕捨外道。以事如來。若公卿能入
此誓者。各可發菩提心。老子孔子雖是如來弟子而
為化。只是世間之善。不能革凡成聖。公卿百官。侯王
宗族。宜反偽就真。捨邪入正。經論云。若事外道心重。
佛法心輕。即是邪見。若心一等。是無記性。事佛心強。
老子心弱者。乃是清信。清者表裏俱淨。信是信正不
邪。故言清信佛弟子。其餘諸善。皆是邪見。不得稱正
信也。門下速施行○十四日公卿抗表。尊承詔命。帝
手勅答曰。能反迷入正。可謂夙植善根。宜加勇猛也
○次年三月十七日。侍中蕭綸啟。略曰。臣聞。如來降
慈悲雲。垂甘露雨。屬值皇帝菩薩應御物。以法化民。
講道傳經。德音盈耳。臣今啟迷方。粗知歸向。受菩薩
大戒。戒節身心。捨老子之邪風。入法流之真教。伏願
天慈曲垂矜許。自是百官皆捨邪歸正矣(卞正論)○是
年帝於本第。立光宅寺。鑄金銅丈八像。匠臨就冶。疑
銅不足。欲上請。忽有使者。領銅十五車至。云奉勑送
寺。即就鎔寫。一鑄便成。唯覺高大。試量乃二丈二尺。
以狀奏聞。勅云。初不送銅。斯乃神奇應感也。遂鐫於
華趺。以為靈誌也(感通錄)。

乙酉　四年。初帝夢神僧告曰。六道四生受大苦惱。
何不為作大齋而救拔之。帝問諸沙門。唯誌公勸帝
尋經。必有因緣。乃取藏經。躬身據覽。創造儀文。三年
乃成。於是捧文停香燭白佛。若此文理恊聖凡情。願

拜起。香灯自明。或儀式未詳。灯暗如初。言訖投地一
禮初起。香燭盡明。乃召誌公問曰。何處堪建此會。公
曰。潤州澤心寺。江心一峯。水面千里。潭月雙映。雲天
四垂。境通幽顯。堪會神靈。勅是年十一月十五日。於
澤心寺。依儀修設。帝親臨地席。詔祐律師宣文。利洽
幽明。即金山寺也(金山寺碑及葦江集)○舒州潛山最奇。而山
麓尤勝。誌公與白鶴道人皆欲之。因啟武帝。帝以二
人俱具靈通。俾各以物識其地。得者居之。道人云。某
以鶴止處為記。誌公云。某以卓錫處為記。巳而鶴先
飛去。至麓將止。忽聞空中錫飛聲。而鶴驚止他處。錫
遂卓於山麓。公遂築室。然道人不懌。以前言不可食
也(事文類集)。

丙戌　五年冬。雩祭備至。而雨不降。誌公啟講勝鬘
經請雨。上即命法雲法師。於華光殿。講勝鬘。講竟。夜
大雪。誌公須一盆水。以刀加上。俄雨大降。高下皆足
(南史)。

戊子　七年。詔𦘕工張僧繇。寫寶公像。公𠢐面門。出
十二面觀音相。或慈或威。僧繇竟不能寫○他日與
帝臨江縱望。有物。泝流而上。公以杖引之而至。乃紫
栴檀。即雕公像。神彩如生(感通錄)。

是年魏宣武永平元年。治書侍御史楊固上表。以為
當今之務。宜絕談虗窮徹之論。簡桑門無用之費。以
救寒飢之苦(通鑑)。

已丑　魏宣武於乾成殿。為諸僧及朝臣。講維摩詰

經。時魏主專尚浮屠。不事經籍○中書侍郎裴延雋
上疏。以為漢光武。魏武帝。雖在戎馬。未甞廢書。先帝
行師。手不釋卷。良以學問多益。不可暫掇故也。陛下
升法座。親講大覺。凡在耹聽。塵蔽俱開。然五經治世
之揩模。應務之所先。伏願經書互覽。孔釋兼存。則內
外俱同。真俗斯暢矣。時佛教盛於洛陽。中國沙門之
外。自西域來者。三千餘人。別立永明寺。千餘間居之。
遠近承風。無不奉佛(通鑑)。

庚寅　九年。上為太祖文皇帝。於鐘山竹㵎。建大愛
敬寺。為太后起大智度寺　上幸愛敬寺。設無碍會。
以滿鉢水泛舍利。最小者隱不出。帝拜乃於鉢中放
光屬天。回旋久之。舉國嗟未曾有也(感通錄)。

辛卯　十年。帝於天監元年。夢檀像入國。乃令郝騫
等八十人。往天竺。迎請優填王所刻佛像其王乃摸
刻紫栴檀一像。付騫等歸。是年四月五日。達于楊都。
帝與百僚。徒行四十里。迎還太極殿。建齋度人。大赦
斷殺。自是蔬食斷慾(感通錄)。

癸巳　魏延昌二年。西域勒那摩提。譯寶積經論二
十四卷。宣武帝請講華嚴。忽於高座。見天神來云。天
帝請講華嚴經。與都講維那等五人。同時於座而逝。
見聞者。嘆未有也(感通錄)。

丙申　天監十五年。越州隱岳寺石佛像。初釋僧護
擬造十丈。齊建武中。僅成面璞而亡。次有僧淑。襲其
功而未成至天監六年。吳郡陸咸夢僧云建安王感

疾未瘳。能治剡縣石佛成就。必愈。咸經年稍忘。而僧
復夢促之。乃啟建安王。王乃捨金委僧祐。專任像事。
以十二年就功。是春方畢。座高五丈。而身十丈。像成。
王疾乃瘳(僧史)。

是年魏肅宗熈平元年。世宗作瑤光寺。未就。胡太后
作石窟寺。又作永寧寺於宮側。而永寧工巧尤盛。有
真金像高丈八尺。如中人者十。玉像二。又為九級浮
圖。高九十餘丈。掘基及黃泉。獲金像三十二軀。太后
以為嘉瑞。信法之徵也。飾制[王*(十/(罩-卓+衣))]奇。極世華美。上立剎
復高十丈。剎表寶缾。容二十五斛。承露盤一十一重。
皆金成之。永夜鈴鐸。聲聞十里。殿如太極殿。三門如
端門。僧房千楹。珠玉錦繡。駭人心目。佛法之入中國。
塔廟之盛華夏。皆曰閻浮未之有也。初成。明帝與太
后共登視。宮中事如掌內。遂禁人登之○楊州刺史
李崇上表。以為高祖遷都垂三十年。明堂未修。大紊
荒廢。城闕府寺額以頹壞。非所以追隆堂構儀刑萬國
也。今國子雖有學官之名。而無教授之實。何異免絲
燕麥。南箕北斗。事不兩興。須有進退。宜罷尚方雕靡
之作。省永寧土木之工。減瑤光材瓦之力。分石屈鐫
琢之勞。及諸事非急者。於三時農隙。修此數條。使國
容嚴顯。禮化興行。不亦休哉。太后雖優令答之。而終
不用其言(通鑑)○魏胡太后好事佛。民多絕戶為沙門
○高陽王友李瑒上言。三千之罪。莫大於不孝。不孝
之大。無過絕嗣。豈得輕縱背禮之情。肆其向法之意。

一身親老。棄家絕養。缺當世之禮。而求將來之益。孔
子云。未知生。焉知死。安有棄堂堂之政。而從鬼教乎。
又今南服未靜。眾役仍煩。百姓之情。實多避役。若復
聽之。恐捐棄孝慈。比屋皆為沙門矣○都統僧暹等。
忿瑒謂之鬼教。以為謗佛。泣訴於太后。后責之。瑒曰。
天神地祇人鬼。傳曰。明則有禮樂。幽則有鬼神。然則
明者為堂堂。幽者為鬼教。佛本出於人。名之為鬼。愚
謂非謗。太后雖知瑒言為允。難違暹等之意。罸瑒金
一兩(通鑑)。

丁酉　十六年。凡造寺。勑蕭子雲飛帛。大書蕭字為
扁。時人稱寺為蕭寺(國史補)○僧祐律師。自齊初大弘
律法。梁武深相禮遇。凡僧事有疑。皆就審決。年衰。勑
乘輿入內。為六宮受戒。王公貴戚。白黑門徒。一萬餘
人。師有三藏記。法苑記。世界記。釋迦譜。弘明集。並行
於世。

己亥　天監十八年。會稽僧皎然。著高僧傳十四卷。
始自漢永平。終于是歲。凡百五十餘載。百五十七人。
附見者二百餘人(大藏)。

是年四月八日。帝講慧約法師。於等覺殿。受菩薩戒。
上屈萬乘之尊。伸在三之敬。暫屏袞服。恭受田衣。宣
度淨儀。曲躬誠肅。復設無遮大會。朝野白黑十餘萬
眾。香華伎樂。盛於斯時。自是約師入見。別施漆榻。上
先作禮。然後就座。皇儲以下盡禮敬焉。因而大赦天
下○詔曰。梵網經云。居帝王位者。應先受菩薩戒。故

知貴為天子。富有四海。宜修身戒心以弘治道。朕思。
若不受菩薩戒。豈能起慈悲心。行平等行。所以受持
正法。在予不疑。欲以億兆蒼生。同資福慶。凡天下罪
無輕重。咸赦除之。

庚子歲　梁武帝普通元年　魏肅宗孝明帝正光
元年。

是年九月二十一日。天竺二十八祖菩提達磨大師
至南海。廣州刺史蕭昂表聞。梁王武帝遣使詔迎。十
一月一日。至金陵。帝問曰。朕自即位以來造寺寫經
度僧不可勝紀。有何功德。師曰。並無功德。帝曰。何以
無功德。師曰。此但人天小果。有漏之因。如影隨形。雖
有非實。帝曰。如何是真功德。師曰。淨智妙圓。體自空
寂。如是功德。不以世求。帝復問。如何是聖諦第一義。
師云。廓然無聖。帝曰。對朕者誰。師曰不識。帝不領玄
旨。師知機不契。十九日去梁。折芦渡江。二十三日北
趍魏境。尋至雒邑。止於嵩山少林寺。終日面壁而坐
人莫之測○師去後。武帝問誌公。公曰。陛下還識此
人否。帝曰不識。公曰。此是觀音大士。傳佛心印。帝悔。
即遣人追之。誌公曰。莫道遣使。合國人去。他亦不回
矣(僧史)。

魏孝明帝。是年加朝服大赦。命釋老兩宗上殿。齋訖
侍中劉滕宣敕。請諸法師。與道士論議。時洛都融覺
寺沙門曇無最。與道士姜斌對論。帝曰。佛與老子。同
時不。姜斌曰。老子西入化胡成佛。出老子開天經。明

是同時。最曰。老子周何王生。何年西入。斌曰。周定王
三年九月十四夜生。簡王四年為守藏吏。敬王元年。
八十五歲。見周德凌遲。與散關令尹喜西入明矣。最
曰。佛當周昭王二十四年四月八日生。穆王五十二
年二月十五日夜入滅。經三百四十五年。始到定王
三年。老子方生。至敬王元年。凡經四百三十年。乃與
尹喜西遁。此乃年載懸殊。無乃謬乎。斌曰。若如來言。
出何文紀。最曰。周書異記。漢法本內傳。並有明文。斌
曰。孔子制法聖人。當明於佛。逈無文誌。何耶。最曰。孔
子三備經。佛之文言。出在中備。仁者識同管窺。覽不
弘遠。何能自達。中書令元義宣勑道士姜斌論無宗
旨。宜令下席。又議開天經是誰所說。中書侍郎魏収
等。就觀取經。太傅蕭綜李寔等。一百七十人。讀訖劾
奏曰。老子只著五千文。餘無言記。臣等所議。姜斌文
詞乖謬。罪當惑眾。帝加斌極刑。菩提流支奏解。配流
馬邑(魏史)○法師曇無最者。武安董氏。靈悟洞徹。學優
程譽。為三寶之良將。即像法之金湯。對論有旨。聲勝
魏史。公卿達儒降階設敬。佛法中興。惟其開務矣。

魏主好游騁苑囿。不親視朝。過崇佛法。郊庿之事。多
委有司。張溥惠上疏切諫。以為植不思之冥業。損巨
費於生民。減祿削力。近供無事之僧。崇飾靈殿。遠邀
未延之報。昧爽之臣。稽首於外。玄寂之眾。遨遊於內。
愆禮忤時。人靈未穆。愚謂修朝夕之因。求祇劫之福。
未若取萬國之懽心。以事其親。使天下和平。灾害不

生也。伏願淑慎威儀。為萬邦作式。恭致郊庿之虔。親
行朔望之禮。釋奠成均。竭心千畆。量撤僧寺不急之
華。還復百官久折之秩。巳造。務令簡約速成。未造者。
一切不復更為。則孝悌可以通神明。德教可以光四
海。節用愛人。法俗俱賴矣(通鑑)。

辛丑　魏胡太后。熈平初。遣宋雲與比丘慧生。往西
域求經冊。朞年至乾羅國。是冬回還。次年二月達洛
陽。得佛經一百七十部。太后令諸路各建五級浮圖。
諸王貴官各建寺於洛陽。相高壯嚴。太后數設齋會。
施僧財物。動以萬計。賞賜左右無節。所費不貲(北史及通
鑑)。

癸卯　魏景明之初。世宗命宦者白整。為高祖文昭
后。鑿二佛龕於龍門山。皆高百尺。永平中。劉滕復為
世祖鑿一龕。至是二十四年。凡用一十八萬二千餘
工。而尚未就。餘何為哉(通鑑)○司空任城王澄奏。昔高
祖遷都。制城內唯聽置僧尼寺各一。餘皆置於城外。
蓋以道俗殊歸。靜居塵外故也。正始三年。沙門統慧
深。始違前禁。自捲詔不行。私謁彌眾。都城之中。寺踰
五百。占奪民居。三分且一。屠沽塵穢。連比雜居。往者
代北有法秀之謀。冀州有大乘之變。太和景明之制
非圖。使緇素殊途。盖亦以防微杜漸。昔如來闡教。多
依山林。今此僧徒戀着城邑。正以誘於利欲。不能自
巳。此乃釋氏之糟糠。法王之社鼠。內戒所不容。國史
所共棄也。臣謂。都城內寺。未成可徙者。宜悉徙於郭

外。僧不滿五十者。併小從大。外州亦準此。詔從之。然
卒不能行○魏有天下。至於斯時。佛經流通。大進中
國(通鑑)。

何胤初侈於味。周顒遣書。勸令菜食。曰變之大者。莫
過生死。生之重者。無逾性命。性命之於彼甚切。滋味
之在我可賖。若三世理誣則可爾。若使此理果然。而
受形未息。一往一來。生死常事。則傷心之慘行。亦自
及。丈人於血味之類。雖不身踐。至於辰雁。夜鯉能不
取備於屠門。財具之一經盜手。猶為廉士之所棄。性
命之一啟金刀。寧復慈心之所忍。騶虞雖飢。非自死
之草不食。聞其風者。豈不使人多愧。丈人得此有素。
聊復片言啟發耳。胤由此絕血味。常遇異僧。受以大
莊嚴論。世所未有者。晚入虎丘山。講維摩經。臨終夢
見天女。六十餘人。列于堂前。寤猶見之。即沐浴衣冠。
少頃而卒(舊史)。

乙巳　普通六年。魏孝昌元年。西域使還。獲佛爪髮。
髮青紺色。以物伸之。隨物長短。放之則旋屈為螺○
魏明帝聞達磨道德孤高。緇白之眾。靡然趍向。聲震
洛都。帝三屈詔命。師不出山。帝高之。遂賜二磨訥袈
裟金銀器物若干。師皆遜去。凡三返。帝終授之(正宗記)
魏孝昌元年。胡太后與魏主。各殿居處。太后對帝謂
群臣曰。今隔絕我子母。不聽往來。復何用我為。我當
出家於嵩居寺耳。因欲自下髮。帝與群臣。叩頭泣涕。
殷勤苦請。乃止(通鑑)。


丁未　大通元年。武帝於普通元年。作同泰寺。歷七
寒暑。是歲完成。又聞大通門以對之。取其反語相恊。
晨夕幸寺。出入是門(通鑑)。

已酉　改中大通。魏孝莊永安二年。胡太后盡召肅
宗後宮。皆令出家。太后亦自落髮(通鑑)。

是年九月癸巳。上幸同泰寺。設四部無遮大會。上釋
御服持法衣。行清淨行大捨。以便省為房。素床瓦器。
乘小車。私人執役甲干。升講堂法座。為四部大眾。開
涅槃經題。癸卯群臣以錢一億萬。祈白三寶。奉贖皇
帝菩薩。僧眾默許。已巳。百辟詣寺東門。奉表請還宮
(通鑑)。

歲己酉。達磨大師。默坐九年。忽謂其徒曰。吾觀東南。
有大乘氣。而來此土。傳法得人。西返時至。世尊正法
眼藏。展轉授吾。吾今付汝。吾去後二百餘年。衣止不
傳。法周沙界。潛符密契。千萬有餘。汝當闡化。勿輕未
悟。一念回機。便同本有。乃往禹門山千聖寺。至十月
初五日。端坐而逝。世壽一百五十。門人奉全身。葬熊
耳山定林寺○明帝魏使宋雲西域回。遇師于葱嶺。
手携隻履。翩翩獨往。雲問師何往。曰西天去。語雲曰。
汝主巳厭世矣。速歸。雲聞其語。而心忙然。急行歸朝。
孝莊即位。具奏其事。有旨啟壙。唯空棺隻履。舉朝驚
嘆。奉詔取履。於少林寺供養(傳灯載太和十九年卒。訛也。三國魏明帝丁未
改太和。止六年。東晉癈帝改太和。自丙寅止庚午。止五年。豈有魏孝明十九年耶統紀)。○梁武
帝聞師顯化。親製碑。刻于鍾山。其末云。嗟乎見之不

見。逢之不逢。今之古之。悔之恨之。朕雖一个凡失。感
師之於後云。至唐代宗。謚曰圓覺大師(釋通鑑)。

梁昭明太子統。五歲通五經。十二於內省決獄。天性
好佛。留心內典。躬自講說。凡釋部經論。披覽略遍。撰
次法事儀注。及立三諦等義。自出宮二十年。不畜聲
樂。唯法為樂。中大通三年。歲辛亥。四月卒。天下哭之。
如喪考妣(梁史)。

癸丑　五年二月二十六日。帝幸同泰寺。講金剛經。
設無遮大會。自皇太子王侯巳下百官。六百九十八
人。義學僧等一千人。晝則同心聽受夜則更述制儀。
其餘僧尼道士。女冠居士。五眾及外國使人。三十一
萬九千六百四十二人。又武衛宿直。復數萬人。天監
初誌公自持一塵尾扇及銕錫杖奉上。武帝亦未喻
其意。至是三十餘年。乃鳴錫升堂。執扇講說者。抑有
冥符。是講也。東儲啟請。止許七日。諸僧鑽仰。欲罷不
能。更延二七。而請益之。乃終于三七日。解講之晨。正
殿大像忽放光明。左右菩薩復續放光。帝躬虔禮。大
眾咸矚。帝捨施錢銀絹物。直一千九十六萬。皇太子
奉寶經凾布施。及六宮所捨。六百餘萬。時朝臣至于
民庶。並各隨喜。錢一千一百一十四萬。

甲寅　梁中大通六年○西魏孝武脩。永熈三年(自甲
寅盡丙申。三主。三十二年)○東魏孝靜善見(天平元年迁都于鄴。自甲寅至庚午。十七
年)。

魏永寧寺浮圖。是年灾。觀者皆哭。聲振城闕。其塔孝

昌二年大風發。屋寶缾隨墮。入地十餘丈。命更新。至
是二月。為天震焚燼。經餘三月。其年五月。人從東萊
郡至。見塔在海中。光明儼然。同觀者非一。俄而雲起。
失其所在(感通錄)○是年傅大士遣弟子。傳𥆜詣闕。奉
書有詔。以閏十二月赴闕。帝聞大士神異。預鎻諸門。
大士巳知。預作大木槌一雙。先扣一門。諸門皆啟。直
入正言殿。唱拜不從徑。登西國所貢寶榻。帝問大士。
師事從誰。答曰。從無所從。師無所師。事無所事。設食
竟。還鍾山定林寺。詔令資給。後至已未三月。大士再
入都。武帝於壽光殿。共論真諦。傅曰。息而不滅。帝請
講金剛經。大士揮案一下而起。帝不省。再請講。大士
乃索拍板升座。唱四十九偈頌。終而去(士三至都本傳)。

丁巳　東魏大統三年。定州孫敬德。事觀音甚虔。為
賊橫引。遂妄招承。明日將決。夜夢僧教誦救苦觀音
經千遍免苦。德方誦及半。有司執縛向市。旦行旦誦。
臨刑斫之。刀折三段。皮肉不傷。凡三換刀。刀折如初。
覧刑者問之。以事聞丞相高歡。歡為表請免死。德還
家。僧頃上有三刀痕。今謂高王觀音經是也(齊書)。

越之上虞縣李胤。掘地得佛牙像方二寸一邊十二
軀一邊十五軀。巧刻妙絕。中有真形舍利六焉。奏上。
未以為意。至戊午歲。胤衘愆縲紲東冶。舍利降在中
署。光明顯發。大悲救苦。良有以哉。下詔以真形舍利。
復現於世。幽顯皈心。因時布德。𠃔叶人靈。宜承佛力
弘茲寬大。凡天下罪無輕重。咸赦降之(弘明集)。


辛酉　三月十二日。帝於華林園之重雲殿。講金字
般若三慧經。太子王侯。宗室外戚百辟卿士。外域雜
使。義學千僧。會眾莫不肅容觀聽。凡講二十三日。自
開講迄於解座。設供普施。京師文武侍衛。並加莊賚
焉(梁史)。

帝常作淨業賦。其序有云。朕不噉魚肉。不與嬪侍同
處。四十餘年。既不食眾生。無復殺害障。既不御內。無
復欲惡障。除此二障。意識稍明。乃作淨業賦。其略云。
觀人生之天性。抱妙氣而清靜。感外物以動。欲心攀
緣而成眚。過常發於外塵。累必由於前境懷貪心而
不厭。縱內意而自騁。耳留連於絲竹。眼轉移於五色。
香氣馞起。觸鼻發識。舌之受味。甘口噉食。身之受觸。
以自安怡。細腰纖手。弱骨豐肌。附身芳潔。觸體如脂。
狂心迷惑倒想自欺。如是六塵。同障善道。方紫奪朱。
如風靡草。抱感而生。與之偕老。隨逐無明。莫非煩惱。
由是外清眼境。內淨心塵。與德相隨。與道為隣。見淨
業之可愛。以不殺而為因。離欲惡而自脩。故無障於
精神。患累巳除。障礙亦淨。如久澄水。如新磨鏡。外照
多像。內見眾病。既除客塵。返還自性。心清若水。志潔
如雪。結縛既除。憂畏亦滅。與恩愛而長。違[(厂@?)*頁]生死。而
永別(具見弘明集)。

甲子　梁大同十年大士。寶公顯跡。四十餘年。名播
寰字。帝尊師之。一日問曰。朕社稷存亡久近。公自指
其喉。及頸示之。蓋讖侯景也。又問繼吾後者誰。公曰。

湖裏生塵(陳霸先生於湖州也)。後復詢社稷之事。公曰。貧道塔
壞。陛下社稷隨滅。

丙寅　中大同元年。公將示寂。帝出外。公詣內殿。然
一燭付後閤。舍人以聞帝。帝歸見公出去。帝曰。師不
復留矣。以後事囑我乎。回山以十二月六日入滅。壽
九十三。奉勑造木塔于鍾山。獨龍崗王均撰紀德碑。
並畢。帝忽思木塔。其能久乎。遂撤之。改創石塔。貴圖
不朽。以應其讖也。折塔纔畢。侯景之兵至矣。誌公滅
後。至宋太宗大平興國七年。降現城市。太宗降詔。避
諱稱寶公。真宗大中祥符六年。加謚寶公道林真覺
大師(一云。天監十三甲午歲。示寂。南史及事物紀厚)。楊文公談苑。記沙門
寶公銅牌。記讖未來事云。有一真人在冀州。開口張
弓在左邊。子子孫孫萬萬年。江南中主名其子。曰弘
冀。吳越錢謬諸子皆連弘字。期以應之。而宋宣祖之
諱。正當是也。

同泰寺浮圖灾。上曰。此魔也。宜廣為佛事。群臣稱善。
下詔曰。道高魔盛。行善障生。當窮茲木土。倍增往日。
遂起十二層浮圖(通鑑)。

已巳　大清三年四月。逆賊侯景陷臺城。懲求無巳。
帝憤之染疾。然齋戒不衰。念佛不輟。五月大漸。進膳
不飡。久而索蜜。未至。遂崩于淨居殿。壽八十六○太
宗簡文帝綱即位。

帝雖億兆務殷。而卷不釋手。察好聽訟。明若通神。躬
務儉約。體安菲素。外絕三驅之禮。內屏十鍾之宴。自

非宗廣祭祀。及諸法事不許音樂。所謂道資人弘。理
無虗授。事藉躬親。民信乃至。帝自受戒後。口味備斷。
日止一食。菜羮糲飯而矣。或遇事繁。日移中則𠻳口
以過。後宮侍御皆無羅綺。膳夫所掌。歲撤萬金。掖庭
之費。年減巨億四千以上。便斷房室內殿。寢處衣衾
率素布被。莞席草履。葛中闇室亦理衣冠。暑月未甞
褰袒。便殿所居。略同沙門。傍無侍御。顧無玩具。左右
唯經書卷軸。所對唯缾錫香爐。味旦坐朝日。肝乃息。
夜尋法寶。明發不寐。所利唯人。所約唯巳。誠起居之
常事。乃禁中之實錄。自古帝王莫能爾也。由是一人
履道。四方化之。國內普持六齋。兆民皆受八戒。每斷
重罪。終曰不擇。講解著辭。財法兼施。宮中佛像悉放
光明。夜必澍雨。朝則晴霽。天地震動。異香滿融。舉國
歸敬。咸希席脫。法事之盛。振古未有。靈異萬端。具如
陸雲之序云耳○隱子論。或謂梁因佛而亡。蓋亦未
之思耶。請以漢武校之。兩漢南北之君。享國年深。唯
漢梁二武恢崇庠序。養育人材一也。漢學仙。梁學佛。
所好亦一也。而漢武在位。五十四年。莫尊寵方士。壅
曠萬機。窮兵黷武。帑廩整然。民有離心。而不敗者何
也。漢未甞去兵也。梁末年漸踈將佐。去甲兵。此其所
以先敗也。嵩公廣原教曰。教不可泥。道不可罔。過與
不及。其為患一也。夫事有宜。理有至。從其宜而宜之。
所以為聖人之教也。即其至而至之。所以為聖人之
道也。梁之武帝。齊之文宜。反其宣而事教。不亦泥乎。

魏周二君。泥其至而預道。不亦罔乎。此釋子之苟時。
君之泥佛也如此。以是驗梁之泥教。不為不失。蓋學
佛自有中道也。梁雖泥道為失。然不由是而致敗。其
弊在乎弛武踈賢也。要之隆汙有定數。不可以苟延
之也。自古君臣父子纂弑。狂盜內悔。何可勝紀。今曲
言侯景之叛。而誣於佛何耶。共工之於伏羲。蚩尤之
於黃帝。羿促之於夏楚。昭王不反。申之於周。弑幽勝
廣之於秦。賈充成濟之於魏。劉石之於晉。爾朱之於
元魏。祿山朱泚黃巢之於唐。何代而無侯景也。旦以
子之殺父。如景之狂。何憚而不為哉。景雖陷臺城。不
加弑逆於武帝。何可加訾乎。

庚午　梁簡文大寶元年　西魏文帝大統十六年
　北齊文帝高洋丞。受東魏禪。即位晉陽(自庚午盡丁酉。五主。
一十八年)。

簡文帝。委心妙法。遍覽玄章。撰法集二百卷。法寶聯
璧四百餘篇。刺血寫般若十部。造資敬報恩二寺。然
天姿高明。而德性柔懦。終為侯景所制。不能自立。亦
時數使然也(卞正)○帝登重雲殿。侯景與帝禮佛。為誓
云。自今君臣。兩無猜貳。臣固不負陛下。陛下亦不得
負臣。

北齊。顯祖文宣帝高洋。是年五月。受東魏孝靜帝禪
即位。改元天保。帝佛慧早修。聖智罕測。既臨大祚。興
隆佛教。明年詔曰。仰惟慈明。緝寧四海。欲報之德正
覺。是憑諸鷙鳥傷生之類。宜放之山林。為太皇太后。

建立寶塔。廢鷹師曹。為報德寺。

從開闢以來。此至辛未歲。凡二百八十三代七十
六萬二千四百一十五年○世尊般涅槃至此年。
一千五百載。

壬申　後梁世祖元帝繹。改承聖元年。即湘東王也。
三月大敗侯景軍。景走尋為侯瑱殺之。十一月繹即
位于江陵。是為世祖元帝。帝體性多能入微靈悟。造
天居天宮二寺。每講法華經。解成寶論(卞正)。

北齊。是年。詔僧稠禪師至京。帝躬舉大駕。出郊迎之。
稠年過七十。神宇清曠。帝扶接入內。為說正理。拜受
禪道。自是彌承請誨。篤敬殷重。因受菩薩戒。於是斷
酒禁肉。放捨鷹鷂。去官畋漁。鬱成仁國。又斷天下屠
殺。於是年三月。大勸民齋戒。官因私菜。葷辛悉除。稠
留禁中。四十餘日。因辭還山。敕於鄴城建雲門寺居
之。一日帝駕幸謁稠。稠床坐不迎。有讒於帝。帝將入
寺。按其不敬。稠知之。預出二十里外候。帝及至。怪問
其故。稠曰。恐身不淨穢污伽藍。在此候耳。帝愧悔無
巳。乃躬負稠身往寺。稠不受。帝曰。弟子負師。行遍天
下。未足謝𠎝。因問弟子。前身曾作何等。答曰。曾作羅
剎王。是以今猶好殺。即呪盆水。令帝自觀其形。果然。
帝大驚。自是坐禪行道。尤銳於前。仍勑諸州。別置禪
肆。令達定慧者。就而教授。國儲分為三分。一以供國。
一以自用。一供三寶。自是徹情皈向。通古無倫。大起
寺塔。僧尼滿於諸州。佛法東流。此焉盛矣(僧史)。


甲戌　魏大統中。詔僧實禪師曰。師目麗重瞳。偏同
虞舜。背隆傴僂。分似周公。德宇純懿。軌量難模。可昭
玄三藏言為世寶(云云)。至是復以師才深德大。請為
國三藏。自是陶化京華。久而愈盛(僧史)。

初梁武帝造金像二軀。作重雲殿。禮事五十許年。至
是江左未定。利害相雄。王僧辨乃遣杜龕典衛宮闕。
龕性頑㐫。欲毀二像為鋌。先令數人上三休閣。令鑱
佛頂。鎚鑿始舉。二像一時回顧。所遣諸人臂不能舉。
失瘖如醉。杜龕亦然。仍見金剛𥪰來擊之。舉體洪爛。
穿皮露骨而死(感通錄)。

北齊文宣帝。大興佛法。天保中。道士陸脩靜。會梁武
帝開運。天監三年下敕捨道崇佛。靜與門徒。叛入齊。傾
散金玉。贈諸貴游。託以襟期。冀興道教。帝乃出勑。召
諸沙門。與道士校術。道士呪諸沙門。衣鉢或轉。呪諸
方梁。或橫或堅。沙門默無一對。士女貴賤。並以靜徒
為勝。靜乃高談自矜。唱言。神通權設。抑挫強侮。沙門
現一。我當現二。今薄示微術。並辭出退。事亦可見。帝
命上統。令與靜捔試。上曰。方術小伎。俗儒之耻。況出
世也。然天命相拒。豈得無言。可令最下座僧對之。時
釋曇顯位居末席。酒醉酣盛。扶輿上座。因立而笑。語
李宗云。向誇現術。一之與二。深有其致。即於座上翅
一足而立曰。吾巳現一。卿當現二。各無言對。顯曰。呪
諸衣物飛舉者。試卿術耳。命取稠禪師衣鉢呪之。皆
無動搖。帝勑十人舉之。不動如故。乃以衣置諸梁木。

怗然無驗。諸道士相[(厂@?)*頁]無顏。猶以言辨為勝。乃曰。佛
家自號為內則小也。詺道家為外則大也。顯應聲曰。
天子處內。定小庶人矣。靜與其徒。緘口無言。文宣處
座。自驗臧否。其徒求哀濟度。皆捨邪歸正。勑令剃染。
曰號神仙者。並上三爵臺。令其投身飛游。悉委尸于
地。偽妄斯伏。乃下詔曰。法門不二。真宗在一。求之正
路。寂泊為本。祭酒道士。世中假妄俗人未悟。乃有秪
崇。麴蘖是味。清虗焉在。瞿晡斯甜。慈悲永隔。上異仁
祠。下乖祭典。宜皆禁絕。不復遵事。頒勑遠近。咸使知
聞。其道士歸依者。並付昭玄大統上法師。度聽出家。
廣如別傳。于時齊境一心奉佛。國無兩事。迄于隋運
○顯公者上統。揣其骨則千里驥足異世同駕。以皃
取人。失之自古。則徒節玄黃矣。何能抗禦之哉。

丙子　天保七年。齊文宣在晉陽。使人騎白馲駝向
我寺。取經凾去。使問不知何寺。帝曰。但任駝行。自知
寺處。日晚出城。駝行至急。奄然如睡。忽至一山。名曰
冥寂。山半有寺。群沙彌曰。高洋駝來也。便引入寺。見
一老僧。拜巳。問曰。高洋作天子何似。曰聖明。曰爾來
何為。曰令取經函。僧曰。洋在寺懶讀經。令北行東□
是其房。可取凾與之。即乘駝而反。又如睡夢。奄至晉
陽。以凾反命。帝不久行至谷口水井寺。有捨身癡人。
不解語。忽語帝曰。我先行爾後來也(感通錄)。

丙子　梁敬帝。大平元年。西魏恭帝。禪位于宇文覺。
是為北周孝閔帝。十二月即位。


丁丑　梁大平二年九月。敬帝禪位于陳高祖。

論曰。觀梁之興。有以異於魏晉。觀梁之治。有以成今。
於宋齊史。褒以斯文德。有此武功。始自湯武之師。終
濟唐虞之業。此其實錄也。梁豈有慚德哉。武帝受命
之後。數十年間。禮樂文物。為南朝冠。此梁之治。獨出
於江在五朝。南北八代之右也。宋景文新史曰。梁蕭
氏興江左。實有功在民。終無大惡。以寢微而亡。餘祉
及其後裔。唐興得八業。宰相未聞。貶梁以好佛而致
之也。文中子知之。故著中說曰。齋戒修而梁國亡。非
釋迦之罪也。蓋疾史臣不知梁何以亡。爭以近跡。而
引咎於佛矣。武帝不求賢才。擢用庸鄙。春秋既高。留
神爼豆。泥情佛教。而在廷無諍臣矣。知子莫若父。況
三蠧並殲。獨全養嗣正德。不即大戮使陰召逆。雛咫尺
玉墀。鞠為茂草。故侯景得以稱名犯順。知梁有名將。
棄而勿用。士不知戰。有可乘之機故也。何謂名將。王
神念羊偘王僧辨侯瑱徐世譜陸法和。數子之才。梁
不任之。杜僧明周文育侯僧都麥鐵杖等。皆有將材。
梁不用之。反以資篡臣。湘東無御將之道。侯景未梟。
而陳氏問鼎矣。梁室速傾。其患在此。而議者以為仁
義禮樂戒律定慧不幸而亡梁。非也。仁義禮樂。堯舜
三代。皆資而大治。不聞始而大亂也。所以亂者。其後
嗣失德而巳。戒律定慧。漢明帝求其人。與教傳世。二
百載。唐太宗大興之。不害其為正觀之治。而傳世三
百年。宋太祖大宗。大興佛教。其傳世三百餘年。以是

明之。則佛不為王化之蠧。反以資於治也。夫言佛之
亡梁者。殆非正論(隱子梁室論)。
歷朝釋氏資鑑卷第四
