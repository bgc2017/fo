











大方廣佛花嚴經海印道場十重行願常徧禮懺儀
卷第三十
唐　蘭山雲巖慈恩寺護法國師一行沙門慧覺依經錄
宋　蒼山載光寺沙門普瑞補註
明　欽褒忠義忠藎四川布政佛弟子木增訂正
雞山寂光寺沙門讀徹參閱
天台習教觀沙門正止治定

第三十晌

次十行位中十善知識會

一切恭敬敬禮無盡三寶。

是諸眾等人各胡跪。嚴持香華。如法供養。願此供海
雲。徧滿十方界。百萬億金網。百萬億華帳。百萬億寶
帳。百萬億鬘帳。百萬億香帳。張施其上。華鬘垂下。香
氣普熏。百萬億花葢。百萬億鬘葢。百萬億寶葢。諸天
執持。四面行列。百萬億寶衣。以敷其上。百萬億樓閣。
綺煥莊嚴。百萬億摩尼網。百萬億寶網。彌覆其上。百
萬億寶瓔珞網。四面垂下。百萬億莊嚴具網。百萬億
葢網。百萬億衣網。百萬億寶帳寶。以彌其上。百萬億
寶蓮華網。開敷光榮。百萬億寶香網。其香美好稱悅
眾心。百萬億寶鈴帳。其鈴微動。出和雅音。百萬億旃
檀寶帳。香氣普熏。百萬億寶華帳。其花敷榮。百萬億

眾妙色衣帳。世所希有。百萬億菩薩帳。百萬億雜色
帳。百萬億真金帳。百萬億琉璃帳。百萬億種種寶帳。
悉張其上。百萬億一切寶帳。百萬億摩尼寶。以為莊
嚴。百萬億妙寶華。周匝瑩飾。百萬億頻婆羅帳。殊妙
間錯。百萬億香鬘。四面垂下。百萬億天堅固香。其香
普熏。百萬億天莊嚴具瓔珞。百萬億寶華瓔珞。百萬
億勝藏寶瓔珞。百萬億摩尼寶瓔珞。百萬億海摩尼
寶瓔珞。莊嚴座身。百萬億妙寶繒綵。以為垂帶。百萬
億因陀羅金剛寶。百萬億自在摩尼寶。百萬億妙色
真金衣。以為間飾。以如是等諸供養具。常作供養。帝
網重重。諸佛菩薩賢聖海眾。受此供養雲。以為光明
臺。廣於無邊界。無量無盡。願作佛事。

供養巳。一切恭敬。

次奉施寶錯呪


「　寶珠自性廣大海
　七寶山等最殊勝
　出興如斯供養雲
　諸佛等處我奉獻」



唵薩㗚末怛達遏怛囉得捺布桚銘遏薩摩𠹌囉悉
發囉捺薩麻英吽

寶錯經云。有一總持名無量種呪。皆能成就具大功
能。總持曰。

唵悉麻囉悉麻囉眉麻捺悉葛囉麻曷令[口*(椔-田+夕)]斡吽

次大慧施印呪

唵捺麻(緊)薩㗚末(二合)怛達(引)遏怛啞斡浪雞矴三末
(重)囉三末(重)囉吽


梵音讚佛


「　佛身常顯現
　法界悉充滿
　恒演廣大音
　普震十方國
　隨佛眾生心
　為興大法雲
　種種方便門
　示悟而調伏
　一切世界中
　見佛坐道場
　大眾所圍繞
　照耀十方國」



直言讚佛


「　如來深境界
　其量等虗空
　一切眾生入
　而實無所入
　如來深境界
　所有勝妙因
　億劫常宣說
　亦復不能盡
　隨其心智慧
　誘進咸令益
　如是度眾生
　諸佛之境界
　世間諸國土
　一切皆隨入
　智身無有色
　非彼所能見
　諸佛智自在
　三世無所礙
　如是慧境界
　平等如虗空
　法界眾生界
　究竟無差別
　一知悉了知
　此是如來境
　一切世界中
　所有諸音聲
　佛智皆隨了
　一無有分別
　非識所能識
　亦非心境界
　其性本清淨
　開示諸羣生
　非業非煩惱
　無物無住處
　無照無所行
　平等行世間
　一切眾生心
　普在三世中
　如來於一念
　一切悉明達」



  
  * 南無大方廣佛華嚴經中華藏世界海十身無礙本尊毗盧遮那佛
  * 南無大慈大悲五百誓願五濁救苦釋迦牟尼佛
  * 南無東方滿月世界十二上願五濁救苦藥師琉璃

  * 南無西方極樂世界四十八願五濁救苦阿彌陀佛
  * 南無十方三世盡虗空界微塵剎土中大方廣佛華嚴經圓滿教海
  * 南無大方廣佛華嚴經中主於行願真理普賢菩薩摩訶薩
  * 南無大方廣佛華嚴經中主於信解證智文殊師利菩薩摩訶薩
  * 南無大慈大悲五濁救苦千手千眼觀世音菩薩摩訶薩
  * 南無大願弘深五濁救苦出無佛世安慰人心常住𦦨魔羅界地藏王菩薩摩訶薩
  * 南無十方三世盡虗空界微塵剎土中十信菩薩十住菩薩十行菩薩十迴向菩薩十地菩薩等覺菩薩徧法界剎海微塵數菩薩一切海眾
  * 南無大方廣佛華嚴經末會中修證五相處五十五聖者
  * 南無大方廣佛華嚴經末會中圓器上根百城求法一生之內菩薩行圓為末世頓門修證軌範善財菩薩摩訶薩
  * 南無十方三世盡虗空界微塵剎土中法身色身形相舍利寶塔寺宇一切佛事又於法藏及講法處菩薩賢聖一切海眾
  * 南無大願摜甲求生淨土末濁夏國護持正法護法

  * 至心歸命禮大方廣佛華嚴經華藏世界海本尊毗盧遮那佛


「　十方盡歸命
　滅罪增淨信
　願生華藏海
　極樂淨土中」



第一善見比丘隨順燈解脫法門

經云爾時善財童子(至)殷勤瞻仰退辭而去。


「　願共諸眾生
　往生華藏海
　極樂淨土中」



次善見比丘修行處佛

  
  * 南無三十八恒河沙一切諸佛

次善見比丘

  
  * 南無南方三眼國得菩薩隨順燈解脫法門無量天龍八部諸神前後圍繞善見比丘


「　十方盡歸命
　滅罪增淨信
　願生華藏海
　極樂淨土中」



第二自在主工巧神智光明解脫法門

經云爾時善財童子(至)殷勤瞻仰辭退而去。


「　願共諸眾生
　往生華藏海
　極樂淨土中」



  
  * 南無南方名聞國河渚中得一切工巧大神通光明解脫門十千童子悉共圍繞自在主童子


「　十方盡歸命
　滅罪增淨信
　願生華藏海
　極樂淨土中」



第三具足優婆夷無盡福德藏解脫法門

經云爾時善財童子(至)瞻仰無厭辭退而去。



「　願共諸眾生
　往生華藏海
　極樂淨土中」



  
  * 南無南方海住城中得菩薩無盡福德藏解脫法門十千童女周匝圍繞具足優婆夷


「　十方盡歸命
　滅罪增淨信
　願生華藏海
　極樂淨土中」



第四明智居士隨意出生福德藏解脫法門

經云爾時善財童子(至)殷勤瞻仰辭退而去。


「　願共諸眾生
　往生華藏海
　極樂淨土中」



  
  * 南無南方大興城中得隨意出生福德藏解脫門十千眷屬前後圍繞明智居士


「　十方盡歸命
　滅罪增淨信
　願生華藏海
　極樂淨土中」



第五寶髻長者無量福德寶藏解脫法門

經云爾時善財童子(至)殷勤瞻仰辭退而去。


「　願共諸眾生
　往生華藏海
　極樂淨土中」



次寶髻長者得法處佛

  
  * 南無圓滿莊嚴世界無邊光明法界普莊嚴王佛

次寶髻長者

  
  * 南無南方師子宮城內得菩薩無量福德寶藏解脫門寶髻長者
  * 南無寶髻八楞寶帳第五層上宣說諸法五地菩薩一切海眾
  * 南無寶髻八楞寶帳第六層上集妙莊嚴道場中顯示般若一切菩薩海眾

  * 南無寶髻八楞寶帳第七層上得如響忍一切菩薩海眾
  * 南無寶髻八楞寶帳第八層上得通不退無量菩薩一切海眾
  * 南無寶髻八楞寶帳第九層上一生補處一切菩薩海眾
  * 南無寶髻八楞寶帳第十層上淨佛國土轉正法輪一切如來


「　十方盡歸命
　滅罪增淨信
　願生華藏海
　極樂淨土中」



第六普眼長者令一切眾生普見諸佛歡喜解
脫法門

經云爾時善財童子(至)殷勤瞻仰辭退而去。


「　願共諸眾生
　往生華藏海
　極樂淨土中」



  
  * 南無南方藤根國普門城中得令諸眾生普見諸佛歡喜解脫門普眼長者


「　十方盡歸命
　滅罪增淨信
　願生華藏海
　極樂淨土中」



第七無厭足王如幻解脫法門

經云爾時善財童子(至)繞無數帀辭退而去。


「　願共諸眾生
　往生華藏海
　極樂淨土中」



  
  * 南無南方多羅幢城內得如幻解脫門十億侍女十千大臣十萬猛卒前後圍繞無厭足王
  * 南無善財童子參無厭足王化種種惡相令起疑空



「　十方盡歸命
　滅罪增淨信
　願生華藏海
　極樂淨土中」



第八大光王大慈為首隨順世間三昧解脫法
門

經云爾時善財童子(至)殷勤瞻仰辭退而去。


「　願共諸眾生
　往生華藏海
　極樂淨土中」



次大光王修行處佛

  
  * 南無如是所問無量百千億諸佛

次大光王

  
  * 南無南方妙光城中得諸菩薩大悲為首能隨順世間三昧法門大光王


「　十方盡歸命
　滅罪增淨信
　願生華藏海
　極樂淨土中」



第九不動優婆夷難摧伏智慧藏解脫法門

經云爾時善財童子(至)殷勤瞻仰辭退而去。


「　願共諸眾生
　往生華藏海
　極樂淨土中」



次不動優婆夷發心處佛

  
  * 南無離垢劫中脩臂佛道場一切海眾

次不動優婆夷

  
  * 南無南方安住王宮內得菩薩難摧伏智慧藏等解脫門不動優婆夷
  * 南無虗空中與善財童子勝緣勸諭恒常隨逐令警覺者自業行神菩薩宮天

  * 南無如是等不可說佛剎微塵數世界中攝生神如來使天


「　十方盡歸命
　滅罪增淨信
　願生華藏海
　極樂淨土中」



第十徧行外道普觀世間解脫法門

經云爾時善財童子(至)殷勤瞻仰辭退而去。


「　願共諸眾生
　往生華藏海
　極樂淨土中」



  
  * 南無南方無量都薩羅城內得菩薩安住普觀世間解脫門十千梵眾前後圍繞徧行外道
  * 南無為上根百城求法一生之內菩薩行圓為末世頓門修證軌範善財菩薩


「　十方盡歸命
　滅罪增淨信
　願生華藏海
　極樂淨土中」



次毀滅佛法懺悔

惟願帝網無盡佛法僧寶。毗盧遮那如來。普賢文殊
海會聖眾。世出世神。慈悲本願。放大光明。照于法會。
證明護念。哀愍攝受。我等比丘比丘尼式叉摩那沙
彌沙彌尼等。昔修微善。今得人身。釋迦如來末法之
中。出家學道。不能光顯佛日。自利利他。禪定智慧。亦
不曾習。虗受信施。無戒無德。自高自慢。解脫戒律。多
有犯觸。如是罪業。發露懺悔。

蓮華面經云。佛告阿難。我今當說。未來之時。有諸破
戒比丘。身著袈裟。遊行城邑。往來聚落。住親戚家。彼
非比丘。又非白衣。畜養婦妾。產育男女。復有比丘。住

婬女家。復有比丘。婬比丘尼。復有比丘。貯蓄金銀。造
作生業。以自活命。復有比丘。通致使驛。以自活命。復
有比丘。專行醫藥。以自活命。復有比丘。圍棋六博。以
自活命。復有比丘。為他卜筮。以自活命。復有比丘。為
他呪彼死屍令起。遣煞怨家。以自活命。復有比丘。為
他誦呪驅遣鬼神。多取財物。以自活命。復有比丘。專
行殺生。以自活命。復有比丘。住僧伽藍。私自費用佛
法僧物。以自活命。復有比丘。內實犯戒。外示護持。受
人信施復有比丘。雖不破戒。而懷慳惜。衣服飲食。及
以鄙恡眾僧之物。不與客僧。復有比丘。雖不破戒。恡
惜眾僧房舍床座。不與客僧。復有比丘。雖不破戒。為
諸檀越。供養禮拜。多得財利。其心不欲令餘比丘受
人信施。惟欲自受。復有比丘。實非羅漢。而常詐稱得
羅漢果。欲令人知我是羅漢。復有比丘。多受檀越四
事供養。內無實德。惟增貪心。但為活命。不為修道。復
有比丘。興利商賈。以自養活。復有比丘。專行偷盜。以
自養活。復有比丘。畜養象馬駝驢牛羊。乃至買賣。以
自養活。復有比丘。販賣奴婢。以自養活。復有比丘。屠
殺牛羊。以自養活。復有比丘。受募入陣征戰討伐。多
殺眾人。以求勳賞。復有比丘。穿窬墻壁。盜他財物。以
自活命。復有比丘。專行劫奪。攻破城邑及與聚落。以
自活命。復有比丘。毀壞佛塔。取其寶物。以自活命。如
是無量地獄因緣。捨命之後。皆墮地獄。今皆懺悔。

阿難。譬如師子。命絕身死。若空若地。若水若陸。所有

眾生。不敢食彼師子身肉。惟師子身。自生諸蟲。還自
食噉師子之肉。阿難。我之佛法。非餘能壞。是我法中
諸惡比丘。猶如毒剌。破我三阿僧祗劫積行勤苦所
集佛法。阿難。譬如有人入於大海至寶渚中。多取寶
物。置於船上。欲渡大海。於中沉沒。佛之正法。如彼寶
船。當來破戒諸惡比丘。多樂造作種種惡業。滅我佛
法。沉沒不現。阿難。如來涅槃不久之間。正法當亂。正
法亂巳。復有種種諸惡比丘。出現於世。不信如來得
證無漏寂滅涅槃。況復信有世間餘人得阿羅漢入
涅槃者。阿難。如來所有正法。名味句義。所謂修多羅。
祇夜。鞞迦曷羅。伽他。優陀那。尼陀那。阿波陀那。伊帝
鼻利多伽。闍多迦。裴畜略。阿浮陀達摩。優波提舍。十
二部經。為惡比丘之所毀滅。彼諸人等。樂作文章。綺
飾言詞。多有如是諸惡比丘。破我佛法。爾時阿難白
佛言。世尊。當來之時。如是破戒諸惡比丘。而出生耶。
佛言。如是如是。諸惡比丘。出現於世。雖披法服剃除
鬚髮。破我佛法。今皆懺悔。

佛藏經云。舍利弗。我今語汝。若人一日殺百千萬億
眾生。一日偷盜百千萬億種金銀寶物。邪淫者晝夜
不息。妄語者常欺誑人。口業不淨。無一實語。兩舌者
常破和合。亦助破者。惡口者。口常惡逆。乃至不說柔
輭一語。綺語者。無有根本。人聞此事。以餘無量語言
忤亂。貪嫉者於他物生非無心。瞋恚者無有因緣。橫
起瞋恚。懷恨滿心。邪見者。樂行非道。舍利弗。於意云

何。若人百歲成就如是十不善罪。破戒比丘。一日一
夜。受他供養。罪多於彼。今皆懺悔。

又藥師經云。觸犯所學三歸依。或毀犯五戒八戒十
戒。菩薩四百戒。十重四十八輕。四根本四十六種微
[侃/心]。比丘二百五十戒。比丘尼五百戒。三千威儀。八萬
細行。曼殊室利。若諸有情。雖於如來受諸學處。而破
尸羅。有雖不破尸羅。而破軌則。有於尸羅軌則。雖得
不壞。而毀正見。有雖不毀正見。而棄多聞。於佛所說
契經深義。不能解了。有雖多聞。而增上慢。由增上慢
覆蔽心故。自是非他。嫌謗正法。為魔伴黨。如是愚人。
自行邪見。復令無量俱胝有情。墮大險坑。此諸有情。
應於地獄旁生鬼趣之中。流轉無窮。今皆懺悔。

又法滅盡經云。如來三月。當般涅槃。與諸比丘及諸
菩薩無央數眾。來詣佛所。稽首于地。眷屬圍繞。渴仰
聞法。世尊。寂靜默無所說。光明不現。賢者阿難。作禮
白佛言。世尊。前後說法。威光獨顯。今大眾會光更不
現。何故如此。必有緣故。願聞其意。佛默不應。如是至
三。佛告阿難。吾涅槃後。法欲滅時。五逆濁世魔道興
盛。魔作沙門。壞亂吾道。著俗衣裳。樂好袈裟五色之
服。飲酒噉肉。殺生貪味。無有慈心。更相憎嫉。時有菩
薩辟支羅漢。精進修德。一切敬待。人所宗尚。教化平
等。憐貧念老。救育窮厄。恒以經像。令人奉事。作諸功
德。志性思善。不侵害人。損身濟物。不自惜巳。忍辱仁
和。設有是人。眾魔比丘。咸共嫉之。誹謗揚惡。擯黜驅

遣。不令得住。自共於後。不修道德。寺廟空荒。無復修
理。轉就毀壞。但貪財物。積聚不散。不作福德。販賣奴
婢。耕田種植。焚燒山林。傷害眾生。無有慈心。奴為比
丘。婢為比丘尼。無有道德。淫沃濁亂。男女不別。令道
薄淡。皆由斯輩。或避縣官。依倚吾道。求作沙門。不修
戒律。月半月盡。雖名誦戒。厭倦懈怠。不欲聽聞。抄略
前後。不肯盡說。經不誦習。設有讀者。不識字句。為彊
言是。不咨明者。貢高求名。虗顯雅步。以為榮冀。望人
供養。眾魔比丘。命終之後。精神當墮無擇地獄。五逆
罪中。餓鬼畜生。靡不經歷。恒河沙劫。罪竟乃出。生在
邊國無三寶處。法欲滅時。女人精進。恒作福德。男子
懈慢。不用法語。眼見沙門。如視糞土。無有信心。法將
殄沒。當爾之時。諸天泣淚。水旱不調。五穀不熟。疫氣
流行。死亡者眾。人民勤苦。縣官尅罰。不順道理。皆思
樂亂。惡人轉多。如海中沙。善者甚少。若一若二。劫欲
盡處。日月轉促。人命轉短。四十頭白。男子淫泆。精盡
夭命。或壽六十。男子壽短。女人壽長。七十九十。或至
百歲。大水忽起。卒至無期。世人不信。故為有常眾生
雜類。無有豪賤。沒溺流飄魚鼈食噉。時有菩薩辟支
羅漢。眾魔驅逐。不與眾會。三乘入山福德之地。恬泊
自守。以為欣快。壽命延長。諸王衛護。月光出世。得相
遭值。共興吾道。五十二歲。首楞嚴經。般舟三昧。先化
滅去。十二部經。尋後化滅。聖王去後。沙門袈裟。自然
變白。吾法滅時。譬如油燈臨欲滅時。光明更盛。正法

滅時。亦如燈滅。自此之後。難可數說。今皆懺悔。

我等為無明所覆。違背法律。不識罪因。今遇道場。方
能覺悟。歸命毗盧遮那如來及一切賢聖海眾。燒香
散華。違背法律。發露懺悔。不敢覆藏。由此因緣。我及
法界眾生海。違背法律。一切重罪。悉願清淨。

次懺悔滅罪印呪

唵薩㗚末(二合)巴(引)巴眉悉普怛[口*捺]曷捺末日囉也莎
曷(應誦三徧)


「　百劫積集罪
　一念盡盪除
　如火焚枯草
　滅盡無有餘」




「　我昔所造諸惡業
　皆由無始貪嗔癡
　從身語意之所生
　一切我今皆懺悔」



懺悔巳至心歸命禮本尊毗盧遮那佛。

○(白)眾等聽說經中無常偈


「　常求諸欲境
　不行於善事
　云何保形命
　不覺死來侵
　命根氣欲盡
　肢節悉分離
　眾苦與死俱
　此等徒歎恨
　歎恨一生事
　不解早修真
　惟躭名與利
　廣作諸惡業
　諸業之所作
　過於工畫師
　業畫師極巧
　能生種種形
　種種諸彩色
　現觀猶可知
　心業布眾形
　其數不可計
　臨終方始悔
　巳往復不追
　勸諸徒眾等
　後車須改轍」


大方廣佛華嚴經海印道場十重行願常徧禮懺儀
卷第三十

