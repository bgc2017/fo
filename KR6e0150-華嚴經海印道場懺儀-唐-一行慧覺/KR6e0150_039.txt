











大方廣佛華嚴經海印道場十重行願常徧禮懺儀
卷第三十九
唐　蘭山雲巖慈恩寺護法國師行沙門慧覺依經錄
宋　蒼山載光寺沙門普瑞補註
明　欽褒忠義忠藎四川布政佛弟子木增訂正
雞山寂光寺沙門讀徹參閱
天台習教觀沙門正止治定

第三十九晌

次等覺會中智照無二文殊菩薩會

一切恭敬敬禮無盡三寶。

是諸眾等人各胡跪。嚴持香華。如法供養。願此供海
雲徧滿十方界。無等香香王。毗頭薩利多香香王。此
香形相。猶如水滴。無越勝香香王。種種覺悟香香王。
阿盧吒斡底香香王。其香赤色。猶如赫日。從樹中出。
是汁香也。身心隨樂出香香王。隨時堅細。旃檀香香

王。現境像堅固旃檀香香王。梵語烏洛迦薩羅香。堅
黑沉水香香王。諸根不動香香王。一一香中。出無量
香。徧至十方一切法界一切諸佛眾會道場中。變為
種種妙香。宮殿香。垣墻香。重閣香。欄檻香。却敵香。帳
門香。戶牗香。半月香。羅網香。形像香。圓光香。莊嚴具
香。光明香。雲雨香。幢香。帳香。幡香。葢香。十方一切法
界中。周徧莊嚴。處處充滿。而為供養。以此供養善根。
迴向三處。一永離一切貧窮困苦。二常見諸佛菩薩。
三恒聞諸佛正法。以如是等諸供養具。常作供養。帝
網重重諸佛菩薩賢聖海眾。受此供養雲。以為光明
臺。廣於無邊界無量無盡。願作佛事。

供養巳。一切恭敬。

次奉施寶錯呪


「　寶珠自性廣大海
　七寶山等最殊勝
　出興如斯供養雲
　諸佛等處我奉獻」



唵薩㗚末怛達遏怛囉得捺布桚銘遏薩摩𠹌囉悉
癹囉捺薩麻英吽

寶錯經云。有一總持名無量種呪。皆能成就具大功
能。總持曰。

唵悉麻囉悉麻囉眉麻捺悉葛囉麻曷令[口*(椔-田+夕)]斡吽

次不空摩尼印呪

唵啞麼遏布[口*(椔-田+夕)]麻禰巴能麻末𠷌呤怛達遏怛眉浪
雞矴薩慢怛不囉薩囉吽

梵音讚佛



「　佛身等剎塵
　普雨於法雨
　無生無差別
　現一切世間
　三世一切剎
　所有眾導師
　種種名號殊
　為說皆令見
　過未及現在
　一切諸如來
　所轉妙法輪
　此會皆得聞」



直言讚佛


「　如來始坐道場時
　一切大地皆搖動
　十方世界悉蒙光
　六趣眾生咸離苦
　佛現無量種種身
　轉於清淨妙法輪
　乃至三世一切劫
　求其邊際不可得
　寶座高廣最無等
　徧滿十方無量界
　以種種妙相莊嚴
　佛住彼土難思議
　或於無量諸世界
　示現出家成佛道
　乃至最後般涅槃
　分布其身起塔廟
　如是種種無邊行
　導師演說佛所在
　世尊所有大功德
　誓願修行悉令盡
　以彼善根迴向時
　住於如是方便法
　如是修習菩提行
　其心畢竟無厭怠」



  
  * 南無大方廣佛華嚴經中華藏世界海十身無礙本尊毗盧遮那佛
  * 南無大慈大悲五百誓願五濁救苦釋迦牟尼佛
  * 南無東方滿月世界十二上願五濁救苦藥師琉璃光王佛
  * 南無西方極樂世界四十八願五濁救苦阿彌陀佛
  * 南無十方三世盡虗空界微塵剎士中大方廣佛華

  * 南無大方廣佛華嚴經中主於行願真理普賢菩薩摩訶薩
  * 南無大方廣佛華嚴經中主於信解證智文殊師利菩薩摩訶薩
  * 南無大慈大悲五濁救苦千手千眼觀世音菩薩摩訶薩
  * 南無大願弘深五濁救苦出無佛世安慰人心常住琰魔羅界地藏王菩薩摩訶薩
  * 南無十方三世盡虗空界微塵剎士中十信菩薩十住菩薩十行菩薩十迴向菩薩十地菩薩等覺菩薩徧法界剎海微塵數菩薩一切海眾
  * 南無大方廣佛華嚴經末會中修證五相處五十五聖者
  * 南無大方廣佛華嚴經末會中圓器上根百城求法一生之內菩薩行圓為末世頓門修證軌範善財菩薩摩訶薩
  * 南無十方三世盡虗空界微塵剎土中法身色身形相舍利寶塔寺宇一切佛事又於法藏及講法處菩薩賢聖一切海眾
  * 南無大願摜甲求生淨土末濁夏國護持正法護法國師
  * 至心歸命禮大方廣佛華嚴經華藏世界海本尊毗盧遮那佛



「　十方盡歸命
　滅罪增淨信
　願生華藏海
　極樂淨土中」



第四會智照二相解脫法門

經云爾時善財童子(至)受行其教無有違逆。


「　願共諸眾生
　往生華藏海
　極樂淨土中」



  
  * 南無普門國中蘇摩那城一百一十由旬外文殊師利菩薩摩訶薩
  * 南無智滿究竟三千世界微塵數諸善知識一切海眾
  * 南無圓器上根百城求法一生之內菩薩行圓為末世頓門修證軌範善財菩薩摩訶薩


「　十方盡歸命
　滅罪增淨信
　願生華藏海
　極樂淨土中」



次不報四恩懺悔

惟願帝網無盡佛法僧寶毗盧遮那如來。普賢文殊
海會聖眾。世出世神。慈悲本願。放大光明。炤於法會。
證盟護念。哀愍攝受。願我及一切眾生海。自從無始
直至今時。無明葢覆。不知恩德。不能報恩。一切罪障。
發露懺悔。

心地觀經云。爾時佛告五百長者言。善男子。世間之
恩。有其四種。一父母恩。二眾生恩。三國王恩。四三寶
恩。如是四恩。一切眾生。平等荷負。

善男子。父母恩者。父有慈恩。母有悲恩。母悲恩者。若
我住世。於一劫中。說不能盡。我今為汝宣說少分。假

使有人為福德故。恭敬供養一百淨行大婆羅門。一
百五通諸大神仙。一百善友。安置七寶上妙堂內。以
百千種上妙珍饍。垂諸瓔珞。眾寶衣服。旃檀沈香。立
諸房舍。百寶莊嚴。牀臥敷具。療治眾病百種湯藥。一
心供養。滿百千劫。不如一念住孝順心。以微少物色
養悲母。隨所供侍。比前功德。百千萬分。不可較量。世
間悲母。念子無比。思及未形。始自受胎。經於十月。行
住坐臥。受諸苦惱。非口所宣。雖得欲樂飲食衣服。而
不生愛。憂念之心。恒無休息。但自思惟。將欲生產。漸
受諸苦。晝夜愁惱。若產難時。如百千刃競來屠割。遂
致無常。若無苦惱。諸親眷屬。喜樂無盡。猶如貧女得
如意珠。其子發聲。如聞音樂。以母胸臆而為寢處。左
右膝上。常為遊履。於胸臆中。出甘露泉。長養之恩。彌
於普天。憐愍之恩。廣大無比。世間所高莫過山岳。悲
母之恩。逾於須彌。世間之重大地為先。悲母之恩。亦
過於彼。若有男女。背恩不順。令其父母生怨念心。母
發惡言。子即隨墮。或在地獄餓鬼畜生。世間之疾莫
過猛風。怨念之徵。復速於彼。一切如來金剛天等。及
五通仙。不能救護。若善男子善女人。依悲母教。承順
無違。諸天護念。福樂無盡。如是男女。即名尊貴天人
種類。或是菩薩。為度眾生。現為男女。饒益父母。若善
男子善女人。為報母恩。經於一劫。每日三時。割自身
肉。以養父母。而未能報一日之恩。所以者何。一切男
女。處於胎中。口吮乳根。飲噉母血。及出胎巳。幼稚之

前。所飲母乳。百八十斛。母得上味。皆與其子。珍妙衣
服。亦復如是。愚癡鄙陋。情愛無二。昔有女人。遠遊他
國。抱所生子。渡殑伽河。其水瀑漲。力不能前。愛念不
捨。母子俱沒。以是慈心善根力故。即得上生色究竟
天。作大梵王。以是因緣。母有十德。一名大地。於母胎
中為所依故。二名能生。經歷眾苦而能生故。三名能
正。恒以母手理五根故。四名養育。隨四時宜能長養
故。五名智者。能以方便生智慧故。六名莊嚴。以妙瓔
珞而嚴飾故。七名安隱。以母懷抱為止息故。八名教
授。善巧方便導引子故。九名教誡。以善言辭離眾惡
故。十名與業。能以家業付囑子故。善男子。於諸世間。
何者最富。何者最貧。悲母在堂。名之為富。悲母不在。
名之為貧。悲母在時。名為日中。悲母死時。名為日沒。
悲母在時。名為月明。悲母亡時。名為暗夜。是故汝等
勤加修習。孝養父母。若人供佛。福等無異。應當如是
報父母恩。又經云。承侍父母之福。與承侍一生補處
菩薩福德齊等。若人承侍五百羅漢。不如承侍生身
父母。由是父母恩重故。佛擔父棺。三千震動。知父母
恩重故。佛滅雖三重氎褁。母來復起問訊。此皆為不
孝眾生。而示跡矣。是以我等自多劫來。或父母處棄
於孝行禮儀。殺害打罵。呵責說過。三業錯失。六根違
禮。造罪無量。今皆懺悔。

次眾生恩者。即無始來一切眾生。輪轉五道。經百千
劫。於多生中。互為父母。以互為父母故。一切男子。即

是慈父。一切女人。即是悲母。昔生生中。有大悲故。猶
如現在父母之恩等無差別。如是昔恩。猶未能報。或
因妄業生諸違順。以執著故。反為其怨。何以故。無明
覆障宿住智明。不了前生曾為父母。所可報恩。互為
饒益。無饒益者。名為不孝。以是因緣。諸眾生類。於一
切時。亦有大恩。實為難報。如是之事。名眾生恩。行願
經云。盡法界虗空界。十方剎海。所有眾生。種種差別。
所謂卵生胎生溼生化生。或有依於地水火風而生
住者。或有依空及諸草木而生住者。種種生類。種種
色身。種種形狀。種種相貌。種種壽量。種種族類。種種
名號。種種心性。種種知見。種種欲樂。種種意行。種種
威儀。種種衣服。種種飲食。處於種種村營聚落城邑
宮殿。乃至一切天龍八部人非人等。無足二足。四足
多足。有色無色。有想無想。非有想非無想。如是等類。
我皆於彼隨順而轉。種種承事。種種供養。如敬父母。
如奉師長及阿羅漢。乃至如來等無有異。於諸病苦。
為作良醫。於失道者。示其正路。於暗夜中。為作光明。
於貧窮者。令得伏藏。菩薩如是平等。饒益一切眾生。
何以故。菩薩若能隨順眾生。則為隨順供養諸佛。若
於眾生。尊重承事。則為尊重承事如來。若令眾生生
歡喜者。則令一切如來歡喜。何以故。諸佛如來。以大
悲心而為體故。因於眾生。而起大悲。因於大悲。生菩
提心。因菩提心。成等正覺。譬如曠野沙磧之中。有大
樹王。若根得水。枝葉華果。悉皆繁茂。生死曠野菩提

樹王亦復如是。一切眾生而為樹根。諸佛菩薩而為
華果。以大悲水。饒益眾生。則能成就諸佛菩薩智慧
華果。何以故。若諸菩薩。以大悲水。饒益眾生。則能成
就阿耨多羅三藐三菩提故。是故菩提屬於眾生。若
無眾生。一切菩薩。終不能成無上正覺。善男子。汝於
此義。應如是解。以於眾生心平等故。則能成就圓滿
大悲。以大悲心隨眾生故。則能成就供養如來一切
眾生。願令眾生。常得安樂。無諸病苦。若行惡法。皆悉
不成。所修善業。皆悉成就。關閉一切諸惡趣門。開示
人天涅槃正路。若諸眾生。因其積集諸惡業故。所感
一切極重苦果。我皆代受。令彼眾生。悉得解脫。又首
楞嚴經云。一切眾生。從無始來。種種顛倒。業種自然。
如惡叉聚。諸修行人。不能得成無上菩提。乃至別成
聲聞緣覺。及成外道諸天魔王。及魔眷屬。皆由不知
二種根本。錯亂修習。猶如煑沙。欲成嘉饌。縱經塵劫。
終不能得。云何二種。阿難。一者無始生死根本。則汝
今者與諸眾生。用攀緣心。為自性者。二者無始菩提
涅槃元清淨體。則汝今者識精元明。能生諸緣。緣所
遺者。由諸眾生。遺此本明。雖終日行。而不自覺。枉入
諸趣。若和合者。同於變化。終始相成。生滅相續。生死
死生。生生死死。如旋火輪。未有休息。彼一切眾生者。
今我及汝處有大恩故。因何不報。是故我等。自從無
始。無明障覆。於諸眾生。不知報恩。今皆懺悔。

國王恩者。福德最勝。雖生人間。得自在故。三十三天

諸天子等。恒與其力常護持故。於其國界山河大地。
盡大海際。屬於國王。一人福德。勝過一切眾生福故。
是大聖王。以正法化。能使眾生。悉皆安樂。譬如世間
一切堂殿。柱為根本。人民豐樂。王為根本。依王有故。
亦如梵王。能生萬物。聖王能生治國之法。利眾生故。
如日天子。能炤世間。聖王亦能觀察天下人安樂故。
王失正治。人無所依。若以正化。八大恐怖。不入其國。
所謂他國侵逼。自界叛逆。惡鬼疾病。國土譏饉。非時
風雨。過時風雨。日月薄蝕。星宿變怪。人王正化。利益
人民。如是八難。不能侵故。譬如長者唯有一子。愛念
無比。憐愍饒益。常與安樂。晝夜不捨。國大聖王亦復
如是。等示羣生。如同一子。擁護之心。晝夜無捨。如是
人王。令修十善。名福德主。若不令修。名非福主。所以
者何。若王國內。一人修善。其所得福。皆為七分。造善
之人。得其五分。於彼國王。常獲二分。善因王修。同福
利故。造十惡業。亦復如是。同其事故。一切國內。田地
園林所生之物。皆為七分。亦復如是。若有人王。成就
正見。如法化世。名為天王。以天善法。化世間故。諸天
善人。及護世王。常來加護。守王宮故。雖處人間。修行
天業。賞罰之心。無徧黨故。一切聖王法皆如是。如是
聖主。名正法王。以是因緣。成就十德。一名能炤。以智
慧眼。炤世間故。二名莊嚴。以大福智。莊嚴國故。三名
與樂。以大安樂。與人民故。四名伏怨。一切怨敵。自然
伏故。五名離怖。能却八難。離恐怖故。六名任賢。集諸

賢人。評國事故。七名法本。萬姓安住。依國王故。八名
持世。以天王法。持世間故。九名業主。善惡諸業。屬國
王故。十名人主。一切人民。王為主故。一切國土。以先
世福。成就如是十種勝德。大梵天王。及忉利天。常助
人王。受勝妙樂。諸羅剎王。及諸神等。雖不現身。潛來
衛護王及眷屬。王見人民。造諸不善。不能制止。諸天
神等。悉皆遠離。若見修善。歡喜讚歎。盡皆唱言。我之
聖王。龍天喜悅。澍甘露雨。五穀成熟。人民豐樂。若不
親近諸惡人等。普利世間。咸從正化。如意寶珠。必現
王國。於王鄰國。咸來歸伏。人與非人。無不稱歎。若有
惡人。於國王內。而生逆心。於須臾頃。如是之人。福自
衰滅。命終當墮地獄之中。經歷畜生。備受諸苦。所以
者何。由於聖王不知恩故。起諸惡逆。得如是報。若有
人民。能行善心。敬重人王。尊重如佛。是人現世。安隱
豐樂。所有願求。無不稱心。所以者何。一切國王。於過
去時。曾授如來清淨禁戒。常為人王。安隱快樂。以是
因緣。違順果報。皆如谷響。聖主恩德。廣大如是。又普
賢行願經云。諸天龍王。三年不降雨。饑饉來時。一國
庶民盡死。若一時無國王者。互相殺戮。由是我等從
無始劫來無明覆故。不知國王恩。造種種違逆之罪。
今皆懺悔。

次三寶恩者。名不思議。利樂眾生。無有休息。是諸佛
身。真善無漏。無數大劫。修因所證。三有業報。永盡無
餘。功德寶山。巍巍無比。一切有情所不能知。福德甚

深。猶如大海。智慧無礙。等於虗空。神通變化。充滿世
間。光明徧炤十方三世。一切眾生。煩惱業障。都不覺
知。沈淪苦海。生死無窮。三寶出世。作大船師。能截愛
流。超昇彼岸。諸有智者。悉能瞻仰。善男子等。唯一佛
寶。具三種身。一自性身。二受用身。三變化身。第一佛
身。有大斷德。二空所顯。一切諸佛。悉皆平等。第二佛
身。有大智德。真常無漏。一切諸佛。悉皆同意。第三佛
身。有大恩德。定通變現。一切諸佛。悉皆同事。善男子。
其自性身。無始無終。離一切相。絕諸戲論。周圓無際。
凝然常住。其受用身。有二種相。一自受用。二他受用。
自受用身。三僧祗劫所修萬行。利益安樂諸眾生巳。
十地滿心。運身直往色究竟天。出過三界淨妙國土。
坐無數量大寶蓮華。而不可說。海會菩薩。前後圍繞。
以無垢繒。繫於頂上。供養恭敬。尊重讚歎。如是名為
後報利益。爾時菩薩。入金剛定。斷除一切微細所知
諸煩惱障。證得阿耨多羅三藐三菩提。如是妙果。名
現利益。是真報身。有始無終。壽欲劫數。無有限量。初
成正覺。窮未來際。諸根相好。徧周法界。四智圓滿。是
真報身受用法樂。一大圓鏡智。轉異熟識。得此智慧。
如大圓鏡。現諸色像。如是如來鏡智之中。能現眾生。
諸善惡業。以是因緣。此智名為大圓鏡智。依大悲故
恒緣眾生。依大智故。常如法性。雙觀真俗。無有間斷。
常能執持無漏根身。一切功德。為所依止。二平等性
智。轉我見識。得此智慧。是以能證自佗平等無二我

性。如是名為平等性智。三妙觀察智。轉分別識。得此
智慧。能觀諸法自相共相。於眾會前。說諸妙法。能令
眾生得不退轉。以是名為妙觀察智。四成所作智。轉
五種識。得此智慧。能現一切種種化身。令諸眾生成
熟善業。以是因緣。名為成所作智。如是四智而為上
首。具足八萬四千智門。如是一切諸功德法。名為如
來自受用身。諸善男子。二者如來他受用身。具足八
萬四千相好。居真淨土。說一乘法。令諸菩薩。受用大
乘微妙法樂。一切如來。為化十地諸菩薩眾。現於十
種他受用身。第一佛身。坐百葉蓮華。為初地菩薩。說
百法明門。菩薩悟巳。起大神通變化。滿於百佛世界。
利益安樂無數眾生。第二佛身。坐千葉蓮華。為二地
菩薩。說千法明門。菩薩悟巳。起大神通變化。滿於千
佛世界。利益安樂無量眾生。第三佛身。坐萬葉蓮華。
為三地菩薩。說萬法明門。菩薩悟巳。起大神通變化。
滿於萬佛國土。利益安樂無數眾生。如是如來漸漸
增長。乃至十地他受用身。坐不可說妙寶蓮華。為十
地菩薩。說不可說諸法明門。菩薩悟巳。起大神通變
化。滿於不可說佛微妙國土。利益安樂不可宣說不
可宣說無量無邊種類眾生。如是大小諸化佛身。各
各具足三十二相八十種好。為諸資糧及四善根諸
菩薩等。二乘凡夫。隨宜為說三乘妙法。為諸菩薩。說
應六波羅蜜。令得阿耨多羅三藐三菩提。究竟佛慧。
為求辟支佛者。說應十二因緣法。為求聲聞者。說應

四諦法。度生老病死。究竟涅槃。為餘眾生。說人天教。
令得人天安樂妙果。諸如來等大小化佛。皆悉名為
佛變化身。善男子。如是二種應化身佛。雖現滅度。而
此佛身相續常住。諸善男子。如一佛實。有如是等無
量無邊不可思議利樂眾生廣大恩德。以是因緣。名
為如來應正徧知明行圓滿善逝世間解無上士調
御丈夫天人師佛世尊。善男子。一佛寶中。具足六種
微妙功德。一者無上大功德田。二者無上有大恩德。
三者無足二足及以多足眾生中尊。四者極難值遇
如優曇華。五者獨一出現三千大千世界。六者世出
世間功德滿一切義依。具如是等六種功德。常能利
樂一切眾生。是名佛寶不思議恩。

善男子。於法寶中。有其四種。一者教法。二者理法。三
者行法。四者果法。一切無漏能破無明煩惱業障聲
名句文。名為教法。有無諸法。名為理法。戒定慧行。名
為行法。無為妙果。名為果法。如是四種。名為法寶。引
導眾生。出生死海。到於彼岸。善男子。諸佛所師。即是
法寶。所以者何。三世諸佛。依法修行。斷一切障。得成
菩提。盡未來際。利益眾生。以是因緣。三世如來。常能
供養諸波羅蜜微妙法寶。何況三界一切眾生。未得
解脫。而不能敬微妙法寶。善男子。我昔曾為求法人
王。入大火坑。而求正法。永斷生死。得大菩提。是故法
寶能破一切生死牢獄。猶如金剛能壞萬物。法寶能
炤癡闇眾生。如日天子。能照世界。法寶能救貧乏眾

生。如摩尼珠雨眾寶故。法寶能與眾生喜樂。猶如天
鼓。樂諸天故。法寶能為諸天寶階。聽聞正法。得生天
故。法寶能為堅牢大船。渡生死海。到彼岸故。法寶猶
如轉輪聖王。能除三毒煩惱賊故。法寶能為珍妙衣
服。覆葢無慚諸眾生故。法寶猶如金剛甲冑。能破四
魔。證菩提故。法寶猶如智慧利劍。割斷生死離繫縳
故。法寶正是三乘寶車。運載眾生。出火宅故。法寶猶
如一切明燈。能炤三塗黑闇處故。法寶猶如弓箭矛
矟。能鎮國界摧怨敵故。法寶猶如險路導師。善誘眾
生。達寶所故。善男子。三世如來所說妙法。有如是等
難思議事。是名法寶不思議恩。

善男子。世出世間。有三種僧。一菩薩僧。二聲聞僧。三
凡夫僧。文殊師利及彌勒等。是菩薩僧。如舍利弗目
揵連等。是聲聞僧。若有成就別解脫戒。真善凡夫。乃
至具足一切正見。能廣為他演說開示眾聖道法。利
樂一切。名凡夫僧。雖未能得無漏戒定及慧解脫。而
供養者。獲無量福。如是三種。名真福田僧。復有一類。
名福田僧。於佛舍利。及佛形像。并諸法僧。聖所制戒。
深生敬信。自無邪見。令他亦然。能宣正法。讚歎一乘。
深信因果。嘗發善願。隨其過犯。悔除業障。當知是人
信三寶力。勝諸外道。百千萬倍。亦勝四種轉輪聖王。
何況餘類一切眾生。如鬱金華。雖然萎悴。猶勝一切
諸雜類華。正見比丘。亦復如是。勝餘眾生。百千萬倍。
雖毀禁戒。不壞正見。以是因緣。名福田僧。若善男子

善女人等。供養如是福田僧者。所得福德。無有窮盡。
供養前三真實僧寶。所獲功德。正等無異。如是四類
聖凡僧寶。利樂有情。恒無暫捨。是名僧寶不思議恩。

爾時五百長者。白佛言。世尊我等不知以何義故。說
佛法僧。得名為寶。願佛解說。顯示眾會。佛言。譬如世
間第一珍寶。具足十義。莊嚴國土。饒益有情。佛法僧
寶亦復如是。一者堅牢如摩尼寶。無人能破。佛法僧
寶亦復如是。外道天魔。不能破故。二者無垢世間勝
寶。清淨光潔。不雜塵穢。佛法僧寶亦復如是。悉能遠
離煩惱塵垢。三者與樂如天德缾。能與安樂。佛法僧
寶亦復如是。能與眾生世出世樂。四者難遇如吉祥
寶。希有難得。佛法僧寶亦復如是。業障有情。億劫難
遇。五者能破如如意寶。能破貧窮。佛法僧寶亦復如
是。能破世間諸貧苦故。六者威德如轉輪王所有輪
寶。能伏諸怨。佛法僧寶亦復如是。具六神通。降伏四
魔。七者滿願如摩尼珠隨心所求能雨眾寶。佛法僧
寶亦復如是。能滿眾生所修善願。八者莊嚴如世珍
寶。莊嚴王宮。佛法僧寶亦復如是。莊嚴法王菩提寶
宮。九者最妙如天妙寶。最為微妙。佛法僧寶亦復如
是。超諸世間最勝妙寶。十者不變。譬如真金入火不
變。佛法僧寶亦復如是。世間八風。不能傾動。佛法僧
寶具足無量神通變化。利樂有情。蹔無休息。以是義
故。諸佛法僧。說名為寶。由是我等從無數劫來。無明
覆蔽。輕慢三寶。不能尊重。讚歎承事供養。所造罪業。

無量無邊。說不能盡。今皆懺悔。

善男子。我為汝等略說四種世出世間有恩之處。汝
等當知修菩薩行。應報如是四種之恩。爾時五百長
者。白佛言。世尊如是四恩。甚為難報。當修何行。而報
是恩。佛告諸長者言。善男子。為求菩提。有其三種十
波羅蜜。一者十種布施波羅蜜多。二者十種親近波
羅蜜多。三者十種真實波羅蜜多。若有善男子善女
人。發阿耨多羅三藐三菩提心。能以七寶。滿於三千
大千世界。布施無量貧窮眾生。如是布施。但名布施
波羅蜜多。不名真實波羅蜜多。若有善男子善女人。
發大悲心。為求無上正等菩提。以自妻子。施與他人。
心無悋惜。身肉手足。頭目髓腦。乃至身命。施來求者。
如是布施。但名親近波羅蜜多。未名真實波羅蜜多
若善男子善女人發起無上大菩提心住無所得勸
諸眾生。同發此心。以真實法一四句偈。施一眾生。使
向無上正等菩提。是名真實波羅蜜多。前二布施。未
名報恩。若善男子善女人。能修如是第三真實波羅
蜜多。乃名真實能報四恩。所以者何。前二布施。有所
得心。第三施者無所得心。以真法施一切有情。令發
無上大菩提心。是人當得證菩提時。廣度眾生。無有
窮盡。紹三寶種。使不斷絕。以是因緣。名為報恩。

又有四恩。父母國王二種之恩。如同前說。上師善知
識恩者。經中以二百大喻讚不能盡。涅槃經云。阿難
言。善知識是入法半分因緣。佛言莫作是說。善知識

者。是全因緣。從初發心乃至成佛。皆由善知識也。金
剛頂經云。三世諸佛之福。與阿闍黎師一毛孔福。同
等無異。又師佛等同者。金剛尖本續云。上師與佛而
同等。是故應依於上師。威德王本續云。上師同等諸
正覺。又上師勝於佛者。金剛尖本續云。若比千佛上
師勝。應依於上師。又上師者。是第四寶。又云。上師是
佛。上師是法。上師亦即是僧寶。密集本續云。供養中
勝供上師。金剛尖本續又云。諸佛正法。大眾三殊勝
上師是第四寶。諸經論。及本續劑門中。廣讚上師善
知識之恩。不能具引。今惡濁世白法隱沒。鬬諍時。至
若不恭敬上師。更有何依怙。由是我等從多劫來。未
逢上師及善知識。或遇逢時。不能以三業尊重承事。
供養讚歎。又乃呵毀謗。說過非造。種種罪業。說不能
盡。今皆懺悔。

次施主恩者。不可思議夫若無外護。無修行緣。施主
不助。實難進道。我佛慈悲深厚故。雖入滅度。留禮與
後。弟子受用。其所留福者。皆施主處有。今我等遇末
法時。無戒無德。少能修習禪定智慧。受用信心施主
衣服飲食臥具醫藥。宮殿房室。乘騎莊嚴。七實財物。
種種資具。或不應受。而妄受之。或應受用過分受之。
或受巳後。而乃枉費。造如是等種種罪障。無量無邊。
今皆懺悔。

我等為無明所覆。不知罪因。不報四恩。今遇道場。方
能覺知。歸命毗盧遮那如來。及一切賢聖海眾。燒香

散華。一切業報發露懺悔。不敢覆藏。由此因緣。我及
法界眾生海。不能報答四恩。一切業報。願皆清淨。

次懺悔滅罪印呪

唵薩栗末(二合)巴(引)巴眉悉普怛[口*捺]曷捺末日囉也莎
曷(應誦三徧)


「　百劫積集罪
　一念悉盪除
　如火焚枯草
　滅盡無有餘」




「　我昔所造諸惡業
　皆由無始貪瞋癡
　從身語意之所生
　一切我今皆懺悔」



懺悔巳。至心歸命禮本尊毗盧遮那佛。

○(白)眾等聽說經中無常偈


「　生老病死
　纏縛眾生
　如似霜雹
　壞諸苑林
　諸勝妙色
　由此皆變
　猶如山火
　四方俱起
　野獸墮中
　憂愁驚怖
　處生死中
　亦復如是」



大方廣佛華嚴經海印道場十重行願常徧禮懺儀
卷第三十九


