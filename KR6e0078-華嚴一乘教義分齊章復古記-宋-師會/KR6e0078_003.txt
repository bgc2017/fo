











華嚴一乘教義分齊章復古記卷第三(之上)
蠡澤沙門　善熹　述

「第七二乘迴心者有六種說。」

【迴心者孔目云迴心義者大分有二一據未入佛
法以明迴心二據入佛法無流之際解脫分善以
辨迴心初據未入者謂其一闡提位相似修行作
普敬認惡法會彼闡提令入一乘其法具如問答
中辨。】

「一或一切二乘皆無迴心以更無餘求故如小乘中
說。」

【以小乘不知有大故孔目云若約聲聞自不退位
巳後不迴。】

「二或一切二乘皆迴心以悉有佛性力為內薰因故
如來大悲力外緣不捨故根本無明猶未盡故小乘

涅槃不究竟故是故一切無不迴心向大菩提也此
約終教說。」

【一切俱迴以如來藏是一切諸佛菩薩聲聞緣覺
乃至六道眾生等體又云佛性者亦法喻並說佛
性者是一切凡聖因一切凡聖皆從佛性而得生
長喻說者如乳是酪因一切酪皆因於乳而得生
長是故下孔目云若約終教一切俱迴。】

「問如瑜伽顯揚論說諸識成就不成就中四句內聲
聞獨覺入無餘依涅槃者阿賴耶識及諸轉識俱不
成就既本識轉識皆滅無餘後生心以何為因無因
而生不應理故。」

【孔目云辨成就不成就者若約成就有二義一相
中辨成就義二約理體辨成就初相成就者依顯
揚聖教論問若成就阿賴耶識亦成就轉識耶應
作四句謂或成就阿賴耶識非轉識謂無心睡眠
者無心悶絕者入無想定者入滅盡定者生無想
天者或成就轉識非阿賴耶謂住有心位阿羅漢
獨覺不退轉菩薩及與如來或俱成就謂所餘住
有心位者或有俱不成就謂阿羅漢獨覺不退轉
菩薩及與如來入滅盡定若處無餘依涅槃界難
云既本識等滅後生心以何為因等。】

「答彼論依始教門引小乘故所立賴耶行相麤顯不
從真起故說有滅又為順小乘故亦許彼涅槃非不
究竟故說入巳不復起也。」


【故說有滅者梁攝論云四德圓時本識都盡今言
滅者楞伽經云唯心相滅非心體滅解云心相即
空故無所滅是名為滅順小乘者以聲聞自不退
位巳後不迴今大乘順彼說入滅後不復起也。】

「今約終教中就實而說既以根本無明熏如來藏成
梨耶識彼二乘人於此二法既俱未斷證何因得滅
阿賴耶識又由於彼無斷證故所得涅槃豈為究竟
化城同喻應便有失又由上四因故得生心也。」

【論云依如來藏故有生滅生滅即無明也所謂不
生不滅與生滅和合非一非異名阿梨耶識良由
真心不守自性隨熏和合成阿梨耶今此二乘未
斷無明未證真如何因得滅阿賴耶識既無斷證
所得非真同彼化城權令止息聖言無失四因即
上正釋中佛性大悲無明涅槃故得生心迴向也。】

「問如生心迴向時分齊云何。」

【孔目云仍迴心分齊多種不等或有從闡提入聲
聞者從聲聞迴向緣覺及初教者或有聲聞迴向
直進及終教者或有迴心向頓教及一乘者如是
之義准之可解。】

「答由根不等故去有遲疾遲者逕劫乃起楞伽云味
著三昧樂安住無漏界無有究竟趣亦復不退還得
諸三昧身乃至劫不覺譬如昏醉人酒消然後覺彼
覺法亦然得佛無上身解云此文伹總相說。」

【引楞伽由根不等者迴心法對彼五乘機性上下

不同迴心亦別故楞伽下總證。】

「若差別說者隨其利鈍各別逕時皆到阿耨菩提心
位如涅槃經云須陀洹人亦復不定故逕八萬劫則
能得到阿耨菩提心乃至云獨覺逕十千劫得到阿
耨菩提之心解云此明最鈍須陀洹人受七生巳方
入涅槃滅心心法如入滅定復逕八萬劫乃得生心
受佛教化即發菩提心若於一身得第二果受二生
巳即入涅槃經六萬劫即能發心若於一身得第三
果不還欲界即入涅槃經四萬劫能得發心若於一
身得阿羅漢即現入滅定經二萬劫即能發心若獨
覺利經一萬劫便能發心此五人發心之時即入十
信菩薩位方名發阿耨菩提心又有義前五人從凡
得小果入涅槃後起迴心修十信行信滿心巳堪入
十住初發心住巳來隨根利鈍各經彼劫未必一向
在涅槃中經爾許劫也如直往人既經一萬劫修行
滿足堪能發心彼獨覺人根最利故亦似直往人經
一萬劫餘四鈍根又差別故時多別也上來明遲者。」

【引涅槃二初正釋涅槃說根有利鈍智有先後須
陀洹極遲經八萬劫起滅盡定受佛教化即能發
心得證初果乃至獨覺人經十千劫巳發菩提心
證得彼果最鈍極遲者經爾許劫根疾不定此上
五人發心即入大乘成十信位又有下二別義由
前五人在涅槃中定經爾許劫今從過去往劫巳
來從闡提位入聲聞乘直至迴心入十住方經彼

劫涅槃迴心二義不同也。】

「若極疾者如法華經云我滅度後復有弟子不聞是
經不知不覺菩薩所行自於所得功德生滅度想當
入涅槃我於餘國作佛更有異名是人雖生滅度之
想入於涅槃而於彼土求佛智慧聞得此經唯以佛
乘而得滅度更無餘乘除諸如來方便說法此上並
約終教說。」

【餘國者即天台四土中方便有餘土也但法華唯
以佛乘而得滅度又云十方佛土中唯有一乘法
餘國得聞是經者則知不必定經爾許劫也。】

「三或一切二乘亦迴亦不迴謂決定種性者趣寂不
迴不定種性者並迴向大如瑜伽聲聞決擇中說此
約始教引二乘說。」

【聲聞有四種一決定二增上慢三退菩提心四應
化決定者約彼長時趣寂滅故增上慢人以世間
有漏三昧三摩䟦提實無涅槃而生涅槃想如是
顛倒退菩提心者即如身子二萬佛所巳曾教化
今還令汝等憶念本願所行道故應化者如富樓
那內秘菩薩行外現是聲聞又阿難方便為侍者
羅睺羅蜜行皆應化聲聞也約決定揀非餘三不
定者遇熏而未至自位故。】

「四或非迴非不迴以離相故如文殊般若等說此約
頓教說。」

【經云文殊白佛言世尊佛法菩薩法聲聞法緣覺

法乃至凡夫法皆不可得何以故畢竟空故。】

「五或合具前四說以是大法方便故此約一乘攝方
便說。」

【一乘攝方便者則攝前四教為同教矣孔目云與
彼究竟圓一乘為方便故故說一乘非即圓通自
在義也。】

「六或俱絕前五此有二種一一切二乘悉無所迴以
望一乘皆即空無可迴也如經中如聾如盲者是。」

【以二乘不知一故故云悉皆即空故。】

「二一切二乘等並巳迴竟更不復迴如經中以普賢
眼見一切眾生皆巳究竟者是此並約一乘別教說。」

【普賢等機具獲十眼見一切眾生本來究竟皆盡
毗盧遮那能化分齊故此並下結上二義皆約別
教說。】

「問如一乘攝方便中迴心與三乘中迴心所得法門
分齊云何答若三乘中迴心即入十信巳去修行菩
提心及大悲等法門次第而去若一乘中如下文舍
利弗及因陀羅慧比丘等六千人於文殊師利邊迴
心即得十大法門及十眼十耳等境界義當即是解
行身遍於五位法也餘義如別所說。」

【一乘同教迴心與三乘迴心所得云何三乘下孔
目據入佛法無流際解脫分善者如來善巧設二
門則一約始門謂依法華經窮子喻等義當是愚
法聲聞文判為辛苦窮也仍窮子身本是長者富

有之子義當法性實相如來之藏不染而染分後
若迴心義當契其法性其理即合染而不染名王
種貴也一乘下二約終義大智舍利弗與五百比
丘身在佛法中義當聰明位當迴之時即得十種
大法等見聞解行證入今當解行身也若欲識華
嚴經無盡教義者當依六相因陀羅微細智知餘
義如孔目章。】

「第八佛果義相者於中有二先明常無常義後明相
好差別。」

【就果德以顯佛身相貌不同故分二種。】

「前中若小乘佛果唯是無常以不說本性功德故如
佛性論云小乘以無性得佛性但有修得也。」

【孔目云先須知教立其佛意若小乘伹有二佛一
生身佛二化身佛小乘三十二相八十種好屬其
生身人天中佛亦同報身但有我無我別以不說
本有法身功德但說修生所顯。】

「若三乘始教法身是常以自性故亦無常以離不離
故修生功德是無常以從因緣生故是有為無漏故
亦得是常以無間斷故相續起故。」

【問答云依三乘佛亦常亦無常法身佛究竟故常
離不離故無常也應身一證究竟故常隨對下位
聲聞凡夫得見增減故是無常化身如火有處然
有處滅故是無常化德相續故說常也。】

「莊嚴論云自性無間相續三佛俱常住等。」


【論云常有三種一本性常謂自性身本來性常住
故二不斷常謂受用身恒受法樂無間斷故三相
續常謂變化身沒巳復現化無盡故云說三佛俱
常住等。】

「若依終教有二義先別明後總說。」

【可知。】

「別中修生功德是無常以修生故亦即是常一得巳
後同真如故何以故本從真流故無明巳盡還歸真
體故。」

【修生者信等善根先未現前賴緣始發故說修生
是無常亦即是常者其如來藏性隱在諸纏今得
無分別智始顯法身出纏成淨何以下出二所以
故。】

「梁攝論云無不從此法身流無不還證此法身等寶
性論起信論等盛立此義如彼應知。」

【一切染淨等法皆從真如流出還歸真如故寶性
論正釋如來藏經成立此義等。】

「又智論云薩波若不與三世合何以故過去世等是
虗妄是生滅薩波若是實法非生滅故解云薩波若
此云一切智即佛地圓智同真如故非生滅也。」

【佛智同真如者良以真如染淨之所不虧始終之
所不易是故不與三世合。】

「又攝論云猶如虗空遍滿一切色際無生滅變異等
如來智亦爾遍一切所知無倒無變異等是故當知

非直無間斷故以為常亦則同真如不變異常也。」

【虗空遍一切處而不與色合佛果圓極亦遍一切
色無色邊際而無變易故名為常。】

「法身是常以隨緣時不變緣自性故亦即無常以隨
染緣起故何以故以諸功德既並同是真是故起用
唯是真作。」

【法身者無性攝論無垢無礙智名為法身金光明
經名大圓鏡智為法身等以法身隨緣雖作諸法
而不失自性故十方齊應多機頓感故屬無常以
諸功德依真而起攝用歸真故得為常。】

「故起信論中釋報化二身屬真如用大攝又論云眾
生心淨法身影現等又云復次本覺隨染分別生二
種相與彼本覺不相捨離謂一者智淨相二者不思
議業相乃至廣說。」

【起信用大中辨佛報化二身以彼用大依體相起
會用歸體故眾生心若有垢法身不現眾生心淨
自然顯現又云下既在隨染門中故云生二種相
生巳不離覺體故知淨相者明本覺隨染還淨之

相不思議者明還淨本覺業用之相等。】

「二總說者由此法身隨緣義故是故功德差別得成
由不變故是故功德無不即真如舉體隨緣全相不
變二義鎔融無障礙故是故佛果即常即無常具足
四句或非四句隨義應知。」

【由不變隨緣二義相資故得佛身即常即無常等
又二義融鎔無障無礙故得非常非無常等。】

「問若爾何故得說非一非異也。」

【既鎔融無礙何故復說非一非異耶。】

「答若始教中以真如遍故智證真如故非異也有為
無為不同故非一也。」

【真如是所證智為能證能所泯合故非異理是無
為智乃有為有為無為二義不同故非一也。】

「若終教中功德有二義一緣起現前義以三無數劫
功德不虗故二無自性義以離真如無自體故。」

【以法身隨緣顯義差別功德不虗故以法身不變
湛然常存體無變易故但舉體隨緣而成不變由
不變故方能隨緣是故要在緣中方顯無性。】

「此中初義與法身隨緣後義與法身不變是非異門
以舉體全取故又此初義與不變後義與隨緣是非
一門以義差別故是即不動非異明非一也思之可
見。」

【由緣起義故與法身隨緣由無性義故與法身不
變是非異門又緣起故即不變又無性故即隨緣

是非一門也是故即不壞非異而成非一也。】

「若依頓教以相盡離念故唯一實性身平等平等不
可說有功德差別所不可說常與無常。」

【若依頓教即一切佛身相貌皆不可說以無相故。】

「若寄言顯者如經云吾今此身即是法身又經云一
切諸佛身唯是一法身等如是准之。」

【涅槃經文即化顯法故清涼引此用釋終教云吾
今此身即是常身恐人謂言但是不斷常非凝然
常凝然常者即法身也又經等者一心一智慧力
無畏亦然即問明品也孔目云此據三乘方便說。】

「若依圓教佛果常等義有三說。」

【圓教一乘佛故說二種十身融三世間十身及佛
身自具十身今約體相用三義說。】

「一約用佛果既通三世間等一切法是故具有常等
四句。」

【一乘十佛是常是無常等四句義則是一乘圓教
從共教說。】

「二約德佛果即具四義謂一修生二本有三本有修
生四修生本有圓融無礙備無邊德是故亦通常等
四句上二四句義思之可見。」

【至相云依一乘教本有及本有修生及修生本有
是故具恒沙性德即同教義若一乘依行分說不
分修生及本有義故。】

「三約體亦通四句謂此經中以不可說為顯故是常

與阿含相應故是無常二義無礙故俱有隨緣起際
故俱非。」

【要問云一乘十佛是常是無常非常非無常用不
說為說故佛是常與阿含相應故是無常隨緣起
際故非常非無常也。】

「此上三義若體即俱體乃至用即俱用以融攝無礙
故皆有常等無礙思之。」

【此上三義總明緣起本法互攝無礙竟。】

「二明相好差別者若依小乘有三十二相八十種好
是實法也。」

【要問云依小乘教見色身佛三十二相等則是實
見名為見佛。】

「若三乘中或所但說三十二相八十種好是化身之
相仍即空是相義如金剛般若經對法論等說此約
始教引小乘說也。」

【又云若依三乘見佛實色身等三十二相不名見
佛由與分別徧計合故假使見可似之相即是謂
似亦非見佛若知無性無來去相是名見佛如金

剛下如來說三十二相即非三十二相等此約始
教似小乘說也。】

「或約報身說八萬四千相並是實德此約直進及終
教等說。」

【實德下以修生本有並皆實德始教直進及終教
等唯一真如故。】

「問何故智論等於此化身辨金鏘馬麥等往業所致
三十二相等各出因耶。」

【智論說佛化身有九惱苦事一六年苦行二孫陀
利謗三金鏘四馬麥五瑠璃王殺釋種如來頭痛
六入婆羅門國乞食空鉢而還七旃遮女覆鉢謗
八調達推山九寒風索衣馬麥金鏘興起行經備
出既往業出因何云即空。】

「答為引二乘同下而說現業果不亡故聖道斷惑非
滅報故如羅漢飡沙金鏘等亦爾小乘以為實始教
即空說以是方便知大乘方便經說。」

【大乘為引少乘說業果不亡又以聖智斷惑非滅
業報孔目每章皆云初教門染淨即空愚法小乘
苦諦之教所詮實法有為無為等宗並不同義理
各別也。】

「其相好出因其二義一亦是方便為引二乘即於此
身示勝因果以實報身非彼所見故二此等亦即是
實報相垂在此中顯示現故得出因也。」

【於彼化身出因有二所以一為引二乘就下說以

實報非彼見故二示以實報就化身說故。】

「問何故攝論中說三十二相等入法身功德攝也。」

【前以化濫報尚為所問今何以化濫法耶。】

「答此亦有二義一為迴二乘方便漸說真實法身恐
彼難信故以此功德說為法身令易信受以現見故
二彼以功德為法身故攝在彼中也此上並約始教。」

【若依小乘二佛生身佛化身佛今始教於三十二
相寄顯法身方便誘引令易信受又以實報功德
為法身攝在相中也。】

「又三十二相等即無性無性故亦即是真如法身此
約終教說。」

【要問云若知無性無來去相則色是空非色滅空
等此約實教說。】

「若依一乘有十蓮華藏世界海微塵數相彼一一相
皆遍法界業用亦爾所以說十者欲顯無盡故如相
海品說。」

【此經佛染淨圓融帝網無盡蓮華藏中依正渾融
具三世間微塵數相是德是相是非德是非相由
緣起理具足逆順德相業用皆無盡故。】

「又觀佛三昧經中約此三宗分佛相好以為三段。」

【言約此三乘宗者有謂彼經是三乘教故此言非
也三乘宗者小乘三乘一乘為三宗也。】

「故彼經云略中略者我今為此時會大眾及淨飯王
略說相好佛生人間示同人事同人相故說三十二

相勝諸天故說八十種好為諸菩薩說八萬四千諸
妙相好佛實相好我初成道摩伽陀國寂滅道場為
普賢賢首等諸大菩薩於雜華經巳廣分別。」

【同人相者要問云依小乘教以人相為佛一切智
等則屬於法餘文可知。】

「解云此中三十二相等當略中之略為人天二乘等
即當初也八萬四千等義當但是略為三乘菩薩等
當次也佛實相好如雜華說者義當廣說即是指此
華嚴相海品說此一乘別教相即異終也以雜華即
是華嚴故餘義可知。」

【即華嚴十身相海品列九十七大人相結十蓮華
藏世界海微塵數相皆徧法界等。】

「第九明攝化分齊者。」

「若依小乘中唯此娑婆雜穢處是佛報土於中此閻
浮是報佛所依餘百億等是化境分齊也。」

【娑婆探玄翻云堪忍閻浮提此云勝金唯此閻浮
釋迦實報所依處也百億即三千大千世界皆是
攝化境界也。】


「若三乘中法性土及自受用土今此不說。」

【三乘中土有三種一法性土二實報土三變化土
或說四土實報中開自他受用也今此下揀前二
土。】

「其釋迦佛隨他受用實報淨土或有說在摩醯首羅
天化身充滿百億閻浮提是所化分齊如梵網經及
對法論等說當知此約始教說。」

【梵網經報身在首羅天宮清涼云周匝千華上復
現千釋迦即大化也一華百億國一國一釋迦即
小化也小化唯一四洲大化總該百億梵網疏云
若入大乘論說摩醯首羅天上有一實報成佛以
一大千世界為所緣境化作百億釋迦一時成佛。】

「何以故為二乘教以釋迦身為實報今即翻彼顯其
是化故於彼天別立實報又恐二乘不信界外有實
淨土故寄界內最勝處說其化身但充滿百億等亦
順彼說也。」

【色究竟處約攝報說為引二乘令生淨信以大乘
初門多影似故。】

「或有說釋迦佛報土在三界外如涅槃經云西方去
此三十二恒河沙佛土有世界名無勝是釋迦佛實
報淨土此約終教說。」

【演義引涅槃經二十四高貴德王品西方去此四
十二恒河沙諸佛國土彼有世界名曰無勝彼土
何故名曰無勝其土所有莊嚴之事悉皆平等無

有差別猶如西方安樂世界等今云去此三十二
者恐傳寫之誤。】

「以不隨下說故為顯娑婆唯是化故是故當知色頂
之身亦非實報。」

【今界內界外用分權實也。】

「或說化境非伹百億如大智論中以三千大千界為
一數數至恒河沙為一世界性又數此至恒河沙為
一世界海數此又至無量恒河沙為一世界種數此
又至無量十方恒沙為一佛世界所化分齊也此亦
約終教說以攝化漸廣於前故。」

【要問云若三乘終教三千等同類世界現成佛者
並是化佛今引智論證攝化分齊漸廣前約終教
說。】

「又唯約須彌山世界說以局此界故未說樹形等世
界故非一乘也。」

【但約一類世界說未說異類等界故非後教也。】

「或說釋迦報土在靈鷲山如法華云我常在靈山等
法華論主釋為報身菩提也當知此約一乘同教說。」

【云等者及餘諸住處眾生見劫盡大火所燒時我
此土安穩天人常充滿天親釋為報身菩提此即
化以顯報也。】

「何以故以法華中亦顯一乘故其處隨教即染歸淨
故說法華處即為實也。」

【法華所顯一乘即同華嚴故。】


「如菩提樹下說華嚴處即為蓮華藏十身境界法華
亦爾漸同此故是同教也。」

【如華嚴在穢土說居摩竭提國即蓮華藏世界海
具足主伴通因陀羅網等法華亦爾即染以顯淨
漸同華嚴故云同教。】

「然未說彼處即為十蓮華藏及因陀羅等故非別教
也。」

【但法華雖說即染歸淨縱說一乘之義主伴不具
然由未說十蓮華藏等揀非別教也。】

「或有說此釋迦身即為實報受用之身如佛地經初
說此釋迦佛即具二十一種實報功德彼論釋為受
用身也此亦約同教說。」

【佛地經指釋迦即具二十一種殊勝功德親光菩
薩釋為報身菩提。】

「何以故此釋迦佛若三乘中但為化身若別教一乘
以為究竟十佛之身。」

【釋迦何以釋為報身耶若在三乘以為化若在別
教即為十身今即化以顯報則當同教義也。】


「今此方便勸彼三乘顯釋迦身非但是化恐難信受
故彼經中為約說佛果深功德處明佛身隨教即權
歸實說為報身。」

【今以三乘參於一乘故於彼經顯教深細故說佛
身即權歸實。】

「即方便顯說華嚴一乘法時此釋迦身亦隨彼教即
究竟十佛法界身也是故以此為同教攝也。」

【如說華嚴法時縱說釋迦亦即十身今以即權歸
實故然由未顯無盡身故揀非別教也問同教冊
引清涼一性一相等云此示能同即別教中彰其
無礙也以華嚴為能同今何異耶答彼以後三為
一乘自分能所今約能所似義與彼不同也。】

「或有說此釋迦身即是法身如經云吾今此身即是
法身此約頓教寄言而說心相盡離念故。」

【文顯可知問頓教是一乘耶三乘耶若云一乘何
以今章前後皆曰三乘若云三乘何以今科在一
乘中耶答因說佛身報體通終教及同教說終教
之後連次同教故言一乘今頓教居後寄入此科
以少從多非以頓教為一乘去情思之。】

「若別教一乘此釋迦牟尼身非但三身亦即是十身
以顯無盡。」

【十身此有二種一融三世間十身二佛身自具十
身。】

「然彼十佛境界所依有二。」


【十佛者要問云一無著佛安住世間成正覺故二
願佛出生故三業報佛信故四持佛隨順故五涅
槃佛永度故六法界佛無處不至故七心佛安住
故八三昧佛無量無著故九性佛決定故十如意
佛普覆故攝化境界有其二種。】

「一國土海圓融自在當不可說若寄法顯示如第二
會初說。」

【諸佛如來所依國土重重無盡如海深廣若寄法
顯示如普光明殿會如來名號品初說。】

「二世界海有三類一蓮華藏莊嚴世界海具足主伴
通因陀羅等當是十佛等境界二於三千界外有十
重世界海一世界性二世界海三世界輪四世界圓
滿五世界分別六世界旋七世界轉八世界蓮華九
世界須彌十世界相此等當是萬子巳上論王境界
三無量雜類世界皆遍法界如一類須彌樓山世界
數量邊畔即盡虗空遍法界又如一類樹形世界乃
至一切眾生形等悉亦如是皆遍法界互不相礙。」

【孔目十世界章云今此世界海上下淺深略有三
種一從三千大千世界巳去乃至一切眾生形類
等界以為一類二如瞿夷所居成化之處十世界
等為第二類三蓮華藏世界海等巳去盡佛境界
為第三類如是等類世界海有十種事去來今佛
之所演說與今章第一為第三第三為第一。】

「此上三位並是一盧舍那十身攝化之處仍此三位

本來圓融相収無礙何以故隨一世界即約麤細有
此三故。」

【皆毗盧遮那攝化分齊處仍此下但為引機淺深
不同遂有三別華藏世界為本餘二為末本末鎔
融無有障礙何以下徵世界海中隨舉一界具此
三種麤細異故。】

「當知與三乘全別不同也。」

【與三乘小乘並皆不同義理各別也。】

「第十佛身開合者有二先義後數。」

【經有相海品孔目有相海章廣顯佛身一多開合
先義後數也。】

「義中先約法身或唯真境界為法身如佛地論五種
法攝本覺地清淨法界攝法身四智攝餘身此約始
教說。」

【先約下或說三身一法身佛二報身佛三化身佛
此之一義當迴心教何以故由小乘人不立法身
此依攝論文法身有二種二十一句功德等或屬
應身或屬法身或說四佛謂自性身法身應身化
身此義當直進教等何以故為欲顯法身是差別
德自性身是通一體故若望二身即俱是法身等
佛地五種法者清淨法界大圓鏡智平等性智妙
妙觀察智成所作智佛具三種身一者自性二者
受用三者變化清淨法界攝法身大圓鏡智攝自
性身平等性智妙觀察智攝受用身成所作智攝

變化身。】

「或唯妙智為法身以本覺智故修智同本覺故如攝
論無罣礙智為法身金光明中四智攝三身以鏡智
攝法身故。」

【以妙智合本覺理故妙觀察智即修生智也大圓
鏡智即本覺智也今以修生同本覺故亦攝法身
引攝論為據次引金光明遮難則經論異出也孔
目云或立二佛謂自性法身佛應化法身佛此義
當終教何以故俱是法身故。】

「或境智合為法身以境智相如故如梁攝論云唯如
如及如如智獨存名為法身。」

【以智證理理智冥合引梁論證。】

「此上二句約終教說。」

「或境智俱泯為法身如經云如來法身非心非境此
約頓教說。」

【孔目云若依三乘或一佛謂頓教佛。】

「或合具前四句以具德故或俱絕前五以圓融無礙
故此二句如性起品說此約一乘辨。」

【就一乘中目分同別若攝前諸教為此經方便則
圓中同教義也若絕下則六相圓融唯屬圓教之
別教義也。】

「次別約釋迦身明者。」

「此釋迦身或是化非法報如始教說。」

【以王宮所生為化身居色究竟天為報身約界內

最勝處顯如梵網經對法論說。】

「或有是報非法化如同教一乘及小乘說但深淺為
異也。」

【若依一乘三十二相是其德義如法華云我常在
靈山等論主釋為報身菩提也若依小乘三十二
相八十種好屬其生身人天中佛云同報身淺深
不同也。】

「或是法非報化如頓教說。」

【以顯真如理故。】

「或亦法亦報化總如三乘等說。」

【要問曰三乘佛有三一法身佛二報身佛三化身
佛。】

「或非法非報化如別教一乘是十佛故也。」

【一乘以應十數見其十佛故。】

「數開合者或立一佛謂一實性佛也此約頓教。」

【唯一無分別實性即是佛也。】

「或立二佛此有三種一生身化身此約小乘說。」

【可知。】

「二生身法身謂他受用與化身合名生身自受用與
法身合名法身如佛地論此約始教說。」

【約本有修生說修生約他受用與化身合本有約
自受用與法身合。】

「三自性法身應化法身如本業經說此約終教說。」

【孔目云謂自性法身佛應化法身佛此義當終教

何以故俱是法身故。】

「或立三身佛如常所說通始終二教說。」

【約即不即分二教也。】

「或立四佛此有二種一於三身中受用身內分自他
二身故有四如佛地論說此約始教。」

【演義云佛地論中亦說有四一受用非變化謂自
受用身二變化身非受用謂變化身化地前類三
亦受用亦變化謂他受用身化十地菩薩四非受
用非變化所謂法身。】

「二於三身外別立自性身為明法身是恒沙功德法
故是故梁攝論云自性身與法身作依止故三亦於
報身內福智分二故有四如楞伽經云一應化佛二
功德佛三智慧佛四如如佛此約終教說。」

【謂自性身等四佛皆離四過成其四德自性身有
約體德自性身無即離相德亦有亦無隨緣德非
有非無離過德餘身准之何以得知報身分二引
楞伽證功德智慧二身別也。】

「或立十佛以顯無盡如離世間品說此約一乘圓教

說。」

【孔目云今此華嚴有人判屬三身良恐未然此經
無三身但有二種十身如前後說。】

「義理分齊第十有四門。」

【教海宏深包含無外色空交暎德用重重語其橫
収全収五教乃至人天總無不包方顯深廣等略
分四門以顯無盡有謂三性同異因門六義是法
相所宗吾祖點化等誤矣如孔目一一章皆結云
上件法門攝下諸教通一乘三乘小乘等在一乘
即圓融具德處三乘即一相孤門在小乘癈深論
淺居凡有則唯事空文何云點化耶。】

「三性同異義一　六義為因緣起二　十玄緣起無
礙法三　六相圓融義四。」

「三性同異義第一。」

「初三性同異說有二門先別明後總說。」

【清涼有三釋一別釋二通釋三展轉釋今云總別。】

「別中亦二先直說後決擇。」

【言三性者一徧計所性二依他起性三圓成實性
故唯識云由彼彼徧計徧計種種物此徧計所執
自性無所有依他起自性分別緣所生圓成實於
彼常遠離前性此二頌初一釋徧計次二句辨依
他後二句明圓成要問云三性法門本安意欲別
法相知其解行理事教義分齊不同離其慢執故
興斯教。】


「前中三性各有二義真中二義者一不變義二隨緣
義依他二義者一似有義二無性義所執中二義者
一情有義二理無義。」

【清涼云三性中各有三釋初一通就當性說二約
當性二義說三對三無性說云何三性各二義耶
徧計二者一情有二理無依他二者一緣生二無
性圓成二者一性有二相無唯圓成二義小異今
云不變隨緣耳。】

「由真中不變依他無性所執理無由此三義故三性
一際同無異也此即不壞末而常本也。」

【真中不變者既不變故方能隨緣由隨緣故方知
不變依他無性者緣生即無性無性即緣生若不
推此無性安知無生所執理無者徧計無體如繩
上虵故無可生滅也。】

「經云眾生即涅槃不復更滅也。」

【即淨名經。】

「又約真如隨緣依他似有所執情有由此三義亦無
異也此即不動本而常末也。」

【真如隨緣者由隨緣不失自性方知不變依他似
有者依他而起因緣所生無有生故所執情有者
情有合是生理無體是滅今此情有即是理無正
理無處方是情有也。】

「經云法身流轉五道名曰眾生也。」

【即法身經。】


「即由此三義與前三義是不一門也。」

【由不動本與不壞末二門異故。】

「是故真該妄末妄徹真源性相通融無障無礙。」

【由真妄融通一異無礙也。】

「問依他似有等豈同所執是情有耶答由二義故故
無異也一以彼所執執似為實故無異法二若離所
執似無起故真中隨緣當知亦爾以無所執無隨緣
故。」

【問似有精有義豈同耶答下雖各一體而似二性
以徧計所執實托緣生依他眾緣而得起故妄執
定實有無一異若離妄情似無依故真如亦爾由
不守自性而隨緣成一切法。】

「問如何三性各有二義不相違耶。」

【但三性迢然即法相宗意今約彼問云何無異耶。】

「答以此二義無異性故。」

【即法性宗二義無異但二宗即不即小有不同便
成天隔。】

「何者無異且如圓成雖復隨緣成於染淨而恒不失

自性清淨只由不失自性清淨故能隨緣成染淨也。」

【何者徵且如下出法性宗意然法相宗多成不即
法性宗多成非異也。】

「猶如明鏡現於染淨雖現染淨而恒不失鏡之明淨
只由不失鏡明淨故方能現染淨之相以現染淨知
鏡明淨以鏡明淨知現染淨是故二義唯是一性雖
現淨法不增鏡明雖現染法不汙鏡淨非直不汙亦
乃由此反顯鏡之明淨。」

【如鏡明淨能現穢物穢物現時反顯鏡淨豈此穢
物能污鏡耶若不現染則無以顯其不染是故現
染釋成不染義。】

「當知真如道理亦爾非直不動性淨成於染淨亦乃
由成染淨方顯性淨非直不壞染淨明於性淨亦乃
由性淨故方成染淨是故二義。

全體相収一性無二豈相違也。」

【以真如性淨故雖現染法非染所污非直現染之
時非染所污亦乃由現染故反顯本淨是故二義
互相包攝隨取無礙。】

「依他中雖復因緣似有顯現然此似有必無自性以
諸緣生皆無性故。」

【由緣生無性即因緣故空無性緣生即因緣故有
若無因緣不知無性。】

「若非無性即不藉緣不藉緣故即非似有似有若成
必從眾緣從眾緣故必無自性。」


【可知。】

「是故由無自性得成似有由成似有是故無性。」

【二義相順。】

「智論云觀一切法從因緣生從因緣生即無自性無
自性故則畢竟空畢竟空者是名般若波羅蜜此即
由緣生故即顯無性也。」

【依他因緣而得有故從分別生即無自性。】

「中論云以有空義故一切法得成者此即由無性故
即明緣生也。」

【推之諸法不自生亦不從他生不共不無因是故
知無生若不推此安知無生無生即無性也。】

「涅槃經云因緣故有無性故空此即無性即因緣因
緣即無性是不二法門故也。」

【以緣生故得成有義以無性故得成空義既無自
性所以從緣由從緣故所以無性二義無礙也。】

「非直二義性不相違亦乃全體相収畢竟無二也。」

【可知。】

「所執性中雖復當情稱執現有然於道理畢竟是無
以於無處橫計有故。」

【即徧計伹情執為有道理是無故云橫計。】

「如於木杌橫計有鬼然鬼於木畢竟是無如於其木
鬼不無者即不得名橫計有鬼以於木有非由計故
今既橫計明知理無由理無故得成橫計成橫計故
方知理無是故無二唯一性也。」


【迷本見鬼如人夜行雲月矇朧見一杌木而生鬼
想眾生亦爾行生死夜妄想浮雲蔽於慧月覩緣
生法不了性空謂有定性如生鬼想若了知鬼因
迷故有所執之法皆是妄情鬼喻徧計杌木喻依
圓也。】

「當知所執道理亦爾上來直明竟。」

「第二問答決擇者於中有三門第一護分別執第二
示執之失第三顯示其義。」

【今章三門要問云菩薩修行觀如實因果成入道
方便亦有三門一明護分別過二明其義三明違
之成過但與今章二三上下。】

「初門護執者問真如是有耶答不也隨緣故問真如
是無耶答不也不變故問亦有亦無耶答不也無二
性故問非有非無耶荅不也具德故。」

【要問云初護義者略依燈光及燋炷明之身心諸
事准之可解問云燋炷生光炎耶答不也炷從炎
生故又問炎生炷耶答不也炎從炷生故又問炎
從炷生耶答不也炎能生炷故又問炷從炎生耶

答不也炷能生炎故又問可是不生耶答不也去
炷炎隨無故又問生不生俱耶答不也相違故又
問非生非不生耶答不也違其因果如實生理故
解第一門竟即今章圓成依他徧計三義也初圓
成有五重四句初二四句顯真如具恒沙性德故。】

「又問有耶答不也不變故何以故由不變故隨緣顯
示問無耶答不也隨緣故何以故由隨緣故不變常
住也餘二句可知。」

【第三四二句離諸分別故非情識所謂增益損減
也。】

「又問有耶答不也離所謂故下三句例然又問有耶
答不也空真如故問無耶答不也不空真如故問亦
有亦無耶答不也離相違故問非有非無耶答不也
離戲論故又問有耶答不也離妄念故問無耶答不
也聖智行處故餘句准之。」

【後一四句約真如自體本離妄念真如乃聖智行
處安得云無餘句皆聖智所行也。】

「依他性者問依他是有耶答不也緣起無性故問依
他是無耶答不也無性緣起故問亦有亦無耶答不
也無二性故問非有非無耶答不也有多義門故。」

【依他六重四句初四重四句以自體具德故依他
真理而得顯現以緣起無性故。】

「又問有耶答不也緣起故何以故以諸緣起皆無性
故問無耶答不也無性故何以故以無性故成緣起

也餘二句可知又以緣起離於四句又以無性故亦
離四句並可知矣。」

【以觀智所遣非真實有故以真理無生非定無故。】

「又問依他有耶答不也約觀遣故問無耶答不也能
現無性故下二句離相違故離戲論故可知又問有
耶答不也異圓成故又約徧計分故又離所謂故問
無耶答不也異徧計故以圓成分故又智境故餘句
准之。」

【依他有二分淨分同圓成染分同徧計約染分異
圓成故非有也又問無耶淨分同圓成故非無也
是無生智所觀境故准上諸句。】

「徧計所執者問徧計是有耶答不也理無故問是無
耶答不也情有故問亦有亦無耶答不也無二性故
問非有非無耶答不也所執性故又問有耶答不也
無道理故問無耶答不也無道理故餘句准之又問
有耶答不也執有故又問無耶不也執有故又亦有
亦無耶不也執有故又非有非無耶不也執成故。」

【徧計有五重四句前三為自體後二顯勝用初重
四句理無者如繩上虵杌木見鬼繩因麻有鬼逐
迷生情有者則知本無妄執謂有兩亦者無二性
故雙非者迷悟異故二三四句可知但第三四句
中云執成者以第四句雙非故不言執有乃云執
成是執所成故。】

「又有耶不也由無相故又無耶不也無相觀境故餘

四准之又有耶不也無體故又無耶不也能曀真故
餘句准之。」

【無相者徧計乃橫有如繩上虵本無其相觀境者
以觀智所觀無相故餘句離相違離戲論故又有
下以徧計即分別性以分別無體又無下徧計離
無體情執𪾼真如理故餘句無體曀真准知也。】

「第二示執過者若計真如一向是有者有二過失。」

【即要問明違之成過若言炷因生果亦可恒生常
能生炎果故增益故若言炷不生亦可恒不生炎
果無因不有故損減故炎生炷如前可知若亦生
不生相違故若言非生非不生戲論故餘義准之
今計三性有無各有常斷二過要問云問因生果
何失答若生者亦可恒生亦可恒不生所以知之
若生者則常生故又若生者現所有炎果是能生
炷因則無所生故是斷也又問因不生果有何失
答亦有二失若炷因不生者則光炎無因故是常
也又若炷不生者既炎無自生因復不生不可得
有故是斷也亦生不生非生非不生准以思之。】

「一常過謂不隨緣故在染非隱故不得了因故即墮
常過。」

【有三所以即墮常也。】

「問諸聖教中並說真如為凝然常既不隨緣豈是過
耶。」

【謂諸經論等皆說真如凝然不作諸法此諸經論

豈墮常過耶。】

「答聖說真如為凝然者此是隨緣成染淨時恒作染
淨而不失自體是即不異無常之常名不思議常。」

【如經論說凝然常者是隨緣而不變自性即無常
之常也。】

「非謂不作諸法如情所謂之凝然也若謂不作諸法
而凝然者是情所計故即失真常。」

【良以妄境從妄心生情執為常今言常者真理隨
緣而不失自性之常非情謂之常也。】

「以彼真常不異無常之常不異無常之常出於情外
故名真常是故經云不染而染者明常作無常也染
而不染者明作無常時不失常也。」

【真如全體動為諸法而恒不變真性故無常之常
出於妄情所謂之有無是故下引勝鬘經證。】

「問教中既就不異無常之常故說真如為凝然常者
何故不就不異常之無常故說真如為無常耶。」

【可知。】

「答教中亦說此義故經云如來藏受苦樂與因俱若
生若滅論云自性清淨心因無明風動成染心等以
此教理故知真如不異常之無常故隨緣隱體是非
有也。」

【引楞伽起信證真如亦有無常義此乃隨緣而隱
於真理如水因風成波而隱於濕性。】

「問真如是不生滅法既不異無常之常故說為常不

異常之無常故得說無常者亦可依他是生滅法亦
應得有不異常之無常不異無常之常義耶。」

【真如是不生滅尚有常無常義耶例顯依他是生
滅亦應得有常無常義耶。】

「答亦得有也何者以諸緣起無常之法即無自性方
成緣起是故不異常性而得無常故經云不生不滅
是無常義此即不異於常成無常也。」

【以依他亦有二義徵釋可知經云下言無常者肇
云小乘以生滅為無常大乘以不生滅為無常幽
致超絕然亦不能明顯今說不異真常而得無常
故不異常而成無常也則不生滅是無常顯然矣。】

「又以諸緣起即無自性非滅緣起方說無性是即不
異無常之常也故經云色即是空非色滅空故又云
眾生即涅槃不復更滅故等。」

【緣起之法依他而起因緣所生無有生故若無因
緣不知無性不待滅緣生方為空故經云下即淨
名經也。】

「此中二義與真中二義相配可知此即真俗雙融二
而無二故智論云智障極盲闇謂真俗別執此之謂
也。」

【依他二義與圓成二義文相可知以真奪俗俗盡
而俗常存以俗容真真泯而真常存是故此二不
二存泯同時也引論證成。】

「是故若執真如同情所謂而凝然常者即不隨緣隱

其自體不假了因即墮常過又若不隨緣成於染淨
染淨等法即無所依無依有法又墮常也以染淨法
皆無自體賴真立故。」

【若執真如定常墮二過失。】

「二斷過者如情之有即非真有非真有故即斷真也
又若有者即不墮染淨染淨諸法既無自體真又不
墮不得有法亦是斷也。」

【一切妄法從緣無性即非真有非真有故成其斷
有真如凝然不隨緣生緣生無故即成斷也。】

「第二執無者亦有二過失一常過者謂無真如生死
無依無依有法即是常也又無真如聖智無因亦即
常也。」

【妄法無體托真而起若無真如生死何依無依自
立即成常也又無下智依真發無真則智何所因
無因成智亦即常也。】

「又無所依不得有法即是斷也又執真如是無亦即
是斷也。」

【可知。】

「第三執亦有亦無者亦具上諸失謂真如無二而雙
計有無以所計有無非稱於真失彼真理故是斷也。」

【執雙亦者具斷常二過真如無二者如理虗融平
等不二心計有無失真如體即成斷也。】

「若謂如彼所計以為真者以無理有真是即常也。」

【若雙計有無執為真者以無理有真如依病眼妄

見空華即墮常也。】

「第四非有非無者戲論於真是妄情故失於真理即
是斷也。」

【當知真如自性離於戲論今謂雙非是真法者則
同戲論即成斷也。】

「戲論非真而謂為真者理無有真故是常也。」

【妄情倒境故非真理強執為真即墮常也初二常
過在先後二斷過居首但隨文便耳。】

「第二依他起中若執有者亦有二失一常過謂巳有
體不藉緣故無緣有法即是常也又由執有即不藉
緣不藉緣故不得有法即是斷也。」

【依他無性由從緣生從緣生法即無自性若執有
者則成二過。】

「問若說依他性是有義便有失者何故攝論等中說
依他性以為有耶。」

【攝論等廣說依他是有豈是過耶。】

「答聖說依他以為有者此即不異空之有何以故以
從眾緣無體性故一一緣中無作者故由緣無作方
得緣起是即非有之有名依他有是即聖者不動真
際建立諸法。」

【聖說有者約彼幻有從緣無性如幻化人非無幻
化人幻化人非真故云幻有以不有之有方為幻
有何以故徵出所以從緣無體故要在緣中方顯
空理是故即空之有方為具德之有是則下結聖

說為有也。】

「若謂依他如言有者即緣起有性緣若有性即不相
藉不相藉故即壞依他壞依他者良由執有。」

【如言有者情謂之有則壞緣生以從緣生必無自
性猶如幻事不可言有若言有者則不從緣不從
緣故則非緣起之法也壞緣起者良由定執為有。】

「是故汝意恐墮空斷勵力立有不謂不達緣所起法
無自性故即壞緣起便墮空無斷依他故也。」

【以相宗說此緣生決定不空若此亦破則是斷滅
惡趣空攝非正法故猛意立有非謂不達緣起無
性即壞緣生便墮空見失依他法。】

「二若執無者亦有二失若謂依他是無法者即緣無
所起無所起故不得有法即是斷也。」

【執無同前二失先舉斷過依他若無應非緣生如
免角等緣起即滅不得有者即成斷見。】

「問若說緣生為空無故即墮斷者何故中論等內廣
說緣生為畢竟空耶。」

【中論等下以三論宗立難若此不破不巳故理非
盡故。】

「答聖說緣生以為空者此即不異有之空也何以故
以法從緣生方說無性是故緣生有者方得為空若
不爾者無緣生因以何所以而得言空是故不異有
之空名緣生空此即聖者不動緣生說實相法也。」

【圭峯云以諸法無性即名真理如幻華無體即名

太虗聖說空者由從緣生所以無性是故緣生無
性是空所以既是從緣生法無性故空故曰真空
不待壞彼差別法體然後方空是故其空未常不
有即有以辨於空。】

「若謂緣生如言空者即無緣生緣生無故即無空理
無空理者良由執空。」

【如情執所謂之空非是對妙有之真空乃是真空
所破之病。】

「是故汝意恐墮有見猶勵立空不謂不達無性緣生
故即失性空失性空故還墮情中惡趣空也。」

【以空宗所立從緣生法決無自性汰法師本無論
云非有有即無非無無即無故曰真空彼謂真諦
一向無物為真空此但有二論□分空義。】

「問若由依他有二義故是故前代諸論師各述一義
融攝依他不相違者何故後代論師如清辨等各執
一義互相破耶。」

【前代則彌勒無著文殊龍樹後代則清目清辨護
法難陀。】


「答此乃相成非相破也。」

【聖意為立有故勵力破空為立空故猛意破有是
故相破則相成也。】

「何者為末代有情根機漸鈍聞說依他是其有義不
達彼是不異空之有故即執以為如謂之有也是故
清辨等破依他有令至於無至畢竟無方乃得彼依
他之有若不至此徹底性空即不得成依他之有是
故為成有故破於有也。」

【然真空幻有各有二義真空二義即空與非空幻
有二義即有與非有謂不異有之空成真空真空
者由無性故空是空義緣生故空是空之所以即
是因緣何以無性得成空義由從緣生所以無性
是故緣生無性是空之所以既是從緣生法無性
故空故曰真空清辦等為成有故破於有也。】

「又彼有情聞說依他畢竟性空不達彼是不異有之
空故即執以為如謂之空是故護法等破彼謂空以
存幻有幻有立故方乃得彼不異有之空以若有滅
非真空是故為成空故破於空也。」

【謂不異空之有成幻有幻有者由緣生故有是有
義無性故有是有之所以何以緣生得為有義特
由無定性故方始從緣而成幻有是故無性是有
之所以既是從緣無性之有則此有常無自性故
護法等為成空故破於空也。】

「以色即是空清辨義立空即是色護法義存二義鎔

融舉體全攝若無後代論師以二理交徹全體相奪
無由得顯甚深緣起依他性法是故相破反相成也。」

【即色之空為真空即空之色為妙色是則非有之
有非空之空為具德之空有也非直二說互不相
違亦乃二義相由全攝無二圓妙融通無有異相。】

「是故如情執無即是斷過又若說無法為依他者無
法非緣非緣之法即墮常也。」

【是故下結斷也又若下示常也。】

「第三亦有亦無者具上諸失可以准之。」

「問若據上來所說依他起情有無偏取此應不可雙
取有無應契道理如何亦有具上失耶答依他起性
中雖具彼有無之理然全體交徹空有俱融而如所
計亦有亦無者即成相違具上失也。」

【各取有無此屬偏執今雙取空有如何亦具上失
耶答下依他雖具有無非定性有無是故二諦俱
融不失中道而計有無成其過失依他起性今本
情字誤也。】

「第四非有非無者戲論緣起亦非理也何者以其執
者於有無中所計不成故即以情謂非有非無為道
理也此既非理亦具上失思以准之。」

【以前兩亦成失情立雙非為是此亦戲論緣起俱
非理故。】

「第三遍計所執性中若計所執為有者有二過失謂
若所執是其有者聖智所照理應不空即是常也若

妄執遍計於理有者即失情有故是斷過也。」

【徧計之法妄情謂有道理是無今言有者即墮常
過徧計於理實有者則非情有失情有者即墮斷
過。】

「二若執遍計為情無者即凡夫迷倒不異於聖即是
常也亦即無凡故是斷也又既無迷亦即無悟亦無
悟故即無聖人亦是斷也。」

【定執無者聖人見空應是迷倒凡夫妄見則同聖
智即墮常也匪唯同聖亦即無凡又既無凡即無
於聖不見空華誰是病眼。】

「三亦有亦無者性既無二而謂有無即相違故具上
失也。」

「四非有非無者戲論遍計亦具上失准以知之第二
執成過竟。」

【第二下結。】

「第三顯示其義者真如是有義以迷悟所依故又不
空義故不可壞故餘如上說又真如是空義以離相
故隨緣故對染故餘亦如上又真如是亦有亦無義
以具德故違順自在故鎔融故又是非有非無義以
二不二故定取不得故餘翻說准上知之。」

【此即要問三問中二明其義初約因明後約果論
各有四義今約圓成依他徧計三性順顯真如是
有義凡聖迷悟本故如實不空以有自體故性恒
不變故空義謂離一切法差別虗妄相故隨緣無

自性故如摩尼珠對染不染故雙亦義具足無漏
性功德故空有無量故二義鎔融故兩非義以真
俗雙泯故互奪兩亡故餘翻准上者如前護分別
處說。】

「二依他是有義緣成故無性故餘准前知依他是無
義以緣生無性故亦准前知依他是亦有亦無義以
緣成無性故准前依他是非有非無義以二不二故
隨取一不得故准前。」

【以緣起法有四義一緣生故有二緣生故空三無
性故有四無性故空。】

「三遍計是有約情故遍計是無約理故遍計是亦有
亦無由是所執故是徧計非有非無由是所執故餘
准前思之上來明三性竟。」

【良由倒心妄境情有理無故上來下結別明竟。】

「第二總說者三性一際舉一全収真妄互融性無障
礙。」

【然此三性非空非色能空能色如摩尼珠隨方各
現故得幻色存亡無礙真空隱顯自在為圓通無
礙之法也。】

「如攝論婆羅門問經中言世尊依何義說如是言如
來不見生死不見涅槃於依他中分別性及真實性
生死為涅槃依無差別義何以故此依他性由分別
一分成生死由真實一分成涅槃。」

【要問明三性異相則為大軌初引毗佛略經明有

三性二引婆羅門問經證有三性三引阿毗達摩
修多羅證有三性四復次有處世尊說等引常無
常等三法聖教證有三性今引二經用證三性。】

「釋曰依他性非生死由此性因真實成涅槃故此性
非涅槃何以故此性由分別一分他是生死是故不
可定說一分若見一分餘分性不異是故不見生死
亦不見涅槃由此意故如來答婆羅門如此。」

【三性中多就依他性說以顯諸宗立義不同諸教
淺深逈異此論乃天親所造以依他性非生死非
涅槃若說一分餘義不少故云不見生死不見涅
槃也。】

「又云阿毗達摩修多羅中世尊說法有三種一染污
分二清淨分三染污清淨分依何義說此三分於依
他性中分別性為染污分真實性為清淨分依他性
為染污清淨分依此義說三分。」

【阿毗名對達摩名法修多羅名經為對法經此通
指大乘經也一染污即徧計性二清淨即圓成性
二染污清淨即依他性就依他義說三分也。】

「釋曰阿毗達摩修多羅中說分別性以煩惱為性真
實性以清淨分為性依他性由具兩分以二性為性
故說法有三種一煩惱為分二清淨為分三二法為
分依此義故作此說。」

【即天親論釋分別性即徧計性由彼彼徧計徧計
種種物無始以來虗妄熏習執種種物定為實有

故真實性即圓成性圓成實於彼常遠離前性圓
滿成就諸法實性名圓成實顯此徧常體非虗謬
依他性依他起自性分別緣所生依他眾緣而得
起故淨分依他同圓成故染分依他同徧計故皆
名分別能緣慮故染淨依他皆此攝故。】

「此上論文又明真該妄末無不稱真妄徹真源體無
不寂真妄交徹二分雙融無礙全攝思之可見。」

【前標三性一際真妄互融後結真該妄末妄徹真
源前後一際要問云此文在三乘亦通一乘用何
以故由此法門應法界性無邊用故探玄云約雙
融者二有三無圓融無礙二相絕故俱離也。】

「緣起因門六義法第二。」

「將釋此義六門分別一釋相二建立三句數四開合
五融攝六約教。」

【一切因有六種義具六義故方成緣起法欲釋此
義先立六門。】

「第一門中有二初列名次釋相。」

「初列名者謂一切因皆有六義一空有力不待緣二

空有力待緣三空無力待緣四有有力不待緣五有
有力待緣六有無力待緣。」

【唯因得有六義果中唯空有二義故云因門六義
法以有力無力待緣不待緣分異。】

「二釋相者初者是剎那滅義何以故由剎那滅故即
顯無自性是空也由此滅故果法得生是有力也然
是謝滅非由緣力故云不待緣也。」

【言剎那滅者搜玄云一念念滅此滅是空有力不
待外緣所以有力不待緣為同體未對緣事自遷
動故。】

「二者是俱有義何以故由俱故方有即顯是不有是
空義也俱故能成有是有力也俱故非孤是待緣也。」

【是俱有力故所以知者為得外緣唯顯體空俱成
用力有力待緣非孤起也。】

「三者是待眾緣義何以故由無自性故是空也因不
生緣不生故是無力也即由此義故是待緣也。」

【觀因緣是空無力待緣所以知者為得外緣唯顯
親因非有無力能生果也要問云經云因因亦因
因果果亦果果者簡別因果親疏有無力用分齊
初因者親因也後因者緣因也亦因因者二因相
由也因不生緣不生故章多不字。】

「四者決定義何以故由自類不改故是有義能自不
改而生果故是有力義然此不改非由緣力故是不
待緣義也。」


【自類不改如糓不生餘果所以知者以外緣未至
性不改自成故。】

「五者引自果義何以故由引現自果是有義雖待緣
方生然不生緣果是有力義即由此故是待緣義也。」

【如引顯自果故所以知者得外緣時唯顯自因得
自果故引現自果是有義章多力字。】

「六者是恒隨轉義何以故由隨他故不可無不能違
緣故無力用即由此故是待緣也。」

【剎那轉故如根損益枝等同故所以知者為隨他
故不可無不能違緣故無力也。】

「是故攝論為顯此六義而說偈言剎那滅俱有恒隨
轉應知決定待眾緣唯能引自果。」

【無性攝論即無性菩薩所造今偈六義與前列不
次章就空有各二義釋。】

「第二建立者。」

「問何以故定說六義不增至七不減至五耶答為正
因對緣唯有三義一因有力不待緣全體生故不雜
緣力故二因有力待緣相資發故三因無力待緣全
不作故因歸緣故又由上三義因中各有二義謂空
義有義二門各三合唯有六故不增減也。」

【何故定六義而無增減耶答為正因對緣故說三
義因有三種約空有二門各具三義故合為六但
全體能生自果故不雜緣力不生水土等故糓與
水土互相資故藉緣生故因歸緣故章錯為雜因

二字誤矣。】

「問何故不立第四句無力不待緣義耶答以彼非是
因義故不立思之可見。」

【既自無力又不假緣即非因義今約親因能生自
果故不立也。】

「問待緣者待何等緣答待因事之外增上等三緣不
取自六義更互相待耳。」

【但云待緣待何等緣答待因事之外增上等三緣
因事即因緣也此果上親因故親辦果體故增上
等三緣者因緣雖能親辦果體要待三緣果法得
成謂等無間緣所緣緣增上緣要問云未知待緣
待何緣答此待爐油水土等外緣不取因事及自
六義也揀上因緣及空有各三義更互相待今取
增上等也。】

「問因望緣得有六義未知緣對因亦有六義不答此
有二義增上緣望自增上果得有六義以還是親因
攝故望他果成疎緣故不具六親因望他亦爾。」

【因緣相例問也答中有二義唯許增上緣等得有

六義今增上緣望增上果則為親因攝望等流異
熟離繫士用為疎緣親因望他果者四諦望聲聞
為親因望緣覺還成疎緣亦不具六。】

「問果中有六義不答果中唯有空有二義謂從他生
無體性故是空義酬因有故是有義若約互為因果
義說即此一法為他因時具斯六義與他作果時即
唯有二義是故六義唯在因中。」

【因果相例問也答中果無六義還作因時得具六
義攝論云阿賴耶識與彼雜染諸法同時更互為
因云何可見譬如明燈𦦨炷生燒同時更互又如
束蘆互相依持釋曰譬如明燈於一時間燈炷𦦨
生𦦨燒炷互為因果阿賴耶識與諸轉識於一時
間互為因果其性亦爾。】

「問若爾現行為種子因豈得有六義。」

【謂現行七轉識為種熏阿賴耶豈有六義。】

「答隨勝緣不具如論說種子有六義此約初教。」

【隨勝緣不具者前七識現行皆隨強勝緣轉非親
因也要問云成唯識論因緣謂有為法親辦自果
此體有二一種子二現行種子者謂本識中善染
無記諸界地等功德差別能引次後自類功德及
起同時自類現果此唯望彼是因緣性現行者謂
七轉識及彼相應所變相見性界地等除佛果善
極劣無記餘熏本識生自類種此唯望彼是因緣
性乃至現行同類展轉相望皆非因緣自種生故。】


「若緣起秘密義皆具此六義此約終教以此教中六
七識等亦是如來藏隨緣義無別自性是故六七識
亦具本識中六義也思之可見。」

【約終教餘現行轉識既通如來藏能所互熏得有
六義。】

「第三句數料簡者有二種一約體二約用。」

【探玄云此門有二義一據力具有不有義故令相
入二據體有空不空義故有相即。】

「初約體有無而有四句一是有謂決定義二是無謂
剎那滅義三亦有亦無謂合彼引自果及俱有無二
是也四非有非無謂合彼恒隨轉及待眾緣無二是
也。」

【一決定義謂自因生自果故二剎那滅義謂生巳
無間即滅壞故三亦有等唯能引自果故又因果
不相違故四非有等恒隨轉如根損益枝等同故
及待緣會遇眾緣即因不常生也。】

「就用四句者由彼恒隨轉及待眾緣無二故是不自
生也由合彼剎那滅及決定無二故不他生也由合
彼俱有及引自果無二故不共生也由其三句合其
六義因義方成故非無因生也。」

【合成四句一不自生二不他生三不共生四不無
因生探玄云釋此四句諸論不同略有五說一約
破外道謂諸法不從冥諦自在生故云不自生二
不從梵天自在天等生故云不他生三亦非微塵

大種和合生故云不共生四亦非無因自然而起
故云不無因生等。】

「是即由斯六義因緣全奪顯緣起勝德。」

【空有令奪其執兩亡然執既盡其德自顯也。】

「故地論云因不生緣生故緣不生自因生故不共生
無知者故作時不住故不無因生隨順有故。」

【約因緣形奪。】

「又集論云自種有故不從他生待眾緣故非自生無
作用故不共生有功能故非無因生。」

【探玄云凡諸緣起雙亡二句巳為甚深況總亡四
句是故緣起最極甚深。】

「問此六義與八不分齊云何答八不據遮六義約表
又八不約反情理自顯六義據顯理情自亡有斯左
右耳。」

【演義云略舉八不即中論宗論云不生亦不滅不
常亦不斷不一亦不異不來亦不去將六義與八
不相對云何答有二義初約遮表二約情亡顯理
第四開合者或約體唯一以因無二體故。】


「或約義分二謂空有以無自性故緣起現前故。」

【以無自性是空義緣起現前是有義。】

「或約用分三一有力不待緣二有力待緣三無力待
緣初即全有力後即全無力中即亦有力亦無力以
第四句無力不待緣非因或不論也是故唯有三句
也。」

「或分為六謂開三句入二門故也如前辨。」

【分三句入空有二門。】

「或分為九謂於上三義隨一皆具彼三故何以故若
非有力即無無力是故隨一具三故有九也。」

【謂前約用開三句中隨一皆具彼三義故何以故
一具於三若非下約力用相資而釋故一中具三
故成九也。】

「或分十二謂於上六義空有二門不相離故隨空即
有隨有即空空有有六有空亦六故有十二也。」

【據上六義以空有相即有空空有故各具六共成
十二也。】

「或分十八謂於上六義中一一皆有三義故一體有
無二力有無三約待緣不待緣三六成十八也。」

【一約體有空不空義二約用具有不有義三約緣
待不待義三六成十八也。】

「或分為三十六謂於上六義隨一皆具六何以故若
無一餘皆無故餘門思而准之。」

【以互相資成若無一餘不成故。】


「第五融攝者然此六義以六相融攝取之謂融六義
為一因是總相開一因為六義是別相六義齊名因
是同相六義為不壞相是名異相由此六義因等得
成是成相六義各住自位義是壞相。」

【要問云其六義及前因果理事相成更以六法顯
之所謂總總成因果也二別義別成總故三同自
同成總故四異諸義自異顯同故五成因果理事
成故六壞諸義各住自法不移本性故所述緣起
並悉遍通隨有事成驗思可解耳。】

「問六義六相分齊云何答六義據緣起自體六相據
緣起義門以法體入義門遂成差別。」

【搜玄云六義六相共成者六相有二義一順理二
順事此二義中順理義顯順事義今據自體義門
分異為此經主別將六相照令入理故。】

「如以六義入四句顯去非故即順三乘入六相顯自
德故順一乘是故四句與六相俱為入法方便也。」

【四句則體用二種如前句數料揀中列入法方便
者探玄云泛論方便有三種一發起方便謂如加
行發起根本即七方便等二無住方便謂由悲智
巧相導引不住生死及涅槃故如方便度等三集
成方便謂諸緣起巧相集成如六相方便等。】

「第六約教辨者若小乘中法執因相於此六義名義
俱無。」

【孔目云依小乘教六因四緣相攝不與三乘同何

以故不原因緣理故今六義小乘名義俱無。】

「若三乘賴耶識如來藏法無我因中有六義名義而
主伴未具。」

【要問云此文在三乘一乘方究竟何以故稱法界
故孔目云三乘初教分達法空知法次細故約事
委說熟教巳去究竟法空會事從理故不多說。】

「若一乘普賢圓因中具足主伴無盡緣起方究竟也。」

【孔目云依一乘教具一切因緣理事教義人法因
果等又總唯有因緣乃至一即一切一切即一即
盧舍那佛普賢行因成就因果果與三乘等別。】

「又由空有義故有相即門也由有力無力義故有相
入門也由有待緣不待緣義故有同體異體門也由
有此等義門故得毛孔容剎海事也思之可解耳。」

【探玄云由此義故諸法相即無所障礙又云知一
即多多即一等皆此義也是故無盡大緣起法無
礙自在皆從此門而開現矣。】

華嚴一乘教義分齊章復古記卷第三(之上)

華嚴一乘教義分齊章復古記卷第三(之下)

「十玄緣起無礙法門義第三。」

「夫法界緣起自在無窮今以要門略攝為二一者明
究竟果證義即十佛自境界也二者隨緣約因辨教
義即普賢境界也。」

【太一云一乘緣起自體法界不同大乘緣起但能
離執斷常諸過等此宗不爾一即一切無過不離
無法不同也法界緣起不過自體因之與果所言
因者謂方便緣修體窮位滿即普賢是也所言果
者謂自體究竟寂滅圓果十佛境界一即一切謂
十佛世界海及離世間品明十佛義是也。】

「初義者圓融自在一即一切一切即一不可說其狀
相耳。」

【以性海果分是不可說義謂圓融理智普別行等
相即相入無礙自在是也。】

「如華嚴經中究竟果分國土海及十佛自體融義等
者即其事也。」

【然彼十佛所依有二一國土海圓融自在當不可
說二世界海有三類一蓮華藏世界海具足主伴
通因陀羅等。】


「不論因陀羅及微細等此當不可說義何以故不與
教相應故地論云因分可說果分不可說者即其事
也。」

【法界緣起之內有法有義法當果分義屬因分縱
因陀羅及微細等義今亦不辨以圓融極果絕於
說相所以不可以言說。】

「問義若如是何故經中乃說佛不思議品等果耶答
此果義是約緣形對為成因故說此果非彼究竟自
在果所以然者為與因位同會而說故知形對耳。」

【果分不可說者太一問不思議品等亦明果德何
故得於因門說耶答雖是果德對緣以辨果非究
竟圓寂之果是故與因同會說也。】

「第二義者有二一以喻略示二約法廣辨。」

【至相云今約教就自體相辨緣起者於中有二一
者舉喻釋成於法二者辨法會通於理。】

「初喻示者如數十錢法所以說十者欲應圓數顯無
盡故。」

【舉喻者如夜摩天會菩薩雲集品說云譬如數法
十增一至無量皆悉是本數智慧故差別所以下
孔目云十數之義含於二門一成圓教門二不成
圓教門教義攝益中巳引。】

「此中有二一異體二同體。」

【今舉此十數為譬者復有二門一異體門二同體
門。】


「所以有此二門者以諸緣起門內有二義故一不相
由義謂自具德故如因中不待緣等是也二相由義
如待緣等是也初即同體後即異體。」

【探玄云謂大法界中緣起法海義門無量約就圓
宗略舉十門謂諸緣起法要具此十義方成緣起
故闕即不成演義云何以初異體門中云諸緣各
別不相雜亂第二同體門中云互相徧應方成緣
起釋曰謂要由各異方得待緣要由遍應方自具
德耳。】

「就異體中有二門一相即二相入。」

【異體門中復有二門一者一中多多中一二者一
即多多即一。】

「所以有此二門者以諸緣起法皆有二義故一空有
義此望自體二力無力義此望力用由初義故得相
即由後義故得相入。」

【緣起有二相即相入謂諸緣相望全體形奪有有
體無體義緣起方成以若闕一緣餘不成起起不
成故緣義即壞又諸緣力用互相依持互相形奪

故有全有力全無力義緣起方成故得相即相入
也。】

「初中由自若有時他必無故他即自何以故由他無
性以自作故二由自若空時他必是有故自即他何
以故由自無性用他作故以二有二空各不俱故無
彼不相即有無無有無二故是故常相即若不爾者
緣起不成有自性等過思之可見。」

【探玄云是故一緣是能起多緣及果俱是所起是
即多為一成多是無體一能作多一是有體由一
有體必不得與多有體俱多無體必不得與一無
體俱是故無有不多之一無有不一之多一多既
爾多一亦然反上思之。】

「二明力用中自有全力故所以能攝他他全無力故
所以能入自他有力自無力反上可知不據自體故
非相即力用交徹故成相入又由二有力二無力各
不俱故無彼不相入有力無力無力有力無二故是
故常相入。」

【謂全有力全無力緣起方成是故緣起要互相依
具力無力如闕一緣一切不成餘亦如是是故一
能持多一是有力能攝於多多依於一多是無力
潛入一內由一有力必不得與多有力俱是故無
有一而不攝多也由多無力必不得與一無力俱
是故無有多而不入一也如一持多依既爾多持
一依亦然反上思之。】


「又以用攝體更無別體故唯是相入攝體收用無別
用故唯是相即此依因六義內准之。」

【體用雙融義謂諸緣起法要力用交涉全體融合
方成緣起探玄中有六句今用二句一以體無不
用故舉體全用即唯有相入無相即義二以用無
不體故舉用全體即唯有相即無相入也此依因
六義中待緣等准之皆是入十玄無礙之方便也。】

「於中先明相入初向上數十門一者一是本數何以
故緣成故乃至十者一中十何以故若無一即十不
成故即一有全力故攝於十也仍十非一矣餘九門
亦如是一一皆有十准例可知。」

【今約十數明一中多多中一者今明初句若順數
從一至十向上去如一者一緣成故一中即有十
所以一成若無十一即不成無性緣生故一中即
有十所以一成故二三四等一切皆成也若一住
自性即不成十十若不成一亦不成。】

「向下數亦十門一者十即攝一何以故緣成故謂若
無十即一不成故即一全無力歸於十也仍一非十
矣餘例然。」

【明次句多中一逆數十至一向下來但十玄章影
在前門彼略不出耳今章別開也。】

「如是本末二門中各具足十門餘一一錢中准以思
之此約異門相望說耳。」

【本末即向上向下各具十門餘一一門准上思之。】


「問既言一者何得一中有十耶。」

【既稱一寧容有多耶。】

「答大緣起陀羅尼法若無一即一切不成故定知如
是此義云何所言一者非自性一緣成故一是故一
中有十者是緣成一若不爾者自性無緣起不得名
一也乃至十者皆非自性十由緣成故為十此十中
有一者是緣成無性十若不爾者自性無緣起不名
十也是故一切緣起皆非自性何以故隨去一緣即
一切不成是故一中即具多者方名緣起一耳。」

【陀羅尼此云總持大法界緣起總持法若無下對
緣以顯一此一乃無性緣成一故得一中具十若
不爾不得名一為此下反上是故緣起皆無自性
一中具多方成一多緣起。】

「問若去一緣即不成者此即無性無自性者云何得
成一多緣起。」

【既一緣無性多緣亦無性那得成一多緣起。】

「答只由無性得成一多緣起何以故由此緣起是法
界家實德故普賢境界具德自在無障礙故華嚴云
菩薩善觀緣起法於一法中解眾多法眾多法中解
了一法是故當知一中十十中一相容無礙仍不相
是一門中既具足十義故明知一門中皆有無盡義
餘門亦如是。」

【此由法界實得緣起力用普賢境界相應所以一
多常成不增不減也。】


「問一門中攝十盡不。」

【此門攝法為盡不盡耶。】

「答盡不盡何以故一中十故盡十中一故不盡四句
護過去非顯德等准之可解耳別別諸門中准例如
是緣起妙理應如是知第一門竟。」

【亦有盡義亦無盡義何者一中十即是盡十中一
具說即無盡又復知一中十十中一皆盡不盡義
也四句者有無兩亦雙非離過顯德准此緣起可
解餘之八門例此應知異體相入門竟。】

「初異體門中第二即義者此中有二門一者向上去
二者向下來。」

【今異體中相即義亦具二門。】

「初門中有十門一者一何以故緣成故一即十何以
故若無一即無十故由一有體餘皆空故是故此一
即是十矣如是向上乃至第十皆各如前准可知耳。」

【但一有體多無體故得一即多向上從一至十也。】

「言向下者亦有十門一者十何以故緣成故十即一
何以故若無十即無一故由一無體餘皆有故是故
此十即一矣如是向下乃至第一皆各如是准前可
知耳以此義故當知一一錢即是多錢耳。」

【由一無體多有體故得多即一向下來從十至一
也十即一緣成故若十非一一不成何但一不成
十亦不成如柱若非舍爾時即無舍若有舍亦有
柱以柱即舍故有舍復有柱故一即十一即十故

成一復成十也。】

「問若一不即十者有何過失。」

【由前謂一即多多即一故興此問也。】

「答若不即十者有二失一不成十錢過何以故若一
不即十者多一亦不成十何以故一一皆非十故今
既得成十明知一即是十也二者不成一過何以故
若一不即十十即不得成由十不成十故一義亦不
成何以故若無十是誰一故今既得成一明知一即
十又若不相即緣起門中空有二義即不現前便成
大過謂自性等思之可知下同體門中准此知之餘
門亦准可知耳。」

【若不即者有二過一不成十十不成一是情謂之
一所謂緣成一者一中具十故今章第二失中合
云十不成一過傳寫之誤又若不相即空有二義
即不成立便有自性斷滅等過下同體等准此故
略不明。】

「問若一即十者應當非是一若十即一者應當非是
十。」

【若一與十二互相即安有一十之存乎。】

「答祗為一即十故是故名為一何以故所言一者非
是所謂一緣成無性一為此一即多者是名一若不
爾者不名一何以故由無自性故無緣不成一也十
即一者准前例取勿妄執矣應如是准知。」

【此明一即十者離一無有十而十即是一緣成故

若不爾者自性無緣起不得名一則一不得成十
即一者准此可知。】

「問上一多義門為一時俱同耶為前後不同耶。」

【至相十玄問若一多要待緣成者為是同時為有
先後耶。】

「答即同即前後何以故由此法性緣起具足逆順同
體不違德用自在無礙故皆得如此。」

【緣起故常同時常前後所以然者一即十十即一
故常同時向上去向下來故常先後逆順自在故
無障礙。】

「問如上所說去來義其相云何。」

【既有先後去來本相云何。】

「答自位不動而恒去來何以故去來不動即一物故
但為生智顯理故說去來等義耳若廢智一切不可
說如上果分者即其事也。」

【雖前後去來而常不動作為生智下今若辨去來
者約智說若廢智下體即息諸論道同於究竟圓
果離說相故。】


「問若由智者即非先有如何說云舊來如此耶。」

【謂智乖本法即非先有何云舊來如此。】

「答若癈智即不論緣起由約智故說舊來如此何以
故不成即巳成即離始終故智及與法舊來成故。」

【由智方知本有以智照故不成即巳成即離始終
故。】

「問為由智耶法如是耶。」

【一多之體由智照耶法本有耶。】

「答為由智耶為法如此耶何以故同時具足故餘義
准以思之大段第一異體門訖。」

【法本有故智即能顯由智照故方明本有二義同
時皆盡無礙故一切諸法例如此知。】

「第二同體門者亦有二義一者一中多多中一二者
一即多多即一。」

【還如前門二義相似。】

「初門中二一者一中多二者多中一初一中多者有
十門不同一者一何以故緣成故是本數一中即具
十何以故由此一錢自體是一復與二作一故即為
二一乃至與十作一故即為十一是故此一之中即
自具有十箇一耳仍一非十也以未是即門故初一
錢既爾餘二三四五巳上九門皆各如是准例可知
耳。」

【是本數一中即具十者清凉云如一本自是一則
為本一應二為二一應三為三一等只一箇一對

他成多喻如一人望父名子望子名父等同一人
體而有多名。】

「二者多中一亦有十門一者十何以故緣成故十中
一何以故由此一與十作一故即彼初一在十一之
中以離十一即無初一故是故此一即十中一也仍
十非一矣餘下九八七乃至於一皆各如是准例思
之。」

【攝他一同多巳望於一攝之亦然皆是多也。】

「問此與前異體何別答前異體者初一望後九異門
相入耳今此同體一中自具十非望前後異門說也
即義亦准思之。」

【同體即入與前異體即入何別答前異體門一中
十者以初一望後九故名一中十此門言一中十
者即一中有九故言一中十。】

「二者一即十十即一亦有二門一者一即十亦有十
門不同一者一何以故緣成故一即十何以故由此
十一即是初一故無別自體故是故此十即是一也
餘九門皆亦如是准之可知。」

【如一有體多無體能攝他同巳一有體攝他多也
能成有體所成無體也。】

「二者十即一亦有十門不同一者十何以故緣成故
十即一何以故彼初一即是十故更無自一故是故
初一即是十也餘九門准例知之。」

【十有體一無體多有體故能攝一故本一無體潛

入多中。】

「問此同體中一即十等者為只攝此十耶為攝無盡
耶。」

【此明一體為祗攝一中十亦攝他處十耶。】

「答此並隨智而成須十即十須無盡即無盡如是增
減隨智取矣即十如前釋言無盡者一門中既有十
然是十復自迭相即相入重重成無盡也然此無盡
重重皆悉攝在初門中也。」

【至相曰隨智差別故亦盡亦無盡何者如一若攝
十即名為盡若具說即無盡但展轉相迭相互即
重重無盡也。】

「問為但攝自一門中無盡重重耶為亦攝餘異門無
盡耶。」

【為攝自一中十無盡為餘諸門中無盡。】

「答或俱攝或但攝後自無盡何以故若無自一門中
無盡餘一切門中無盡皆悉不成是故初門同體即
攝同異二門中無盡無盡無盡無盡無盡無盡無盡
無盡無盡無盡窮其圓極法界無不攝盡耳。」


【若一無盡餘亦無盡若餘不盡一亦不盡若成一
一切即成若不成一一切亦不成是故此攝法即
無盡復無盡圓融自在無不周盡。】

「或但攝自同體一門中無盡何以故由餘異門如虗
空故不相知故自具足故更無可攝也此伹隨智而
取一不差失也。」

【祗攝自門中無盡於三四義猶若虗空即是盡更
不攝餘故名無盡故亦攝盡不盡。】

「如此一門既具足無窮箇無盡及相即相入等成無
盡者餘一一門中皆悉如是各無盡無盡成宜如是
准知。」

【清凉曰由異體相入帶同體相入故有帝網門者
同體相入一中巳含於多而更入於異體故有重
重之義同體相入如鏡巳含多影更入餘鏡故有
重重無盡之義餘門可知。】

「此且約現今理錢中況彼一乘緣起無盡陀羅尼法
非謂其法只如此也應可去情如理思之。」

【喻則有限法乃無窮至相云法門具滿無喻可況
今說喻者但分喻耳若不去情難造妙旨此章合
云現今事錢錯為理字也。】

「第二約法廣辨者略有二種一者立義門二者解釋
門。」

【然此章全依至相十玄賢首承用探玄修改清凉
全依賢首新文以所立有次第故。】


「初立義門者略立十義門以顯無盡何者為十。」

【先立所依體事十對分為十門一一門皆復具十
以顯無盡。】

「一教義即攝一乘乃至五乘等一切教義餘下准之
二理事即攝一切理事三解行即攝一切解行四因
果即攝一切因果五人法師攝一切人法六分齊境
位即攝一切分齊境位七師弟法智即攝一切師弟
法智八主伴依正即攝一切主伴依正九隨生根欲
示現即攝一切隨生根欲示現十逆順體用自在等
即攝一切逆順體用自在等。」

【所言教義者教即是通相別相三教五乘之教即
以別教以論別義所以得理而亡教若入此通宗
而教即義以同時相應故二理事者若三乘教辨
即異事顯異理如諸經舉異事喻異理若此宗即
事是理如入法界品等經文是謂體實即是理相
彰即是事也三解行者如三乘說解而非行如說
人名字而不識其人若通宗說者即解即行如看
其面不說其名而目識也相顯為行契窮後際為
解四因果者修相為因契窮為果五人法者如文
殊即當妙慧普賢彰其稱周明人即法也六分齊
境位者參而不雜各住分位即分齊境位也七法
智師弟者開發為師相承即弟子也八主伴依正
者舉一為主餘皆為伴主以為正伴以為依也九
逆順體用者即是成壞義也十隨生根欲性者隨

緣常應也如涅槃經此方見滿餘方見半而月實
無虧盈若以此宗明者常增減而無增減以同時
相應故今章伹九十不次。】

「此十門為首皆各總攝一切法成無盡也。」

【然此十門體無前後同時相應既其具此十門餘
因陀羅等九亦皆具此十門其中一一皆稱周法
界所以舉十門者成其無盡義也。】

「二言解釋者亦以十門釋前十義以顯無盡。」

【隨舉教義理事等十門以一為首攝餘九門即顯
無盡。】

「問何以得知十數顯無盡耶答依華嚴經中立十數
為則以顯無盡義。」

【前巳引竟。】

「一者同時具足相應門此上十義同時相應成一緣
起無有前後始終等別具足一切自在逆順參而不
雜成緣起際此依海印三味炳然同時顯現成矣。」

【以是總故冠於九門之初即具教義理事等十門
同時也何以得如此耶良由緣起實德法性海印

三昧力用故得然也非是方便緣修所成故得同
時。】

「二者一多相容不同門此上諸義隨一門中即具攝
前因果理事一切法門如彼初錢中即攝無盡義者
此亦如是然此一中雖具有多仍一非即是多耳多
中一等准上思之餘一一門中皆悉如是重重無盡
故也。」

【此約理說以一入多多入一故名相容體無前後
而不失一多之相故曰不同此即緣起實德非天
人所作故。】

「此經偈云以一佛土滿十方十方入一亦無餘世界
本相亦不壞無比功德故能爾。」

「然此一多雖復互相含受自在無礙仍體不同也所
由如上錢義中釋此有同體異體准上思之可解。」

【仍體不同若不爾者諸緣雜亂失本緣法緣起不
成此則諸緣各各守自一也。】

「三者諸法相即自在門此上諸義一即一切一切即
一圓融自在無礙成耳。」

【還就教義理事等十門取其三世間圓融無礙自
在故一即攝一切成其無盡復無盡以其無盡故
相即復相入此約用以說也。】

「若約同體門中即自具足攝一切法也然此自一切
復自相入重重無盡故也然此無盡皆悉在初門中
也。」


【太一曰此無盡復無盡相即復相入與因陀羅網
及微細相容門有何差別耶答如喻說同體門中
說者若就隱映相應互相顯發重重復重重成其
無盡者即是因陀羅網門攝若諸門一時具顯不
相妨礙者即是相容門攝若就三世間圓融無礙
自在相即復相入成其無盡復無盡者即此門攝。】

「故此經云初發心菩薩一念功德深廣無邊際如來
分別說窮劫不能盡何況於無量無數無邊劫具足
修諸度諸地功德行。」

【此即明其一即一切成其無盡何況者此即從二
三至九十皆成無盡。】

「義言一念即深廣無邊者良由緣起法界一即一切
故耳如彼同體門中一錢即得重重無盡義者即其
事也。」

【此據緣起體性成其無盡復無盡故。】

「何況無邊劫者即餘一一門中各顯無盡義者是也
所以爾者此經又云初發心菩薩即是佛故也由此
緣起妙理始終皆齊得始即得終窮終方原始如上
同時具足故得然也。」

【良由始終相即復相入成無盡故先後因果不失
雖不失先後以先後相即復相入故成其無盡。】

「又云在於一地普攝一切諸地功德也是故得一即
得一切又云知一即多多即一故也十信終心即作
佛者即其事也。」


【信滿成佛約位佛非行佛故。】

「問如同體一門中即攝一切無盡者為一時俱現耶
為前後耶。」

【問意可知。】

「答於一門中一時炳然現一切者屬微細攝隱映互
現重重者屬因陀羅攝餘義即同即異即多即少即
有即無即始即終如是自在具足一切無盡法門仍
隨舉一為首餘即為伴道理一不差失舊來如此此
辨同體一門中具足自在無窮德耳餘異體等門中
亦准思之。」

【有三義不同餘義下即此門攝。】

「問若一門中即具足一切無盡自在者餘門何用為
答餘門如虗空何以故同體一門並攝一切無不盡
故。」

【若一門自具足何用餘門答餘門如龜毛兔角不
可得。】

「問此同體門中所攝一切者但應攝自門中一切豈
可攝餘門中一切耶。」


【但應攝自豈容攝他耶。】

「答既攝自一切復攝餘一一門中無盡一切如是重
重窮其法界也。」

【自他俱攝方能窮盡緣起無礙法界之義。】

「何以故。」

「圓融法界無盡緣起無一一切並不成故此俱論法
性家實德故不可說其邊量。」

【若無一一切不成如一㪷即攝一升若無升㪷即
不成也。】

「故此經偈云不可言說諸劫中演說一切不可說不
可說劫猶可盡說不可說不可盡又偈云一切眾生
心悉可分別知一切剎微塵尚可筭其數十方虗空
界一毛猶可量菩薩初發心究竟不可測。

良由此一乘圓極自在無礙法門得一即得一切故
耳。」

【因該果海果徹因源一或一切成一證一切證。】

「因果俱齊無前後別故地論云以信地菩薩乃至與
不思議佛法為一緣起以六相總別等義而用括之
明知因果俱時相容相即各攝一切互為主伴深須
思之此事不疑。」

【以因果相即同時相應初心菩薩與證極果位同
一緣起以六相圓融而總括之。】

「又此經云何以故此初發心菩薩即是佛故悉與三
世諸如來等亦與三世佛境界等悉與三世佛正法

等得如來一身無量身三世諸佛平等智慧所化眾
生皆悉同等又云初發心時便成正覺具足慧身不
由他悟如是云云無量廣如經文。」

【初心菩薩與諸如來依正等說法等身量等智慧
化生皆等至相云譬眾流入海纔入一滴即稱周
大海無始無終若餘江河水之深不及入海一滴
即用三乘中修三乘多劫不及在一乘中一念故。】

「問此等歎因中德耳豈可即果德耶答此一乘義因
果同體成一緣起得此即得彼由彼此相即故若不
得者因即不成因何以故不得果故非因也。」

【以歡因中德豈可同彼果德耶答此一乘因果欲
論其成者成復成欲在後成者後復後。】

「問上言果分離緣不可說相但論因分者何故十信
終心即辨作佛得果法也答今言作佛者但初從見
聞巳去乃至第二生即成解行解行終心因位窮滿
者於第三生即得彼究竟自在圓融果矣由此因體
依果成故但因位滿者勝進即沒於果海中也為是
證境界故不可說耳此如龍女及普莊嚴童子善財
童子兜率天子等於三生中即尅彼果義等廣如經
辨應准思之。」

【既果分不可說何故十信終心即辨果法耶答今
言作佛乃約三生即得彼果出所以因依果成又
因位窮滿沒同果海但是證境離乎說相此如龍
女義當流惑之身疾得成佛普莊嚴童子三生成

佛祗在一念善財童子現身究竟普賢之行後生
即見佛兜率天子從三惡道出現身成佛至解行
生即尅彼果有謂龍女於南方成佛者終教示現
八相成道豈同善財等於三世中尅證彼果耶答
今同列者約彼所證是同非以教分漸頓之異演
義云法華佛慧即華嚴佛慧者是也。】

「問上言一念即作佛者三乘中巳有此義與此何別
答三乘望理為一念即作佛今此一乘一念即得具
足一切教義理事因果等如上一切法門及與一切
眾生皆悉同時同時作佛後後能新新斷惑亦不住
學地而成正覺具足十佛以現無盡逆順德故及因
陀羅微細九世十世等遍通諸位謂十信終心巳去
十解十行十迴向十地及佛地等同時遍成無有前
後具足一切耳。」

【可知答三下至相云若大乘明一念成佛義凡有
二種一者會緣以入實性無多少故明一念成佛
二者行行既滿取最後一念名為成佛今此一乘
明一念成佛如大乘取最後一念成佛即入一乘
以後望初初念即成何以故以因果相即同時相
應故。】

「然此一念與百千劫無有異也宜須思之。」

【然此下一念多劫延促無礙也。】

「此即第三諸法相即自在門訖。」

「四者因陀羅微細境界門此但從喻異前耳此上諸

義體相自在隱映互現重重無盡。」

【即以帝釋殿前珠網為喻十門唯此從喻受名猶
如眾鏡相照眾鏡之影現一鏡之中如是影中復
現眾影一一影中復現眾影即重重現影成其無
盡復無盡。】

「故此經云於一微塵中各示那由他無數億諸佛於
中而說法於一微塵中現無量佛國須彌金剛圍世
間不迫迮於一微塵中現有三惡道天人阿修羅各
各受業報此三偈即三世間也又云一切佛剎微塵
等爾所佛坐一毛孔皆有無量菩薩眾各為具說普
賢行無量剎海處一毛悉坐菩提連華座遍滿一切
諸法界一切毛孔自在現又云如一微塵所示現一
切微塵亦如是餘者云云無量廣如經辨。」

【如第七地經以三偈配三世間初偈此即智正覺
世間次偈此據器世間次偈此即據眾生世間又
云下三偈皆依正無㝵也。】

「此等並是實義非變化成此是如理智中如量境也
其餘變化等者不入此例何以故此並是法性實德
法爾如是也非諸分別情謂境界但此可去情思之。」

【此即是其法界緣起如理實德非是變化對緣方
便說故若是大乘宗所明即言神力變化故若此
宗明相入不論變化神力乃言自體常如此等。】

「問上言一塵中現無量剎等者此但是一重現而巳
何故乃云重重現耶答此方說華嚴經時云一切微

塵中亦如是說如彼微塵中說華嚴經時亦云一切
微塵中亦如是說如是展轉即重重無盡重重無盡
也宜准思之。」

【一塵一剎但可乎遍云何重重答中據塵塵互遍
展轉無窮。】

「問若據此文重重無盡有何分齊云何辨其始終等
耶答隨其智取舉一為首餘亦為伴據其首者即名
當中餘即眷屬圍繞上諸教義等並悉如是自在成
耳及前相即相入自在等皆悉如是攝一切法盡窮
法界並悉因陀羅成也。」

【斯則渾無疆界無始無終何緣辨得因果分齊耶
答祗以隨智差別故舉一為主餘即為伴如是教
義等十門皆得自在反前二三兩門皆悉融攝無
盡。】

「五者微細相容安立門此上諸義於一念中具足始
終同時前後逆順等一切法門於一念中炳然同時
齊頭顯現無不明了猶如束箭齊頭顯現耳。」

【如一微塵即是小相元量佛國須彌金剛山等即
是大相直以緣起實德無礙自在致使相容非人
天所作故安立此約相說如瑠璃鉼盛多芥子頓
然顯現清凉云微細有三義一約所含微細猶如
芥鉼以毛子能受彼諸剎諸剎不能徧毛孔故以
毛據稱性剎約存相二約能含微細以一毛一塵
即能含故三約難知微細微塵不大剎亦不小而

能廣容即難知義今取束箭但同時齊頭顯現難
見微細相容也。】

「故此經云菩薩於一念中從兜率天降神母胎乃至
流通舍利法住久近及所被益諸眾生等於一念中
皆悉顯現廣如經文又云一毛孔中無量佛剎莊嚴
清淨曠然安住又云於一塵內微細國土一切塵等
悉於中住宜可如理思之。」

【可曉豈可須彌納芥中將為難事哉理事等十門
安立相容亦如是。】

「問此義與上因陀羅云何別耶答重重隱映互現因
陀羅攝齊頭炳然現者微細攝此等諸義並別不同
宜細思之。」

【可知。】

「六者秘密隱顯俱成門此上諸義隱覆顯了俱時成
就也。」

【還具前教等十門所言隱顯者如涅槃經半字及
滿字昔說半字即顯滿字即隱今說滿字即顯半
字即隱此約緣說隱顯體無前後不相妨礙故名
秘密。】

「故此經云於此方入正受他方三昧起眼根入正受
色塵三昧起等云云又云男子身入正受女人身三
昧起等云云於一微塵入正受一切微塵三昧起一
切微塵入正受一毛端頭三昧起如是自在此隱彼
顯正受及起定同時秘密成矣又此經云十方世界

有緣故往返出入度眾生或見菩薩入正受或見菩
薩從定起又於彼十方世界中念念示現成正覺轉
正法輪入涅槃現分舍利度眾生如是無量廣如經
辨又如佛為諸菩薩受記之時或現前受記或不現
前秘密受記等。」

【可見。】

「如上第一錢中十錢名為顯了第二錢望第一錢中
十即為秘密何以故見此不見彼故不相知故雖不
相知見然即此成彼成故名俱成也應如是准思之。」

【古本云成此成彼演義亦同今云此成彼成者誤
也。】

「七諸藏純雜具德門此上諸義或純或雜如前人法
等若以人門取者即一切皆人故名為純又即此人
門具含理事等一切差別法故名雜又如菩薩入一
三昧唯行布施無量無邊更無餘行故名純或入一
三昧即施戒度生等無量無邊諸餘雜行俱時成就
也如是繁興法界純雜自在無不具足者矣宜可思
准之。」

【此約諸度門說如就一施門說者一切萬法皆悉
名施所以名純而此施門具諸度等行名為雜如
是純之與雜不相妨礙故名具德探玄中名廣狹
自在無礙門清凉云此門賢首新立以替至相十
玄諸藏純雜具德門意云一行為純萬行為雜等
即事事無礙義若一理為純萬行為雜即理事無

礙恐濫理事無礙所以改之。】

「八者十世隔法異成門此上諸義遍十世中同時別
異具足顯現以時與法不相離故。」

【三世區分名為隔法而互相在即是異成以時依
法有如見華開知是芳春茂盛是朱夏等皆因於
物知四時也此上諸義今章多一雜字。】

「言十世者過去未來現在三世各有過未及現在即
為九世也然此九世迭相即入故成一總句總別合
成十世也此十世具足別異同時顯現成緣起故得
即入也。」

【又過去說過去過去說現在過去說未來現在說
過去現在說平等現在說未來未來說過去未來
說現在未來說無盡以九世攝歸一念故云十世。】

「故此經云或以長劫入短劫短劫入長劫或百千大
劫為一念或一念即為百千大劫或過去劫入未來
劫未來劫入過去劫如是自在時劫無礙相即入渾
融成矣。」

【故教義理事等十門相即相入而不失前後差別
之相。】

「又此經云於一微塵中普現三世一切佛剎又云於
一微塵中普現三世一切諸佛佛事又云於一微塵
中建立三世一切佛轉法輪如是云云無量廣如經
文此普攝上諸義門悉於十世中自在現耳宜可思
之。」


【所引諸經顯彼時處無礙互相融通也。】

「九者唯心迴轉善成門此上諸義唯是一如來藏自
性清淨心轉也但性起具德故異三乘耳然一心亦
具足十種德如性起品中說十心義等者即其事也
所以說十者欲顯無盡故如是自在具足無窮種種
德耳此上諸義門悉是此心自在作用更無餘物故
名唯心迴轉等宜思擇之。」

【此約心說前諸義門等並是如來藏性清淨真心
之所建立若善若惡隨心所轉故云迴轉善成心
外無別境故依古本多一為字如來藏自性清淨
心要問云一乘唯一心顯性起具德故探玄改為
主伴圓明具德門以唯心作玄門所以故不立之。】

「十者託事顯法生解門此上諸義隨託別事以顯別
法謂諸理事等一切法門如此經中說十種寶王雲
等事相者此即諸法門也顯上諸義可貴故立寶以
標之顯上諸義自在故標王以顯之表上諸義潤益
故資澤故斷齶故以雲標之矣如是等事云云無量
如經思之。」

【此約智說言託事者如經舉金色世界之事即顯
始起於實際之法一切幢一切蓋等事是行體也
又如法界品云開樓閣門見彌勒菩薩所行因事
至菩提道以樓觀即菩提相所以言顯法生解也
齗齶者乃雲之相探玄第二云重(平聲)雲是齗齶義
又重(上聲)雲是靉靆義第五又云菩薩是體雲是相

以諸菩薩含法雨故相齗齶故。】

「問三乘中以有此義與此何別答三乘託異事相表
顯異理今此一乘所託之事相即是彼所顯之道理
更無異也具足一切理事教義及上諸法門無不攝
盡者也宜可如理思之。」

【躡上以問三乘宗中所明亦託事顯法即以異事
顯於異理如衣表忍辱室表慈悲靈雲見桃花香
嚴擊竹等皆以異事表異理也今此隨舉一事攝
無盡法故。】

「此上十門等解釋及上本文十義等皆悉同時會融
成一法界緣起具德門普眼境界諦觀察餘時但在
大解大行大見聞心中然此十門隨一門中即攝餘
門無不皆盡應以六相方便而會通之此可准。」

【同時具足等十門人法十義皆悉同時成大法界
緣起法門起在大解大行離分別菩提心中問此
與性起何別答但由佩詮故不及性起。】

「上來所明並是略顯別教一乘緣起義耳又於其中
諸餘法相及問答除疑等與彼三乘或同或異所因
所說為方便等廣如經論疏鈔孔目及問答中於彼
釋矣與彼三乘全別不同宜可思廣依華嚴經普眼
境界准之。」

【別教一乘緣起義者孔目云一乘緣起緣聚不有
緣散未離廣如下孔目用教分齊中依七種教證
華嚴文義分齊一經謂法華勝鬘等二論謂十地

攝論等三疏四章五鈔六問答七雜孔目與彼三
乘全別不同者三乘緣起緣聚則有緣散則離思
之。】

「問此上道理與彼三乘義別不同此可信矣又以何
文證知三乘外別有一乘耶。」

【可知。】

「答此經有誠文故偈云一切世界群生類尠有欲求
聲聞道求緣覺者轉復少求大乘者甚希有求大乘
者猶為易能信是法甚為難。」

【偈云下賢首品文前建立一乘中巳引以對彼三
乘決之。】

「良由此法出情難信是故聖者將彼三乘對此決之
又偈言若眾生下劣其心厭沒者示以聲聞道令出
於眾苦若復有眾生諸根少明利樂於因緣法為說
辟支佛若人根明利有大慈悲心饒益於眾生為說
菩薩道若有無上心決定樂大事為示於佛身說無
盡佛法由此一乘非下機堪受是故大聖善巧於彼
三乘位中隨其機欲方便少說由不窮法界源故權
顯二身三身等佛今為如是無上心機樂大事欲方
始顯佛十身境界說無窮盡佛法可名現佛身說無
盡法也三乘但隨機而巳未顯諸佛十身自境界故
非現佛身又隨機少說一相一寂一味理等故非窮
盡說也何以故三乘以此無窮為過失故然此一乘
以無窮為實德故耳。」


【此經為普賢等機說無盡佛法現佛十身自證境
界與彼三乘不同一相一寂一味一理等所謂三
乘終教一相真如等於初教染淨即空愚法小乘
苦諦之教所詮實法有餘無餘等宗並皆不同義
理各別。】

「又此經云於一世界中聞說一乘音或二三四五乃
至無量乘此據本末分齊說耳。」

【今為上機說無盡佛法或說二三等者以本末差
別相對決顯二宗不同也。】

「聖教文義顯然不可以執情而驚恠者矣。」

【當知三一各別理無疑也。】

「六相圓融義第四。」

「六相緣起三門分別初列名略釋二明教興意三問
答解釋。」

【六相之義本出地經世親菩薩造論解釋謂此六
相為顯緣超圓融無礙自在法故三門分別探玄
云此六相義作六門一明教興意二種類者三明
所出者四明建立者五問答決擇者六釋文今用
三門問六相何故唯立六不多不少者謂泛論緣
起法要有三門一末依於本有起不起二彼所起
末既帶於本是故相望有同有異三彼帶本之末
既為本収是故當體有存有亡若不具此三不成
緣起三中各二故但為六。】

「初列名者謂總相別相同相異相成相壞相。」


【要問云所謂總總成因果也二別義別成總故三
同自同成總故四異諸義自異顯同故五成因果
理事成故六壞諸義各住自法不移本性故。】

「總相者一含多德故別相者多德非一故別依止總
滿彼總故同相者多義不相違同成一總故異相者
多義相望各各異故成相者由此諸義緣起成故壞
相者諸義各住自法不移動故。」

【演義云列名異釋中亦依此列但成相中今本中
闕一義字由此諸義緣起成故列名皆是論文論
云總者是根本入別者餘九入別依止本滿彼本
故同相者入故異相者增相故成相者略說故壞
相者廣說故。】

「第二教興意者此教為顯一乘圓教法界緣起無盡
圓融自在相即無礙容持乃至因陀羅無窮理事等。」

【彰其立意欲顯普賢圓因證入遮那果海。】

「此義現前一切惑障一斷一切斷得九世十世滅行
德即一成一切成理性即一顯一切顯並普別具足
始終此齊初發心時便成正覺。」

【以此六相緣起方便會入一乘法界圓融自在一
斷一切斷一證一切證一行一切行一得一切得
故得斷障行德理性等法前後圓融皆悉無礙。】

「良由如此法界緣起六相容融因果同時相即自在
具足逆順。」

【法界無礙皆由六相融通故得然也。】


「因即普賢解行及以證入果即十佛境界所顯無窮
廣如華嚴經說。」

【孔目云依一乘教具一切因緣理事教義人法因
果等盧舍那佛普賢行因成就因果與三乘等別
廣如本經。】

「第三問答解釋者然緣起法一切處通今且略據緣
成舍辨。」

【六相者宗鏡云古德約喻說六相一切處通者賢
首金師子章括六相獅子是總相五根差別為別
相共一經起是同相眼耳各不相知是異相諸緣
共會是成相諸緣各住自位壞相義海百門以塵
顯六相演義以論六決定義以顯六相等今以舍
顯。】

「問何者是總相答舍是。」

「問此但椽等諸緣何者是舍耶答椽即是舍何以故
為椽全獨能作舍故若離椽舍即全不成故為此若
得椽時即得舍矣。」

【謂此椽等要互徧相資方成緣起如一椽能具多
緣故若此一椽不具多緣則不成緣起。】

「問若椽全自獨作舍者未有瓦等亦應作舍答未有
瓦等時不是椽故不作非謂是椽而不能作今言作
者伹論椽能作不說非椽作何以故椽是因緣由未
成舍時無因緣故非是椽也若是椽者其畢全成若
不全作不名為椽。」


【若椽全自作舍無瓦等豈成舍耶答無瓦等不成
椽若闕一緣餘不成起起不成故椽義即壞而不
能作舍此本脫一舍字古本與演義同若是下得
此一緣令一切成起所起成故緣義方立。】

「問若椽等諸緣各出少力共作不全作者有何過失
答有斷常過若不全成但少力者諸緣各少力此但
多箇少力不成一全舍故是斷也諸緣並少力皆無
全成執有全舍者無因有故是其常也又若不全成
者去却一椽時舍應猶成在舍既全不成故知非少
力並全成故。」

【少力不全作有斷常二過去却一椽時舍應猶在
既無椽安得有舍耶舍不全成故知諸緣並非少
力要須一一全力成也。】

「問無一椽時豈非舍耶答但是破舍無好舍也故知
好舍全屬一椽既屬一椽故知緣即是舍也。」

「問既舍即是椽者餘[木*(戉-戈+弋)]瓦等應即是椽耶答總並是
椽何以故却椽即無故所以然者若無椽即舍壞舍
壞故不名[木*(戉-戈+弋)]瓦等。」


【謂攬別成總舉椽之總力貫諸緣若去一椽瓦等
亦壞。】

「是故[木*(戉-戈+弋)]瓦等即是椽也若不即者舍即不成椽瓦等
並皆不成今既並成故知相即耳一椽既爾餘椽例
然是故一切緣起法不成即巳成即相即容融無礙
自在圓極難思出過情量法性緣起通一切處准知。」

【大法界緣起法一成一切成無成無不成。】

「第二別相者椽等諸緣別於總故若不別者總義不
成由無別時即無總故此義云何本以別成總由無
別故總不成也是故別者即以總為別也。」

「問若總即別者應不成總耶答由總即別故得成總
如椽即是舍故名總相舍即是椽故名別相若不即
舍不是椽若不即椽不是舍總別相即此可思之。」

【謂舍即是椽故名別相今無舍字古本與演義皆
有。】

「問若相即者云何說別答只由相即是故成別若不
相即者總在別外故非總也別在總外故非別也思
之可解。」

「問若不別者有何過耶答有斷常過若無別者即無
別椽瓦無別椽瓦故即不成總舍故是斷也若無別
椽瓦等以而有總舍者無因有舍故是常也。」

【古本云故是斷也今云此字誤。】

「第三同相者椽等諸緣和合作舍不相違故能名舍
緣非作餘物故名同相也。」


「問此與總相何別耶答總相唯望一舍說今此同相
約椽等諸緣雖體各別成力義齊故名同相也。」

「問若不同者有何過耶答若不同者有斷常過也何
者若不同者椽等諸緣互相違背不同作舍舍不得
有故是斷也若相違不作舍而執有舍者無因有舍
故是常也。」

「第四異相者椽等諸緣隨自形類相差別故。」

「問若異者應不同耶答只由異故所以同耳若不異
者椽既丈二瓦應亦爾壞本緣法故失前齊同成舍
義也今既舍成同名緣者當知異也。」

「問此與別相有何異耶答前別相者但椽等諸緣別
於一舍故說別相今異相者椽等諸緣迭互相望各
各異故也。」

「問若不異者有何過耶答有斷常過也何者若不異
者瓦即同椽又二壞本緣法不成舍故是斷若壞緣
不成舍而執有舍者舍無因故是常也。」

「第五成相者由此諸緣舍義成故由成舍故椽等名
緣若不爾者二俱不成今現得成故知成相耳。」

「問現見椽等諸緣各住自法本不作舍何因得有舍
義成耶答只由椽等諸緣不作故舍義得成所以然
者若椽作舍去即失本椽法故舍義不得成今由不
作故椽等諸緣現前由此現前故舍義得成矣又若
不作舍緣等不名緣今既得緣名明知定作舍。」

【即失本緣法古本與演義皆緣字今椽字誤。】


「問若不成者有何失答有斷常過何者舍本依椽等
諸緣成今既並不作不得有舍故是斷也本以成舍
名為椽今既不作舍故即無椽亦是斷若不成者舍
無因有故是常也又椽不作舍得椽名者亦是常也。」

「第六壞相者椽等諸緣各住自法本不作故。」

「問現見椽等諸緣作舍成就何故乃說本不作耶答
只由不作舍法得成若作舍去不住自法者舍義即
不成何以故作去失法舍不成故今既舍成明知不
作也。」

【古本云不住自法者今云有字又作去失本法今
脫本字。】

「問若作去有何失答有斷常二失若言椽作去即失
椽法失椽法故舍即無緣不得有故是斷也若失椽
法而有舍者無緣有故是常也。」

【此上文顯但曉緣起相由諸緣各異互徧相資俱
存無礙等自然造入。】

又總即一舍別即諸緣同即互不相違異即諸緣各
別成即諸緣辨果壞即各住自法乃為頌曰。



「　一即具多名總相
　多即非一是別相
　多類自同成於總
　各體別異顯於同
　一多緣起理妙成
　壞住自法常不作
　唯智境界非事識
　以此方便會一乘」



【清凉云總則攬別而成別則分總為別同則別別
帶總異則別別互乖成則雙攬同異方成若無異
相總不成故如舍椽梁總皆相似終不成舍壞則
唯別各住自性故此三對歷然不同孔目云依六
相總別義即是一乘隨相行布義即是三乘此約
教分說又云若欲識華嚴無盡教義者當依六相
因陀羅微細智及陀羅尼自在法智知以此方便
會一乘者欲識別教一乘當以六相十玄作入法
方便也文類云華嚴六相頌終南山儼尊者述義
分齊中承用賢首自云具錄和尚徵言勒成義紀
今云復古者以先師專用搜探二玄孔目問答等
解釋前代諸師作記全不體其本故多註誤可堂
和尚乾道丙成譔此記文至斷惑分齊第二斷惑
得果偶疾而終不復畢矣自茲以下門人善喜用
讀其後以全部帙庶廣流通。】

華嚴一乘教義分齊章復古記卷第三(之下)(終)

慶元丁巳四年立夏日　比丘善憙

施財刊板比丘　惠淨　敬書


五教章奧書

延應元年(已亥)五月十二日於西山栂尾之禪房依
兩三人之慇懃勸進拭老眼加假名之點了大旨
以古來點為本少少私有交加之點矣後賢必可
糺定矣　喜海

復古記奧書

建保四年二月四日於高山寺草菴以新渡御本
如形書寫畢　隆辨