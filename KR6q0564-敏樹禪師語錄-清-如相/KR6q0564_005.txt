










敏樹禪師語錄卷第五
嗣法門人　道崇編　道領錄

小參

長勛李文學請小參。

師云這箇門中凡有斬不斷的葛藤都向者裏一刀
兩斷免得左扯右拽傷鋒犯手而帶水拖泥未得根
源所謂十箇五雙依舊當面錯過致使亡家失業甘
受伶俜山僧所以向本地風光中指出人人腳跟下
真實受用便見草偃風行渠成水到龍吟雲起虎嘯
風生直教箇箇歸家穩坐種田博飯本分生涯也未
免來喫老僧痛棒有分何故歸元性無二方便有多
門喝一喝云珍重。

有霞宋居士請小參師云山不在高有禪則名水不
在深有龍則靈是知禪也乃三世諸佛說不盡一大
藏教宣不及通身是口也只道得一半渾身是舌也
只道得一邊所以勞我黃面老人四十九年分星劈
兩橫說豎說不免費盡婆心攛起鐵牛豈教眠於死
水故爾放曠不耕空劫地暮天何用牧歌催只要人
人當下明白個個向上悟入把這三世諸佛說不盡
底一腳踏翻一大藏宣不及底一刀截斷免得末後
拈花猶如羅公照鏡老不識羞何待迦葉破顏正是
把髻投衙自做冤家不是相罵饒你接嘴相唾饒你
潑水今日喚作垂鉤下釣明日喚作無事生風只教
諸人饑來喫飯倦來打眠切莫胡思亂想道不是心
不是佛不是物淨裸裸絕承當赤灑灑無可把是何
人分上事便謂禪也不在參道也不在悟不可作他
這般見解此是黃楊木禪非真參實悟之禪也故曰
能變化吐風雷者非龍而何是知龍也能大能小能
隱能升大則攫霧挐雲翻江攪海小則埋頭伏爪隱
芥藏身隱則伏於秋潭之內升則飛騰宇宙之間此

龍之靈物也所謂三世諸佛因之而轉法輪歷代祖
師承之而開正眼不但天倚之而蓋地由之而載聖
人任之而治萬方清四海君子即之而沛仁澤發正
慧諸仁日用而不知者所以悖之而日遠矣今日有
霞宋居士深信此事特來束山請山僧陞座發揚此
段光明欲令三世諸佛說也說得一大藏教宣也宣
得及不滯兩頭不墮中道騰騰任運任運騰騰活鱍
鱍無拘束圓陀陀無回互臨濟徹之用棒用喝雲門
悟之說普說露法眼證之指人指物溈仰得之分體
分用曹洞信之立君立臣在老僧分上又作麼生莫
把是非來辯我浮生穿鑿不相干喝一喝。

小參僧問如何是仰之彌高師云抬頭看進云如何
是鑽之彌堅師云著力看進云不仰不鑽時如何師
云立地死漢僧一喝師云又仰鑽也問終日喫飯未
咬一粒終日經行未踏寸地畢竟在什麼處師云當
面爇瞞進云還我三十年腳步錢師云踏破草鞋也
未師乃云還丹一粒點鐵成金至理一言轉凡成聖
多言數窮不如守中恍兮惚兮其中有物杳兮冥兮
其中有靈是還丹者麼到者裏也沒交涉巖頭雪峰
唱末後句洞山龍牙明殺活機是至理者麼到者裏
亦沒交涉既沒交涉喚作佛頭上安頭喚作法無繩
自縛祖師巴鼻是抱贓叫屈向上機關是揚聲止響
總不恁麼時畢竟如何他家自有通霄路不向時人
行處行。

小參僧問獅子出窟時如何師云驚天動地進云未
出窟時如何師云誰敢近前問如何是真實供養師
云昔年闍黎進云末後如何師云今日老僧乃云封
卻拄杖頭不打皮下無血性漢結卻布袋口要知箇
裏攝諸權赤眼撞著火柴頭利害之中更利害冤家
共聚頭相逢容易得端的為人難不妨頭上更安頭

須知向上一路千聖到來不傳山僧如此註腳且道
還有高峰轉身吐氣句也無若有是那句若無老僧
自道去也者裏無封拄杖頭過河須渡水入海探蛟
龍未結布袋頭打開無揀擇一一是家珍且喜赤眼
撞著火柴頭君行楊柳岸我宿渡沙頭嗄本來無一
物切忌眼生花一任冤家共聚頭團圞共說無生話
喝一喝卓拄杖歸方丈。

小參僧問山河大地是衲僧巴鼻和尚巴鼻在什麼
處師云只許闍黎知不許闍黎會進云蒼天蒼天師
云怨得阿誰乃云若道有形雖偽棄之則功行難成
若不明衣線下事未曾親到故鄉田地一旦棄著有
為功行如無目人不見山河大地一切人物欲登萬
仞之上求見無邊世界終不能見何也蓋為不曾向
長連床上喫苦磨煉實在工夫打破向上關捩子掀
翻漆桶如何得知本來面目安身立命處也欲望無
為境界無為雖真擬之則聖果難證不擬之則聖果
圓明直下了然頓悟如明眼人便見杲日當空照徹
百千萬億世界不惟窮盡十方如來清淨微塵國土
如在目前始知心佛眾生三無差別有何間隔一地
具足一切地非色非心非行業彈指圓成八萬門剎
那滅卻三祗劫正當恁麼時頓超本有一句作麼道
不假纖毫修學心無相光中大自在。

小參問父母未生前如何是我本來面目師云描不
成畫不就師乃云一番拈起突出難辨一度直指畫
蛇添足若是大用現前不存軌則能殺能活能縱能
奪不見南泉提起貓兒正是當面錯過趙州頭戴艸
鞋可憐略較些子所以攪動三江魚龍顯躍掀翻五
嶽佛祖攢眉擬議思量劈脊便棒轉身吐氣墮坑落
塹莫待晴天霹靂旱地雷聲到這裏若立一塵家國
興盛不立一塵衣錦還鄉諸仁者何不向本地風光

薦取何故縱橫無礙獨步大方卓杖退座。

卓爾悅眾生辰請小參僧問昔日世尊初生一手指
天一手指地且道有何奇特師云日出紅似錦進云
恁麼則百花叢裏過片葉不沾身師云未是神通妙
用乃云參禪一著了生死頓悟圓明徹自已那覺推
遷日月長分明壽量亦無比大眾會麼卓爾悅眾今
朝生辰以南山作壽算未足較其高以東海為福量
不足言其大更於奇特中顯奇特殊勝中倍殊勝猶
未稱其盡善盡美若效得那吒太子剖肉還母析骨
還父然後現其本身為父母說法且道說箇什麼法
老僧與伊一一指出香水海中為寶筏蓮花世界現
全身喝一喝。

小參僧問凡有言句巳落典章如何是向上事師打
云雨過寒光澹問行棒行喝舊茶飯舉古舉今爛葛
藤兩堂雲水作麼生款待師打云猶來爾不薦問風
行芳草偃鳥噪百花香滿天甘露雨普潤得清涼猶
是化外事者箇生死關頭即今向什麼處透脫師云
腳跟下薦取問虎以肉為食因甚不噉其子師云是
親難滅乃云山中冷淡寂寥寥惟有衲僧苦志高抱
道終朝無別事相逢林下把門敲所以道參禪學道
如敲門瓦子不論有意思無意思逐管敲忽然敲進
門來擲下瓦子始信生死大事從此了畢方能大休
大歇到安樂田地不疑即佛即祖與天下老和尚同
一鼻孔出氣始識千紅萬紫露出本地風光九陌十
衢享樂無窮受用珍重。

小參僧問向上一路千聖不傳為什麼不傳師云把
手牽人行不得進云達磨西來為人心切未審將何
示人師云指山鳥飛指水魚行進云只如盡大地作
爐艸木為香拈即是不拈即是師云看你分疏不下
進云棒喝拈向一邊和尚又作麼生師即舉起拄杖

僧作怕勢師云不識好惡乃云浮生天地間天地為
戲場大夢忽驚人榮華早巳醒青松留耳畔白日遊
山頂脫略乾坤外杖頭行處穩舉李聃博云吾生何
以晚泥洹亦何早不見釋迦文心中常懊惱據李聃
博也是傷今感古見賢思齊大似貪觀天上月失卻
手中珠萬壽正眼看來以為不然或有傍不甘的出
來問吾生何以晚即向他道先聖後聖其揆一也倘
若擬議驀頭便棒何故男兒自有翀天志不向他人
行處行若向者裏會得遠問近對萬世如今直下會
得一見一切見一悟一切悟其或未能鶴有九皋難
翥翼馬無千里謾追風。

解制小參大眾若向這裏會去從來一鼎而分三足
一物之中看是甚物勿謂揆出寒灰一火星光燄翀
天地大約著實理會將來生天生地生人生物四相
五形八卦萬類都從此處發生若未得莫謂儒曰窮
理盡性釋曰明心見性道曰修真養性如此說話大
似好肉剜瘡虛空掘洞爾諸人向什麼處會得莫不
爐中有火休添炭灶下無柴且著薪然後修身齊家
治國平天下都是這箇消息若恁麼會得正好來喫
山僧一頓痛棒何故正令已行天下遍將軍閫外絕
煙塵。

重陽李居士請小參士問九日登高腳跟下事作麼
生師打云一句曲含千古韻進云看來此調少人知
師云萬重青嶂月來初士拂袖退師云也須頂門上
著眼問此日重陽節大地菊花開重陽菊花即不問
大檀越到來作麼生款待師云和盤托出進云正是
天下太平師云大家讚歎師乃云重陽九日偶陞堂
一段真風為舉揚惹得虛空開口笑而今特地共商
量且道商量箇什麼驀拈拄杖卓一卓云惟此一事
實餘二則非真今日李居士特請山僧陞座舉揚宗

門向上一著豈不超出古人所以道東勝神洲打鼓
南贍部洲上堂橫說豎說是惟此一事實麼到者裏
略較些子莫不是十方薄伽梵一路涅槃門以拄杖
劃一劃云路在者裏是惟此一事實麼到這裏略較
些子莫不是拄杖子𨁝跳上三十三天觸著帝釋鼻
孔東海鯉魚打一棒雨似盆傾此是惟此一事實麼
到這裏略較些子莫不是臨濟三玄三要八字打開
曹洞五位君臣一筆判下是惟此一事實麼到這裏
略較些子復拈拄杖卓一卓云若能於此識得惟此
一事實便不疑汾陽云三玄三要事難分無一不是
有什麼難處得意忘言道易親何須頭上安頭一句
明明該萬象物物淨法身重陽九日菊花新還知一
事實麼淵明過訪後千古謾傷情喝一喝歸方丈。

普說

正吾沈居士請普說師云此事雖是人人本有個個
不無蓋因無始劫來塵埋習染將自已一段受用拋
向他方世界竟不有見幾人回頭轉腦向本地風光
得箇真實安樂所以輪迴六道故有生死於苦海中
去去來來改頭換面以四大為實以五蘊為堅固貪
著世樂無有休息故我佛世尊興大慈悲從兜率天
降入皇宮以至出胎略露一線於諸人通箇消息周
行七步日顧四方云天上天下惟吾獨尊此是最初
一著也然後向伽耶山六年苦行日食一麻一麥以
續慧命是則難行能行難忍能忍至於菩提樹下感
帝釋刈草敷座降伏魔力使諸外道亦能杜口然而
夜睹明星而心地豁然大悟便歎云奇哉奇哉一切
眾生皆有如來智慧德相但以妄想執著而不能得
證此事諸人分上不曾欠少則有時而昏然其本體
之明是則以似似則未是何也不上高山不顯平地
只要人人頂門具眼腦後見腮始知圓滿菩提歸無

所得法華經云惟此一事實餘二則非真故於波羅
奈國鹿野苑中三轉十二法輪直得於他阿若憍陳
如五百人等於無事上生事無枝上生枝打些夢裏
葛藤便說頓漸二教故有四果四向十住十行十信
十回向十聖三賢等覺妙覺皆一大時教隨宜說法
通而言之不出於三藏十二部之初機也該而括之
又不過於靈山會上世尊拈花迦葉微笑此時百萬
人天悉皆罔措故世尊云吾有正法眼藏涅槃妙心
付囑飲光廣令流布無令斷絕此是末後一著也至
於西天二十八位老古錐都以本分草料接人並不
提起三祗鍊性百劫調心只在汝等當下瞥地如冰
消瓦解似丹鳳沖霄來去自由縱橫無礙千聖呼喚
不回萬人羅籠不住得大安樂得大自在便是出格
人物所有一切財寶由汝受用亦不作父想亦不作
子想從劫至劫了無向背及至東土歷代祖師為人
赤心片片如臨濟之用喝德山之用棒普化之搖鈴
秘魔之擎權石鞏之架箭雪峰之輥毬趙州之喫茶
睦州之擔板曹山之顛酒金牛之香飯雲門之胡餅
子胡之看狗此皆是發大機顯大用於諸人面前撒
土拋沙必欲要一箇半箇挺身向前單刀直入不問
如何若何不是今日如此明日如彼向人口角頭討
些涕唾喫於他家冊子上記言記句滿滿築了一肚
皮謂之得禪得道逢人便弄虛頭究竟巳躬下事何
嘗擺脫猶恐生死關捩不破悔何所及豈不聞張拙
秀才初參石霜霜云秀才貴姓云姓張名拙霜云覓
巧了不可得拙自何來拙於言下有省便述偈曰光
明寂照遍河沙凡聖含靈共我家一念不生全體現
六根纔動被雲遮斷除妄想重增病趣向真如亦是
邪隨順世緣無罣礙涅槃生死總空花又不問陸亙
大夫一日見南泉便問云弟子家中有一瓶內養一

隻鵝一日鵝長滿瓶欲出鵝不可損我瓶壞我鵝請
問和尚如何得出泉放聲叫云陸亙大夫夫應諾泉
云鵝出瓶矣大夫從此悟入復不聞龐蘊居士初見
馬祖便問云不與萬法為侶者是什麼人祖云待汝
一口吸盡西江水便向汝道蘊從茲開豁遂呈偈云
有男不婚有女不嫁大家團圞頭共說無生話此便
是汝在家人實為生死不辭勞苦參見善知識發明
大事得入湛然心體於六根門頭放光動地便見本
來面目在聖不增處凡不減即煩惱而得菩提即散
亂而證真如到者裏山河大地從此發生日月星辰
從此運轉森羅萬象從茲出現四生六道從茲長養
故曰在天而天在人而人在君為君在臣為臣在父
為父在子是子在夫婦乃夫婦在昆朋作昆朋在道
德成道德在仁義成仁義在禮智信以禮智信在蠻
貊邦以蠻貊邦故不移易一系毫不隔別一軌則也
老子曰上士聞道勤而行之中士聞道若存若忘下
士聞道大笑之不笑仲尼曰見善如不及見不善如
探湯然則三教聖人一出頭來總是要人克已復禮
始得腳跟點地鼻孔遼天不是倚墻傍戶鑽人故紙
下筆成文寫得攢花簇錦如水月文章終無靠實以
至臨命終時手忙腳亂作不得主張便道聖賢門路
也無好處蓋為不曾親履實踐所謂差之毫釐失之
千里故我本師和尚不捨一塵而轉大法輪不取一
毛端而現諸佛國土單單直以一味棒喝接物利生
斷除學人命根掃盡凡聖知見仍立燄冶紅爐使十
方來者都向此中千鎔百煉箇箇銅頭鐵額如龍若
虎目機銖兩一聞千悟得大總持得大辯才豈是以
盲修瞎作鬼窟活計觀心住靜念佛往生而當生平
大事者乎故六祖曰東方人造罪念佛往西方西方
人造罪念佛求生何國迷人不了自心所以願東願

西悟人在處一般隨其心淨則佛土淨經云隨所住
處常安樂此則山僧露頭露面吐心吐膽與你諸人
道出莫向死句下求必須活句下會永劫不忘是以
向上一路千聖不傳盡在十二時中穿衣喫飯處迎
賓待客處一怒一笑處一行一坐處屙屎放尿處抱
子弄孫處語默動靜處修身齊家處無不承此這箇
威力恩光應機施設逢緣了達若曰雲淡佇出沒太
虛之心青蘿夤緣直上寒松之頂如斯薦得百千法
門不離方寸河沙妙德總在心源其或未然各人照
顧自家眉毛切莫向沉潭死水裏浸殺必欲在洪波
浩渺白浪滔天處安身立命作箇神通遊戲三昧說
也得不說也得豈肯教人二十年苦參話頭如守株
待兔漁父棲巢者哉大眾勿勞久立珍重。

瞿公李護法請普說師云在處法幢不管風幡之論
隨方寶所可通雲水而來堂額施設創自馬祖之標
規矩今行始言大智之範海內之者無不尊崇道德
天下之人誰不敬其禪風列剎鼎望年來各擅嘉聲
祖庭秋晚歲久致成冷落有志之士潸然何處熏陶
學道之人不得叢林棲泊光陰易過徒然白首蹉跎
歲月忽遷可惜青春荏苒一生世業茫茫孰問
半世辛勤碌碌沉於西畔葉落歸根想是來時有路
生死長夜發明不可無門性命關頭未曾漆桶掀翻
蒲團活計依舊塵埃堆起志墮偏枯都談禪道無靈
心邪狂見各逞奇言異術或習詩書爭取名利之場
或為清客圖寫山水之畫遂使法門無人整頓頹綱
抑得兄弟大家匡扶祖道移風易俗名傳萬世清高
入聖超凡聲播千秋大雅觀光上國幸值。

皇風永扇護持法門安然帝道遐昌以此功勛上報
四恩三有盡將殊勝普酬信念檀那惟願各出手眼
不忘靈山付囑或現宰官都來此處聚頭心空及第

猶如衣錦還鄉悟徹淵源便是場開選佛天上天下
惟佛超然獨尊世出世間只有此門最上余一丁不
識強與諸方爭風百事不知挽回諸佛妙道慎勿錯
過花費眼前日子宜當努力工夫要在綿密鶯啼綠
柳一段春光不少晚照紅樓萬里煙景何多珍重。

茶話

清宇程居士請茶話師云第一喫茶不用巧當陽指
示莫忘了疑情決處是知音究竟來時誰欠少剔起
眉毛仔細看休於眼下成顛倒饒君生死盡掀翻到
底還他大徹好嘯月吟風沒覆藏落花滿地當人掃
從茲截斷腳跟頭免向他家門上討咄。

示眾云一番茶話絕疑猜只為諸人眼未開一口西
江都吸盡何須臨濟喝如雷若也薦得當陽拋出祖
佛從來共知覿面相逢見聞向此不隔一切眾生本
具千聖無以等階赤灑灑了然直下承當淨裸裸箇
裏更無回互會得即天上人間撥著便冰消瓦解如
其未能曉月飛來千樹裏山河猶隔數峰西。

除夕茶話一年三百六十日看看撞到今宵畢說禪
禪又不知說道道又不識只這不知不識處乃是人
人本有之根源箇箇不無之消息然而往往有不快
漆桶者蓋謂工夫不曾徹法源底故爾十個有五雙
依舊當面錯過何故只為分明急返令所得遲幸值
今宵臘月三十日到來汝等從頭不曾打筭花甲明
白所以處處甘受熱瞞故老僧不吝口角偶拈一示
頻添花甲臘言周冷淡家風得自由懶貼桃符隨世
樂為拈竹篦示高流漫燒榾柮酬寒夜不傚諸方宰
白牛細剪蘭蒿光燦爛明朝又是一年頭。

歸一監院請茶話師云參禪了脫死生奇幾度嚴霜
徹骨時不是寒巖枯木發春風吹出杏花枝若也會
得乾坤吐其正氣宇宙增其光輝萬紫千紅篆不雕

之心印七黃八白演不說之妙門穿透諸人鼻孔裂
破娘生面皮物物圓明頭頭顯露爍爍山桃似火絲
絲溪柳拖金日暖風和鶯啼燕語所以不離普光殿
不出菩提場一一超聲越色明明獨露家風且道是
阿誰境界良久云有信風雷催出蟄無言桃李自成
蹊。

道永周總戎護法請茶話師云一番拈出一番新一
度用來一度親今夜飽飧無剩物人人喫著甚奇珍
且道那裏是甚奇珍處以果舉示云大眾於斯明得
便知周大護法人山設茶請山僧說茶話的落處於
斯未明老僧向本分話中聊通一線以奉竭誠自道
去也若是有福之人修福若大海之納百川而長長
不斷如是以善之人修善如高山之通萬壑而巍巍
更增不惟積功勛於桂子蘭孫以為改換門庭光宗
耀祖然雖如是未免與諸人通箇消息昔日洞山問
一僧世間何物最苦僧云三途地獄最苦山云不然
若不明此衣線下一段大事是名最苦拈云洞山老
漢只知推物為本不知元本故物致令此僧只見其
苦不見其樂若在老僧門下好與劈脊便棒使他通
身快活脫卻鶻臭布衫不見頌云三途地獄有多般
鐵柱銅床未足酸珍重古人親切語袈裟之下莫顢
頇若能透徹此案便是閻羅老子殿前一本赦書然
雖如是且道老僧是肯伊耶不肯伊耶速道速道眾
無對師拽拄杖歸方丈。

眾請茶話師云長連床上嘴盧都擊碎疑團一物無
鐵脊豎枯禪有定金風體露月輪孤心通三際超方
便悟徹一乘向上圖每把茶甌隨啜飲逢人莫道絕
親疏。

張道靈宋道行二居士請茶話師指燈云明燈相對
照堂前人物許多卻自然今夜此中如會得人人悟

徹此根源若也悟徹一處明去千處百處光輝一言
通時千言萬言透脫不惟三世諸佛於此轉大法輪
歷代祖師於此傳其心印天下田庫奴於此開堂說
法老僧今夜於此說些茶話以為現成受用一任飽
飧免得皆為鈍滯而成畫餅且道古今是同是別若
道是同達磨不來東土二祖不往西天人人壁立萬
仞箇箇常光現前若道是別太湖三萬六千傾月在
波心說向誰參。

眾善士請茶話師云寒風昨夜下天河滿月江山白
玉珂六出奇花天上落千層瑞氣嶺頭多盧仝七碗
猶增興趙老三杯遣睡魔莫道老僧開正眼金刀剪
碎布藤蘿。



　　　(滇南洱海邑淨光嗣法門人澄證敬刊
　　本師和尚語錄第五卷
　　康熙戊辰蒲月　貴陽黔靈山弘福寺識
　　　　　　　板存嘉興府楞嚴寺流通)

敏樹禪師語錄卷第五終


