











No. 325-A
 楞伽經纂序

洪惟。此道不容以聲。靈山破顏而法巳傳。少林面壁
而意默示。惟授心要不立言文。俾之眉宇相得而大
道無餘。針艾不施而沉痾頓釋。奈何學者。膠於曩昔
之業習。搖於知見之風波。菴摩漸熟者不無。日輪頓
照者或寡。月氛俱現。金礦混殽。遂使妙明每多塵翳。
而況世久而傳必謬。師多而習必訛。不載之書。何以
示證。於是。我祖爰自西來。指出秘文。併以傳授。將使
世替而法愈固。人訛而文尚存。但有志於披砂。亦何
艱於得寶。我祖達磨甞曰。吾有楞伽四卷。是諸佛之
心印。付之二祖。祝俾護持。傳之老師。歷代稱讚。盖取
大乘之器。授之上味之珍。咸滌細微愆。置彼真淨地。
只為竺廣異壤。文語殊音。覽者彌旬。困於句讀。安能
披文見義。了然得於心胷哉。深嘆覺皇妙旨。因循與
蠧俱捐。想惟諸聖之寒心。豈有仁人而坐視。愚甞於
此精誠嚮慕。意義潛通。繼晷披尋。大理昭晣。深嘆前
文僻古。遂令後學輟觀。於是纂敘玄樞。為之詮注。方
啟琅函秘典。蠲日施功。果然金飾婦人。中宵見夢。強
鞭不敏。鄙頌兼成。願階學徒。目觀心了。朞年之久。四
軸巳周。不敢與正經竝行。但號曰楞伽經纂。遂以百
八句義。列為七十餘門。撮彼玄機。隨為標目。使學者

披文得義。以義證心。非特佛印可傳。抑使雄文不墜。
噫。眾生昏昧。習業纏綿。不知自擲家財。終日為他運
糞。性識飄忽。老死奔馳。乃至埋沒四生。輪迴六趣。間
有上乘之士。難逃邊見之塵。泯心相於斷空者。不知
其反溺於無。認靈識之幻塵者。不知其反墮於有。無
為大道。寧落識塵。擬議迷源。澄神愈動。靈光相續。影
裏藏身。默坐觀空。窟中活計。況乃見聞覺識。認作真
如。那將文字語言。師為密旨。但得靈源返本。何虞諸
法不真。故我能仁大垂方便。闡一心之妙。杜諸見之
邪。必欲醇酌醍醐。待將普灌窮子。以出世慧。入凡夫
心。指擿瑕玭。洗除垢染。七性七義。鍛鍊真心。三相四
禪。簡除情識。立四小果。以排空想。述五無間。以袪妄
緣。念所證之未圓。遂分十地。究諸法之無相。乃示七
空。三智三身。而俾之同歸法身。二法五法。而俾之共
底如法。只為情存見量。誰知失在錙銖。因示離想之
混槃。乃顯無我之識藏。斷妄絲而不令相續。俾寶印
而使佩真空。滅有非有情。超性非性覺。將欲為後來。
絕情見之寶。開自覺之場。冀鑛石都捐。即真金徧體。
而乃關防位前之岐徑。點檢地上之瘢痕。刮削透金
塵。發明隔羅膜。咸使二障頓盡。無乘可登。永脫世世
垢衣。坐進如如妙地。是故。寶藏垂標。而獨謂之心品。
江西稱讚。而甞嘆其無門。謂之心品。則心外無宗。謂
之無門。則有門離法。仰斯妙旨。實有真歸。寶貨森陳。
只求大價。醫方紛委。曲為微痾。大價得而諸貨可捐。

微痾除而群方何用。先佛授受唯是一心。秘典密嚴
只除心病。真識空寂。緣妄情生。空寂還源。情塵自泯。
即此真識廓爾無依。心境俱忘。緣續永離。是謂正智。
豈有他求。探得元珠。不出家中舊物。抉除翳眼。自然
空裏無花。水非別體。而一任成波。鑑無自心。而何妨
照物。上佛密意。千聖同歸。楮毫可殫。稱讚莫盡。此愚
所以不辭爝火以助日光。普願有情同居無漏。

太姥
居人楊彥國序

楞伽經纂目次

  
  * 序
  * 卷第一
  
  * 一切佛語心品第一
  
  * 指明真相分第一
  * 了妄明真分第二
  * 澄識明心分第三
  * 超乘證幻分第四
  * 有無俱遣分第五
  * 漸淨即頓分第六
  * 離二種聲聞分第七
  * 常不思議差別分第八
  * 生死涅槃差別分第九
  * 一切法不生差別分第十
  * 五無間種性差別分第十一
  * 一闡提差別分第十二
  * 三自性差別分第十三
  * 觀二無我分第十四
  * 離建立誹謗分第十五

  * 隨類普現分第十六
  * 空離自性分第十七
  * 離言即義分第十八
  * 卷第二
  
  * 一切佛語心品第二
  
  * 無我如來藏分第十九
  * 修行大方便分第二十
  * 離緣因俱漸分第二十一
  * 離言說妄想分第二十二
  * 淨離四句分第二十三
  * 禪差別分第二十四
  * 涅槃差別分第二十五
  * 離言事自性分第二十六
  * 如來神力建立分第二十七
  * 因緣言說差別分第二十八
  * 離惑亂見分第二十九
  * 如幻差別分第三十
  * 離名句形身分第三十一
  * 離相止惑分第三十二
  * 離四果差別分第三十三
  * 二種覺分第三十四
  * 離四大造色分第三十五
  * 諸陰自性相分第三十六
  * 離四種涅槃差別分第三十七
  * 離妄想自性差別分第三十八
  * 自覺一乘相分第三十九
  * 卷第三
  
  * 一切佛語心品第三
  
  * 意生身分第四十
  * 離五無間分第四十一
  * 佛知覺分第四十二
  * 佛等一切分第四十三
  * 自得本住分第四十四

  * 離有無有相分第四十五
  * 宗說俱通相分第四十六
  * 離不實妄相分第四十七
  * 離語義妄想分第四十八
  * 祛別智識相分第四十九
  * 離外道轉變見分第五十
  * 解脫相續相分第五十一
  * 了妄即空分第五十二
  * 壞諸法不生宗分第五十三
  * 離智即心分第五十四
  * 如來說宗俱通相分第五十五
  * 離世論分第五十六
  * 離涅槃相分第五十七
  * 卷第四
  
  * 一切佛語心品第四
  
  * 離一切根量分第五十八
  * 不生不滅離言說分第五十九
  * 祛外道不生不滅分第六十
  * 祛外道七無常見分第六十一
  * 超諸地相分第六十二
  * 滅諸地而證圓覺分第六十三
  * 離常無常分第六十四
  * 滅識即藏分第六十五
  * 五法三自性二無我分別相分第六十六
  * 優曇恒沙譬喻分第六十七
  * 剎那壞相差別分第六十八
  * 三種波羅蜜差別分第六十九

  * 如來說法離諸過差別分第七十
  * 戒飲食分第七十一
  * 䟦


楞伽經纂目次(終)No. 325
楞伽經纂卷第一

一切佛語心品第一

「五法自性識二種無我。究竟通達。」

【名相妄想正智如如。曰五法。妄想緣起成自性。曰
三自性。識。即八識是也。二種無我。即人法是也。楞
伽。以佛語心為宗。無門為法門。所以成之者。在此。】

「諸佛心第一。」

【此心。如樹木堅實心。非念慮心也。】

「常句非常句。」

【凡有三常。此常。梵音與上常音異也。】

「數句非數句。」

【此物之數也。】


「數句非數句。」

【此數。霜縷切。】

「大慧是百八句。先佛所說。汝及諸菩薩。應當修學。」

指明真相分第一

「爾時大慧菩薩。復白佛言。世尊。諸識有幾種生住滅。
佛告大慧。諸識有二種生住滅。非思量所知。」

【唯般若智。乃能照觀。】

「諸識有二種生。謂流注生。」

【謂心念緣生。如水流注。】

「及相生。」

【謂覩一切色相而生。】

「有二種住。謂流注住及相住。有二種滅。謂流注滅及
相滅。大慧。諸識有三種相。謂轉相業相真相。」

【真相。即常住真心也。下文自真相實不滅者。是也。
業相。謂真相為無明所覆。業所由生。故曰業相。轉
相。謂無明覆故。本來不動者。今轉而受染。故曰轉
相。】

「大慧。略說有三種識。廣說有八相。」

【八相。即八識也。】

「何等為三。謂真識現識及分別事識。」

【如如實相。逈離塵妄。故曰真識。能受所現之色。故
曰現識。即諸經之第八識。亦謂之藏識也。色為所
現。識為能現。以其如鏡現像。故曰現識。分別事識。
即諸經第六意識是也。】


「譬如明鏡持諸色像。現識處現亦復如是。現識及分
別事識。此二壞不壞相。展轉因。」

【壞者。分別識也。所謂分別已則壞。不壞者。現識也。
謂所現雖滅。而能現者常存。二者互相因。故曰展
轉因。】

「不思議薰及不思議變。是現識因。取種種塵及無始
妄想薰。是分別事識因。」

【本來無諸識相。從無始冥薰。及種種變異。故有現
識。攬取諸塵。及為妄想所薰。故有分別事識。】

「大慧。若覆彼真識。種種不實諸虗妄滅。則一切根識
滅。是名相滅。」

【覆有反復之義。謂回光返照。還於真識。則一切根
塵泯為法界。所有性相。復何覩哉。】

「大慧。相續滅者。相續所因滅。則相續滅。所從滅及所
緣滅。則相續滅。所以者何。是其所依故。依者。謂無始
妄想薰。緣者。謂自心見等識境妄想。」

【所從所緣所依。皆虗妄相續之因。惟滅其因。則相
續滅矣。一心真相。本自廓然。逈脫根塵。復何所依。
心不自心。復何所緣。盖為膠於薰習。未免依他。雖
悟本心巳獲明了。緣立心相續妄不休。唯是續病
併除。方即如如妙地。如來續滅。誠為此爾。強立自
心。與識境同。故曰等識境妄想。】

「大慧。譬如泥團微塵(乃至)而自真相實不滅。」

【因真想而有藏識。因藏識而有轉識。有所因則非

異矣。真相不滅。則藏識亦不滅。若夫轉識。有所攝
受。所謂業相也。此則未甞不滅。一滅一不滅。則非
不異矣。盖不異者。其體也。異者其用也。譬泥團金
具雖不同一。本於微塵與金言此。以明業相轉識
雖滅。皆本於不滅之真相爾。】

「是故大慧。非自真相識滅。(乃至)無始流注應斷。」

【無始流注斷。乃斷見也。以不了唯心故。】

「大慧。外道說流注生因。(乃至)若時若微塵。」

【謂外道異因。非必眼界識界色界無明界所生也。
又有因於勝妙等說。論曰不滅真相。即達磨所傳
之一心也。明靈虗徹。亘古亘今。究其本源。無有間
雜。妄想和合。乃有諸識。諸識所現。乃有諸相。諸相
不常。乃有生住滅。覺此則涅槃樂。迷此則生死河。
達道之人。覺彼所現幻塵不實。皆由無始妄想所
薰。回光返照。還於真識。如水歸坎。流浪自停。如火
歸空。光芒頓滅。便可逍遙自在。心境俱忘。永謝諸
塵。端然實相。盖為薰習尚在。未免攀緣。終日依他。
不自知覺。則有強生知見。立自本心。不知陰界藏
身。徒然以佛覔佛。一則依他境界。一則以心緣心。
二病未除。妄相相續。故如來必欲所緣俱息。依因
竝捐。轉業兼離。真相永淨。是道也。非從他得。只是
家珍。目前歷歷孤明。認著依前埋沒。不須取捨。本
自圓成。但離妄緣。即是實際。佛語心品明此而巳。

頌曰。



「　如何歷劫沉生死
　只為從前有識因
　當覺二生無別體
　要知八相亦非塵
　有情須信唯心起
　分別都緣妄想薰
　若覆根塵皆不實
　就中不滅相還真」

】

了妄明真分第二

「復次大慧。有七種性自性。(乃至)性自性第一義心。」

【此是。梵音肝栗大。謂如樹木心。非念慮心。念慮心。
梵音女質多。】

「以性自性第一義心(乃至)不與外道論惡見共。」

【採諸境而集於心曰集。心生則性生曰性。性生而
相現曰相。四大從之曰大種。依他而生曰因。緣因
而作曰緣。覺性圓照曰成。如如真相中。不容他緣。
妄情生幻出諸性。唯是大覺照觀真源。達彼性生
無非妄現。彼諸體寂本空。皆是覺心自為現量。知
自現巳。乃滅幻塵。幻滅覺圓。即如如爾。楞伽自性。
盖皆如此。道光返照一心。故曰心。明心必本於燭
邪之慧。故曰慧。用慧必貴於決斷之智。故曰智。有
智而後正見明。故曰見。有正見者。然後超有無。故
曰超二見。超二見。然後超佛子地。故曰子地。超子
地巳。然後捨法雲之灌頂。登正覺之道場。故曰如
來。自到如來。以出世心。造此境界。超諸塵妄。過越
邪宗。外道不能踵其門。二乘不能造其奧。故曰第
一義。夫一心本寂。烏有性相。萬法皆空。孰名境界。
然如來言自性不同。皆以識破外塵。故言第一義

不同。皆以超然全真故。惟其外塵不染。獨爾全真。
如來成就心法者。實出於此。故曰第一義心。】

「云何外道論惡見共。所謂自境界妄想見。」

【外道惡見。於自境界。伹起妄想之見。】

「不覺識自心所現。(乃至)自心所現幻境隨見。今當說。」

【以三有苦滅故。能覺見自心所現。於所現境。忽如
幻化。】

「大慧。若有沙門婆羅門。」

【自沙門巳下。至妄稱一切智說。皆外道見。】

「欲令無種有種(乃至)破壞斷滅論。」

【外道斷見。於若相續等句。一切破壞。而斷滅之。】

「所以者何(乃至)及見始非分故。」

【以不見根本故。曰見始非分。】

「譬如破缾(乃至)不作牙事。」

【外道斷見。於法。悉如破缾焦種者。】

「如是大慧(乃至)彼無次第生。」

【彼欲一切斷滅。使妄想無因。則無生也。】

「大慧。若復說有種無種識三緣合生者(乃至)自見過
習氣作如是說。」

【外道以三相承。彼覺想之地轉。而不自知。非自覺。
而隨境有覺。曰覺想過。在已見。曰自見過。】

「如是愚癡凡夫惡見所害(乃至)健闥婆城無生幻燄
水月及夢。」

【數者虗幻。而謂有自性。以喻妄念。汝門若正見。當

離此也。自諸餘沙門巳下。皆論正見與外道異。】

「內外心現妄想。無始虗偽不離自心。」

【所以能離彼自性者。以覺知所現妄偽。悉不離自
心故。】

「妄想因緣滅盡(乃至)攝受及攝受者不相應。」

【謂之不相應。則其情滅矣。】

「無所有境界離生住滅。」

【識境不相應。則無所有矣。至無所有。則一切生滅
離。】

「自心起隨入分別。」

【所謂真心任遍知也。】

「大慧。彼菩薩不久。(乃至)無開發方便。」

【謂心地如如。無所開發。】

「大慧。彼於一切眾生界。皆悉如幻。不勒因緣。」

【不勒云者。不勞心於因緣者也。】

「遠離內外境界(乃至)住般若波羅蜜。」

【始也覺惟心現。至於度自心現。則廓然無朕無智
無得。乃依般若而住。】

「捨離彼生所作方便。」

【心無依他。則能離彼生之所作。】

「金剛喻三摩提(乃至)隨入如如化。」

【化物而未甞化。故曰如如。】

「神通自在(乃至)心因緣所作方便生住滅妄想虗偽。」

【固緣生滅。皆心所造。故曰心也。言此悉當遠離。】


「唯心直進(乃至)思惟無所有。」

【於三界思惟。悉無一法可當情者。故曰無所有。】

「佛地無生。」

【至於佛地。萬法無生。】

「到自覺聖趣自心自在(乃至)諸地漸次相續建立。」

【謂以十地。漸次觀眾生心量。隨根而度之。故如眾
色摩尼。】

「是故大慧。自悉檀善應當修學。」

【悉檀宗也。非宗人而自宗為善。
頌曰。


「　七般性義最精微
　成就如來上上機
　陰似破缾皆斷見
　性同幻焰亦須離
　真心直進非他物
　佛地無生更無疑
　從此始隨心量度
　宛如隨眾色摩尼」

】

澄識明心分第三

「爾時大慧菩薩。復白佛言世尊。所說心意意識。(乃至)
自心見等所緣境界不和合。」

【大慧言。一切諸佛菩薩所行。與彼妄心見所緣境
界者不同。故曰不和合。】

「顯示一切說成真實相。」

【惟與妄心不同故。顯示以真實相。】

「一切佛語心為楞伽國摩羅耶山(乃至)境界法身。」

【心之與識。猶海之與浪。本無同異。真源還復。即是
心宗。妄緣無明。乃名為識。馬祖語楞伽經。謂以佛
語心為宗。以無門為法門。以佛語心為宗者。謂即

心為宗。除外更無別法。以無門為法門者。謂即心
是法。有門即是妄緣。心外無宗。有門離法。楞伽大
旨。其在斯乎。故此一篇。特以心識為喻。】

「爾時世尊告大慧菩薩言。四因緣故眼識轉。(乃至)隨
次境界生亦復如是。」

【藏識譬則水流處。轉識譬則浪生。如眼之有識則
六根。毛孔如塵而生。諸境界之生。亦然。】

「譬如明鏡現眾色像(乃至)合業生相。」

【謂外攬所作之事。而內之業相乃生。故曰合也。卅
二相。若異若不異。】

「深入計著不能了知色等自性故。五識身轉。」

【色等如幻。還彼自性了知者如此。】

「大慧。即彼五識身。俱因差別分段相知。(乃至)攝受不
具故滅。」

【彼五識轉時。不自覺知。亦如入禪三昧者。不知其
識實不滅也。入禪定者。非必習氣滅也。伹攝受諸
相。不具於心爾。】

「如是微細藏識究竟邊際(乃至)餘地相智慧巧便分
別。」

【餘地相。謂地前菩薩見解也。當巧便分別。以祛其
病爾。】

「決斷句義。最勝無邊。(乃至)能見自心妄想流注。」

【妄想永淨。故曰離。有必見之。故又曰能見自心妄
想。】



「　心名採集業」



【因心採集。乃有諸法。】


「　意名廣採集
　諸識識所識
　現等境說五
　受用建立身
　是眾生現識」



【因彼現識。建立其身。】

「復次大慧。若菩薩摩訶薩欲知自心現量。(乃至)當通
達自心現妄想之相。」

【頌曰。


「　因緣四種惑痴盲
　心海從茲浪不平
　有似猛風吹巨浸
　又如明鏡現諸形
　本來廓徹休言性
　纔有纖毫墮識情
　堪嘆細微難測了
　悉離覺想始無生」

】

超乘證幻分第四

「復次大慧。菩薩摩訶薩。建立智慧相住巳。」

【能了識明心。即住於智慧。故曰建立智慧相住巳。】

「能捨跛驢心慧智相。」

【謂第七地觀三界生死不定心。名跛驢。以不能行
故。】

「是故大慧。聖智三相當勤修學。」

【頌曰。


「　智慧巳除諸識浪
　宜觀三相善勤行
　先離斷見云非有
　次證如來自願生
　性相頓忘無所著
　世間如幻不留情
　從茲始到空王殿
　聖智于今決定成」

】


有無俱遣分第五

「爾時大慧菩薩知大菩薩眾心之所念(乃至)百八句
分別所依。」

【謂此經。乃百八句分別之所依歸。】

「入自相共相妄想自性。」

【謂之自性。凡以法性自爾。非若二乘外道之斷絕
也。經凡言自性。皆如此。】

「佛告大慧。有一種外道。作無所有妄想計著。覺知因
盡。」

【因盡。則無復自覺知矣。】

「兔無角想。如兔無角。一切法亦復如是。」

【此外道計無。而生斷見也。】

「復有餘外道。見種求那極微陀羅驃形處橫法各各
差別。」

【說云。求那依也。陀羅驃主也。謂外道。見四大種依
於極微所主形處。遂橫計其差別。作牛有角想。】

「見巳。計著無兔角橫法。作牛有角想。」

【此外道。計有而生常見也。以懲兔角之無。乃墮牛
角之有。橫法。謂非法之正耳。】

「大慧。一切法性亦復如是。」

【一切法性。亦受用而建立。】

「離有無不應作想(乃至)乃至微塵分別事性悉不可
得。」

【以懲彼有無二見。乃謂如兔無角。故曰待觀。以至

微塵分別性。皆不可得。是皆邪想爾。】

「大慧。聖境界離。不應作牛有角想。」

【兔無角想。是墮斷見。聖之所離。恐其反此復墮常
見。而興牛有角想。故又言不應作牛有角想。】

「爾時大慧菩薩白佛言世尊(乃至)隨此思量觀察不
生妄想言無耶。」

【大慧謂隨比而思之。見妄不生。而遂言無耶。此疑
辭也。】

「佛告大慧。非觀察不生妄想言無。所以者何。妄想者
因彼生故。」

【謂妄想。皆因攬彼而生。故曰因彼生故。】

「依彼角生妄想(乃至)離異不異故。」

【謂兔無角而生妄想。是有所依。角與妄想。非異非
不異。】

「大慧。虗空是色。隨入色種。色是虗空。持所持處。」

【以色為所。則空為能矣。謂所持者雖實。而能持者
常空。】

「所建立性。色空事分別當知。(乃至)若言觀餘物者。彼
法亦然。」

【人見其廓然大空。以是為空。而不知色之所聚。人
見其具諸名相。以是為色。而不知為空所持。是皆
於無性之中。而妄有建立者然也。此以明外道因
牛角之有。而遂言兔角之無。不知析彼牛角為微
塵。又復歸於無矣。謂牛角既析而歸空。又何所觀

故。而言兔角之無也。四大種。雖不住空。而非無空。
亦如牛角之有。而復歸於無。】

爾時世尊欲重宣此義而說偈言。


「　色等及心無」



【言色與慮心皆寂。】


「　不起色妄想」



【巳上廣說所說。】


「　心量安立處
　惡見所不樂」



【不樂惡見。】


「　救世之所說
　自覺之境界」



【頌曰。


「　昧者不知真境界
　却將妄想汙情田
　離空論色徒偏見
　棄有歸無墮一邊
　萬法但從心鏡現
　群愚只向識根緣
　圓光本是無私照
　纔有纖毫總不玄」

】

漸淨即頓分第六

「爾時大慧菩薩。為淨除自心現流故。(乃至)為頓為漸
耶。」

【自心現習氣流。曰現流。現流不巳。輪轉生死。如來
於諸眾生。蠲彼幻塵。悉還實相故。以漸除為始。頓
照為成。】

「彼諸依佛亦復如是(乃至)以修行者安處於彼色究
竟天。」

【依佛者。胡本云津膩。謂化佛。是真佛氣分也。依佛

所化。亦為分別自心所現。及身受用境界。故以藏
識依佛。譬能頓示眾生不思議智。】

「譬如法佛所作依佛光明照耀(乃至)有性無性惡見
妄想。照令除滅。」

【法佛無作。光明照耀者。化佛也。然化佛之照耀。非
離法佛。故曰依佛。法佛者。自覺聖智境界。於法相
有無惡見。皆令除滅。亦如化佛之照耀也。自菴羅
果巳下。言漸淨。自譬明鏡巳下。言頓熟。】

「大慧。報佛說一切法。(乃至)種種計著不可得。」

【種種計著。亦如幻化。求其所有。皆不可得。】

「復次大慧。計著緣起自性。(乃至)彼諸妄想亦無真實。」

【工幻師譬心。草木瓦石譬緣起。一切若干形色。譬
妄想自性相。】

「如是大慧。依緣起自性起妄想自性。(乃至)是名報佛
說法。」

【法佛。不以說法為事。所謂說法者。報佛也。起信論
云。因諸波羅等無行薰。及不思議薰之所成就。具
足無量樂相。故說為報佛。以是知報佛說法者。以
觀照種種不實。成就圓滿報身故。】

「大慧。法佛者離心自性相。」

【說自心所現。尚有心之性相。至於法佛。不以說法
為事。故曰離心自性相。】

「自覺聖所緣境界建立施作(乃至)超外道見無色見。」

【自施戒忍。至無色見等。皆以一法身。而示現眾多

法門。故曰化佛說法也。】

「又法佛者。離攀緣。攀緣離。(乃至)自心現見應當除滅。」

【佛身一也。論其本來清淨。逈脫諸塵。曰法佛。論其
具足樂相。法界圓滿。曰報佛。論其即彼一真。建立
萬法。曰化佛。法佛離心自性相故。自覺聖當勤修
學。報佛化佛。分別自心境界故。自心現見。應當除
滅。
頌曰。


「　本來離相亦離名
　即一分三示眾盲
　始淨諸塵須積漸
　終能頓照甚分明
　報身真淨蠲諸想
　化佛隨緣應有情
　惟是法身根量滅
　無心無證亦無成」

】

離二種聲聞分第七

「復次大慧。有二種聲聞乘通分別相。(乃至)真諦離欲
寂滅。」

【謂於無常苦空等境界。計著寂滅。巳得人無我。未
得法無我。】

「息陰界入自共相。外不壞相如實知。」

【於陰界外。存不壞相。是以無明與佛性為兩也。皆
自慧分別。】

「心得寂止(乃至)三昧道果正受解脫。」

【自覺聖差別相。其所樂住者。此也。】

「不離習氣不思議變易死。」

【以習氣未離故。未度不思議變易死。】

「得自覺聖樂住聲聞(乃至)非滅門樂。」


【於自覺差別相樂住。此乃決定寂滅聲聞。非菩薩
所行寂滅門樂。故曰非滅門樂。】

「正受樂。」

【謂得三昧正受樂。】

「[(厂@((既-旡)-日+口))*頁]憫眾生及本願不作證(乃至)堅濕暖動非作生自
相共相。」

【一切自生。而吾無作生。故曰非作生。】

「先勝善說見巳。」

【如來所說善事。曰先勝善說。】

「於彼起自性妄想。」

【大種青黃。本非作生。於彼起非作生之自性。先勝
善說。本來無性。於彼起善說之自性。故曰性妄想
自性。是皆未入法無我相。而有所計著。故住聲聞。】

「菩薩摩訶薩於彼應知應捨(乃至)是名諸聲聞性妄
想自性計著相。」

【頌曰。


「　號為自覺巳無遺
　反墮聲聞不自知
　巳達苦空能寂止
　彼於習氣未能離
　優游正受雖其樂
　顧憫眾生不帶悲
　更有一般聞勝善
　妄生自性却狐疑」

】

常不思議差別分第八

「爾時大慧菩薩白佛言世尊。世尊所說常不思議。(乃
至)非諸外道所說常不思議因緣耶。」

【常住真心。如金剛舍利。故曰常。不可以心思言議。

故曰不思議。】

「佛告大慧。(乃至)若常不思議不因自相成者。何因顯
現常不思議。」

【自相。所謂真相。】

「復次大慧(乃至)常不思議不成。」

【以有作為因相。故不成。一切取捨。莫非有作。】

「大惠。我第一義常不思議。(乃至)得自覺相故有相。」

【自覺相者。廓然無朕之相也。光境俱忘。相復何有。】

「第一義智因故有因。離性非性故。」

【雖曰有相有因。常離性非性見。】

「復次大慧。外道常不思議無常。性異相因故。」

【外道常不思議。以性及非性。互相為因。所以無常。】

「非自作。因相力故常。(乃至)見巳思量計常。」

【一切所作性與非性。皆無常。外道觀彼無常。即自
卜度妄計我常。】

「大慧。我亦以如是因緣所作者。(乃至)說彼常無因故。」

【伹惟自覺無因。而說彼常也。】

「若復諸外道(乃至)自因相性非性同於兔角。」

【謂外道雖因相成。而非因於自相。故曰性非性同
兔角。】

「此常不思議但言說妄想。(乃至)得自覺聖智境界相
遠。彼不應說。」

【外道計常。則離去自因之相。遠於自覺境界。故曰
不應說。
頌曰。



「　無知外道太茫茫
　於彼無常妄計常
　却向識根生作想
　又如兔角絕形彰
　堪嗟幻燄應難久
　須信真金鍊轉剛
　惟有如來因自相
　豈同電露暫時亡」

】

生死涅槃差別分第九

「復次大慧。諸聲聞畏生死妄想苦而求涅槃。(乃至)一
切性妄想非性。」

【於一切性妄想。以為非性。】

「未來諸根境界休息。作涅槃想。」

【謂之休息。非根量滅。】

「非自覺聖智趣。藏識轉。」

【但藏識轉爾。】

「是故凡愚說有三乘。說心量趣無所有。」

【凡愚說心量。曰無所有。故墮斷見。】

「彼不知過去未來現在(乃至)生死輪常轉。」

【自心現則覺知。所現者。唯自心。外心現。則計著客
塵。不自覺。而計客塵。茲所以生死輪常轉也。
頌
曰。


「　聲聞不委惟心境
　却向無中作涅槃
　縱待根塵休息盡
　誰知生死出還難」

】

一切法不生差別分第十

「復次大慧。一切法不生。(乃至)離有非有生故。」

【謂本來空寂。而自心於無生中。現出性及非性之
見。現性。即有見生。現非生。即非有見生。如來一切

法不生。則離於是矣。】

「大慧。一切性不生。(乃至)身財建立趣自性相。」

【有妄想自性。而有妄想身財建立。趣彼自性相計
著。故曰趣自性相。】

「大慧。藏識攝所攝相轉。(乃至)於彼應當修學。」

【頌曰。


「　遠離性相絕廉纖
　諸法無生不用占
　空認兔頭成斷見
　妄從自性起諸炎
　難於眼裏藏金屑
　休向空中作白粘
　若問如來心現說
　無生有性却成添」

】

五無間種性差別分第十一

「復次大慧。有五無間種性。(乃至)及樂修相智。」

【修諸有相之智。故曰相智。】

「不修緣起發悟之相。」

【所緣萬境必有所起。原其所起。一心是也。於此當
求發悟。不於起處而求發悟。雖欲滅相。適增妄想。】

「起煩惱斷。習煩惱不斷。」

【如波之起。曰起煩惱。習煩惱。謂習氣也。】

「不度不思議變易死(乃至)乃至得般涅槃覺。」

【有涅槃想。故曰得涅槃覺。】

「大慧。各別無間者。我人眾生(乃至)作如是覺。」

【謂作離四相見解者。】

「求般涅槃。復有異外道。說悉由作者。」

【言一切性。皆是有作。】


「見一切性巳(乃至)不出出覺。」

【於未出中。作出離想。故曰不出出覺。】

「彼如來乘無間種性有四種。謂自性法無間種性。」

【自性法。謂一切性。彼自有性。離性非性見。】

「得自覺聖無間種性。外剎殊勝無間種性。」

【自覺。即無相三昧。外剎。則塵塵三昧。】

「大慧。不定種性者。謂說彼三種時。」

【未到如來乘無間。故言三種而巳。】

「隨說而入。隨彼而成。此是初治地者。謂種性建立。為
超入無所有地故作是建立。」

【謂雖隨種性建立。要之不著聲聞緣覺之乘。故能
超入無所有地。無所有地。初地菩薩也。故云此是
初治地者。】

「彼自覺藏者(乃至)當得如來最勝之身。」

【自覺藏。謂不定種性中。能自覺者也。雖得三昧樂
而住聲聞。至此當證佛地。故曰當得。】

「諸聖遠離寂。」

【聖亦不滯於寂。故曰遠離。】

「第一義法門　　遠離於二教(乃至)亦無有心量。」

【頌曰。


「　五般無間有差殊
　見性還歸各別塗
　緣覺妄隨神化勝
　聲聞空斷陰雲麤
　滿懷了了他無性
　外剎塵塵用不殊
　方顯如來真種性
　更無心量可名模」

】


一闡提差別分第十二

「大慧。彼一闡提。非一闡提。世間解脫誰轉。」

【謂世間皆有解脫之性。若非一闡提。則世間解脫
誰復背轉。以一闡提者。於善法中。不生信心故。】

「二者菩薩本自願方便故。」

【謂本意自願涅槃樂。】

「非不般涅槃(乃至)是名不般涅槃法相。」

【涅槃法相。乃真解脫。解脫者。空無相無願。今也本
自願方便。非不欲涅槃。一切眾生巳。而後般涅槃。
畢竟自著於寂滅之相。非無相無願也。故曰不涅
槃法相。若夫如來。滅度一切眾生巳。而無有一眾
生實滅度者。以無相無願故。】

「此亦到一闡提趣。」

【此非為捨善根者說。故曰亦到一闡提趣。】

「佛告大慧。菩薩一闡提者。(乃至)而非捨一切善根一
闡提也。」

【謂知一切本來涅槃巳。而自著於寂滅之相。是墮
斷見。故曰畢竟不般涅槃。】

「大慧。捨一切善根一闡提者。(乃至)以是故菩薩一闡
提不般涅槃。」

【頌曰。


「　惟有慈悲一闡提
　度他迷者自還迷
　若論捨善猶能轉
　菩薩都無趣寂期」

】

三自性差別分第十三


「復次大慧。菩薩摩訶薩當善三自性。」

【本來空寂。所有性相。如幻如夢。彼皆自爾。如來無
攝取之情。亦無滅之之想。經言性自性。皆如此。】

「佛告大慧。緣起自性事相相。行顯現事相相。」

【緣起。謂心從緣起。顯現。謂所作巳。著於彼事相之
相。而計著之。故曰事相相。】

「計著有二種種妄想自性(乃至)謂即彼如是內外自
共相計著。」

【名虗而事實。故有二種相之異。】

「是名成自性如來藏心。」

【惟自覺聖。乃可言成自性。惟成自性。乃可言如來
藏心。】

「大慧。是名觀察五法自性相經。」

【此楞伽之異名。】

「自覺聖智趣所行境界。汝等菩薩應當修學。」

【頌曰。


「　二般妄想性無窮
　緣起依他妄亦同
　惟有離名成自性
　吹毛寶劒但揮空」

】

觀二無我分第十四

「復次大慧。菩薩摩訶薩善觀二種無我相。(乃至)謂離
我我所。」

【人無我者。則能離我我所。其所離者。謂如下文所
述。】

「陰界入聚(乃至)謂一切諸根自心現器身藏。」


【由陰界入聚。即生無知業愛。由攝受眼色等。而計
著之。即生一切業識。以此知一切諸根。皆由自心。
現出形器身財也。】

「自妄想相施設顯示。如河流如種子。」

【生出不巳。】

「如燈如風(乃至)生死趣有輪。」

【以有虗偽習氣之因。乃有生死輪轉之趣。】

「種種身色如幻術神呪。」

【幻。則現出不實。呪。則無而忽有。】

「發起像起。」

【如機括之發不可禦。如鏡之像因彼而現。】

「善彼相知。」

【善彼相知。謂善知彼相皆當遠離。以前一離字該
之。若能善知。即能遠離。非假於滅之之斷見。故伹
曰善彼相知而巳。】

「是名人無我智。云何法無我智。(乃至)如陰界入離我
我所。」

【陰界妄想自性人也。能覺而離之。使離我我所。則
人無我矣。覺而離之者法也。於其覺性又當離之。
亦如陰界入之離我我所。然後法無我矣。】

「陰界入積聚。(乃至)生無動搖。諸法亦爾。」

【陰界積聚。本皆無性。因於業愛。其縛如繩。展轉相
緣。生於無動搖之境。此人無我者之善觀也。一切
法性。本亦寂然。因於愛取攬攝而生。所生之境。本

亦不動。法無我者所觀亦然。故曰諸法亦爾。】

「離自共相不實妄想(乃至)非賢聖也。」

【一切虗偽。故曰不實妄想相。如河流種子。是也。為
彼驅使。故曰妄想力。如機發繩縛。是也。但能離此。
則知人無我而巳。此凡夫所能離爾。故曰非聖賢
也。】

「心意識五法自性離故(乃至)一切法無我。」

【心意識五法自性離。即至法無我矣。故繼之。以菩
薩當分別一切法無我也。言菩薩當分別法無我。
凡以別其善人無我者。二乘與凡夫爾。】

「善法無我菩薩(乃至)大寶宮殿幻自性境界修習生。」

【一切法如幻。彼幻惟自性。覺彼如幻自性。則一切
法如幻矣。至法雲地。方知法如幻。乃不住虗寂。而
建立一切慈悲法行。即大寶蓮華王像等。是也。】

「於彼而坐。同一像類。(乃至)是名法無我相。」

【聲聞地前。皆未能了法無我故。未能證如來自在
法身。於此始言當得如來法身。】

「汝等諸菩薩應當修學。」

【頌曰。


「　如來實相等無差
　學者紛然亂似麻
　將謂巳除人陰界
　誰知又被法雲遮
　慧燈自是無狂𦦨
　定水從何覓覺花
　萬法了知如幻化
　莊嚴端坐法王家」

】

離建立誹謗分第十五


「爾時大慧菩薩復白佛言世尊。建立誹謗相唯願說
之。」

【本來空寂。妄有所立。曰建立。或觀建立。自無所得。
而生誹謗。故曰誹謗。皆不明心量故。】

「爾時世尊於此偈義(乃至)有四種非有有建立。」

【本來非有。以妄想而有建立。故曰非有建立。】

「云何為四(乃至)觀察非分而起誹謗。」

【於前所建立。不善觀察。即生斷見。而起誹謗。】

「是名建立誹謗相。復次大慧。云何非有相建立相。(乃
至)人眾生壽命長養士夫見建立。」

【四相之見。亦如陰界入之妄想虗偽。是無見中。而
妄立有見。】

「是名非有見建立相。非有因建立相者。(乃至)生巳實
巳還壞。」

【諸識本無所因。以眼界色界無明界在念前而生。
則是於無因中。有建立也。】

「是名非有因建立相。非有性建立相者。(乃至)是名非
有性建立相。」

【虗空涅槃。假名以顯道。其本離性及非性。兔角垂
髮。執妄以迷真。本亦離有及非有。是皆情計。妄立
性相故。】

「建立及誹謗愚夫妄想。(乃至)是故離建立誹謗惡見。
應當修學。」

【頌曰。



「　佛地難登理謂何
　只因沉溺斷常河
　建言謂有應為病
　謗法稱無即是魔
　湛寂性中離取捨
　圓明境界絕偏頗
　須知自覺惟心境
　鏡本無塵不用磨」

】

隨類普現分第十六

「復次大慧。菩薩摩訶薩善知心意意識五法自性二
無我相趣。(乃至)所謂一切法如幻如夢光影水月。」

【為安眾生。建立萬法。猶如色現摩尼。以至普現佛
剎。聽受經法。亦如幻夢水月。未甞一法有計著性
者。故龍宮滿字之浩煩。而如來云。未曾說一字也。】

於一法離生滅斷常(乃至)爾時世尊欲重宣此義而
說偈言。


「　心量世間
　佛子觀察
　種類之身
　離所作行
　得力神通
　自在成就」



【頌曰。


「　巳圓大智為懷悲
　却効眾生性相迷
　顯示法王諸像類
　宛如隨眾色摩尼
　龍宮萬卷聲喧谷
　行海千門月在池
　到此徧遊諸佛剎
　宣揚三寶作天師」

】

空離自性分第十七

「爾時大慧菩薩。復請佛言。惟願世尊。(乃至)疾得阿耨
多羅三藐三菩提。」

【說空者。多墮斷見。墮斷見。則有生有二。而有自性
相。大慧於此。願聞說空。而繼之以無生無二離自

性相。故如來亦言。為妄想自生性計著者。說空。】

「大慧彼略說七種空。謂相空。性自性空。」

【前言惟自性。至此性自性亦空矣。】

「行空。一切法離言說空。(乃至)自他俱性無性故相不
住。」

【自他俱見亦皆無性。則不住於相矣。恐人於無性。
又生斷見。不住相云者。非無相也。但不住爾。】

「是故說一切性相空。是名相空。云何性自性空。謂自
已性自性不生。」

【性自性云者。為欲識破外塵。還一切性於其自。而
自已無有性自性想。則一切性自性空矣。】

「是名一切法性自性空(乃至)云何行空(乃至)因所成
所住業方便生。」

【陰之所蘊。本離我我所。皆因所作方便而生。以此
知行空。】

「是名行空。即此如是行空。(乃至)是名無行空。」

【彼行空者。亦無自性。故曰無行空。】

「云何一切法離言說空(乃至)是名一切法離言說空。」

【妄想自性。本無言說。既無言說。復何所離。故曰離
言說空。】

「云何一切法第一義聖智大空(乃至)一切見過習氣
空。」

【能見一切過患。曰見過。自覺聖智。雖巳離過患。而
見過之心未忘。雖止見行。而習氣未除。至此則一

切皆空矣。】

「是名一切法第一義聖智大空。」

【此空為大。故曰大空。祖師曰。廓然無聖。是之謂歟。】

「云何彼彼空。謂於彼無彼空。是名彼彼空。」

【謂彼中無彼物。故言空。不知其雖無彼。而又有此
也。盖法自有相。何用分別。其分別性亦空。曰故彼
彼空。】

「譬如鹿子母舍(乃至)亦非比丘比丘。性空。」

【舍本不空。故曰非舍空。說舍則有舍。故非舍性空。】

「非餘處無象馬(乃至)是名彼彼空。」

【有鹿子母舍。則舍性非空。有比丘眾。則比丘性非
空。雖無象馬。餘處有之。亦非空。然皆一切法之自
性相。又何必言彼無彼。當知無彼性亦空矣。故曰
彼彼空。世間法相。本來常住。謂之無彼。未免墮斷。
故曰是空最麤。】

「是名七種空。(乃至)大慧。不自生。非不生。」

【即真而動。了無生滅之性。故曰不自生。非執無生
之性。若木石然。故曰非不生。】

「除住三昧。是名無生離自性。」

【唯住三昧正受。更不立無生之想。】

「即是無生離自性(乃至)是故一切性離自性。」

【剎那之頃。流及他性。以是而現一切性。皆離自性。
一切性者境也。言境則知。所謂無生者法也。】

「云何無二(乃至)是名無二。」


【萬法體空。本無性相。涅槃生死。豈有二耶。苟於涅
槃生死。有彼此二性。則有二相。故曰異相因有性
故。】

「如涅槃生死(乃至)應當修學。」

【為有妄想計著故。言空以治之。然謂之空。則無生
矣。無生有性。則反墮斷見。謂之空則無二矣。無二
有性。則反墮常見。故如來說空。而繼之以無生無
二。又曰離自性相者。盖於空之無生無二。又當離
自性相故也。】

爾時世尊欲重宣此義而說偈言。


「　我常說空法
　遠離於斷常
　生死如幻夢
　而彼業不壞
　虗空及涅槃
　滅二亦如是
　愚夫作妄想
　諸聖離有無」



【頌曰。


「　眾生妄想未消除
　諸佛談空為歛麤
　須到不生仍不二
　更無自性即無虞
　有心未解袪常斷
　離性方能度有無
　若是大空何所證
　冰霜一點在紅爐」

】

離言即義分第十八

「爾時世尊復告大慧菩薩言。空無生無二離自性相。
普入諸佛一切修多羅。(乃至)是故當依於義莫著言
說。」

【頌曰。


「　覺皇不捨大慈悲
　言說紛紜為止啼

　若到岸頭何用筏
　休如渴鹿妄生疑」

】

楞伽經纂卷第一
