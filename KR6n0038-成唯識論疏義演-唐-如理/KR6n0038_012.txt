











成唯識論疏義演卷第十二本


【疏】觀真勝義名無所得者無相分故名無所得。

【疏】此但偏遮有漏後得智亦有相者意云謂有漏後
得智有相分所以偏遮也問何名有漏後得智答從

前無漏根本智勢引生但假名後得智實非後得問
無漏後得智無相耶何謂不遮答無漏後得智雖有
相分無所取著故非戲論所以不遮也如疏云此亦
離彼相戲論者此釋不遮無漏後得所以也。

【疏】佛地有二說無此第一然彼一切無漏心合作法
者意云彼一切見道修道無學道根本後得二智故
師說云有義一切根本智等相見俱有有義本智等
見相無此即不然者此論但約見道智當體說故有
三師異釋故云不。

【論】若無彼相至名聲等智者疏有量破有義彈云作
此立因亦無因喻但應直責不須立量評云作量直
責理俱難詳所以然者前師但云無分別智無有相
分不言餘智無相何得而以色非色智為量及直責
今以理准文闕一重難之與答難云除無分別智餘
一切心等正緣境時應無相分名緣境故如汝無分
別智緣境之時前師答云設爾何失故論牒云若無
彼相名緣彼等難色等智展轉成立真見有相論不
言者以巧略文令生後智難色等智今為量云汝緣
色之智是有法應能緣聲等相是立宗法許無聲等
相故是因如緣聲等智是喻餘量准知。

【疏】以色聲智返覆比量義准可知者量云汝緣色智
應非緣色智無色相分故如緣聲智又緣聲智應非
緣聲智無聲相分故如緣色智為量可得。

【疏】如雖無親證無分別相至名曰證如者此文解謂

有難云若有相分名有所緣者且如無分別智親證
真如時應有親證無分別智相此師答云不爾雖無
親證無分別相然智證時有細相分與彼真如極相
似故名為親證非無相分但不同餘智麤相分故說
無相分。

【論】說無相取不取相故者此第三師護法正義按七
十三云問於無相界若取其相非無相取若無所取
亦不得成無相之取若爾云何名無相取答言說隨
眠巳遠離故此取雖復取無相界不取相故成無相
取問若無搆獲云何成取答雖不搆獲諸相差別有
所增益然取無相故得成取問若無搆獲無所增益
此取相狀云何可知答取勝義故取無相故五種事
相皆可顯現以為其相五種事相總瑜伽文問若不
分明可立為取何故不計諸取滅無答滅無無有修
作義故非修觀者依於滅無有所修作問若爾云何
證知其相答自內證智之所證知問若爾何不如其
所證如是記別答此內所證非諸名言安足處故以
不作如是記別。

【疏】此緣真智狹帶真如之體相起故者狹帶者是扙
託義猶如病人要扙強人之所䇿然後方起正體智
劣要扙真如體相方起故說狹帶也言帶有二義一
者帶影像相名為帶相二者帶體相名為體相無分
別謂雖無所帶影像相分然即狹帶真如體相名為
帶相所以者何正智見分不離真如是內證法故。


【疏】此亦不然非所慮託故者意云雖心王心所相扙
起時帶彼心所體相而起然心王不得名緣心所心
所非心王之所慮託故意說心王心所俱時緣前之
境境是心所慮託可是所緣心王雖帶心所體相而
起然不是心王所慮託故不名所緣有解云前難非
理彼心王不帶心所之體相故又解心與心所展轉
相緣帶彼影像名為所緣義亦無過如第八卷四緣
中解。

【疏】見即是道者道體即是無漏智一切諸佛皆遊履
此智方得成佛故說此智名之為道見者照也是智
之用。

【論】一真見道理即所說無分別智乃至總說一心者
下文說有三心見道一心見道者皆依此文真見道
說有三心者謂內譴有情假緣智等三心也論文既
言雖多剎那明知有多心一心不名多三心乃至名
多故故三心皆名真見道依此立也若一心師說云
雖多剎那而相等故既言約相等而明知唯有一心
也。

【疏】云漸頓一心多心分別者意云漸即多心頓即一
心也。

【論】實證二空至總說一心者此一文中含二師意且
三心師云既多剎那明知實有三心伹據所證真如
體相等總說一心其實有多一心師云既所證真如
是一明知能證智亦是一也言多剎那者以無間解

脫並一勝進道名多剎那據實一心。

【疏】即三心見道至一心見道支文者意云瑜伽五十
八據真見道中事方究竟而相等故總說一心見道
也三心師會云既有多剎那明知三心是真見道即
此三心家會五十八一心之文也若一心家云多剎
那者據無間解脫勝進三道名多剎那非無間道中
許有多剎那也。

【疏】然五十九文亦說見道三心至三品斷名頓者此
師會五十九文或可初入觀心即斷三品惑名頓也
又解云第三遍遣一切有情諸法假緣智即合上品
煩惱所知障一處斷故名之為頓。

【疏】人法俱異者此前師即說菩薩先證生空理後證
法空理先斷煩惱障後斷所知障先起生空遮智後
起法空細智若後師說菩薩見道中必不別起生空
觀但唯作法空觀即帶生空俱異者即人法障斷異
人法理證異故云俱異也。

【疏】且為二說者意云有二解名頓一云即初三心名
頓所謂一無間一解脫一勝進雖有多心長時相續
不出觀故故名為頓二云顯初二心名頓即起一無
間解脫除勝進從勝入劣不假起故故云且為二說
此即解此真見道中頓義合有十一說即初無間解
脫勝進三心差別廢立有十一解如別抄。

【疏】智為其相者體相也見以無漏智為體說一心見
道文也今以為證者證其頓斷一心之義。


【疏】此中互解二文者意說一心解三心三心解一心
文故云互解也且一心師解三心文云雖無間等三
心不同以事方究竟而相等故總說一心三心師解
一心文云據相等故總說一心其實有三心。

【疏】古德云此有三說者古德意說此真見道漸頓有
二師說今更加論中一真見道至故總說一心文為
第一說後二有義為二義總為三說者不然前無分
別智等文但是總標非是別解之義。

【論】一觀非安立有三品者有義今說三心為非安立
者對十六心若對一心無相見道名安立二空真如
四勝義中屬第三故詳曰雖有此理然諸教中並無
說是安立處故故知安立唯依四諦差別觀說與四
勝義立有不同不可為例故對法論第九云安立者
謂聲聞等隨自所證巳得究竟為欲令他亦了知故
由後得智以無量種種名句文身安立道諦謂於諸
諦中有如是忍如是智但約四諦辨安立也。

【論】內譴有情假緣智等者論言內等傳有二解一云
如疏自身名內故對法論云何遣各別有情假所緣
法智為相由此智相於自相續中有不分別我相不
分別者是除遣義也云何為遣各別法假所緣法智
為相由此智於自相續中有不分別色等法相餘同
於前故知內者但約自身說二云約界以辨內外初
遣欲界自地有情假第二遣欲界自他法假同在欲
界故說內言由言內人通自及他皆名內也第三遍

遣上界我法二假皆盡故說遍言詳曰後理雖通然
無所憑今依初說。

【疏】緣一切內外我法者外解我如彼計梵王為我是
計於他我外法者外五塵等言三心真見道義者是
計三心是真見道師義言以法真見道者法者放法
是放學義也。

【疏】此初汎說為相見道者即此論云二相見道此復
有二即總標是汎說也下有二師方是正解又約相
見道中決定有三心故說是相見道瑜伽亦說三心
緣非安立此明汎說相見道意。

【疏】又十六心法忍法智名法後二名類者且如苦法
智忍苦法智名法智苦類智忍苦類智名類智餘四
諦亦爾故四諦合有十六心即八觀真如八觀正智
觀正智者名類智觀真如名法智。

【疏】若曾上界善取相者意說菩薩於加行位中曾修
上下諦觀今住相見道中等能作前上下八諦十六
心觀即苦法忍智緣欲界四諦苦類忍智緣上二界
四諦即以類智了色無色界四諦法。

【論】法真見道至名相見道者問真解脫道既不斷惑
如何第三名法於彼遍遣隨眠答有二釋一云今既
假說非實斷證故不應責二云雖不斷種然除麤重
言遣隨眠亦何夾理詳曰後說應勝夫言法者放似
之義所法既無能能法何有雖知假說亦假似真以
除麤重似彼斷種假言遣惑故後說善。


【疏】隨自所斷障有四見分者問未審無間道有幾若
言有二理不應然然未見言文入真見道有二無間
若言是一不應有二見分無一心中二慧並起答然
無間道雖有一箇智有二用若起法空智以雙斷二
障故據所斷障義說一智有二見分之用解脫道中
二見分亦然故有四見分。

【疏】以自證分至體義無別者問為無為異何言無別
答無彼能緣所緣之別以自證分雖是能緣而非是
無為法之能緣故言無別有解真如是一切法體亦
是無分別智之相自證復是見相二分之體據此道
理說云無分別。

【疏】此中有別起無間解脫為六者意說相見道中七
心方得究竟唯三心斷煩惱所知於煩惱下品別起
無間解脫於中品所知障別起無間解脫於煩惱所
知上品共為一品亦別起無間解脫即有三無間解
脫共有六心並一勝進故有七心。

【疏】或後無間即前解脫即三無間至為五心者意說
三品起無間故三品不說有解脫道以後品無間即
是前品解脫道故更言解脫無間故三品中有三無
間並第三品中一解脫道有四心也以定無第四品
可斷故後解脫品名無間道即三無間一解脫道並
勝進今五心也於見道中方得究竟問何故伹說無
間不說解脫道耶答菩薩利根不別起解脫道。

【疏】如別抄有十四解者此解此見道章明見道頓漸

義彼處作如是說或約十三心名漸斷煩惱障有上
中下三品所知障亦然如斷煩惱下品時起一無間
一解脫斷所知障下品必起無間解脫餘品准知既
有六品故有六無間六解脫合有十二心又起一勝
進合有十三心名漸斷見道方得究竟是第一解又
從真入相除勝進有十二心名漸是第二解或復無
間即前解脫即十一心名漸是第三解或煩惱有上
下二品所知障亦有上下二品即四品障如斷一品
障時即起一無間一解脫斷此四品總起四無間四
解脫並一勝進即九心名漸是第四解或除勝進即
八名漸是第五解或後無間即前解脫即七心為漸
是第六解或約煩惱下品所知下品與煩惱所知二
上品復合為一品即障有三若斷時即起三無間三
解脫及一勝進總七心名漸是第七解或除勝進即
六心名漸是第八解或後無間即前解脫有五心名
漸是第九解或二障唯上下二品即起二無間二解
脫并一勝進有五心名漸是第十解或除勝進有四
心名漸是第十解或後無門即前解脫即有三心名
漸是第十二解或二障是第十三解或除勝進有二
心名漸是第十四解。

【疏】皆望第三品俱斷時人法執為麤細上下故者意
說下中二皆望第三品人法執上品者分麤細上下
故也即先斷名麤後斷名細先斷名下後斷名上。

【疏】然諸處皆先除上品後除下品者此者問前以下

答可知。

【疏】此望能治道至當體者意云此論據能治道能治
道劣故所斷惑名下品彼諸聖教望煩惱當體為論
所以上品先斷也。

【疏】以加行心意樂爾故者此第二師即說三心並是
相見道以真見道中但緣真如何得實有三心差別
菩薩加行道中發心擬於真見唯於一種法空理斷
障證真頓斷證不擬三心差別何得言三心名真見
耶。

【論】一者依觀所取能取至十六種心者問此二種十
六心諸論具有不答不定准對法第九說前十六而
不說後顯揚瑜伽說後十六心而不說前所以諸論
共有無者三藏解云觀行菩薩自有三類有一類菩
薩依前十六心而起觀行或一類菩薩依後十六心
而起觀行或更有一類菩薩通用二種十六心觀由
斯聖教各據一門影略互顯故今論主具說二種故
於諸論亦不相違。

【疏】此唯別立無間解脫至別立有十六心者於四諦
下各別起無間解脫如苦法智忍是無間道苦法智
是解脫道後後二智但印證前非別起餘諦准此故
四諦別立有十六心第一苦法智忍者然釋此名大
小乘別若依小乘從果為名此忍能生法智是苦法
智因得法智忍名如華菓樹後亦准此今依大乘從
因得名故對法九云苦謂苦諦法者教法智者方便

道中緣苦下教法智今現證苦諦無漏慧忍忍從前
苦法智所生故名苦法智忍此同彼論第二苦法智
者若准俱舍緣苦諦故名苦法智從境得名若依對
法從因得名具足應言苦法智忍智為存略故但言
苦法智證前所斷煩惱解脫也第三苦類智忍者謂
苦法智無間無間無漏慧生於前苦法智忍及苦法
智各別內證言後諸聖法皆是此種類此意說云第
三心生於一剎那各別內證法忍法智謂二心後乃
至無學一切聖法從此二心後得生故皆是此類言
有二種一者言二者言者即是意言當隨緣法忍智
時意道後諸聖法皆是此類由此說得名苦類智忍
釋曰類者流類俱舍云最初證知諸法真理故名法
智此後境智與前相似故得類名雜集云由初二種
是後一切聖法種類解云初忍智是後所生之聖道
種類名苦類智忍第二解與俱舍同又顯揚十七名
種類智第四苦類智者此智但緣苦類智忍故雜集
云於苦類智忍忍內證印可故名苦類智。

【疏】忍前苦法智者忍者印忍忍前加行位中緣苦法
智由此此智通緣二境一緣加行位中智一緣真見
所觀真如真如極成故疏不說但言忍智即此見道
無漏忍從因為名因即加行位中緣苦法智此忍從
周智而得智名名苦法智忍。

【疏】苦類智印可緣苦類之智者意云此苦類智即印
可前苦類智忍名苦類智即重印可第三智云是我

所緣是無漏智審智第三智於前法忍智各別內證
又解或亦緣前法忍法智印即印類忍所緣之事不
緣類忍名印類忍法忍法智是第三類忍所緣事也
即第四智印故云印類忍所緣事。

【論】八觀真如八觀正智者此即明智所緣分齊也故
對法云有二境界謂真如及正智法智品道真如為
境類智品道正智為境。

【論】云法真見道等者疏有二釋有義彈初解云此論
對法皆云類忍於法忍法智各別內證即巳總法無
間解脫二自證分又云類智印可類忍不說類智別
證法智如何乃言法真見道解脫自證今作兩釋一
云法忍法智別法真見道中無間解脫見分緣如類
忍總法無間解脫自證緣智然未決定類智重法審
決印時亦同類忍法二自證二云前三如前第四既
云印可類忍由是總法無間解脫證自證分緣自證
分二道之中自證緣見四緣第三今苦類智忍既法
自證第四緣忍明法二道證自證分但說法見及自
證者略不論之義必應爾詳曰即言法者但法真見
緣如智別不據法彼別別行相以真見中無別行故
第三雖但證前二智第四亦然或緣第三然只是智
而緣於智據此一邊別配二道不緣三四解行以分
故亦何失故論結云差別建立名相見道若第三四
俱雙法前二道自證差別之義而不顯也若法二道
證自證分有理無文或亦無失文省略爾。


【疏】印前智故差別立也者問前二心俱法見分後二
心俱法二道自證分未審有何差別答法忍類忍前
無間見自證法智類智俱似前解脫見自證分緣而
不印可故有別也。

【疏】又解至此即總法等者俱法緣如不分二道見與
自證名總法也。

【論】二者依觀下上諦境別立法類十六種心至二現
觀智者意云現前界有四諦不現前上二界合有四
諦現觀忍通現前不現前現觀智亦然忍是法無間
道智是法解脫道亦如觀欲界苦諦名苦法智忍苦
法智觀上二界苦諦名苦類智忍苦類智苦諦既爾
餘諦亦然此十六心並法見分緣真如也故現觀忍
屬法忍類忍現觀智屬法智類智所謂類者即上界
是下界類也。

【疏】第二現觀位者意云似法類智生時是見道後得
智是後得智故云第二現觀位也謂忍可欲樂智者
即苦法智忍苦類智忍也餘諦亦爾現觀決定智者
苦法智苦類智餘諦准之此二俱是相見道中後得
智故云是現觀邊智諦現觀也又按瑜伽五十五云
現觀邊智諦觀等者解云現觀者真無漏智邊者後
也智諦現觀者後所得智通有漏無漏意說此後得
智向真見道正體智後得智也故瑜伽云當知此智
第三心無間從見道起方現在前緣先世智曾所觀
察下上二界及二增上安立諦境似法類智世俗智

攝通世出世是出世間智後所得故如其次第於一
一諦有二種智生一謂忍可欲樂智二謂現觀決定
智如是從前現觀起巳於下上諸諦中二二智生釋
云緣先世者略有二解一云緣見道前加行位中世
俗智若所觀察下欲界地上色無色二地煩惱即苦
集諦及二增上即滅道二安立諦境意說先加行位
中曾觀察下欲苦集上二界苦集煩惱等也及二增
上安立者即是滅道無漏諦為世俗智現緣不著伹
為增上緣發起世俗智緣安立諦境二云緣前真見
亦名曾觀察以放真見緣下上地及二地中所有增
上安立四諦以之為境似法類智世俗智攝者此智
是世間世俗智以似他無漏法類智故云似也以放
似他故名為似即相似也又按顯揚第十七云從此
諦現觀巳上於修道中有十六行世出世清淨智生
謂於欲界苦諦生二智一者現觀審察智二者現觀
決定智於色無色繫苦諦亦有如是二智約此道理
說在修道位釋曰四諦二智同五十五亦不由加行
有十六差別然隨觀諦所作有此差別故真見道中
亦可說有十六心也。

【疏】言此約行差別說者意說此論中約二諦法智類
智行解不同而有差別故唯是相見道也。

【疏】現前界者約近遠以論也故欲界為近餘界為遠
又云若於欲界身而入見道即欲界四諦為現前界。

【論】若依廣布聖教道理說相見道有九種心者意云

菩薩不作此觀但依聖教名言施設安立九心此即
唯有言說無有觀行意云菩薩雖於前見道不作此
觀然聖教中既有安立九心之言所以菩薩亦須學
也即是依彼二種十六心止觀假說次下文中即是
辨假說之意也。

【疏】五十八末至如彼抄說者意云如前有兩箇十六
心今時八諦總合為四諦以法忍類忍為一以法智
類智為一故四諦下有八心即每諦皆有二心四諦
成八心相應上總為一故總有九心問既有兩箇十
六種心即合都有十六忍十六智如何疏云八忍合
為四八智合為四各各忍智合說耶答以八諦所觀
法類是同所以合八諦總為四諦故合十六心總為
八觀問觀既有八八相應止豈非八耶何故乃言總
說一心答與觀相應雖有八止之義是同故合為一
故疏云此依慧別俱定唯一如瑜伽抄解。

【論】觀順非止者順猶勝也即見道中觀勝止劣也勝
故開多劣故合一。

【疏】依真之義假說相見道等為無間等者意云此文
會違論釋相見道依真假說所由此相見道依世第
一法無間而生者但是假說實非斷義也故顯揚云
從第一法無間有三心生斷見所斷一百一十二種
煩惱又對法云謂世第一法無間苦法智忍等十六
心生斷見所斷瑜伽五十五云世第一法無間生三
心斷見所斷如是等文皆約相見道依真假說從第

一法無間而生據實非無間實能斷而言無間及能
斷者皆是假說非實如是此有會也若據實而言即
從前世第一法無間真見道有生真見道後即生三
心相見道次生十六心等故菩薩在相見道中學前
真見斷證之事故是假立問既是假立何故須學答
為欲遍知二障二我故。

【疏】此有三因者意云釋上假說所由謂彼三心真見
道後方得生故十六心非安立後方得生故論云非
安立後起安立故也分別隨眠真巳斷故故知假說
非實斷證。

【疏】非安立因不遍三心者以三心相見道是非安立
故故不得將非安立因證於三心非真見道伹可以
非安立因證十六心非真見道。

【疏】本頌何故但說於真至今依見分說者意問云本
頌何故不說三心十六二種相見道但說真見道耶
答說真見道者為證識性故識性即真如是無分別
智見分所證故此唯約見分說不約自證分次自證
識相亦是自心故但說見分緣如不說自證緣如也
若說自證緣者有是緣於見分見分是依他起攝所
以不說自證緣見分緣真如真如有是真見道也若
說相見道有是緣智依他起收。

【論】諸後得智有二分耶者所言諸者謂有三心後得
智及緣兩重十六心諦觀後得智亦有緣事後得智
等故言諸也。


【疏】眾生識上聲色等相生者謂有情識上有聲名句
等生聲即是色蘊攝故說眾生識上有色也名句等
是行蘊收界處准知。

【論】有義此智見有相無者此第二師亦同初師說云
佛亦無十五界佛不說法既無相分即無五根五塵
根塵既無亦無五識所依根塵既無能依五識不起。

【疏】佛地論至二師之義者意云彼第一師同此論第
二師義彼後二師同此論中第三師義問彼論中後
二師義如何差別答彼第二師總言無漏智有見相
不論根本後得若據第三師分別云根本智無見相
後得許有故成二別。

【論】聖智皆能親照境故者此師意說後得智親取心
外本質法不變而緣故無相分。

【疏】如彼四句廣說者按彼七十三云有思惟真如不
觀真如謂真見道中菩薩以根本智觀真如也有亦
思惟真如亦觀真如謂相見道中菩薩有以後得智
觀真如等有不思惟亦不觀真如謂餘散心等。

【論】又說此智分別諸法等者按佛地論第三師云無
漏無分別智相應心品無分別故所緣真如不離體
故如照自體無別相分若後得智相應心品有分別
故所緣境界或離體故如有漏心似境相既分明緣
照若無漏心緣離體境無似彼相而得緣者觀所緣
論不應說言五識上無似極微相故非所緣如是境
相同無漏心無漏種起雖有相似有漏法相然非有

漏如有漏心似無漏相非無漏故。

【疏】其他之心他身土等者此總舉三法一謂他心即
是他心智所緣境二他身五根扶塵三他人所變四
塵等此等離自體法不帶影像應非所緣緣。

【疏】緣色等時應緣聲等緣色等智不帶聲等相故者
量云緣色之時應緣聲等以不帶色等相故猶如緣
聲時。

【論】又緣無法至無緣用故者無法者是過未二世及
空華等類言等者等取不相應法若言後得智不變
相者緣無等時應無所緣緣非實體法無緣用故然
許彼智緣無得生故知後得緣無法時非無相見。

【疏】然有義事所緣三種差別者義者謂能緣觀心上
苦無常等義事者觀心同時俱有之法同一事業故
所緣者謂四諦非安立等謂此等法義如六現觀章
廣明故云如別抄說。

【論】六現觀等者現觀差別諸論廣明如章所敘對法
顯揚說十十八今略引之且對法第十三云建立現
觀略有十種謂法義真後寶不行究竟聲聞獨覺菩
薩法現觀者謂於諸諦增上契經等法中從聞他音
增上緣力巳得最後順解脫分善根所攝上品清信
勝解由法而得名法現觀義現觀者謂於如上諦增
上法如理作意增上緣力於苦諦等境巳得最後順
決擇分四善根所攝上品諦察法忍真現觀者由於
如上諦增上力巳得見道十六剎那所有聖道又於

見道中得現觀邊安立諦世俗智由出世智增長得
種故名得彼智而脩道位方得現前後現觀者謂一
切修道由見道後一切世間出世間道智皆名後現
觀寶現觀者由佛聖弟子於三寶所巳得決定證清
淨信謂薄伽梵是真正等覺者法毗奈耶是真善妙
說聖弟子眾是真障行者不行現觀者謂巳證得知
聖所愛戒所攝律儀由得此故此所對治那落迦異
熟等必不復行永盡不行故名不行現觀究竟現觀
者如道諦中究竟道說謂巳息一切麤重巳得一切
離繫得如是等聲聞現觀者謂前所說七種現觀從
他聞音而證得故名聲聞現觀獨覺現觀者得前所
說七種現觀不由他音而證得故名獨覺現觀菩薩
現觀者謂諸菩薩於前所說七種現觀哀戀眾生不
於下乘而出離故然於菩薩極喜地中入諸菩薩正
性決定是名菩薩現觀又按顯揚十七云又此現觀
差別有十八種謂聞所生智思所生智修所生智順
決擇分智見道修道究竟道不善清淨世俗智善清
淨世俗智勝義智不善清淨行有分別智善清淨有
分別智善清淨行無分別智成所作前行智成所作
智成所作後智聲聞等智菩薩等智然顯揚略標其
名而不能釋相傳釋云初之三智即資糧位中所有
三慧次下四種如名應知第八不善清淨世俗智現
觀者即是順解脫分位未能善解四諦理故解云但
不解四諦理名不善非是三性中不善也第九善清

淨世俗智現觀者即順決擇分位善解四諦理故第
十勝義現觀者即是見道修道無學道究竟道位智
第十一不善清淨行有分別智現觀者即是欲界之
智第十二善清淨行有分別智現觀者即是上界修
慧智第十三善清淨行無分別智現觀者即是見道
修道究竟道中緣非安立諦智第十四成所作前行
智現觀第十五成所作智現觀第十六成所作後智
現觀者如次配加行正體後得三智解云成所作者
所斷證作事成辦非是四智中成所作智也第十七
即是彼聲聞所有現觀智第十八即是菩薩所有現
觀智又依彼論第十四中釋此中九云此中不善清
淨世俗智者即是順決擇分智善清淨世俗智者即
是出世後得世間智勝義智者即是見道智也又不
善清淨相有分別智善清淨相有分別智善清淨相
無分別智又成所作前行智成所作智成所作後智
解云此明十八種現觀中九種智差別今且明前不
善清淨等三智差別也言未斷煩惱生非煩惱對治
者意云加行智未斷煩惱即生非煩惱對治者此智
不能斷故非對治煩惱言巳斷煩惱生非煩惱對治
者即後得智從真見道後生云巳斷煩惱生非煩惱
對治法者以後得智不能斷惑也言斷煩惱生是煩
惱對治者正是見道智也餘文解言中三差別者即
此三種由有分別無差別故世俗勝義智性差別者
解云有分別言攝得前二無分別言唯攝第三世俗

言亦攝前二勝義言唯第三故三差別收言後三差
別者此三種顯示斷前正斷及後智性差別故斷前
者即加行智見道前智正斷者正體也後智者即後
得智真見道後智故三差別今以顯揚第十四文配
位為正又按攝論第六云現觀大小二乘有十一種
差別不同故本論云菩薩現觀與聲聞異由十一種
差別應知一由所緣差別以大乘法為所緣故二由
資持差別以大福智二種資糧為資持故三由通達
差別以能通達補特伽羅法無我故四由涅槃差別
攝受無住大涅槃故五由他差別依於十地而出離
故六七由清淨差別斷煩惱習氣淨佛土故解云二
乘人斷煩惱不能淨土菩薩人斷煩惱習氣即能淨
土故二別也八由於自他得平等心差別成熟有情
加行無休息故九由生差別生如來家故十由受生
差別常於諸佛大集會中攝受生故十一由果差別
十力無畏不共佛法無量功德果成滿故。

【疏】喜能明利別有分別者問何故不與樂受相應答
思現觀是欲界中思慧思慧唯在意識中有故欲界
第六識唯有喜憂捨三受相應所以第六識中無樂
受若色界中意識有樂受上二界無思慧又欲界中
若得聞法意識領解喜受相應故云喜能明利別有
分別也。

【論】言加行道中觀察諸法者此文約前資糧道亦名
加行道故論云非前資糧無加行故云此文不約四

善根名加行道也。

【疏】思能生修者由資糧位中思所成慧能引生𤏙等
修慧。

【疏】自相者下中攝故未廣緣故者意云以下中品思
不能廣緣但能任運生緣自相故云自相者下中品
攝若能廣緣無常等共相即上品思收。

【疏】雖如亦是諸法自相未證之時但共相者意云若
根本智緣真如時親證如故真如名自相若加行位
及後得智緣真如時以不親證故真如但名共相攝。

【疏】雖亦觀一切法無我等多分有分齊觀者意云此
加行位𤏙等四善根雖觀一切法無我等而有分齊
但依一之法觀或四諦別緣為苦無我等不能廣分
別故不立現觀也。

【論】謂緣三寶世出世間決定淨信者意云世間信者
謂信有漏因果出世間信者即緣無漏有為無為等。

【疏】立為不壞信故者意云立無漏信為四不壞信謂
於三寶生信及淨戒生信名四不壞信不為所緣之
所引轉名為不壞。

【疏】是等流故者四善根是見道現觀之等流也以不
同見道現觀故。

【論】現觀智諦現觀者意云智者即是能觀之智諦者
即是非安立諦此智現觀緣非安立諦故名現觀智
諦也謂一切種者即真如以真如與一切法為體故
以真如名一切種。


【疏】謂在何位伹緣非安立至故言一切種者此現觀
即是根本後得二智言一切種者謂是真如即是根
本智所緣緣言非安立者即是三心見道是後得智
境既不是緣事後得智是故根本後得俱名無分別
智也言見修道二智者即是見道修道中根本後得
二智也。

【疏】現觀邊智諦現觀者初現觀者即是真見道非安
立諦名現觀也下現觀二字者即是六現觀通號邊
謂後邊也此安立諦即非安立諦之後邊也謂智諦
現觀後諸緣安立世出世智者意云智諦現觀是真
現觀後緣諸安立世出世之智也智者緣安立諦之
智諦者是安立諦此安立諦智是非安立諦後智故
云謂智諦現觀後諸緣安立世出世智也。

【疏】此通有漏無漏者此第五現觀據實唯無漏言通
有漏者且如從真見後智無漏後得智緣安立諦十
六心從此後起有漏智亦能緣十六心安立諦故言
通有漏此在真見道中能具緣十六心安立諦若全
在修道位即不能具知安立十六心或作一心二心
等觀以有漏智劣故又初出見道無漏心時亦不名
修道是見道攝從初一念起有漏世俗智時雖名修
習未名修道要經多念智修習方入修道也。

【疏】盡無生智等為自性至菩提分法為自性者十智
者謂苦智集智果智道智法智類智世俗智他心智
盡智無生智也據大乘中說阿羅漢不得十智但說

煩惱漏盡之處名盡智又起智緣擇滅無為煩惱不
生處名無生智即佛身中亦有十智若小乘中有不
退種姓阿羅漢亦具十智以煩惱更不生故若退種
姓阿羅漢唯得有九智不得無生智以更退起煩惱
故然小乘說世俗智唯有漏今大乘說亦通無漏縱
是無漏緣事智亦是世俗智攝或取三十七菩提分
法為自性也。

【疏】可取如上取說至不同等者意說諸論所說現觀
或六或十或十八增減不同者可准上兩說和會今
按對法顯揚唯識說有增減者據義各別亦不相違。

【疏】真攝第四少分至亦通修道等故者意云但攝第
四根本智少分不攝後得智唯攝見道不攝修道故
云少分。

【疏】其相見道收第四少分至亦通修故者意云此相
見道攝彼第四後得智少分不攝根本智唯攝相見
道不攝修道又攝第五後得智全不攝世俗智全又
攝相見道不攝真見道及修道等。

【疏】第二第三至故不相攝者此說不攝餘四所由理
亦究竟義意易了故此不說第二第三約俱有出體
不說自性故不相攝此中許且令借亦與十八相攝
差別具如別章故不繁述。

【疏】轉先所依生餘依故者所依者謂身也即轉却異
生性所依之身即轉得無漏聖性所依之身。

【疏】由此般若樹自相續故者若佛身四智即名覺樹

敷榮故菩薩身中智慧亦名為樹也始從證得更不
退轉故名相續。

【疏】王此洲花果也者若實佛果即是菩薩四智心品
及大涅槃并一切智一切種智及無漏離繫果等也
此皆是菩薩未成不得果實華果者即入初地巳去
由無漏勢力傍資地前資糧位以前有漏故一切業
令感得十王十王位乃至菩薩華報果華即是果也
若至初地巳上更不造新業故資舊業也。

【論】得諸平等者無性攝論第六云得三種平等一者
得有情平等心性者遍見一切有情等無我故如有
說言一切諸法皆如來藏二得一切菩薩平等心性
者得彼菩薩意樂平等性故三得一切佛平等心性
者得彼法身平等性故佛地經中有十平等如前巳
引又有解云得一切有情平等者菩薩觀眾生無性
無有親疎故得一切菩薩平等者菩薩見諸菩薩無
高無下等心恭敬故得一切如來平等者佛佛皆同
故然此論中云初地菩薩得諸平等者約三平等說
未約十種平等說何以故此十平等是第七識中十
平等也問初地菩薩雖得平等性智而修道我執未
伏至第七地中方伏之第八地菩薩方得十種平等
而生如來家而善達法界耶不答生如來家是根本
智善達法界是後得智之用也了俗證真是後得用
故。

【疏】即常生在他受用土中如梵網經說者即梵網經

為第二地菩薩說菩薩戒云我今盧舍那方坐蓮華
臺周匝千華上復現千釋迦即是加行位中所見化
佛一華百億國一國釋迦者即是凡夫異生所見化
佛若為初地菩薩所現他受用佛即今云我今盧舍
那方坐蓮華臺周迊百華上復現百釋迦等若為第
三地菩薩等所現應言周迊萬華上復現萬釋迦等
問何以爾者答以初地菩薩生他受用土中坐百葉
華所見佛亦坐百葉華若二地菩薩坐千葉華所見
佛亦坐千葉華若三地菩薩坐萬葉華所見佛亦坐
萬葉華以此准知又准仁王經云若菩薩住百億佛
國中作閻浮四王天王修百法門二諦平等心化一
切眾生若菩薩住千佛國中作忉利天王修千法門
十善道化一切眾生若菩薩住十方佛國中作炎魔
天王修十萬法門用四禪定化一切眾生若菩薩住
百億佛國中作兜率天王修百億法門行道品化一
切眾生若菩薩住千億佛國中作化樂天王修千億
法門修二諦四諦八諦化一切眾生若菩薩住十萬
億佛國中作他化自在天王修十萬億法門十二因
緣智化一切眾生若菩薩住百萬億佛國中作初禪
王修百萬億法門方便智願智化一切眾生若菩薩
住百萬微塵數佛國中作二禪梵王修百萬億微塵
數法門雙照方便神通智化一切眾生若菩薩住百
萬億阿僧祇微塵數佛國中作三禪大梵王修百萬
億阿僧祇微塵數法門四無礙智化一切眾生若菩

薩住不可說不可說佛國中作第四禪大靜天主三
界主修不可說不可說法門得理盡三昧同佛行處
盡三界源教化眾生如佛境界故知仁王經中三地
以上約倍倍論之故言三地有十萬四地有百萬等
乃至十地住不可說不可說佛國中等問若三地以
上約倍倍說者何故言初地菩薩坐百葉華三地坐
萬葉華耶答十地論中以見梵網經說二地菩薩坐
千葉華遂說初地坐百華三地坐萬華等其實三地
以上即約倍倍說之此即會十地論文又盧舍那佛
所坐大華臺由如風輪若千葉華由如水輪金剛輪
等一華百億國由如地輪安住而教化故。

【疏】一剎那頃證百三摩地者謂此菩薩得初地時即
於一剎那中一時證得一百三摩地故於一念中得
又解證得百三摩地者唯證得一定於一定上有百
三摩地作用故菩薩證見道時一念證得十百種事
不約前後若前後知十萬種事一念唯知十百種事。

【疏】以淨天眼見諸佛國者即於一念中得見一百佛
三千大千界。

【疏】三動百世界身亦往彼佛界者皆唯一念不約前
後問菩薩往百佛界為化身能往為實身能往答化
實俱能往百佛界放大光等者即放光照百个佛國。

【疏】四化為百類普令他見者初地菩薩或化作金銀
七寶色聲青黃等百類物與有情令得見與第九別
者第九但化作百佛身故是不同。


【疏】五成熟百類所化有情者菩薩於一念中化百類
有情令根成熟問菩薩云何於一念中成熟百類有
情耶答菩薩於百法明門深以悟達有情根前聖為
加持故於一念修得成熟一又菩薩一念說法百類
有情成中說四名得成熟亦何爽理又云或住多時
方可成熟如言一時佛在其力說法非唯一念時今
言一念非唯一剎那。

【疏】六若欲留命得百劫住者然初地分段身壽命得
三五劫住若欲更留得百劫住而菩薩留身百劫住
而分段為留變易為留分段身若論變易二義亦能。

【疏】見前後際百劫中者有兩解一云見前五十劫見
後五十劫名見百劫事二云見前一百劫後亦見一
百劫故名見前後際一百劫後解正。

【疏】智見能入百法明門者法門即能詮教教詮苦無
常等故喚教為門。

【疏】九十身皆能現百菩薩眷屬者但約一箇菩薩本
身一時化作菩薩百眷屬圍遶菩薩本身令有一百
一身。

【疏】二加能入百佛世界亦動百世界中攝者意說能
入百佛世界即是前身亦能往也入與往其義一也。

【疏】三加照百佛世界者即是前放大光明文也。

【疏】彼論文中亦合入照百佛界等一處為釋者意說
此論中成熟百類所化有情亦合攝入彼論照百佛
界等中一處釋之既不一處明故知釋論者失。


【疏】十種發心等者所指彼論文廣故不引文。

【疏】又作阿賴耶識依他性觀等者按五十一云此雜
染根本阿賴耶識修善法故方得轉滅此修善法若
諸異生以緣轉識為境作意方便住心能入最初聖
諦現觀非未見諦者於諸諦中未得法眼便能通達
一切種子阿賴耶識此未見諦者意說未見諦者不
能通達一切種子阿賴阿識何以故於諸諦中未得
法眼故修如是行巳或入聲聞正性離生或入菩薩
正性離生達一切法真法界巳亦能通達阿賴識當
於爾時能總觀察自內所有一切雜染亦能了知自
身外為相縛所縛內為麤重縛所縛釋曰資糧加行
異生緣彼眼等轉識此有二義一三乘通說理實大
乘亦緣第八作唯識觀二質影不同賴耶為質轉識
為影隱質談影云緣轉識問二乘云何能觀賴耶云
入聲聞正性離生通達賴耶答有二義一據不定聲
聞性人根熟者說彼入自見後迴入大能達賴耶定
性不然二約種子賴耶識言三乘皆能知苦斷集廣
如瑜伽論鈔所言賴耶者且約七地巳前說若至八
地巳上亦名異熟識觀觀識從緣如幻不實名依他
性觀心外境無名唯識觀問初地菩薩得十百門未
審攝得幾道耶答若見佛國即天眼通若動佛世界
是神境通若見前百劫事是宿住通若見後百劫事
是死生智通八淨天耳聞佛說法即天耳通知有情
所樂聞何法而便為說是他心通未得成佛無漏盡

通。

疏第十卷。

【疏】住出地心等者問初入地心既是見道住出地心
後是修道未審相見道在於何心答今以理推徵相
見道在於住心從真入相故。

【疏】為斷餘障證轉依等生起下文者即此論文云為
斷餘障證得轉依復數修習無分別智論文即是生
起廣解為斷餘障轉依之義今但總標生下略釋文
也。

【疏】然非唯智是修習位乃至略不說餘者意云此修
習位非唯取此無分別智而為修習位體然亦取修
習位中十波羅蜜為修習位體問何故論中說修習
位唯取無分別智不說餘法耶答即從所緣能斷道
說緣者藉也即修習位從所藉無分別智能斷惑故
所以此位偏說無分別智略不說餘法或所緣者即
是真如既對所緣真如即說能緣無分別智斷惑之
道為修習位故不說餘十度等法。

【疏】遠離所取名為無得者謂所取境是能緣心之所
得今離所取名無所得遠離能取名不思議者其能
取心名為思議今心智既無能取名不思議。

【疏】或有漏分別說為戲論者且如童子戲於沙土之
上終日無益此有漏法亦復如是終日駈馳順於生
死終無有益故名戲論然如無漏之法能斷於漏故
壞生死非戲論也。


【疏】妙用者此無分別智凡不能為皆悉佛妙有大勝
用非要神通名為妙用。

【疏】違細名麤違輕名重者菩提涅槃是微細法不同
煩惱障麤重之法得細輕名重者二障障正道故名
麤重麤重之義諸論不同有其兩說一者二障種子
於無漏法性無堪任違細輕故說名麤重有實自體
二者二種所引無堪任性與五蘊法非一實五蘊無
別自性違細輕故亦名麤重今此頌中說前非後有
種體故。

【疏】所知障種名麤重乃至若論煩惱非種麤重亦地
地斷者及非種麤重者即是二障之上無堪任性是
也若所知障地地之中起法空智無間道斷也若煩
惱種十地不斷者至金剛心方斷若煩惱上無堪任
性亦十地之中地地斷若所知障與煩惱障同種別
種今應分別亦所知煩惱同種生者十地之中地地
起法空智無間道斷所知障種煩惱亦隨斷起法空
智解脫道斷所知障煩惱二障之上無堪任性以所
知煩惱同種生氣分同也其煩惱障若與所知障別
種生者即十地之中地地起法空智無間道斷所知
障種兼斷煩惱障上無堪任性煩惱種至金剛心始
斷起法空解脫道時唯斷所知障上無堪任也問若
無間道能斷煩惱障上無堪任性者何故此論云無
間斷惑種解脫道捨無堪任性耶解云論即約斷二
障同種者說故亦不違若據別如前釋。


【論】此能捨彼等者此無間道捨二障麤重至解脫道
得二轉依轉依者謂菩提涅槃或可頌意但說涅槃。

【論】依謂所依即依他起與染淨法為所依故者意說
第八識與染淨法為所依也不約與七為所依故若
約六七識為所依者若六七正起染時可與染法為
依正相唯如何得與染法為依或六七起善心時可
與淨法為依如何與染法為依故唯取第八為所依
也故說第八為染淨依真如為迷悟依。

【疏】總為別依者意說總第八依他與染淨別法為所
依染即依他上遍計淨即依他中圓成若爾是依他
唯第八識耶答又解依他又通一切有為法皆是依
他從緣生故今約無間與染淨二法俱為所依即唯
第八餘色心等有間斷故。

【疏】同攝論果斷分解轉依者意云如攝論中有十分
義解轉依果今此果斷分即是彼十中一數也彼果
者即是菩薩斷果斷者即是涅槃由斷煩惱得涅槃
故。

【疏】轉謂轉捨至轉依依士釋者意說第八總依他與
染淨別法為所依即依他轉染得淨故依他是轉染
淨之所依即轉之依故名為轉依故依士釋也即依
他與二轉為依也。

【疏】又解此文依他事上至故名轉依者第二解云即
此依他起法與理為依由有依他起第八識故與能遍
計心為所依由能計心起計所執性而執邪道理若

起聖智斷染遍計性得菩薩智而即證涅槃真如故
說邪理及真理皆依他起事法故事為理依即將事
攝理如將苦等事攝諦名苦諦真如苦即是事法即
但名苦諦真如苦諦既然此論中說依他起與染淨
法而為依者是事為理依也即同小乘說小乘說一
切理法皆依事故此下論文云或依即是唯識真如
生死涅槃之所依故者此文即理之為事依唯是大
乘中不共義小乘無也問兩解所依有何差別答前
解依他起法為染淨依後解約事為理依故有別也。

【疏】無性云二所依止轉依亦持業釋者意云此依他
起事等有邪理執著有正理離倒即依他與邪理正
理二法為依若轉却依他邪理自巳正理得顯即無
漏起生正智所以轉字而屬所依依他故持業釋轉
即依故名轉依也即依他起一法能持染淨二法名
持業釋三藏法師有此分別又按無性本論第九云
二所依止轉依為相此中生死謂依他起性雜染分
涅槃謂依他起性清淨分二所依止即通二分依他
起性轉依謂即依他起性對治起時轉捨雜染分轉
得清淨分無性釋云二所依止轉依為相或依士釋
或持業釋解云二所依止即通二分者意說二分者
即是生死涅槃名為二分通二分者即依他起性依
他起性既與二分為依故知依他亦通染淨故云二
所依止即通二分也二所依止至或依士釋或持業
釋者意云若依他與染淨為依者轉染為淨名轉之

依故依士釋若依他起體通染淨者轉染得淨轉即
是依故持業釋。

【疏】然今能依所依合為轉依故無持業釋者若據其
文即不順若據其義義即無違意云攝論能所依合
說故通持業釋此論中能所二依別說故無持業但
有依主釋或可此論能轉與所依合名為轉依有依
主釋攝論唯約能依染淨轉即是依故持業釋此順
疏文不違理故。

【疏】今言依他起名轉依者至名為捨者意云此釋伏
難謂有難云所言轉依轉謂即是遍計圓成如何論
云依謂依他起耶答如疏自明流轉即虗妄遍計生
死還滅即菩提菩提即道諦是能還滅諦是所證寂
滅處俱依依他第八識也又有異師解轉依文云轉
者屬能轉道亦轉之依由能轉道轉所轉依名轉依
故今此解者相最顯了詳曰與轉為依名為轉依轉
即能依能依論說是染淨法云何轉言屬能轉道能
轉道者非是染故今釋轉者而有二義一云轉者屬
能轉道捨得二種轉之捨得依主為稱二云轉者屬
所轉捨得二種轉即捨得持業立名今依初義合言
轉依亦依主釋合言轉依者轉謂能轉依謂所依即
轉與依合說名為轉依也。

【疏】即真如迷悟依者迷悟是能依真如是所依即迷
悟之依亦依主釋。

【疏】悟此真如證涅槃者至能所依異者問生死妄計

與真如體別可與為依涅槃既與真如無別如何真
如與涅槃為依豈可一體之法而分能所依別耶答
執四種涅槃中初後二種涅槃體即真如不分能所
若有餘無餘二種涅槃由斷障所得此二涅槃即是
擇滅擇滅是假即依真如此假涅槃為能依真如是
所依故說涅槃依真如也。

【疏】金剛心後等者此釋頌中便證得轉依文。

【論】雖於此位至名法身故者此釋伏難難云如第一
師釋轉依言證得如斯二依果云何此中但說涅槃
不說菩提答而非此中頌意所顯頌意但顯唯識性
故又復頌既云安樂解脫身大牟尼名法明知但顯
涅槃不說菩提也。

【疏】位有多種者即五位也伹說小分者不說餘位但
說修習位故言小分。

【疏】此無別體者意云總名修習位若說修十勝行斷
十重障證十真如即分十地十地與修習位無別體
也言總釋別位者即是十地中修十勝行斷十重障
證十真如若為別位即約此修十勝行別位以立名
十地故云總釋別位。

【疏】明十勝行即是廣前至是出世間智者問十度中
前五是福如何將十度而釋無分別智耶答其修習
位非唯取無分別智為體總用十度名修習位故入
十勝行廣無得不思議是出世間智於義何爽。

【疏】俱行五蘊者但無漏戒名色蘊俱時身不名色蘊

以有漏故。

【疏】前劣者巳捨故者意云且如見道聖性對修道無
漏智名劣即前前劣後後勝也意難云若見道無漏
智斷分別惑名見道聖性即修道無漏智不斷分別
惑又捨前見道聖種有修道無漏智等應非聖性。

【疏】性能斷故者意說且如見道無漏智斷分別惑故
所以修道無漏智等斷分別也見道智不斷修惑修
道智亦能斷故云性能斷故又是見道無漏智之類
故若據此義即兼取巳後修道無學道無漏智種為
聖性於理為勝問且如分別二障種能生現行者立
為異生性不能生者不立為凡性何妨聖性但於能
斷分別惑無漏智種上立耶答此亦不然若爾如身
在欲界坐得無色界定巳離欲界上二界染此人既
即欲界中分別惑種不生現行未知此人是何界異
生攝亦不說此人有無色界分別惑種能生現行即
不說此人是無色界異生攝何以故以本所生身及
第八識是欲界故若言此人是欲界異生者此人先
伏欲界染即欲界異生性不成就故若救云此人所
有色無色界分別惑種依欲界第八識故種子不離
識故即此人是欲界異生者不然違前種子不成就
中若身在欲即上二界種子不成就亦不可說身在
欲界或在色界即用三界中所有分別二障種名欲
界等異生以界是繫義故今正義應言若身在欲界
欲界中分別惑種若能生現行不生現行為欲界異

生性若身在初禪即依初禪中所有一切分別二障
種無問生與不生立為初禪異生乃至有頂亦然。

【疏】各隨自乘所治既為凡性者如二乘人伹依所治
分別煩惱障種上立為異生性菩薩人依所治分別
二障種上立為異生性。

【疏】亦隨自乘能治至一空二空智種為體者若二乘
人即依生空智種上立為聖性若菩薩人即依生法
二空智種上立為聖性也。

【疏】非如二乘小人之聖性者若二乘即名小丈夫之
聖性若女人得預流等四果亦名丈夫之聖性性是
丈夫故若成此性種是女人亦名丈夫問依男身得
聖性聖性應勝依女人得聖性聖性應劣答女人但
得聲聞果不得獨覺菩薩也獨覺菩薩必依男身得
故然獨覺中部行獨覺女人容有種姓必不得麟角
獨覺麟喻獨覺出無佛世以神通力化三千界故非
女人所得。

【疏】此地名極喜地者未知此喜是何地喜答初禪二
禪喜及欲界喜若第三禪但有樂第四禪有捨受若
爾菩薩人見道要依第四禪第四禪唯是捨受如何
菩薩起下地喜心答菩薩欲入見道身在欲界若正
入見道即依第四禪在見道巳後起下地喜心身在
欲界起下地心斯有何失若爾由頓悟菩薩身生欲
界出觀巳後得起下地喜心且如漸悟迴心身生第
三第四禪中還依第四禪心得入見道出觀巳後如

何起下地喜心唯除借識力身在上地借下地眼耳
身三識等今解云第四禪中捨受亦得有喜且捨有
二種一順益捨二違損捨違損捨與憂相應若順益
捨亦假名喜非實是喜也且如第二禪中見下火交
起而生於憂亦假名為憂憂受初禪既斷故此亦如
是即捨受名喜二釋俱有理。

【疏】由得不住道者有兩釋一云菩薩得無住涅槃不
住生死不住涅槃名不住道若預流人厭生死樂涅
槃名住道二云約菩薩於在家或出家二道之中皆
不定故向作梵王帝釋長者居士婆羅門等或大魚
之身救其飢饉等或作師子虫鹿等身隨煩惱受生
化沙門比丘比丘尼像若預流人即住在家出家二
道之中出家即剃除鬚髮威儀具足若在家即受持
五戒等然菩薩不定住於一道名不住道問二乘人
及漸悟菩薩可許受持菩薩別解脫戒頓悟菩薩既
是大乘如何亦受菩薩戒耶答有二義一者為欲遍
學二為欲降伏二乘所以須受故頓悟菩薩先學大
後學小若漸悟菩薩先學小後學大。

【疏】一向預流行不成就故者如預流人不行十惡性
戒成就若菩薩行於十惡並見諸眾生先曾修善後
遇惡友更令造惡菩薩見巳恐墮惡趣即作是心彼
得生天自墮地獄作是心巳即斷命根故菩薩起煩
惱勝二乘無量劫悟道乃至偷盜邪行兩舌等罪皆
為利益一切眾生也。


【疏】亦非一來者然一來果大生唯有一生小生即有
四生謂兩箇中有菩薩不爾受無量生化有情類。

【疏】不還者更不於重生處生名不還果如先於欲界
或梵眾天生巳更不於此處生名不還果巳上皆然。

【疏】菩薩生欲界不退靜慮者意說菩薩得上地定而
不退定亦不起欲界潤生煩惱但由願力受欲界生
縱起煩惱助願受生亦不起煩惱過失故說菩薩安
住靜慮還生欲界。

【疏】菩薩減離無色界生者滅即是離意云菩薩離劫
無邊而更不生後。

【疏】或色界中巳證得威德菩薩等者初地巳上菩薩
皆名威德威德菩薩不生無色界意云非但菩薩威
離無色生於欲界亦有得威德定菩薩為利益有情
雖住靜慮而生欲界問何故菩薩不與無色定相應
生於欲界耶答以無色界非成熟有情處故。

【疏】由此菩薩善巧迴轉動故者善巧迴轉動者即是
方便巧能也此菩薩雖得上界定不退上界定還生
欲界故名善巧回動生於欲界。

【疏】唯有具利故喜至極喜故者彼論云二乘人唯能
自利不能他利不名極喜初地菩薩具二利故名極
喜也又二乘人唯證一生空聖性不名極喜菩薩人
能具證二聖性故名極喜故瑜伽七十八及解深密
經第四同作此說云成就大義得未曾有出世間心
生大歡喜故仁王經名為喜學十住婆沙始得法味

生大歡喜名極喜地。

【疏】無上二利初證聖處多生歡喜者疏引十地文隱
讀者難悟今按十地論云菩薩成就無上自利利他
初證聖處多生歡喜故聖處者即聖性也。

【疏】即與此二因同者自下別解初地具三因故生歡
喜也一初獲聖性二具證二空三能益自他具此三
義故生極喜也與此二因同者彼此二論俱有初獲
聖性能益自他二因故云二因同唯具證二空相一
因此論獨有餘所無。

【疏】四十七說此地善決定故者即疏中除却四相發
心分外其次巳下有六箇故字是也又按瑜伽四十
七云極喜住菩薩有四相發心一者何相發心謂勝
解行住巳善積集一切善根於菩薩行巳正超出略
說是相二者何所緣慮緣當來世菩提資糧利有情
事一切佛法諸佛所作此等圓滿三者發心何狀何
相何自性起謂諸菩薩發起一切菩提資糧隨順有
情一切菩薩成佛等事四發心有何勝利謂諸菩薩
發是心巳超過異生地證入菩薩正性離生生如來
家紹如來種又云又現法中能起菩薩一切精進信
增上力為前導故又云引發十大願謂為欲供養最
勝有情說無上法引第一願為欲受持彼所說法引
第二願為欲勸請轉法輪故引第三願為欲順彼行
菩薩行引第四願為欲成就彼器有情引第五願為
往佛國見佛供養聽聞正法引第六願為淨佛國引

第七願為不離佛與諸菩薩常同一味意樂加行引
第八願為利有情曾無空過引第九願為證菩提作
諸佛事引第十願十願者按四十五云若諸菩薩願
於當來以一切供具供無量佛名一大願願於當來
護佛正法傳令不斷名二大願願於當來從都史天
下至般涅槃名三大願願於當來行菩薩行名四大
願願於當來普成有情名五大願願於當來普示世
界名六大願願於當來普淨佛土名七大願願於當
來一切菩薩皆同一種意樂加行趣入大乘名八大
願願於當來無倒加行皆不唐捐名九大願願於當
來速證菩提名十大願又四十七明初地中有十淨
修住法由是能令極歡喜住速得清淨一於佛法深
生淨信二觀有情唯苦起悲三誓令脫苦得樂起悲
四為救憂苦而行惠施五為利有情求世出世法而
無厭倦六無厭倦故善知諸論七善知論故善解世
間八即於如是正加行中而修慚愧九即於如是正
加行中得無退轉十以妙利養及與正行供養如來
又云又諸菩薩於此十法受學隨轉多修習巳復於
餘九增上戒等諸菩薩住從佛菩薩專精訪求一切
種道功德過失及神通樂無失壞道等此即開曉餘
九地也又云願見諸佛願生佛國如實稱遂又以見
佛成就有情善根迴向無上菩提由是三種清淨因
緣彼諸善根倍復明淨名修善根又云在在生處多
作輪王王瞻部洲得大自在得百法明門等是生處

戒等彼廣明威力故得大自在是威力故。

【疏】二障攝者意說此犯戒垢後十一障中辨煩惱所
知二障中當辨相攝。

【疏】淨尸羅至即通三種乃至此地巳滿者淨尸羅者
是梵語此云清涼意云若堅持戒即名清凉若破戒
者即心生熱惱然此第一解即不及第二解此中意
說若別解脫戒即能離性罪若定道共戒即能離犯
戒貪等煩惱性罪者但制不制皆結罪如殺婬等十
不善業若制有犯不制無犯名遮罪也如制不得婦
人同道行等雖第三地中得定增上然十地中皆得
定故若望定共戒即此二地既滿定障亦除然第三
地中斷定障名發光地者據定增上說此答外伏難
言通三種者所謂別解脫律儀道共律儀定共律儀
也然此三種律儀相望應作四句分別具別解脫與
定共戒相望四句云有得別解脫律儀不得定共律
儀謂今時持戒比丘唯受得別解脫戒不得上界定
有得定共戒不得別解脫戒謂諸外道雖得四禪八
定而不言別解脫戒等所以一切外道身中皆無別
解脫戒有亦得別解脫戒亦得定共律儀即如比丘
受得別解脫戒巳又修行至三乘須解脫分及須決
擇分中得上界定也第四句可知謂異生至等不受
禁戒者又將別解脫戒對道共戒相望作四句云有
得別解脫不得道共戒謂諸比丘雖受別解脫戒未
得入聖有得道共戒不得別解脫戒謂有羅漢果而

是沙彌乃至前三果人亦有是沙彌者此等雖得道
共戒而未得別解脫戒者亦得別解脫戒亦得道共
戒謂佛在世有比丘受解脫律儀於彼修行得入聖
道亦有小分先得四果後方受別解脫也有非得別
解脫戒亦不得道共戒謂餘凡夫亦不受戒不得聖
道又將定共與道共相望作四句者有得道共戒必
得定共戒有得定共戒不得道共戒謂餘外道而得
上界定無無漏道也第三四句同前第三四句可知。

【疏】或依別脫至根本罪故者此第二解解云今第二
地唯依別解脫戒說所以二地能令離三戒障隨戒
故名戒障三戒障者一加行二後起三根本如言殺
生先持刀杖向前欲殺名加行殺生巳後其罪增長
即名後起正殺之時名為根本此三障戒名為戒障
障別解脫戒也入二地時別解脫既得圓滿明知全
能離此加行後起根本三種罪障。

【疏】非定道共至後起罪故者意說道共戒不能離此
加行等三障問何故不能離此三障耶答此定道共
戒名隨心轉戒心有即有戒心無即無戒若不在定
即無功用而能防非今此別解脫戒一切時能除防
性罪遮罪加行後起根本罪立別解脫戒據防非故
所以說二地有別解脫戒而令能離三障等有解云
據防性罪遮罪加行後起根本罪立別解脫戒據防
性罪身語七支立定道共戒不依遮罪加行後起而
立定道共戒也若依此諸根本即是性罪此解有理

若不防性罪云何名定道共戒故俱舍頌云從一切
二現得欲界律儀從根本恒時得靜慮無滿釋曰一
切謂加行後起根本三時名一切也二現者心境二
法在現在世名二現也心唯是情境通情非情此通
性罪遮罪也依此深防立欲界別解脫律儀從根本
恒時得靜慮無漏不防遮罪加行後起也。

【疏】又論性戒至餘論皆同者此第二解初地菩薩必
不犯性罪少分犯遮罪作雖意護持時有小分誤犯
又初地菩薩不同初二果初二果人猶有妻拏菩薩
不爾所以於性罪畢竟不犯但於遮罪而有誤犯有
云初地菩薩猶實有妻拏未見文更撿餘文設有皆
是示現故淨名云示有妻子常修梵行現有眷屬常
樂遠離。

【疏】無性云至無色名等至者此文且據增勝現說而
不盡理以色界中定慧均故所以名等持以無色界
定慧不均但名等至即等離沉掉持心一境故名等
持若於定中正受定境現在前故云名正受現前。

【疏】三呪四能得忍者以小文句請佛加持能除定障
故名為呪能得忍者即以文句讚歎菩薩所有功德
於菩薩道速得不退及能修證無性法忍言遲鈍性
者即下闇鈍障也由闇鈍故於其三慧而有妄失故
得障名。

【疏】今此地無妄彼法名大法之總持者大法者謂教
法也總持者謂念慧也由念故不妄此教法名大法

總持。

【疏】謂以聞思修三慧至親能起二者意云謂依定及
總持為因發起無盡聞思修三慧照了大乘法因得
定斷障聞思轉勝故云發無邊妙慧光妙慧光者即
聞思慧也問定是修慧聞思是散慧豈可依定心發
起散心思慧耶答有二解一云聞思慧依定起者即
在定中義說有聞思慧也謂於定中能緣聞名故假
名聞慧能緣義故假名思慧據實而言實是修慧必
無散聞思慧也第二解云即疏中有文謂因得定斷
障聞思轉勝非由定力親能起二因得定斷障者因
聞思得定因修慧斷障此中意說即由聞名定聞慧
思義起思慧若巳後不起修慧即令巳前聞思有所
忘失若以後起修慧即令巳前聞思二慧皆不妄失
又令巳前聞思二慧漸漸轉勝名由定起不是聞思
依修慧起故說非由定力親能起二也。

【疏】故名明地者舊經論喚第三地名為明地准新經
論名發光地云明與光語異意同。

【疏】問何故十度五地修禪修三福業此地修定者三
福業者謂施戒或修此中問意云何故十度中既說
第五地修禪明三福業即說第三地中修定耶答菩
薩為欲遍學諸道故初地引施二地持戒巳上同欲
界有情三地學修定即同色無色界有情聲聞行法
多所以菩薩四五地中學緣覺行法少所以唯第六
地學七地以下學菩薩無相行等且四地修菩提分

法觀五地觀四諦理同聲聞若六地修緣生觀即同
緣覺七地巳下皆同菩薩修無相行所以爾者唯識
約菩薩遍學諸道故三地修定餘論約十地中修十
度約隨增相說云五地修禪各據一義亦不相違問
何故說於戒定偏名福業耶答由施戒感大財及生
人天中受勝妙果由修定感上二界生是故此三偏
名福業。

【論】燒煩惱薪者此但斷所知障不斷煩惱云斷煩惱
障即伏令不起名之為斷然疏引世親云能燒一切
根本煩惱及隨煩惱等者亦是伏令不起故疏云即
斷第六識中俱生身邊二見及與二見隣近俱起貪
痴慢等亦伏不起就此應分別若貪痴慢與身邊二
見俱起者即四地中伏也若貪痴等由身邊二見勢
力所引起者即第五地中伏若貪痴慢不由身見邊
等獨頭起者即第六七地中伏然四地中亦伏八大
隨惑而不伏小隨。

【疏】十地云不妄煩惱薪者妄謂痴妄妄失此煩惱無
始相續不絕名為不妄亦有疏本云不惡煩惱薪起
火所燒故者有解云身邊二見是有覆無記性云非
不善故云不惡此四地中伏故云起火所燒。

【疏】以菩提分法為慧者非皆是慧慧之焰故者意說
此地修菩提分法觀名焰慧地者即菩提分法非皆
是慧慧之焰從喻為名也意云三十七菩提分法中
四念處是慧為體五根中慧根五力中慧力七覺支

中取擇法覺支八正道中取正見此等八法皆為慧
餘二十九法總名為焰是慧之焰故名慧也亦如於
焰從火而發今時信進等亦由慧發故如焰名云焰
慧地也。

【論】五極難勝地者問仁王經頌云初地菩薩四天王
雙照二諦平等理何故此論等唯說五地真俗雙觀
方名難勝答世智有二一者緣色等諸法自性二廣
分別五明差別緣色等法無多差別易故初地真俗
令緣緣五明論智起有多差別行相難故然五地方
令真俗雙緣問初地五地既一種真俗合緣有何差
別三藏解云初地得者據由加行力方得五地得者
據由任運力得亦不相違。

【疏】然相應者至前四地中猶未能故者此釋相應義
有二解初約智辨相應第二約境辨相應謂於真觀
為俗令境相入名相應等者此約智解相應也即約
一念中得並起二智名相應意說第五地菩薩一念
中起根本智正觀真時即起後得智於此真上而能
觀俗名後得智正緣俗時同念即起根本智即能觀
真但以真俗不相離非謂將真即是俗也問無一心
中二慧並生如何解此文答彼約凡小菩薩二乘等
說非約八地菩薩亦不相違有云相應者於一念中
同一智體雙證二諦名相應非謂真俗二智並起相
應也。

【疏】又境同名相應至名相應者此第二解即約所緣

真俗不相離名相應謂起根本智觀真時即起後得
智於真上而觀於俗以俗不離真故若以後得智觀
俗時即起正智於俗境上而觀於真真不離俗故故
云二諦無差別也據境真俗不相離名為相應故五
地真如名無差別真如。

【疏】前第二識中巳有妨難等者即自第七識為第二
識從於本末以為次第說彼第七識中我我所不許
俱起如何此一念二智並生此等妨難如彼廣說。

【疏】謂觀十二諸緣起支至名無分別者此同攝大乘
彼云由緣起智為所依止能令般若波羅蜜多能現
在前故世親釋云謂此地中住緣起智由此智力令
無分別智而得現前悟一切緣起諸法無染無淨解
云由加行智為先引無分別智證真如理離染淨相
故疏云有最勝智觀無染淨令現前故名無分別。

【疏】七地成有八地成無者此疏兩句文全是第七地
中問答文問第七八地俱是無相未審二地有何差
別答七地成就有功用八地成就無功用行故有差
別又解此文即勝後七八地為難然後却解第六地
無染淨相謂有難云第七八地既純無相第六地中
後觀緣起諸法而無染淨相未審此等有何差別答
第七地雖是無相而有功用第八地中雖是無相而
無功用第六地中雖觀緣起支等無染淨相然於觀
心上還有無染淨相現若第七地無無染淨相故有
差別。


【疏】十地云至有間大智現前住者間謂間斷即由觀
緣起智為先加行有時引彼般若無分別而得現前
或可間字平聲讀由緣起智為先中間引得無分別
智也。

【論】七遠行地至二乘道故者此釋第七地加下論說
前之五地有相觀多無相觀小於第六地有相觀少
無相多第七地純無相觀者真如觀中無種種言說
所說相名為無相又前三地相同世間次云三地相
同二乘作四諦緣起觀等同菩提獨覺故今於此地
至於無相功用後邊巳過世間二乘道故能於空中
起有勝行故名遠行行漸高遠得遠行名。

【疏】猶名有行者雖於無相猶名有加行也。

【疏】執有生滅者若觀無明緣行等即名生相若觀無
明業即行業等即是滅相乃至識名色等亦然。

【疏】未能空中起有勝行者意說前六地菩薩未能觀
空之時即起神通利有情等殊勝有行此地不同前
地故能空中起有勝行問七地菩薩無相相續未審
又起有相諸煩惱不答入無相觀時即無相恒相續
若出觀時還起有相及貪等煩惱若第八地無相觀
恒相續又無間斷。

【疏】報行純熟者報謂根性行謂修行即所修勝行又
或是根本字意云此地菩薩根行純熟因修任運不
待加行而能成之名為根行如言根性自然成等此
解稍勝。


【論】四無碍解者以慧為體故說此地名為善慧善慧
即是四無碍解於一切法無滯碍故名無碍解法無
碍解者於一切能詮教法而無滯碍義無礙解者於
一切所詮義理而無滯碍詞無碍解者分別一切言
詞意云分別一切諸方眾生難言說即如法華經中
解一切眾生語言陀羅尼門也辨無碍解即是四辨
七辨能為有情隨法說法。

【疏】無性云由得總緣一切法智至所依法身故者此
解法雲地即從境及喻為名名法雲地法是智之所
緣境也此有三義一如攝論云大法智雲含眾德水
譬如大雲無性釋云由得總緣一切法智總緣一切
契經等法不離真如此一切法共相境智至勝巧能
故者第一義解云共相境智者即真如是共相境三
世如來同共證故二云又如大雲至此名麤重者此
第二義故攝論云蔽如空猶大雲無性釋云又如大
雲覆隱虗空如是總緣一切法智覆隱如空廣大無
邊惑智二障言覆隱者隔義斷義三又如大雲至充
滿所證所依身者是第三義故攝論云充滿法身法
雨如大雲無性釋云又如大雲雨清冷水充滿虗空
如是總緣一切法智出生無量殊勝功德充滿所證
所依法身。

【疏】得大法身者顯前九地證此地令得故云得大法
身。

【疏】如雲身遍滿故乃至度眾生萌芽者意說如雲遍

滿虗空此地菩薩能起化身遍滿法界化八相成道
化諸有情除其煩惱垢令善根增長即是萌芽開敷。

【疏】不自在者問若不得自在如何前云具足自在於
諸王子而得自在耶答據當地雖得自在若望後佛
地亦名不自在故疏云對此障故說後佛地。

【疏】十地第十二說至皆如彼說者此說十地菩薩得
受佛位有其十相疏雖略引今按彼文具引十相一
主相者主者即是第十地菩薩所見他受用佛名主
非約第十地菩薩名主也或此佛所坐大寶花王臺
此花勝餘花亦得名主相王是主義二量相乃至大
千世界者此即約第十地菩薩所見他受佛所居士
量大小不說花量大小也即取一个三千大千世界
碎為微塵一一塵各各是一三千世界如是一个三
千界二个三千界乃至數至阿僧祇三千界乃至十
个阿僧祇三千界百千个阿僧祇如是一个僧祇二
个十僧祇乃至十个十僧祇一百个十僧祇二百个
十僧祇乃至千个十僧祇乃至百千个十僧祇等世
界一一世界碎為微塵然一微塵為一世界寬狹量
同也如一个第十地菩薩所見他受用佛世界與此
等世界寬狹相似或菩薩所見花王坐量相如此等
世界大小相似問若爾如何言第十地菩薩淨土大
自在宮在色究竟天上耶答此大自在宮未必居彼
色究竟天上且如十方世界或高或下不定猶如雨
滴或當他方欲界或當色界或當地獄或當風輪既

爾不定如何定言在色究竟天上今解云如言無色
界以三界論之無色為上色界為中欲界為下是無
色在色界上耶據實無色界通其欲色二界淨土亦
爾據其勝處且言依色界其實處所不定乃至欲界
亦有也問初地菩薩所見他受用佛座百葉華未審
菩薩坐華葉數多少於佛答有二解一云菩薩所座
華葉與佛相似二云菩薩見佛理合申敬但立不座
二不論華葉多少二地菩薩見佛座千葉花准釋可
知五因相出世善根後得所生者若菩薩成佛自性
身即是正體智所得若自受用真土及他受用菩薩
花座等並皆是菩薩後得智出世善根本所生也六
成相行諸法如幻性境界所成故者意說諸法如幻
境界所成就故七第一義相光明普照一切法界故
普照者名為正觀花王有光照一切境界故八功德
相過一切諸天所有境界故九體相大瑠璃摩尼寶
為莖等故十莊嚴具足相化身有無量光明一切眾
寶間錯其內無量寶綱彌覆其上故。

【疏】又如懷孕在藏十時菩薩亦爾等者如人懷孕十
月方生十地菩薩亦爾要經十地十地滿足方得成
佛喻子在胎藏十月滿巳方生也十地者即經十地
也有疏云十地菩薩亦爾意說菩薩經十地由如十
月在胎藏今得成佛由如子十月滿出胎也。

【疏】行及德及名者然彼論明菩薩十度行及明十地
菩薩功德兼明十地之名廣如瑜伽四十八說。


【論】如是十地等者明此地體諸論不同按十住毗婆
沙云善根階級住處是地義此同攝論以智為體以
無為法無階級故又梁攝論唯說出離即真如為地
以如為法本故偏說之又佛地論第一有三義解地
謂所依所行所攝即以淨法界境智等法合為地如
次名為所依所行所攝所依者謂清淨法界名為所
依佛所依故所行者謂境等四智名為所行能有所
行故四智相應法是行所攝名為所攝佛所攝故諸
聖教久不同義不違也。

【疏】此論總出地體義至生長義故者此論意說有為
無為法總為地體者是依持義生長義無為與智等
為依持有為智等能生長諸功德名為地也。

【疏】四十七云由能攝持菩薩義故名地者意說真如
於菩薩行能攝持故亦名地也。

【疏】能為受用居處義故名住者意說菩薩受用二利
行時所居處義說之為住。

【疏】即是實法為假者所依等者意說真如實法與菩
薩假者所依也有人彈云疏云若說別實法與總假
者名之為地者今解不然論自說云與所修行為勝
依持令得生長其處修行定非假者不可假者別從
實生故但應說有為無為總聚之法與所修行別法
為依為生長因名為地也詳曰若伹云地不對於人
可如所斷若對於人云菩薩地菩薩之號豈非目彼
假者體耶若許爾者與假為地何理不得又本立地

祇約行人階位差別若不對人何須立地又人無別
攬法成人所修之行亦即總分廢總談別云與修行
為修行為依生因解云有為無為總聚之法與所修
行別十度等行為依廢總談別者即五蘊假者名總
真如等名別法今不取總假者但取別實法與總假
者為地雖所修行亦是總收然廢總依別說為地故
又與修行為勝依等正釋與假為地所以又諸菩薩
殊勝五蘊遠因實法而得生起何過不許故四十七
云由能攝持菩薩義故名地正同此論於菩薩行能
攝故故與菩薩而為地也。

【論】令得生長者若初得見道無漏種能生起現行名
生也後令所得無漏智漸漸殊勝名長或可新熏名
生本有名長意說謂真如等與所修習十種勝行為
勝依持令得長生如大地。

【疏】今者不言如為能生至從自種子生故者意云不
言真如為能生行為所生但說真如是諸法增上緣
故與諸法為依持也由此諸行從自種生亦如大地
與一切草木而為依持真如亦爾有解云真如為生
能心故說真如亦名地也。

【疏】即以勝功德至功德名地者勝功德者即是真如
正智意說真如正智與行為地由求勝功德起行進
修也。

【疏】此約果與因因地功德是行之所得者意云以果
與因而為地也由所求果方起行故即隨自他理智

二極皆名為果非唯佛果。

【疏】然以假者總法為能依至為地勝者意說別法功
德與五蘊假者為地即依別實法假者依此而修行
故故喚別法功德與總假者為地。

【疏】瓔珞經云持一切功德名地者按彼文云持一百
萬阿僧祇功德名地。

【疏】生成一切因果者即十地之中皆有因果非是究
竟名因果也生成者若有為名生因果若無為名成
因果。

【疏】無性云謂諸菩薩於此地中至煩惱障等者此文
意說十地菩薩修習現觀現觀是初地離過是二地
離犯戒過離貪是三地由行忍故於身不貪又第三
地菩薩能離欲貪愚故修菩提分法是四地觀察諸
諦是五地觀察緣起是六地無相中有功用是七地
無相中無功用是第八地得勝辯才是九地及真灌
頂是十地逮由及也故此修位有十地別廣如無性
釋疏云十相者即是十波羅蜜多也。

【疏】財是身任持無畏是心任持法施是善法任持者
然此中十八任持今生皆約任持他身心若後生即
約任持自身心故此三任持今生但約利他任持他
身心由施他衣食故能任持他身令不壞名身任持
由施他無畏故令他眾生心無驚怖名心任持能任
持他心故由施他人法故即能任持他心令前別人
心得斷惡心故慧善解義等名善法任持此能施者

由今生行財法無畏施任持他身心故未來自身得
衣食等即任持自身得離五畏故即任持自心得斷
惡慧故能任持自心也下皆准知。

【疏】攝論第七施中以法財無畏為次至義意同此者
彼論即約從深至淺為次見富貴人先施法若前人
彼少財後方施財無畏等今此論即約先施貧人財
令入佛法後方施無畏法等即從淺至深故二論不
相違也。

【疏】無性第七云施性中現有六波羅蜜多者此文即
與金剛般若論同檀度能攝得六度財施攝施度無
畏施得戒忍二法施攝精進禪定智慧三種故彼論
頌云檀度攝於六資生無畏法此中一二三是名修
行任非但施中有六乃至餘五度一一皆有六種波
羅蜜多如戒中有施乃至慧餘准知。

【疏】對法云至相違者施度是財施餘五無畏施一切
六法施五無畏施者由持戒故不惱地名無畏施由
施忍故不恨怨亦不打罵於他名施無畏由精進故
遍筞發起由禪定攝心故亦不惱他皆名無畏施由
智慧故簡擇一切亦不惱他所以五度皆名無畏施
一切六名法施者意說六度總名法施問初財施如
何名法施答施法財亦名法施故觀音經云受此法
施珍寶瓔珞等又如以教法教他人行六度財所施
等皆名法施。

【疏】及三十九初以財法無畏為次等者按瑜伽三十

九云財施者謂以上妙清淨如法財物而行慧施調
伏慳恡垢而行慧施調伏積藏垢而行慧施無畏施
者謂救拔師子虎狼鬼魅等畏拔濟王賊等畏救拔
水火等畏若能如是救拔令前人無畏名無畏施法
施者謂無倒說法稱理說法勸修學處是名法施如
是一切總說九相名為施度。

【疏】律儀戒是善任持者此有二義一者由此戒故任
持身中所有善法二者由此戒故能息一切諸惡即
自利行名善任持。

【疏】攝善法戒乃至是彼因故者由持此戒即能任持
一切善法及能任持無滿種子故云是彼因故也。

【疏】大悲任持者菩薩由大悲心饒益一切有情故名
大悲任持。

【疏】遠離防護者即遠離惡法防護惡法或遠離惡法
防護善法。

【疏】律儀是依持戒至無罪利益相者此文意說若不
持律儀戒不能建立後二戒若持前律儀戒亦攝得
一切善法故與攝善法戒為依持亦能利益一切有
情故與饒益有情戒為依持故說初戒為依持戒。

【疏】無罪利益相者若持律儀戒所引攝善法戒饒益
有情戒皆不為放逸故引此戒亦不為與煩惱相應
故引此戒名無罪相若為放逸與煩惱雜染心俱引
此戒即是有罪相。

【疏】七十八云轉捨不善戒至義亦同此者意云轉捨

不善戒者即是此中律儀戒轉生善戒者即是此中
攝善法戒轉生利生戒者即是此中饒益有情戒故
云義亦同此又辨三種戒相謹按偷伽論四十云謂
諸菩薩所受七眾別解脫律儀依止在家出家二分
名律儀戒謂諸菩薩受律儀戒後所有一切為大菩提
由身語意積集諸善總說名為攝善法戒謂諸菩薩
於諸有情能引義利彼彼事業與作助伴等名饒益
有情戒問偷伽自云三戒同受復云何言受律儀後
所有諸善方名攝善法耶答理實同受顯後所起亦
攝善攝若不言者恐疑後起非戒攝故顯律儀是餘
戒本致前後言實同受也問云何善住善護律儀戒
答按瑜伽云成就十支名善住護謂不顧戀過去諸
欲又不希求未來諸欲又不躭着現在諸欲又樂遠
離不生喜足又能掃滌不正言論諸惡尋伺又能於
巳不自輕蔑又性柔和又能堪忍又不放逸又能具
足軌則淨命問云何善住善護攝善法戒答即能論
云由十種相名住攝善速能攝善一切種相謂即施
等十波羅蜜多問云何善住善護饒益有情戒耶答
即彼論云由十一相名住饒益有情戒謂諸菩薩於
諸有情彼彼事業皆為助伴又諸菩薩為諸有情如
理宣說令斷諸惡又諸菩薩於其有恩諸有情所深
知恩慧常思酬報又諸菩薩於遭怖畏諸有情類能
為救護又諸菩薩於所衰惱諸有情類能善開解令
離愁憂又諸菩薩備資生具隨有來求即皆施與又

諸菩薩性好攝受諸有情類如法御眾方便饒益以
無染心先與依止以憐愍心現作饒益又諸菩薩於
有情心性好隨轉先知體性方隨彼轉為隨彼心而
令惡止善法得生又諸菩薩性好讚揚真實功德令
他歡喜又諸菩薩性好悲愍以調伏法調伏有情又
諸菩薩為欲饒益諸有情故現神通力說法是名菩
薩三種戒藏亦名無量大功德藏如彼廣說。

【疏】諦察法忍是無生法忍任持者諦謂審諦察謂觀
察法謂一切法忍謂印可然諦察法忍有八種一觀
因者謂觀善不善業因能得何果二觀果者謂觀此
果從何業而生三觀諦者謂觀四諦苦集滅道世出
世間染淨因果四觀真實勝義者謂觀安立非安立
諦五觀道理勝義此復有三一觀現量即緣現五塵
作自相觀二觀比量即指定正邪三觀至教量即十
二分教六觀煩惱所行即此煩惱能障涅槃七觀所
知障所知障菩提八觀神通作化現等事由觀八種
即得無生法忍此一無生法忍非是三無生忍三無
生忍即是無漏法此諦察法忍既通有漏地前亦學
故所言無生法忍者無生者謂心緣此八法決定印
可餘癡等煩惱不得生故故名無生法者謂八事法
忍謂有漏智即由此諦察法忍因遂引得初地巳上
三無生忍本性自然惑苦無生等。

【疏】初忍是諸有情成熟轉因者由行此耐怨害忍為
因故不捨前怨家而與善法令前人發起善心成就

故轉者起也即耐怨害忍是轉之因故云成轉因。

【疏】諦察法忍是前二忍所依止處者意說由諦察忍
修前二忍意求無生法忍即初地初無漏心也故說
無生忍與前二忍為所依止。

【疏】堪任甚深廣大法故者意堪任者即堪忍之義意
說菩薩得此忍既能印可甚深廣大法故又辨三忍
相者謹按瑜伽四十二說三相云云何耐他怨害忍
謂諸菩薩猛利無間種種長時從他怨害所生眾苦
現在前時應如是學如此是我自業過耳由我先世
自造種種不淨業故今受如是種種苦果我今於此
無義利害若不忍者復為當來大苦因處又自他身
皆苦為體彼無智故於我苦體更增其苦我既有知
何宜加苦又聲聞人修自利行不生他苦況我為他
而生不忍云何安受苦忍謂諸菩薩應如是學我從
昔來依欲行轉常求諸欲如是追求無義苦時令我
具受種種大苦皆由無智思擇過失我今為求能引
安樂最勝善品尚應思擇忍受百千俱胝大苦況少
少苦而不忍受如是如是正思惟故為求菩提悉能
忍受一切事苦云何菩薩法思勝解忍謂諸菩薩於
一切法能正思擇由善觀察勝覺慧故能於八種勝
解處善安勝解一三寶功德處三真實義處三諸佛
菩薩大神力處四因處五果處六應得義處也七自
於彼義得方便處八一切所知所應行處。

【疏】善根方便任持者謂由彼甲故能任持得善根所

言方便者是加行精進家前之方便也非是加行精
進名善根方便也。

【疏】善根圓證任持者證者或證道理或證真如。

【疏】七十八云轉生善法至名體俱寬者彼論既言轉
生善法即一切善法皆能生故與此論中攝善精進
相似故名體俱寬如下當釋。

【疏】攝論等云無怯弱無退轉無喜足至不捨善軛句
者意云攝論將無怯弱等為第三精進即是經中有
勇等三句如世親攝論廣解若對法說第三精進名
饒益有情精進即是善根無盡任住持善根無盡任
持者菩薩由利生故所以善根無究盡也瑜伽七十
八對法及此論並同即從第一被甲精進乃至善根
無盡任持以來此一段疏且對諸經論一一別解以
下辨其勝劣不同所以。

【疏】然對法及此論以二利為度至利樂有情精進與
對法同者問攝論何為與諸論不同答據義有別就
對法及此論約二利建立六度所以六度中皆自利
利他之行也六度皆有利生之說者且前五度一一
度中皆通二利其第六度唯自利為攝後四度於此
有自利利他行故總說六度皆有利生之說若方便
若正證皆此攝故者言方便者加行善也正證者即
見道無漏智意說經四種中有勤是方便加行後三
是見道無漏智故知四句皆是善根圓證任持中攝
故此任持體寬而名狹體寬者通攝得四句名挾者

不通有漏善有漏善心未圓證故然攝論但以自利
為精進度所以三種精進中無利他精進以攝初五
句加行為挾唯攝有勤故者意說攝論中辨精進度
中第二名加行精進若望經中五句唯攝得有勤一
句何以故加行精進為挾故若唯識中攝善精進名
體俱寬所以攝經中五句盡故此論與對法不同對
法即名挾體寬復異於攝論攝論即名義俱挾由此
論說名義俱寬此辨攝善精進與對法攝論寬挾不
同其利樂精進與對法同更不異。

【疏】瓔珞經云至不能煩述者言起大誓心精進者即
當此中被甲精進方便進趣者即當此論攝善精進
勤化眾生者即此中利樂精進名雖有異乃無違又
辨三精進相者按瑜伽第四十二顯彼相云云何菩
薩擐甲精進謂諸菩薩於發加行精進之前其心勇
悍先擐誓甲若我為脫一有情苦以千大劫等一日
夜處那落迦不在餘趣乃至菩薩經爾所時證得菩
提假使過此百千俱胝倍數時劫方證菩提我之勇
悍亦無退屈云何菩薩攝善精進謂諸菩薩所有精
進能為施等諸加行成辨施等又由此精進是能修
證能成菩提一切善法最勝因緣餘即不爾是故如
來以種種門稱讚精進能證菩提云何菩薩饒益有
情精進謂此精進有十一種如戒品說彼說尸羅此
說精進如前巳引。

【疏】安住者至無猒倦任持者此文意說若入定巳得

現法樂住而身上有適悅故不生猒倦故名無厭倦
任持現法樂住者即實巳引得輕安樂受現受身中
適悅諸根名住現法樂故云現法樂住。

【疏】無性云離慢見等得清淨故者意云外道即坐得
上定巳遂見上靜慮慢上靜慮愛上靜慮等今菩薩
不爾由離慢等定得清淨定也故云離慢見等得清
淨故。

【疏】諸所思事成滿住持者意云菩薩巳前未得六通
恒思欲證今既引得六通即巳前所思欲六通事今
得成滿故云諸所思事成滿任持。

【疏】御眾業者制御女人制御專不令墜漂沉業菩薩
制以善業御眾生不令墮於惡趣故云御眾業任持。

【疏】名饒益有情靜慮從果為名者先入定後起通化
有情今定名饒益有情靜慮乃是從果為名也。

【疏】一現法樂住從果為名者由先入定為因方引起
身上適悅樂也今靜慮名現法樂住者從果為名也
彼論說第一現法住即是此中安住靜慮以下如次
配之又辨三靜慮相者按瑜伽四十三云謂此靜慮
略有二種一者世間二者出世間當知此二隨其所
應復有三種一者若諸菩薩所有靜慮遠離一切分
別能生身心輕安最極寂靜遠離憍舉離諸愛味泯
一切相當知是名菩薩現法樂住靜慮二者若諸菩
薩所有靜慮能引能住種種殊勝不可思議所有功
德當知是名能引菩薩等持功德靜慮三者饒益有

情靜慮有十一種如戒度引又對法論第十二云御
眾業任持者謂依止內證故教授教誡所化有情心
未定者令其心定心既定者令其解脫此由饒益有
情靜慮所任持故。

【疏】攝論等云以加行至同攝論者如對法中緣世俗
智即同攝論加行智加行智緣世俗色心文字等此
並是自利智約自利行說又對法中勝義智與攝論
中正智同正智緣如故有情智即攝論後得智後得
智中能利有情故後得智中亦有不利生時今言緣
有情者從勝功德標立名約利他說問第六般若既
是自利云何有緣有情利他之智答對法自解疏將
第十為第六度中有加行等三智明知六度通二利
有情心中亦修六度也若據此論明第六度之中既
言生空無分別等三慧故唯約十地無漏而論且據
一義非是盡理。

【疏】此論別開至諸論不同者意云此論明十度據理
事別說第六自利緣理第十通二利緣事受用法樂
即自利成就有情智即是利他之智。

【疏】第三云至大悲相應慧者結第一證真如慧即同
對法第二勝義根本智二五明至善巧慧者此同對
法緣世俗加行智雖後得智亦能緣五明等今說增
勝為名但說加行智中能緣五明三聚法者言三聚
者總攝一切法略有二種三聚且初三聚者一色聚
謂攝十一色等二心聚謂心心所心攝八識心所攝

五十一等三非色非心聚謂攝二十四不相應及六
無為等故攝得一切法也第二三聚者一義聚者即
是善性法二非義聚者是不善性法三非義非不義
聚者是無記性法故此三聚亦攝一切法一切法不
越三性故三大悲相應慧者即同對法緣有情後得
智。

【疏】一照有諦至三中道第一義諦者照有諦者即是
第一加行智能緣一切有為法以加行智等能達一
切法如幻所以名照有也二照無者即是根本智本
智無相分故名照無三中道第一義諦者即是後得
智今言中者伹離前有無二法名中謂後得智有相
分故名離無也了俗如幻虗假不實名為離有即離
實有遍計所執問且如論所明三慧云生空無分別
法空無分別俱空無分別夫入生空必無法空若入
法空必帶生空此即是俱空無分別慧何故更云法
空無分別俱空無分別慧耶答大分言之二亦無別
伹約迷悟淺深迷深無不迷淺有所知障時未必有
煩惱有達淺不達深有生空時無法空有達深必達
淺有法空時必帶生空所以法空即是俱空據此道
理二空無別若約作用義即有差別謂唯有生空無
法空謂十地唯起法空遊觀無漏道及生空後得智
唯說煩惱不取二乘生空何以故以二乘人生空非
是菩薩六度取收故有起法空即有生空如菩薩初
入見道及金剛心雙斷二障時必依俱空觀斷即顯

俱空中二智齊有作用故得名俱空有法空必無生
空如十地位中唯斷所知障不斷煩惱障有十地中
能斷道唯是法空智不是俱空智約此義故故說俱空
與法空別也問俱空之中有二智耶答據觀同而論
合有二智若約道理而說理有不然無一心中有二
慧故云一智有照二空之用斷二障之能云有二智
理實非也問何故論中所明五度引對法十八任持
而以配之今第六度何引文不配答前五度與對法
文同所以引任持配之今第六度與對法文不同所
以不引亦何喪也又菩薩三慧相者按瑜伽四十三
云慧略有二種一者世間二者出世間此二略說復
有三種一者若諸菩薩於離言說法無我性或於真
諦將欲覺窹或於真諦正覺窹時或於真諦覺窹巳
後所有妙慧最勝寂靜明了現前無有分別離諸戲
論於一切法悟平等性入大總相究達一切所知邊
際遠離二邊順入中道是名菩薩能於所知真實隨
覺通達慧於二者若諸菩薩於五明處及於三聚決
定善巧謂於能引義利法聚能引非義利法聚能引
非義利非非義利法聚皆如實知解云三聚法者即
善等三性也於此八處所有妙慧善巧攝受能速圓
滿廣大資糧速證菩提是名菩薩能於五明處及三
聚中決定善巧慧三者能作一切有情義利慧有十
一種如前俱引。

【疏】攝論第七至般若故求菩提者今此一段文中初

是攝論本文從世親云以下是世親無性釋文即釋
前本文也言以諸善根迴求無上菩提是般若者是
此論中迴向方便善巧作諸有情一切義利是大悲
故者是此論中秡濟方便善巧無性云不捨生死等
者疏引文略讀者難知故今具引謹按無性釋云若
以前六波羅蜜多所集善根共諸有情為欲饒益諸
有情故不捨有情當知即是不捨生死苦以此善根
迴求無上正等菩提為證佛菩提故當知即是希求
涅槃。

【疏】四十九說如前所說十二行相者即是彼瑜伽論
中自結前文云所說不是此疏中巳說名如前所說
巳下皆准之知各各有六謂悲心願慈等如下自解。

【疏】對法十四有四種方便善巧一成就有情善巧謂
四攝法由攝受彼令處善巧故二圓滿佛法善巧謂
慧波羅蜜三速證通慧善巧謂日夜六時發露諸惡
隨喜功德勸請諸佛迴向善根四道無斷善巧謂無
住處涅槃由此數數究竟無斷周遍十方一切世界
隨所應化示現一切佛菩薩行。

【疏】進趣向果者是自利行即同此論迴向方便善巧
即進趣向當來佛果但據十地有所進趣不說小乘
果二巧會有文者即巧會小乘中說有云教文次利
生故。

【疏】三一切不捨不受者有菩薩不捨有情令出離故
不受者菩薩雖不捨有情亦不攝受以為巳有又云

不捨者善法不受者不受惡法。

【疏】攝論說至殊勝眾緣者此是無着攝論本文言殊
勝眾緣者即大願是也故無性釋云求未來世到彼
岸緣亦為利饒益諸有情故然求到彼岸緣為利有
情故者即同此論中利樂他願及為速證佛果涅槃
者即此論求菩提願。

【疏】云無性乃至發種種願者是無性天親釋文即釋
前本文也。

【疏】願為當來此是所為第七轉聲者所為者令是第
四轉為聲中攝緣當來菩提是所求境何以所為即
是第七轉聲中所於境聲攝非是所依聲言為當來
故發種種願者即釋第七轉聲所由。

【疏】四十九說如前五種大願名波羅蜜多即是瑜伽
論中自指前文。

【疏】三所行願至殊勝功德者意云無倒思擇諸法以
施有情為利生故修習攝受一切菩薩功德所謂四
無量四攝法等以施有情有情菩提並是於境菩薩
所攝受功德莫不為菩提有情也故云願於境界修
習無量等若總若別者謂所化一切菩提功德名總
就中一一有無量行各各別也故名為別。

【疏】五大願此從正願所出者意云此第五大願即從
第四正願中分出此復有十種願如彼廣說此五願
中初一是求菩提願後四是利樂他願亦同此論。

【疏】自行願者即自利行謂求菩提願同此論說二神

通願就中有二若為利生起是利願攝若自為嬉戲
等起神通者伹是自利攝即是求菩提願也。

【論】力有二種者有解云思擇力是思慧修習力是修
慧若爾後得如何有思慧唯無漏故答有正思惟名
思何失。

【疏】所有十力加行清淨名力波羅蜜多者意說此二
力乃是佛果十力之前方便今取此十力前加行二
力為力波羅蜜多。

【疏】十力加行清淨至修習者此問云十力前加行中
何者是此思擇力何者是此修習力耶此文義配可
知者答前問也意云若加行中思惟簡擇諸法即是
此中思擇力攝若加行中修習諸行即是此中修習
力攝然清淨者即加行無染是清淨義。

【疏】一報通力者不是因定發通但是菩薩俱生威力
即如四善根菩薩持法花經不是天眼以父母所生
清淨肉眼悉見三千世界此名報通由此龍鬼等皆
得報通亦名生得通不假修習但生便即得故名生
得二修定通力者即先修得定因定起通名定通力
三變化通力者即現種種事故此三種力中前二通
力具二利第三通力唯利他故。

【疏】無性之由施等六成立此智至饒益有情者問何
故疏下文即不許六度助成後四度四度是末六度
是本本是不助末故此攝論中即說六度成立第十
智度耶答然此中即初因前六度方引起第十智度

即第六根本智引起第十後得智名前六度能成立
後得智非約前六能助後四名成若後得智即能助
成前六故下疏文即約本末本不助末故與攝論不
相違也。

【疏】世親云由般若波羅蜜多至成熟有情者世親意
云由第六根本智故引得第十後得智故說由般若
波羅蜜多言復由此智至波羅蜜多者准此文即第
十度通加行後智為勝意說七地以前由加行智引
得根本智說第十後得智成立前六度問八地巳上
於無相中任運轉無有功用何故乃云後得智為加
行起根本智耶答所言加行者但以後得為因引起
根本名為加行不同前勇悍進修名加行也又云八
地巳上若望自修即無加行若據利他作他有情事
亦有加行加行智欲成佛事先作意故隨未遍智先
須觀察而後得故由此菩薩自為巳身及與自修行
不同受用法樂也饒益有情等即同此論中受用法
樂智成熟有情智然此中說五智成前度者但約自
地中前六度說伹是自地中前後相望名前非是約
他地以論前後何以故以地地中修行滿足方入後
地故不可以第十智度助成以來諸地六度又准世
親釋伹云成前度亦不云成以前諸地六度故知但
據當地說前六度也。

【疏】四十九說於一切至名智波羅蜜者此文是彼論
中總標本後二智之教也當地以下是別解別解云

當知能取勝義慧名慧波羅蜜第六慧波羅蜜即根
本無分別智能證真如名為能取勝義是自利智能
取世俗慧名智波羅蜜者此文說第十後得智後得
智能取世俗事即緣理名慧緣事名智此智亦是此
論中受用法樂智成熟有情智。

【疏】有多復次至如彼廣解者即四十九有多復次解
後四後指如彼說。

【疏】雖四十九言於一切法至不相違也者意云此會
瑜伽四十九文若據四十九但說一妙智若據下別
解依此論中即說有根本後得別智未審有何所以
答瑜伽言於一切法妙智是後得智據說體根本後
得是一不許一念中二智並生今解據體用別論故
分根本後得二別故不相違。

【疏】雖引此經未可為證者以彼經有人云是羅什法
師經亦未可依一無相智者即正體智後二智即後
智利他收也。

【疏】今但有二無有三者此有二解一云不同彼經智
度有三一云或可此後四種度名唯有二不同前六
亦有三也然後四度即是第六波羅蜜多體方便等
三既唯有二何故智度獨自有三故未可依。

【疏】此中十八或二十六者結前六度各三故成十八
後四度各二成八以八帖前十八成二十六。

【疏】於地前具幾乃至攝前度何者結地前地地上及佛
位皆具十度故下論云此十位者五位皆具乃至若

種若現俱唯無漏也結地前所修十度中後之五度
實是加行智攝不是本後二智由擬宜學正體後得
故即假名正體後得智實是加行智也亦如法花經
云又見佛子觀諸法性等即是地前菩薩擬宜學地
上菩薩而非根本後得智觀此亦如是若地上菩薩
及佛即無耐怨害忍以怨家不能害佛等故然於佛
自受用身上皆義說有之若餘菩薩佛身中無者皆
約義說有也若化身中有耐怨害忍即如天授害佛
等是言初施中財施攝後餘度何者者然初財施中
亦能攝得耐怨害忍由菩薩於前人不壞怨心於怨
家所而行惠施若饒益有情戒既云饒益亦能將財
益生者利樂精進亦有施財乃至定中即於事靜慮
中能辦利樂有情事變大地為金銀等以施眾生結
第六度唯是根本智即無財施自利行故若後四中
皆是得後智即取一分別利生後得智中亦能將財
布施有情是秡濟方便利樂他願修習力成就有情
智等如此皆是財施中攝也言成熟有情智攝前度
何者者解云通攝前諸度菩薩所修萬行先他後巳
皆為利益諸有情故也此即略示其相廣明指如對
法。

成唯識論疏義演卷第十二本

成唯識論疏義演卷第十二末


【疏】然是三業諸度通性至無無貪者此說對法不取
無貪所以以無貪不是諸度通性所以不取為三業
是諸度通性對法偏取。

【疏】四十云律儀戒至即唯二業者意說此律儀戒唯
以七眾別解脫戒為體七眾者謂出家有五在家有
二唯二業者謂身語也即唯制身口七支不遮意故。

【疏】以受時學時三業為性故者意說若受菩薩戒時
若行學菩薩戒時皆以三業為性常以至心恭敬煗
語誓不犯戒饒益有情是身口意用。

【疏】然菩薩戒自息惡戒是何戒攝者此中問意其菩
薩意地三業中息諸惡事皆悉不儀於三聚戒中是
何戒攝此是問意問何名息惡戒答由菩薩意地三
業自不作惡事名菩薩自息惡戒。

【疏】今欲為前支別故至論實只得者此答上問意說
此息惡戒論實亦得是名菩薩律儀戒攝今為顯前
律儀行相別故所以且說七眾律儀戒不說息惡是
菩薩律儀戒攝又菩薩自息惡戒是意業此中所說
謂身口七支是色律儀為色非色別故所以不說菩
薩息惡戒是律儀戒但同攝善法戒中故。

【疏】若爾菩薩戒有支無支如色法不者此中問意云
然菩薩戒得具身語七支如二乘人身語七支表色
不外有答云菩薩亦得有十支戒也如別抄會者如

法菀中表無表章說。

【疏】文殊所問經至廣說者疏引文略使讀者猶迷今
謹按文殊所問經云若以心分別人非人等男女非
男女等若受出世間菩薩戒而不起慈悲心若他物
起盜想若起妄語心並犯波羅夷若以身語行不堪
得三乘又若樹葉皮汁以心欲取若起歌舞作樂華
香瓔珞想若起高廣大床想若起捉金銀珍寶想並
是菩薩僧伽婆尸沙僧者伽婆尸沙者此云僧殘以
身口行不堪得三乘又若剃身毛若剪爪如初月形
若起此想若起斬斫草木想若起毀他名譽等想並
犯偷蘭遮偷蘭名大遮名障善道即大障善道名偷
蘭遮若以身口行不堪得三乘又若佛法僧物華香
衣寶以脚踐踏若佛塔若佛所行處及菩提樹轉
法輪處以脚踏踐並犯波逸提波逸提此云墮惡趣
故若不信者不堪得三乘又吐舌動眼毀諸威儀起
犯此想者犯突吉羅若以身口行不堪得三乘又若
見他物他樂種種服翫詐現求利及說人罪過若起
此想犯波羅提舍此云悔過若以身口行不堪得三
乘。

【疏】然菩薩四波羅夷者如瑜伽菩薩地說即是受菩
薩戒時一者若為名聞利養自讚毀他是菩薩波羅
夷二者有財有法有來求者慳不施與犯波羅夷三
先共他人鬪加以刀杖等他來求悔不隨彼犯波羅
夷四者起邪見心撥無因果犯波羅夷故此四種名

菩薩四波羅夷故云復與此別也。

【疏】自無憤勃者是瞋之一分憤謂恚憤勃謂怒自作
色及出惡語等名勃。

【疏】亦不隨眠流注相續者雖不現起懷惡不捨結怨
裏心名隨眠也相續者菩薩並不為此事。

【疏】彼卷又云至死法死者意云說世間法中有九種
苦所謂衰者衰朽也若對面實說名譏若背面名毀逼
迫名苦壞法壞者謂資具等性是壞法復過緣壞名
壞法壞此猶質在自是盡法復遇盡緣其質只盡名
盡法盡老病死三准此應說問壞滅二法與老病死
三法何別答內外有異故分五種老死等內資具等
外若別若總者遇一二苦等名別若總遇九苦名總
菩薩不以遇此苦故而生懈癈問世法亦有譽利稱
讚等何故不說耶答譽等可欣非是苦相所以不說。

【疏】此以精進及彼所起三業為性者由身行忍不捶
打故由語行忍不出一切非愛語故由意行忍不憤
發故是故忍中以三業為性。

【疏】云何菩薩法思勝解忍至能於八事等者法思勝
解者即是諦察法忍也謂於八事法上深生印忍八
事者謂五明三聚也。

【疏】定道俱色至與此疏無論同者意云若定道俱無
表色由定道相應思內防身語故通三業諦察法忍
不說三業但以審慧為體即瑜伽此論同也。

【疏】等持者至不通散有者問前言等持即通定散何

故今說等持唯定非散答前明等持即汎明等持其
體寬故即通定散今者但說第五靜慮中等持故唯
定非散。

【疏】對法云起三業自在用時所有一切種心恒安住
者對法意說得自在菩薩於定中起通現身說法意
思惟心常在定故說一切心恒安住也一切心者即
三業定中三業不散故云恒安住也是故如來於其
中起三業化作四犯等故靜慮以等持及以三業為
體此約對法文若據此論以等持為體。

【疏】四十三云至皆以靜慮為體者意云靜慮有三相
第一妙善靜慮謂諸菩薩所有靜慮離一切分別一
切相等此通有漏無漏定第二世間靜慮者謂諸菩
薩能引能住種種功德靜慮為體此通有漏心中所
引故名世間第三出世靜慮者謂諸菩薩以無漏通
饒益有情等是彼所說三靜慮相雖別一種皆以靜
慮為體當體即靜慮故撿前明靜慮度中三十三文
與彼前文同據義立名別也。

【疏】通有漏無漏者若地前只修十度只學非根本後
得智觀若從初地至七地巳前即用加行智引生根
本根本引生後得若八地巳上即無加行但有根本
後得後得只引生根本智此依實義若據此論及攝
論依勝法出體但以根本後得二智為體且據勝以
論然未盡理。

【疏】初五度即不然者初五度體性各別如巳前說唯

第六度中有此分別。

【論】此說自性等者問如忍精進等體非三業如何此
論自性出體中以三業為自性耶答有義云實非自
性而作用中三業殊勝於眷屬中對餘劣者假名自
性詳曰忍及精進必有三業自他二利其行方成故
取三業只何爽理諸論多分說彼自性通三業故問
對法論中說六度皆通三業何故此論唯說前四答
地上菩薩雖在定中只能發業而於散位發業相顯
故此論中唯說前四三業為性。

【疏】無性引頌至到彼岸者既說鱗角喻無有六度明
知部行聲聞等只無六度故知此頌文證菩薩人有
菩薩種姓能行六度也。

【疏】然對法第十一至即有五義名六度相者按對法
十一彼有五種釋論云種性者謂菩薩種性即是第
一安住最勝願者謂菩提心即是第二依止最勝意
樂者謂悲導心即是第三意樂最勝事者謂捨諸所
有於一切時捨所有財故拔貧苦即是第四事業最
勝自體者謂所有身語意三業此七義勝中雖無三
業然巳最勝智以立最為體故五義七最勝也故說
三業別為一義帖前為五種最勝。

【疏】無相智取攝受者即第六不執三輪清淨等者第
六者第六識也三輪者即是能施所受財物名三輪
輪者是展轉義由有我身即有財物由有財物即施
彼前人故名輪也當施之時以不執著故名為清淨

又按攝論云巧便最勝者無分別智所攝受也無性
釋云謂三輪清淨施者受者施物分別皆遠離故若
據此解第六即合是第六般若波羅蜜多以此度是
無分別智故此論既云無相智所攝受明知是第六
識。

【疏】不為彼雜謂三時無悔等者三時者即是欲修行
正修行時及修行巳後於此三時不悔故名清淨問
三時無悔唯約施度只通餘度答通餘九度互有三
時無悔有云唯施度有三時無悔餘九度但有不為
二障間雜問三輪唯施度有亦通餘度答隨十度皆
有若不通者即不為巧便最勝所攝受故即不得成
波羅蜜多只有解云唯施度有三輪只有說施忍二
度有餘者無若爾如前通不為巧便之所攝受何得
名為到彼岸耶故論云若非此七所攝受者所行施
等非到彼岸。

【疏】有是非故者意云雖行施等只有是度者有不是
度者所以應作四句分別。

【疏】此一一自望即種類福為四句至可知者意云若
約種類福說六度一一自相望應作四句四句者一
有施非度如人行施不與七最勝相應二有度非施
謂隨喜他施與七最勝相應三有只施只度謂自行
施與七最勝相應四有非施非度謂二乘等所修五
度餘五度約種類福一一自相望皆有四句准施應
知言種類福者自雖無物可施見他施時但生隨喜

只得功德名種類福也今此四句中即第二句名種
類也。

【疏】若爾不約種類福次第修者至得為故者意云若
除種類福而次第修者是先行施度施度即有三句
餘五度名有四句謂前巳有施度所以得成四句且
施三句者一有施非度如自行施不與七最勝相應
二有度非施即闕此第二句也三只度亦施如自行
施與七最勝相應四非度非施謂二乘等所行戒等
並不成波羅蜜餘五度各有四句者若先修施度次
修戒度次修忍度乃至次修慧度等由先有施度餘
持戒等皆有四句皆除自種類福且戒度四句者一
有戒非度謂二乘所持戒等二有度非戒謂前施度
施度非是戒也三亦度亦戒如人持戒與七最勝相
應四非度非戒謂除上相既修施戒次復行忍忍亦
有四句一云有忍非度謂行忍時不與七最勝相應
二有度非忍謂前施戒三亦忍亦度謂行忍亦與七
最勝相應四非度非忍除上相乃至智慧既亦然此
依次第修六度作法。

【疏】非次第者皆得為四句者或有先行持戒後方行
施即施上亦得有四句四句云有施非度謂不與七
最勝相應有度非施謂持戒度有亦施亦度謂行施
求菩提等有非度非施除上相或有先忍度後方行
戒即戒亦有四句四句云有戒非度謂持戒不求菩
提有度非戒謂忍有亦度亦戒謂求菩提持戒有非

度非戒除上爾所相或有前精進後方行忍忍亦有
四句乃至先行智慧後方修定定為四句亦爾此據
不依次第作四句也或有雙行持戒及定不行餘度
或雙行忍及慧皆得有四句亦雙行戒及定為四句
者有定非度謂修定時不與七最勝相應有度非定
謂持戒度有亦度亦定定與七最勝相應非度非定
可知。

【疏】此中有三个四句者一約種類福為一个四句如
前巳說二不約種類次第修者餘五度得有四句如
前說三約非次第者皆得有四句亦前說故云此中
有三个四句又按優婆塞戒經廣作四句施四句云
是施非度謂聲聞緣覺凡夫外道初二僧祇菩薩等
施度而非施謂餘五度亦度亦施第三僧祗菩薩所
施非度非施謂二乘等所修五度餘度四句准此可
知問經論何違答經據任運進修不退增勝名度論
依具相通退不退有加行無加行以立度名望義有
別故無違也。

【論】此但有十等者如下說有十一障十二愚云何此
中但說十障耶答今於十地中約十度所治但明十
障。

【疏】所知障等皆度所治者此約修十度通治所知障。

【疏】若依慳恡至惡慧等障故者此約別治煩惱障但
有六障下云蔽即是六障障蔽也今此別治煩惱障
唯約六度所治以明如施治慳乃至定治散亂智慧

治惡慧等障若就惡慧中復分後四帖前六為十障
者亦非也或於惡慧中別離出五障帖前散亂等五
障為十障者亦非也以別治煩惱中唯有治六障無
治十障故然今十障者皆望所知障為十障當說。

【疏】對法攝論至相違障也者此釋說六所以故下疏
云下依文說謂慳恡乃至惡慧即是相違障也。

【疏】又如攝大乘說不發趣因等者此說施等唯六所
以按攝論第七云成立對治所治障故為欲對治不
發趣因故立施戒不發趣因謂著財位及著室家為
欲對治雖巳發趣復退還因故立忍進退還因者謂
處生死有情違犯所生眾苦及於長時善品加行所
生疲怠為欲對治雖巳發趣不復退還而失壞因故
立定慧失壞因者謂諸散動及邪惡慧如是成立對
治所治障故唯立六數。

【疏】巳上所言說十所以至此約十地為論者三義說
十度也此一段疏文不合此六度中明合向前論云
此但有十不增減者疏文中說。

【疏】前四不散動因至正遍知故者此文即約得定慧
而修六度不散動者即是定也其慳貪犯戒嗔恚懈
怠皆能障定由貪財位乃至懈怠不肯修定故慳等
名散動障若對治慳等四法修施等四度能能引得
定故說施等四度名不散動因即不散之因也第五
正得定定圓滿故第六依定修慧普於所緣皆能遍
知此依自利行修六度下之漸次成熟諸有情故即

約利他修六度也。

【疏】巳定者令解脫者由定發慧慧能斷惑證涅槃等
名解脫也。

【疏】此後三因等者意說六度不增減者以三因明此
三因指如餘論謂對前說十故得後名名後三因。

【疏】增上生道者意云增上生者即是所招順世間果
報道者是因大財等果從施等因起名增上生道然
此果報世間最勝若菩薩施得大富貴多饒財寶菩
薩持戒得身相端正菩薩行忍得大眷屬決定勝道
者意云決定勝定者亦是果也望前三果增上果體
後三果體而勝於彼名決定勝道者因也論精進等
三也能伏煩惱成熟有情及成熟佛法是精進等果
如疏具明此三望前是出世道。

【疏】攝受資財饒益於彼者意說以資財施彼攝受於
彼即是此益彼也故淨名云以布施攝貧窮等或可
菩薩自攝受資財饒益於彼即施前人也。

【疏】攝增上生者意云菩薩不住涅槃於生死中引施
戒忍成於世間財體眷屬故云招增上生也即是利
他之行定後三慧故問第六可言慧勤定如何即是
慧答相從而言定要由精進慧要由定故相從得名
亦如三種般若相從立稱下云前四名戒學亦准此
通由施是戒資粮戒是戒自體忍是戒眷屬精進是
戒守護由勤守護戒得堅勞後二各自學此約三學
以明六度。


【疏】以諸攝事方便善巧者以諸攝事者即是四攝法
也意說由諸攝事方便善巧助施等三令施等成波
羅蜜多故而攝受之安置善品若無方便善巧施等
不成波羅蜜多。

【疏】謂攝事中布施等至故云助也者意說四攝事中
布施即是此間布施由方便善巧故其布施等即能
利生故布施與方便善巧行相相順即方便善巧而
能益彼施等故言方便善巧能助彼也問方便善巧
既是無漏後得智如何能助前散施戒忍答菩薩無
漏後得智中修行六度以無漏方便資助何過能有
漏散心中於施等後得無漏方便遠熏亦復增長餘
助准此。

【疏】於現法中者即是修現中也羸劣意樂者即是劣
勝解也下界勝解故者界者性也即是種子故菩薩
身中下劣種子也故云內心住無有堪能亦如十力
中名上下界智力准此等文即智願力道加行加行
資粮之菩薩有漏智中亦能作也。

【疏】彼經文說若諸菩薩至名力波羅蜜多者意云於
力助靜慮中聽聞正法是思擇力如理作意是修習
力得上界勝解者由力故即轉巳前劣種得上品種
子名力也就由欲界聞思慧力解取生色界定即聞
思慧名力上界定名靜慮故云力助靜慮。

【疏】若諸菩薩巳能聞緣善修習故至引發出世間慧
故者意說智助般若所由由先別定為緣以智善發

定故後時能發靜慮靜慮能引出世間慧約此展轉
故云智助般若疏文略故依此為正。

【疏】十度十障頌云等者又按辯中邊論障十度果須
如頌疏引長行釋云此說十種波羅蜜多所得果障
以顯十種波羅蜜多自性之障意說十果障即是十
波羅蜜多障也謂於布施說富貴障如慳恡障布施
常愛貪財障於富貴故此十障皆約所障以立其名
謂於淨戒說善趣障由毀戒故障生善趣謂於安忍
說不捨有情障由增長故捨離有情安忍不捨故為
障也謂於精進說減過失增功德障障即懈怠由精
進減過失增功德共懈怠減功德增過失故懈怠是
障謂於靜慮說令所化趣入法障障即散亂以障定
故於所作善定不得趣入謂於般若說解脫障障即
惡慧解脫果謂於方便說施等諸善無究盡障由此
方便迴向無上菩提令施等善無究盡故於願說一
切生中善無間轉障由大願力攝受能順善法生故
謂於力說所作善得決定障由思擇力及修習力能
伏彼障非彼伏故謂於智說自他受用法成就障不
如聞言而覺義故此上下障並依主釋謂富貴之障
乃至自他受用法成就之障。

【疏】第一解謂由前前引發後後至易故不言者此明
十度次第總有三解此即第一引發次第約初修者
說又按對治云由施串習捨施內外不顧身命弃大
寶藏受持禁戒由護戒故他所毀罵終不反報遂能

堪忍以能堪忍寒熱等苦加行不息發勤精進精進
方便證究竟果成滿靜慮靜慮滿巳證得彼佛出世
究竟大意此約六度以明次第以後四度即第六度。

【疏】第二解至而不因慧等者此即第二持淨次第此
約人修成滿者說又按對法云復次前前波羅蜜多
後後所持故由具尸羅施得清淨由行布施攝益有
情由具尸羅不為惱害由忍力故戒得清淨由能忍
受他不饒益終不毀犯所學處故由精進故忍得清
淨由勇猛力久處生死不以為難能受眾生違逆等
苦由靜慮故精進清淨由喜樂俱能勤修習一切善
法無休息故由具慧故靜慮清淨若由無量門數數
觀察諸法能證內寂靜增長三摩地瑜伽攝論初說
大同不能繁引無有靜慮而不因慧者又由加行無
分別智引得上界靜慮故說第六加行智能引第五
靜慮名後持前也問六度可言前引於後後持於前
後之四度既唯後得智何亦言前引後後持前耶答
此後四度向第六度中攝所以引持隨第六度說或
後四度體俱是智隨其作用說四前後引持次第亦
復何爽。

【疏】於諸行中施行最麤至故最後立者施行最麤者
人之能也故但持財與人名施持戒最細即護身語
意三業威儀不犯其戒亦易忍最難卑賤易貴能忍
甚難但行忍亦易精進難即日夜不息長時勤苦修
進甚難然精進亦易禪定甚難於一切心不易緣專

注一境故為難也禪定亦易智慧難學智者無事不
知萬種皆了甚為難也由此六度次第如是或後四
度隨其作用前麤後細准此而說。

【疏】四十九有三解者一由對治二由生起三由異熟
果即此中云謂治障生起第三異熟果是也對治者
謂慳忍惡行於諸有情怨恨逼惱懈怠散亂暗鈍愚
癡如是六法能障菩提施等六法能為對治如其所
應建立六度二生起者生起即是此中麤細先麤後
細而生起故此上二解與此論同第三異熟果者無
明六度所感異熟報以明次第又云異熟者即是六
度成熟名為異熟非約異熟無記是也。

【疏】無染著波羅蜜多相違事者云何名無染著若能
不染著財法而將財施人名無染著若染著財法即
不能行施故與施度而作相違事後五亦爾若於五
度相違事中而染著者即不能行五度也相違事者
所謂毀禁乃至愚暗等。

【疏】二無顧戀至心無繫縛者意云菩薩但行布施於
六度所招果報心不希望又行施時亦不望他報恩
此事中心無繫縛名無[(厂@((既-旡)-日+口))*頁]戀。

【疏】三無罪至離非方便行者意說菩薩行六度時不
以煩惱染心而為間雜名無罪也又了能所皆宜知
如法約不生執著故云離非方便行。

【疏】四無分別至執著自相者然菩薩不如言辭執此
六度為實有但了諸法如幻事等。


【疏】攝大乘說至得彼岸者意說菩薩加行施等最為
殊勝勝於世間二乘施等以到彼岸故無性人不到
彼岸不是最勝義以二乘施等非最勝故。

【疏】又最勝故者意說廣大非但不求世樂又是最勝
得到彼岸四無盡者即迴向菩提善根無盡故五無
間者無間隔義菩薩行施不自為巳普及一切令他
施等速圓滿故云無間。

【疏】七大自在由得虗空藏皆定者如經說首楞嚴三
昧者此云虗空藏如虗空能含容一切法此定亦爾
能攝藏一切功德此定唯是大力菩薩及如來得初
地菩薩既得此令施等六度速得成滿即下明四定
亦是此定。

【疏】八攝受無分別智所攝受者意說此攝受最勝是
無相無分別智所攝受故即是此論巧便最勝。

【疏】九發起等者意說此最勝由加行位中上品忍位
發起。

【疏】即菩薩滿如來圓滿釋其相以謂顯佛菩薩別故
所以各配一也又應作四句有圓而不滿謂二乘極
果施等有滿而不圓謂第十地菩薩施等有亦圓亦
滿謂如來有非圓非滿謂凡夫所行施等。

【疏】最勝所至最勝所作者按對法論云一切佛菩薩
所為所到故所為即所作所到即所至也有釋云最
勝所作是佛所作最勝所至是十地菩薩之所至也
詳曰佛及菩薩俱作俱至或可佛所至菩薩所作理

亦無失。

【疏】波羅所至義或所作義至能作義者波羅者此云
彼岸彼岸即是所作亦是所至到之處蜜多能至能
作義者意云蜜多即能至能作之處此段疏文是疏
主釋文非本論文。

【疏】說到所知彼岸至安住佛性故者此約證理名彼
岸所知彼岸是理佛理佛此正是彼岸之體由能安
住名之為到又云彼岸者總攝大乘出世教理行果
四種今佛性即是理所攝也或通於果理亦無違。

【疏】又波羅是所知彼岸義者此約境明之即知一切
法名彼岸也此一段文是疏主釋對法文非是對法
本文又智度論說有三義一六幣為此岸六義為彼
岸故論云度慳貪等煩惱海到彼岸二生死為此岸
涅槃為彼岸故彼論云此岸是世間彼岸是涅槃三
分別有無名為此岸通達有無名為彼岸故論云有
無等境名為此岸知有無智名為彼岸。

【疏】合有六解者六字應錯合為五字一瑜伽五緣二
對法十二最勝三最勝所至等疏云波羅所至義等
此是疏主釋彼論中所作所至文非是論文四到所
知彼岸等五濟度自他等故有五解或波羅是所知
義等此為一解故總六解故六字不錯。

【疏】釋別名者至法名慧者按攝論第七云又能息滅
惡戒惡趣及能取得善趣等持故名為戒或又能滅
盡忿怒怨讎及能善住自他安穩故名為忍又能遠

離所有懈怠惡不善法及能出生無量善法令其增
長故名精進又能消除所有散動及能引得內心安
住故名靜慮慧施二種如疏自引又菩薩行施時
而有三事一者菩薩行施時於現身中能壞慳恡二
者行施能除當來貧窮三行施時能得廣大財位菩
薩持戒亦有三事一者能除犯戒非故二能除當來
之惡趣身故三能得當來善趣身能引等持故菩薩
行忍亦有三事一者能除真忿等故二除當來少眷
屬故三引得當來大眷屬故菩薩行精進亦有三事
一能除懈怠故二能除當來少力故三能得大力故
菩薩行靜慮有三事一能除散亂故二能受現法樂
故三能得大功德故是故說定為功德叢林菩薩行
般若時亦有三種一能除現在一切惡慧見趣故二
而能除當來愚癡故三能得當來真實慧能知五明
處故。

【疏】由大施等者按彼對法論云大施者盡捨一切內
外事故長時施故離過者遠離不平等追求等過故
離垢者永斷一切所治慳故釋云離非法貪名離過
也解云謂追求財物名非法貪由行施時離此貪故
名為離過也餘之五度各亦有三義意易知論指對
法又云能令諸根永寂靜故能趣清淨諸善趣故能
為清淨所依處故說名為戒隨其次第護諸根門往
善趣因涅槃所依故遠離一切忿故熱灰離不捨怨
害心故顯發損者常安隱故說名為忍怨害心者謂

起報怨心不捨者謂不棄此心能懷怨心名為損者
顯此無畏故名顯發損者常安隱故損害生長作用
相應故名精進損害作用相應者謂前二正斷以能
損害不善法故生長作用相應者謂後二正斷以能
生長諸善法故能持能息能靜能調又能引發故名
靜慮能持者謂於境繫心能息者謂息諸散亂能靜
者謂令心寂靜能調者謂制伏諸纏能引發者謂能
引發自在作用施慧兩文如疏巳引其施中云能捨
施等者捨謂棄捨除斷之義為由施故能斷施人當
來貧苦復由施故能除受人現生遺乏逼迫熱惱又
慧度者後論釋云他所發者謂從他言音所生慧及
如理作意相應慧內證智者謂出世間正體慧種別
智者謂出世間後所得慧得寂靜智者謂修道中治
煩惱慧伏惑煩惱不生名為寂靜勝德慧者謂能引
發勝功能慧。

【疏】依止住持修者依止者依扙義即依扙此五種法
而修十度彼依止言亦唯此釋任持者不散義由此
四種能持十度不散沒故然此五修正以慧為體又
亦取與慧俱時心心所為體。

【疏】一依因修慮者唯約種子說由有菩薩種姓因力
故能修波羅蜜多正行唯二乘人無菩薩姓故不能
修菩薩波羅蜜多正行。

【疏】二依果修者即約所得異熟果說意云菩薩前身
由行施故今得人身亦得行施故云依勝自體力能

修波羅蜜多正行三依願修者即以願為本所修波
羅蜜多速成滿故由發願資助速得成滿此約與慧
俱欲勝解為體也四依簡擇修即唯取慧二依止作
意修此四作意是慧俱時作意假得作意名也其實
非無餘法。

【疏】一依勝解修者若菩薩見六度能詮之教即引生
印可智勝解心修波羅蜜多正行與慧俱時勝解為
體。

【疏】二依止愛味修謂於巳得度多見功德起深愛味
者意說菩薩今施少財見於當成得大財位名於巳
得度多見功德由此深起愛味修波羅蜜多正行言
愛但是愛重愛味順於世間然是深心愛味以染心
愛味順流生死或菩薩前生施少財今生得大財位
巳得度多見功德遂深故愛味而修施等名愛味修。

【疏】三依止隨喜修等者對法云謂於一切世界一切
有情所行施等深生隨喜即喜受與慧俱。

【疏】四依止喜樂修等者對法云謂於自他當來勝品
波羅蜜多深生願樂即欲勝解與慧俱為體。

【疏】三依止意樂修者此有六即慧與欲俱為體。

【疏】一無厭意樂者按對法云謂諸菩薩以殑伽沙界
滿中七寶又殑伽沙等身命剎那頃或經殑伽沙等
大劫施一有情乃至一切皆令彼於菩提速成修行
如是差別施時菩薩意樂猶不厭足名厭意樂二廣
大者對法云又諸菩薩修行施時展轉相續無一剎

那有退有斷乃至究竟坐菩提座是名菩薩於施波
羅蜜多廣大意樂三歡喜者對法云又諸菩薩修行
施時於施所攝諸有情所生大歡喜名歡喜意樂四
恩德者對法云又諸菩薩修行施時觀施所攝一切
有情於我巳身有大恩德不見巳身於彼有情有恩
由資助我無上菩提故復乞者於我有恩是名菩薩
於施波羅蜜多恩德意樂五無染者對法云又諸菩
薩修行施時雖於無量諸有情所興大施福而不希
報恩當來果報是名菩薩無染意樂六善好意樂者
對法云又諸菩薩修行施者以所行廣大施聚所得
異熟施諸有情不自為巳又以此福共諸有情迴向
菩提是名菩薩善好意樂餘五度准知對法云有釋
恐繁不引。

【疏】四依止方便修至亦有三種等者即智觀三輪以
為三也意說菩薩修行施時以無相智所攝受故以
三事名為清淨。

【疏】五依止自在修至謂緣求依止此故修者一身自
在者即是自性及受用二身由因中修六度行故即
得自性受用二身或得此身亦能行六度二行自在
變化身者由過去修六度故咸得他受用及變化身
或可得他受用變化身巳亦能行六度故於十方國
化同法行如釋迦佛生於王宮化無量王種令得道
果如慈氏如來生婆羅門家化無量婆羅門親族皆
得道果名同法行然菩薩讚緣求此三身故即依止

此三身而行六度也故無性云即為彼故修亦名為
修。

【疏】然攝論說五修至義意無別者按彼論云應知修
度略有五種一現起加行修二勝解修三作意修四
方便善巧修五成所作事修成所作事修即當此論
第五依止自在修彼論云謂諸如來任運佛事無有
休息於圓滿度復更修六即以攝論五修次第配此
論五彼文。

【疏】謂十度至成互相順者此是第八相攝門於中有
四一相順相攝二引發相攝三持淨相攝四四句分
別即第一據此論中說不同對法對法說云或以真
如攝一切法亦如此即攝相歸性門或慧為門攝一
切法謂五種般若攝一切法此即攝餘從智亦同論
中攝境從識門故對法等說或真如攝慧攝等。

【疏】然今但以十度相攝者意說論中六度相攝。

【疏】是故諸論言或唯施聲說至故一攝餘者即諸論
中約十度聲名而攝餘十度唯名句等為能詮聲不
能詮言或唯施聲說者即攝假從實故舉聲以攝名
句等諸論或舉施聲名時亦攝得餘九度或舉戒聲
名時亦攝得餘九度乃至說第十智聲名時亦攝得
前九度若據般若論中亦約般若度而攝前五度此
約六度以相攝故無性云施性中現有六波羅蜜多
如言檀度攝於六等又按攝論云世尊於此一切六
種波羅蜜多或有處而以施聲等說者釋曰經中有

處以一施言攝于十度戒等之聲亦復如是無性釋
曰謂於一一修加行中即有一切更互相助謂修施
時禁防忍受䇿勵專心能善巧知業果相屬如是施
中即有餘轉若修戒時遠離慳恡忿恚懈怠散動邪
見如是戒中即有餘轉修習所餘亦如是說。

【疏】又對法十二至廣出其相者意說對法論中明六
度更在決擇中有三門說一方便二差別顯示此論
中十度相攝即當彼方便中說然差別門者彼約六
度此論明十故不同也。

【疏】此依始業地至順後句答者如有問言若施度亦
戒度耶設戒度亦施耶為答此問應順後句答謂有
戒度定是施度有是施度而非戒度謂戒所不攝施
如是乃至以慧對施皆應順後句答今觀疏文但有
答詞而無問詞應依止此作法此中依始業地人漸
次修者設修必待前前不待後是故皆順後句答若
巳久修習頓修六種皆在相攝即不得作如前答但
云亦施亦戒也以寬問狹者施寬戒狹也謂此論中
言依修前行以而引後者前攝於後即施攝得戒故
施寬戒狹如以定問慧定寬慧狹定引慧故定攝得
慧慧不攝定故狹若發心初修名為始業地所有施
者於因施發喚名地或可地者地位也即資粮等位
中約修六度名為始業。

【疏】然應因敘對法至順前後句等者意云汎爾決擇
問答諸法而有寬狹差別不同由斯對法第十五中

明其句數有六種句一一行句二順前句三順後句
四二句五三句六四句等如下一一別釋故彼論云
一行者即問論法謂以一法與餘法一一互相問巳
即除第一法更以第二法與餘法互相問如是一一
問一切法一行句者如有問言若成就眼處亦色處
耶設成就色處亦眼處耶應順前句答有成就眼處
必成就色處有成就色處不成就眼處如無眼根者
有亦成就眼處亦成就色處如有目者即同第一句
有非成就眼處亦非成就色處如死人等二俱無用
次除眼取餘耳者展轉相問順前順後及以四句分
別皆如理應說如是次第一一漸減如理應說除第
一取耳等第二相望問答決擇諸法此是一行句順
前句者謂於諸法中隨取二法更互相問依止前法
以答所問如有問言若智亦所知耶設所知亦智耶
此應順前句答有智亦所知有所知非智謂餘法等
有非智非所知等但有三句順後句者謂即二法展
轉相問依止後法以答所問如有問言若所取亦能
取耶設能取亦所取耶此應順後句答諸能取亦所
取或有所取非能取謂色等五境及法處除相應法
等有非能取亦非所取此亦有三句第三句即第一
句也二句者謂於所問應二句以答不得有餘如有
依蘊建立依界建立而發問言若蘊數亦界數耶設
界數亦蘊數耶此應作二句答或蘊數非界數謂色
蘊識蘊何以故無有一界全攝色蘊相或全攝識蘊

相故解云界狹蘊寬故一色蘊攝多色一識蘊攝多
識等其界即狹狹故界分十八豈有一色界一識界
全攝色蘊識蘊即由此是蘊數非界數也或界數非
蘊數謂法界也法界雖但行蘊中收然不得攝一切
蘊故法界不攝色識蘊等如下言蘊數非處數者亦
約寬狹處狹故分內外十二處蘊寬故色通色一切
色著三句者謂於所問唯三句答如有問言若蘊數
亦處數耶設處數亦蘊數耶此應三句答或蘊數非
處數謂色蘊或處數非蘊數謂法處或蘊數亦處數
謂識蘊意處俱非者於蘊處中決定不有四句者謂
於所問作四句答如有問言若成就眼根亦耳根耶
設成就耳根亦眼根耶應四句答有成就眼根不成
就耳根謂聾者有成就耳根不成就眼根謂盲者亦
成就眼根亦成就耳根謂具耳目者有俱不成就除
上爾處相述可句者謂於所問順爾而答以如是言
述可所問如有問言諸無常者皆是行耶設是行皆
無常耶應述可答所問云如是遮止句者謂於所問
不爾而答以不爾言遮止所問如有問言蘊外諸行
幾諦攝耶應遮止答云不爾蘊外無行。

【疏】後攝於前至施狹故者此中既約持淨前者即後
持於前即前施狹後戒寬也以戒能攝施故乃至前
定狹後慧寬以慧能攝定故順前句答者即是順取
前句也謂外問云有施皆是戒耶設有戒皆是施耶
答有施皆是戒即順前句答此即將狹施問寬戒乃

至以定問慧亦然。

【論】若依純雜而修習者展轉相望應作四句者按對
法十二釋此文有兩種四句如疏巳引雜言有四句
其實有三句無其第二句以不約種類福說故據勝
但有答詞亦無問因第二四句即約種類福作法故
有四句種類福者自無錢財但見他施深生隨喜亦
得施波羅蜜多第二四句者故彼論云復次一切行
施皆能生施波羅蜜多種類福耶此應作四句云有
施非波羅蜜多行施不迴向菩提有波羅蜜多非施
謂於波羅蜜多能勸勵讚美隨喜慶悅等有亦施亦
波羅蜜多謂諸行施迴向菩提第四句可知釋曰初
句行施非生波羅蜜多種類第二句生波羅蜜多種
類之福而非行施餘句可知。

【疏】餘五度皆作四句前有度故者謂戒前有施度得
成四句不約種類福作法四句云有戒非度持戒不
求菩提有度非戒謂前施度第三第四句可知巳後
准知。

【疏】若雜修者乃至有巳下疏無第三第四句可知第
二句者意說雜修互相間有第二句如言有戒非度
不求菩提有度非戒即施度等乃至有慧非度有度
非慧等皆准可知。

【疏】攝大乘云至無諍是等流者意云此六度能攝一
切善法故不以六度相攝乃攝一切功德也按攝論
第七云無性釋彼相攝云是其相故者是攝體相謂

此施等與彼施等更互相攝是隨順故者是攝隨順
信等善法施等善心由信修故於施等中信隨轉故
信等即是諸善大地及念住等菩提分法是等流故
者是攝等流謂無諍三昧及十力等是施等波羅蜜
多等流果也是故六度通攝此故不唯自相攝乃至
慧攝者是相也信是慧也隨順無諍等是慧等等流
也。

【疏】永斷自治是離繫者問若第六智可能斷煩惱而
得離繫果若前五度如何能斷煩惱得離繫耶若第
六慧能正斷惑若前五度即能助斷其事云何且如
前施即用無貪及彼所起三業為性後起第六根本
智時與智俱時有無貪及三業思能助斷惑智智能
正斷惑而得離繫果然戒體亦用三業思為體若起
第六根本智時即有俱時道具戒亦能助斷然忍以
無嗔三業等為體精進以勤三業為體靜慮以等持
為體故智起時俱時有無嗔三業精進及定皆能斷
惑而得離繫故說六度永斷自所治得離繫果然此
論既言無漏得四果亦准於此。

【疏】攝受自他至即具五果者此明六度所招果也其
攝自他是士用果者謂六度通自利利他故攝受有
情而得解脫名士用果不約所證但據受五蘊假者
名為士用也。

於當來增勝生起是等流者此據六
度前後相引名等流果也又云由菩薩今生能行施
等於當來生中更能廣行施等即後生與今生相似

俱能行施等名等流也引大菩提是增上者然此中
文即不盡亦約有漏六度為疎緣引大菩提名增上
果據實無漏六度能引大菩提名得增上果感大財
位是異熟果者問若感大財及外器既是非情合是
增上果攝云何乃云是異熟耶答由菩薩所行施等
六度所招當來勝異熟果十生位等據身資具一切
隨所依身皆名異熟相從而名理應無爽。

【疏】或無漏資有漏亦得名異熟者即如初地巳上十
地位中無漏能資地前資粮位巳前有漏舊業感得
十王位等名得異熟果又無漏資有漏故業而感得
變易異熟果或無漏資有漏亦增上果增上果寬故。

【疏】或有漏資無漏亦得離繫者據實而言無漏道斷
惑而得離繫謂如無漏智由七地巳前有漏加行智
等引得斷惑智得離繫故言有漏資無漏得離繫也
又加行位中有漏能資無漏種令生見道無漏智也
又有漏資無漏亦是增上果增上果寬故。

【疏】有漏無漏二合說故得五果者若但言六度得五
果即是有漏無漏合說也所以不別言有漏四無漏
得四也。

【疏】七十八至非不得餘者按瑜伽七十八云一切波
羅蜜多何果異熟善男子當知此亦略有六種何果
異熟者問意云異熟既有多種未審所修十度感何
異熟果耶一者得大財富二者往生善趣三者無怨
無壞多諸喜樂四者為眾生主五身無惱害六者有

大枝葉可熟異熟果以明六種不障得餘果也今此
六果配六度各一可知由智慧決擇法義以施他故
當來得大枝葉大財富名異熟果者如前巳釋為眾
生主者即由精進能他人力當來為眾生主無惱害
者由修靜慮不損有情故於未來得無惱害也大枝
葉者即是大眷屬也據實言由忍故得大眷屬今言
智得者由智說法廣利有情有情後時常所親附故
與菩薩而為眷屬。

【疏】攝論云至亦不相違者又按攝論無性解云富貴
攝者是施所得勝利大生攝者是戒所得勝利勝善
趣攝故名大生大朋大屬攝者是忍所得勝利朋謂
親族屬謂奴婢此三是異熟果攝。

廣大事業加行
成就攝者謂勤所得勝利解云廣大事業者謂輪王
等於中䇿勵名為加行所作皆辦故名成就。

無惱
害性薄塵垢攝者是靜慮所得勝利由靜慮故感此
威力善知一切。

五明處攝者是慧所得勝利此後
三種但增上果中攝不同前六種皆異熟故不相違。

【疏】菩薩地解至皆是增上果者意云若以無漏六度
望大菩提合是因緣等流果今去增上果者以菩薩
說若因緣若增上緣皆是增上果解云因緣者即無
漏六度望菩提增上緣者有漏資無漏感菩提果以
以增上果究竟故總名增上問准論明十度果何故
疏中但說六度得果耶若後文四度即第六攝其所
感與第六同以更不別說。


【疏】初以七眾戒為體者今此出菩薩律儀戒體取七
眾戒者且約三乘通說據實菩薩亦有十支於身語
七支意地三也防貪嗔邪見故。

【論】一律儀戒者無性釋云謂正受遠離一切品類惡
不善法二攝善法戒者無性釋云謂正修習力無畏
等一切佛法解云此云修者修有為無漏善法證即
能證無為功德准此論等一切善法離惡義邊是律
戒進修義邊即攝善法戒利他義邊即饒益有情戒。

【論】此與二乘有共不共等者按攝論第七有四殊勝
明與二乘而有差別無性釋云一差別者謂諸菩薩
具三種淨戒通防三業非不同聲聞聲聞乘等唯有
一種律儀尸羅而防七支是故菩薩望彼殊勝餘三
殊勝准此應知望彼二乘亦殊勝。

【疏】謂諸菩薩一切性罪至不共等是者觀今此文且
一往而說非盡理也且出家菩薩性罪不行與二乘
共遮罪猶名為不共若出家菩薩有作十惡業性罪
亦行如佛翼國王煞五百波羅門等問一切殺生皆
是性罪何故菩薩有行不行答若染心煞生即有罪
若善心所煞生等即無罪故攝論云謂諸菩薩由是
方便善巧行煞生等十惡業道而無有罪生無量福
速證菩提。

【疏】一種種無量學處大者謂諸菩薩有三千威儀遮
防三業名學處大不同二乘唯防七支二百五十戒。

【疏】四甚深勝至速證菩提者故經中說如菩薩過去

七世時作一商主持五百價人入海採寶珠得無量
珍寶彼有一賊欲煞五百人取寶其五百人眠重不
覺悟菩薩覺菩薩思惟若令五百人殺此賊五百人
總墮地獄若任賊殺五百人將珍寶去賊有二罪有
一煞罪二盜罪菩薩既思惟巳遂云我自具一切功
德超十二劫得無量福速證菩提。

【疏】今以第二共不共至即是彼文者意云四種殊勝
初第一殊勝即是此三聚淨戒餘之三種即指如攝
論故論云共不共等甚深廣大如餘處說。

【論】一大乘光明定者此定能發緣大乘中理等四境
智光明定也集福王定者此定能集福德如王勢力
從喻為名三賢守定者此定從主為名問此四定於
五位中是何位攝答古師有此分配初之四地名大
乘光明五六七地名集福王八九十地名賢守金剛
菩薩及諸如來所住者名建行定。

【疏】然此唯在第四靜慮至及有漏故者疏判此定非
地前得有人彈云疏作此判亦未可依雖復勝定多
依第四亦有通依餘地生故又不可以二乘不得證
是無漏地前菩薩所有修行亦非二乘所知境故又
戒慧學或通地前何故定學唯說地上故通地前以
之為勝也詳曰疏主不說所言定學唯取無漏但顯
論中所舉四定非地前相又二乘不知通漏無漏今
但以彼不知之義證定無漏非言有漏即彼皆知又
按攝論明定差別後四差別謂對治堪能引發作業

若非無漏何有此能故知彼論據無漏定此所舉定
同彼何違又復三學隨據一說何要責之令齊一等。

【疏】第三地除障所得者第三地中除定障定障既除
定能發光等。

【疏】且舉上首者雖有無量三昧門然此四定最為增
勝故云上首。

【疏】三對治別謂相緣智者意說真如是諸法之總相
故經云諸法共同一相所謂無相若根本智緣此如
時名總相緣智問今既明定何故舉慧以解定耶答
雖舉能依之智意顯所依之定以定能發慧也堪能
者菩薩隨欲饒益有情遂不退靜慮而受生聲聞乘
中無此事故引發一切界無礙神通者謂由此定能
發無礙神通於一切世界中利有情故。

【疏】作業別等者作十八變謂能振動熾然遍滿顯示
轉變往來卷舒一切色像皆入身中所往同類或隱
顯所作自在伏地神通乃至放大光明等又能引發
十難行者按彼論云一自誓難行誓受無上菩提願
故二不退難行生死眾苦不能退故三不背難行一
切有情雖行邪行而不棄故四現前難行怨有情所
現作一切饒益事故五不染難行生在世間不為世
法所染汙故六勝解難行於大乘中深生信解故七
通達難行具能通違補特伽羅法無我故八隨覺難
行於諸如來所說甚深秘密言詞能隨覺故九不離
不染難行不捨生死而不染故十加行難行能修諸

佛安住解脫一切障礙窮生死際不作功用常起一
切有情一切義利行故如上所明六種第二即是此
論中所明四定體餘所緣等五定猶如攝論故云此
四所緣等如餘處說。

【疏】密語六度等者梵云殟波陀慳此是密語應云菩
薩大慳無所施即不施少許財物也若解心密語者
菩薩三大阿僧祇巳來國城妻子皆悉能捨少許物
名少所施此即密語行六度亦如攝論廣解。

【疏】十惡業道者意云若有眾生先宜行不善法乃至
起邪見斷善根後欲發菩提心爾時先同其事業然
後引令發心故菩薩設為一有情經無量劫住以種
種異類方便亦同其事務令發菩提心如此十惡業
道亦如攝論廣解故云並爾。

【論】一加行無分別慧者此加行智無分別耶答無執
心惡取空等顛倒心等之分別故云加行無分別慧
若起邪見妄執惡取空橫計度等名有分別若根本
智名無分別若謂後得智名無分別者即無如境智
於執著名無分別後得智皆緣境而起故三智皆名
無分別智。

【疏】合後五為一至皆第六故者意云既合後五法為
第六故第六度中有加行等三慧即後得智中有加
行加行是無漏望後勝法名加行智也通二解。

【疏】若自性至餘十五門解之者攝論第八有十六門
以解三智約自性一門即此論中所明三智是餘十

五門廣如攝論解之今按彼論具引分別且第一自
性門者即是此中無分別智離五種相以為自性本
論如疏引一離無作意至非彼智故者無性釋云若
無作意是無分別智熟眠醉等應成無分別智。

二
離有尋伺地至非故者無性釋云若過尋何地是無
分別智第二靜慮巳上諸地一切異生及聲聞等應
成無分別智。

三離想受滅至無心等故者無性釋
云若想受滅是無分別智即此智體相難可成立以
無想等中離心無有諸心法故。

四如色自性至如
大種故者無性釋云若如其色是無分別智應不得
成就無分別智譬如大種所造色故一種皆如自性
故。

五離於真義異計度故至非無分別故者無性
釋云若於真義異相計度是無分別智此智不成無
分別性以於真義智巳異相計度言此是真是無分
別即有分別故故不成無分別智。

【疏】言所依者至而是心等者無性釋云謂無分別智
所依非心非思義故亦非非心為所依止心種類故
以心為因數習勢力引得此位名心種類此即顯示
智所依心出過一切思量分別釋曰心言通目思非
思量外又偏以思量心難答中據彼二種心故言所
依依智所依心雖無分別是前無間心之種類亦得
名心餘如疏引。

【疏】言因緣者意說聞熏習是無漏智親因緣也。

【疏】言所緣者至無分別智所緣也者意說真如性離

言故即說真如名為不可言是智所緣也性真如遍
計所執性為體無故故說所執性亦是不可言即此
不可言遍計所執性顯二無我真如即是三種無分
別智之所緣也問根本智可言緣真如加行後得云
何緣如答加行趣求真如引無分別智故能緣如若
後得無漏遍緣一切故亦緣如於理無失意說加行
後得雖不證如許緣如也正智雖證如亦得名緣如
以義寬故。

【疏】言行相者至與色有異者意說無分別智即以無
分別為行相亦如解初能變行相門相似即此智於
所緣中雖有見相然能所緣中不見一異由如眼識
緣青之時亦不分別能緣眼識與所緣境色有一異
等即此亦爾故知眼識緣境不分青黃等色但於意
識分別作青等相此上五門皆如疏引餘十一門今
當引釋。

六智所住持者謂無分引後得智中所得
種種菩薩諸行此行皆以智為所依持行不散名為
智住持。

七無分別智誰為助伴若唯有一應無所
能者謂前五度分為三道初四資粮道後一依止道
為能助伴故前五度與無分別智為助伴也。

八無
分別智當於何處感異熟果者此問意者菩薩無分
別智於十地中當於何處感異熟果耶答謂於諸佛
變化受用二身會中此非異熟因能治彼故即增上
果假名異熟由此資熏餘有漏業令感異熟故立此
名解云菩薩於變化及他受用身二會中而感異熟

果此但是增上果中假說異熟名實不是異熟因何
以故以無分別皆能治被故不招異熟又非異熟因
故不感異熟又由無分別智強勢用故遂資熏菩薩
往時故業遂感十地十王位殊勝異熟果即望有漏
故業亦名異熟果也。

九無分別智誰為等流者謂
前前生中無分別智引後後生處展轉增勝是等流
果。

十無分別智出離云何者謂初極喜地入見道
時見一切地無分別理初得出離後修道位滿故故
見一切無分別理也今言一切者即少分一切也。

十一無分別誰為究竟者謂初地中雖得三身而未
清淨至第十地乃得清淨方名究竟解云初地得三
身者菩薩初地得二智即分得自受用身自用身用
四智而為體所證真如即是分證法身變化身初地
亦得以能化百億身故。

十二無分別智如何從何
由何無染者謂如虗空從種種極惡由信慧解以為
因故而得無染解云如何者智如虗空從何者智從
種種極惡由何者由信慧解為因故得無染。

十三
加行根本後得三種無分別智有何差別者頌曰如
瘂求受義如瘂正受義如非瘂受義釋頌云此喻三
智第一喻加行智以加行智求受法義而未能為他
說法此望無漏智云未說非有漏亦不說也第二句
喻正體智雖瘂正受義而不說法如瘂相似第三句
喻後得智亦能說法如愚求受義如愚正受義如非
愚受義解云如次喻三智准前可知如五求受義如

五正受義如末那受義如未解於論求論受法義次
第譬三智應知加行等解云義謂境初智求受義未
說正智雖受未說後得受巳亦說如五等者此約五
識以明即約有分別無分別以喻三智如五識無分
別不能為他說如加行智又如五識緣境自相唯現
取而無橫計如正體智末那者舉意識所依根顯能
依意識受義能說喻後得智求論等者據求溫習通
達明三智。

十四根本後得二智差別者頌曰如人
正閉目是無分別智即彼復開目後得智亦爾。

十
五無分別智云何能作利有情事者頌曰如末尼天
樂無思成自事種種佛事成常離思亦爾。

十六無
分別智為緣分別依他起性為緣餘境自體亦爾為
智非智若緣依他云何得成無分別智若緣餘境餘
境定無當何所緣是智應有所知非智云何名無分
別智者謂無分別智不緣依他無分別故亦不緣餘
境但緣此分別法性為境法與法性非一異等是故
此智不可定說緣分別境非分別境自體亦爾不可
說言決定是智如加行後得無分別故亦非非智以
加行智為先因故此智與境無差別相如空與空所
有光明是故此智成無分別。

【論】如是三慧至俱巳捨故者問下明菩薩一一剎那
四道具有如何今言見道等中無加行耶答若加行
道通漏無漏加行智者唯是有漏攝故不為例或加
行智亦通無漏於後得智更所進修望後勝法得名

加行故通無漏今依有漏說亦不相違。

【疏】此依頓悟至初二位說者意云據三乘各自二位
加行智唯有漏二乘初二位者如五停心觀總相念
處別相念處是資粮位𤏙等四心是加行位菩薩二
位可知即正後二智不通初二位以純無漏故若漸
悟迴心於初二位亦得起生空無漏正後二智故云
若迴心者皆通初二位。

【疏】若自性攝者此明三字中有二初明此體釋名第
二正明相攝就相攝中有四相攝初自性相攝第二
助伴相攝三隨用相攝四隨顯相攝此明三學自性
相攝戒但攝戒定攝靜慮慧攝後五不攝餘者以施
等非三學自性故問何故唯說戒定慧三不說餘者
答餘三或七非自性餘三者謂施忍進或七者約十
度以明餘七个非戒定慧三自性故此據尅體不攝
彼餘故云七也有人云此疏文錯合云除三餘七是
自性故除三者即除施忍勤餘七者是戒定及後五
是三學自性即順論文亦有此理若約助伴眷屬以
論即三學攝餘三餘七也即三學一一皆能攝十度。

【論】若隨用攝者用者作用意說修行作用皆是相次
施是戒資粮者由體世財出家持戒求出離等。

【論】若隨顯攝者顯謂現即據修行相顯現以明相攝
由精進守護於下缺犯也。

【疏】此中所說隨其所應未必十種一一皆爾者然此
十度若約現行於五位中未必一一度皆悉具有如

通達位見道之中但有定慧無表戒等即無財施無
畏施及利有情事等若十度種子皆悉具有若約現
行有無不定此中約法爾種子至義說有者意云見
道通達位中有十度者約法爾種子說有何所以說
見道極促不容行六度等也但以道理而義說有也
若於修道行相最顯能行無邊行故問資粮位中如
何有最後五度耶答但學作後五度故說為有又解
初位言有者據法爾種子言有雖有二說前說為勝
攝大乘說六度通地前有故也。

【論】八地以去至現唯無漏者問八地巳上五識中善
互非無漏如何施等唯無漏耶答五識中善既非增
勝不立為度故不相違。

【疏】然未入劫時同巳初入但名波羅蜜多者意云如
未發菩提心唯所行施等不得名波羅蜜多若頓悟
利根者發菩提心巳去或經六十劫修者未得入初
僧祇劫雖未入劫即名順解脫分所行施等亦名波
羅蜜多六十劫漏巳方至十信等位方名入初僧祇
若鈍根者發心巳去或經八十劫或八萬劫等雖未
得入僧祇亦名順解脫分然所行施等亦波羅蜜多
也未入劫巳入劫所行施皆云度。

【疏】由多理故者意說𤏙等四心唯是初無數劫故對
法第十一說瑜伽略有五種一者持二者任三者鏡
四者明五者依解此五地中言若依此地修行滿巳
者是滿心學以非第二劫如下引例其文可知至極

喜地義滿心學雖不離初劫亦非初劫攝如修相好
業等然五地義廣如對法十一說如前說讀知之。

【疏】七十八說度至因果義利度者按瑜伽深密明此
度者皆約觀自在菩薩問六度如來為答彼文散說
疏主約義以立度名清淨乃至因果義利度等其七
十八論亦解此經問初清淨度與最清淨度何別答
最清淨約佛地說前清淨度約總說六度清淨又按
瑜伽深按中度有諸門問答故如彼七十八文今略
引云總說一切波羅蜜多清淨相者當知七種一者
菩薩於此諸法不求他知二者於此諸法見巳不生
執著三者即於如是諸法不生疑惑謂為能得大菩
提不四者終不自讚毀他有所輕懱五者終不憍傲
放逸六者終不少有所得而便生喜足七者終不由
此諸法於他發起嫉妬慳恡又云無染著性無顧戀
性正迴向性最為廣大無罪過性無分別性無有染
汙思擇所作最為明盛巳入無退轉法地者名不可
動若十地攝佛地攝者名最清淨又云何因緣故菩
薩所得波羅蜜多諸可愛果及諸異熟常無有盡波
羅蜜多亦無有盡善男子展相依生起修習無間斷
故又云當知一切波羅蜜多各有四種最勝威德一
者於此波羅蜜多正修行時能捨慳恡犯戒心憤懈
怠散亂見趣所治二者於此正修行時能為無上正
等菩提真實資粮三者於此正修行時於現法中能
自攝受饒益有情四者於此正修行時於未來世能

得度大無盡可愛諸果異熟又云當知一切波羅蜜
多大悲為因微妙可愛諸果異熟饒益一切有情為
果圓滿無上廣大菩提為大義利又云以般若波羅
蜜多能取諸法無自性性釋云不求他知者菩薩不
歎他起恐生恭敬供養故餘文易解。

【疏】攝三性等者此六度修行時通有漏無漏三性中
六度攝二性謂依他圓成無漏依他亦圓成故。

【疏】有主伴行者如初地修施施名主行餘五度名伴
行餘地准知。

【疏】由六度攝一切行等至謂十度外無餘者若約六
度自體攝得一切法一切法皆六度中攝不以說十
度攝一切法盡即雖論中更不說餘菩提分法四攝
四無量等。

【疏】初牒十障至及佛地障者解云據實言之唯有十
障以乘文便及對釋二十二愚故即有十一障也問
何故唯說十障答為對十地所治故立十障。

【疏】一異生性障者解云執異而生名曰異生即是分
別二障種上假立不相應法依彼種上立彼性故即
說彼種名異生性障此即異生性之障依主釋也故
依彼種立異生性問若爾如何下辨愚相即云執著
我法愚是異生性障豈此愚者唯約種談答性狹障
寬異生性障即通種現謂異生性及異生性種類現
行總合名為異生性障故無違也。

【疏】十地論一云凡夫我相障至凡夫名異者彼論云

我相障者不然此異生性障非唯有我見故異生性
障中別有餘一切煩惱也若言我相但唯獨得身見
即不攝得餘邊見等故我相狹異生性寬也凡謂凡
庸夫謂士夫故名凡夫。

【疏】今斷能依故說所依斷者其異生性即依二障種
上假立能依是異生性所依是分別二障種然異生
性無別體也由如命根及二無心定雖無別體依彼
種上假立據實而言先斷所依實種能依假異生性
亦除今言能依異生性斷者顯所依種亦斷亦如世
人云命根巳斷命根是假立依實色心立若色心先
斷命根即無今但言命根斷不言色心即此亦爾但
言異生性即顯所依障亦斷。

【疏】即依字現疏無與現本識同地至立此初障者依
者即所依二障種子現本識者即第八識障種與本
識同地繫此文意與現行本識同地分別二障種子
能生現行者上立異生性故若言能生現行種上立
性者且如身在欲界欲界分別二障種子能生現者
即立為欲界異生性如有身在欲界以離欲染得上
界定即得上界二障種子能生現行欲界障種被伏
不能生現行既依能生現行上而立異生性此人應
名上界異生性若許者便成大過今應解云若身在
欲界即依自欲界二障種子若能生現即依此種上
立為欲界異生性乃至上地亦由此設身在欲界以
離欲染雖二障種不生現行不得於上立而為上界

異生性故得名為欲界生性。

【疏】由此凡夫離欲界仍名欲界異生不伏見惑種故
者此文意說如身在欲界以世道伏欲界修道迷事
麤惑即不能伏欲界分別二障及細俱生煩惱即依
此分別二障種上立而為欲界異生性若爾即違前
三種成就文彼云若身在欲界未離欲染即欲界煩
惱種子皆得成就若離此地染亦名不成就今離欲
染障種仍起現行豈非相違耶彼約全離此約外道
所修六行伏惑故不相違。

【疏】以此准知此性是染汙者此第一解意云所依二
障種子通不善有覆無記故能依性亦通二性名為
染汙若爾外難云欲界煩惱有二性可能依性通二
性上界煩惱唯有覆性能依異生性亦是有覆無記
性故知三界異生性唯有覆無記性名染汙於理為
勝答通不染汙者即據攝末歸本同第八識障種及
性皆是無覆無記性。

【疏】若爾何故對法第四至不言異生性耶者此文問
意云若言異生性通無覆無記性爾者何故對法第
四解無記中但言命根等是自性無記不言異生性
亦是自性無記耶以自性無記是無覆性故為此問
答由約煩惱種至前釋為善者此第二解也此文意
說若命根名句文諸根色等唯是自性無記若異生
性即通二性約障種上立是有覆性若約異熟名言
種上立異生性者此性即是無覆性故異生性通二

義故異生性無記中是異熟無記攝不是自性無記
故命根不可為例以命根唯一自性攝故今勘請聖
教不見說異生性依本識名言種上立性是染汙者
以是為勝。

【疏】六十六立五無記者謂異熟等四加自性無記為
五也自性無記體者謂諸色根是長養者及外諸有
色處等也非異熟等所攝者除善染污色處聲處解
云色聲二處三性也今取無記者故云除染汙等然
無記色聲不是異熟云非異熟等所攝也。

【疏】別小乘者大乘異生性是染汙者有覆無記性故
別也問異生性設通善不善於義何違答俱有過故
若言不善者無種姓人即善根時應捨異生性若言
是不善者如凡夫離欲染得上界定時應捨異生性
異生性既是不善不善唯欲界繫故故知是有覆無
記性。

【疏】若爾無種姓者至說何為異生性者此即乘前文
意而作此難難云若三乘望自聖道所治之障上立
為異生性各得聖道時名捨異生性爾者如無性人
既無能治聖道即不能望所治二障說何法為異性
答應說但依二障至不須別說者此是答詞由此義
故即三乘定性人及不定性人皆依分別二障立異
生性亦不須別說定性人唯依煩惱種上立異生性
不定性人依二障上立異生性但總通說無性人亦
在其中即無乘前之難。


【疏】答不同小乘至與見道合捨者如下小乘說從無
始來從未來世中即常起異生性流至現在而不斷
絕彼正起世第一法時能害同時異生性衰其力也
如騎怨殺怨即現在世第一法能引未世中苦法智
忍未來世中苦法智忍能排未來世中異生性不得
生起即苦法智忍得生起也故說未來苦法智忍將
得生排其未來世中異生性將捨故說未來世中見
道智與而異生性俱合捨也即現在世第一法與異
生性同時落入過去即未來世苦法智忍流至現在
即巳無異生性雖巳得見道然未來世中異生性巳
即被他現在能緣煩惱縛未來世中異生性仍不名
斷而但名捨彼斷修道煩惱時即斷未來世中異生
性能緣縛縛斷故說異生性是修道斷即緣縛斷名
修道斷世第一法正捨名捨見道之時巳捨皆不成
就令未來不得起故其體在修道位方斷故捨與斷
別也。

【疏】二真見道名為聖者一謂二乘人生空智真見二
菩薩法空智真見道。

【疏】巳下四字疏無若淨無記異生性至如何凡聖無
俱起失者意云此是薩婆多師難難云我宗異生性
障體是修道斷異生性復即在見道前捨無漏果智
起無凡聖俱成之失汝大乘異生性障從障種立應
如無間道無漏智起時有異生性種由未斷如何無
凡聖俱成之失此由難意也。


【疏】云由薩婆多惑得俱故今為此難者意云以惑得
不障聖性為此難也即薩婆多許無間道與惑得俱
故復彼宗云無間道時惑得猶在若無現得便無所
斷由此無間道斷現在得問薩婆多曰既許無異生
性得而證聖道性故凡聖不俱即無間道正起時與
惑得俱時而能斷也如騎怨殺怨即能殺釋所殺並
俱時故其異生性體要緣縛斷修道方除以修道煩
惱縛異生性若修道煩惱斷其異生性即離縛斷說
故異生性是修道斷也。

【疏】為斷如是如是品麤重生如是如是品對治者意
云或三心見道或九無間道故真見道中有一師說
二空二障漸證漸斷等謂惑品既多道亦非一故云
如是如是如是者顯非一義。

【疏】由此品離繫故至是名為斷者意云若聖道未起
之時即現在煩惱種子前能引後展轉不絕若由此
品離繫聖道起時即攝斷即前念種子無勢力不能
引後念令後念煩惱種子住不生法中說名為斷意
說如生空觀得離繫時令後念煩惱品住未來世不
生法中也。

【疏】對治道生煩惱不起得無生法者此言無生法者
即起聖道巳煩惱種子更不生故名無生法非是無
生法忍也。

【疏】言麤重斷雖互通煩惱障至唯煩惱中者意說具
相應所緣縛中若能縛名縛即唯在煩惱障障名能

縛故若所縛即通所知障及善等三性法皆名所縛
故若斷所障煩惱皆名斷麤重若據增勝若斷所知
障唯名斷所緣相應二縛不名斷麤重意說若斷煩
惱種時名自性斷不縛同心王心所時名相應縛斷
煩惱既不緣於境名所緣縛斷。

【疏】二乘斷定障至不同菩薩者意云如二乘人斷定
障時俱斷所知障之麤重而不斷種子麤重者即無
堪任性無堪任性者所謂身有硬澁心不調柔斷此
之時而得定也故名定障令字疏無不相隨順者意
說若斷定障時令所知障不能有勢勝用與其麤重
性而相隨順故云令不相隨順也。

【疏】總緣智等者准下解自相共相中若緣真如及作
苦空無常無我等觀名共相智以真如是一切諸法
共相故故經云諸法共同一相所謂無相即緣此之
智名共相智若別別緣四諦名自相智此二智中何
者能乃斷惑故疏中引三師釋前二師是不正義第
三師是正義。

【疏】有義二量至為現量也者此第一師云若現比二
量在散心位現量依自相立比量依共相立故散心
現量不能斷惑若在定心中總緣共相智緣一切法
苦無常等觀照自體皆是現量是現量能斷惑也。

【疏】第二說至方能斷之者此第二師說一切散心皆
是共相不能斷惑一切定心皆是自相方能斷惑然
由散加行觀苦空無常無我等共相或觀真如共相

為加行故方能引起定心斷惑聖道然由共無常等
共相其所顯得定之中理就前方便說名知共相其
根本智就前方便說名緣共相智。

不如是者意說
所顯之理不就前方便說者即但名自相根本智即
名自相智由此道理諸經論中或說真如名空無我
諸法共相者此文即約緣從前方便中苦無常等共
相能顯以說真如名共相也或真如二空所顯非是
共相者此文即約但由二空以為方便顯得真如真
如名自相其根本智正證真如即名緣自相智然對
法論中說共相智能斷惑者即從前方便道說亦不
相違。

【疏】彼因明論立至不共他故者此文即是因明論中
說明自共相也意說一切法上實義皆名自相如色
聲等實義名自相故無常等名共相以諸法上自相
共相各附巳體不共他故且如自相色聲等各別不
共他故然無常等共相各附所依法體名不共他以
聲上無常非色等上無常故有說因明論中自共二
相者若分別心安立青黃等者方名共相以青黃貫
通一切青黃故若非安立縱五蘊上空無常等皆名
自相即一一名附自所依蘊不通餘故即無常等亦
名實義即非彼分別心所安立得自相名問經中共
相其義云何答五蘊等體名為自相蘊上無常苦無
我等名為共相雖一一蘊無常等別然彼此相似立
共相名不說散心分別安立共相也故與因明所說

不同問彼二師義有何別答大意是同但廣略異明
經中與前同唯敘因明與前師別經即是佛地經也。

【疏】若分別心立一種類者如第六意識緣一青時此
青即通一切青黃等亦如以句詮青等時能詮所詮
亦通一切青等如縷貫花花雖各別縷通於餘法類
黃等爾水火皆然即一一種類別故如此分別心所
緣青解者皆是假青黃等亦爾若離詮緣即本青是
實青也。

【疏】雖緣諸法至為自相者意云苦無常等雖是諸法
共相若定心緣諸法苦無常等以附所依法各別故
亦名為自相而帶名言不實通餘法彼自相亦然真
如雖是空無我共相所顯以是諸法實自性故自有
實體相故名為自性非共相也亦不可言以真如與
一切有為法不一異故即說真如名共相者餘色等
自相亦與一切苦無常等共相法亦不一異色等自
相法應名共相既色等自相不名共相故知真如亦
非共相然疏中云彼因明論至與此不同以來並依
佛地敘因明論二相之義結云與經有別有別之義
同於初師更不言也故佛地論中敘因明巳而總結
云經不爾故不相違即因明論中自共相與佛地不
同也。

【疏】由此義故至如前巳辨者然對法論中說緣共相
智能斷惑者依他假智說如假智緣一青時此一青
遍一切青種類上即說此青名共相其真如亦實通

一切法之上故說此真如名共相若根本智緣此真
如時即名緣共相境論實真如是法之實性即是自
相緣此之智名自相智能斷惑也。

【論】斷惑證滅期心別故者問無間道不證滅者何故
說彼無分別智是緣理智答所緣之理但名真如不
名擇滅猶有麤重而未斷故若爾斷惑證滅別者如
何下說菩薩利根剎那剎那斷惑證滅答彼依異品
相望而談此約一品故不相例。

【疏】及證此品擇滅無為者即證無間道所斷下擇滅
無為然解脫道所捨麤重無別無為以無體故。

【疏】證無為得者即智正證無為時即證名得。

【疏】雖不違惑得而亦有用者意說此解脫道雖不如
薩婆多違捨惑得而亦有用者即證擇滅無為也。

【疏】此後意說種生現雖同時至合解有三者即論中
有兩解一云斷惑證滅心別故二言為捨彼品麤重
性故并前第八識捨位有一解即如疏云如此一說
至種生現同時故以來是第三解即二解上加此一
說也故總有三解。

此後意說者即指此論中第二
解文然依論中第二解解脫道而捨麤重性種生現
同時異時別有兩師解第一云有義種生現同時者
若菩薩至金剛心無間道時即一切二障種現俱捨
唯有第八識名言無記種子及現行識與金剛心俱
生即此第八與無堪任性為所依止至解脫道起時
方捨有漏第八與無堪任性方得成佛此是正義第

二師種生現異時者如菩薩金剛心即捨二障種子
及捨第八識種子但有第八識現行及無堪任性不
得名為佛此護法弟子解非是正義何以知者如唯
識云能熏生種種起現行必俱時故種生種許有前
後自相引故如前難云種滅牙生非極成故乃至非
勝義故如第二卷前廣破。

【疏】加此一說至同時故者此第三解亦種生現同時
也意云菩薩金剛心即捨一切二障種及有漏第八
識并無堪任性故無間道中捨巳得無漏第八但麤
重在不名佛問麤重依何答有解依者無漏此解亦
是不正師義下論文自難云無間道時應名佛故後
解脫道應無用故。

【疏】問此義可然至解脫道治耶者此文即問十地中
生空地意說十地中所起法空觀必帶生空智此所
帶生空智無間道中既不斷其種又復不斷煩惱麤
重起無間道何所斷耶又此所帶生空無間道若斷
煩惱種子可言所帶生空解脫道中斷煩惱上麤重
既生空無間道不斷煩惱種如何解脫道能斷煩惱
上麤重耶。

【疏】其末煩惱障麤重與所知障麤重解脫道中捨者
然疏中言十地修道位煩惱麤重與所知障麤重皆
在解脫道中捨者此未盡理亦約實義者若在見道
及金剛無間道斷二障種子若二障上無堪任性即
同解脫道除之若十地之中煩惱障與所知障同體

強盛勢力即此煩惱上無堪任性能障法空智即與
所知障種於無間道中同斷若唯煩惱上無堪任性
羸劣者即與所知障無堪任性於解脫道中同斷若
強盛煩惱上無堪任性於解脫道中捨者未審解脫
道中有何勢力而能斷煩惱上無堪任性有漏劣者
無妨故知十地之無間道能斷煩惱無堪任性於理
為勝以障地故其煩惱障體不障於地唯佛果斷如
世間刀之體不能割物刀刃利用能割物若摩去刃
其刀體尚在此況亦爾麤重障地煩惱體不障地故
斷却麤重其體尚存故麤重與所知障同地地斷由
如第四地斷所知障中身邊二見其煩惱障中身邊
二見亦復不起故云如身見等疏云無麤重者即無
定障也謂無堪任性如硬澁不調柔等是。

【疏】無間斷麤重解脫道中得自在故者有義解云無
間道時伏受等種子解脫道位除彼麤重。

【疏】善現問言若無為法至二乘猶有者此問意云既
言三乘身中無為皆無差別者何故如來有無為法
即無習氣無堪任性二乘亦有無為法何故二乘身
中尚有習氣無堪任性耶。

【疏】不能引無義者即是法空若菩薩身中即能引得
法空智等諸功德法。

【疏】即由此文顯斷習氣不得無為者以習氣非是煩
惱所以斷習氣不得無為約斷煩惱說證無為也三
乘既同斷煩惱故無差別三乘同坐解脫床有云無

義者即無義利無義利者障聖道智二乘身中有習
氣不能引無義利菩薩身中習氣能引無義利為聖
障如來永無故習氣不障無為也以非縛故。

【疏】亦顯所知障斷不得無為等者詳曰助一釋云斷
所知障亦得無為如顯揚云想受不動二無為者若
斷障得擇滅所攝彼障即是所知障攝又此論云得
無住處亦擇滅攝經言三乘無為無差別者而依離
縛斷煩惱說亦不相違。

【論】雖見道生是根本故者此釋通外難又外難入初
地時非唯斷障亦斷業等如何但說斷分別煩惱障
即答而二障種是根本故於十地中且說斷煩惱理
實通攝諸果等。

【疏】等取惡趣疏作非別業者即是三惡趣中別報業
及等取卵濕二生處云總報果見道既除別報業果
炳然不受故須等也及非異熟者即是士用果也所
以得見道時三惡趣中士用果亦必不受及等餘增
上果者即如地獄中增上苦具乃至人中黃門等所
受用境界增上果等皆是惡業增上入見道巳如是
等果永不生故。

【疏】及人天趣中分別所起業及果者意云此等別報
業果皆由見道分別煩惱所知人中半擇迦及女人
身二形北俱盧洲長壽諸天此等皆能障於聖道又
菩薩不作女人身而得入見道故然此所有總別報
業果及增上異熟果士用果等入見道巳永更不生

名不生斷。

【論】一執著我法愚即是此中異生性障者意云由異
生執我法時所有愚愚即無明及愚俱時法總說為
執著我法愚其執著我法體即染慧由愚不了起妄
執等故相從總名愚體即是異生性障障即全體二
障種現見道初除。

【論】二惡趣雜染愚即是惡趣諸業果等者意云惡趣
業果體不盡由愚所起業及愚感果總說為愚。

【疏】善趣之中分別所起別報業及果者善趣中別報
業者即人身中極醜陋根不具業此所感皆是別報
果若善惡趣之中別報業者即惡趣身中少許謟正
是也。

【疏】直言惡趣攝不盡者意云若唯言惡趣即不攝善
趣中分別煩惱所起別報業果等所以須置雜染之
言出解深密經第四卷文。

【疏】前說善無記至如緣起中說者意云如前十二因
緣中辨若說善無記名斷者據緣縛斷即修道方除
由斷修道煩惱不被緣縛故故得斷名今言諸業果
者據不生斷若入見道如是等果畢竟不受故云不
生斷。

【疏】故為此第二解者如疏言前說善無記至不生斷
以來是第二解。

【疏】然分別障中至毀訾言故者意云此釋伏難難云
分別障中如煩惱障能發業潤生可言惡趣雜染愚

如分別所知障不發業感生云何第一障中言所發
業果並言惡趣耶即對下第二邪行障故名第一障
中答所言惡趣者但是毀訾之言非是發事感生名
惡趣也指況可知。

【疏】但是鈍障等者意云惡趣雜染但是貪等鈍障品
非必是業果若非業果何得名趣答但毀責名趣。

【疏】此師意說唯取無明與見非見但名為利鈍者意
說若無明與身見等五見俱起名為利愚若與貪嗔
等俱起即名鈍愚也此師但說利鈍障俱時無明名
愚更不說餘煩惱也。

【疏】前二現行麤重是種故者意云如論中說斷二愚
二愚者即是二愚現行也麤重者即是二愚種子。

【疏】問現行久巳滅如何言斷者此問意云若言斷二
愚是現行者二愚現行加行位中巳伏滅無如何無
間道中說斷耶答如疏自明。

【疏】謂貪嗔斷乃至疑斷無色界所繫斷至非伏惑明
亦伏見道諸惑等者此一段諸文即約諸煩惱實斷
而說不約六行世間道伏煩惱說也世間道不能伏
見道分別惑然世間道生能伏俱生迷事麤惑不能
伏俱生細惑及分別惑也今既言見苦斷明知即用
聖道斷也言是苦斷者即分別見等是見苦所斷道
斷也故云見苦所斷云色界繫所斷者色界煩惱地
地有品故道非一故云斷斷乃至無色界所繫亦准
此釋離繫是隨眠斷者意云斷却隨眠離繫故云離

繫是隨眠斷非伏煩惱所得離繫果以後煩惱還復
生故。

【疏】又解隨汝意至所起無堪任性者此釋論中或二
所起無堪任性文也隨汝意者意說此解隨前師解
二愚通現及種彼二所起無堪任性名為麤重非現
非種無別體故下文引例如下自解。

【論】如入二定說斷苦根者即欲界中苦受所引不安
隱性名苦麤重雖至初定眠識等中初定力微未能
發生殊勝喜樂及勝輕安未遍適悅故未能伏斷彼
苦麤重與二定相違故彼斷又婆沙論八十一云問
離欲染時斷憂及苦契經何故說第二定而滅苦耶
答依過苦對治故作是說謂離欲染雖斷苦根而未
名為過苦對治於初靜慮得離欲時是苦對治故說
苦滅解云苦對治者謂初靜慮過苦對治即第二靜
慮也如彼廣說。

【疏】後諸地麤重准此為二解者然巳後諸地皆言由
斯此地說斷二愚及彼麤重者皆准此中二解初解
說斷二愚即是二愚現行及彼麤重即是二愚種子
第二解云說斷二愚即是二愚現行種子及彼麤重
即是二愚上無堪任性故後次諸地說斷愚麤重皆
准此二解。

【疏】此中意說至通染汙故者意云取所知障者以菩
薩入見道時必用法空觀斷惑故云實通二障意取
所知以世親攝論說十無明非染汙者望二乘說若

望菩薩亦是染汙而治十種無明故立十地說十無
明非染汙者意證菩薩斷障是所知障。

【疏】以無明即是十障品之愚等者意說若取煩惱不
取所知障者即十無明亦是染汙以無明即是十障
品之愚故又問無明既與障別何將以不染汙無明
證所知障亦非染汙耶答無明即是十障品愚所以
相從名不染汙但望二乘若菩薩亦染汙也故下云
離十障外立無明故明知別也。

【疏】何意至二障種者此問意云何故不說初地無明
對二乘許是染汙通二障種答如下云煩惱染汙三
乘共斷非此所說此中但說不共故所以初地無明
但說不染故故世親論云又所治障有其十故立十
地別明知不約二乘染汙煩惱等說。

【疏】即攝論本云法界中有十不染汙無明者按攝論
本云以於十相所知法界中有十無明所治障住釋
曰由彼十相所顯真如名十相法界十相者即十障
也即斷十重障證十真如也又云應知如是無明於
聲聞等非染汙於諸菩薩是染汙其十無明各一一
如下疏中牒也准此故知異生性障非十無明以異
生性是染非無記故非唯智障亦障無為故。

【疏】巳得現觀至非不染汙者此意說引對法云得現
觀者即是巳得見道於十地修道位中唯修習俱生
所知障之對治道斷十地所知障也故不約見道斷
異生性分別障說明知異生性障不是十無明數故

唯十無明不染汙性若取異生障為十障者即十無
明通染汙性以異生障中有煩惱障是染汙故故世
親七之攝論中立十無明十障者即約初地中住地
心滿地心巳去及障後九地中入地心住滿地心等
以立十無明十障也不約初地初心者以此心中斷
分別異生性障所以不說與此論別如下說。

【疏】離十障外說十無明故十無明者即是所知障無
明亦不取所知障中欲貪慢等為十無明也故知十
障者即是所知中攝餘貪慢等言二障三處過者如
下自解故下云煩惱麤重一一皆有三住斷義彼處
解也。

【疏】亦斷俱生所知一分者十地所斷皆有俱生唯說
初地故言一分故初地中初入地心斷分別異生性
障至住滿心中斷俱生一分所知障此障非十障斷。

【疏】今十障中從初說故不說者意云唯識中說十障
者即約十地中初入地心斷障說不約障住地心滿
地心說十障也亦如異生性障即是初入地心斷二
邪行障即是第二地入地心除巳得諸地皆准此知。

【疏】時既淹久謂二僧祗者即是住地心滿地心名二
僧祇也據實而言謂從上忍而入初地正入見道中
乃至真見道兩重十六心等時節經年月劫夫多少
相似亦不是在見道中為經於一僧祇劫也今者即
初假設在見道中時節經於一僧祇劫中是初入地
心即斷見道二障而不斷修道所知障即初地中餘

住地滿心中亦應斷俱生所知障然此中即分三十
三阿僧祇劫初地前為三僧祇劫即三十心為三僧
祇也又於十地之中地中皆有入位心住地心出地
心名為三僧祇劫十地中即有三十僧祇劫并地前
有三十三僧祇劫然此中分大中小若地前名大以
一阿僧祇劫總分為三僧祇劫故名為大若八地至
十地名中以一大阿僧祇劫總分為九劫故從初地
至七地名小一大僧祇劫分作二十一劫故即三七
二十一名大阿僧祇劫即約八百里石盡為一劫若
三十三小僧祇劫即約晝夜月時年等以明也言一
地三時者即入住出三心也。

【疏】更不斷修惑地有九故者意云若初地住心巳去
而更不斷修惑者即修道但合有九地修惑不論說
九地修惑既言十地修惑明知初入地心巳去亦斷
修道俱生所知障。

【疏】又攝論第十八帋說至證佛一切智者如毒呪所
害者意說煩惱彼悲皆所伏由如惡毒彼呪所害世
親釋云留惑至惑盡者以留隨眠菩薩不如聲聞速
趣圓寂彼至究竟盡諸煩惱應證佛一切智。

【疏】不爾如來大悲最極應留煩惱者意說菩薩本意
不趣斷煩惱又意欲將煩惱助悲願受生名留不欲
斷煩惱唯助大悲而受生名留也若唯助大悲不受
生名留者如來亦應留煩惱假有大悲不受生故由
此故知菩薩不趣煩惱斷擬得助悲取受生而巳。


【疏】邪行於眾生身等障者意云此邪行即障於有情
等起誤犯三業名邪行障意說邪行即是於眾生身
等誤犯身等三業行名邪行障此邪行即障名邪行
障持業釋初地尚有障第二地入二地時便能永斷。

【疏】若障智三業者意云所知障發三業但能障法空
智然此業不能招異熟果。

【疏】此文所明但是等流增上業果者意云此論中說
所知障發業得果者但是等流增上不是異熟果。

【疏】如心王等性非縛者即心王遍行別境不定四等
體雖遍不善性然不是縛法但由俱生煩惱為能縛
其心等是所縛故煩惱有覆不善性皆是縛也。

【疏】今實義者難不善心俱仍名無記者意說所知障
與煩惱同體者煩惱既是不善其所知障亦是不善
性然所望各別不善性所知障若望二乘是無覆性
若望菩薩是有覆性然獨行所知障即不能感異熟
果名所知障與煩惱同體是不善性者亦能感異熟
果疏中且約獨行所知障說不招異熟也。

【論】由斯二地說斷二愚至三業者此初解也一微細
誤犯愚即是能誤犯三業之愚即與愚同時餘貪慢
等所知障等皆是此微細誤犯愚也若第二種種業
趣愚即唯所起三業此中即無明等愚即此三業是
愚品類且名愚也尸羅者此云性善體性是善非惡
無記故。

【疏】不可言能取趣名趣者然第二地中斷種種業趣

愚者趣即是惡業趣名趣毀責為名如說二形等名
人中惡趣也今言趣者亦非是能取五趣中異熟果
名趣也。

【疏】餘論中言身等業者至巳攝盡故者意云如十地
及攝論釋邪行障皆言邪行於眾生身等障舉身等
等意語二業即總三業為邪行障今此論中但言邪
行障即攝三業盡也此即會論不同所由。

【論】或唯起業不了業愚者第二釋云經二愚若依此
解愚唯取無明為體亦不取所發三業為二愚體初
微細誤犯愚者是此第二解中唯起業愚二種種業
趣愚者是此第二解中不了業愚也。

【疏】云非所發等者但取能發無明名愚不取所發三
業故云非所發業此亦非必能發業者意說不了業
愚此無明但不了業此必不能發故云此亦非必能
發業也。

【疏】境用別故者境者即無明境謂三業也用者即無
明用也即起業不了業是無明行相用也別者即無
明行相故緣境者各別初愚即能起業第二愚即唯
不了業故境別也。

【論】三闇鈍障至修法忘失者十地云闇相障世親論
云名遲鈍障謂貪同體鈍所知障三慧明利法故名
闇鈍障闇鈍即障持業釋也若總相出體是所知障
中俱生一分若別出體即貪同體及隨惑中失念同
體所知障中一分為性由此障力令聞思等有忘失

故。

【疏】今即初二攝即是聞持陀羅尼者意云由聞彼能
詮教法及所詮義即陀羅尼方能持彼法義令不忘
失。

【疏】及彼所發殊勝三慧等者意此能障勝定及障總
持亦障勝定所發修意亦障總持發聞思慧論合為
文故云及彼所發殊勝三慧此中且約散總持親能
發聞思二慧若定中總持即不能發緣教聞思也縱
云能發聞思者皆是義說非實爾也。

【疏】即由於五欲起貪乃至及修慧者此欲貪愚即欲
貪之愚名言貪愚即是欲界繫由起欲界中五欲貪
故即能障上二界中勝定及定所發修慧准此文即
前初二地菩薩由有五欲貪故即合實有妻子若第
三地巳上乃至佛地皆許示現有妻子所謂羅睺羅
耶輸等明知縱有欲貪何必實有妻子為欲化生亦
同其事示現有者現實無妨故我世尊四攝化中有
同事化也問此貪俱所知障體入第三地究竟盡不
若不盡者如何此說彼既永斷欲貪隨伏若巳盡者
如何七地巳來猶起貪等解其未盡且隨相顯故說
永斷言脩慧與定相近者要由勝定方發修慧修慧
與定相隣故云相近。

【疏】以聞思與聞持相近者聞持即是總持總持能發
聞思二慧故云相近由聞持法義生聞思慧也是非
一障體義說二障體各別所以各別障也非一分障

體義說為二障據實而言亦勝障如障修亦障聞思
障聞思亦障修也隨相亦說二障非必定然此亦聞
持陀羅尼之愚依主釋也。

【疏】十地云解法慢障至我見慢等是者此地菩薩由
解法義而生於慢名解法慢障即前三地有麤解法
慢若至此地亦有細解法慢也即我見慢等者此出
微細煩惱現行障體即是第六意識中具生我見等
是為所知障與彼意識中身見等同體故彼名是依
主釋即微細煩惱現行之障尅實此障用所知障法
執為體若等取我所邊見者論中舉身見等邊見舉
我見等取我所見及等取癡慢我愛定法愛等皆是
此障品也。

【疏】遠隨現行故者此俱生身邊見等法無始巳來久
遠行至於第四地得遠隨現行名既以身無始來遠
行故煩惱隨身得遠行名由障第四地捨此地中故
疏以下品解論中微細障有義彈云應說此微細障
地地中第九品攝不應說為是三品中下品攝詳曰
若爾者見等餘惑第九品者一切應是此中微細障
以是下品故若許爾者即應一切地中第九品惑總
此地斷盡應名佛故既有此濫故疏主以三品中是
下品攝遮簡尤善也。

【疏】餘准此釋者意云身見等既爾餘慢愛等與身見
等俱起者皆准是釋以最下品是微細義。

【疏】由有身見等俱愛迷執身故至即通障者言身見

等取邊見言等等取我所見由起身見能障觀法無
我由起邊見邊見中以有常見能障觀心無常俱愛
能障觀身不淨觀既是執我者是即由有我愛也然
身見等正障四念處亦通障餘四正斷五根五力菩
提分法也今若能觀身不淨即能除貪觀心無常除
邊常見觀法無我能除身見等。

【疏】亦顯巳上所知障立煩惱名至立煩惱之名者然
此十障皆約所知障與煩惱同體俱起者說如言微
細煩惱現行障即所知障從煩惱立障名也。

【疏】二身見者至亦起對治者二身見如疏兩解有義
云法執之中有我我所二身見故者詳曰雖薩迦耶
見兼攝我所觀今文勢不取我所品所以者何答如
論明二身見巳即問寧知第六識俱既與第七相對
問答第七豈許有我所見由斯故疏第二解勝。

【疏】若此是彼第七識俱七地以前巳許滅者意云若
此身見是第七識俱身見者即應此見第四地中除
滅若許爾者即應貪嗔等餘煩惱巳前滅以無依持
故如八九十地。

【疏】一害伴謂前五地諸不俱生現行煩惱是俱生煩
惱現行助伴者意說諸不俱生者即貪癡慢等不與
身邊二見俱生名不俱生仍彼身邊二見前後引起
言俱生者即貪癡慢等與身邊二見同念俱起即不
俱生煩惱與俱生煩惱而作伴也然俱生煩惱及身
邊見等以相麤故第四地中斷其不俱生煩惱細故

至第五地斷即不俱生煩惱名為害伴謂不俱生煩
惱是他伴今被害故所以不俱生煩惱得害伴名據
此解即第五地斷害伴隨眠今勘解深密經文此解
為正有云俱生煩惱是不俱生家伴第四地中除名
斷害伴者未可依違經文故。

【疏】二羸劣者煩惱不由身見身邊二見引起者即第
六七地斷也。

【疏】身見等言非唯貪癡慢至違菩提分法者此釋等
字謂身見等等取定愛法愛等隨煩惱即八大隨惑
八大隨惑皆遍染心故與身邊二見俱生亦第四地
斷也然定愛法愛不與身邊二見俱起然於餘位別
頭起故定愛即於四禪八定尚生貪著即是上界中
味定也法愛者於所得大乘十二分教法而生愛著
名為法愛意說初二地中由有欲貪即貪五欲境界
故能障上二界及無漏教法若入第三地中即斷欲
界貪故得上界定及無漏教法以得勝定及無漏教
法故於此中深生貪愛故名定愛法愛定愛法愛是
上界障上地法故即此貪愛亦能障觀身不障若作
不淨觀時亦除定愛也至第四地中既斷定愛法愛
故於定及教方得自在其貪癡慢等與身邊見俱起
亦四地中斷以作不淨觀時違此貪等故問小乘人
作菩提分法觀而證小乘果菩薩既作菩提分法觀
何故不取小果答二乘人作不淨觀時而取相故執
為實故所以但得小乘果菩薩但為遍學諸道作菩

提分法觀時以不取相不觀為實以無所得為方便
亦不見淨與不淨亦不見身與不身但若無上菩薩
不求小果五地作四諦六地作緣生觀等皆准此知
所以說四五六地菩薩相同二乘者據此觀行說及
別別法故者所謂無量陀羅尼門三摩地門隨分修
行眾多行因名別別法前地照了大乘法教等者此
說前第三地第三地中以無漏慧光照了大乘等是
故前地名發光地。

【論】由斯四地至亦永不行者意云此中所說定愛法
愛同體俱起所知障攝由彼斷故二愛不行故金光
明經云味禪定樂起愛與無明以味微妙法有起愛
無明等論五於下乘般涅槃障者此依主釋即般涅
槃之障由此障故猒離生死樂求涅槃未能捨離一
向背趣名樂涅槃即用背趣二種作意以為體性世
親攝論障名與此論同。

【疏】十地云身得我慢障者然古譯十地文錯既第四
地中巳斷身邊見及俱起者巳伏不起何呪第五地
中更有我慢等耶故知錯也。

【疏】無差別道者於此地中觀四諦真如不見生死涅
槃欣猒差別故名無差別道。

【論】六麤相現行障者於四聖諦觀苦集染相道滅淨
相麤相現行障於六地無染淨道即麤相現行之障
依主釋即所知障由此障故執彼四諦染淨二相而
現行故入六地中能斷此障。


【疏】由前地觀四諦至說此為麤者前五地中作四諦
觀因果名麤相者謂苦集二諦者謂滅道若第六地
觀十二支無明緣行等為因果時即前地觀十二生
死因果故名為細謂五地中作苦集觀即有染相能
障六地中緣起道滅觀若淨滅道相觀即障六地無
淨相故前地中有染淨相障六地中無染道無染淨
道者緣彼無染淨真如名無染淨道。

【論】由斯六地說斷二愚及彼麤重至執有淨者解深
密云一現行觀察行流轉者即是能緣苦集諦觀彼
所觀行流轉故名為現觀察行流轉愚從能觀智及
所觀境以立其名即依主釋二相多現行愚者謂觀
滅道淨相多現前緣彼相故名相多現行愚亦依主
釋金光明云還滅相數於心現執彼淨相無明為性。

【疏】雖作無相少時能故者謂前五地數起後得觀作
還滅淨相未能多時住無分別無相觀中故下說云
前之五地有相觀多無相觀少於第六地有相觀少
無相觀多第七地中純無相觀。

【論】七細相現行障至便能永斷者意云前六地中雖
離四諦麤染淨相而有緣起微細流轉生滅之相及
彼流轉還滅之相者生相即是流轉中生也滅相者
即是還滅之滅相形前四諦流轉還滅故名細相現
行障此即細相現行之障是依主釋世親攝論名亦
同此十地論云細相習障此漸微細相習障。

【疏】細相現行執有生者至還滅相者解云今第七地

中妙無相道前六地中作緣起觀由執有細生滅相
言生相者即雜染觀其觀有順逆言順者由無明故
行生由行故識生乃至老死亦爾言逆觀者老死由
誰生由生故生生由誰生由有故生乃至行望無明
亦爾即細生相也言細滅相者順逆同前順者由無
明無故行無由無明滅故行滅乃至由生無故老死
無由生滅故老死滅逆觀者由老死無故生無由老
死滅故生滅乃至行無故無明無行滅故無明滅此
是細滅相現行也。

【疏】即真如觀中起於有觀者以無相智故化眾生也
故云即空方便智發起有中殊勝行。

【疏】冥真俗二境者即是一心緣二境即合二諦一度
緣也合本後二智者即是一智起二智用也緣真時
名空緣俗時名有。

【疏】不同五地者前五地中雖真俗合觀極難也此第
七地中任運觀真俗境故與前五地別也。

【疏】以十種方便智發起殊勝行者意云以十方便智
進入第七地於第七地中還能於空中發殊勝有行
十方便智廣如十地第九恐繁不錄。

【疏】於無作行中生樂心等者無作即是無相樂心即
是作意希望懃求心即於無相中作意懃求也。

【疏】攝論云於無相作行者即是於無相中作功用行
也此障亦是依主釋即加行之障。

【疏】此即寬遍便於相中至實別所依者然相寬即通

情非情自身他身為體非情器世間等皆是相故土
即狹唯是所居止處名土即於相中分別出一分器
世間名之為土然相是實四者四大是所依土即假
是能依所以有相非土為土皆相也。

【論】由斯八地說斷二愚至攝土相一分者初愚名於
無相作功用愚者金光明云於無相法多用功力無
明為性是依主釋二名於相自在愚者意云由斯障
故令觀土相不得自在故金光明云執相自在難可
得度無明為性亦依主釋此亦攝土相一分故者此
釋通外難謂外難云既言不自在愚應不能攝土自
在愚如何不說土自在愚故作此通云此亦攝土相
一分故又深密所說相自在言亦攝於土故相寬土
狹寬攝狹故。

【疏】若等流後得智法執猶起至如何可說二觀等流
別也者等流者即後得智從根本智流出名為等流
此中問意八地巳上菩薩常無漏無出觀如何生空
後得智法執猶起又如何二觀有別若爾生空起引
法空法空應是生空智若法空引起生空生空應是
法空智也。

【疏】答由無分別生法二觀近遠勢用所引故者意說
生法二空觀前後相引非二觀並入由法空根本智
引起法空後得智故法空後得為近由法空後得智
引生空根本生空根本引生空後得生空後得望法
空智為遠也如前巳說即如前第五卷說。


【疏】諸佛七勸方能進修者此第八地中但有諸佛七
觀而無摩頂事若第十地菩薩在大自在宮中亦勸
生摩頂然七勸云汝巳二萬劫勤修於妙行云何不
精進無相海中住既被勸巳起行化生今此第九障
亦是依主釋。

【論】一於無量至自在愚者此𠎝深蜜經中所說初愚
意云無量法所說陀羅尼者是義無礙解智於無量
名句字陀羅尼即是法無礙解智後後慧辨陀羅尼
者謂詞無礙解智故陀羅尼言貫通三種至心釋初
愚障三無礙解所由先釋三無礙解也菩薩於第九
地中得義無礙解於一義上明無量義門皆得自在
餘者唯如愚能障此三無礙解也。

【疏】後後慧辨等可解者論言展轉訓釋即是解後後
慧辨之義。

【疏】或極少於一方至諸法上名等者即是諸佛以一
語言音聲演說無邊契經海即以少會多也九地雖
非佛義意同此。

【疏】於一方一念聲中現諸方一切音聲者即如佛以
一音演說法眾生隨類各得解義意相似。

【疏】迅辨者即懸河隨詮不遲細故應辨者應眾生根
器而為說法不增減故捷辨者謂須言即言無謇吃
無疎謬辨者所說法皆不邪錯故無斷盡辨者相續
連環終不竭故豐義味辨者一言詮含理事故一切
世間最勝妙辨者具足甚深如雷清徹遠聞等故八

即高下清濁小大等是也此釋世間最勝妙辨高者
即上聲也下者即入聲清者謂清聲濁者即濁聲小
者如為一人說法唯一人聞餘眾生雖在會坐而不
聞也大者從眾若遍三千界菩薩說法聲亦遍三千
界。

【論】十於諸法中至不得自在者意云由此障故令智
於諸法中不得自在故名不得自在障是持業釋論
其體性非但障智亦能障神通等即所知障一分為
體。

【論】入十地至及所含藏者問後後地中所有功德前
前地中頗亦得不答亦許得故瑜伽四十八云如是
所說後後住中支分功德非前前住一切都無然下
品故不隨其數當知即彼展轉修習成中上品於餘
五地證得成滿方得乃建立。

【疏】所障微細亦秘密故者然此中從所障法以立障
名如言大神通愚等此二愚並依主釋於後後地勝
功能法名微細亦秘密也。

【論】此地於法等者意云此第十地於諸法中雖得自
在由餘煩惱微細所知障故未名最極故說此障名
為餘障餘即障故是持業釋即用二障為其體性。

【疏】於業自在義者義者即是道理也即於業自在義
至名法持故者意指此法中而得自在陀羅尼門此
云總持故云總持及定并業等皆名為法也以法寬
故總名法也問此用何智斷此餘障解云平等性智

妙觀察智依金剛喻定共斷此障所證同故此通根
本及後得二智而差別者根本雙斷迷理迷事其後
得智唯能斷迷事障故此二愚並依主釋即所知煩
惱二障種子為其自性。

【疏】用法無礙解智知諸法自相者即是知色等諸法
自相。

【疏】知不壞說諸法者即不壞性而說諸法。

【疏】而不斷假名法說者意云菩薩雖知假名還依假
名說法故云不斷假名也。

成唯識論疏義演卷第十二末
