










大方廣佛華嚴經䟽鈔會本第六十三之一　翦四
唐于闐國三藏沙門實叉難陀　譯
唐清涼山大華嚴寺沙門澄觀撰述

「爾時善財童子一心正念法光明法門深信
趣入專念於佛不斷三寶歎離欲性念善知
識普照三世憶諸大願普救眾生不著有為
究竟思惟諸法自性悉能嚴淨一切世界於
一切佛眾會道場心無所著。」

【第四彌伽寄生貴住亦具六分第一依教
趣求中二先念前友教十句初總即前所
得法門深信已下皆別起觀修文顯可知
(寄生貴住者生佛法家種性尊貴故)。】

「漸次南行至自在城求覓彌伽。」

【後漸次下趣求後友。】

「乃見其人於市肆中坐於說法師子之座十

千人眾所共圍繞說輪字莊嚴法門時善財
童子頂禮其足繞無量帀於前合掌而作是
言聖者我巳先發阿耨多羅三藐三菩提心
而我未知菩薩云何學菩薩行云何修菩薩
道云何流轉於諸有趣常不忘失菩提之心
云何得平等意堅固不動云何獲清淨心無
能沮壞云何生大悲力恒不勞疲云何入陀
羅尼普得清淨云何發生智慧廣大光明於
一切法離諸闇障云何具無礙解辯才之力
決了一切甚深義藏云何得正念力憶持一
切差別法輪云何得淨趣力於一切趣普演
諸法云何得智慧力於一切法悉能決定分
別其義。」

【第二乃見其人下見敬諮問中三初見次
敬後而作下諮問於中二先自陳發心後

而我下正問有十二句初二句總餘十句
別釋通橫豎橫釋可知豎配十地一證發
心故不退二不誤犯故三得禪定故四精
進故五入俗故須總持六般若現故七權
實雙行為甚深義得觀察智慧地故具足
辯才八無功用方為正念九力增上故十
智增上故。】

「爾時彌伽告善財言善男子汝巳發阿耨多
羅三藐三菩提心耶善財言唯我已先發阿
耨多羅三藐三菩提心。」

【第三爾時彌伽下稱讚授法中二先稱讚
法器後授巳法門前中二初審定。】

「彌伽遽即下師子座於善財所五體投地散
金銀華無價寶珠及以上妙碎末栴檀無量
種衣以覆其上復散無量種種香華種種供

具以為供養。」

【二彌伽遽即下敬讚於中二先敬後然後
起立下讚今初所以師禮資者以菩提心
是佛因故能廣出生諸功德故故法界無
差別論云敬禮菩提心者如人禮白分初
月不禮滿月以希現故滿月由此故又發
心畢竟二不別如是二心先心難是故我
禮初發心人況未說法未定為師後授巳
法方升本座不乖重法前諸知識而不爾
者為僧敬俗事不便故(今初所以師禮資下徵釋所以上徵
問以菩提下答先正釋以敬法重人故又發心畢竟下引經涅槃三十七至迦葉讚
佛前來巳引今當更引具云發心畢竟二不別如是二心先心難自未得度先度他
是故我禮初發心初發巳為天人師勝出聲聞及緣覺如是發心過三界是故得名
最無上今畧引三句耳上引他經若當經中其文繁博下慈氏中發心功德品上下
善友亦廣稱讚况未說下別立禮之所以言不乖重法者以師禮資義似自輕昇座

方說不乖重法者涅槃第六云有知法者若老若少故應供養恭敬禮拜猶如事火
婆羅門如第二天奉事帝釋佛言我於經中覆相說是不為學聲聞人但為菩薩釋
曰由後義故故下通難云為僧敬俗事不便故即約聲聞不輕佛法若是菩薩常不
輕是四眾皆禮故為重法)。】

「然後起立而稱歎言善哉善哉善男子乃能
發阿耨多羅三藐三菩提心。」

【後讚中二先讚發心後善男子應知菩薩
下讚其求友前中二初總讚。】

「善男子若有能發阿耨多羅三藐三菩提心
則為不斷一切佛種則為嚴淨一切佛剎則
為成熟一切眾生則為了達一切法性則為
悟解一切業種則為圓滿一切諸行則為不
斷一切大願則如實解離貪種性則能明見
三世差別則令信解永得堅固。」

【二善男子若有下別讚於中三初有十句

因德深廣斯德終成功歸初發而汝能發
是謂希奇其相多同初發心品此中亦具
深直悲心可以意得。】

「則為一切如來所持則為一切諸佛憶念則
與一切菩薩平等則為一切賢聖讚喜則為
一切梵王禮覲則為一切天主供養則為一
切夜叉守護則為一切羅剎侍衛則為一切
龍王迎接則為一切緊那羅王歌詠讚歎則
為一切諸世間主稱揚慶悅則令一切諸眾
生界悉得安隱所謂令捨惡趣故令出難處
故斷一切貧窮根本故生一切天人快樂故
遇善知識親近故聞廣大法受持故生菩提
心故淨菩提心故照菩薩道故入菩薩智故
住菩薩地故。」

【次則為一切下十王敬護後則令一切眾

生界下外益眾生。】

「善男子應知菩薩所作甚難難出難值見菩
薩者倍更難有。」

【第二讚求友中以菩薩難遇而能求能遇
故知善財是深法器亦預誡求友之心故
觧脫處歷十二年不生疲厭於中二初總
讚機應難得。】

「菩薩為一切眾生恃怙生長成就故為一切
眾生拯濟拔諸苦難故為一切眾生依處守
護世間故為一切眾生救護令免怖畏故菩
薩如風輪持諸世間不令墮落惡趣故如大
地增長眾生善根故如大海福德充滿無盡
故如淨日智慧光明普照故如須彌善根高
出故如明月智光出現故如猛將摧伏魔軍
故如君主佛法城中得自在故如猛火燒盡

眾生我愛心故如大雲降霔無量妙法雨故
如時雨增長一切信根芽故如船師示導法
海津濟處故如橋梁令其得度生死海故。」

【二菩薩為下別讚善友於中二先法後喻
有十三喻初二喻恃怙次四喻拯濟次君
喻依處餘喻救護。】

「彌伽如是讚歎善財令諸菩薩皆歡喜巳從
其面門出種種光普照三千大千世界其中
眾生遇斯光已諸龍神等乃至梵天悉皆來
至彌伽之所彌伽大士即以方便為開示演
說分別解釋輪字品莊嚴法門彼諸眾生聞
此法已皆於阿耨多羅三藐三菩提得不退
轉。」

【第二彌伽如是讚歎下授巳法門中二先
現通益物令其日覩後彌伽於是還升下

升座說授令其聽聞今初言輪字品莊嚴
法門者賢首引日照三藏解云輪有多義
一約字相楞伽中云字輪圓滿猶如象迹
等二約所詮盡理圓備如輪滿足三約用
謂妙音陀羅尼有轉授義滅惑義如法輪
等即輪字教法詮示莊嚴此釋巳佳今更
依毘盧遮那經第五別有字輪品彼經云
是徧一切處法門謂菩薩若住此字輪法
門始從初發妙菩提心乃至成佛於是中
間所有一切自利利他種種事業觀此字
而與相應即同毘盧遮那法身之體皆得
成就如最初阿(上聲)字即是菩提之心若謂
此阿(上聲)字輪猶如孔雀尾輪光明圍繞行
者而住其中即是住於佛位又阿(平聲長呼)娑
嚩三字總攝三部阿字如來部娑字蓮華

部嚩字金剛部隨一部中皆有五字所謂
字輪者從此輪轉而生諸字輪是生義如
從阿菩提字即轉生四字謂一阿字(上聲長呼)
是修行輪既已發心必修諸行二闇字是
成菩提輪既修行已必證菩提三噁字是
大寂滅涅槃輪即菩提所至四惡字(長呼)是
方便輪而阿字當中四字繞之從下次第
右旋亦如輪相舉一為倒餘字準之若行
者如是了達則能入陀羅尼門旋轉無礙
故名字輪品種種布列圓位故名莊嚴餘
如彼釋其字下深義至眾藝中當廣分別
所以次前而辨斯者前無礙解脫即無相
智光今將入俗兼存有無寄字表義又為
總持令不失故既為醫人亦以字輪消伏
障故聖教中生宜持字故(所以次前而辯斯者下二明次

第上問下答即密用毗盧遮那經意彼有偈云甚深相無相劣慧所不堪為化是等
故兼存有無說釋曰寄字即學有無相智如有偈云八葉白蓮一時開炳現阿字集
光色即存有也阿表無生義即存無也會之不二即是中道又為總持令不失者入
俗化導總持差別故既為鑒人下即直就有說從聖教中主約表位說)。】

「彌伽於是還升本座告善財言善男子我巳
獲得妙音陀羅尼能分別知三千大千世界
中諸天語言諸龍夜叉乾闥婆阿脩羅迦樓
羅緊那羅摩睺羅伽人與非人及諸梵天所
有語言如此三千大千世界十方無數乃至
不可說不可說世界悉亦如是。」

【第二升座說授妙音陀羅尼者標名能分
別下顯用此妙音持即前輪字法門然字
即四十二字音即十四音謂裒阿億伊等
以十四音徧入諸字故出字無盡若於音
窮妙則善萬類之言究聲明之論耳二處

互舉理實相成(然字即四十二字如眾藝處十四音初地已明)。】

「善男子我唯知此菩薩妙音陀羅尼光明法
門如諸菩薩摩訶薩能普入一切眾生種種
想海種種施設海種種名號海種種語言海
能普入說一切深密法句海說一切究竟法
句海說一切所緣中有一切三世所緣法句
海說上法句海說上上法句海說差別法句
海說一切差別法句海能普入一切世間呪
術海一切音聲莊嚴輪一切差別字輪際如
是功德我今云何能知能說。」

【第四善男子我唯下謙巳推勝中二先謙
巳結前言光明者智鑒妙音故後如諸下
仰推勝進別有十四句前四可知五詮深
密故六無餘說故七法融時法故八勝故
九勝中勝故次三可知十三十四即前所

得而言際者窮理盡性故(五詮深蜜者畧有三義一詮理
智即事而真三德涅槃名祕蜜藏等二蜜意故三具三蜜故)。】

「善男子從此南行有一聚落名曰住林彼有
長者名曰解脫汝詣彼問菩薩云何修菩薩
行菩薩云何成菩薩行菩薩云何集菩薩行
菩薩云何思菩薩行。」

【第五善男子從此下指示後友住林者方
便具足住眾德建立故年耆德艾事長於
人故稱長者於其身內現無邊佛境定用
自在故名解脫表此住位所修善根皆為
度脫一切眾生乃至令證大涅槃故(年耆德艾
者耆即長也艾亦老也事長於人者年德俱高也皆為度脫等者具足經云云何為
菩薩具足方便住此菩薩所修善根皆為救護一切眾生二饒益三安樂四哀愍五
度脫上四皆同初句有一切眾生六令一切眾生離諸災難七出生死苦八發生淨
信力悉得調伏十咸證涅槃皆如第六句有令一切眾生今䟽隨便引於二句)。】


「爾時善財童子以善知識故於一切智法深
生尊重深植淨信深自增益禮彌伽足涕泗
悲泣繞無量帀戀慕瞻仰辭退而行。」

【第六戀德禮辭。】

「爾時善財童子思惟諸菩薩無礙解陀羅尼
光明莊嚴門深入諸菩薩語言海門憶念諸
菩薩知一切眾生微細方便門觀察諸菩薩
清淨心門成就諸菩薩善根光明門淨治諸
菩薩教化眾生門明利諸菩薩攝眾生智門
堅固諸菩薩廣大志樂門任持諸菩薩殊勝
志樂門淨治諸菩薩種種信解門思惟諸菩
薩無量善心門誓願堅固心無疲厭以諸甲
冑而自莊嚴精進深心不可退轉具不壞信
其心堅固猶如金剛及那羅延無能壞者守
持一切善知識教於諸境界得不壞智普門

清淨所行無礙智光圓滿普照一切具足諸
地總持光明了知法界種種差別無依無住
平等無二自性清淨而普莊嚴於諸所行皆
得究竟智慧清淨離諸執著知十方差別法
智無障礙徃十方差別處身不疲懈於十方
差別業皆得明了於十方差別佛無不現見
於十方差別時悉得深入清淨妙法充滿其
心普智三昧明照其心心恒普入平等境界
如來智慧之所照觸一切智流相續不斷若
身若心不離佛法一切諸佛神力所加一切
如來光明所照成就大願願身周徧一切剎
網一切法界普入其身。」

【第五解脫長者寄具足方便住分六初依
教趣求中二先思念前教於中亦二初十
一句思修前法初總餘別後誓願堅固下

顯修之益(寄具足方便住者帶真隨俗習無量善巧化無住故)。】

「漸次遊行十有二年至住林城周徧推求解
脫長者。」

【二漸次下趣求後友十二年者昔云自分
勝進各修六度故亦顯徧觀十二住故亦
表不住十二緣故故云遊行若不住緣則
得解脫故下云得見。】

「既得見巳五體投地起立合掌白言聖者我
今得與善知識會是我獲得廣大善利何以
故善知識者難可得見難可得聞難可出現
難得奉事難得親近難得承接難可逢值難
得共居難令喜悅難得隨逐我今會遇為得
善利。」

【第二既得見已下見敬諮問中三初明見
敬而自慶者希望多年故。】


「聖者我巳先發阿耨多羅三藐三菩提心為
欲事一切佛故為欲值一切佛故為欲見一
切佛故為欲觀一切佛故為欲知一切佛故
為欲證一切佛平等故為欲發一切佛大願
故為欲滿一切佛大願故為欲具一切佛智
光故為欲成一切佛眾行故為欲得一切佛
神通故為欲具一切佛諸力故為欲獲一切
佛無畏故為欲聞一切佛法故為欲受一切
佛法故為欲持一切佛法故為欲解一切佛
法故為欲護一切佛法故為欲與一切諸菩
薩眾同一體故為欲與一切菩薩善根等無
異故為欲圓滿一切菩薩波羅蜜故為欲成
就一切菩薩所修行故為欲出生一切菩薩
清淨願故為欲得一切諸佛菩薩威神藏故
為欲得一切菩薩法藏無盡智慧大光明故

為欲得一切菩薩三昧廣大藏故為欲成就
一切菩薩無量無數神通藏故為欲以大悲
藏教化調伏一切眾生皆令究竟到邊際故
為欲顯現神變藏故為於一切自在藏中悉
以自心得自在故為欲入於清淨藏中以一
切相而莊嚴故。」

【二聖者我巳下自陳發心中先總後為欲
下別陳發心之相於中三初欲上窮佛境
二為欲聞一切下欲罄盡法源三為欲與
一切下欲齊菩薩行亦僧寶境文並可知。】

「聖者我今以如是心如是意如是樂如是欲
如是希求如是思惟如是尊重如是方便如
是究竟如是謙下至聖者所我聞聖者善能
誘誨諸菩薩眾能以方便闡明所得示其道
路與其津梁授其法門令除迷倒障拔猶豫

箭截疑惑網照心稠林浣心垢濁令心潔白
使心清淨正心謟曲絕心生死止心不善解
心執著於執著處令心解脫於染愛處使心
動轉令其速入一切智境使其疾到無上法
城令住大悲令住大慈令入菩薩行令修三
昧門令入證位令觀法性令增長力令修習
行普於一切其心平等唯願聖者為我宣說
菩薩云何學菩薩行修菩薩道隨所修習疾
得清淨疾得明了。」

【三聖者我今下方陳請問於中亦三初結
前生後謂結前發心之相便為請問之端
故云以如是心至聖者所二我聞聖者下
讚能誘誨三唯願聖者下請說所疑(謂結前發
心之相者如前經言為欲入於清淨藏中以一切相而莊嚴故即為請問云何得入
於清淨藏中等餘皆倣此)。】


「時解脫長者以過去善根力佛威神力文殊
師利童子憶念力故即入菩薩三昧門名普
攝一切佛剎無邊旋陀羅尼。」

【第三時解脫下正示法界分二初入定默
示後出定言答前中所以此中入定示者
亦顯此位定增上故文中三初彰入定因
緣宿善為因表自修故後二為緣主佛威
力表本覺故文殊念力顯信智故已彰善
財因文殊故二即入下舉定名體謂普攝
諸剎在於身中由唯心之智稱性總持令
如體用旋轉無礙故以為名。】

「入此三昧已得清淨身於其身中顯現十方
各十佛剎微塵數佛及佛國土眾會道場種
種光明諸莊嚴事亦現彼佛徃昔所行神通
變化一切大願助道之法諸出離行清淨莊

嚴亦見諸佛成等正覺轉妙法輪教化眾生
如是一切於其身中悉皆顯現無所障礙種
種形相種種次第如本而住不相雜亂所謂
種種國土種種眾會種種道場種種嚴飾其
中諸佛現種種神力立種種乘道示種種願
門或於一世界處兜率宮而作佛事或於一
世界歿兜率宮而作佛事如是或有住胎或
復誕生或處宮中或復出家或詣道場或破
魔軍或諸天龍恭敬圍繞或諸世主勸請說
法或轉法輪或般涅槃或分舍利或起塔廟
彼諸如來於種種眾會種種世間種種趣生
種種家族種種欲樂種種業行種種語言種
種根性種種煩惱隨眠習氣諸眾生中或處
微細道場或處廣大道場或處一由旬量道
場或處十由旬量道場或處不可說不可說

佛剎微塵數由旬量道場以種種神通種種
言辭種種音聲種種法門種種總持門種種
辯才門以種種聖諦海種種無畏大師子吼
說諸眾生種種善根種種憶念授種種菩薩
記說種種諸佛法彼諸如來所有言說善財
童子悉能聽受亦見諸佛及諸菩薩不可思
議三昧神變。」

【三入此三昧下明定業用即普攝等義於
中三初總明普攝次種種形下別彰廣多
三彼諸如來所有言下令善財聞見。】

「爾時解脫長者從三昧起告善財童子言善
男子我巳入出如來無礙莊嚴解脫門善男
子我入出此解脫門時即見東方閻浮檀金
光明世界龍自在王如來應正等覺道場眾
會之所圍繞毘盧遮那藏菩薩而為上首又

見南方速疾力世界普香如來應正等覺道
場眾會之所圍繞心王菩薩而為上首又見
西方香光世界須彌燈王如來應正等覺道
場眾會之所圍繞無礙心菩薩而為上首又
見北方袈裟幢世界不可壞金剛如來應正
等覺道場眾會之所圍繞金剛步勇猛菩薩
而為上首又見東北方一切上妙寶世界無
所得境界眼如來應正等覺道場眾會之所
圍繞無所得善變化菩薩而為上首又見東
南方香燄光音世界香燈如來應正等覺道
場眾會之所圍繞金剛𦦨慧菩薩而為上首
又見西南方智慧日普光明世界法界輪幢
如來應正等覺道場眾會之所圍繞現一切
變化幢菩薩而為上首又見西北方普清淨
世界一切佛寶高勝幢如來應正等覺道場

眾會之所圍繞法幢王菩薩而為上首又見
上方佛次第出現無盡世界無邊智慧光圓
滿幢如來應正等覺道場眾會之所圍繞法
界門幢王菩薩而為上首又見下方佛光明
世界無礙智幢如來應正等覺道場眾會之
所圍繞一切世間剎幢王菩薩而為上首。」

【第二爾時解脫下出定言告中四一明起
定二告善財下示定名體名如來無礙莊
嚴者總有五義一一切如來各具一切無
礙莊嚴二一一如來互徧無礙三一切如
來莊嚴悉入長者之身四長者徹見十方
佛海五長者智持不以為礙故無礙言兼
得旋持不違上文經家所序三善男子我
入出下明定業用(名如來無礙莊嚴總有五義者而文中皆含如
一云如來各具無礙莊嚴者即上經云種種光明諸莊嚴事若因若果若依若正即

無礙莊嚴也二一一如來互遍無礙者以身中現十方各十佛剎微塵數佛無雜亂
故三與長者身無礙者以身不大而剎不小亦無來去互遍無礙謂以含剎之身入
身中之剎無不充遍是內外一多無礙故新譯經云身與佛剎互相涉入不相障礙
即此便有重重之義謂含剎之身入身中之剎身中剎內之身亦能容剎所容之剎
亦能有身故身身無窮剎剎無𥁞四長者徹見等者經云見諸佛成正覺等尚令善
財見聞况長者耶故下出定告云我入出此定即見東方閻浮檀金光明世界龍自
在王如來如是等十方諸佛欲見即見五長者智持無礙者以是唯心三昧力故所
以出定能持能說故無礙言兼得旋持等者即第五義不違前來普攝一切佛剎無
邊旋陀羅尼普攝佛剎之義定中相顯而其智持不違總持)。】

「善男子我見如是等十方各十佛剎微塵數
如來彼諸如來不來至此我不徃彼。」

【四善男子我見如是下彰定體相即無來
去唯心觀故所以次前顯此定者唯心之
觀亦其要故亦顯此位知眾生界無量無
邊皆心現故於中二一結前所見體無來

徃。】

「我若欲見安樂世界阿彌陀如來隨意即見
我若欲見栴檀世界金剛光明如來妙香世
界寶光明如來蓮華世界寶蓮華光明如來
妙金世界寂靜光如來妙喜世界不動如來
善住世界師子如來鏡光明世界月覺如來
寶師子莊嚴世界毘盧遮那如來如是一切
悉皆即見。」

【二我若欲見下廣顯隨心見佛體相於中
四一明隨心念佛諸佛現前二然彼如來
下正顯唯心念佛觀體三善男子當知下
以唯心觀徧該萬法四是故善男子下結
勸修學令證唯心初中既了境唯心了心
即佛故隨所念無非佛矣何難見哉(既了境唯
心者上經云若人欲了知三世一切佛應觀法界性一切唯心造言了心即佛者經

云如心佛亦爾如佛眾生然應知佛與心體性皆無𥁞既境即是心心即是佛則無
境非佛况心心耶加以志一不撓精詣造微佛應剋誡于何不見)。】

「然彼如來不來至此我身亦不徃詣於彼知
一切佛及與我心悉皆如夢知一切佛猶如
影像自心如水知一切佛所有色相及以自
心悉皆如幻知一切佛及以已心悉皆如響
我如是知如是憶念所見諸佛皆由自心。」

【二觀體中初總明相無來徃(初總明相無來徃者體性
寂滅故)知一切下釋其所由所以上言普見
諸佛又無來去其故何耶了彼相虛唯心
現故(了彼相虛唯心現故者以我即寂之唯心叩彼即體之妙用能念所念何
動寂之相干)於中前別顯後結成別中文有四
對意含通別謂通顯唯心喻無來徃別喻
唯心兼明不出入等一如夢對般舟三昧
經云如夢見七寶親屬歡樂覺巳追念不

知在何處如是念佛此喻唯心所作即有
而空故無來去又云如舍衛國有女名曰
須門聞之心喜夜夢從事覺巳念之彼不
來我不往而樂事宛然當如是念佛此正
喻體無來往但隨心變(一如夢對下此之四喻唯影別喻餘
三皆通若凖新譯夢響二喻具通與別影幻一喻唯別無通今初夢喻彼經別喻云
如夢所見從分別生見一切佛從自心起上二句喻下二句合則夢境喻佛分別夢
因喻能念心故觀無量壽佛經云是心作佛是心是佛諸佛正遍知海從心想生緣
生非實故能所見空無徃來也般舟下引證此經有三卷題云般舟三昧經一名十
方現在佛悉在前立定經後魏沙門支婁迦識譯在羅閱祇加隣竹園說跋陀和菩
薩問第一問事品今引亦第一卷行品第二佛先令遠惡近善修此念佛三昧故舉
諸喻示念佛相經文浩博今䟽畧引今當具引一喻經云何因緣致現在諸佛悉在
前立三昧如是跋陀和其有比丘比丘尼優婆塞優婆夷持戒完具獨一處止心念
西方阿彌陀佛今現在隨所聞當念彼國去此千億萬佛剎其國名須摩提佛在眾
菩薩中央說經一切時常念阿彌陀佛佛告跋陀和譬如人臥即於夢中見有種種

金銀珍寶或復夢父母兄弟妻子親屬知識相與娛樂喜樂無比及其覺已為人說
之如是跋陀和若沙門白衣所聞西方阿彌陀佛當念彼佛不得缺戒一心專念若
一晝夜若七日七夜過七日已後見阿彌陀佛於覺不見於夢中見之譬如夢中所
見不知晝夜亦不知內亦不見外不用在𡨋中故不見不用有所蔽礙故不見如是
跋陀和菩薩當如是念時諸佛國界名大須彌山其有幽𡨋之處悉為開闢目亦不
蔽心亦不礙是菩薩摩訶薩不持天眼徹視不持天耳徹聽不持神足到其佛剎不
於是間終不生彼間佛剎耳乃見便於此間坐見阿彌陀佛聞所說法悉受持得從
三昧起悉能具足為人說之釋曰次下即有須門女喻從七日已下即示合相取如
夢見無定實義彼經有多夢喻今但引二前七寶喻喻即有而空覺無所得故後如
夢喻喻空不礙有有即事故然合二不二為中道義故但取意畧引其二又約義別
說心性如境觀如緣想觀成如夢此唯就於能行人合又法身如境報身如想應身
如夢此唯約佛境合又彼佛如境行人如想見佛如夢所見雙約感應此三釋釋經
通喻一切諸佛及以我心皆如夢故言有女名須門者經有三人以念三女經云譬
如有人聞墮舍利國中有[婬-壬+(工/山)]女名須門若復有人聞[婬-壬+(工/山)]女人名即凢和利若復有人
聞優婆須然經言小隱若賢護全同而文分明經云復次賢護如此摩伽陀國有三

丈夫其第一者聞毗耶離城有[婬-壬+(工/山)]女名須摩那彼第二人聞有[婬-壬+(工/山)]女名菴羅波離彼
弟三人聞有[婬-壬+(工/山)]女名蓮華色彼既聞已各設方便繫念勤求無時蹔廢彼三人實未
曾覩如是諸女直以遙聞即興欲心專念不息後時因夢謂在王城與彼女人共行
欲事欲事既成求心亦息希望既滿遂便覺寤寐已追念夢中所行如所聞見如所
證知如是憶念來詣汝所具為汝說汝應為彼說法隨順教化令其得住不退轉地
究竟成就阿耨多羅三藐三菩提彼於當來必得成佛名曰善覺又云如舍衛國等
者即智論第六似引此緣而有小異論云如佛在世三人為伴聞毗舍離有[婬-壬+(工/山)]女名
菴羅婆和舍衛國有[婬-壬+(工/山)]女名須曼那王舍城有[婬-壬+(工/山)]女名優鉢羅盤那並端正無比三
人各聞長念心着便於夢中與彼從事覺己心念彼人不來我又不徃而[婬-壬+(工/山)]事得辦
因是即悟諸法亦爾於是共至跋陀婆羅菩薩所而問其事菩薩答言諸法實耳皆
從念生菩薩乃為其方便說法皆得不退轉地釋曰大意同經但闕授記耳然經論
大意却顯念見佛竟方悟性空有無無礙與䟽意同也)二水影對中
若月滿秋空隨水而現澄潭皎淨則月影
圓明水濁波騰則光昏影散有水月現曾
何入來無水影空未曾出去雖水中見月

誰能執持心之定散準喻思擇(二水影對中等者乃
別喻心但喻水為影緣故若取通意則心佛皆影然新譯經亦是別喻而加於器可
喻淨身而般舟經亦有影喻具水面鏡像以喻自見非從外入非從內出正與䟽同
明非入出兼唯心義䟽心之定散凖喻思擇者然水有四類一清二濁三動四靜合
中水濁對前皎淨波騰對於澄潭以法就喻通有二義有惑無信為濁有信無惑為
清散亂為動有定為靜四事交絡成多句數一水濁而動若黃河汩流此喻有惑無
信又多亂想二濁而不動如稀泥無波喻如有惑無信并無攀緣然此一句曲有多
義一有惑而靜二無信而靜愚癡之定也三清淨而動喻無惑有信而多覺觀對上
第二亦有三義一無惑而亂二有信而亂三明了而亂四清而且靜喻無惑有信而
定畧舉定散寶含清濁而第一人設有念佛而見佛者如黑象脚加晱爍不定第二
人見同灰炭色安住不動第三人見或覩相好忽有忽無乍離乍合第四人見則色
相端嚴凝停不亂唯見唯靜逾觀逾明今同第四而念見也故法華云深入禪定見
十方佛故䟽云心之定散凖喻思擇然其大意佛既如影安有有無一多勝劣去來
入出等相非空非有中道觀成若水喻心性則佛之月影皆是眾生真心中物心佛
交徹真唯心也)三如幻對如幻非實則心佛兩亡

而不無幻相則不壞心佛正喻空有無礙
故即無來去不妨普見見即無見常契中
道(三如幻對但有通喻新經別喻云又知自心猶如幻術知一切佛如幻所作謂
有能幻法方有幻事無能念心無所見佛䟽中具顯三觀初空觀次而不無幻相下
即假觀後正喻下中道觀也)四如響對以心為緣而佛
響應佛無分別以佛為緣而心見佛心何
去來此但總喻緣成之義(四如響對亦唯通喻新經別喻
云譬如空谷隨聲𤼵響悟解自心隨念見佛釋曰此唯一義則法身如空谷自心如
𤼵聲見佛如響應而䟽釋經通相之喻心佛皆響故兩句釋之初喻佛如響則谷等
同上後以佛為緣下喻心如響則以自性清淨心為空谷佛應為聲起見佛心即如
響也故䟽結云此但總喻緣成之義然亦聲谷皆緣喻二心為緣而有佛響二佛為
緣而心得見故二皆響而上四喻皆言對者雖喻有三法本但喻於心佛二故上之
四喻皆具四觀一正喻唯心二唯心故空三唯心故假四唯心故中融而無礙即華
嚴意若皆具四何用四喻兼別義故一欲廣唯心無性等故二從增勝說四義不同
謂夢喻不來不去影喻不出不入幻喻非有非無響喻非合非散又夢喻散心意言

分別故水喻定心同靜水故幻喻起用心如幻術故響喻勝劣心隨念見故又前三
喻喻見佛身後一兼喻聞法三中夢喻法身但有想見竟無見故影喻報身相明淨
故幻喻化身隨意成故又幻喻是心作佛影喻是心是佛夢喻諸佛正遍知海從心
想生響喻隨心勝劣見佛有異具上諸意四喻不同故上䟽云別喻唯心兼明不出
入等)後結成唯心故無量壽觀經云是心是
佛是心作佛諸佛正徧知海從心想生般
舟三昧經結云自念佛從何所來我亦無
所至我所念即見心作佛心自見心是佛
心是我心見佛上方攝境歸心下又拂云
心不自知心心不自見心心有想為癡無
想即泥洹是法無可示者皆念所為設有
念亦了無所有空耳此即喻中意已具矣
(後結成唯心者即釋經我如是憶念所見諸佛皆由自心䟽家便引經證先引觀經
畧如向說般舟依止觀中引文稍闕畧今當次第具引經云作是念佛從何所來去
到何所自念佛何所從來我亦無所至自念三處欲處色處無想處是三處意所為

耳我所念即見心作佛心自見心是佛心是怛薩阿竭心此云如來是我身心見佛
心不自知心心不自見心心有想為癡心無想是泥洹是法無可示者皆念所為設
使念為空耳設有念亦了無所有如是跋陀和菩薩在三昧中立者所見如是佛爾
時頌偈言心者不知心有心不見心心起想則癡無想是泥洹是法無堅固常立在
於念以解見空者一切無想念釋曰對䟽廣畧可知次釋䟽文初明佛無去來隨念
即見佛二心作佛下明唯心念佛觀成初知是我心作佛心外無佛故所見佛即見
自心言是佛心者我心佛心心無二故若見自心即見佛心如如即佛故畧不出言
是我心見佛者結成唯心决定是我心見心外無別佛也故疏結云上方攝境歸心
下又拂去先拂上心自見心夫心為能見佛為所見如刀不自割指不自觸云何自
心還見自心能所不分見相斯絕下句拂上知是我心既能所知二皆是心則亦絕
能所故無知耳故結云有想則癡然般舟別譯隋朝沙門闇那崛多即大集賢護有
丈五卷初品名思惟第二品名三昧行此中義在初品餘可知)。】
大方廣佛華嚴經䟽鈔會本第六十三之一

音釋

沮
(慈呂切遏也)。
恃怙
(恃丞矢切頼也怙侯古切依也)。
霔
(之戍切霖注也)。


涕泗
(涕他計切泗息利切涕泗鼻液也)。
冑
(直佑切兜鍪也)。
闡
(齒善切顯
也)。
稠
(直由切蜜也)。
浣
(胡管切洗也)。
誕
(徒案切)。
澡
(子皓切洗滌也)。

大方廣佛華嚴經䟽鈔會本第六十三之二　翦五
唐于闐國三藏沙門實叉難陀　譯
唐清涼山大華嚴寺沙門澄觀撰述

「善男子當知菩薩修諸佛法淨諸佛剎積集
妙行調伏眾生發大誓願入一切智自在遊
戲不可思議解脫之門得佛菩提現大神通
徧往一切十方法界以微細智普入諸劫如
是一切悉由自心是故善男子應以善法扶
助自心應以法水潤澤自心應於境界淨治
自心應以精進堅固自心應以忍辱坦蕩自
心應以智證潔白自心應以智慧明利自心
應以佛自在開發自心應以佛平等廣大自
心應以佛十力照察自心。」

【第三心該萬法謂非但一念佛觀由於自
心菩薩萬行佛果體用亦不離心如有偈

云諸佛從心得解脫心者無漏名清淨五
道鮮潔不受色有解此者成大道第四結
勸修學中既萬法不離自心但修自心萬
法行備亦遣愚人妄解之失謂有計云萬
法皆心任之是佛驅馳萬法豈不唐勞故
今廣明心雖即佛久翳塵勞故以萬行增
修令其瑩徹又但說萬行由心不說不修
為是又萬法即心修何礙心文有十句一
如彼病人非杖不起煩惱病重假善相資
二若無法水法芽不生三對境忘心即六
塵不染四舊善不雜新善進修可謂堅固
五違順不干則坦然寬廓六寂照內證皎
然無瑕七觸境了如無不鑒達八六自在
王性同於佛開塵發用知見分明九與佛
同如體周法界十以調生十力察獲踈遺

如是修心則圓前佛法。】

「善男子我唯於此如來無礙莊嚴解脫門而
得入出如諸菩薩摩訶薩得無礙智住無礙
行得常見一切佛三昧得不住涅槃際三昧
了達三昧普門境界於三世法悉皆平等能
善分身徧一切剎住於諸佛平等境界十方
境界皆悉現前智慧觀察無不明了於其身
中悉現一切世界成壞而於已身及諸世界
不生二想如是妙行而我云何能知能說。」

【第四善男子我唯下謙已推勝不住涅槃
際生下當知餘文相顯。】

「善男子從此南行至閻浮提畔有一國土名
摩利伽羅彼有比丘名曰海幢汝詣彼問菩
薩云何學菩薩行修菩薩道。」

【第五從此下指示後友閻浮提畔者此洲

南際表將鄰不退故亦云所得般若六度
後邊故摩利伽羅𣈆經譯為莊嚴比丘海
幢者業用深廣而高出故正心不動如海
最高勝故。】

「時善財童子頂禮解脫長者足右繞觀察稱
揚讚歎思惟戀仰悲泣流淚一心憶念依善
知識事善知識敬善知識由善知識見一切
智於善知識不生違逆於善知識心無謟誑
於善知識心常隨順於善知識起慈母想捨
離一切無益法故於善知識起慈父想出生
一切諸善法故辭退而去。」

【六戀德禮辭。】

「爾時善財童子一心正念彼長者教觀察彼
長者教憶念彼不思議菩薩解脫門思惟彼
不思議菩薩智光明深入彼不思議法界門

趣向彼不思議菩薩普入門明見彼不思議
如來神變解了彼不思議普入佛剎分別彼
不思議佛力莊嚴思惟彼不思議菩薩三昧
解脫境界分位了達彼不思議差別世界究
竟無礙修行彼不思議菩薩堅固深心發起
彼不思議菩薩大願淨業。」

【第六海幢寄正心住文但有五初念教趣
求有二初念前教詔(海幢比丘寄正心住成就般若了法性空
無住無依無邪無正故聞讚毀真正其心念不動故)。】

「漸次南行至閻浮提畔摩利聚落周徧求覓
海幢比丘。」

【二趣求後友文顯可知。】

「乃見其在經行地側結跏趺坐入于三昧離
出入息無別思覺身安不動。」

【第二乃見其在下見敬諮問中二先見敬

後善財童子讚言下諮問今初小異前來
謂便見其入定體用即同前文正示法界
下諸夜神類多如是文中有五一見入定
相二覩定勝用三瞻敬證入四所經時分
五覩從定起今初此通二定一即滅受想
定謂無別思覺七轉巳息唯第八識持身
定前加行誓願力故令於定身起諸業用
若圓教中融攝法界自在無礙故業用無
方未曾起念是以六地能入滅定而起通
用住似地故淨名云不起滅定而現諸威
儀正當此也二者即第四禪以起用多依
彼故四禪無出入息亦無覺觀內淨喜樂
諸思覺故通表此位心定不動故又經行
地側是動之所而滅思覺者表即動而寂
故而言側者不住行故(滅受想定如此品初及七地說引淨

名經亦如前說)。】

「從其足下出無數百千億長者居士婆羅門
眾皆以種種諸莊嚴具莊嚴其身悉著寶冠
頂繫明珠普往十方一切世界雨一切寶一
切瓔珞一切衣服一切飲食如法上味一切
華一切鬘一切香一切塗香一切欲樂資生
之具於一切處救攝一切貧窮眾生安慰一
切苦惱眾生皆令歡喜心意清淨成就無上
菩提之道。」

【二從其足下見定業用中二先別明身分
作用處別後海幢比丘又於其身下總顯
毛孔光明業用今初總十四處作用不同
總相而明從下至上漸漸增勝別則各表
不同一足出長者等者足有二義一最初
故多顯施行萬行首故二行住義長者行

之長故居士得安處故婆羅門淨行故成
就菩提是利行故。】

「從其兩膝出無數百千億剎帝利婆羅門眾
皆悉聰慧種種色相種種形貌種種衣服上
妙莊嚴普徧十方一切世界愛語同事攝諸
眾生所謂貧者令足病者令愈危者令安怖
者令止有憂苦者咸使快樂復以方便而勸
導之皆令捨惡安住善法。」

【二膝出剎帝利等者土由帝主屈伸自在
故行由於膝故出淨行次前二攝故說愛
語同事。】

「從其腰間出等眾生數無量仙人或服草衣
或樹皮衣皆執澡瓶威儀寂靜周旋往返十
方世界於虛空中以佛妙音稱讚如來演說
諸法或說清淨梵行之道令其修習調伏諸

根或說諸法皆無自性使其觀察發生智慧
或說世間言論軌則或復開示一切智智出
要方便令隨次第各修其業。」

【三腰出仙人者腰謂䐡輪之下氣海之間
是吐故納新出仙之所故梵本云那髀曼
陀羅此云䐡輪。】

「從其兩脇出不思議龍不思議龍女示現不
思議諸龍神變所謂雨不思議香雲不思議
華雲不思議鬘雲不思議寶蓋雲不思議寶
旛雲不思議妙寶莊嚴具雲不思議大摩尼
寶雲不思議寶瓔珞雲不思議寶座雲不思
議寶宮殿雲不思議寶蓮華雲不思議寶冠
雲不思議天身雲不思議采女雲悉徧虛空
而為莊嚴充滿一切十方世界諸佛道場而
為供養令諸眾生皆生歡喜。」


【四脇出龍者是旁生故。】

「從胷前卍字中出無數百千億阿脩羅王皆
悉示現不可思議自在幻力令百世界皆大
震動一切海水自然涌沸一切山王互相衝
擊諸天宮殿無不動搖諸魔光明無不隱蔽
諸魔兵眾無不摧伏普令眾生捨憍慢心除
怒害心破煩惱山息眾惡法長無𨷖諍永共
和善復以幻力開悟眾生令滅罪惡令怖生
死令出諸趣令離染著令住無上菩提之心
令修一切諸菩薩行令住一切諸波羅蜜令
入一切諸菩薩地令觀一切微妙法門令知
一切諸佛方便如是所作周徧法界。」

【五於胷德相出脩羅者胷是能生能滅憍
慢幻術之所故又明德相能降魔故。】

「從其背上為應以二乘而得度者出無數百

千億聲聞獨覺為著我者說無有我為執常
者說一切行皆悉無常為貪行者說不淨觀
為瞋行者說慈心觀為癡行者說緣起觀為
等分行者說與智慧相應境界法為樂著境
界者說無所有法為樂著寂靜處者說發大
誓願普饒益一切眾生法如是所作周徧法
界。」

【六背出二乘者背大乘故。】

「從其兩肩出無數百千億諸夜叉羅剎王種
種形貌種種色相或長或短皆可怖畏無量
眷屬而自圍繞守護一切行善眾生并諸賢
聖菩薩眾會若向正住及正住者或時現作
執金剛神守護諸佛及佛住處或徧守護一
切世間有怖畏者令得安隱有疾病者令得
除差有苦惱者令得免離有過惡者令其厭

悔有災橫者令其息滅如是利益一切眾生
皆悉令其捨生死輪轉正法輪。」

【七肩出夜叉等者肩是可畏勇力之所故
又是荷負之所故為守護業。】

「從其腹出無數百千億緊那羅王各有無數
緊那羅女前後圍繞又出無數百千億乾闥
婆王各有無數乾闥婆女前後圍繞各奏無
數百千天樂歌詠讚歎諸法實性歌詠讚歎
一切諸佛歌詠讚歎發菩提心歌詠讚歎修
菩薩行歌詠讚歎一切諸佛成正覺門歌詠
讚歎一切諸佛轉法輪門歌詠讚歎一切諸
佛現神變門開示演說一切諸佛般涅槃門
開示演說守護一切諸佛教門開示演說令
一切眾生皆歡喜門開示演說嚴淨一切諸
佛剎門開示演說顯示一切微妙法門開示

演說捨離一切諸障礙門開示演說發生一
切諸善根門如是周徧十方法界。」

【八腹出緊那羅等者鼓腹絃歌音樂之所
故。】

「從其面門出無數百千億轉輪聖王七寶具
足四兵圍繞放大捨光雨無量寶諸貧乏者
悉使充足令其永斷不與取行端正采女無
數百千悉以捨施心無所著令其永斷邪婬
之行令生慈心不斷生命令其究竟常真實
語不作虛誑無益談說令攝他語不行離間
令柔輭語無有麤惡令常演說甚深決定明
了之義不作無義𦂶飾言辭為說少欲令除
貪愛心無瑕垢為說大悲令除忿怒意得清
淨為說實義令其觀察一切諸法深入因緣
善明諦理拔邪見剌破疑惑山一切障礙悉

皆除滅如是所作充滿法界。」

【九面門出輪王者布十善令向佛法故(布十
善下經文自具細尋可知)。】

「從其兩目出無數百千億日輪普照一切諸
大地獄及諸惡趣皆令離苦又照一切世界
中間令除黑闇又照一切十方眾生皆令捨
離愚癡翳障於垢濁國土放清淨光白銀國
土放黃金色光黃金國土放白銀色光瑠璃
國土放玻瓈色光玻瓈國土放琉璃色光硨
磲國土放碼碯色光碼碯國土放硨磲色光
帝青國土放日藏摩尼王色光日藏摩尼王
國土放帝青色光赤真珠國土放月光網藏
摩尼王色光月光網藏摩尼王國土放赤真
珠色光一寶所成國土放種種寶色光種種
寶所成國土放一寶色光照諸眾生心之稠

林辦諸眾生無量事業嚴飾一切世間境界
令諸眾生心得清涼生大歡喜如是所作充
滿法界。」

【十目出日輪目等日照故。】

「從其眉間白毫相中出無數百千億帝釋皆
於境界而得自在摩尼寶珠繫其頂上光照
一切諸天宮殿震動一切須彌山王覺悟一
切諸天大眾歎福德力說智慧力生其樂力
持其志力淨其念力堅其所發菩提心力讚
樂見佛令除世欲讚樂聞法令厭世境讚樂
觀智令絕世染止脩羅戰斷煩惱諍滅怖死
心發降魔願興立正法須彌山王成辦眾生
一切事業如是所作周徧法界。」

【十一眉間出帝釋者於地居中最尊勝故
中道般若化眾生故令離五欲得淨法故。】


「從其額上出無數百千億梵天色相端嚴世
間無比威儀寂靜言音美妙勸佛說法歎佛
功德令諸菩薩悉皆歡喜能辦眾生無量事
業普徧一切十方世界。」

【十二額出梵王者梵王超欲故次於眉上
又是稽顙請法之所故。】

「從其頭上出無量佛剎微塵數諸菩薩眾悉
以相好莊嚴其身放無邊光說種種行所謂
讚歎布施令捨慳貪得眾妙寶莊嚴世界稱
揚讚歎持戒功德令諸眾生永斷諸惡住於
菩薩大慈悲戒說一切有悉皆如夢說諸欲
樂無有滋味令諸眾生離煩惱縛說忍辱力
令於諸法心得自在讚金色身令諸眾生離
瞋恚垢起對治行絕畜生道歎精進行令其
遠離世間放逸皆悉勤修無量妙法又為讚

歎禪波羅蜜令其一切心得自在又為演說
般若波羅蜜開示正見令諸眾生樂自在智
拔諸見毒又為演說隨順世間種種所作令
諸眾生雖離生死而於諸趣自在受生又為
示現神通變化說壽命自在令諸眾生發大
誓願又為演說成就總持力出生大願力淨
治三昧力自在受生力又為演說種種諸智
所謂普知眾生諸根智普知一切心行智普
知如來十力智普知諸佛自在智如是所作
周徧法界。」

【十三頭出菩薩者最上首故說十度行並
顯可知。】

「從其頂上出無數百千億如來身其身無等
諸相隨好清淨莊嚴威光赫奕如真金山無
量光明普照十方出妙音聲充滿法界示現

無量大神通力為一切世間普雨法雨。」

【十四頂出佛者尊極無上故文中三初總
顯所出身語之相次所謂下別彰法雨不
同後如是下一句總結。】

「所謂為坐菩提道場諸菩薩雨普知平等法
雨為灌頂位諸菩薩雨入普門法雨為法王
子位諸菩薩雨普莊嚴法雨為童子位諸菩
薩雨堅固山法雨為不退位諸菩薩雨海藏
法雨為成就正心位諸菩薩雨普境界法雨
為方便具足位諸菩薩雨自性門法雨為生
貴位諸菩薩雨隨順世間法雨為修行位諸
菩薩雨普悲愍法雨為新學諸菩薩雨積集
藏法雨為初發心諸菩薩雨攝眾生法雨為
信解諸菩薩雨無盡境界普現前法雨。」

【就別彰法雨中總有三十二種前十二法

雨為菩薩餘為雜類今初一普知平等法
雨者略有三等一始覺同本無始本之異
故二等諸佛故三生佛一性故得此三等
則轉成妙覺二普門法雨者下十法雨即
十住者圓教位中十住位滿便成佛故此
前更無別位此約以位攝位非一乘宗餘
無此說然此十法皆是勸學十法巳住自
分勸勝進故普門即三世等十種智慧勸
彼灌頂令其進修下皆倣此三令普學法
王善巧等為莊嚴故四令學知剎動剎等
皆無能壞最高出故五令學說一即多說
多即一等十種廣大深法故名海藏六令
學一切法無相無體等既一切皆然名普
境界七知眾生無邊乃至知眾生無自性
皆是自性門以無邊等亦入自性故八了

知圓滿三世佛法皆是隨順世間故九徧
觀察眾生界等為悲愍故十誦習多聞虛
閑寂靜近善知識等皆為積集包藏於法
行故創治心地故名新學十一令其勤供
養佛主導世間為攝眾生若作十地等釋
類可思準十二即十信菩薩令普緣如來
及普賢無盡境界而生信心分明現前進
入位故(十法雨即十住者尋經易了)。】

「為色界諸眾生雨普門法雨為諸梵天雨普
藏法雨為諸自在天雨生力法雨為諸魔眾
雨心幢法雨為諸化樂天雨淨念法雨為諸
兜率天雨生意法雨為諸夜摩天雨歡喜法
雨為諸忉利天雨疾莊嚴虛空界法雨為諸
夜叉王雨歡喜法雨為諸乾闥婆王雨金剛
輪法雨為諸阿修羅王雨大境界法雨為諸

迦樓羅王雨無邊光明法雨為諸緊那羅王
雨一切世間殊勝智法雨為諸人王雨無樂
著法雨為諸龍王雨歡喜幢法雨為諸摩睺
羅伽王雨大休息法雨為諸地獄眾生雨正
念莊嚴法雨為諸畜生雨智慧藏法雨為閻
羅王界眾生雨無畏法雨為諸厄難處眾生
雨普安慰法雨悉令得入賢聖眾會。」

【後為色界下二十法雨普為人天雜類一
總為色界眾生捨外住內令得心境無礙
故曰普門二偏語初禪以宿習多慈而偏
已眷屬今令慈普含福無窮三即他化自
在天轉世自在生十力自在四就他化中
分出魔眾魔好摧他自高今令得慈心法
幢摧其邪慢五隨念化樂但汙自心故轉
令淨念六雖於世樂知足宜生出世之意

七世樂時分稱快不及法喜之歡八地居
之極羡空居為勝不及福智嚴法性空九
夜叉性多暴害故令歡喜於含生此約對
治明喜前夜摩天約隨便宜十以彼善奏
樂音上德聲聞亦為摧壞今令得金剛智
無所不摧無不圓滿十一彼恃大身而生
憍慢令見法身稱法界境十二彼以淨眼
觀海意欲吞龍令以慈眼智光徧照機感
十三隨彼善歌令得即空涉有殊勝世智
十四人王著樂故偏對治十五龍多恚毒
故為說喜有熱沙等怖說法幢能摧十六
蟒多毒害又為蟲唼食無休故說內休毒
心外苦休息十七地獄眾生身受無邊苦
心念無邊惡若以正念三寶為嚴則頓脫
眾苦十八畜生多癡故十九𦦨魔鬼卒互

相怖畏乃至王身亦有熱鐵鎔銅等怖故
二十諸難者所謂八難及在人間獄囚繫
閉等而多不安故普安慰悉令得入聖賢
眾會翻彼難處。】

「如是所作充滿法界。」

【後結周徧稱性用故。】

「海幢比丘又於其身一切毛孔一一皆出阿
僧祇佛剎微塵數光明網一一光明網具阿
僧祇色相阿僧祇莊嚴阿僧祇境界阿僧祇
事業充滿十方一切法界。」

【二總顯毛孔光明業用可知。
上來見定相
用竟。】

「爾時善財童子一心觀察海幢比丘深生渴
仰憶念彼三昧解脫思惟彼不思議菩薩三
昧思惟彼不思議利益眾生方便海思惟彼

不思議無作用普莊嚴門思惟彼莊嚴法界
清淨智思惟彼受佛加持智思惟彼出生菩
薩自在力思惟彼堅固菩薩大願力思惟彼
增廣菩薩諸行力。」

【第三爾時善財童子一心下瞻敬證入中
十句初句思人證人法界餘句思法證法
法界於中初一句總謂三昧是體解脫是
用體用合明二別思彼體次二句別思彼
用一益生廣多二無思普徧即用而寂故
次二句思前體用所因一內智淨故二外
緣加故後三句思其勝進依前體用進益
後三故。】

「如是住立思惟觀察經一日一夜乃至經於
七日七夜半月一月乃至六月復經六日。」

【第四如是住下所經時分六月六日者第

六住中滿第六度故以法味資神故身心
都忘不覺時久。】

「過此已後海幢比丘從三昧出。」

【第五過此巳下明出定者所作訖故。】

「善財童子讚言聖者希有奇特如此三昧最
為甚深如此三昧最為廣大如此三昧境界
無量如此三昧神力難思如此三昧光明無
等如此三昧莊嚴無數如此三昧威力難制
如此三昧境界平等如此三昧普照十方如
此三昧利益無限以能除滅一切眾生無量
苦故所謂能令一切眾生離貧苦故出地獄
故免畜生故閉諸難門故開人天道故令人
天眾生喜樂故令其愛樂禪境界故能令增
長有為樂故能為顯示出有樂故能為引發
菩提心故能使增長福智行故能令增長大

悲心故能令生起大願力故能令明了菩薩
道故能使莊嚴究竟智故能令趣入大乘境
故能令照了普賢行故能令證得諸菩薩地
智光明故能令成就一切菩薩諸願行故能
令安住一切智智境界中故。」

【第二正明諮問中二先讚後問今初分二
初標讚深勝後以能除滅下出讚所因由
具此下諸因故上云甚深廣大等其中云
能令增長有為樂者不捨有為故出有樂
者不染有故又上句為凡夫次句為二乘
下云引發菩提即為大器。】

「聖者此三昧者名為何等。」

【第二聖者此三昧者下正問有二問答先
問名後問用初中先問後答今初上既修
入何更問名其猶世人得大王饍雖食勝

味何必知名。】

「海幢比丘言善男子此三昧名普眼捨得又
名般若波羅蜜境界清淨光明又名普莊嚴
清淨門善男子我以修習般若波羅蜜故得
此普莊嚴清淨三昧等百萬阿僧祇三昧。」

【答有三名者初一從智立次一雙就境智
後一雙融境智立名普眼捨得者般若之
智照一切法故名普眼皆無所得故云捨
得若有所得不能即寂而用以無所得即
無所不得菩薩無得心無𦊱礙諸佛無得
則得菩提昔云障無不寂曰捨理無不證
曰得非無此理而未造玄二合稱中般若
清淨故境界清淨清淨之境皆般若境故
三雙融立稱者般若了境無境非般若何
所不嚴故智論云說智及智處俱名為般

若是則若般若清淨若境清淨無二無二
分無別無斷故故一莊嚴一切莊嚴名普
莊嚴及攝眷屬可知。】

「善財童子言聖者此三昧境界究竟唯如是
耶。」

【二善財童子言聖者下向境界中先問後
答問云唯如是者上所目覩頗巳修入視
聽之外更希異聞。】

「海幢言善男子入此三昧時了知一切世界
無所障礙往詣一切世界無所障礙超過一
切世界無所障礙莊嚴一切世界無所障礙
修治一切世界無所障礙嚴淨一切世界無
所障礙見一切佛無所障礙觀一切佛廣大
威德無所障礙知一切佛自在神力無所障
礙證一切佛諸廣大力無所障礙入一切佛

諸功德海無所障礙受一切佛無量妙法無
所障礙入一切佛法中修習妙行無所障礙
證一切佛轉法輪平等智無所障礙入一切
諸佛眾會道場海無所障礙觀十方佛法無
所障礙大悲攝受十方眾生無所障礙常起
大慈充滿十方無所障礙見十方佛心無厭
足無所障礙入一切眾生海無所障礙知一
切眾生根海無所障礙知一切眾生諸根差
別智無所障礙。」

【後答中皆示上來之所不及於中三初明
於器世間無礙次見一切佛下於智正覺
世間無礙後大悲攝受下於眾生世間無
礙其中見佛亦為攝生故文並可知。】

「善男子我唯知此一般若波羅蜜三昧光明
如諸菩薩入智慧海淨法界境達一切趣徧

無量剎總持自在三昧清淨神通廣大辯才
無盡善說諸地為眾生依而我何能知其妙
行辯其功德了其所行明其境界究其願力
入其要門達其所證說其道分住其三昧見
其心境得其所有平等智慧。」

【第三謙已推勝中初謙已知一後如諸下
推勝中二先舉彼所知後而我下顯不能
測。】

「善男子從此南行有一住處名曰海潮彼有
園林名普莊嚴於其園中有優婆夷名曰休
捨汝往彼問菩薩云何學菩薩行修菩薩道。」

【第四指示後友中處名海潮者但言有處
則猶是前國顯方便行不離般若故言海
潮者謂潮所至處顯方便就機不過限故
亦將入生死海以濟物故能知三世佛法

海故故上法門名為海藏園名普莊嚴者
約相廣有眾嚴故約表以生死為園苑萬
行為莊嚴故又文義相隨等莊嚴總持無
漏法故友名休捨者此云意樂亦云希望
亦云滿願謂隨眾生意樂希望得圓滿故
亦能圓滿性相法故前般若了真故寄比
丘此以慈心方便入俗故寄優婆夷矣(顯方
便行不離般若者既了俗由證真故說後得明不離也能知三世佛法者上約善友
釋此約表位經云佛子此菩薩應勸學十種廣大法何等為十所謂說一即多說多
即一文隨於義義隨於文非有即有有即非有無相即相相即無相無性即性性即
無性即廣大法海也餘可思準)。】

「時善財童子於海幢比丘所得堅固身獲妙
法財入深境界智慧明徹三昧照耀住清淨
解見甚深法其心安住諸清淨門智慧光明
充滿十方心生歡喜踊躍無量五體投地頂

禮其足繞無量帀恭敬瞻仰思惟觀察咨嗟
戀慕持其名號想其容止念其音聲思其三
昧及彼大願所行境界受其智慧清淨光明
辭退而行。」
大方廣佛華嚴經䟽鈔會本第六十三之二

音釋

䐡
(前西切與臍同)。
髀
(部禮切股骨也)。
蟒
(母黨切大蛇也)。
唼
(作答切齧也)。

瑩
(烏定切潔也)。
饍
(時戰切具食也)。


