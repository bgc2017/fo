










大方廣佛華嚴經䟽鈔會本第二十二之一　土五
唐于闐國三藏沙門實叉難陀　譯
唐清涼山大華嚴寺沙門澄觀撰述

「升兜率天宮品第二十三」

【自下第五會明上賢十向四門同前初來
意中先會來者正為答前廻向問故廻前
解行以向真證廣益自他令行彌綸無不
周故菩薩大乘藏經云以少善根引無量
果者謂廻向心以廻向心為大利故故行
後明之又前解行既著令悲願彌博後品
來者前會既終將陳後說先明說處表法
故來(菩薩大乘藏經者或單名菩薩藏經唯一卷亦名禮佛懺悔隨喜等後廣
說廻向等功德先明七寶布滿恒河沙三千大千世界供養於佛後云行此廻向功
德等即引無量果乃是義引耳以廻向心為大利故即暗引淨名佛道品普現色身
菩薩之偈云富有七財寶教授以滋息如所說修行廻向為大利故行後明之者廻

前行故)二釋名者先會得名亦有三義同前
二會(亦有三義者一約處名兜率天宮會二約人名金剛幢菩薩會三約法名
十廻向會)二釋品名兜率是處佛以法界之身
不起而應故名為升處此說者表位超勝
是次第故又上下放逸此天知足表世間
行滿故居喜足之天又以彼有一生補處
表菩提之心功行滿故又積功累勳知階
未足廻勳授子乃知有餘菩薩亦爾勤苦
積行未見有餘廻向眾生乃知自足又欲
界六天此居其中表悲智均平處於中故
又生此天而修三福謂施戒定自餘不具
偏多不均故處此說也(處此說下此句徵從表位下答答有
六意一前行在夜摩今廻向超前故居兜率上但約次第二取知足天名三約天主
說之四再就知足釋之前約自利足此約利他足五約中道說之六約均平釋言又
生此天而修三福者即涅槃三十二應言修施戒者得上下天身修施戒定得兜率

天身)第三宗趣者會以十向大願為宗得地
為趣品以升天赴感為宗說向為趣。】

「爾時佛神力故十方一切世界一一四天下
閻浮提中皆見如來坐於樹下各有菩薩承
佛神力而演說法靡不自謂恒對於佛。」

【第四釋文此會有三品經初二當會由致
後一正說所以無勝進者由二義故一以
此會是三賢位終攝前解行總為趣地方
便廻向當體自是勝進是故無也此經上
下其例有四一約行滿入位之際如賢首
品信滿總為入住方便二約願滿入證之
際如此廻向初僧祇滿總為入地方便三
約功用滿入無功用之際如第八地初總
攝前七地以為方便此第二僧祇滿四約
因位成滿之際如第十地初攝前九地為

入方便此約三僧祇滿處攝也餘同位相
接即別有方便故非一例(三約功用滿等者第八地初有
總明方便集作地分集前七地為入地方便四十地初有方便作滿足地分是也)。

二方欲入地必離進趣相與無分別為方
便故就初二品前一化主赴機後品助化
讚佛今初品中大分十段一本會齊現二
不離而升三見佛嚴處四迎佛興供五覩
佛勝德六請佛處殿七如來受請八天王
獲益九承力偈讚十如來就坐今初也初
言神力即是徧因未必起神境通但是修
成心自在力十方已下辨所現相於中亦
有化主助化望第四會既加及須彌頂此
亦應云坐於樹下及須彌夜摩天宮文無
者略以第二段中帶前升後既全舉前四
則影顯前四皆圓徧也而演說者亦通四

會之所說也(未必起等者此亦即前第十二經初各隨其類為現神通
餘說四會等例前可知)。】

「爾時世尊復以神力不離於此菩提樹下及
須彌頂夜摩天宮而徃詣於兜率陀天一切
妙寶所莊嚴殿。」

【第二爾時下明不離而升謂前十方一切
處四會皆儼然不散而升此說意明橫徧
十方豎該九會佛法界身徧時處故餘義
具如第三會初。】

「時兜率天王遙見佛來即於殿上敷摩尼藏
師子之座其師子座天諸妙寶之所集成過
去修行善根所得一切如來神力所現無量
百千億那由他阿僧祇善根所生一切如來
淨法所起無邊福力之所嚴瑩清淨業報不
可沮壞觀者欣樂無有厭足是出世法非世

所染一切眾生咸來觀察無有能得究其妙
好。」

【第三時兜率下見佛嚴處中二初明感應
緣會二即於已下正顯嚴處於中分二先
明一方嚴處後結通十方今初初雖標座
下列樓帳等皆兼處嚴文分為二初總顯
體德後有百萬下別明體用今初有十一
句初總餘別總中無盡大願隨意出生悲
智必俱生死無染名摩尼藏展行彌布故
有敷言別有十種圓滿勝相以斯妙座實
德成故初一自體相以寶成故次六因相
一深遠相二勝妙相三廣大相四同體相
五具德相六堅固相後三總顯殊特即座
之德用一端嚴故二離染故三無極故。】

「有百萬億層級周帀圍繞百萬億金網百萬

億華帳百萬億寶帳百萬億鬘帳百萬億香
帳張施其上華鬘垂下香氣普熏百萬億華
蓋百萬億鬘蓋百萬億寶蓋諸天執持四靣
行列百萬億寶衣以敷其上。」

【二別明體用中通有二百九十九種百萬
億廣上三段即為三別初廣自體次有百
萬億初發心下廣前殊特三百萬億善根
下廣前因相初一多明器世間嚴後二顯
眾生世間嚴皆智正覺世間之力也皆言
百萬億者位增十行之百萬故初中長分
為十前九色相嚴後一音聲嚴其一一嚴
事皆即法門可以意得。

第一有十句座體嚴於中初句辨座層級
後九覆座之嚴雖四靣行列執蓋亦為覆
座。】


「百萬億樓閣𦂶煥莊嚴百萬億摩尼網百萬
億寶網彌覆其上百萬億寶瓔珞網四靣垂
下百萬億莊嚴具網百萬億蓋網百萬億衣
網百萬億寶帳網以張其上百萬億寶蓮華
網開敷光榮百萬億寶香網其香美妙稱恱
眾心。」

【第二樓閣下十句復於殿內建立樓閣繞
座莊嚴亦是嚴處於中初句總下九句別
顯嚴閣。】

「百萬億寶鈴帳其鈴微動出和雅音百萬億
栴檀寶帳香氣普熏百萬億寶華帳其華敷
榮百萬億眾妙色衣帳世所希有百萬億菩
薩帳百萬億雜色帳百萬億真金帳百萬億
瑠璃帳百萬億種種寶帳悉張其上百萬億
一切寶帳大摩尼寶以為莊嚴。」


【第三寶鈴帳下十句辨帳嚴亦是繞座前
巳辨覆故若重辨者帳上建樓樓上覆帳
重重無盡耳。】

「百萬億妙寶華周帀瑩飾百萬億頻婆帳殊
妙間錯百萬億寶鬘百萬億香鬘四靣垂下
百萬億天堅固香其香普熏百萬億天莊嚴
具瓔珞百萬億寶華瓔珞百萬億勝藏寶瓔
珞百萬億摩尼寶瓔珞百萬億海摩尼寶瓔
珞莊嚴座身百萬億妙寶繪綵以為垂帶。」

【第四妙寶華下有十一句辨嚴座身其頻
婆帳應在寶華之前類例穩便亦可十二
句辨帳九句嚴座身頻婆者此云身影質
謂帳莊嚴具中現外質之影故。】

「百萬億因陀羅金剛寶百萬億自在摩尼寶
百萬億妙色真金藏以為間飾百萬億毘盧

遮那摩尼寶百萬億因陀羅摩尼寶光明照
耀百萬億天堅固摩尼寶以為窗牖百萬億
清淨功德摩尼寶彰施妙色百萬億清淨妙
藏寶以為門闥百萬億世中最勝半月寶百
萬億離垢藏摩尼寶百萬億師子靣摩尼寶
間錯莊嚴百萬億心王摩尼寶所求如意百
萬億閻浮檀摩尼寶百萬億清淨藏摩尼寶
百萬億帝幢摩尼寶咸放光明彌覆其上百
萬億白銀藏摩尼寶百萬億須彌幢摩尼寶
莊嚴其藏。」

【第五因陀羅金剛寶下有十七句亦嚴座
四周皆明妙寶以為䆫門及覆亦嚴座體
以莊嚴其藏是蓮華藏故標中表法有異
住行不言蓮華理實應有或是座身之龕
名藏。】


「百萬億真珠瓔珞百萬億瑠璃瓔珞百萬億
赤色寶瓔珞百萬億摩尼瓔珞百萬億寶光
明瓔珞百萬億種種藏摩尼瓔珞百萬億甚
可樂見赤真珠瓔珞百萬億無邊色相藏摩
尼寶瓔珞百萬億極清淨無比寶瓔珞百萬
億勝光明摩尼寶瓔珞周帀垂布以為莊嚴
百萬億摩尼身殊妙嚴飾百萬億因陀羅妙
色寶。」

【第六真珠瓔珞下十二句瓔珞周垂嚴其
摩尼身下二句文似缺略謂因陀羅妙色
寶下無所結屬又非下之香類不可別為
一段。】

「百萬億黑栴檀香百萬億不思議境界香百
萬億十方妙香百萬億最勝香百萬億甚可
愛樂香咸發香氣普熏十方百萬億頻婆羅

香普散十方百萬億淨光香普熏眾生百萬
億無邊際種種色香普熏一切諸佛國土永
不歇滅百萬億塗香百萬億熏香百萬億燒
香香氣發越普熏一切百萬億蓮華藏沉水
香出大音聲百萬億遊戲香能轉眾心百萬
億阿樓那香香氣普熏其味甘美百萬億能
開悟香普徧一切令其聞者諸根寂靜復有
百萬億無比香王香種種莊嚴。」

【第七黑栴檀下有十六句以香為嚴阿樓
那者此云紅赤色。】

「雨百萬億天華雲雨百萬億天香雲雨百萬
億天末香雲雨百萬億天拘蘇摩華雲雨百
萬億天波頭摩華雲雨百萬億天優鉢羅華
雲雨百萬億天拘物頭華雲雨百萬億天芬
陀利華雲雨百萬億天曼陀羅華雲雨百萬

億一切天華雲雨百萬億天衣雲雨百萬億
摩尼寶雲雨百萬億天蓋雲雨百萬億天旛
雲雨百萬億天冠雲雨百萬億天莊嚴具雲
雨百萬億天寶鬘雲雨百萬億天寶瓔珞雲
雨百萬億天栴檀香雲雨百萬億天沉水香
雲。」

【第八雨百萬下二十句雨雲為嚴。】

「建百萬億寶幢懸百萬億寶旛垂百萬億寶
繒帶然百萬億香罏布百萬億寶鬘持百萬
億寶扇執百萬億寶拂懸百萬億寶鈴網微
風吹動出妙音聲百萬億寶欄楯周帀圍繞
百萬億寶多羅樹次第行列百萬億妙寶窗
牖𦂶麗莊嚴百萬億寶樹周帀垂陰百萬億
樓閣延袤𦂶飾百萬億寶門垂布瓔珞百萬
億金鈴出妙音聲百萬億吉祥相瓔珞嚴淨

垂下百萬億寶悉底迦能除眾惡百萬億金
藏金縷織成百萬億寶蓋眾寶為竿執持行
列百萬億一切寶莊嚴具網間錯莊嚴。

百萬億光明寶放種種光百萬億光明周徧
照耀百萬億日藏輪百萬億月藏輪並無量
色寶之所集成百萬億香燄光明映徹百萬
億蓮華藏開敷鮮榮百萬億寶網百萬億華
網百萬億香網彌覆其上。

百萬億天寶衣百萬億天青色衣百萬億天
黃色衣百萬億天赤色衣百萬億天奇妙色
衣百萬億天種種寶奇妙衣百萬億種種香
熏衣百萬億一切寶所成衣百萬億鮮白衣
悉善敷布見者歡喜。

百萬億天鈴幢百萬億金網幢出微妙音百
萬億天繒幢眾彩具足百萬億香幢垂布香

網百萬億華幢雨一切華百萬億天衣幢懸
布妙衣百萬億天摩尼寶幢眾寶莊嚴百萬
億天莊嚴具幢眾具校飾百萬億天鬘幢種
種華鬘四靣行布百萬億天蓋幢寶鈴和鳴
聞皆歡喜。」

【第九建百萬下四十八句座外四靣嚴於
中有四初二十句雜雜莊嚴羅列座側言
樓閣延袤者靜法云梵云蒲莫迦此云帳
轝若是樓閣應云微麼囊既不爾者譯之
誤也此或應爾前文已有樓閣故若重辯
者亦無大失寶悉底迦者具云塞縛悉底
迦此云有樂若見此相必獲安樂其形如
萬字具於音義今寶形似此二光明寶下
九句光明嚴言網覆者若世之燈以護夕
蟲成隱暎故三天寶衣下九句寶衣敷布

嚴四天鈴幢下十句寶幢行列嚴。】

「百萬億天螺出妙音聲百萬億天鼓出大音
聲百萬億天箜篌出微妙音百萬億天牟陀
羅出大妙音百萬億天諸雜樂同時俱奏百
萬億天自在樂出妙音聲其聲普徧一切佛
剎百萬億天變化樂其聲如響普應一切百
萬億天鼓因於撫擊而出妙音百萬億天如
意樂自然出聲音節相和百萬億天諸雜樂
出妙音聲滅諸煩惱。

百萬億恱意音讚歎供養百萬億廣大音讚
歎承事百萬億甚深音讚歎修行百萬億眾
妙音歎佛業果百萬億微細音歎如實理百
萬億無障礙真實音歎佛本行百萬億清淨
音讚歎過去供養諸佛百萬億法門音讚歎
諸佛最勝無畏百萬億無量音歎諸菩薩功

德無盡百萬億菩薩地音讚歎開示一切菩
薩地相應行百萬億無斷絕音歎佛功德無
有斷絕。

百萬億隨順音讚歎稱揚見佛之行百萬億
甚深法音讚歎一切法無礙智相應理百萬
億廣大音其音充滿一切佛剎百萬億無礙
清淨音隨其心樂悉令歡喜百萬億不住三
界音令其聞者深入法性百萬億歡喜音令
其聞者心無障礙深信恭敬百萬億佛境界
音隨所出聲悉能開示一切法義百萬億陀
羅尼音善宣一切法句差別決了如來祕密
之藏百萬億一切法音其音和暢克諧眾樂。」

【第十天蠡出妙音下辨音聲嚴於中二初
十句樂音嚴後恱意音下二十句法音嚴
前中云牟陀羅者此云鋒鼓謂天樂初奏

此鼓先作故後法音嚴中初十一句讚歎
三寶後隨順音下九句說法益物。
別明
體用中初廣自體竟。】

「有百萬億初發心菩薩纔見此座倍更增長
一切智心百萬億治地菩薩心淨歡喜百萬
億修行菩薩悟解清淨百萬億生貴菩薩住
勝志樂百萬億方便具足菩薩起大乘行百
萬億正心住菩薩勤修一切菩薩道百萬億
不退菩薩淨修一切菩薩地百萬億童真菩
薩得一切菩薩三昧光明百萬億法王子菩
薩入不思議諸佛境界百萬億灌頂菩薩能
現無量如來十力。」

【大文第二廣前殊特者前文略云見者無
猒亦巳略明益相今廣顯之即座之德用
恭敬供養復顯為嚴文分為二初明獲益

後申供養前中有三十九句曲分為四初
十約位辨益。】

「百萬億菩薩得自在神通百萬億菩薩生清
淨解百萬億菩薩心生愛樂百萬億菩薩深
信不壞百萬億菩薩勢力廣大百萬億菩薩
名稱增長百萬億菩薩演說法義今智決定
百萬億菩薩正念不亂百萬億菩薩生決定
智百萬億菩薩得聞持力持一切佛法百萬
億菩薩出生無量廣大覺解百萬億菩薩安
住信根。」

【二得自在下有十二句雜辨得益。】

「百萬億菩薩得檀波羅蜜能一切施百萬億
菩薩得尸波羅蜜具持眾戒百萬億菩薩得
忍波羅蜜心不妄動悉能忍受一切佛法百
萬億菩薩得精進波羅蜜能行無量出離精

進百萬億菩薩得禪波羅蜜具足無量禪定
光明百萬億菩薩得般若波羅蜜智慧光明
能普照耀百萬億菩薩成就大願悉皆清淨
百萬億菩薩得智慧燈明照法門百萬億菩
薩為十方諸佛法光所照百萬億菩薩周徧
十方演離癡法。」

【三得檀下十句約行辨益。】

「百萬億菩薩普入一切諸佛剎土百萬億菩
薩法身隨到一切佛國百萬億菩薩得佛音
聲能廣開悟百萬億菩薩得出生一切智方
便百萬億菩薩得成就一切法門百萬億菩
薩成就法智猶如寶幢能普顯示一切佛法
百萬億菩薩能悉示現如來境界。」

【四普入一切佛剎下七句約大用辨益後
三並通諸位或可第二段明廻向第三段

明十行第四段明十地或唯約十住通別
無礙(或可第二明廻向者以初約位是十住三明十度全同十行故二配廻向
四配十地則豎位具足以第二段中神通不壞等亦有廻向意第四段普入佛剎等
亦有十地體勢故為此配由二三前却二四不顯故前正釋後三通諸位)。
廣殊
特中初明獲益曲分為四竟。】

「百萬億諸天王恭敬禮拜百萬億龍王諦觀
無厭百萬億夜叉王頂上合掌百萬億乾闥
婆王起淨信心百萬億阿修羅王斷憍慢意
百萬億迦樓羅王口銜繒帶百萬億緊那羅
王歡喜踊躍百萬億摩睺羅伽王歡喜瞻仰
百萬億世主稽首作禮百萬億忉利天王瞻
仰不瞬百萬億夜摩天王歡喜讚歎百萬億
兜率天王布身作禮百萬億化樂天王頭頂
禮敬百萬億他化天王恭敬合掌百萬億梵
天王一心觀察百萬億摩醯首羅天王恭敬

供養百萬億菩薩發聲讚歎。」

【二諸天恭敬下明供養文分為五初十七
句雜明八部人天菩薩三業設敬其中所
作各隨類所宜。】

「百萬億天女專心供養百萬億同願天踊躍
歡喜百萬億徃昔同住天妙聲稱讚百萬億
梵身天布身敬禮百萬億梵輔天合掌於頂
百萬億梵眾天圍繞侍衛百萬億大梵天讚
歎稱揚無量功德百萬億光天五體投地百
萬億少光天宣揚讚歎佛世難值百萬億無
量光天遙向佛禮百萬億光音天讚歎如來
甚難得見百萬億淨天與宮殿俱而來詣此
百萬億少淨天以清淨心稽首作禮百萬億
無量淨天願欲見佛投身而下百萬億徧淨
天恭敬尊重親近供養百萬億廣天念昔善

根百萬億少廣天於如來所生希有想百萬
億無量廣天決定尊重生諸善業百萬億廣
果天曲躬恭敬百萬億無煩天信根堅固恭
敬禮拜百萬億無熱天合掌念佛情無厭足
百萬億善見天頭靣作禮百萬億善現天念
供養佛心無懈歇百萬億阿迦尼吒天恭敬
頂禮百萬億種種天皆大歡喜發聲讚歎百
萬億諸天各善思惟而為莊嚴。」

【二天女專心下二十六句唯明諸天三業
敬養初之三句即欲界天色究竟後復言
種種天者或通無色或總上諸類善思惟
天亦通諸類。】

「百萬億菩薩天護持佛座莊嚴不絕百萬億
華手菩薩雨一切華百萬億香手菩薩雨一
切香百萬億鬘手菩薩雨一切鬘百萬億末

香手菩薩雨一切末香百萬億塗香手菩薩
雨一切塗香百萬億衣手菩薩雨一切衣百
萬億蓋手菩薩雨一切蓋百萬億幢手菩薩
雨一切幢百萬億旛手菩薩雨一切旛百萬
億寶手菩薩雨一切寶百萬億莊嚴手菩薩
雨一切莊嚴具。」

【三菩薩天下有十二句明菩薩事供養。】

「百萬億諸天子從天宮出至於座所百萬億
諸天子以淨信心并宮殿俱百萬億生貴天
子以身持座百萬億灌頂天子舉身持座。」

【四諸天子從天宮出下四句諸天身供養。】

「百萬億思惟菩薩恭敬思惟百萬億生貴菩
薩發清淨心百萬億菩薩諸根恱樂百萬億
菩薩深心清淨百萬億菩薩信解清淨百萬
億菩薩諸業清淨百萬億菩薩受生自在百

萬億菩薩法光照耀百萬億菩薩成就於地
百萬億菩薩善能教化一切眾生。」

【五思惟菩薩下十句菩薩修法供養亦明
得益菩薩多明得益諸天但說供養者諸
天供養是益因故諸天得益即菩薩故。

上申供合前獲益大文廣前殊特竟。】

「百萬億善根所生百萬億諸佛護持百萬億
福德所圓滿百萬億殊勝心所清淨百萬億
大願所嚴潔百萬億善行所生起百萬億善
法所堅固百萬億神力所示現百萬億功德
所成就百萬億讚歎法而以讚歎。」

【第三百萬億善根下廣前因深十句可知
所以此會嚴事偏多者一此天多以補處
為王故二賢位已極大悲普周故所以十
住無菩薩嚴表凡入位故夜摩即有已入

位故然亦未廣而此勝相皆是如來海印
所現法界差別自在實德人法無礙依正
混融之嚴事也。
上廣因相合前先一方
嚴處竟。】

「如此世界兜率天王奉為如來敷置高座一
切世界兜率天王悉為於佛如是敷座如是
莊嚴如是儀則如是信樂如是心淨如是欣
樂如是喜恱如是尊重如是而生希有之想
如是踊躍如是渴仰悉皆同等。」

【第二如此世界下結通十方可知。
見佛
嚴處竟。】

「爾時兜率天王為如來敷置座已心生尊重
與十萬億阿僧祇兜率天子奉迎如來。」

【第四爾時下迎佛興供於中二先將迎興
供二爾時如來威神力下見佛興供前中

二初奉迎。】

「以清淨心雨阿僧祇色華雲雨不思議色香
雲雨種種色鬘雲雨廣大清淨栴檀雲雨無
量種種蓋雲雨細妙天衣雲雨無邊眾妙寶
雲雨天莊嚴具雲雨無量種種燒香雲雨一
切栴檀沉水堅固末香雲諸天子眾各從其
身出此諸雲時百千億阿僧祇兜率天子及
餘在會諸天子眾心大歡喜恭敬頂禮阿僧
祇天女踊躍欣慕諦觀如來。」

【二以清淨下興供於中先諸天興供皆從
身出者非唯顯諸天福力亦表身為供具
供自心生。】

「兜率宮中不可說諸菩薩眾住虛空中精勤
一心以出過諸天諸供養具供養於佛恭敬
作禮阿僧祇音樂一時同奏。」


【後兜率宮下菩薩興供可知。
將迎興供
竟。】

「爾時如來威神力故徃昔善根之所流故不
可思議自在力故兜率宮中一切諸天及諸
天女皆遙見佛如對目前。」

【第二見佛興供中二先諸天後百千億那
由他先住下明菩薩前中三初明承力見
佛一現佛神力二宿善力三法門力。】

「同興念言如來出世難可值遇我今得見具
一切智於法無礙正等覺者如是思惟如是
觀察與諸眾會悉共同時奉迎如來。」

【二同興下慶遇奉迎。】

「各以天衣盛一切華盛一切香盛一切寶盛
一切莊嚴具盛一切天栴檀末香盛一切天
沉水末香盛一切天妙寶末香盛一切天香

華盛一切天曼陀羅華悉以奉散供養於佛。」

【三各以下正明興供於中三初十句衣盛
供以散佛表修寂滅以趣果故。】

「百千億那由他阿僧祇兜率陀天子住虛空
中咸於佛所起智慧境界心燒一切香香氣
成雲莊嚴虛空又於佛所起歡喜心雨一切
天華雲莊嚴虛空又於佛所起尊重心雨一
切天蓋雲莊嚴虛空又於佛所起供養心散
一切天鬘雲莊嚴虛空又於佛所生信解心
布阿僧祇金網彌覆虛空一切寶鈴常出妙
音又於佛所生最勝福田心以阿僧祇帳莊
嚴虛空雨一切瓔珞雲無有斷絕又於佛所
生深信心以阿僧祇諸天宮殿莊嚴虛空一
切天樂出微妙音又於佛所生最勝難遇心
以阿僧祇種種色天衣雲莊嚴虛空雨於無

比種種妙衣又於佛所生無量歡喜踊躍心
以阿僧祇諸天寶冠莊嚴虛空雨無量天冠
廣大成雲又於佛所起歡喜心以阿僧祇種
種色寶莊嚴虛空雨一切瓔珞雲無有斷絕。」

【二百千億下十句明起心雨供嚴空顯所
修萬行稱法性空空有無礙是嚴空義。】

「百千億那由他阿僧祇天子咸於佛所生淨
信心散無數種種色天華然無數種種色天
香供養如來又於佛所起大莊嚴變化心持
無數種種色天栴檀末香奉散如來又於佛
所起歡喜踊躍心持無數種種色蓋隨逐如
來又於佛所起增上心持無數種種色天寶
衣敷布道路供養如來又於佛所起清淨心
持無數種種色天寶幢奉迎如來又於佛所
起增上歡喜心持無數種種色天莊嚴具供

養如來又於佛所生不壞信心持無數天寶
鬘供養如來又於佛所生無比歡喜心持無
數種種色天寶旛供養如來百千億那由他
阿僧祇諸天子以調順寂靜無放逸心持無
數種種色天樂出妙音聲供養如來。」

【三百千億那由他阿僧祇天子下九句雜
申供養表萬行雜修故調順寂靜無放逸
心應分為二則有十句。
先諸天興供竟。】

「百千億那由他不可說先住兜率宮諸菩薩
眾以從超過三界法所生離諸煩惱行所生
周徧無礙心所生甚深方便法所生無量廣
大智所生堅固清淨信所增長不思議善根
所生起阿僧祇善巧變化所成就供養佛心
之所現無作法門之所印出過諸天諸供養
具供養於佛。」


【第二菩薩興供中二先明行成依報供後
其諸菩薩下身出正報供前中二十七句
文分為三初十句多因成多果之供次八
句一因成一果供後九句一因成多果供
應有四句由多因成一果攝在初段以多
因能一一成故又初段即一切中有一及
一切中有一切次段即一中一後段即一
中一切也。

今初十句一時併舉多因後通成諸供出
過諸天者勝故多故餘可知。】

「以從波羅蜜所生一切寶蓋於一切佛境界
清淨解所生一切華帳無生法忍所生一切
衣入金剛法無礙心所生一切鈴網解一切
法如幻心所生一切堅固香周徧一切佛境
界如來座心所生一切佛眾寶妙座供養佛

不懈心所生一切寶幢解諸法如夢歡喜心
所生佛所住一切寶宮殿。」

【第二一因一果中皆因果相似一蓋以障
塵若度能除蔽二帳以庇蔭若悲為佛境
華以開敷如覺解清淨三法忍和恱用嚴
法身四演教網則震金剛之妙音觀教網
則不礙文而見理五香氣聞而不可見見
而不可攬猶幻法見而不可取取而不可
得知幻無堅以成堅法六周徧法空是佛
智身所依之境座之義也七摧懈慢幢樹
法勝幢故八諸法如夢是佛棲託之所也。】

「無著善根無生善根所生一切寶蓮華雲一
切堅固香雲一切無邊色華雲一切種種色
妙衣雲一切無邊清淨栴檀香雲一切妙莊
嚴寶蓋雲一切燒香雲一切妙鬘雲一切清

淨莊嚴具雲皆徧法界出過諸天供養之具
供養於佛。」

【第三無著下一因多果供無著無生但是
一義無生約理無著約智此二契合方成
一因文中九句可知。】

「其諸菩薩一一身各出不可說百千億那由
他菩薩皆充滿法界虛空界其心等於三世
諸佛以從無顛倒法所起無量如來力所加
開示眾生安隱之道具足不可說名味句普
入無量法一切陀羅尼種中生不可窮𥁞辯
才之藏心無所畏生大歡喜以不可說無量
無𥁞如實讚歎法讚歎如來無有厭足。」

【第二身出正報供中文有十句初二明現
身德量謂一一量周法界德齊佛故次以
從下三句明勝辯之因次具足下四句顯

勝辯所依後以不可下一句正申辯讚皆
從總持辯藏之所流故情動於中故形於
言言猶不足敬之至也(情動於中等者即子夏詩序具云情
動於中而形於言言之不足故嗟嘆之嗟嘆之不足故詠歌之詠歌之不足故不知
手之舞之足之蹈之)上菩薩興供合前諸天迎佛
興供科竟。】
大方廣佛華嚴經䟽鈔會本第二十二之一

音釋
兜率
(兜當侯切梵語也此云知足)。
蠡
(盧戈切音里即螺蚌屬)。

嚴瑩
(瑩烏定切嚴瑩謂嚴飾如玉之潔瑩也)。
沮壞
(沮慈吕切壞古聵切
沮壞謂遏沮毀壞之也)。
層級
(層昨楞切級居立切層級猶重階疊級也)。
鬘

(莫班切)。
𦂶煥
(𦂶袪几切繒𦂶也細綾也煥呼玩切文彩明貌)。
間錯
(間古
晏切廁也錯七各切雜也)。
繒綵
(繒疾陵切帛也綵倉改切繪繒也)。
欄楯

(欄落干切勾欄也楯食閏切闌檻也)。
延袤
(延以然切遠也袤莫候切長也又廣
袤也南北曰袤東西曰廣)。
螺
(落戈切貝屬海介蟲也)。
箜篌
(箜苦紅切篌戶
鈎切箜篌樂器也)。
撫擊
(撫芳武切彈也擊古歷切扣也)。

大方廣佛華嚴經疏鈔會本第二十二之二　土六
唐于闐國三藏沙門實叉難陀　譯
唐清涼山大華嚴寺沙門澄觀撰述

「爾時一切諸天及諸菩薩眾見於如來應正
等覺不可思議人中之雄。」

【第五爾時一切下覩佛勝德中分二先明
覩佛身雲勝德後爾時如來大悲下明現
勝德之意前中分二初覩佛勝德後時大
眾咸見下見佛光用前通十眼所見後約
天眼所見今初也然此經文次第具顯如
來二十一種殊勝功德以文言浩汗致古
釋同迷然離世間品雖具二十一句而此
文義兼廣故隨便引於諸論文分為三初
總觀如來次別觀德相三結成觀解(而此文義
兼廣者以離世間品初嘆佛有名無釋今文有釋無名四紙餘經次第具釋二十一

德故云文義兼廣四紙餘經文廣其中句義該[(冰-水+〡)*ㄆ]諸論異釋無遺故云義廣由此故
於此中引於諸論將論釋經將經證論故云隨便古人亦引諸論在離世間既無經
文論無憑㨿由此無名故古德同迷賢首以下總結十句分為十段刊定以十六三
業配之並如下引今並不用)今初略舉三德以顯一雄
一者如來二言應者即是應供三正等覺
即正徧知此一應字亦通屬下隨應覺故
此即總句離世間品名妙悟皆滿佛地攝
論皆名最清淨覺親光釋云謂佛世尊普
於一切有為無為所應覺境正開覺故此
釋正義揀異邪覺又於一切所應覺境淨
妙圓滿正開覺故此釋最清淨義亦明覺
滿揀異菩薩又於一切如所有性盡所有
性正開覺故此釋符今等字謂雙照二諦
平等覺故亦是徧義故云正徧知(離世間品名妙
悟皆滿三者上釋經中總句此下會其總句異名然攝論本論即無著所造世親無

性二俱有釋唐三藏俱譯皆有十卷此並當第五今依無性釋所知相中因云若欲
釋大乘法略由三相一由說緣起二由說從緣所生法相三由說語義論曰說語義
者謂說初句後以餘句分別顯示或由德處或由義處釋中云已得在已圓滿饒益
故名為德未得在巳隨順趣求故名為義論曰德處者謂說佛功德即二十一種殊
勝功德釋中云最清淨覺即是初句由所餘句開顯其義親光釋云者親光即佛地
經論主二本攝論不解總句此菩薩解自有三釋䟽便以義揀斷釋之然此三釋有
其二意一別釋總句一釋正字二釋最清淨字三釋等字彼無等字義符今經二者
於所覺法影略出之一約為無為為所應覺境二云一切為所應覺境三以如所有
性等為所應覺故小異也為與無為總明所覺不出二故二一切法曲𥁞差別故三
如所有等通能所故其如所有性等今當略說即雜集論第十一云事邊際所緣者
謂一切法𥁞所有性如所有性彼䟽釋云事邊際等者事有二種一是自相事二是
共相事初能緣心盡法分量後能緣心如諸經中所有共體供稱邊際此中事即是
境就文分三初標章次開二義後別釋此上是初二段下即別釋論云𥁞所有性者
謂蘊界處為顯所知諸法體事唯有爾所分量邊際是故建立蘊界處三彼䟽釋云
謂盡有為無為諸法自相論云如所有性者謂四聖諦十六行真如一切行無常一

切行苦一切法無我涅槃寂靜等空無願無相彼䟽釋云此中略明四種共相第一
諦門謂四聖諦第二行門謂十六行及真如第三鄔陀南門謂一切行無常至寂靜
四解脫門謂空無相無願本論舉境不舉能了論云由如是等義差別門了所知境
故名如所有性䟽先釋通名次別釋此初也謂由如是四諦十六行等是𥁞所有性
中差別義其能緣心如諸法中所有差別皆悉了知故名如所有性論或以諦門了
所知境彼䟽云謂即前所說諸蘊界處隨其所應了知是苦乃至是道彼䟽別釋四
差別即為四段此初文也謂總觀前盡所有性中蘊界處有漏者觀於若集其無漏
者觀其滅道故云隨其所應論云或以行門了所知境說一一諦各有四行及一切
法無有差別皆真如行彼䟽云前諦及法門約所緣得稱此下就能緣得稱即是四
諦各別有四行即是前總作諦解而了蘊等今約一一諦中別作四相解而起四行
及一切法作總相真如緣而起真如行即名了無常及真如等行解名行即前十六
行是緣安立行後真如行是緣非安立行論或以諸法鄔陀南門了所知境即諸行
無常乃至涅槃寂靜彼䟽鄔陀南者舊為憂陀那訛也正翻為說義當無問自說隨
義作名亦總略義或名標相義謂一切行無常是有為標相涅槃寂靜是無為標相
論或以解脫門了所知境謂空無願無相如是等彼䟽云謂離繫涅槃稱為解脫空

定諸心所是趣入涅槃所依之門此中即以空等三空門以了前境即了所知諸法
是空及無相謂雙照下䟽釋第二義釋曰二性之義巳略󵗱矣其𥁞所有唯是世諦
其如所有通於二諦則顯如來自相共相若教所說若法本性無不證知如實覺故
䟽中但云雙照二諦平等覺故然二諦平等則二性無礙無所不[(冰-水+〡)*ㄆ]既無不知即是
遍義)彼經無正等言此經缺最清淨上妙嚴
品則有最言故云於一切法成最正覺下
離世間中復有妙悟妙者微妙離覺相故
悟覺及知名異義同妙正徧最名義俱別
所揀異故若世親無性不解總句但以下
別德成斯一覺故清淨覺句句皆徧(彼經無正
等下會四經文言有影略總皆含具於中先列四別後妙者微妙下會釋妙正遍最
者妙揀取相正揀於邪遍揀不周最揀未極如初會說餘義可知)。】

「其身無量不可稱數現不思議種種神變令
無數眾生心大歡喜普徧一切虛空界一切
法界以佛莊嚴而為莊嚴令一切眾生安住

善根示現無量諸佛神力超過一切諸語言
道諸大菩薩所共欽敬隨所應化皆令歡喜
住於諸佛廣大之身功德善根悉已清淨色
相第一無能映奪。」

【第二其身下別觀德相二十一德分二十
段後二合故然攝論中二十一德通有三
節一先列經二十一句二無著菩薩立功
德名以為解釋三無性等但釋論名以符
經旨今各句句配屬其佛地論釋有同攝
論有異攝論異者引之今初明不二現行
經也即觀察如來一向無障礙轉功德此
是無著立名他皆倣此(今各句句配屬者以論中三節各一
時併舉謂第一列經二十一句第二本論一時立二十一德之名第三釋論次第一
時牒釋故今各配摘成二十段䟽中文各有二先釋名義後釋經文今初不二現行
先釋名義中具指經論及釋三段可知但無性釋論中先牒本論功德之名後方指

經如此段云謂於所知一向無障轉功德者此即開示不二現行下皆準此世親則
先牒經今䟽皆先牒經後引本論立名故釋名義名且分為二一牒經立名二引釋
論釋初中其即觀察如來五字是䟽義加順於此經觀佛德故餘皆是彼論文今初
不二現行先牒經立各可知)無性二釋一云謂佛一向
無障礙智於一切事品類差別無著無礙
故非如聲聞等有處有障有處無障二種
此約離所知障智德滿故非如聲聞有處
有障者謂於極遠時方無邊差別諸佛法
中有無智轉(此約離所下䟽取下生起中意以出德體)第二釋
云或二處現行此中無有如是所說二種
現行此釋二處亦前有障無障但前釋約
表為一智轉此釋約遮故無彼二正同下
經二行永絕。

世親同於後釋親光云凡夫二乘現行二
障世尊無故凡夫現行生死起諸雜染二

乘現行涅槃棄利樂事世尊無彼現行二
事故名不二現行(世親所解者文全同也然世親有四一牒經名
二自解釋三舉本論帖四重釋如此段云此中不二現行者（一牒經）謂二現行此中無
有是故說名不二現行（二釋義）即是於所知一向無障礙轉功德（三舉本論帖）非聲聞獨覺
智亦有障亦無障故（四重釋也）文多如此言親光下會親光釋同此消文)無性生
起云云何而得此最勝覺故次說此諸聲
聞等於所知境有二現行所謂正智不染
無知佛無此故(無性生起云下第三段此是無性釋論總畢重復條
流生起次第而不曉者謂為再釋今亦摘其生起為二十段句句別配此即躡前總
句生此別中第一句也故前釋云此約離所知障不染無知即所知障體揀異染污
無知耳)文中分二初廣顯利樂明離所知故
不同二乘二住於下結成所住彰離煩惱
不同凡夫前中三初明應廣順機令喜二
普徧下明其徧應定慧莊嚴生物善根三
示現下彰應用深廣雖超語言而無遺曲

濟(文中二下二釋文雙用二論初廣利樂是親光意離所知故即無性意下離煩
惱即唯親光意若約親光不二現行雙離二障雙異凡小定慧莊嚴等者釋經以佛
莊嚴至安住善根言定慧者即法華第一云佛自住大乘如其所得法定慧力莊嚴
以此度眾生故)二結成所住者初句明智住法身
能住所住二俱廣大下句心無煩惱善根
清淨色相超倫具上二義名清淨覺他皆
倣此(能住所住俱廣大者所住即法界法身遍一切處故廣大智稱法身等彼
真性如日光含空具上二義下結歸總句兼例下文)。】

「智慧境界不可窮盡無比三昧之所出生其
身無際徧住一切眾生身中令無量眾生皆
大歡喜令一切智種性不斷。」

【第二智慧巳下明趣無相法即觀察如來
於有無無二相真如最勝清淨能入功德
無性云為明斷德故次說之不住生死涅
槃相故即無住涅槃(後無性下引釋論釋於中文二一明無性

生起即無住涅槃五字是䟽餘皆是論)然無相法即是清淨
真如趣謂趣入謂此真如諸法無性以為
相故非是有相體即圓成自相有故非是
無相此二不相離名無二相諸法中勝故
名最勝遠離客塵故名清淨既自能入亦
令他入為最清淨自入則不住生死他入
則不住涅槃(二然無相法下䟽取釋論釋然䟽雙用二釋論文清經及
本論名理無不盡而文或取捨無性具云謂此真如有圓成相無遍計所執相由此
道理明無二相無有無相是實有故無有有相所執無故最勝清淨能入功德者謂
即真如最勝清淨一切法中最第一故遠離一切客塵垢故於此真如自覺能入亦
令他入是故說名最勝清淨能入功德世親釋云趣無相法者謂清淨真如名無相
法趣謂趣入即是於有無無二相真如最勝清淨能入功德謂此真如非是有相諸
法無性以為相故亦非無相自相有故於此無相真如最勝清淨能入故最勝能入
故清淨能入故釋口觀上二論以對䟽文昭然可見)文中先明自入
今初先明不住生死智稱如境後明他入

皆不可盡無比三昧令智出生又令真如
出二障故二其身下明不住涅槃同體大
悲徧住物身心真如性物物徧故二令無
量下辨令他入一則大悲冥熏二則大智
為說令於身中見如來性成一切智故種
性不斷是入義也此用常寂名為涅槃(遍住
物身者如有偈云我今解了如來性如來今在我身中我與如來無差別如來即是
我真如)。】

「住於諸佛究竟所住生於三世諸佛之家令
不可數眾生信解清淨令一切菩薩智慧成
就諸根恱豫法雲普覆虛空法界教化調伏
無有遺餘隨眾生心悉令滿足令其安住無
分別智出過一切眾生之上。」

【第三住於諸佛究竟已下明住於佛住即
觀察如來無功用佛事不休息功德為欲

得上無住涅槃故次明之(為欲得上下第二引釋論釋但
有生起義在釋文之中)文中初明所住後彰住益今
初言佛住者謂聖天梵等皆佛所住而於
性空大悲偏善安住大悲性空即是佛家
故能不住生死涅槃為究竟住此即恩德
是以親光亦名為觀所謂化功德常住大
悲晝夜六時觀世間故後令不可下彰住
家益初明由住大悲故能益物無遺是不
休息義由住性空自無功用故能令物住
無分別出過眾生總顯勝也(文中下釋文為二從多而
言前段即釋經後段即釋論在文易了而取論意若具引釋論者無性論云謂不作
功用於諸佛事有情等中能無間斷隨其所應恒正安住聖天梵住非如聲聞要作
功用方能成辦利有情事非如外道雖有所住而非殊勝天住謂四種靜慮梵住即
是悲等無量聖住即是空無相等世親云謂住佛所住無所住處（性空也）謂此住中常
作佛事無有休息（大悲也）今用二論以釋經文大悲性空者大悲是利他家性空是自

利家故法華經明大悲為室淨名云畢竟空寂含況二相導真實家也故雙安住故
能不住下即上大悲般若所輔翼故)。】

「獲一切智放大光明宿世善根皆令顯現普
使一切發廣大心令一切眾生安住普賢不
可壞智徧住一切眾生國土從於不退正法
中生住於一切平等法界明了眾生心之所
冝現不可說不可說種種差別如來之身非
世言詞而歎可盡能令一切常思念佛充滿
法界廣度群生隨初發心所欲利益以法惠
施令其調伏信解清淨示現色身不可思議。」

【第四獲一切下明逮得一切佛平等性下
云得佛平等即觀察如來於法身中所依
意樂作事無差別功德。

如上佛住為共不共故次明之此一切諸
佛展轉和雜而同住故一切諸佛三事無

差非如聲聞但有所依(此一切諸佛下躡上生起以為問端
故今答云和雜而住此亦釋經從一切諸佛三事已下釋論此但標名)文即
分三初明所依無差別謂一切智以一切
諸佛皆依真如清淨智故放大光下顯智
之用二普使已下明意樂無差謂同有利
樂勝意樂故普使之言即意樂也不可壞
智即如來藏普賢菩薩自體徧故染而不
染名不可壞反源照極故名安住三徧住
下作業無差一切皆作受用變化利他事
故於中先明作業周徧(文中別釋三事皆先牒名舉釋論釋
後隨經別解普使之言下是䟽此德世親但配屬而已)次從於下作
業所依即自受用身一受不失名為不退
謂得法性即念不退此後親生佛智此智
生已還住法界次明了已下正顯作業初
觀機後現不可說下作業受用變化各有

多類名不可說差別之身能令已下彰業
之益一能益他二隨初下滿本所願亦令
於物能現色身。

此上四段明其自利後十七段明其利他。】

「等觀眾生心無所著住無礙住得佛十力無
所障礙心常寂定未曾散亂住一切智。」

【第五等觀眾生下明到無障處即觀察如
來修一切障對治功德利他之中先明化
障對治故次明之謂已慣習一切煩惱及
所知障對治聖道即一切智及定自在性
(謂已慣習下釋德名全是無性論)故論名為修治又已到
永離一切習氣所依趣處經名到無障處
二文互顯以有治必無障無障由有治故
(從故論名為修治是䟽釋又已到下復是無性論釋䟽將屬經故結云二文互顯)。

文中心無所著是無煩惱障住無礙住明

無所知障得佛十力即是種智是所知障
治心常寂定住一切智即煩惱障治。】

「善能開演種種文句真實之義能悉深入無
邊智海出生無量功德慧藏。」

【第六善能開演下明不可轉法即觀察如
來降伏一切外道功德由有上能治故他
不能轉利有情事故次明之謂教證二法
皆不為他所動轉故無有餘法勝過此故
文中初明教道能悉已下證道出生已下
二道之益。】

「恒以佛日普照法界隨本願力常現不沒恒
住法界住佛所住無有變異於我我所俱無
所著住出世法世法無染。」

【第七恒以佛日下明所行無礙觀察如來
生在世間不為世法所礙功德顯示如來

所化之中無高下礙故次明之謂世八風
不能拘礙故親光名降魔功德謂色等境
不能亂故(謂世八風下釋即䟽取意略釋兼會親光以色等五塵是塵境
故至釋文中方出釋論)文中以佛身日普照法界則
橫無礙常現不沒則竪無礙不以無信生
盲等而不現故正顯八風不礙恒住巳下
顯無礙因無有變異示無礙相如摩尼珠
不隨物變不著我所於內無礙世法不染
於外無礙由住出世如蓮華故如有頌云
諸佛常游於世間利樂一切有情類八法
勢風邪分別不能傾動不拘礙(不以無信等而不現
者即第一廻向中意如有頌云即無性論)。】

「於一切世間建智慧幢其智廣大超過世間
無所染著拔諸眾生令出淤泥置於最上智
慧之地所有福德饒益眾生而無有盡了知

一切菩薩智慧信向決定當成正覺。

以大慈悲現不可說無量佛身種種莊嚴以
妙音聲演無量法隨眾生意悉令滿足。」

【第八於一切下明其所安立不可思議即
觀察如來安立正法功德由依前方便能
作饒益之事故次明之謂十二分教名所
安立由深廣故不可思議(謂十二下即䟽取論意釋無性
具云謂契經等十二分教名所安立安立彼彼自相共相故如是安立非諸愚夫覺
所行故出世間故不可思議此所安立不可思議即是功德)文中分二
初約所詮以辨深廣後約能詮以明深廣
今初初句總顯建即安立其智下釋超世
廣大即是幢義拔置智地即是建義所有
已下福智相對明高廣義。

二以大慈下現身說法約能詮教以明安
立。】


「於去來今心常清淨令諸眾生不著境界恒
與一切諸菩薩記令其皆入佛之種性生在
佛家得佛灌頂。」

【第九於去來今下明遊於三世平等法性
行利有情即觀察如來授記功德以上加
事三世諸佛皆悉平等故次明之謂於三
世平等性中能隨解了過去未來曾當轉
事皆如現在而授記故故下經云普見三
世(謂於三世下釋義即無性釋然前更有文云謂於三世平等法性能遍遊涉謂
於三世平等下全同彼論故下經下證成以遊三世經不明顯故以餘義文中具之)。

文中初明三世平等之義故云心常清淨
自得平等令物不著使他平等恒與已下
正明授記授記未來令同過去種性亦名
平等。】

「常遊十方未曾休息而於一切無所樂著法

界佛剎悉能徧徃諸眾生心靡不了知所有
福德離世清淨不住生死而於世間如影普
現。」

【第十常遊十方下明其身流布一切世間
即觀察如來於一切世界示現受用變化
身功德顯上利益一時頓徧非次第作故
次明之(顯上利益下生起義在文中易故不總釋無性云謂隨所化遍諸世
界示現兩身利樂彼故)文中初通辨二身常約豎窮
徧約橫廣十方法界𦂶互其文後諸眾生
心下總顯現相德無不淨故不住生死機
無不鑒故普現世間。】

「以智慧月普照法界了達一切悉無所得恒
以智慧知諸世間如幻如影如夢如化一切
皆以心為自性如是而住。」

【第十一以智慧月下明於一切法智無疑

滯即觀察如來斷疑功德以於上十方彼
彼之處作斷疑事故次明之謂於諸境善
決定故故下經云智恒明達一切諸法(謂於
諸境下釋義全無性論)文中初自斷疑非不自決能
斷他疑故智月普照總明了境了達無得
是了真境非不證真能了俗故恒以智下
明了俗境一切皆以心為自性義通二境
攝境為心是世俗勝義心之自性即是真
如是勝義勝義如是而住以無所得而為
方便雙照真俗無住住故菩薩智光月法
界以為輪遊於畢竟空世間靡不現亦可
屬上現受用身(文中二疑亦是論文論但有兩句云非於諸法自不
決定能法他疑（此反釋也）非離決定能斷疑故（廣也）但用上句若準梁論具四無礙智能自
決疑具四無礙辨能決他疑菩薩智光月者即五十九經偈亦可屬上者此文通二
勢上約屬十一為自斷疑亦通第十其身流布一切世間則斷他疑方屬第十一以

屬後為正故云亦可屬前)。】

「隨諸眾生業報不同心樂差別諸根各異而
現佛身如來恒以無數眾生而為所緣為說
世間皆從緣起知諸法相皆悉無相唯是一
相智慧之本欲令眾生離諸相著示現一切
世間性相而行於世為其開示無上菩提。」

【二隨諸巳下能斷他疑初明隨機現身如
來巳下所斷疑境為說緣起是斷疑法深
入緣起疑見亡故知緣起無性故知法無
相無相無異故名一相智體理成故為其
本(深入緣起者淨名云深入緣起斷諸邪見有無二邊無復餘習寶積偈云說法
不有亦不無以因緣故諸法生故由見因緣能斷疑故)後欲令下正
明斷疑若離相著開示菩提疑方斷故。】

「為欲救護一切眾生出現世間開示佛道令
其得見如來身相攀緣憶念勤加修習除滅

世間煩惱之相修菩提行心不散動於大乘
門皆得圓滿成就一切諸佛義利。」

【第十二為欲救下明於一切行成就大覺
即觀察如來令入種種行功德由所化生
性有差別故次明之謂入種種行皆成大
覺下經但云了一切行(謂入種種下釋義二論易故但以經
屬論而巳今䟽釋意以成就大覺屬所知即隨種種心行差別化之究竟至於一切
智故如釋文中故以法華開示悟入意釋耳)文中初約說法令
入開示佛道者令悟入故後令其下約現
身令入攀緣修習是進善行除滅巳下是
離惡行修菩提行總舉萬行心不散動即
是入義既萬行齊修則因無不滿果無不
成。】

「悉能觀察眾生善根而不壞滅清淨業報智
慧明了普入三世。」


【第十三悉能觀察下明於諸法智無有疑
惑即觀察如來當來法生妙智功德由即
於前所化有能無能善巧別知故次明之
謂聖聲聞言此人全無少分善根如來知
彼善法當生現證過去微少善根種子所
隨故(由即於有下生起謂聖聲聞下釋義皆無性意)故文云悉能
觀察下經云盡一切疑如求度者遠劫採
薪興一善念佛便知故觀已便化故不壞
其清淨業報智慧已下釋其所以以智普
入無不知故故親光名為能隨所應恒正
教誨功德謂於諸法懷疑惑者無有堪能
隨應教誨唯佛能故名智慧明了則第十
一是自斷疑此斷他疑(如求度者遠劫採薪者即大莊嚴論
第九因說供養聲聞得無量福何況如來便引此緣昔有一人因緣力故𤼵心出家
徃至僧坊值佛不在詣身子所身子觀其無少善根謂諸比丘比丘先問誰不度汝

云舍利弗如是展轉皆不度之如來大慈至僧坊門為說偈云一切種智身大悲以
為體佛於三界中見諸受化子猶如牛求犢愛念無休息以手摩頂其人悲泣具說
不度因緣佛說偈云身子舍利弗者彼非一切智亦不解體性不盡知中下彼識有
齊限不能深解了無有智能知微細之業報遂牽入僧坊與度得道身子問云我觀
此人無少善因云何與度便得道耶佛言汝智微淺此人過去無量劫前為一貧人
入阿蘭若山林取薪為虎所逼以怖畏故稱南無佛種子今熟故吾度之得羅漢耳
故上云微少善根種子所隨則第十一者若準無性世親皆十一斷他疑今順親光
故為此說)。】

「永離一切世間分別放光明網普照十方一
切世界無不充滿色身妙好見者無厭以大
功德智慧神通出生種種菩薩諸行諸根境
界自在圓滿作諸佛事作巳便沒。」

【第十四永離一切下明凡所現身不可分
別下經但云無能測身即觀察如來如其
勝解示現功德由上云善巧別知故此次

云於前所化邪正及俱行中無有分別(由上
善巧別知下生起此上是䟽謂前生後無性但云即於所化有情邪正冥行中所應
現相不可分別耳義在文中)文中初二句明無分別義
世虛妄解種現俱亡故云永離由自無分
別故餘不可以分別知故親光名為能正
攝受無染自體殊勝功德謂佛身功德非
是雜染分別所起無煩惱業生之雜染故
不可分別而無性云隨機現身如摩尼珠
無分別者則順今文佛無分別不順彼經
不可之言(而無性云下會通釋論然無性具云謂隨有情種種勝解現金
色等雖現此身而無分別如摩尼珠等及簫笛等廣說如彼如來密經釋曰故䟽斷
云則順今文)次放光明下彰所示現皆無分別
見無猒足則顯眾生不能分別如瞿波觀
佛毛孔念念無猒不能窮究故(如彼瞿波觀佛毛孔
即七十五經)以大功德下辨能現德出生巳下

明所現益諸根巳下辨所現相謂諸根圓
滿境界自在作諸佛事總彰現意作巳便
沒明現時分既隨勝解現則感謝應移。】

「善能開示過現未來一切智道為諸菩薩普
雨無量陀羅尼雨令其發起廣大欲樂受持
修習。」

【第十五善能開示下明一切菩薩等所求
智即觀察如來無量所依調伏有情加行
功德為欲引發任持不定種性聲聞菩薩
唯讚大乘故次明之言等所求者無不求
故佛地名為正所求智謂唯菩薩正能求
故(言等所求下是䟽釋經義在釋文)文中初明所求即一
切智此所求智即是無量菩薩所依而言
道者通因果也為諸已下即成所依義謂
由無量菩薩為欲調伏諸有情故發起加

行要以佛增上力故聞法為先獲得妙智
而為所依令其發起廣大欲樂者即是調
伏有情加行受持修習者即成智之因(此所
求智即是無量菩薩所依者即是無性釋而言道下是䟽釋經謂由無量菩薩本論
此下更有文云異類菩薩攝受付屬展轉相續無間而轉由此證得一切菩薩等所
求智釋曰此即䟽中所成之智謂依此智化生令生成於此智故菩薩皆求)。】

「成就一切諸佛功德圓滿熾盛無邊妙色莊
嚴其身一切世間靡不現覩永離一切障礙
之法於一切法真實之義已得清淨於功德
法而得自在。」

【第十六成就一切下明得佛無二住勝彼
岸即觀察如來平等法身波羅蜜多成滿
功德為遮所化於大師所疑一切智非一
切智故次明之由滿諸度是一切智言無
二者即平等也平等有二一法身平等於

法身中滿諸度故二果住諸度無增減故
名為平等親光則以住於法身即是彼岸
不說諸度故云法身無差別相名為無二
緣彼勝定常住其中故名為住即無二住
名勝彼岸佛巳窮到故名為得(由滿諸度下䟽取意
答前疑也從言無二者即無性菩薩以彼經文會於本論從平等有二下釋義二義
皆無性論云依平等法身波羅蜜多果位成滿故即前意也論云或平等無減無增
於法身中波羅蜜多一切成滿其中無有或增或減非如於彼菩薩地中波羅蜜多
有增有減釋曰即後意也二中前義平等屬於法身後義平等屬於諸度然皆法身
是所滿諸度是能滿下親光法身即是波羅蜜多世親同無性前義)文中初
滿諸度故云熾盛次無邊下以度滿故莊
嚴法身故法華云微妙淨法身具相三十
二以八十種好用莊嚴法身以十身圓融
不相離故言一切世間者不隔凡聖靡不
現覩雙現受用變化之身永離已下無二

礙故和合識破相續心滅故於一切下顯
現法身智純淨故於功德下諸度滿故(和合
識破即起信意前文巳有下復重明)。】

大方廣佛華嚴經䟽鈔會本第二十二之二

音釋

摘
(陟革切擷也)。
犢
(徒谷切牛子也)。
淤泥
(淤依倨切淤泥謂滓淤濁泥也)。

大方廣佛華嚴經疏鈔會本第二十二之三　土七
唐于闐國三藏沙門實叉難陀　譯
唐清涼山大華嚴寺沙門澄觀撰述

「為大法王如日普照為世福田具大威德於
一切世間普現化身放智慧光悉令開悟欲
令眾生知佛具足無邊功德以無礙繒繫頂
受位隨順世間方便開導以智慧手安慰眾
生為大毉王善療眾病一切世間無量國土
悉能徧往未曾休息清淨慧眼離諸障翳悉
能明見於作不善惡業眾生種種調伏令其
入道善取時宜無有休息若諸眾生起平等
心即為化現平等業報隨其心樂隨其業果
為現佛身種種神變而為說法令其悟解得
法智慧心大歡喜諸根踊躍見無量佛起深
重信生諸善根永不退轉。」


【第十七為大法王下明不相間雜如來解
脫妙智究竟即觀察如來隨其勝解示現
差別佛土功德以外人聞上平等謂同一
性故次說言不相間雜謂一切如來十身
體用各各別故猶如[宴-女+六]室千光(謂一切如下釋義此
是疏家總釋經中不間雜義)但經云如來解脫無著釋
云隨其勝解世親無性皆云此中勝解名
為解脫(但經云下會經論異第一引二論釋明本論同經故云勝解名為解
脫云何勝解得名解脫勝解謂於境印持為性如於大地作黃金解便成黃金一作
多解便為多矣斯則不思議作用解脫如淨名得能令須彌入芥子等)又勝
解者通機及佛故無性云謂觀眾生勝解
差別現金銀等土不相間雜如來勝解現
在前時隨眾生樂皆悉顯現無不了知名
如來解脫等。

親光又為一釋即離障解脫故云如來妙

智令眾生解脫名如來解脫妙智佛於此
智已得究竟疏觀今經中諸論各得一意
復應加佛自得離障及作用解脫謂文云
離諸障翳故具無邊德故令其入道故明
見善惡是如來勝解其心所樂即眾生勝
解是以不可偏取下經但云具足如來平
等解脫(復應加佛自離障者以親光但令眾生離故)在文分二
初明變化身土不雜二明受用身土不雜
無著但云差別佛土略舉一邊親光則雙
明身土合今文意今初變化中先身後土
初中先總顯化身超勝次普現者通十法
界身放智慧光合如日義欲令已下彰所
化意能為多化方顯佛德無邊所以名不
間雜者以於一切世間普化一佛既爾餘
何所化故知所屬不同重重皆徧是不間

雜義(所以名不間雜下隨難別釋即是釋經於中先問後故知所屬不同下釋
所屬不同即無雜義如千燈各異重重皆遍是無間義如光光涉入故上總言如冥
室千光)後以無礙下別化因圓果滿之身初
明因圓為大醫下現果滿身二一切世下
明現化土初明非唯能化亦能徧往清淨
慧下明佛觀機即是如來勝解現前於作
不善下隨機現土等隨諸眾生應以何國
起調伏心入佛智慧而取佛土故云善取
時宜無適淨穢故云種種欲該餘化略無
土言義必含有又對後平等但言不善亦
應合有有漏之善。

二若諸眾生下現受用身土先土後身巳
證真如名平等心覩受用土是平等報上
則心有高下此則依於佛慧(上則心有高下即淨名經
意螺髻語舍利弗仁者心有高下不依佛慧故見此土為不淨耳今指上化土是隨

心高下今見受用是依佛慧)後隨其心樂下現受用身
故親光云於淨佛土現受用身亦不相雜
令其巳下明現之益親光云大集會中現
種種身與諸菩薩受用法樂亦不相雜得
智心喜等皆法樂也又心大歡喜即是初
地見諸佛故生歡喜等以證生信故名深
重以證不退故得永言。】

「一切眾生隨業所繫長眠生死如來出世能
覺悟之安慰其心使無憂怖若得見者悉令
證入無依義智智慧善巧了達境界莊嚴妙
好無能映奪智山法芽悉巳清淨或現菩薩
或現佛身令諸眾生至無患地無數功德之
所莊嚴業行所成現於世間一切諸佛莊嚴
清淨莫不皆以一切智業之所成就。」

【第十八一切眾生下明證無中邊佛平等

地即觀察如來三種佛身方處無分限功
德由疑上如來妙智究竟非一非異其相
云何故次明此無中邊等常無常等皆二
邊相言方處者謂諸世界無分限者釋無
中邊此無中邊略有四義一世界無中邊
佛德如彼無有分限二世界無邊諸佛十
身即於其中稱世界量平等徧滿三此法
身等於佛地中平等徧滿無中無邊無有
分限四此法身等徧一切處為諸眾生現
作饒益然非自性無中無邊親光復名此
為真如相殊勝功德謂真如相無有中邊
如此真如即是佛地平等法性證此性故
徧知一切於中不染今此文中總顯十身
皆無分限(由疑上如來妙智下生起此但發揮前義耳此無中邊下總會
論以釋其義初之四釋皆無性意然此四意異者一以世間為喻二佛身滿世界中

上二皆用世界三法身遍佛地中四以契中道故然䟽取意義則巳周若具無性之
文云謂如世界無中邊佛地亦爾功德方處無有分限或復世界方處無邊諸佛三
身即於其中稱世界量平等遍滿以法身即住如是諸世界中非餘處故或法身等
於佛地中平等遍滿無中無邊無有分限或此法身等遍一切處為諸眾生現作饒
益然非自性無中無邊釋曰以䟽四段對之可知則親光意義同後一)文中
分二先別顯四智十身後無數下總結因
果今初先就覺他翻明自覺成就法身於
中先明覺他即妙觀察智及成所作智之
所利樂若得見下彰其所益無依義智即
大圓鏡是無中邊佛平等地以無礙智身
無所依故則證真如為佛地性轉昔染依
為智所依即是如如及如如智既令他證
顯自巳證也次智慧下二句即妙觀察智
莊嚴無奪顯圓鏡智所現之影智山清淨
即平等性智平等高出所以名山四惑巳

亡故云清淨因惑為種生必待時今能生
自在故種受芽稱或現巳下即平等性所
現之影兼顯十身不唯此二故復言或令
諸眾生至無患地者即成佛地以遠離微
細念故名為無患(以無礙智身者即引出現品成大圓鏡智是無
依義智故彼文云一切佛法依慈悲慈悲又依方便立方便依智智依慧無礙慧身
無所依然無礙慧即根本智二智[(冰-水+〡)*ㄆ]四根本[(冰-水+〡)*ㄆ]大圓鏡故餘轉依等義如十地說四
智之義巳如前說因惑為種下釋法身清淨清淨字兩遍用之故云悉巳謂七識在
因四惑相應但能領攬內緣內熏而成種子今無四惑即此七識能生自在更不內
熏故云爾)後總結中初總明謂十力四智等莊
嚴法身業行所成即是報佛現於世間結
他受用及變化身總上諸義則有十身(總上
諸義者一就覺他翻明自覺是菩提身二成就法身及顯如如即法身三四智即智
身四莊嚴妙好即相好莊嚴身五無能映奪即威勢身六無數功德即福德身七或
現菩薩等即意生身八令生離惑即是願身及九變化身十業行所成現於世間即

力持身故云具十)一切巳下總結異因同歸一智
謂智導萬行故能證此佛平等地若報若
化無不清淨。】

「常守本願不捨世間作諸眾生堅固善友清
淨第一離垢光明令一切眾生皆得現見六
趣眾生無量無邊佛以神力常隨不捨若有
往昔同種善根皆令清淨而於六趣一切眾
生不捨本願無所欺誑悉以善法方便攝取
令其修習清淨之業摧破一切諸魔𨷖諍。」

【第十九常守本願下明極於法界即觀察
如來窮生死際常現利益安樂一切有情
功德以上言無中邊相云何無相故次云
極於法界謂此法界最清淨故離諸戲論
是法界相能起等流利益之事極此法界
無有盡期親光亦名此德為證得果相殊

勝功德謂此窮於清淨法界如是法界修
道得故以斯則極法界言有於二義一同
法界常故二同法界清淨故(以斯下䟽會二論以就經
又常即前無性意清淨即親光意)文中先明常利樂二廣
利樂今初常守本願者謂本發心法界生
界若有盡我願乃盡今生界未窮故常現
利樂作善友者世之善友略有七事一遭
苦不捨二貧賤不輕三密事相告四遞相
覆藏五難作能作六難與能與七難忍能
忍如來亦爾為物隨於六趣苦而不捨貧
無法財而不見輕本性客塵無不相告善
根未熟則以權覆實堪真實化則以實覆
虛著弊垢衣執除糞器為難作能作解髻
明珠為難與能與生違佛化乃至多劫心
無退動為難忍能忍無不究竟方名堅固

(如來亦爾下善友七事略無次第義無不具前三通諸教四善根已下即法華意則
於一佛乘分別說三為權覆實會三歸一示真實相即以實覆虗上即法說周意五
著弊垢衣即信解品意謂不說十蓮華藏之相故云脫珍御服而說三十二相等為
著弊垢衣久證菩提示以三十四心斷結等為執除糞器六即安樂行品輪王解髻
明珠喻一乘圓旨喻若明珠昔為權覆如在髻中開權顯實為解髻與珠七意亦通)。

次清淨巳下明同法界清淨雖復常化離
能所相故名第一次六趣下廣多不捨次
若有巳下不捨昔緣次而於下通顯不捨
若暫不隨則捨本願如願能作名不欺誑
次悉以下彰攝巧益令同法界清淨摧魔
惑故。】

「從無礙際出廣大力最勝日藏無有障礙於
淨心界而現影像一切世間無不覩見以種
種法廣施眾生佛是無邊光明之藏諸力智
慧皆悉圓滿恒以大光普照眾生隨其所願

皆令滿足離諸怨敵為上福田一切眾生共
所依怙凡有所施悉令清淨修少善行受無
量福悉令得入無盡智地為一切眾生種植
善根淨心之主為一切眾生發生福德最上
良田智慧甚深方便善巧能救一切三惡道
苦。」

【第二十從無礙際下顯於二句謂盡虛空
性窮未來際即觀察如來無盡等功德謂
上利樂皆無盡故深密佛地具斯二句開
則別中自有二十一句下離世間但云等
虛空界而無窮未來際欲顯圓數故親光
亦云次後二句顯示世尊無盡功德初句
自利後句利他故云謂如虛空經成壞劫
性常無盡如來一切真實功德亦復如是
如未來際無有盡期利他功德亦復如是

而無著釋但云無盡功德等不言開合世
親無性開此等字為究竟功德故皆云等
言等取究竟功德則以無盡功德釋初句
究竟功德釋後句而無性意後句是究竟
無盡與前無盡異者前則橫論無盡故云
盡一切界徧作有情諸饒益事後句則豎
顯無盡故云顯佛功德永無窮盡所化有
情永無盡故同顯無盡故二句合自他等
異二句則開今文意合欲顯二利不相離
故窮未來際通在極於法界及盡虛空故
(六今文下顯今經意雖合而具無性二義利故)前段中巳顯常隨
不捨(前段中者謂無性即句盡虗空下二句明二利無盡今顯極於法界中已
有利樂無盡)為順二論文分為兩初唯橫論無
盡正明盡虛空性二為上福田下雙約橫
豎以顯無盡兼明窮未來際今初先二句

總言無礙際者即法身智身如彼虛空無
有障礙無邊無際無盡無減無生無滅無
有變易名無礙際而能現前作諸利樂如
彼虛空容受質礙故云出廣大力次最勝
日下別顯依空無礙之用略舉一日而有
四德一蘊藏千光二百川現影三有目皆
覩四生成萬差名種種施上一段文言含
法喻佛是巳下唯就法說初光明藏即上
日藏身智光明含攝出生故諸力巳下如
日無缺恒以大下如日舒光離諸魔敵降
老死怨如日大明眾景奪耀不獨合上故
文有影略(降老死怨者淨名云譬如勝怨乃可為勇如是兼除老病死者
菩薩之謂也今借用之)二雙約橫豎論無盡者但云
一切通於十方及來際故文中先明為生
福智之田上福田者具前德故凡所有下

釋上田義三義名上一令清淨如無荒穢
二因少果多如涅槃說純陀施福三入無
盡智如田隨種隨生如穀展轉無盡成金
剛種終不銷故具斯三義稱曰上田次為
一切下顯為田主次為一切眾生發生下
明體即是田後智慧下明能為田義具悲
智故初權實無二總為一智對下能救悲
智無礙合為一心則是如來最清淨覺(則是
如來最清淨覺者以在最後故復結之句句亦皆合結也如涅槃說者經云我今所
供雖復微少下佛令汝具足檀波羅蜜為果多也)上所引功德之
名全依無著其所解釋多依無性有不同
者亦巳對決與世間品小有同異大旨無
違至下品中當更顯示依上所釋文旨有
據德相可分若列宿羅空粲然不雜豈得
寬文廣申辭句於佛勝德蔑然略陳幸諸

後學不咎其繁而不要也。
別觀德相二
十段竟。】

「如是信解如是觀察。」

【第三如是下結成觀解謂前諸德不出內
德及與外相今初二句總明能觀信解約
於仰推觀察通於諸眼。】

「如是入於智慧之淵如是遊於功德之海如
是普至虛空智慧如是而知眾生福田。」

【後之八句就所觀德以辨能觀前四內德
後四外相前中謂佛內德無量不出福智
前二福智之體智慧之淵略語其深功德
之海義兼深廣淵宜趣入海宜遊涉次二
句福智之用智廣虛空福無不益稱此而
了名普至知。】

「如是正念現前觀察如是觀佛諸業相好如

是觀佛普現世間如是觀佛神通自在。」

【後四外相中初一句重舉能觀揀內外故
言正念者明非散心了佛德相唯心無性
靜而能鑒復云觀察後三句亦就所觀以
辨能觀初一句總後二句別身雲普現即
是相好神通自在即前業用前二十一德
中或一句之內言兼福智一德之內體用
雙明若別配屬義成偏近(若別配屬者正彈古德以後十
結句科上二十一德之經彼云然此所現佛法界身豈有限量今且依下結文分為
十門於中二先顯十門之德後如是下正結十門之名前中即為十段然案後結少
不次第從初至清淨善根已來超明第十見佛示現不可思議自在神力門彼約晉
經與今小異恐尋不曉會取今經今經即至功德善根悉已清淨為第一段神通自
在第二已去全依今經謂第二從色相第一下却明第一如是信解門第三獲一切
智放大光下第二觀察正覺門第四示現色身不思議下明入智慧淵門第五恒以
佛日普照法界下第四入功德海門第六以大慈悲現不可說無量佛身下明第七

正念現前觀察門第七以智慧月下明第五普至虗空智慧門第八放光明網普照
十方下即第八觀察如來諸業相好門第九為大法王如日普照下却明第六如是
而知眾生福田門第十清淨第一離垢光明下却明第九如是觀佛普現世間門釋
曰此即賢首解為十門以其總名[(冰-水+〡)*ㄆ]其別義皆不盡理故云偏近況結中不出內德
外相內德不出福智如何攝得前文又刊定記科為十六三業而段段之中三業多
闕亦消文不盡故皆偏近依今之釋一句無遺矣)。】

「時彼大眾見如來身一一毛孔出百千億那
由他阿僧祇光明一一光明有阿僧祇色阿
僧祇清淨阿僧祇照明令阿僧祇眾觀察阿
僧祇眾歡喜阿僧祇眾快樂阿僧祇眾深信
增長阿僧祇眾志樂清淨阿僧祇眾諸根清
涼阿僧祇眾恭敬尊重。」

【第二時彼大眾下明見佛光用前雖有用
乃觀如來常所具德今現目覩故不同也
文中三初覩常光二覩放光三顯光意今

初雖云毛出意取常出有十一句初總餘
別前三光相後七光益。】

「爾時大眾咸見佛身放百千億那由他不思
議大光明一一光明皆有不思議色不思議
光照不思議無邊法界。」

【二爾時下覩放光中先舉體相。】

「以佛神力出大妙音其音演暢百千億那由
他不思議讚頌超諸世間所有言詞出世善
根之所成就復現百千億那由他不思議微
妙莊嚴於百千億那由他不思議劫歎不可
盡皆是如來無盡自在之所出生又現不可
說諸佛如來出興於世令諸眾生入智慧門
解甚深義又現不可說諸佛如來所有變化
盡法界虛空界令一切世間平等清淨如是
皆從如來所住無障礙一切智生亦從如來

所修行不思議勝德生復現百千億那由他
不思議妙寶光燄從昔大願善根所起以曾
供養無量如來修清淨行無放逸故薩婆若
心無有障礙生善根故。」

【後以佛下辨光業用文有五現一說法二
現嚴此二皆先現後因三現佛則先現後
意令成教證二甚深故四現神變五現寶
焰光皆先現後因。】

「為顯如來力廣徧故為斷一切眾生疑故為
令咸得見如來故令無量眾生住善根故顯
示如來神通之力無映奪故欲令眾生普得
入於究竟海故為令一切諸佛國土菩薩大
眾皆來集故為欲開示不可思議佛法門故。」

【第三為顯下現光意並顯可知。】

「爾時如來大悲普覆示一切智所有莊嚴。」


【第二爾時如來下明現勝德之意文分二
別先牒前現德悲為能現智為所現者影
略其文應以依二嚴體現二嚴德。】

「欲令不可說百千億那由他阿僧祇世界中
眾生未信者信巳信者增長巳增長者令其
清淨巳清淨者令其成熟巳成熟者令心調
伏觀甚深法具足無量智慧光明發生無量
廣大之心薩婆若心無有退轉不違法性不
怖實際證真實理滿足一切波羅蜜行出世
善根皆悉清淨猶如普賢得佛自在離魔境
界入諸佛境了知深法獲難思智大乘誓願
永不退轉常見諸佛未曾捨離成就證智證
無量法具足無邊福德藏力發歡喜心入無
疑地離惡清淨依一切智見法不動得入一
切菩薩眾會常生三世諸如來家。」


【二欲令下正明現意分二先明下益眾生
二開示如來下明上弘佛道今初分二先
彰現益後世尊下辨現益之因今初先舉
所益後未信下辨益不同然此益中文含
多勢且依一判先約行布初五十信始自
初信令心調伏信位滿故次七句皆十住
益謂初二句是住中觀慧次二句下化上
求之心後三句住中證入知心自性故曰
不違不退二乘故不怖實際不由他悟是
證實理圓教十住許入證故三滿足下三
句十行益初句位中之行後二句位中之
德四離魔下三句十向益初句起行一向
利他離二乘等魔迴向菩提故入佛境次
句得法隨相離相無礙難思後句行成五
常見諸佛下盡明十地初四句皆歡喜地

一見受用身故稱曰常二根本證真後得
證無量法又證徧行真如亦名無量三則
僧祇積福證理出生名福藏力四發歡喜
心是此位名入見道故名無疑地離惡清
淨是第二地依一切智見法不動是三四
地得入一切菩薩眾會是五六七地常生
佛家八地巳上念無有間故曰常生若約
圓融初之五句信中攝位句各一位如理
思之(句各一位者初信位二增長是住位三清淨是行位四成熟是向位五調
伏是地位)從觀甚深下義通諸位以圓教中位
位攝德故。】

「世尊所現如是莊嚴皆是過去先所積集善
根所成為欲調伏諸眾生故。」

【二辨現因既積善所成故為益深大為欲
調伏諸眾生故一句文含二勢一結前謂

結因所屬二生後生後開示亦是為生。】

「開示如來大威德故照明無礙智慧藏故示
現如來無邊勝德極熾然故顯示如來不可
思議大神變故以神通力於一切趣現佛身
故示現如來神通變化無邊際故本所志願
悉成滿故顯示如來勇猛智慧能徧往故於
法自在成法王故出生一切智慧門故示現
如來身清淨故又現其身最殊妙故顯示證
得三世諸佛平等法故開示善根清淨藏故
顯示世間無能為喻上妙色故顯示具足十
力之相令其見者無厭足故為世間日照三
世故。」

【第二明上弘佛道中分二先別彰所為二
自在巳下舉因結歎前中有十七句為欲
顯前二十一種殊勝功德初句為總餘皆

是別於中前五各攝二德餘句各一第一
照明無礙智慧藏句顯二德者一顯不二
現行故云無礙無二礙故二顯趣無相法
故云照智慧藏慧為能照藏即所照無相
真如照明趣達眼目殊稱第二句一顯住
於佛住謂住空大悲任運利樂無休息時
名曰熾然二顯逮得一切佛平等住謂依
清淨智起利樂意作二身業皆熾然故第
三句一顯到無障處二顯不可轉法謂此
二是降魔伏外功德前由有對治則不為
他動今由有神變乃能轉他第四句一為
顯所行無礙今徧趣現身即是所行有漏
盡通八風不染又神通力即能徧因二顯
其所安立不可思議謂佛威神所建立故
第五句初顯遊於三世平等法性約記三

世事亦是神通無邊際言即平等性二顯
其身流布一切世間此言甚顯下皆各攝
一德六顯於一切法智無疑滯本願巳滿
故七顯於一切行成最正覺名智徧往八
顯於諸法智無有疑惑名於法自在九顯
一切菩薩等所求智十顯凡所現身不可
分別十一為顯得佛無二住勝彼岸彼岸
巳圓十身殊妙故十二顯不相間雜如來
解脫妙智究竟功德又諸佛平等皆徧而
不相雜故十三顯證無中邊佛平等地平
等之地即清淨藏十四顯極同法界故云
上妙十五有十力故能盡虛空見者無厭
十六窮未來際故照三世。】

「自在法王一切功德皆從往昔善根所現一
切菩薩於一切劫稱揚讚說不可窮盡。」


【第二舉因結歎前舉積因後歎無盡。
五
覩佛勝德竟。】

「爾時兜率陀天王奉為如來嚴辦如是諸供
具巳與百千億那由他阿僧祇兜率天子向
佛合掌白佛言善來世尊善來善逝善來如
來應正等覺唯見哀愍處此宮殿。」

【第六爾時兜率下天王請佛處殿亦稱五
號並曰善來及下文意皆如第三會說(亦稱
五號者一世尊二善逝三如來四應供五正徧知然尋常略舉下三今加上二故為
五德)。】

「爾時世尊以佛莊嚴而自莊嚴具大威德為
令一切眾生生大歡喜故一切菩薩發深悟
解故一切兜率陀天子增益欲樂故兜率陀
天王供養承事無厭足故無量眾生緣念於
佛而發心故無量眾生種見佛善根福德無

盡故常能發起清淨信故見佛供養無所求
故所有志願皆清淨故勤集善根無懈息故
發大誓願求一切智故受天王請入一切寶
莊嚴殿。」

【第七爾時世尊下如來受請分二先受請
入殿二爾時一切下入巳現嚴前中先明
此界後辨結通前中初一句明能應之德
次明所為之意三正受請並顯可知。】

「如此世界十方所有一切世界悉亦如是。

爾時一切寶莊嚴殿自然而有妙好莊嚴出
過諸天莊嚴之上一切寶網周帀彌覆普雨
一切上妙寶雲普雨一切莊嚴具雲普雨一
切寶衣雲普雨一切栴檀香雲普雨一切堅
固香雲普雨一切寶莊嚴葢雲普雨不可思
議華聚雲普出不可思議妓樂音聲讚揚如

來一切種智悉與妙法而共相應如是一切
諸供養具悉過諸天供養之上。」

【第二現嚴顯是佛力故出過諸天。】

「時兜率宮中妓樂歌讚熾然不息以佛神力
令兜率王心無動亂往昔善根皆得圓滿無
量善法益加堅固增長淨信起大精進生大
歡喜淨深志樂發菩提心念法無斷總持不
忘。」

【第八時兜率宮下天王獲益文中初得定
益往昔巳下是進善益佛神力言通此二
益十住位劣攝散歸靜故樂音止息此位
超勝得動實性故動寂無二熾然音樂心
不動也。】

「爾時兜率陀天王承佛威力即自憶念過去
佛所所種善根而說頌言。」


【第九爾時下承力偈讚然憶念昔因亦是
益相取文便故為說偈依文中二先明此
處偈讚後結通十方前中先說偈依。】

「昔有如來無礙月諸吉祥中最殊勝彼曾入
此莊嚴殿是故此處最吉祥。

昔有如來名廣智諸吉祥中最殊勝彼曾入
此金色殿是故此處最吉祥。

昔有如來名普眼諸吉祥中最殊勝彼曾入
此蓮華殿是故此處最吉祥。

昔有如來號珊瑚諸吉祥中最殊勝彼曾入
此寶藏殿是故此處最吉祥。

昔有如來論師子諸吉祥中最殊勝彼曾入
此山王殿是故此處最吉祥。

昔有如來名日照諸吉祥中最殊勝彼曾入
此眾華殿是故此處最吉祥。


昔有佛號無邊光諸吉祥中最殊勝彼曾入
此樹嚴殿是故此處最吉祥。

昔有如來名法幢諸吉祥中最殊勝彼曾入
此寶宮殿是故此處最吉祥。

昔有如來名智燈諸吉祥中最殊勝彼曾入
此香山殿是故此處最吉祥。

昔有佛號功德光諸吉祥中最殊勝彼曾入
此摩尼殿是故此處最吉祥。」

【後正陳偈讚十頌頌各一佛佛名有異略
無別德餘同前會此佛即前會十佛次前
十佛寄位漸深憶念漸遠耳。】

「如此世界兜率天王承佛神力以頌讚歎過
去諸佛十方一切諸世界中兜率天王悉亦
如是歎佛功德爾時世尊於一切寶莊嚴殿
摩尼寶藏師子座上結跏趺坐。」


【第十爾時世尊下如來就座文分四別一
明就座。】

「法身清淨妙用自在與三世佛同一境界住
一切智與一切佛同入一性佛眼明了見一
切法皆無障礙有大威力普遊法界未嘗休
息具大神通隨有可化眾生之處悉能徧往
以一切諸佛無礙莊嚴而嚴其身善知其時
為眾說法。」

【二法身下顯德亦大同前二十一德恐厭
繁文不能具釋。】

「不可說諸菩薩眾各從他方種種國土而共
來集眾會清淨法身無二無所依止而能自
在起佛身行。」

【三不可說下眾集即眷屬圓滿然後品眾
集有所表故但云一萬理實徧集故此但

云不可說眾未必但是後品之人。】

「坐此座已於其殿中自然而有無量無數殊
特妙好出過諸天供養之具所謂華鬘衣服
塗香末香寶葢幢旛妓樂歌讚如是等事一
一皆悉不可稱數以廣大心恭敬尊重供養
於佛十方一切兜率陀天悉亦如是。」

【四坐此座下現嚴初此界後結通有云此
升座一段宜置入殿之後歎處之前迴文
不曉者未必然也謂初請入殿讚為請坐
於理何違(有云下敘刊定破經二未必然也總非三謂初請入下出其正
理彼破意云謂入殿即坐坐竟方歎故今廻文今明初入殿竟次即歎處請坐後方
受請於理何失)。】
大方廣佛華嚴經䟽鈔會本第二十二之三

音釋

螺髻
(螺盧戈切髻吉詣切)。
障翳
(翳於計切障翳謂障塞蔽翳也)。
依怙


(依於機切怙後五切依怙謂依𠋣恃怙也)。
珊瑚
(珊所間切瑚戶吳切珊瑚似玉
而赤色作樹形出波斯師子二國)。
遞
(大計切更迭也)。


