










大方廣佛華嚴經疏鈔會本第五十九之一　起三
唐于闐國三藏沙門實叉難陀　譯
唐清涼山大華嚴寺沙門澄觀撰述

「佛子菩薩摩訶薩示現處胎有十種事。」

【第三正明入胎十事如有問言於四生中
化生為上佛為最勝何故胎生諸經論中
多用初緣以通此問今明具十以表無盡
(諸經論者謂今比菩薩自然化生等智論等皆然探玄記有問云據此經兜率命終
即入胎等何故梁攝論明化身二十年在中陰真諦三藏金光明䟽中釋云有小乘
別部云聽待父母受生竟故二十年在中陰釋曰此乃機見不同故言二十年等多
小劣見)。】

「何等為十佛子菩薩摩訶薩為欲成就小心
劣解諸眾生故不欲令彼起如是念今此菩
薩自然化生智慧善根不從修得是故菩薩
示現處胎是為第一事。」


【一化劣解此通凡小。】

「菩薩摩訶薩為成熟父母及諸眷屬宿世同
行眾生善根示現處胎何以故彼皆應以見
於處胎成熟所有諸善根故是為第二事。」

【二攝眷屬化生設有父母等恩養少故。】

「菩薩摩訶薩入母胎時正念正知無有迷惑
住母胎巳心恒正念亦無錯亂是為第三事。」

【三三時無亂出時無亂在後初生故俱舍
世品明輪王唯入無亂緣覺兼住唯佛三
時無亂以福智俱勝故瑜伽同此上之三
緣小教亦說次下四事兼於權大。】

「菩薩摩訶薩在母胎中常演說法十方世界
諸大菩薩釋梵四王皆來集會悉令獲得無
量神力無邊智慧菩薩處胎成就如是辯才
勝用是為第四事。」


【四演法益物。】

「菩薩摩訶薩在母胎中集大眾會以本願力
教化一切諸菩薩眾是為第五事。」

【五乘願化生(五乘願化生者明非沒生也)。】

「菩薩摩訶薩於人中成佛應具人間最勝受
生以此示現處於母胎是為第六事。」

【六破胎生慢誰能於佛恃種族耶(誰能於佛者瑞
應經云從劫初巳來代代相承作轉輪聖王近來四代雖不作轉輪聖王而作人中
之王明是萬代金輪種故種族無上)。】

「菩薩摩訶薩在母胎中三千大千世界眾生
悉見菩薩如明鏡中見其面像爾時大心天
龍夜叉乾闥婆阿脩羅迦樓羅緊那羅摩睺
羅伽人非人等皆詣菩薩恭敬供養是為第
七事。」

【七胎障不隔故令大心同覩後之三緣唯

實教有。】

「菩薩摩訶薩在母胎中他方世界一切最後
生菩薩在母胎者皆來共會說大集法門名
廣大智慧藏是為第八事。」

【八同類共集說智慧藏為胎藏故(說智慧藏者顯
智德生佛以離垢藏即是斷德以法界藏即五藏之一正是法身八即般若九即解
脫乃用三德為胎藏耳故下䟽合為能所證智之與斷皆能證也)。】

「菩薩摩訶薩在母胎時入離垢藏三昧以三
昧力於母胎中現大宮殿種種嚴飾悉皆妙
好兜率天宮不可為比而令母身安隱無患
是為第九事。」

【九定力現嚴以離垢藏為胎藏故。】

「菩薩摩訶薩住母胎時以大威力興供養具
名開大福德離垢藏普徧十方一切世界供
養一切諸佛如來彼諸如來咸為演說無邊

菩薩住處法界藏是為第十事。」

【十與供聞法以法界藏為胎藏故此一是
總八九即法界別義法界寂然是離垢義
寂而常照是智慧義又前二是能證後一
所證能所冥合諸佛生故又前二不壞小
而廣容後一不動此而普徧如是自在是
佛生故。】

「佛子是為菩薩摩訶薩示現處胎十種事若
諸菩薩了達此法則能示現甚微細趣。

佛子菩薩摩訶薩有十種甚微細趣何第為
十所謂在母胎中示現初發菩提心乃至灌
頂地在母胎中示現住兜率天在母胎中示
現初生在母胎中示現童子地在母胎中示
現處王宮在母胎中示現出家在母胎中示
現苦行徃詣道場成等正覺在母胎中示現

轉法輪在母胎中示現般涅槃在母胎中示
現大微細謂一切菩薩行一切如來自在神
力無量差別門佛子是為菩薩摩訶薩在母
胎中十種微細趣若諸菩薩安住此法則得
如來無上大智慧微細趣。」

【第四微細趣即明住胎十事初一通現地
位次八明現七相以處胎為能現故童子
屬處宮相故後一總結多門並一相中同
時齊現深密難知故名微細。】

「佛子菩薩摩訶薩有十種生何等為十所謂
遠離愚癡正念正知生放大光明網普照三
千大千世界生住最後有更不受後身生不
生不起生知三界如幻生於十方世界普現
身生證一切智智身生放一切佛光明普覺
悟一切眾生身生入大智觀察三昧身生佛

子菩薩生時震動一切佛剎解脫一切眾生
除滅一切惡道映蔽一切諸魔無量菩薩皆
來集會佛子是為菩薩摩訶薩十種生為調
伏眾生故如是示現。」

【第五十種生下三門明初生相今初正辨
即右脇生時初一即出時無亂後一動剎
益生中八可知。】

「佛子菩薩摩訶薩以十事故示現微笑心自
誓何等為十所謂菩薩摩訶薩念言一切世
間沒在欲泥除我一人無能勉濟如是知已
熈怡微笑心自誓復念言一切世間煩惱所
盲唯我今者具足智慧如是知已熈怡微笑
心自誓又念言我今因此假名身故當得如
來充滿三世無上法身如是知已熈怡微笑
心自誓菩薩爾時以無障礙眼徧觀十方所

有梵天乃至一切大自在天作是念言此等
眾生皆自謂為有大智力如是知已熈怡微
笑心自誓菩薩爾時觀諸眾生久種善根今
皆退沒如是知已熈怡微笑心自誓菩薩觀
見世間種子所種雖少獲果甚多如是知巳
熈怡微笑心自誓菩薩觀見一切眾生蒙佛
所教必得利益如是知已熈怡微笑心自誓
菩薩觀見過去世中同行菩薩染著餘事不
得佛法廣大功德如是知已熈怡微笑心自
誓菩薩觀見過去世中共同集會諸天人等
至今猶在凡夫之地不能捨離亦不疲猒如
是知已熈怡微笑心自誓菩薩爾時為一切
如來光明所觸倍加欣慰熈怡微笑心自誓
是為十佛子菩薩為調伏眾生故如是示現。」

【二現微笑在行七步時故瑞應經云菩薩

示生即行七步一手指天一手指地天上
天下唯我為尊即自誓也初三自慶次六
慶能徧益羣品謂四無智自憍我能摧故
五昔善今退我能續故六能為眾生良福
田故七見生聞教益不虛故八傷諸同行
不成佛故九愍諸同會滯凡地故後一得
佛加故。】

「佛子菩薩摩訶薩以十事故示行七步何等
為十所謂現菩薩力故示行七步現施七財
故示行七步滿地神願故示行七步現超三
界相故示行七步現菩薩最勝行超過象王
牛王師子王行故示行七步現金剛地相故
示行七步現欲與眾生勇猛力故示行七步
現修行七覺寶故示行七步現所得法不由
他教故示行七步現於世間最勝無比故示

行七步是為十佛子菩薩為調伏眾生故如
是示現。」

【三行七步謂初生在地十方各行七步顯
自在希奇故七數過三名過三界隨所履
地皆現金剛餘並可知(十方各行七步者即涅槃第四如來
性品云善男子此閻浮提毘尼圓示現從母摩耶而生生巳即能東行七步唱如是
言我於人天阿修羅中最尊最上父母人天見以驚喜生希有心而諸人等謂是嬰
兒而我此身無量劫來久離染法如是身者即是法身非是肉血筋脉骨髓之所成
立隨順世間眾生法故示為嬰兒南行七步示現欲為無量眾生作上福田西行七
步示現生盡永斷老死是最後身北行七步示已現度諸有生死東行七步示為眾
生而作導首四維七步示為眾生斷滅種種煩惱四魔種性成於如來應供正遍知
上行七步示現不為不淨之物之所染汙猶如虛空下行七步示現法雨滅地獄火
令彼眾生受安隱樂毀禁戒者示作霜雹顯自在下總顯大意)。】

「佛子菩薩摩訶薩以十事故現處童子地何
等為十所謂為現通達一切世間文字筭計

圖書印璽種種業故處童子地為現通達一
切世間象馬車乘弧矢劒㦸種種業故處童
子地為現通達一切世間文筆談論博弈嬉
戲種種事故處童子地為現遠離身語意業
諸過失故處童子地為現入定住涅槃門周
徧十方無量世界故處童子地為現其力超
過一切天龍夜叉乾闥婆阿脩羅迦樓羅緊
那羅摩睺羅伽釋梵護世人非人等釋梵護
世故處童子地為令耽著欲樂眾生故處童
子地為現菩薩色相威光超過一切歡喜樂
法故處童子地為尊重正法勤供養佛周徧
十方一切世界故處童子地為現得佛加被
蒙法光明故處童子地是為十。」

【第六童子地下二門明在家同俗行並處
王宮相童子巳在王宮但此門明幼懷德

藝顯是超絕後門貴極無染以彰德高今
初八云令樂法者幼而梵行德業殊倫後
見道成必樂其法餘九可知。】

「佛子菩薩摩訶薩現童子地已以十事故現
處王宮何等為十所謂為令宿世同行眾生
善根成熟故現處王宮為顯示菩薩善根力
故現處王宮為諸人天耽著樂具示現菩薩
大威德樂具故現處王宮順五濁世眾生心
故現處王宮為現菩薩大威德力能於深宮
入三昧故現處王宮為令宿世同願眾生滿
其意故現處王宮欲令父母親戚眷屬滿所
願故現處王宮欲以妓樂出妙法音供養一
切諸如來故現處王宮欲於宮內住微妙三
昧始從成佛乃至涅槃皆示現故現處王宮
為隨順守護諸佛法故現處王宮是為十最

後身菩薩如是示現處王宮巳然後出家。」

【二正明處宮十中一化同行同行處宮故
如瞿波四濁世欣貴故餘八可知(如瞿波者七十
五中廣說因起)。】

「佛子菩薩摩訶薩以十事故示現出家何等
為十所謂為猒居家故示現出家為著家眾
生令捨離故示現出家為隨順信樂聖人道
故示現出家為宣揚讚歎出家功德故示現
出家為顯永離二邊見故示現出家為令眾
生離欲樂我樂故示現出家為先現出三界
相故示現出家為現自在不屬他故示現出
家為顯當得如來十力無畏法故示現出家
最後菩薩法應爾故示現出家是為十菩薩
以此調伏眾生。」

【第七出家下二門明捨家期道行初明出

家後顯修行今初雖能深宮入道而出家
者示斯十意初二令猒捨苦果次二欣揚
勝道次二令離利鈍集著常見者貴常為
貴故不出家著斷見者身滅無餘何須出
家既非常斷明可修進云離二邊又非苦
樂等次二顯界家繫滅後二顯得果同因。】

「佛子菩薩摩訶薩為十種事故示行苦行何
等為十所謂為成就劣解眾生故示行苦行
為拔邪見眾生故示行苦行為不信業報眾
生令見業報故示行苦行為隨順雜染世界
法應爾故示行苦行示能忍劬勞勤修道故
示行苦行為令眾生樂求法故示行苦行為
著欲樂我樂眾生故示行苦行為顯菩薩起
行殊勝乃至最後生猶不捨勤精進故示行
苦行為令眾生樂寂靜法增長善根故示行

苦行為諸天世人諸根未熟待時成熟故示
行苦行是為十菩薩以此方便調伏一切眾
生。」

【二示苦行者行有苦樂而偏苦行有斯十
意一為小乘要謂勤苦方得道故二示同
異道摧邪見故謂六年自餓無道後受乳
麋方得顯餓非真三一言罵佛六載受飢
故緣如大乘方便經第二四五濁眾生皆
有重罪憂惱覆心不能得道令彼念言謗
佛尚得解脫況我等耶即悔除故亦如彼
說五䇿懈怠眾生故六令知為法忘飢故
七示著樂非道故八始末精勤故九凖晉
經云欲令未來眾生發精進故今精進之
言合在前句缺斯一句十苦行待機者顯
悲深故(三一言罵佛者經有三卷亦編入寶積部中當第一百六十八此當

一百十經先總云善男子汝今善聽以何因緣菩薩苦行六年善男子非是菩薩宿
業餘報受此苦也欲令眾生於一切惡業報中生猒患心歸向菩提釋曰下經文廣
今當畧引復次善男子昔迦葉佛時有婆羅門子名為樹提有親友五人久近惡友
失菩提心奉事外道不能信解佛語佛法彼師自言我是世尊樹提欲引五人轉其
邪心至瓦師所作如是言我今欲見禿頭道人何有禿人得菩提道菩提之道甚深
難得復經少時與彼五人在一屏處瓦師徃彼讚佛功德令徃見佛樹提思惟五人
根生我若讚佛必彼生疑自護本願故般若波羅蜜報行方便故作如是言我不欲
見禿頭道人何有禿人能得菩提菩提之道甚深難得云般若波羅蜜報者菩薩行
般若波羅蜜無有菩提想無有佛想不見佛菩提不於內外中間見菩提知菩提空
故行於方便作如是語後於一時與五人在水邊瓦師承佛神力即至其所讚佛難
遇固不肯去瓦師遂捉其髮牽至佛所五人隨徃彼之國法執人髮者罪應至死時
人見之皆言佛有何德乃令瓦師忘死引之既至佛所五人禮敬𤼵心呵責樹提又
聞佛德辯才𤼵菩提心為說菩薩藏不退轉陀羅尼金剛句無生法忍五人得無生
忍釋曰知菩薩為化五人般若觀空而𤼵於言即大乘方便豈有報耶四五濁眾生
者即其後經云復次菩薩爾時為化五人示自業報使餘若知不知苦樂報者念言

一言誹謗迦葉佛而彼菩薩當得解脫况我不知而作惡言是故我今當自悔除一
切過業更不得作釋曰然化五人言義明顯示六年之意事猶未顯恐是五人兼已
為六且彼五人似當五俱輪經文又云為伏諸外道日食一麻一麥故又為化五千
二百麤行諸天及外神仙麤行菩薩是名菩薩摩訶薩行於方便)。】

「佛子菩薩摩訶薩徃詣道場有十種事何等
為十所謂詣道場時照耀一切世界詣道場
時震動一切世界詣道場時於一切世界普
現其身詣道場時覺悟一切菩薩及一切宿
世同行眾生詣道場時示現道場一切莊嚴
詣道場時隨諸眾生心之所欲而為現身種
種威儀及菩提樹一切莊嚴詣道場時現見
十方一切如來詣道場時舉足下足常入三
昧念念成佛無有超隔詣道場時一切天龍
夜叉乾闥婆阿脩羅迦樓羅緊那羅摩睺羅
伽釋梵護世一切諸王各不相知而興種種

上妙供養詣道場時以無礙智普觀一切諸
佛如來於一切世界修菩薩行而成正覺是
為十菩薩以此教化眾生。」

【第八詣道場下五門道成證入行即分為
五一明進趣所安即從苦行所向於道樹
顯捨邪趣正故因圓趣果故行行後邊故
十句可知。】

「佛子菩薩摩訶薩坐道場有十種事何等為
十所謂坐道場時種種震動一切世界坐道
場時平等照耀一切世界坐道場時除滅一
切諸惡趣苦坐道場時令一切世界金剛所
成坐道場時普觀一切諸佛如來師子之座
坐道場時心如虛空無所分別坐道場時隨
其所應現身威儀坐道場時隨順安住金剛
三昧坐道場時受一切如來神力所持清淨

妙處坐道場時自善根力悉能加被一切眾
生是為十。」

【二正坐道場明自力安處初四嚴處次三
三業現相觀師子座者知將說故晉經云
觀一切佛師子之吼後三成德一滿自能
證明智顯惑亡二受佛所處將契同法界
三大悲同體故能徧加。】

「佛子菩薩摩訶薩坐道場時有十種奇特未
曾有事何等為十佛子菩薩摩訶薩坐道場
時十方世界一切如來皆現其前咸舉右手
而稱讚言善哉善哉無上導師是為第一未
曾有事菩薩摩訶薩坐道場時一切如來皆
悉護念與其威力是為第二未曾有事菩薩
摩訶薩坐道場時宿世同行諸菩薩眾悉來
圍繞以種種莊嚴具恭敬供養是為第三未

曾有事菩薩摩訶薩坐道場時一切世界草
木叢林諸無情物皆曲身低影歸向道場是
為第四未曾有事菩薩摩訶薩坐道場時入
三昧名觀察法界此三昧力能令菩薩一切
諸行悉得圓滿是為第五未曾有事菩薩摩
訶薩坐道場時得陀羅尼名最上離垢妙光
海藏能受一切諸佛如來大雲法雨是為第
六未曾有事菩薩摩訶薩坐道場時以威德
力興上妙供具徧一切世界供養諸佛是為
第七未曾有事菩薩摩訶薩坐道場時住最
勝智悉現了知一切眾生諸根意行是為第
八未曾有事菩薩摩訶薩坐道場時入三昧
名善覺此三昧力能令其身充滿三世盡虛
空界一切世界是為第九未曾有事菩薩摩
訶薩坐道場時得離垢光明無礙大智令其

身業普入三世是為第十未曾有事佛子是
為菩薩摩訶薩坐道場時十種奇特未曾有
事。」

【二有十奇特者明外感希奇大果先兆故。】

「佛子菩薩摩訶薩坐道場時觀十種義故示
現降魔何等為十所謂為濁世眾生樂於𨷖
戰欲顯菩薩威德力故示現降魔為諸天世
人有懷疑者斷彼疑故示現降魔為教化調
伏諸魔軍故示現降魔為欲令諸天世人樂
軍陣者咸來聚觀心調伏故示現降魔為顯
示菩薩所有威力世無能敵故示現降魔為
欲發起一切眾生勇猛力故示現降魔為哀
愍末世諸眾生故示現降魔為欲顯示乃至
道場猶有魔軍而來觸惱此後乃得超魔境
界故示現降魔為顯煩惱業用羸劣大慈善

根勢力強盛故示現降魔為欲隨順濁惡世
界所行法故示現降魔是為十。」

【四降魔者正覺將顯先摧邪故皆言示者
久已降故魔王多是大菩薩故無有惡魔
能惱佛故亦如野干豈能於師子前以振
威勢大乘方便經下卷云若非佛力召來
彼等惡魔豈得近佛魔為欲界尊勝勝降
餘伏故(皆言示者即涅槃第二佛許受純陀之供云純陀施食有二果報何
等為二一者受巳得阿耨多羅三藐三菩提二者受已入於涅槃純陀不受此言廣
難如來謂二女先施是雜食身非金剛身常身法身等豈得言同佛答云菩薩爾時
破壞四魔今入涅槃亦破四魔是故我言亦施果報等無差別末後云如來之身已
於無量阿僧祗劫不受飲食釋曰此身不受飲食則顯此身久巳降魔魔王等者即
淨名第二卷不思議品因說室包廣座皆不思議解脫之力方便廣說不思議事迦
葉悲歎竟爾時維摩詰語大迦葉言仁者十方作魔王者多是住不可思議解脫菩
薩以方便力教化眾生現作魔王即其文也無有惡魔下亦大乘方便經意下指經

文具足經云菩薩坐於菩提樹下使惡魔波旬至菩提樹下不欲令菩薩成阿耨多
羅三藐三菩提善男子魔本不能至菩提樹下若我不召而能來者無有是處善男
子爾時菩薩坐菩提樹下如是思惟於四天下誰最第一此四天下今為屬誰菩薩
即知惡魔波旬欲界最尊今我與魔共闘魔若不如一切欲界所有眾生悉皆不如
爾時當有諸天人眾和合而來到菩提樹到已必𤼵清淨信心下取意引魔眾天眾
八部見菩薩遊戲𤼵菩提心盡得解脫故䟽云勝降餘伏)十中一示以
德諍二破魔佛誰愈三波旬兵眾滿三十
六由旬圍菩提樹欲作留難菩薩住慈悲
智慧以手指地一切散壞八萬四千八部
大眾皆發大菩提心故云教化調伏廣如
方便經及本行集說六未免魔者勿懈怠
故七一被降伏乃至末世翻護法故餘五
可知(一示德諍者小人力諍故二破魔佛誰愈者愈猶勝也經文自顯亦方便
經意第三因緣即彼經次文云善男子菩薩如是思惟已放眉間白毫相光能令波
旬宮殿黑暗爾時三千大千世界以光明照故普令大明此光明中出如是聲彼釋

種子出家學道今當成阿耨多羅三藐三菩提過魔境界勝出魔眾減損當來一切
魔眾令彼菩薩與魔共戰善男子爾時波旬聞是聲己心大憂愁如箭入心時魔波
旬嚴四種兵滿三十六由旬欲為留難菩薩爾時住大慈悲及大智慧以智慧金色
之手而以指地一切魔眾等尋即散壞魔眾壞已八萬四千億天龍鬼神乾闥婆阿
修羅迦樓羅緊那羅魔睺羅伽拘槃茶如是大眾見菩薩威德身體殊妙容顏端嚴
威力勇徤發阿耨多羅三藐三菩提心是名菩薩摩訶薩行於方便釋曰䟽但義引
耳及本行集者大意則同但文廣耳故彼經意諸天本見魔王自在將謂勝佛故决
彼疑令知佛勝七一被者亦涅槃經云爾時欲界主魔王波旬與其眷屬諸天采女
無量無邊阿僧祗眾開地獄門施清淨水因而告曰汝等今者無所能為唯當專念
如來應正遍知建立最後隨喜供養能令汝等於長夜中獲安隱樂時魔波旬即於
地獄息諸刀劍等次云持諸供具勝過一切人天所設其盖小者覆中千界來至佛
所稽首佛足白佛言我等今者愛樂大乘守護大乘世尊若有善男子善女人為供
養故為怖畏故為誑他故為財利故為隨他故受是大乘或真或偽我等爾時當為
是人除滅怖畏說如是咒啅枳咤咤羅啅枳虗訶隸摩訶盧訶隸訶囉遮囉多囉莎
訶釋曰此即翻護法文也)。】


「佛子菩薩摩訶薩有十種成如來力何等為
十所謂超過一切眾魔煩惱業故成如來力
具足一切菩薩行遊戲一切菩薩三昧門故
成如來力具足一切菩薩廣大禪定故成如
來力圓滿一切白淨助道法故成如來力得
一切法智慧光明善思惟分別故成如來力
其身周徧一切世界故成如來力所出言音
悉與一切眾生心等故成如來力能以神力
加持一切故成如來力與三世諸佛身語意
業等無有異於一念中了三世法故成如來
力得善覺智三昧具如來十力所謂是處非
處智力乃至漏盡智力故成如來力是為十
若諸菩薩具此十力則名如來應正等覺。」

【五有十種成如來力即正覺現前前之二
門當無間道此當解脫道更前二門即方

便道今此十中初一障無不寂次二因無
不圓次二果無不滿次三德無不普後二
佛無不同故結名如來也。】

「佛子如來應正等覺轉大法輪有十種事何
等為十一者具足清淨四無畏智二者出生
四辯隨順音聲三者善能開闡四真諦相四
者隨順諸佛無礙解脫五者能令眾生心皆
淨信六者所有言說皆不唐捐能拔眾生諸
苦毒箭七者大悲願力之所加持八者隨出
音聲普徧十方一切世界九者於阿僧祇劫
說法不斷十者隨所說法皆能生起根力覺
道禪定解脫三昧等法佛子諸佛如來轉於
法輪有如是等無量種事。」

【第九轉大法輪下二門明轉法輪道成機
熟開甘露門故於中初門所轉法輪體用

後門明轉法輪因緣前中流演圓通目之
為輪自我之彼名之為轉小乘以眼智明
覺四行繫於四諦今顯無盡十行應繫十
諦以成百行餘如法輪章說十中初二能
轉備圓次二所轉深妙次二生信拔苦次
二因深量廣後二時遠益高(小乘等者巳見出現法輪
章中)。】

「佛子如來應正等覺轉法輪時以十事故於
眾生心中種白淨法無空過者何等為十所
謂過去願力故大悲所持故不捨眾生故智
慧自在隨其所樂為說法故必應其時未曾
失故隨其所宜無妄說故知三世智善了知
故其身最勝無與等故言辭自在無能測故
智慧自在隨所發言悉開悟故是為十。」

【二種白淨法十事即法輪因白淨法者即

所轉輪體謂佛無漏清淨法界轉入眾生
心中成聞熏種子故名為種說應時機言
不虛發還生無漏聖智故無空過故攝論
中多聞熏習從最清淨法界等流生無漏
現行是此義也亦即前章無礙解脫所以
能種此種者有十事故初一宿因餘皆現
因於中前六德具後三用勝前中二三悲
具一內持二外攝次四智具即四悉檀一
為人所樂不同故二第一義應時令悟故
三對治隨病所宜故四世界了世而順故
(次四智具者問明巳廣即智論第一論別有解釋總名悉檀者諸三藏譯皆云義宗
具云悉檀多有云遍施乃意釋耳)。】
大方廣佛華嚴經疏鈔會本第五十九之一

音釋

熙怡
(熙許其切怡與之切熙怡和恱也)。
璽
(想氏切王者印也又信也)。
弧

矢
(弧音胡弓也矢式是切箭也)。
㦸
(九劇切枝兵也)。
博奕
(博補各切奕羊
益切)。
羸
(力為切瘦也)。
麋
(旻悲切鹿屬)。
鍵
(巨展切戶鑰牡曰鍵)。
啅
(音卓)。

獷
(古猛切惡也)。
筋
(舉欣切骨絡也)。
枳
(諸氏切)。
咤
(陟駕切)。

大方廣佛華嚴經䟽鈔會本第五十九之二　起四
唐于闐國三藏沙門實叉難陀　譯
唐清涼山大華嚴寺沙門澄觀撰述

「佛子如來應正等覺作佛事已觀十種義故
示般涅槃何等為十所謂示一切行實無常
故示一切有為非安隱故示大涅槃是安隱
處無怖畏故以諸人天樂著色身為現色身
是無常法令其願住淨法身故示無常力不
可轉故示一切有為不隨心住不自在故示
一切三有皆如幻化不堅牢故示涅槃性究
竟堅牢不可壞故示一切法無生無起而有
聚集散壞相故佛子諸佛世尊作佛事已所
願滿已轉法輪已應化度者皆化度已有諸
菩薩應受尊號成記莂已法應如是入於不
變大般涅槃佛子是為如來應正等覺觀十

義故示般涅槃。」

【第十涅槃謂應盡還源有斯十意初二明
生死過患一無常故二無樂故云非安隱
(初二下二別釋此中即用涅槃第二經因三修比丘歎無常等以為上想佛廣訶之
後為正說云汝等若言我亦修習無常苦無我想是三種修無有實義我今當說勝
三修法苦者計樂樂者計苦是顛倒法無常計常常計無常是顛倒法無我計我我
計無我是顛倒法不淨計淨淨計不淨是顛倒法如是等四顛倒法是人不知正修
諸法汝諸比丘於苦法中生於樂想於無常中生於常想於無我中生於我想於不
淨中生於淨想世間亦有常樂我淨出世亦有常樂我淨世間法者有字無義出世
法者有字有義何以故世間之法有四顛倒故不知義所以者何有想倒心倒見倒
以三倒故世間之人樂中見苦常見無常我見無我淨見不淨是名顛倒以顛倒故
世間知字而不知義何等為義無我者名為生死我者名為如來無常者聲聞緣覺
常者如來法身苦者一切外道樂者即是涅槃不淨者即有為法淨者諸佛菩薩所
有正法是名不顛倒故知有字有義若欲遠離四顛倒者應知如是常樂我淨釋曰
上具引經者以此十句多分用故)三明涅槃是樂翻上無

樂以涅槃寂滅為真樂故(三明涅槃者翻上無樂即是第
二言以涅槃下出得樂名所以)四翻色身無常法身為常
故故晉經云令求常住淨法身故今缺常
字以法身是三德之一性出自古體無變
異偏語其常今已出纏故名為淨(四翻色身者文
中有三初正釋即上涅槃云常者如來法身二故晉經下引證成是常義以今經文
闕常字故恐人誤謂此顯淨德故次引證三以法身下釋成法身徧得常名之所以
也兼顯此用法身之言以是三德大涅槃故今已出下顯與涅槃經小異之相)次
三句明生死無我不自在故一一期無常
不自在故云不可轉二別明念念無常不
自在此通變易生死三即分段不能堅住
亦非自在(次三等者即上經云無我者所謂生死)八明涅槃
是堅即自在我亦兼常義(八明涅槃者涅槃二十七云我
者謂大涅槃上第二云我者即是如來自約別義至下當釋今明涅槃故說涅槃為
我義耳亦兼常義者以有堅牢言故然常巳配法身故此屬我)九翻有為

以明淨德不淨者即有為法故言聚散淨
者諸佛菩薩正法名無生起然是性淨涅
槃隨緣生死即相之性方為正法然涅槃
第二翻破凡小四德通諸佛法故以如來
為我此正顯涅槃故亦就涅槃明我餘並
相順然常等四德雖徧通佛法從其別義
各顯不同上以四榮翻枯具遣八倒(九翻有為
等者䟽文有三初正釋即上涅槃云淨者諸佛菩薩正法無生無起般若體故亦名
正法遠公云正法偏名淨者以治障故彼約三寶之中法寶說之二然是下正顯今
經淨法之體性淨涅槃三德本具不由治淨隨緣生死即經云而有聚集散壞即相
之性即無生無起如是方是涅槃正法以約涅槃說於淨德不同涅槃第二別約正
法三涅槃下會通涅槃第二涅槃就於義如來為我今說涅槃故不同彼然常等下
正釋上文與涅槃不同之由涅槃二十七云空者所謂生死不空者謂大涅槃無常
者所謂生死常者謂大涅槃無我者所謂生死我者謂大涅槃苦者所謂生死樂者
謂大涅槃等則是涅槃即具四德則如正法亦具四德從其義下者即涅槃第二意

也遠公亦云常樂我淨理實通遍一切佛法然今隱顯我偏就人餘三就法我是佛
者自在名我自在之用在於佛人故說為我又復我者人之別稱故就佛人而說其
我常法身者法身佛體顯本法成性出自古體無變易順常義顯故為常樂云涅槃
者涅槃是滅滅離眾苦寂樂義顯故說為樂淨是法者謂三寶中法寶之體能治超
勝故說為淨釋曰上來䟽中多巳用之就義穩便小有改易上以四榮下結成破倒
廣如四地畧如上引涅槃偈中之文)十明法爾諸佛常規。

上來說分竟。】

「佛子此法門名菩薩廣大清淨行無量諸佛
所共宣說能令智者了無量義皆生歡喜令
一切菩薩大願大行皆得相續佛子若有眾
生得聞此法聞巳信解解已修行必得疾成
阿耨多羅三藐三菩提何以故以如說修行
故佛子若諸菩薩不如說行當知是人於佛
菩提則為永離是故菩薩應如說行。」

【大文第七從佛子此法門下結勸修學分

於中二一結義勸修二佛子此一切菩薩
下結名勸學前中亦二初舉名結義後佛
子若有下勸信修行。】

「佛子此一切菩薩功德行處決定義華普入
一切法普生一切智超諸世間離二乘道不
與一切諸眾生共悉能照了一切法門增長
眾生出世善根離世間法門品應尊重應聽
受應誦持應思惟應願樂應修行若能如是
當知是人疾得阿耨多羅三藐三菩提。」

【二結名勸學中先顯十名初一約能詮依
此生行故名為處前約所詮行體但云清
淨行餘九約所詮功能立稱二決彼行義
定能感果故三證所證故四能證分明故
五有智超勝故六悲興萬行故七一一圓
融故八軌則具足故九即理涉事故十即

事而真故後應尊重下勸學可知。】

「說此品時佛神力故及此法門法如是故十
方無量無邊阿僧祗世界皆大震動大光普
照。」

【大文第八從說此下現瑞分可知。】

「爾時十方諸佛皆現普賢菩薩前讚言善哉
善哉佛子乃能說此諸菩薩摩訶薩功德行
處決定義華普入一切佛法出世間法門品
佛子汝已善學此法善說此法汝以威力護
持此法我等諸佛悉皆隨喜如我等諸佛隨
喜於汝一切諸佛悉亦如是佛子我等諸佛
悉共同心護持此經令現在未來諸菩薩眾
未曾聞者皆當得聞。」

【大文第九爾時十方下證成分於中二先
讚法證後佛子汝已下歎人證。】


「爾時普賢菩薩摩訶薩承佛神力觀察十方
一切大眾洎於法界而說頌言。」

【大文第十爾時普賢下偈頌分總有二百
一十五頌半分三初有八偈七言歎德深
廣明說分齊二其心下有三十一頌半總
示行德略顯深廣上二並是伽陀三從依
於佛智下七十六偈頌前長行方是祗夜
今初分四。】

「於無量劫修苦行從無量佛正法生令無量
眾住菩提彼無等行聽我說。

供無量佛而捨著廣度羣生不作想求佛功
德心無依彼勝妙行我今說。

離三界魔煩惱業具聖功德最勝行滅諸癡
惑心寂然我今說彼所行道。

永離世間諸誑幻種種變化示眾生心生住

滅現眾事說彼所能令眾喜。」

【初四許說廣深。】

「見諸眾生生老死煩惱憂橫所纏迫欲令解
脫教發心彼功德行應聽受。

施戒忍進禪智慧方便慈悲喜捨等百千萬
劫常修行彼人功德仁應聽。」

【次二舉德誡聽。】

「千萬億劫求菩提所有身命皆無恡願益羣
生不為已彼慈愍行我今說。」

【次一重總許說。】

「無量億劫演其德如海一滴未為少功德無
比不可喻以佛威神今略說。」

【後一示說分齊。】

「其心不高下求道無厭倦普使諸眾生住善
增淨法智慧普饒益如𣗳如河泉亦如於大

地一切所依處。」

【第二總示行德中分三初二頌略標法喻
二五十五頌半託事表法以明深廣三從
菩薩等於佛下七十四頌即法明行以彰
廣大初標可知。】

「菩薩如蓮華慈根安隱莖智慧為眾藥戒品
為香潔佛放法光明令彼得開敷不著有為
水見者皆欣樂菩薩妙法𣗳生於直心地信
種慈悲根智慧以為身方便為枝幹五度為
繁密定葉神通華一切智為果最上力為蔦
垂蔭覆三界。」

【二託事表法中總五十喻難以區分今類
例相從且分為十初四偈半二喻明悅物
覆蔭行。】

「菩薩師子王白淨法為身四諦為其足正念

以為頸慈眼智慧首頂繫解脫繒勝義空谷
中吼法怖眾魔菩薩為商主普見諸羣生在
生死曠野煩惱險惡處魔賊之所攝癡盲失
正道示其正直路令入無畏城菩薩見眾生
三毒煩惱病種種諸苦惱長夜所煎迫為發
大悲心廣說對治門八萬四千種滅除眾苦
患菩薩為法王正道化眾生令遠惡修善專
求佛功德一切諸佛所灌頂受尊記廣施眾
聖財菩提分珍寶菩薩轉法輪如佛之所轉
戒轂三昧輞智莊慧為劍既破煩惱賊亦殄
眾魔怨一切諸外道見之無不散。」

【二師子下十偈摧邪導迷行師子吼義法
界初說。】

「菩薩智慧海深廣無涯際正法味盈洽覺分
寶充滿大心無邊岸一切智為潮眾生莫能

測說之不可盡菩薩須彌山超出於世間神
通三昧峯大心安不動若有親近者同其智
慧色迥絕眾境界一切無不覩菩薩如金剛
志求一切智信心及苦行堅固不可動其心
無所畏饒益諸羣生眾魔與煩惱一切悉摧
滅菩薩大慈悲譬如重密雲三明發電光神
足震雷音普以四辯才雨八功德水潤洽於
一切令除煩惱熱菩薩正法城般若以為牆
慙愧為深壍智慧為却敵廣開解脫門正念
恒防守四諦坦王道六通集兵仗復建大法
幢周迴徧其下三有諸魔眾一切無能入。」

【三有十一偈明高深堅密行。】

「菩薩迦樓羅如意為堅足方便勇猛翅慈悲
明淨眼住一切智𣗳觀三有大海搏撮天人
龍安置涅槃岸菩薩正法日出現於世間戒

品圓滿輪神足速疾行照以智慧光長諸根
力藥滅除煩惱闇消竭愛欲海菩薩智光月
法界以為輪遊於畢竟空世間無不見三界
識心內隨時有增減二乘星宿中一切無儔
匹。」

【四迦樓羅下六偈觀機照益行(四迦樓羅下其中第
五偈云菩薩智光月等者論經云菩薩清涼月遊於畢竟空垂光照三界心法無不
現餘可知)。】

「菩薩大法王功德莊嚴身相好皆具足人天
悉瞻仰方便清淨目智慧金剛杵於法得自
在以道化羣生菩薩大梵王自在超三有業
惑悉皆斷慈捨靡不具處處示現身開悟以
法音於彼三界中拔諸邪見根菩薩自在天
超過生死地境界常清淨智慧無退轉絕彼
下乘道受諸灌頂法功德智慧具名稱靡不

聞。」

【五有六偈自在統御行。】

「菩薩智慧心清淨如虛空無性無依處一切
不可得有大自在力能成世間事自具清淨
行令眾生亦然。」

【六智慧心下二偈包含無染行。】

「菩薩方便地饒益諸眾生菩薩慈悲水浣滌
諸煩惱菩薩智慧火燒諸惑習薪菩薩無住
風遊行三有空。」

【七二偈周徧成益行。】

「菩薩如珍寶能濟貧窮厄菩薩如金剛能摧
顛倒見菩薩如瓔珞莊嚴三有身菩薩如摩
尼增長一切行菩薩德如華常發菩提分菩
薩願如鬘恒繫眾生首菩薩淨戒香堅持無
缺犯菩薩智塗香普熏於三界菩薩力如帳

能遮煩惱塵菩薩智如幢能摧我慢敵妙行
為繒綵莊嚴於智慧慙愧作衣服普覆諸羣
生。」

【八如珍寶下六偈檢束修身行。】

「菩薩無礙乘巾之出三界菩薩大力象其心
善調伏菩薩神足馬騰步超諸有菩薩說法
龍普雨眾生心。」

【九二偈調御運載行。】

「菩薩優曇華世間難值遇菩薩大勇將眾魔
悉降伏菩薩轉法輪如佛之所轉菩薩燈破
闇眾生見正道菩薩功德河恒順正道流菩
薩精進橋廣度諸羣品大智與弘誓共作堅
牢船引接諸眾生安置菩提岸菩薩遊戲園
真實樂眾生菩薩解脫華莊嚴智宮殿菩薩
如妙藥滅除煩惱病菩薩如雪山出生智慧

藥。」

【十優曇華下六偈外用遊處行。】

「菩薩等於佛覺悟諸羣生佛心豈有他正覺
覺世間如佛之所來菩薩如是來亦如一切
智以智入普門菩薩善開導一切諸羣生菩
薩自然覺一切智境界。」

【第三即法明行中二初十偈總明深廣許
說誡聽後一身能示現下六十四頌別明
深廣以酬前許前中三初三上同佛覺。】

「菩薩無量力世間莫能壞菩薩無畏智知眾
生及法一切諸世間色相各差別音聲及名
字悉能分別知雖離於名色而現種種相一
切諸眾生莫能測其道。」

【次三下超羣品。】

「如是等功德菩薩悉成就了性皆無性有無

無所著如是一切智無盡無所依我今當演
說令眾生歡喜雖知諸法相如幻悉空寂而
以悲願心及佛威神力現神通變化種種無
量事如是諸功德汝等應聽受。」

【後四許說誡聽。】

「一身能示現無量差別身無心無境界普應
一切眾一音中具演一切諸言音眾生語言
法隨類皆能作永離煩惱身而現自在身知
法不可說而作種種說其心常寂滅清淨如
虛空而普莊嚴剎示現一切眾於身無所著
而能示現身一切世間中隨應而受生雖生
一切處亦不住受生知身如虛空種種隨心
現。」

【第二別明深廣中束為十行初六偈三業
深廣行。】


「菩薩身無邊普現一切處常恭敬供養最勝
兩足尊香華眾妓樂幢旛及寶葢恒以深淨
心供養於諸佛不離一佛會普在諸佛所於
彼大眾中問難聽受法聞法入三昧一一無
量門起定亦復然示現無窮盡智慧巧方便
了世皆如幻而能現世間無邊諸幻法。」

【二菩薩身下五頌二嚴無礙行。】

「示現種種色亦現心及語入諸想網中而恒
無所著或現初發心利益於世間或現久修
行廣大無邊際施戒忍精進禪定及智慧四
梵四攝等一切最勝法。」

【三有三頌逆順成滿行。】

「或現行成滿得忍無分別或現一生繫諸佛
與灌頂或現聲聞相或復現緣覺處處般涅
槃不捨菩提行或現為帝釋或現為梵王或

天女圍繞或時獨宴默或現為比丘寂靜調
其心或現自在王統理世間法或現巧術女
或現修苦行或現受五欲或現入諸禪或現
初始生或少或老死若有思議者心疑發狂
亂或現在天宮或現始降神或入或住胎成
佛轉法輪或生或涅槃或現入學堂或在婇
女中或離俗修禪或坐菩提𣗳自然成正覺
或現轉法輪或現始求道或現為佛身宴坐
無量剎或修不退道積集菩提具。」

【四或修行成滿下十頌普門示現行。】

「深入無數劫皆悉到彼岸無量劫一念一念
無量劫一切劫非劫為世示現劫無來無積
集成就諸劫事於一微塵中普見一切佛十
方一切處無處而不有國土眾生法次第悉
皆見經無量劫數究竟不可盡。」


【五四頌時處圓融行。】

「菩薩知眾生廣大無有邊彼一眾生身無量
因緣起如知一無量一切悉亦然隨其所通
達教諸未學者悉知眾生根上中下不同亦
知根轉移應化不應化一根一切根展轉因
緣力微細各差別次第無錯亂又知其欲解
一切煩惱習亦知去來今所有諸心行了達
一切行無來亦無去既知其行已為說無上
法。」

【六菩薩知下六頌知根說法行。】

「雜染清淨行種種悉了知一念得菩提成就
一切智住佛不思議究意智慧心一念悉能
知一切眾生行菩薩神通智功力巳自在能
於一念中徃詣無邊剎如是速疾徃盡於無
數劫無處而不周莫動毫端分。」


【七四頌寂用迅疾行。】

「譬如工幻師示現種種色於彼幻中求無色
無非色菩薩亦如是以方便智幻種種皆示
現充滿於世間譬如淨日月皎鏡在虛空影
現於眾水不為水所雜菩薩淨法輪當知亦
如是現世間心水不為世所雜如人睡夢中
造作種種事雖經億千嵗一夜未終盡菩薩
住法性示現一切事無量劫可極一念智無
盡譬如山谷中及以宮殿間種種皆響應而
實無分別菩薩住法性能以自在智廣出隨
類音亦復無分別如有見陽燄想之以為水
馳逐不得飲展轉更增渴眾生煩惱心應知
亦如是菩薩起慈愍救之令出離。」

【八譬如工幻下十偈悲不失智行。】

「觀色如聚沫受如水上泡想如熱時燄諸行

如芭蕉心識猶如幻示現種種事如是知諸
蘊智者無所著諸處悉空寂如機關動轉諸
界性永離妄現於世間菩薩住真實寂滅第
一義種種廣宣暢而心無所依無來亦無去
亦復無有住煩惱業苦因三種恒流轉緣起
非有無非實亦非虛如是入中道說之無所
著能於一念中普現三世心欲色無色界一
切種種事隨順三律儀演說三解脫建立三
乘道成就一切智了達處非處諸業及諸根
界解與禪定一切智處道宿命念天眼滅除
一切惑知佛十種力而未能成就了達諸法
空而常求妙法不與煩惱合而亦不盡漏廣
知出離道而以度眾生於此得無畏不捨修
諸行無謬無違道亦不失正念精進欲三昧
觀慧無損減三聚皆清淨三世悉明達大慈

愍眾生一切無障礙。」

【九有十四偈智不失悲行謂末後二句不
失悲前皆智德圓滿。】

「由入此法門得成如是行我說其少分功德
莊嚴義窮於無數劫說彼行無盡我今說少
分如大地一塵。」

【十有二偈結德無盡行。】

「依於佛智住起於奇特想修行最勝行具足
大慈悲精勤自安隱教化諸含識安住淨戒
中具諸授記行能入佛功德眾生行及剎劫
世悉亦知無有疲厭想差別智總持通達真
實義思惟說無比寂靜等正覺。」

【第三頌長行中二初有三十九偈頌前說
分後雖令下三十七偈頌結勸修學分今
初頌前六位即為六段初四偈頌十信位

中行。】

「發於普賢心及修其行願慈悲因緣力趣道
意清淨修行波羅蜜究竟隨覺智證知力自
在成無上菩提成就平等智演說最勝法能
持具妙辯逮得法王處遠離於諸著演說心
平等出生於智慧變化得菩提。」

【二有四偈頌十住行。】

「住持一切劫智者大欣慰深入及依止無畏
無疑惑了達不思議巧密善分別善入諸三
昧普見智境界究竟諸解脫遊戲諸通明纏
縛悉永離園林恣遊處白法為宮殿諸行可
欣樂現無量莊嚴於世心無動深心善觀察
妙辯能開演清淨菩提印智光照一切所住
無等比其心不下劣立志如大山種德若深
海。」


【三有六偈頌十行。】

「如寶安住法被甲誓願心發起於大事究竟
無能壞得授菩提記安住廣大心祕藏無窮
盡覺悟一切法世智皆自在妙用無障礙眾
生一切剎及以種種法身願與境界智慧神
通等示現於世間無量百千億遊戲及境界
自在無能制力無畏不共一切業莊嚴。」

【四有五偈頌迴向行。】

「諸身及身業語及淨修語以得守護故成辨
十種事菩薩心發心及以心周徧諸根無散
動獲得最勝根深心增勝心遠離於諂誑種
種決定解普入於世間捨彼煩惱習取茲最
勝道巧修使圓滿逮成一切智離退入正位
決定證寂滅出生佛法道成就功德號道及
無量道乃至莊嚴道次第善安住悉皆無所

著手足及腹藏金剛以為心被以慈哀甲具
足眾器仗智首明達眼菩提行為耳清淨戒
為鼻滅闇無障礙辯才以為舌無處不至身
最勝智為心行住修諸業道塲師子座梵臥
空為住。」

【五九頌半頌十地行。】

「所行及觀察普照如來境徧觀眾生行奮迅
及哮吼離貪行淨施捨慢持淨戒不瞋常忍
辱不懈恒精進禪定得自在智慧無所行慈
濟悲無倦喜法捨煩惱於諸境界中知義亦
知法福德悉成滿智慧如利劍普照樂多聞
明了趣向法知魔及魔道誓願咸捨離見佛
與佛業發心皆攝取離慢修智慧不為魔力
持為佛所攝持亦為法所持現住兜率天又
現彼命終示現住母胎亦現微細趣現生及

微笑亦現行七步示修眾技術亦示處深宮
出家修苦行徃詣於道塲端坐放光明覺悟
諸羣生降魔成正覺轉無上法輪所現悉巳
終入於大涅槃。」

【六有十頌半頌因圓果滿行其初所行二
字義屬前段。】

「彼諸菩薩行無量劫修習廣大無有邊我今
說少分。」

【第二頌結勸修學中然小異前勢分之為
四初一偈結前所說為少二有三十偈別
顯德用廣深三有四偈總結深廣四有二
偈結勸修行二中分二前二十一頌半結
約法顯行後八頌半結託事顯法今初分
五。】

「雖令無量眾安住佛功德眾生及法中畢竟

無所取具足如是行遊戲諸神通毛端置眾
剎經於億千劫掌持無量剎徧徃身無倦還
來置本處眾生不知覺菩薩以一切種種莊
嚴剎置於一毛孔真實悉令見復以一毛孔
普納一切海大海無增減眾生不嬈害。」

【初五於剎自在行。】

「無量鐵圍山手執碎為塵一塵下一剎盡此
諸塵數以此諸塵剎復更末為塵如是塵可
知菩薩智難量於一毛孔中放無量光明日
月星宿光摩尼珠火光及以諸天光一切皆
映蔽滅諸惡道苦為說無上法一切諸世間
種種差別音菩薩以一音一切皆能演決定
分別說一切諸佛法普使諸羣生聞之大歡
喜。」

【二有六頌三業自在行。】


「過去一切劫安置未來今未來現在劫迴置
過去世示現無量剎燒然及成住一切諸世
間悉在一毛孔去來及現在一切十方佛靡
不於身中分明而顯現。」

【三過去下三頌明三世間自在行。】

「深知變化法善應眾生心示現種種身而皆
無所著或現於六趣一切眾生身釋梵護世
身諸天人眾身聲聞緣覺身諸佛如來身或
現菩薩身修行一切智善入輭中上眾生諸
想網示現成菩提及以諸佛剎了知諸想網
於想得自在示修菩薩行一切方便事。」

【四有五頌明身智自在行。】

「示現如是等廣大諸神變如是諸境界舉世
莫能知雖現無所現究竟轉增上隨順樂生
心令得真實道身語及與心平等如虛空。」


【五有二偈半總結難測。】

「淨戒為塗香眾行為衣服法繒嚴淨髻一切
智摩尼功德靡不周灌頂升王位波羅蜜為
輪諸通以為象神足以為馬智慧為明珠妙
行為婇女四攝主藏神方便為主兵菩薩轉
輪王三昧為城郭空寂為宮殿慈甲智慧劍
念弓明利箭高張神力葢逈建智慧幢忍力
不動搖直破魔王軍總持為平地眾行為河
水淨智為涌泉妙慧作𣗳林空為澄淨池覺
分菡蓞華神力自莊嚴三昧常娛樂思惟為
婇女甘露為美食解脫味為漿遊戲於三乘。」

【後結託事顯法中或前來所無或事同義
異並可意得。】

「此諸菩薩行微妙轉增上無量劫修行其心
不厭足供養一切佛嚴淨一切剎普令一切

眾安住一切智。」

【第三總結深廣中前三結前已說。】

「一切剎微塵悉可知其數一切虛空界一沙
可度量一切眾生心念念可數知佛子諸功
德說之不可盡。」

【後二結末說難窮。】

「欲具此功德及諸上妙法欲使諸眾生離苦
常安樂欲令身語意悉與諸佛等應發金剛
心學此功德行。」

【四結勸修行可知。
離世間品竟。】
大方廣佛華嚴經䟽鈔會本第五十九之二

音釋

無謬
(謬靡幼切差也)。
洎于
(洎其異切及也)。
蔦
(都了切𡬾上寄生草也亦
云女蘿)。
轂
(古祿切車轂也)。
輞
(文紡切車輞也)。
殄
(徒典切絕也)。
洽
(侯夾
切浹洽也)。
壍
(七豔切坑也)。
浣滌
(浣胡管切濯也滌徒歴切洗也)。
沫
(音末

水沫也)。
泡
(披交切水上子漚也)。


