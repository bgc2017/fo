










大方廣佛華嚴經䟽鈔會本第二十之一　踐七
唐于闐國三藏沙門實叉難陀　譯
唐清涼山大華嚴寺沙門澄觀撰述

「佛子何等為菩薩摩訶薩無著行。」

【第七無著行體即方便(體即方便者出體下皆釋名)依
二方便由迴向故不住生死由拔濟故不
住涅槃俱無住故名為無著(先依唯識二方便釋唯識
但列不釋無性釋云方便善巧者謂不捨生死而求涅槃是則說名方便善巧（此總釋也）
若以前六波羅蜜多所集善根共諸有情為欲饒益諸有情故不捨有情當知即是
不捨生死（此釋總中不捨生死即唯識拔濟方便）若以此善廻求無上正等菩提為證無上佛菩提故
當知即是希求涅槃（此釋總中而求涅槃亦唯識廻向方便）)本業後四亦各有三
方便三者一進趣向果二巧會有無三一
切法不捨不受。

初即迴向二由巧會故方能拔濟不捨不
受相同般若唯識唯明後得故不立之本

業約兼正不同不妨此一(不捨不受下三雙出經論有無
之由兼正之義下文當知)三皆善巧故俱無住著則不
二而二之悲智即二不二之一心是無著
也(則不二下初合釋前二以二同唯識故以進趣同廻向即大智故巧會同拔濟
即大悲故此二相即故唯一心二即一心故不著二一心即二故不著一心)有
是幻有無是真空幻有是不有有故即真
空真空是不空空故即幻有此二無礙故
名巧會如是相融故無所著(有是幻有下二別約巧會
有無釋無著名)有能起用空可觀察故皆不捨若
受有同凡夫受無同趣證故俱不受。】

「佛子此菩薩以無著心於念念中能入阿僧
祇世界嚴淨阿僧祇世界於諸世界心無所
著。」

【二釋相中大分為二前明自分無著後明
勝進無著於自分中巳含前說二三方便

在文分三初唯明自行無著二何以下徵
釋所由後菩薩如是下類顯萬行前中又
二先明淨境無著後見不淨下染境不嫌
前中三一明嚴剎無著。】

「徃詣阿僧祇諸如來所恭敬禮拜承事供養
以阿僧祇華阿僧祇香阿僧祇鬘阿僧祇塗
香末香衣服珍寶幢旛妙蓋諸莊嚴具各阿
僧祇以用供養如是供養為究竟無作法故
為住不思議法故於念念中見無數佛於諸
佛所心無所著於諸佛剎亦無所著於佛相
好亦無所著見佛光明聽佛說法亦無所著
於十方世界及佛菩薩所有眾會亦無所著
聽佛法已心生歡喜志力廣大能攝能行諸
菩薩行然於佛法亦無所著。」

【二徃詣下於三寶無著於中初敬事供佛

次如是下顯供所為後於念念下別示無
著之相義兼三寶及自進修皆無所著言
念念者顯速而且多。】

「此菩薩於不可說劫見不可說佛出興於世
一一佛所承事供養皆悉盡於不可說劫心
無厭足見佛聞法及見菩薩眾會莊嚴皆無
所著。」

【三此菩薩下長時無著。】

「見不淨世界亦無憎惡。」

【二明染境不嫌唯一句者染易捨故。】

「何以故此菩薩如諸佛法而觀察故諸佛法
中無垢無淨無暗無明無異無一無實無妄
無安隱無險難無正道無邪道。」

【第二徵釋中徵意云欣淨惡穢人之常情
菩薩如何不嫌不著釋意云不依佛慧淨

穢自生順法而觀二相安在故云如諸佛
法而觀察故佛法即法界佛慧也。】

「菩薩如是深入法界教化眾生而於眾生不
生執著受持諸法而於諸法不生執著發菩
提心住於佛住而於佛住不生執著雖有言
說而於言說心無所著入眾生趣於眾生趣
心無所著了知三昧能入能住而於三昧心
無所著徃詣無量諸佛國土若入若見若於
中住而於佛土心無所著捨去之時亦無顧
戀。」

【第三類顯萬行若自若他皆無所著於中
初句結前生後教化巳下廣列所行言佛
所住者即聖天梵等餘並可知(即聖天梵等後會當
廣明)。】

「菩薩摩訶薩以能如是無所著故。」


【第二菩薩摩訶薩下勝進無著文分為三
初明自行二得授記已下利他三菩薩如
是觀身下結行成滿今初分二先牒前自
分。】

「於佛法中心無障礙了佛菩提證法毘尼住
佛正教修菩薩行住菩薩心思惟菩薩解脫
之法於菩薩住處心無所染於菩薩所行亦
無所著淨菩薩道受菩薩記。」

【後於佛法下正顯勝進有十一句初總餘
別總謂了達教理行果之法故別中一了
果法謂佛菩提二了理法謂證法毘尼毘
尼梵音具云毘奈耶此稱為滅若律藏受
名義兼調伏今云法滅通四種法皆有滅
義謂教詮滅故行滅惑故果證滅故理本
寂滅故今文上下既有餘三故此滅者即

理滅也又與證義相應圓融教中此容證
故三住佛正教即了教法如所教住故四
修菩薩行下皆行法也三句隨相行行即
萬行心謂四等解脫即諸解脫門次二句
無相行住處即前教理及果所行即前萬
行等皆無染著也由此故能淨菩薩道堪
受記別(謂證法毗尼等者又此證者亦了知義故梵本具云蘇鉢唎味底多
達磨毗奈耶釋曰蘇者善也鉢唎味底多了知也而譯人揀異上果果但了知理諦
證故約其四法但言是理對上菩提即是涅槃涅槃即是性淨之理證即巳為圓淨
涅槃)。】

「得受記已作如是念凡夫愚癡無知無見無
信無解無聦敏行頑嚚貪著流轉生死不求
見佛不隨明導不信調御迷誤失錯入於險
道。」

【第二大悲利他中二先增長大悲後要心

拔濟前中又二先觀其所悲後增悲無著
前中又二先觀迷四諦故入於險道後觀
迷勝義故入於險道今初也初二句標起
念時凡夫巳下辨所念境有十三句初總
餘別總謂迷於四諦皆曰愚癡(先則總觀者然約二
愚迷四諦理即是迷勝義愚即四重二諦中第二重二諦今取第三重中勝義謂即
真如故與四不同四諦但是俗故)別中前五彰迷後七顯
過前中一不知苦諦二不見集過三不信
性本寂滅四五不能修道一解二行後七
顯過一不見集過故頑嚚貪著即癡愛也
二由貪愛故受生死苦次不求見下四句
釋不修道初三缺道緣四由不信故迷正
道失本解以邪為正名為錯誤後一由前
不修故入險失滅上一向是凡。

(堯典注云心不則德義曰頑言不道忠信曰嚚故頑即癡嚚是愛也)。】


「不敬十力王不知菩薩恩戀著住處聞諸法
空心大驚怖遠離正法住於邪法捨夷坦道
入險難道棄背佛意隨逐魔意於諸有中堅
執不捨。」

【二不敬下明迷勝義故入於險道通於凡
小初二句離勝緣次二句缺勝因三有生
空皆為住處怖法空者謂斷滅故故大般
若諸會之末善現皆愍眾生怖畏法空而
興問言云何令諸眾生悟諸法空佛言非
先有法後說為無既非先有後亦非無自
性常空勿生驚怖遠離巳下覆䟽上義由
著處怖空故遠正住邪捨夷入險由離勝
緣故背佛隨魔執有不捨魔樂生死佛住
空故。】

「菩薩如是觀諸眾生增長大悲生諸善根而

無所著。」

【二菩薩如是下增長悲心結成無著。】

「菩薩爾時復作是念我當為一眾生於十方
世界一一國土經不可說不可說劫教化成
熟如為一眾生為一切眾生皆亦如是終不
以此而生疲厭捨而餘去又以毛端徧量法
界於一毛端處盡不可說不可說劫教化調
伏一切眾生於一毛端處一一毛端處皆亦
如是。」

【第二菩薩爾時下要心拔濟以大悲隨逐
文分二別先起行後乃至下顯無著前中
亦二先明心無疲厭以無著故即大悲堅
固不以難化而厭捨之後又以下明其心
廣大謂一毛量處化多眾生法界皆爾是
為廣大。】


「乃至不於一彈指頃執著於我起我我所想。」

【二顯無著中三初舉少况多。】

「於一一毛端處盡未來劫修菩薩行不著身
不著法不著念不著願不著三昧不著觀察
不著寂定不著境界不著教化調伏眾生亦
復不著入於法界。」

【次於一一下廣顯無著。】

「何以故菩薩作是念我應觀一切法界如幻
諸佛如影菩薩行如夢佛說法如響一切世
間如化業報所持故差別身如幻行力所起
故一切眾生如心種種雜染故一切法如實
際不可變異故。」

【後何以下徵釋所以所以不著者後釋有
二意一稱深無相而興念故二廣徧虛空
起加行故前中無相難明寄以喻顯然此

諸喻通喻諸法如下本品今取義便各舉
其一則明前所見皆無相也初句為總觀
事法界從緣如幻無實體故是以不著餘
句為別一佛隨機現如影隨質故又現心
水故二菩薩行想念生故未大覺故三緣
成之聲故隨感有說故餘句經文自釋一
切法如實際者總結也(想念生故等者此有二意一要想念
方能起行如夢從想故智論云所聞見事多思惟念故夢見也二未大覺大覺是佛
近而說之七地己前猶為夢行八地為覺八地之中無明未盡亦是夢境永斷夢妄
思想念無復諸大陰界入唯佛一人是故如來獨稱大覺)。

又前明法界如幻即體從緣後結一切法
如實際即事而寂世人皆謂實際不變而
謂諸法無常以其所知喻所不知故置如
言理實圓融世間之相即是常住。

然古德以後七喻展轉釋疑一疑云世間

幻火不成燒用佛現益物豈同幻耶釋云
如影亦有應質蔭覆等義豈是實耶然諸
法喻各有三義一緣成義二無實義三有
用義意取無實故不著也二疑云若佛如
影菩薩何以起行徃求因既不虛果寧非
實釋云如夢夢亦三義無體現實與覺為
緣謂有夢走而驚覺故菩薩行亦爾證理
故空無明未盡故似實能與佛果為緣勤
勇不已豁然覺悟如夢渡河三疑云若菩
薩行如夢何以經說此是菩薩行此是二
乘行釋云如響緣成無本稱聲大小聖教
亦爾機感無本隨機異聞四疑云果行可
然世間未悟此應是實釋云如化心業神
力所持無實有用五疑云若皆如化何有
差別之身釋云如幻六疑云身若如幻何

有報類不同釋云如心此二三義如前影
說七總結可知(如夢渡河者即八地經七總結者彼亦釋疑謂有疑
云眾生既爾何故菩薩說法赴機故此釋云所說法如實際即此言說常同實際故
今䟽中將初為總將後實際以為總結所以名為畧加添改餘義多同但是取意有
小異耳)上來古德之釋既二經小異略加添
改然其所解似過穿鑿亦是一塗(既二經小異等
者晉經即云一切法界如幻諸佛法如電菩薩行如夢所聞法如響一切世界如化
業報所起如摩㝹摩化身一切眾生猶如畫像種種異形皆由心盡所說諸法皆如
實際釋曰此經亦有八喻唯如畫像以經自合餘但有牒法為喻耳彼之電喻今改
為影彼摩㝹摩喻今改為幻故有二幻此亦是改亦是添義彼業報所起屬摩㝹摩
所喻今將合化亦是改處又後四喻皆經自釋即是添處經之添改總為小異添改
二字正約䟽明彼釋電云亦有破闇照明等用今由為影改云亦有應質覆蔭等義
彼釋第四疑云果行等可使是空今世界事廣此應為實由經以界為閒則世間通
三世間故䟽改別彼釋第五疑若世如化何有彼因果有善惡異釋云業報生如幻
生彼䟽釋摩㝹摩云古德釋云摩㝹摩者重義即是重化今更問得三藏法師摩㝹

摩者此云意生亦云意成即是意生身也彼身更起化故釋曰此三藏釋亦有重化
意耳但取文別彼釋第六牒疑則同今之䟽文釋云如畫像隨心壁有高下故)。】

「又作是念我當盡虛空徧法界於十方國土
中行菩薩行念念明達一切佛法正念現前
無所取著。」

【二又作下徧周虛空起加行故所以不著
初明處廣念念明達彰其解廣正念現前
是不著因。】

「菩薩如是觀身無我見佛無礙。」

【第三結行成滿中分三初結自行成二為
化下結利他行成三何以下徵釋雙結二
行成就。】

「為化眾生演說諸法令於佛法發生無量歡
喜淨信救護一切心無疲厭。」

【二利他中三初總顯教化無疲。】


「無疲厭故於一切世界若有眾生未成就未
調伏處悉詣於彼方便化度其中眾生種種
音聲種種諸業種種取著種種施設種種和
合種種流轉種種所作種種境界種種生種
種歿以大誓願安住其中而教化之。」

【次無疲厭故下別示無厭之相其中施設
者隨方儀式異故和合者善惡緣會故餘
可知(四施設者下隨難別釋而經云種種生者䟽以易故不廣釋之今當重釋
即四生等又緣起經說三種生經中有一苾芻問言世尊如是四種生身之相由生
老死有何差別釋曰四種生身之相者謂名色六入觸受也經云世尊告曰此四種
生身之相若次第生若屬彼生若如是生世尊云何次第生身之相世尊告曰於其
最初有下種生（一）從此無間有漸增生（二）從此無間有出胎生（三）從此無間有漸長
生（四）既成長巳受用言說能得生（五）即受用生如是品類名次第生次明屬彼生經
云世尊此屬誰生世尊告曰蘊界處生都無有我所以者何以諸蘊等漸增長故其
性無常即無性法有此生相三明如是生經云世尊云何而生世尊告曰由命根力

有蹔時住分限法故其性無常即無常法如是而生涅槃十二說五種生與上大同
南經十一經云生者出相所謂五種一者初生二者至終三者增長四者出胎五者
種類彼䟽釋云初言生者出相總顯生義下別顯中一初生者識支是其一報之始
故名為初報起名出二至終者名色望前所依說以為終三增長者即前名色增為
六入此三胎中四出胎可知五種類者出胎巳後乃至老死一報之中運運新起皆
名為生釋曰然此五生即前次第生以彼第三為此第四初生即下種至終即漸增
長即前漸長出胎名同種類即前受用涅槃增長意是胎內緣起經中在於胎外小
有異耳經云種種沒者或延或促三性等殊亦即九種命終緣起經中說六種死經
云即於此四生身相中復有六種死差別相一者究竟死二者不究竟死三者自相
死四者不究竟死分差別相五者究竟死分差別相六者時非時死彼釋曰究竟死
者謂業盡死不究竟死者翻上應知自相死者謂識離身諸根滅沒不究竟死分差
別相者謂業不盡中隨緣多種究竟死分差別相者謂業盡處中隨緣多種時非時
死者謂八萬嵗至十嵗或依時命終或不依時命終涅槃十二云死者捨所受身捨
所受身亦有二種一命盡死二外緣死命盡死者亦有三種一者命盡非是福盡謂
正報雖亡依報猶在故二者福盡非是命盡謂依報滅壞正報猶在三者福命俱盡

謂依正俱亡二外緣死亦有三種一者非分自害二者橫為他害三者俱害又有三
種一者放逸死謂有謗大乘方等般若波羅蜜二者破戒死謂有毀犯去來現在佛
所制戒三者壞命根死謂捨五陰身今此菩薩悉並委知)。】

「不令其心有動有退亦不一念生染著想。」

【後不令下結成無著。】

「何以故得無所著無所依故自利利他清淨
滿足是名菩薩摩訶薩第七無著行。」

【三徵釋雙結可知。】

「佛子何等為菩薩摩訶薩難得行。」

【第八難得行體即是願。】

「此菩薩成就難得善根難伏善根最勝善根
不可壞善根無能過善根不思議善根無盡
善根自在力善根大威德善根與一切佛同
一性善根。」

【就釋相中文分二別前明自分行後明勝

進行然此二行各攝上求下化之願略無
神通(各攝上求下化等者以唯識中有二種願一求菩提願二利樂他願釋相
可知初即上求故本業有三願一自行願即是上求二神通願今經畧無三外化願
後二皆下化願故舉上求下化即攝唯識二願本業三願以本業第二外化攝故)。

今初分四初明自行次辨利他第三雙結
二行動寂無礙第四雙非二行拂迹入玄
初中分三一明修成善根二顯善根行相
三行成利益今初也斯即起行所依善謂
順理益物根謂增上生長獲之在已故名
成就文有十句初總餘別總具後九受難
得名。】

「此菩薩修諸行時於佛法中得最勝解於佛
菩提得廣大解於菩薩願未曾休息盡一切
劫心無疲倦於一切苦不生厭離一切眾魔
所不能動一切諸佛之所護念具行一切菩

薩苦行修菩薩行精勤匪懈於大乘願恒不
退轉。」

【二此菩薩下顯善根行相亦有十句如次
對前謂由得最勝解故受難得名等(謂由得最
勝解者此有三釋初以後成前即後因前果)亦可由有難得根
能有勝解(二亦可由有難得下以前成後即前體後用)又亦以
後一行成前十善隨前一善具後十行而
別配分明(三又亦以後下通相釋成亦具前二意但前別配後遍通耳故
䟽結從前義云別配分明)。】

「是菩薩安住此難得行巳於念念中能轉阿
僧祇劫生死而不捨菩薩大願若有眾生承
事供養乃至見聞皆於阿耨多羅三藐三菩
提得不退轉。」

【三是菩薩下行成利益文中先結前後於
念念下顯益於中初自益能轉生死成大

智益不捨大願成大悲益若有已下顯能
益他由前自行成此能益未正利他。】

「此菩薩雖了眾生非有而不捨一切眾生界。」

【第二此菩薩下辨利他行文分為三謂法
喻合今初謂有大智故了眾生非有則不
住生死有大悲故不捨眾生界則不住涅
槃大悲般若互相輔翼成無住道。】

「譬如船師不住此岸不住彼岸不住中流而
能運度此岸眾生至於彼岸以徃返無休息
故。」

【二喻中初句喻能化次三句喻悲智不住
之行相後而能下三句喻不住之功能初
二句正喻功能以徃返不息一句結能度
所以。】

「菩薩摩訶薩亦復如是不住生死不住涅槃

亦復不住生死中流而能運度此岸眾生置
於彼岸安隱無畏無憂惱處亦不於眾生數
而有所著不捨一眾生著多眾生不捨多眾
生著一眾生不增眾生界不減眾生界不生
眾生界不滅眾生界不盡眾生界不長眾生
界不分別眾生界不二眾生界。」

【三法合中二先正合後徵釋前中具合三
段生死即此岸涅槃合彼岸合上中流亦
言生死者以發心之後成佛之前十地三
賢尚居二死是以中流即是生死故云生
死中流非生死涅槃之中間名生死中也
文旨顯然𣈆譯失旨不應廣引(合上中流者䟽文有
三一依䟽釋意云中流亦合上生死故二非生死下結彈異釋先總標以古今皆謂
二法中間故有問云中流不唯屬於此岸何以名生死中流𣈆經失旨者即破刊定
刊定先舉向問後引古釋以𣈆譯失意古釋豈是𣈆經云譬如河水不至此岸不住

彼岸不斷中流故古釋非一苑公並引之故今總非恐後誤解須知昔非今抄為引
一苑公云前不趣二處是離有後不住中流是離無謂生死無處名斷中流不住無
故云不住中流也二賢首云如東流水不住南岸不住北岸亦得說言不斷北岸中
流以中無別體約岸分故若爾南岸亦得何以不言涅槃中流由所度生在此岸故
所以偏就生死而說而刊定具引竟云今助釋之意乃有二初會文後釋義初中新
舊經本說喻不同謂舊經約河水不趣兩岸不斷中流為喻喻菩薩以離有無悲智
度眾生也新經約船師不住兩岸為喻喻菩薩以無住悲智度眾生也問若爾梵本
豈有二耶答梵本是一由譯者異謂此梵文雖云河水意屬船師即是於能依聲處
作所依聲說譯者若善文義則會意譯之為船師若但知文則按文之為河水二釋
義者即凖此文有二種中流一者生死中流謂兩岸中間處自別故此則存二之中
名生死中流如是見者不絕生死故二者涅槃中流謂離此彼岸即為中流更無別
處此則泯二之中名涅槃中流如是知者必證涅槃故今此喻中喻菩薩大智故不
住生死大悲故不住涅槃悲智唯是一心不住生死時即不住涅槃以無住故故但
云爾釋曰上刊定意前會梵本雙出二經之意及其答結成𣈆經失旨以從今經義
則善矣及後釋義還同古人以生死涅槃皆有中流而以存二岸為生死中流亡二

岸為涅槃中流由不住故不存二岸是則住於涅槃中流則不順不住中流之義故
䟽並非諸釋云文旨顯然)有以煩惱為中流約其漂溺
從因說也有以聖賢為中流約受生死之
人也有以中道為中流約觀行說並不應
住(有煩惱以下重敘異釋為其義𠬧畧有三義初一生公釋維摩意約其漂溺從
因說者䟽為會取是生死因故與涅槃意同二云有以賢聖為中流者即什公釋淨
名意約受下會釋三有以中道為中流者肇公意也約觀下會釋並不應住總[(冰-水+〡)*ㄆ]諸
義意在不住若住煩惱不證涅槃豈能度生住聖涅槃則無增進亦不能究竟度生
住中道則不契理安能成佛度生上三皆屬生死故䟽正釋理無不該)安隱
巳下涅槃之德常故安隱樂故無畏我故
無憂淨則無惱亦不巳下廣明以智導悲
合前徃返無休息義謂由不住著故所以
徃返運濟無休及顯法中非有不捨之義
謂非唯悲故不捨亦由了其非有無可捨
故則終日度而無度也初句總明不捨下

別有五對十句初一多對巳化未化俱有
捨著二義思之二增減對化之成道生界
不減不從化者生界不增此約多人相望
三約一人果起不生惑盡非滅四謂空為
盡謂有為長五一對總結四對不亡並名
為二今無分別契本不二(亦由了其非有無可捨者即大
智不捨生死也巳化未化者著巳化者言屬我故未化未屬故不著也著未化者是
所應化故巳化竟者故不著之)。】

「何以故菩薩深入眾生界如法界眾生界法
界無有二無二法中無增無減無生無滅無
有無無無取無依無著無二。」

【第二徵釋中文有兩番前番正徵不著後
番重徵前義今初也先徵意云現化眾生
有增有減而言不著其故何耶釋意云以
菩薩深觀生界同於法界無增等故所以

不著文中初二句總上句是不異義故云
如也下句是相即義故云無二後無二法
中下別彰無二之相即屬對上文無取依
著釋不分別餘文相顯此文昭著而末學
之徒但謂一分眾生不成佛故名不減生
界深可悲哉(此文昭著下結彈法相師巳如玄中而云但謂者然其亦
有此義但非究竟耳以生界有二義一性義即眾生是法界義二者是性分義謂眾
生相若依究竟相即同性亦理平等彼但取分義眾生成佛義則有滅但不盡故言
無減即少分之義非究竟理故可悲之)。】

「何以故菩薩了一切法法界無二故。」

【第二番重徵意云何以生界即同法界釋
云一切諸法皆同法界豈獨眾生而不同
也。】

「菩薩如是以善方便入深法界住於無相以
清淨相莊嚴其身了法無性而能分別一切

法相不取眾生而能了知眾生之數不著世
界而現身佛剎不分別法而善入佛法深達
義理而廣演言教了一切法離欲真際而不
斷菩薩道不退菩薩行常勤修習無盡之行
目在入於清淨法界。」

【第三菩薩如是下雙結二行動寂無礙亦
名無盡心行有法喻合法中十句初二牒
前起後既方便深入故性相無礙住於下
餘有八對正顯行相一約起行之身二了
法藥三識根緣四遊佛剎五達佛法六深
契離言不捨言說七無求離欲而萬行爰
修前七明即寂之用八常勤下一對明即
用之寂亦通顯所由由勤修故涉權入法
界故常寂。】

「譬如鑽木以出於火火事無量而火不滅。」


【二喻中木喻法界火喻所成身智火事喻
悲化無邊本火不滅喻身智常湛。】

「菩薩如是化眾生事無有窮盡而在世間常
住不滅。」

【三合可知。】

「非究竟非不究竟非取非不取非依非無依
非世法非佛法非凡夫非得果。」

【第四非究竟下雙非二行拂迹入玄者然
初自行云能轉生死而不捨大願巳有權
實雙行而多明照體大智次利他之中既
云無住運濟則悲智相導而多似起用大
悲次復以導悲之智遣彼著心復似悲智
二心行有前後故第三段辨動寂雙行則
理無不盡而猶慮物謂二事不融故此明
形奪兩亡權實無寄豈唯十行菩薩修行

善巧彌顯功德林悲濟之深(然初自行下䟽文有二先
總彰大意意云菩薩慈悲重重顯悲智無礙𠬧上四段四段別說一自行二化他三
雙行四雙拂今明自行即有自他雙行雙行既俱義必不著即是雙拂從增科之顯
菩薩悲深耳今初自行能轉生死即自行之實不捨大願即利他之權雖前科為四
而今䟽文乃有六節一即第一自行二而謂多明下起第二利他三而多似起用大
悲者亦是第二利他中徵釋之文四然其復似悲智二心行有前後即生第三雙行
五而猶慮物二事不融下生第四叚上之四叚皆初一句躡前起後六豈唯十行下
結歎歎二菩薩一十行難得行用心之深即所說行二即功德林能說之人重重曲
巧說斯悲智)文有五對十句然其所非之法即
前權實二行且如究竟即實不究竟即權
今乃雙非者實即權故非究竟權即實故
非不究竟又但言非究竟非謂有不究竟
故亦非之是則借權以遣實實去而權亡
借實以破權權亡實不立言窮慮絕何實
何權體本寂寥孰非孰是唯蕭然無寄理

自玄會故辨雙非非有雙非可立(唯蕭然無寄者
即肇公百論序前已用竟)然雙非是遮雙是為照即遮
而照故雙非即是雙行即照而遮雙行即
為雙遣總前諸段理極於斯下諸句中皆
倣於此(然雙非下三又融拂雙非雙非即第四段雙照即第三段融拂二段
成玄之入玄又即此第四段中初權實交徹即是雙照後拂迹入玄釋即是雙非此
二方入玄矣又既融第三則已具前二故四門一致方顯深玄故下結云總前諸段
理極於斯下諸句者例下諸句諸句多唯明初權實交徹一義故例令如初句知)。

二對所化能所取寂故非是取了知心行
故非不取三約化處不著世界故非是依
依剎現身故非無依亦約所證智無分別
而善入故四約化法深達義理故非世法
隨世語言故非佛法五證離欲際故非凡
夫不斷菩薩行故非得果。】

「菩薩成就如是難得心修菩薩行時。」


【第二菩薩成就下明勝進行文分為二初
明慧行後菩薩如是下辨悲行今初分二
先牒前自分行。】

「不說二乘法不說佛法不說世間不說世間
法不說眾生不說無眾生不說垢不說淨。」

【後不說巳下正辨勝進行相皆即事入玄
分四初總明離相無說。】

「何以故菩薩知一切法無染無取不轉不退
故菩薩於如是寂滅微妙甚深最勝法中修
行時亦不生念我現修此行已修此行當修
此行不著蘊界處內世間外世間內外世間
所起大願諸波羅蜜及一切法皆無所著。」

【二徵釋以顯雙非釋意云所以不說者一
無法可說故二菩薩於如是下明無心說
謂不起念故。】


「何以故法界中無有法名向聲聞乘向獨覺
乘無有法名向菩薩乘向阿耨多羅三藐三
菩提無有法名向凡夫界無有法名向染向
淨向生死向涅槃。」

【三何以故下轉釋無念所以無念者稱法
界故故不說聲聞法等。】

「何以故諸法無二無不二故。」

【四假徵以顯雙運徵意云既無所著何以
復修二利之行釋意云性相雙非故能雙
運文有法喻合法中諸法無二故無說無
著無不二故不妨起行。】

「譬如虛空於十方中若去來今求不可得然
非無虛空。」

【二喻可知。】

「菩薩如是觀一切法皆不可得然非無一切

法如實無異不失所作普示修行菩薩諸行
不捨大願調伏眾生轉正法輪不壞因果亦
不違於平等妙法。」

【三合中皆顯性不礙相於中二先正明。】

「普與三世諸如來等不斷佛種不壞實相深
入於法辨才無盡聞法不著至法淵底善能
開演心無所畏不捨佛住不違世法普現世
間而不著世間。」

【後普與下辨功成德立勝進之相故晉經
此初有此菩薩言。】

「菩薩如是成就難得智慧心修習諸行。」

【第二辨悲行中分三一牒智顯悲悲假智
深所以先牒。】

「於三惡趣拔出眾生教化調伏安置三世諸
佛道中令不動搖。」


【二於三惡下正顯悲相。】

「復作是念世間眾生不知恩報更相讎對邪
見執著迷惑顛倒愚癡無智無有信心隨逐
惡友起諸惡慧貪愛無明種種煩惱皆悉充
滿是我所修菩薩行處。」

【三復作是念下偏語化惡顯勝進相文中
三初明惡是所悲次明善非化境後徵釋
所由今初所悲中先明有違教之惑後貪
愛下明總具塵勞惑病既深方假醫救前
中不知恩報者必無敬養更相酬對則難
以訶責邪見執著則不受正教迷惑顛倒
所領不真愚癡無智為說不知無有信心
絕於希向隨逐惡友必遠善人起諸惡慧
無由正解故難化也。】

「設有知恩聦明慧解及善知識充滿世間我

不於中修菩薩行。」

【二設有下善非化境可知。】

「何以故我於眾生無所適莫無所冀望乃至
不求一縷一毫及以一字讚美之言盡未來
劫修菩薩行未曾一念自為於巳但欲度脫
一切眾生令其清淨永得出離。」

【三徵釋中初徵次釋後轉徵釋初徵意云
菩薩化生理宜平等偏惡棄善其故何耶
次釋意云菩薩於物無主定於親踈就於
惑重偏是化境如母矜病子豈不等耶又
若求名利應化知恩本為淨他理應隨惡
若棄惡從善魔攝持故(若棄惡從善魔業攝持故者即五十
八經說十種魔業中云捨惡性人遠懈怠者輕慢亂意譏嫌惡慧是為魔業又云巳
得解脫巳安隱者常樂親近而供養之未得解脫未安隱者不肯親近亦不教化是
為魔業即棄惡從善也)。】


「何以故於眾生中為明導者法應如是不取
不求但為眾生修菩薩道令其得至安隱彼
岸成阿耨多羅三藐三菩提是名菩薩摩訶
薩第八難得行。」

【三轉徵釋徵云菩薩眾生本不相預何為
長劫悲救無求釋意云諸佛菩薩法爾同
遵不爾不名為明導故。】


大方廣佛華嚴經䟽鈔會本第二十之一

音釋

頑嚚
(頑五還切心不則德義之經為頑嚚語中切口不道忠信之言為嚚)。
適
莫
(適音的可也莫末各切不可也)。
縷
(力主切[糸*系]縷也)。
泯
(弭盡切絕也)。
唎

(力至切)。
㝹
(奴侯切)。
倣
(妃兩切効也)。

大方廣佛華嚴經䟽鈔會本第二十之二　踐八
唐于闐國三藏沙門實叉難陀　譯
唐清涼山大華嚴寺沙門澄觀撰述

「佛子何等為菩薩摩訶薩善法行。」

【第九善法行體即力度就文分三初徵名
二釋相三結歎今初唯識有二一思擇力
二修習力本業有三一報通力二修定通
力三變化通力唯識約修本業約用互舉
一邊由前二力為機說法則成語意二業
之善法有本業三力則成身意二業之善
法以修定通即意業故依梁攝論由思擇
力能伏一切正行等所對治障令不起故
由修習力能令一切善行堅固決定既言
一切善行此則二力通三業善此位大同
九地是法師位善說法故(依梁論者正思諸法過失及功

德此思擇若得增勝自地惑所不能動體性堅強故名為力修習力者心緣此法作
觀行令心與法和合成一猶如水乳亦如熏衣)。】

「此菩薩為一切世間天人魔梵沙門婆羅門
乾闥婆等作清涼法池攝持正法不斷佛種。」

【二釋相中二前自分後勝進然此二叚各
具二力至文當知亦有三力謂普知根緣
一音普應成就十身義該三通初自分中
先總明後別顯前中作清涼法池標也言
含法喻謂如無熱惱池清淨無濁下二句
釋上句如池含於德水故云攝持正法下
句以四辨才出願智等饒益眾生相續無
盡究竟入於一切智海名不斷佛種如彼
大池流出四河相續入海。】

「得清淨光明陀羅尼故說法授記辯才無盡
得具足義陀羅尼故義辯無盡得覺悟實法

陀羅尼故法辯無盡得訓釋言詞陀羅尼故
詞辯無盡得無邊文句無盡義無礙門陀羅
尼故無礙辯無盡得佛灌頂陀羅尼灌其頂
故歡喜辯無盡得不由他悟陀羅尼門故光
明辯無盡得同辯陀羅尼門故同辯無盡得
種種義身句身文身中訓釋陀羅尼門故訓
釋辯無盡得無邊旋陀羅尼故無邊辯無盡。」

【二得清淨下別顯文分為二初廣攝持正
法二此菩薩大悲下廣不斷佛種今初也
具十總持是攝持義十持為體十辯為用
初句為總寂障鑒法名淨光明餘九為別
初四即四辯才四持即池之德水四辯即
池之四口(四辨即喻者此中四河四口等皆依十定品一東恒伽河從銀
色象口流出銀沙合以義辨說一切義二私陀河從金剛色師子口流出金剛沙合
以法辨說金剛句二信度河從金色牛口流出金沙合以詞辨說隨順世間緣起四

縛芻河從瑠璃色馬口流出瑠璃沙合菩薩摩訶薩亦復如是以無盡辨兩無盡百
千億那由他不可說法等下別合云云何菩薩四河一願智河二波羅蜜河三三昧
河四大悲河並如彼文)五即外力加辯智水灌心故
稱根令喜此即得辯之緣六即內力證辯
謂道契內心光明外徹此乃得辯之因也
七同類音辯此約順機八訓釋辯此約窮
法前四辯中但明通相文句此明曲盡其
源義身即當名身名所詮故體是名境義
即境義梵云得種種名身故九總顯深廣
持辯無邊旋有入空旋空入有等故無有
邊皆言無盡者稱法界故。】

「此菩薩大悲堅固普攝眾生於三千大千世
界變身金色施作佛事隨諸眾生根性欲樂
以廣長舌於一音中現無量音應時說法皆
令歡喜。」


【第二廣前不斷佛種中文分三別初總明
三業利生二假使下假設深勝三以得一
切下總釋所以前二含於四河今初即大
悲河大悲堅固標其體也悲紹佛種故首
明之普攝眾生正明不斷於三千下示其
攝相。】

「假使有不可說種種業報無數眾生共會一
處其會廣大充滿不可說世界菩薩於彼眾
會中坐是中眾生一一皆有不可說阿僧祇
口一一口能出百千億那由他音同時發聲
各別言詞各別所問菩薩於一念中悉能領
受皆為酬對令除疑惑如一眾會中於不可
說眾會中悉亦如是。」

【二假設深勝於中有三即為三河一大會
斷疑明問答成就處多大眾頓領頓酬由

具諸度故即波羅蜜河。】

「復次假使一毛端處念念出不可說不可說
道場眾會一切毛端處皆亦如是盡未來劫
彼劫可盡眾會無盡是諸眾會於念念中以
各別言詞各別所問菩薩於一念中悉能領
受無怖無怯無疑無謬。」

【二復次下微細斷疑前直明大會異問能
答今乃云於一毛端處有不可說如前大
會多劫殊問一念能答不怖大眾不怯文
義決斷揀擇顯轉超勝是三昧力即三昧
河故下經云菩薩住此三昧於自身一一
毛孔中見不可說不可說佛剎微塵數諸
佛如來亦見彼佛所有國土道場眾會聽
法乃至云其諸眾生亦無迫隘何以故入
不思議三昧境界故彼約聽法此約答問

以之為異餘義大同此約圓教普賢位中
故於地前有斯自在非三乘中得斯作用。】

「而作是念設一切眾生以如是語業俱來問
我我為說法無斷無盡皆令歡喜住於善道
復令善解一切言詞能為眾生說種種法而
於言語無所分別假使不可說不可說種種
言詞而來問難一念悉領一音咸答普使開
悟無有遺餘。」

【三而作是念下周徧斷疑上舉毛端多眾
猶有量故今明一切眾各具多言悉能答
故即願智河願智相導悲救無休故云作
念文中先顯多眾後假使下復顯多言。】

「以得一切智灌頂故以得無礙藏故以得一
切法圓滿光明故具足一切智智故。」

【第三總釋所以者所以得此四河廣利者

略舉四因此之四因或以一因成前四河
或以四因成其一河一他佛外加故二自
藏離礙故三所照法圓故四能照智具故
或各配屬同體悲加故見心性故諸度圓
故二智滿故(或各配屬下上即通釋故或一因成四河等今此別配同
體悲加故即以他佛外加為大悲河因二見心性故即第二自藏離礙故自藏即是
如來藏性此即心性能觀心性名為上定故為三昧河因三諸度圓故即第三所照
法圓故為波羅蜜河因四二智圓滿故即第四能照智具故為願智河因一切智是
根本智重言智者即後得智後得智攝願故)。】

「佛子此菩薩摩訶薩安住善法行巳。」

【第二佛子此菩薩下明勝進行亦即是前
四河之相文分為二初牒自分行成。】

「能自清淨亦能以無所著方便而普饒益一
切眾生不見有眾生得出離者。」

【二能自下正顯勝進文分為四一辯四河

清淨之義。】

「如於此三千大千世界如是乃至於不可說
三千大千世界變身金色妙音具足於一切
法無所障礙而作佛事。」

【二如於此下辯四河入海無能障義於多
界中化無障故。】

「佛子此菩薩摩訶薩成就十種身所謂入無
邊法界非趣身滅一切世間故入無邊法界
諸趣身生一切世間故不生身住無生平等
法故不滅身一切滅言說不可得故不實身
得如實故不妄身隨應現故不遷身離死此
生彼故不壞身法界性無壞故一相身三世
語言道斷故無相身善能觀察法相故。」

【三佛子下辯此四河旋遶池義四菩薩成
就下辨累劫入海無疲厭義三旋遶中謂

成就隨順身語意業智為先導身語意業
四方流注入智海故隨順即是旋遶之義
(三旋繞中下䟽文有二先彰大意謂成就等即十定經文從隨順即是下䟽釋旋繞
之相)文中二先總標二所謂下列釋皆上句
標名下句釋相勒此十身以為五對一證
滅示生對二不生不滅對三非實非虛對
四不遷不壞對五一相無相對束此五對
不出體用一一對中體用對辨第一對體
用自體第二對體用之相第三對體用之
力第四對體用之性第五對體用之德今
初理無不證名入無邊法界世無不超名
為非趣下釋中但釋非趣者謂若入法界
必滅世間若滅世間即入法界標釋相成
此即體之自體也二用無不徧故入無邊
法界隨類受身故云諸趣此言入者應往

之入不同上來證入之入釋文可知此即
用之自體也第二對初不生身即前應用
之身生而不生言住無生平等法者有二
義一依體起用用不離體故二體之與用
平等無生故此即用之相也後不滅身即
前體滅離言說故一因滅顯理理非滅故
二寂滅之理離滅相故此即體之相也故
上體滅現生之身即以不生不滅為相第
三對體有何力得如實理離世俗之實也
用有何力隨應而現不同塵也第四對用
以何為性隨流應而不遷體以何為性即
法界而無壞第五對體有何德過去無始
未來無終現在非有故三世言斷用有何
德體即無相能照法相故此十身不離體
用用有聚義體具體依皆得名身。


體外無用用即是體用外無體體即是用
體即法性用即智應二既不二理智圓融
唯一無礙法界之身(體外無用下二融體用為法界言用即智
應者兼融三身以為一體)隨相顯十以表無盡(隨相顯十者三
出十身之由)一乘圓融地前能爾(一乘圓融下四通妨難以
有難云地前未證何得爾耶故為此答)更有餘義如十地離
世間品明此略舉成就隨順之身言身兼
語意也(更有餘義者五指廣有本即是彼十一即威勢身菩薩眾中威光赫
奕滅諸闇故二即意生身遍趣生故三即菩提身正覺無生故四即福德身福絕三
際不可說故五即智身智契實理故六即化身隨應現故七即力持身力持不變故
八即法身法界性故九即相好莊嚴身十蓮華藏相同於一相周法界故十即願身
願轉法故觀法相無相現相無所不周故經云毗盧遮那佛願力周法界一切國土
中恒轉無上輪斯即十地中義會於離世間十佛同前十地巳會十身然彼約佛身
今約菩薩所得則望彼皆因以因望果故小有不同而圓融交徹故得例彼若不例
彼當文自釋義亦無遺又顯十身五體五用謂威勢福德智法相好此五皆體餘五

為用體即是真用即是應同真應二身融為一味)。】

「菩薩成就如是十種身為一切眾生含長養
一切善根故為一切眾生救令其得大安隱
故為一切眾生歸與其作大依處故為一切
眾生導令得無上出離故為一切眾生師令
入真實法中故為一切眾生燈令其明見業
報故為一切眾生光令照甚深妙法故為一
切三世炬令其曉悟實法故為一切世間照
令入光明地中故為一切諸趣明示現如來
自在故。」

【四顯無疲猒謂四河入海累劫無疲菩薩
亦爾以普賢行願盡未來劫修菩薩行入
如來海不生疲厭是以廣顯與生為歸為
救等文中先牒前所成之身為益他之本
為一切下正顯成益句別有十在文可見

十地又明今略其要俗須委示故名為燈
真但高明故目為炬甚深則能所不二如
光合空為照為明但約入地示德為異。】

「佛子是名菩薩摩訶薩第九善法行菩薩安
住此行為一切眾生作清涼法池能盡一切
佛法源故。」

【三佛子已下結歎分二先結名後菩薩安
住下歎勝盡法源故以清涼法池即是行
體故標結皆舉顯中是其相。】

「佛子何等為菩薩摩訶薩真實行。」

【第十真實行文三同前初徵名者如本分
釋體即智度(初徵名者即言行不虛故名真實又稱二諦故故瓔珞云
二諦非如非相非非相故名為真實次經即云誠諦之語等即釋名也體即智下不
出別體)今更略釋若約二智受用法樂成熟
有情並如行能說如說能行即是真實本

業有三一無相智即受用法樂二一切種
智三變化智皆成熟有情下文入一切三
昧真實相即受用法樂智知眾生種種想
等即成熟有情知十力智是一切種不著
一切世間解眾生無際即無相智我為善
變化及示現如來自在神通即變化智(今更
畧釋於中有三初依唯識二智而論但列其名無性釋云由施等六成立此智復由
此智成立六種謂相教等種種品類是則名為受用法樂由此妙智能正了知此施
此忍進等如所聞法饒益一切有情之類是則名為饒益有情智本業有三下二約
本業便會上二智下文云下三依下經會上經論先會唯識論知十力智下會前本
業)。】

「此菩薩成就第一誠諦之語如說能行如行
能說。」

【就釋相中文分三別第一總顯名體二別
顯行相三結住行益今初初句總標後如

說下解釋謂言行相符故名誠諦誠實審
諦即真實義(誠實審諦者次下䟽文引下經釋有用金剛四語釋云真
語為顯世諦故實語為顯世諦修行有煩惱無煩惱及清淨相故於中實者此行煩
惱此行清淨故如語者為顯第一義相故不異語者顯第一義修行有煩惱及清淨
故)此有二義一約先誓自他二利決志具
修今如昔說決能行之亦如此行以為他
說故下文云我若先成則違本願等二約
現修自他二行如所演說決定能行非數
他寶故云如說能行亦如所證宣示於人
不昧所知名如行能說(二約現修者即由實語故所作皆成
如涅槃第三十一說昔與調達二人入海採寶船破二人不死調達悲泣我有二珠
分一與之又貪一殊遂剌我目我時呻吟有一女人問我我即具答女人問言汝名
何等我即答言我名實語彼云誰信我即答言我於提婆達多無惡心者令我兩目
平復如故言訖如故忍辱仙人亦同此側同在此卷又如說能行亦是如語如行能
說即不異語也)。】


「此菩薩學三世諸佛真實語入三世諸佛種
性與三世諸佛善根同等得三世諸佛無一
語隨如來學智慧成就。」

【第二此菩薩學三世下別顯行相文分一
別先標章後依章別釋今初文有五句一
稱實演法師子吼故二深住實相契一性
故二二利善根等同佛故四得如說行同
本誓故五學佛十力智已成故。】

「此菩薩成就知眾生是處非處智去來現在
業報智諸根利鈍智種種界智種種解智一
切至處道智諸禪解脫三昧垢淨起時非時
智一切世界宿住隨念智天眼智漏盡智而
不捨一切菩薩行何以故欲教化一切眾生
悉令清淨故。」

【第二此菩薩成就下依章別釋從後倒釋

即分五叚第一釋智慧成就文中三初顯
所成十力言時非時者垢淨之時不同化
不化時別故次而不捨下得果不捨因後
何以下徵釋所以十力化生之智故須得
之令物清淨故須不捨因行。】

「此菩薩復生如是增上心若我不令一切眾
生住無上解脫道而我先成阿耨多羅三藐
三菩提者則違我本願是所不應是故要當
先令一切眾生得無上菩提無餘涅槃然後
成佛何以故非眾生請我發心我自為眾生
作不請之友欲先令一切眾生滿足善根成
一切智是故我為最勝不著一切世間故我
為最上住無上調御地故我為離翳解眾生
無際故我為已辦本願成就故我為善變化
菩薩功德莊嚴故我為善依怙三世諸佛攝

受故。」

【第二此菩薩復生下釋得三世諸佛無二
語文中三初反舉違誓自誡不應次是故
下順釋要當先人後已後何以下徵釋所
由徵有二意一云何以違誓是所不應二
云何以要須先人後巳釋此二徵即分二
別初釋前徵云由先許故不與則違先誓
不請強許今之不與豈是所應後是故下
釋第二徵菩薩之道必先人後巳不爾豈
得名最勝耶文有六句當句自釋不俟繁
文。】

「此菩薩摩訶薩不捨本願故得入無上智慧
莊嚴利益眾生悉令滿足隨本誓願皆得究
竟於一切法中智慧自在令一切眾生普得
清淨念念徧遊十方世界念念普詣不可說

不可說諸佛國土念念悉見不可說不可說
諸佛及佛莊嚴清淨國土示現如來自在神
力普徧法界虛空界。」

【第三此菩薩摩訶薩不捨下釋同佛善根
本誓智慧皆究竟故文中二先標德成滿
二於一切下別顯同相一意業智慧同二
念念下身業神通同。】

「此菩薩現無量身普入世間而無所依於其
身中現一切剎一切眾生一切諸法一切諸
佛。」

【第四此菩薩現無量身下釋入佛種性於
中二一約身明入入世無依又身中現剎
皆得性融故。】

「此菩薩知眾生種種想種種欲種種解種種
業報種種善根隨其所應為現其身而調伏

之。」

【二此菩薩知眾生下智入種性於中二初
入悲種性知根善化故。】

「觀諸菩薩如幻一切法如化佛出世如影一
切世間如夢得義身文身無盡藏正念自在
決定了知一切諸法智慧最勝入一切三昧
真實相住一性無二地。」

【二觀諸菩薩下入智種性窮實相故故結
句云住一性無二地以此智性導前悲性
成無住道是為如來無二之性文中初會
緣入實次得義身下依實了相後智慧最
勝下性相無二文有三句初句約智則雙
照性相次句約定動寂契真後句釋成並
由住無二性。】

「菩薩摩訶薩以諸眾生皆著於二安住大悲

修行如是寂滅之法。」

【第五菩薩摩訶薩以諸下釋學三世諸佛
真實語文中二先牒前起後眾生著二不
能悲智雙遊菩薩即寂修悲故得不二。】

「得佛十力入因陀羅網法界成就如來無礙
解脫人中雄猛大師子吼得無所畏能轉無
礙清淨法輪得智慧解脫了知一切世間境
界絕生死迴流入智慧大海為一切眾生護
持三世諸佛正法到一切佛法海實相源底。」

【後得佛十力下成果起用顯實語相能師
子吼轉法輪故結云知實相源方為實語
也文中大同十地窮佛所得圓融教中位
位果滿故窮法實相謂如是性相體力等
皆盡源故餘句可知(窮法等者即法華經云唯佛與佛乃能究
盡諸法實相所謂諸法如是相如是性如是體如是力如是作如是因如是緣如是

果如是報如是本末究竟等此之十句天台歷十法界一一界中復具十界互相攝
故十界便成百界界各十如即有千如更分一一界各有三界一眾生世間二五陰
世間三器世間便成三千世間彼宗以此為法華經樞要最玄後明知見但舉能知
耳思大師三種讀此十如一以如是為頭云如是相為一句如是性為二句等即約
假觀觀十別相故二云所謂諸法如為一句是相如為二句以如字為空即成空觀
三以如是字為末云謂諸法如是為一句相如是為二句等以如是為中道觀一家
之意理無不通)。】

「菩薩住此真實行已一切世間天人魔梵沙
門婆羅門乾闥婆阿脩羅等有親近者皆令
開悟歡喜清淨。」

【第三菩薩住此下結行成益。】

「是名菩薩摩訶薩第十真實行。」

【第三結名並如文顯說分已竟。】

「爾時佛神力故十方各有佛剎微塵數世界
六種震動所謂動徧動等徧動起徧起等徧

起踊徧踊等徧踊震徧震等徧震吼徧吼等
徧吼擊徧擊等徧擊雨天妙華天香天末香
天鬘天衣天寶天莊嚴具奏天樂音放天光
明演暢諸天微妙音聲。」

【大文第六爾時巳下顯瑞證成分文分二
別一瑞證二人證前中先此會。】

「如此世界夜摩天官說十行法所現神變十
方世界悉亦如是。」

【後如此下結通。】

「復以佛神力故十方各過十萬佛剎微塵數
世界外有十萬佛剎微塵數菩薩俱來詣此
土充滿十方語功德林菩薩言佛子善哉善
哉善能演說諸菩薩行我等一切同名功德
林所住世界皆名功德幢彼土如來同名普
功德我等佛所亦說此法眾會眷屬言詞義

理悉亦如是無有增減。」

【二復以下人證亦先此界十住一萬此云
十萬表位增故前現瑞中亦應云十方各
有十萬文無者略餘義已見十住之末。】

「佛子我等皆承佛神力來入此會為汝作證
十方世界悉亦如是。」

【後佛子我等下結通。】


大方廣佛華嚴經䟽鈔會本第二十之二

音釋

怯
(乞恊切謙入聲畏懦也)。
謬
(靡㓜切)。
樞
(春朱切要會之處曰樞)。

大方廣佛華嚴經䟽鈔會本第二十之三　踐九
唐于闐國三藏沙門實叉難陀　譯
唐清涼山大華嚴寺沙門澄觀撰述

「爾時功德林菩薩承佛神力普觀十方一切
眾會暨於法界欲令佛種性不斷故欲令菩
薩種性清淨故欲令願種性不退轉故欲令
行種性常相續故欲令三世種性悉平等故
欲攝三世一切佛種性故欲開演所種諸善
根故欲觀察一切諸根故欲解煩惱習氣心
行所作故欲照了一切佛菩提故而說頌曰。」

【第七重頌分中分二初說偈儀意先彰說
儀後欲令下說意意有九句初緫餘別別
中一淨治因性二不退願性三行性續願
四以真性導行五上攝果性六開巳修性
即十行所習七觀所化性八照當果性。】


「一心敬禮十力尊離垢清淨無礙見境界深
遠無倫匹住如虛空道中者。」

【二正說偈辭緫有一百一頌大分為三初
之一頌緫申歸敬次九十六頌正頌前文
三有四頌結歎深廣今初也將申偈頌再
展敬心初四字申敬十力下顯德十力智
德次句斷德次句恩德眾生為境故末句
通喻三德智廣惑淨悲深遠故。】

「過去人中諸最勝功德無量無所著勇猛第
一無等倫彼離塵者行斯道。

現在十方諸國土善能開演第一義離諸過
惡最清淨彼無依者行斯道。

未來所有人師子周徧遊行於法界巳發諸
佛大悲心彼饒益者行斯道。」

【第二正頌前文大分為二初十一偈頌前

本分後八十五偈頌前說分然十住頌文
則舉其次第今沒其次第直云行斯道者
略有四義一前則約位始終行布而說今
將融會前說令無始終欲顯一位之中具
行諸行一行之中具一切故二前約別行
今約普行普別無礙二文互顯三前約同
教今約別教同別無礙為一圓教故四前
約不雜辯才此約任放辯才說不待次言
辭不斷故又前多約因此多就果或廣略
𦂶互體用更陳緫別遞明互相影發顯菩
薩行深廣難思下文雖依次第既沒本名
一同離世間圓融之行也今初亦可緫歎
行深不頌前文頌亦無失今頌本分曲分
為二前四頌前學三世佛而修行故後七
頌前行體不可思議今初分二初三別明。】


「三世所有無比尊自然除滅愚癡暗於一切
法皆平等彼大力人行此道。」

【後一緫說各初三句辯德後句結德能通
所行諸文行斯道言皆倣於此。】

「普見無量無邊界一切諸有及諸趣見已其
心不分別彼無動者行斯道。

法界所有皆明了於第一義最清淨永破瞋
慢及愚癡彼功德者行斯道。

於諸眾生善分別悉入法界真實性自然覺
悟不由他彼等空者行斯道。

盡空所有諸國土悉徃說法廣開喻所說清
淨無能壞彼勝牟尼行此道。

具足堅固不退轉成就尊重最勝法願力無
盡到彼岸彼善修者所行道。

無量無邊一切地廣大甚深妙境界悉能知

見靡有遺彼論師子所行道。

一切句義皆明了所有異論悉摧伏於法決
定無所疑彼大牟尼行此道。」

【後七頌行體中然文旨包含略為二解一
頌行體二頌加之所為然所為正為十行
義旨不殊故得同頌配文少異分為二解
先配行體文分為四初一頌緫顯不可思
議故云心無分別彼無動故二一頌頌前
與法界等等法界有三義所有皆明了等
事法界次句等理法界此二無二等無礙
法界由此等故能破惑成德三有二偈頌
等虛空界等空五義初偈顯二謂空無分
別而顯萬像菩薩亦爾入實自悟則無分
別不礙分別於諸眾生故結云等空由入
法界故等虛空二界相成故舉入法界後

偈顯三義一等空廣大初二句顯示二等
空清淨三等空不可壞第三句顯由等虛
空是勝寂靜名曰牟尼四有二偈頌前菩
薩行初偈緫舉自分之行後二即勝進之
行二以此文頌加所為雖開合不同依次
不亂初偈頌前為增長佛智前半所觀後
半能觀次偈頌深入法界餘如前釋三中
初句頌了知眾生界次二句頌所入無礙
四中頌所行無障往諸國土則身無障說
法清淨則自行無障異論不壞則外無障
第五偈頌得無量方便以願行等皆善修
故六中頌攝取一切智性無邊一切地即
智地故十地之智同佛智故歎勝可知七
中初句頌覺悟一切法次句知一切諸根
隨宜摧伏次句即持說一切法也。】


「遠離世間諸過患普與眾生安隱樂能為無
等大導師彼勝德者行斯道。

恒以無畏施眾生普令一切皆欣慶其心清
淨離染濁彼無等者行斯道。

意業清淨極調善離諸戲論無口過威光圓
滿眾所欽彼最勝者行斯道。

入真實義到彼岸住功德處心永寂諸佛護
念恒不忘彼滅有者行斯道。

遠離於我無惱害恒以大音宣正法十方國
土靡不周彼絕譬者行斯道。

檀波羅蜜已成滿百福相好所莊嚴眾生見
者皆欣悅彼最勝慧行斯道。」

【第二遠離下頌前說分十行即為十段第
一六偈頌歡喜行文分四別初一財施財
去慳過安隱他故次二偈無畏施前偈修

因後偈得果次二偈法施後一頌總結因
圓果滿言百福者涅槃二十四云五品心
修十善謂下中上上中上上各十善成五
十始修終修故成百福然十善之中不殺
不瞋是無畏施不盜不貪是財施離口四
過不婬不癡是法施故具上三施成百福
果。】

「智地甚深難可入能以妙慧善安住其心究
竟不動搖彼堅固行行斯道。

法界所有悉能入隨所入處咸究竟神通自
在靡不該彼法光明行此道。

諸無等等大牟尼勤修三昧無二相心常在
定樂寂靜彼普見者行斯道。

微細廣大諸國土更相涉入各差別如其境
界悉了知彼智山王行此道。


意常明潔離諸垢於三界中無所著護持眾
戒到彼岸此淨心者行斯道。」

【第二智地下頌饒益行五偈分四初偈律
儀謂有智能護心不動故是菩薩律儀次
二攝善三有一偈饒益有情舉處攝人後
偈總結三聚。】

「智慧無邊不可說普徧法界虛空界善能修
學住其中彼金剛慧行斯道。

三世一切佛境界智慧善入悉周徧未嘗暫
起疲厭心彼最勝者行斯道。

善能分別十力法了知一切至處道身業無
礙得自在彼功德身行此道。

十方無量無邊界所有一切諸眾生我皆救
護而不捨彼無畏者行斯道。」

【第三智慧下無違逆行四頌中三初一諦

察法忍次二安受苦忍一引他勵已以䇿
修二引所成德以進道後一頌耐怨害忍
遇害無惱但增救心。】

「於諸佛法勤修習心常精進不懈倦淨治一
切諸世間彼大龍王行此道。

了知眾生根不同欲解無量各差別種種諸
界皆明達此普入者行斯道。

十方世界無量剎悉往受生無有數未曾一
念生疲厭彼歡喜者行斯道。

普放無量光明網照耀一切諸世間其光所
照入法性此善慧者行斯道。

震動十方諸國土無量億數那由他不令眾
生有驚怖此利世者所行道。」

【第四於諸下無屈撓行五偈分三初二頌
前攝善精進亦名加行初半偈即頌第一

精進等十句次句即頌前離過十句後偈
頌前所為次一頌被甲精進為物受苦心
無厭等後二偈頌利樂精進。】

「善解一切語言法問難酬對悉究竟聦哲辯
慧靡不知此無畏者所行道。

善解覆仰諸國土分別思惟得究竟悉使往
於無盡地此勝慧者所行道。」

【第五善解下頌離癡亂行二頌中三初一
頌現法樂住於中前半頌能持色法言說
等後半通頌前無癡亂等七句次半偈頌
引生功德禪了一切法無有邊際得一切
法真實智慧故云得究竟也後半偈頌饒
益有情中我當令一切眾生乃至究竟無
餘涅槃即無盡地。】

「功德無量那由他為求佛道皆修習於其一

切到彼岸此無盡行所行道。

超出世間大論師辯才第一師子吼普使群
生到彼岸此淨心者所行道。」

【第六功德下二頌頌善現行(六善現行二偈中初偈頌
前正辯三諦次半頌依智起悲後半頌行成益物然皆有無對辯具三諦義古將初
半為加行次半根本後偈後得然取攝論之文論依六度似不會教若兼正明義理
則可通前文既依本業今頌不可錄舊)。】

「諸佛灌頂第一法已得此法灌其頂心恒安
住正法門彼廣大心行此道。

一切眾生無量別了達其心悉周徧決定護
持佛法藏彼如須彌行此道。

能於一一語言中普為示現無量音令彼眾
生隨類解此無礙見行斯道。

一切文字語言法智皆善入不分別住於真
實境界中此見性者所行道。」


【第七四偈頌無著行對前思之(第七四偈頌無著行
初偈即二方便中廻向善巧三方便中進趣向果已得灌頂是向果故次二偈即拔
濟善巧次半偈即巧會有無謂善入文字是會有也不分別者是會無也後半一切
法不捨不受若配經文初偈頌淨菩薩道受菩薩記而無所著次偈頌悲念眾生後
二偈頌前於一切便問成熟眾生前約所化種種音等此約能化一音隨類前令所
化不著此即能化不著)。】

「安住甚深大法海善能印定一切法了法無
相真實門此見實者所行道。

一一佛土皆往詣盡於無量無邊劫觀察思
惟靡暫停此匪懈者所行道。

無量無數諸如來種種名號各不同於一毛
端悉明見此淨福者所行道。

一毛端處見諸佛其數無量不可說一切法
界悉亦然彼諸佛子行斯道。

無量無邊無數劫於一念中悉明見知其修

促無定相此解脫行所行道。

能令見者無空過皆於佛法種因緣而於所
作心無著彼諸最勝所行道。

那由他劫常遇佛終不一念生疲厭其心歡
喜轉更增此不空見所行道。

盡於無量無邊劫觀察一切眾生界未曾見
有一眾生此堅固士所行道。」

【第八安住下八偈頌難得行分五初一偈
即自行之願次四神通次一外化次一求
菩提後一成熟有情若屬經文初四偈頌
前於佛法中得最勝解等十句二無量下
三偈頌自行成益第三一偈頌前利他不
捨一眾生著多眾生等(第八安住下八頌中言頌最勝等十
句者於中初句頌廣大解次二句頌決定解第二偈除護念一句頌餘七句後之二
偈頌佛護念以明見故得護念也二無量下三偈頌自行中初偈即能轉多劫生死

後二即見者不空初偈辯不空之果後偈辯不空之因由見佛無猒故)。】

「修習無邊福智藏普作清涼功德池利益一
切諸群生彼第一人行此道。

法界所有諸品類普徧虛空無數量了彼皆
依言說住此師子吼所行道。

能於一一三昧中普入無數諸三昧悉至法
門幽奧處此論月者行斯道。

忍力勤修到彼岸能忍最勝寂滅法其心平
等不動搖此無邊智所行道。

於一世界一坐處其身不動恒寂然而於一
切普現身彼無邊身行此道。

無量無邊諸國土悉令共入一塵中普得包
容無障礙彼無邊思行此道。」

【第九修習下六頌頌善法行初一修習力
次一思擇力次二修定通次一報得通後

一變化通若屬經文初偈頌釋名前半攝
持正法後半不斷佛種亦大悲河次偈即
波羅蜜河問答成就次偈即三昧河前舉
三昧之用此約三昧之體次一即願智河
次一十身體用後一即示現如來自在。】

「了達是處及非處於諸力處普能入成就如
來最上力彼第一力所行道。

過去未來現在世無量無邊諸業報恒以智
慧悉了知此達解者所行道。

了達世間時非時如應調伏諸眾生悉順其
宜而不失此善了者所行道。」

【第十了達下四十三偈頌真實行文分為
六第一三偈頌得十力。】

「善守身語及意業恒令依法而修行離諸取
著降眾魔此智心者所行道。


於諸法中得善巧能入真如平等處辯才宣
說無有窮此佛行者所行道。

陀羅尼門巳圓滿善能安住無礙藏於諸法
界悉通達此深入者所行道。」

【二善守下三偈頌得三世諸佛無二語初
偈正明依法修行即無二語餘二偈頌我
為最勝等(我為最勝等二偈即最勝義謂善入平等及達法界不取著故)。】

「三世所有一切佛悉與等心同智慧一性一
相無有殊此無礙種所行道。

已抉一切愚癡膜深入廣大智慧海普施眾
生清淨眼此有目者所行道。

巳具一切諸導師平等神通無二行獲於如
來自在力此善修者所行道。

徧遊一切諸世間普雨無邊妙法雨悉令於
義得決了此法雲者所行道。


能於佛智及解脫深生淨信永不退以信而
生智慧根此善學者所行道。

能於一念悉了知一切眾生無有餘了彼眾
生心自性達無性者所行道。」

【三六偈頌同佛善根(同佛善根者初偈頌最上同一佛性是調
御故次偈頌離翳次三偈頌已辦及善變化後偈頌為依怙與佛化他故)。】

「法界一切諸國土悉能化往無有數其身最
妙絕等倫此無比行所行道。

佛剎無邊無有數無量諸佛在其中菩薩於
彼悉現前親近供養生尊重。

菩薩能以獨一身入於三昧而寂定令見其
身無有數一一皆從三昧起。

菩薩所住最深妙所行所作超戲論其心清
淨常悅樂能令眾生悉歡喜。

諸根方便各差別能以智慧悉明見而了諸

根無所依調難調者所行道。

能以方便巧分別於一切法得自在十方世
界各不同悉在其中作佛事。

諸根微妙行亦然能為眾生廣說法誰其聞
者不欣慶此等虛空所行道。

智眼清淨無與等於一切法悉明見如是智
慧巧分別此無等者所行道。

所有無盡廣大福一切修行使究竟令諸眾
生悉清淨此無比者所行道。

善勸修成助道法悉令得住方便地度脫眾
生無有數未曾暫起眾生想。

一切機緣悉觀察先護彼意令無諍普示眾
生安隱處此方便者所行道。」

【四法界下十一偈頌入佛種性於中分二
初三偈頌身入餘頌意入於中初四頌入

悲種性後智眼下四頌頌入智種性。】

「成就最上第一智具足無量無邊智於諸四
眾無所畏此方便智所行道。

一切世界及諸法悉能徧入得自在亦入一
切眾會中度脫群生無有數。

十方一切國土中擊大法鼓悟群生為法施
主最無上此不滅者所行道。

一身結跏而正坐充滿十方無量剎而令其
身不迫隘此法身者所行道。

能於一義一文中演說無量無邊法而於邊
際不可得此無邊智所行道。

於佛解脫善修學得佛智慧無障礙成就無
畏為世雄此方便者所行道。

了知十方世界海亦知一切佛剎海智海法
海悉了知眾生見者咸欣慶。


或現入胎及初生或現道場成正覺如是皆
令世間見此無邊者所行道。

無量億數國土中示現其身入涅槃實不捨
願歸寂滅此雄論者所行道。

堅固微密一妙身與佛平等無差別隨諸眾
生各異見一實身者所行道。

法界平等無差別具足無量無邊義樂觀一
相心不移三世智者所行道。

於諸眾生及佛法建立加持悉究竟所有持
力同於佛最上持者行斯道。

神足無礙猶如佛天眼無礙最清淨耳根無
礙善聽聞此無礙意所行道。

所有神通皆具足隨其智慧悉成就善知一
切靡所儔比賢智者所行道。

其心正定不搖動其智廣大無邊際所有境

界皆明達一切見者所行道。

已到一切功德岸能隨次第度眾生其心畢
竟無厭足此常勤者所行道。

三世所有諸佛法於此一切咸知見從於如
來種性生彼諸佛子行斯道。

隨順言詞巳成就乖違談論善摧伏常能趣
向佛菩提無邊慧者所行道。」

【五成就下十八偈頌學三世諸佛真實語
得佛十力等如文思之(頌得佛十力等如文思之者一偈頌
得佛加次一超頌轉法輪次二頌無礙解脫次一偈半頌智慧解脫後半偈却頌雄
猛無畏次一偈頌了知世間境界智海法海即智正覺世間次或現已下四偈絕生
死𢌞流初二偈八相明絕生死故方能現生次一偈非生死身方能現身次一偈頌
入智慧大海樂觀不移是入義故次於諸下三偈頌護持正法初偈神力加持後二
六通護持其無礙意即他心通神通具足兼宿命漏盡次其心正定下四偈頌到實
相源底餘並可知)。】


「一光照觸無涯限十方國土悉充徧普使世
間得大明此破暗者所行道。

隨其應見應供養為現如來清淨身教化眾
生百千億莊嚴佛剎亦如是。」

【六一光下二頌頌益物不空。】

「為令眾生出世間一切妙行皆修習此行廣
大無邊際云何而有能知者。

假使分身不可說而與法界虛空等悉共稱
揚彼功德百千萬劫無能盡。

菩薩功德無有邊一切修行皆具足假使無
量無邊佛於無量劫說不盡。

何況世間天及人一切聲聞及緣覺能於無
量無邊劫讚歎稱揚得究竟。」

【第三大段四偈結歎深廣文顯可知。】
大方廣佛華嚴經䟽鈔會本第二十之三


音釋

撓
(女巧切)。
抉
(一決切音嘁挑也)。
翳
(於罽切鄣也)。


