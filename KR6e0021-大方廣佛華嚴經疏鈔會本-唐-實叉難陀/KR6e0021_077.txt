










大方廣佛華嚴經疏鈔會本第七十七之一　牧三
唐于闐國三藏沙門實叉難陀　譯
唐清涼山大華嚴寺沙門澄觀撰述

「爾時善財童子漸次南行至妙意華門城見
德生童子有德童女頂禮其足右繞畢巳於
前合掌而作是言聖者我已先發阿耨多羅
三藐三菩提心而未知菩薩云何學菩薩行
云何修菩薩道唯願慈哀為我宣說時童子
童女告善財言善男子我等證得菩薩解脫
名為幻住。」

【第九德生有德幻智歸幻門善友第一依
教趣求第二見德生下見敬諮問第三時
童子下示巳法門於中二初標名後業用
今初謂能所境智染淨之法皆從緣起無
定性故如幻而住。】


「得此解脫故見一切世界皆幻住因緣所生
故一切眾生皆幻住業煩惱所起故一切世
間皆幻住無明有愛等展轉緣生故一切法
皆幻住我見等種種幻緣所生故一切三世
皆幻住我見等顛倒智所生故一切眾生生
滅生老病死憂悲苦惱皆幻住虛妄分別所
生故一切國土皆幻住想倒心倒見倒無明
所現故一切聲聞辟支佛皆幻住智斷分別
所成故一切菩薩皆幻住能自調伏教化眾
生諸行願法之所成故一切菩薩眾會變化
調伏諸所施為皆幻住願智幻所成故善男
子幻境自性不可思議。」

【二得此解脫下明業用中二初別明後結
歎今初有十種幻皆上句標幻下句以緣
生釋成十中初一為總緣生世界並通染

淨剎海亦名世界故餘九為別初五約染
分依他如幻緣生故一約有情苦果從業
惑集生二約十二因緣順觀即世間故次
第相由故云展轉三就五類法中但除無
為故云一切以無為無有起非幻緣生故
異熟識等從無始惡習內執為我四惑相
應故云我見等及外取妄境云種種幻緣
故感心等悉皆如幻四五二句別明不相
應行四即是時謂依行相續不斷分位建
立為時所依行空時何所立妄計有體是
顛倒智五即無常生老等謂依生巳壞滅
分位建立無常等皆妄分別有(三就五類者䟽文有
三一釋一切法即有為一切以無為下出揀無為所以同掌珍論真性有為空故二
從異熟識等下出餘四類之果異熟是心等餘七識及心所色法并不相應從無始
下釋我見等能成之因然我見有二一與七識相應即執第八以為內我或謂我所

而四惑相應今言我見等者等取愛慢二者與六識相應我執兼外取妄境以為我
所及起餘惑故云種種三故感巳下辨因感果可知四五二句者然不相應有二十
四今二門中畧遣其四等於所餘四中言即是時者釋經三世三世是二十四中之
一時故從謂依行下出三世如幻之由行即五蘊剎那生滅前後相續巳謝為過去
未起為未來生已未謝名為現在離行之外何有分位而有三世耶況所依行空能
依何有五即無常者即二十四中之三一無常二生三老等即等上經言生滅及死
皆無常攝生老二字即是二法但畧無住又諸聖教多合生滅名為無常所以然者
生名為有有非恒有不如無為滅名為無無非恒無不如兔角由不同彼無為兔角
二常之相故名無常謂依生已下顯如幻所由故唯識第二云然有為法因緣力故
本無今有蹔有還無表異無為假力四相本無今有有位名生生位蹔停即說為住
住別前後復立異名蹔有還無無時稱滅斯即依生已壞滅分位建立也言皆妄分
別者正顯幻因然其憂悲苦惱即生老中事體非不相應行又上四五亦是前十二
因中別義四明三世生老死耳)次一切國土義通染淨眾
生染土多從三倒所生以不了唯心妄取
境界故上云一切國土但想所持既有妄

想故心見皆倒言無明所現亦通淨剎謂
登地已上無明未盡所見國土種種不同
既云無明則揀非佛土(既有妄想者即出三倒也一想倒二
心倒三見倒然十行品已廣分別彼有多義今是一義以心見非倒由想亂故令餘
二皆倒耳)後三種但約淨分依他從緣如幻可
以意得後善男子下結歎言自性不思議
者幻法非有體不實故非無相非無故非
一性相異故非異無二體故空有相即一
異兩亡既離二邊亦忘中道由斯交徹故
能一中現多多皆即一重重無礙為不思
議故推勝云善入無邊諸事幻網(幻法非有者此
中且約有無一異兼下中道以為三觀亦應有離四句又以合性相非一非俱非句
非異之義當非俱句既離二邊已是中道亦亡中道絕待中也上即事理無礙由斯
交徹下即事事無礙餘義如前)。】

「善男子我等二人但能知此幻住解脫如諸

菩薩摩訶薩善入無邊諸事幻網彼功德行
我等云何能知能說。」

【第四善男子我等下謙已推勝。】

「時童子童女說自解脫巳以不思議諸善根
力令善財身柔輭光澤而告之言善男子於
此南方有國名海岸有園名大莊嚴其中有
一廣大樓閣名毘盧遮那莊嚴藏從菩薩善
根果報生從菩薩念力願力自在力神通力
生從菩薩善巧方便生從菩薩福德智慧生
善男子住不思議解脫菩薩以大悲心為諸
眾生現如是境界集如是莊嚴。」

【第五時童子下指示後友於中二初以力
𡨋加後而告下以言顯示於中三初指處
二示人三教問今初國名海岸者南海北
岸一生菩薩臨智海故園名大莊嚴因圓

萬行而嚴果故又生死園苑以萬行樹林
嚴自果故廣大樓閣等者約事則其中廣
博同虛空故有多光明能徧照故阿僧祗
等寶所嚴故蘊多樓閣包多事故約法則
二智相依緣起相由故云樓閣智即法界
是為廣大名毘盧等順成上義二智光明
徧照事理故智能包含萬德即莊嚴藏華
嚴萬行不離此故上約其果從菩薩下出
因善根果報約其宿因是彼善根之果報
故念力願等約其現緣後住不思議下現
依所為(約事則下先釋廣大有多光下釋此盧遮那阿僧祇下釋莊嚴蘊多
樓下釋藏)。】

「彌勒菩薩摩訶薩安處其中為欲攝受本所
生處父母眷屬及諸人民令成熟故又欲令
彼同受生同修行眾生於大乘中得堅固故

又欲令彼一切眾生隨住地隨善根皆成就
故又欲為汝顯示菩薩解脫門故顯示菩薩
徧一切處受生自在故顯示菩薩以種種身
普現一切眾生之前常教化故顯示菩薩以
大悲力普攝一切世間資財而不厭故顯示
菩薩具修諸行知一切行離諸相故顯示菩
薩處處受生了一切生皆無相故。」

【二彌勒菩薩下示人先正示後為欲下顯
住因彌勒梵音具云迷帝𨽾此云慈氏其
姓也(具云迷諦𨽾者西域記亦翻為梅怛麗皆梵音輕重)然有三緣
一由本願過去值大慈如來因立大願願
得斯號故二由此得慈心三昧故三由母
懷時有慈心故如滿慈子名阿逸多此云
無勝以生具相好勝德無過故今以姓而
呼但云慈氏慈依智住故曰處中悲智雙

遊皆為利物故云為欲等(然有三緣者此三展轉根生謂
由遇慈氏如來故得慈心三昧得三昧故母亦慈也慈依智住者上以楼關為二智
故)。】

「汝詣彼問菩薩云何行菩薩行云何修菩薩
道云何學菩薩戒云何淨菩薩心云何發菩
薩願云何集菩薩助道具云何入菩薩所住
地云何滿菩薩波羅蜜云何獲菩薩無生忍
云何具菩薩功德法云何事菩薩善知識。」

【三詣彼下教問中二先正教興十問者表
無盡故。】

「何以故善男子彼菩薩摩訶薩通達一切菩
薩行了知一切眾生心常現其前教化調伏
彼菩薩已滿一切波羅蜜巳住一切菩薩地
已證一切菩薩忍已入一切菩薩位已蒙授
與具足記已遊一切菩薩境已得一切佛神

力己蒙一切如來以一切智甘露法水而灌
其頂善男子彼善知識能潤澤汝諸善根能
增長汝菩提心能堅汝志能益汝善能長汝
菩薩根能示汝無礙法能令汝入普賢地能
為汝說菩薩願能為汝說普賢行能為汝說
一切菩薩行願所成功德。」

【後何以下釋廣問所由先徵後釋徵意云
何以要須廣問釋有二意一所求德廣能
具說故後善男子汝不應下能求大心法
應爾故前中二初通顯彌勒德圓位滿後
善男子彼善知識下別顯是其真善友故
設若德滿非已有緣亦難求故。】

「善男子汝不應修一善照一法行一行發一
願得一記住一忍生究竟想不應以限量心
行於六度住於十地淨佛國土事善知識何

以故善男子菩薩摩訶薩應種無量諸善根
應集無量菩提具應修無量菩提因應學無
量巧迴向應化無量眾生界應知無量眾生
心應知無量眾生根應識無量眾生解應觀
無量眾生行應調伏無量眾生應斷無量煩
惱應淨無量業習應滅無量邪見應除無量
雜染心應發無量清淨心應拔無量苦毒箭
應涸無量愛欲海應破無量無明闇應摧無
量我慢山應斷無量生死縛應度無量諸有
流應竭無量受生海應令無量眾生出五欲
淤泥應使無量眾生離三界牢獄應置無量
眾生於聖道中應消滅無量貪欲行應淨治
無量瞋恚行應摧破無量愚癡行應超無量
魔網應離無量魔業應淨治菩薩無量欲樂
應增長菩薩無量方便應出生菩薩無量增

上根應明潔菩薩無量決定解應趣入菩薩
無量平等應清淨菩薩無量功德應修治菩
薩無量諸行應示現菩薩無量隨順世間行
應生無量淨信力應住無量精進力應淨無
量正念力應滿無量三昧力應起無量淨慧
力應堅無量勝解力應集無量福德力應長
無量智慧力應發起無量菩薩力應圓滿無
量如來力應分別無量法門應了知無量法
門應清淨無量法門應生無量法光明應作
無量法照耀應照無量品類根應知無量煩
惱病應集無量妙法藥應療無量眾生疾應
嚴辦無量甘露供應徃詣無量佛國土應供
養無量諸如來應入無量菩薩會應受無量
諸佛教應忍無量眾生罪應滅無量惡道難
應令無量眾生生善道應以四攝攝無量眾

生應修無量總持門應生無量大願門應修
無量大慈大願力應勤求無量法常無休息
應起無量思惟力應起無量神通事應淨無
量智光明應徃無量眾生趣應受無量諸有
生應現無量差別身應知無量言辭法應入
無量差別心應知菩薩大境界應住菩薩大
宮殿應觀菩薩甚深妙法應知菩薩難知境
界應行菩薩難行諸行應具菩薩尊重威德
應踐菩薩難入正位應知菩薩種種諸行應
現菩薩普徧神力應受菩薩平等法雲應廣
菩薩無邊行網應滿菩薩無邊諸度應受菩
薩無量記莂應入菩薩無量忍門應治菩薩
無量諸地應淨菩薩無量法門應同諸菩薩
安住無邊劫供養無量佛嚴淨不可說佛國
土出生不可說菩薩願。」


【二明能求大心法應爾故者即廣誡勸於
中二先誡勸求法後誡勸事友前中二先
標不應誡其去劣後何以下釋所應作令
其廣修文中先徵後釋釋中亦二先別明
應修後善男子舉要下結略顯廣前中有
九十八門分為十段一上求菩提行二應
化下下救眾生行三應斷下自斷惑障行
四應令無量眾生下勸物出離行五應消
滅下淨自根欲行除三不善根則成三善
根等故六應生淨信下力用自在行七應
分別下攝法治惑行八應嚴辦下供佛攝
生行九應修總持下悲願深廣行十應入
差別心下證入圓滿行。】

「善男子舉要言之應普修一切菩薩行應普
化一切眾生界應普入一切劫應普生一切

處應普知一切世應普行一切法應普淨一
切剎應普滿一切願應普供一切佛應普同
一切菩薩願應普事一切善知識。」

【二結略顯廣者謂別陳難具故。】

「善男子汝求善知識不應疲倦見善知識勿
生厭足請問善知識勿憚勞苦親近善知識
勿懷退轉供養善知識不應休息受善知識
教不應倒錯學善知識行不應疑惑聞善知
識演說出離門不應猶豫見善知識隨煩惱
行勿生嫌怪於善知識所生深信尊敬心不
應變改。」

【第二善男子汝求下誡勸事友中三初誡
次勸後雙結二門今初分二先正誡其離
過後何以故下舉益釋成今初言見隨煩
惱行勿嫌怪者善友有二一實二權權能

行於非道內外生熟善巧難知故不應嫌
實中復二一行二解今但求解不應觀行
故如智論五十說亦如有目跛人猶能示
道。】

「何以故善男子菩薩因善知識聽聞一切菩
薩諸行成就一切菩薩功德出生一切菩薩
大願引發一切菩薩善根積集一切菩薩助
道開發一切菩薩法光明顯示一切菩薩出
離門修學一切菩薩清淨戒安住一切菩薩
功德法清淨一切菩薩廣大志增長一切菩
薩堅固心具足一切菩薩陀羅尼辯才門得
一切菩薩清淨藏生一切菩薩定光明得一
切菩薩殊勝願與一切菩薩同一願聞一切
菩薩殊勝法得一切菩薩祕密處至一切菩
薩法寶洲增一切菩薩善根芽長一切菩薩

智慧身護一切菩薩深密藏持一切菩薩福
德聚淨一切菩薩受生道受一切菩薩正法
雲入一切菩薩大願路趣一切如來菩提果
攝取一切菩薩妙行開示一切菩薩功德徃
一切方聽受妙法讚一切菩薩廣大威德生
一切菩薩大慈悲力攝一切菩薩勝自在力
生一切菩薩菩提分作一切菩薩利益事。」

【二舉益釋成中有二初明善友能示行故
二明善友為外護故今初先徵意云但起
廣心足成大道何以要令事友誡離過耶
釋云法假人弘不因善友何能聞諸妙行
於中有三十五句句各一行。】

「善男子菩薩由善知識任持不墮惡趣由善
知識攝受不退大乘由善知識護念不毀犯
菩薩戒由善知識守護不隨逐惡知識由善

知識養育不缺減菩薩法由善知識攝取超
越凡夫地由善知識教誨超越二乘地由善
知識示導得出離世間由善知識長養能不
染世法由承事善知識修一切菩薩行由供
養善知識具一切助道法由親近善知識不
為業惑之所摧伏由恃怙善知識勢力堅固
不怖諸魔由依止善知識增長一切菩提分
法何以故善男子善知識者能淨諸障能滅
諸罪能除諸難能止諸惡能破無明長夜黑
闇能壞諸見堅固牢獄能出生死城能捨世
俗家能截諸魔網能拔眾苦箭能離無智險
難處能出邪見大曠野能度諸有流能離諸
邪道能示菩提路能教菩薩法能令安住菩
薩行能令趣向一切智能淨智慧眼能長菩
提心能生大悲能演妙行能說波羅蜜能𢷤

惡知識能令住諸地能令獲諸忍能令修習
一切善根能令成辦一切道具能施與一切
大功德能令到一切種智位能令歡喜集功
德能令踊躍修諸行能令趣入甚深義能令
開示出離門能令杜絕諸惡道能令以法光
照耀能令以法雨潤澤能令消滅一切惑能
令捨離一切見能令增長一切佛智慧能令
安住一切佛法門。」

【第二善男子菩薩由善知識下明善友能
為外護前即能生此能養育於中二前正
明能為攝護後何以下舉因釋成於中初
徵意云善惡在巳善友何能令我不墮惡
趣等耶釋意云由友令離惡因故因亡果
喪豈非友力以此四十句釋上正明十五
句有通有別通則後諸惡因通對前果別

則各各配屬如由除諸難不退大乘由止
諸惡不犯淨戒由破無明不隨惡友下諸
句或有二三對上一句可以意得恐繁不
配。】

「善男子善知識者如慈母出生佛種故如慈
父廣大利益故如乳母守護不令作惡故如
教師示其菩薩所學故如善導能示波羅蜜
道故如良醫能治煩惱諸病故如雪山增長
一切智藥故如勇將殄除一切怖畏故如濟
客令出生死暴流故如船師令到智慧寶洲
故善男子常當如是正念思惟諸善知識。」

【第二善男子善知識者如慈母下教勸謂
教其事友之方文有四段皆約喻顯一教
念友勝德於中先歎勝後常當如是下結
勸。】


「復次善男子汝承事一切善知識應發如大
地心荷負重任無疲倦故應發如金剛心志
願堅固不可壞故應發如鐵圍山心一切諸
苦無能動故應發如給侍心所有教令皆隨
順故應發如弟子心所有訓誨無違逆故應
發如僮僕心不厭一切諸作務故應發如養
母心受諸勤苦不告勞故應發如傭作心隨
所受教無違逆故應發如除糞人心離憍慢
故應發如已熟稼心能低下故應發如良馬
心離惡性故應發如大車心能運重故應發
如調順象心恒伏從故應發如須彌山心不
傾動故應發如良犬心不害主故應發如旃
荼羅心離憍慢故應發如犗牛心無威怒故
應發如舟船心徃來不倦故應發如橋梁心
濟渡忘疲故應發如孝子心承順顏色故應

發如王子心遵行教命故。」

【二復次汝承事下教起事友心行有二十
一句文顯。】

「復次善男子汝應於自身生病苦想於善知
識生醫王想於所說法生良藥想於所修行
生除病想又應於自身生遠行想於善知識
生導師想於所說法生正道想於所修行生
遠達想又應於自身生求度想於善知識生
船師想於所說法生舟檝想於所修行生到
岸想又應於自身生苗稼想於善知識生龍
王想於所說法生時雨想於所修行生成熟
想又應於自身生貧窮想於善知識生毗沙
門王想於所說法生財寶想於所修行生富
饒想又應於自身生弟子想於善知識生良
工想於所說法生技藝想於所修行生了知

想又應於自身生恐怖想於善知識生勇健
想於所說法生器仗想於所修行生破冤想
又應於自身生商人想於善知識生導師想
於所說法生珍寶想於所修行生捃拾想又
應於自身生兒子想於善知識生父母想於
所說法生家業想於所修行生紹繼想又應
於自身生王子想於善知識生大臣想於所
說法生王教想於所修行生冠王冠想服王
服想繫王繒想坐王殿想。」

【三復次汝應於自身下身友對辨文有十
句句各四事可知(句各四事者此四亦即涅槃四近因緣前已頻
釋故云可知初二句即親近善友第三句即聽聞正法第四句即如說修行正念思
惟遍於四句故句句皆令如是想亦可第四句合正念思惟又第一句是具四之人
餘三可知)。】

「善男子汝應發如是心作如是意近善知識

何以故以如是心近善知識令其志願永得
清淨復次善男子善知識者長諸善根譬如
雪山長諸藥草善知識者是佛法器譬如大
海吞納眾流善知識者是功德處譬如大海
出生眾寶善知識者淨菩提心譬如猛火能
鍊真金善知識者出過世法如須彌山出於
大海善知識者不染世法譬如蓮華不著於
水善知識者不受諸惡譬如大海不宿死屍
善知識者增長白法譬如白月光色圓滿善
知識者照明法界譬如盛日照四天下善知
識者長菩薩身譬如父母養育兒子。」

【四善男子汝應發如是心下結勸成益於
中二初正勸後何以下舉益釋成於中亦
二先正釋事友之益後復次下重讚友為
能益故宜承事。】


「善男子以要言之菩薩摩訶薩若能隨順善
知識教得十不可說百千億那由他功德淨
十不可說百千億那由他深心長十不可說
百千億那由他菩薩根淨十不可說百千億
那由他菩薩力斷十不可說百千億阿僧祇
障超十不可說百千億阿僧祇魔境入十不
可說百千億阿僧祇法門滿十不可說百千
億阿僧祇助道修十不可說百千億阿僧祇
妙行發十不可說百千億阿僧祇大願善男
子我復略說一切菩薩行一切菩薩波羅蜜
一切菩薩地一切菩薩忍一切菩薩總持門
一切菩薩三昧門一切菩薩神通智一切菩
薩迴向一切菩薩願一切菩薩成就佛法皆
由善知識力以善知識而為根本依善知識
生依善知識出依善知識長依善知識住善

知識為因緣善知識能發起。」

【第三善男子以要下雙結誡勸二門謂別
說難窮故結廣從略於中亦二先寄數結
多後我復略說下總收結多既通一切何
但百千明知前云十不可說意顯無盡耳。】

「時善財童子聞善知識如是功德能開示無
量菩薩妙行能成就無量廣大佛法踊躍歡
喜頂禮德生及有德足繞無量帀慇懃瞻仰
辭退而去。」

【第六時善財下戀德禮辭(第二明會緣入實相竟)。】

「爾時善財童子聞善知識教潤澤其心正念
思惟諸菩薩行向海岸國。」

【自下大文第三慈氏一人明攝德成因相
前既會緣入實定堪成佛故辦一生補處
成因之義文唯五段以補處位極顯彰闕

謙推故第一依教趣求中二初標念前趣
後(慈氏一人者先來意後故辦一生巳下釋攝德成因之名)。】

「自憶徃世不修禮敬即時發意勤力而行復
憶徃世身心不淨即時發意專自治潔復憶
徃世作諸惡業即時發意專自防斷復憶徃
世起諸妄想即時發意恒正思惟復憶徃世
所修諸行但為自身即時發意令心廣大普
及含識復憶徃世追求欲境常自損耗無有
滋味即時發意修行佛法長養諸根以自安
隱復憶徃世起邪思念顛倒相應即時發意
生正見心起菩薩願復憶徃世日夜劬勞作
諸惡事即時發意起大精進成就佛法復憶
徃世受五趣生於自他身皆無利益即時發
意願以其身饒益眾生成就佛法承事一切
諸善知識如是思惟生大歡喜復觀此身是

生老病死眾苦之宅願盡未來劫修菩薩道
教化眾生見諸如來成就佛法遊行一切佛
剎承事一切法師住持一切佛教尋求一切
法侶見一切善知識集一切諸佛法與一切
菩薩願智身而作因緣作是念時長不思議
無量善根即於一切菩薩深信尊重生希有
想生大師想諸根清淨善法增益起一切菩
薩恭敬供養作一切菩薩曲躬合掌生一切
菩薩普見世間眼起一切菩薩普念眾生想
現一切菩薩無量願化身出一切菩薩清淨
讚說音想見過現一切諸佛及諸菩薩於一
切處示現成道神通變化乃至無有一毛端
處而不周徧又得清淨智光明眼見一切菩
薩所行境界其心普入十方剎網其願普徧
虛空法界三世平等無有休息如是一切皆

以信受善知識教之所致耳。」

【二自憶下別生勝念悔徃修來於中四一
觀昔非以行對治二復觀此身下觀其現
苦䇿進當善諸修行者願審此倣之三作
是念時下明觀念之益益其勝觀四如是
一切下結益所屬。】

「善財童子以如是尊重如是供養如是稱讚
如是觀察如是願力如是想念如是無量智
慧境界於毗盧遮那莊嚴藏大樓閣前五體
投地暫時斂念思惟觀察以深信解大願力
故入徧一切處智慧身平等門。」

【第二善財童子以如是下見敬諮問於中
二初見敬後諮問前中亦二先見依後見
正各自申敬前中二先入定申敬後出定
敬讚前中三初結前標後二別顯定用三

總結成益今初斂念者標定思察者定加
行信願者是定因入徧下辨定名相。】
大方廣佛華嚴經疏鈔會本第七十七之一

音釋

淤泥
(淤依倨切淤泥滓濁泥也)。
踐
(慈衍切蹈也)。
記莂
(莂彼列切記莂
謂授將來成佛之記劫國名號之莂也)。
𢷤
(必刃切斥也)。
傭
(餘封切雇作也)。

旃荼羅
(梵語也亦云旃陀羅此云屠者旃諸延切荼同都切)。
犗牛
(犗居
隘切犍牛也)。
捃拾
(捃居運切捃拾收拾也)。

大方廣佛華嚴經䟽鈔會本第七十七之二　牧四
唐于闐國三藏沙門實叉難陀　譯
唐清涼山大華嚴寺沙門澄觀撰述

「普現其身在於一切如來前一切菩薩前一
切善知識前一切如來塔廟前一切如來形
像前一切諸佛諸菩薩住處前一切法寶前
一切聲聞辟支佛及其塔廟前一切聖眾福
田前一切父母尊者前一切十方眾生前皆
如上說尊重禮讚盡未來際無有休息等虛
空無邊量故等法界無障礙故等實際徧一
切故等如來無分別故猶如影隨智現故猶
如夢從思起故猶如像示一切故猶如響緣
所發故無有生遞興謝故無有性隨緣轉故。」

【二普現下別顯定用即雙運定慧於中二
一明即智定之妙用於中先羅身雲於法

界後等虛空下契法性之真源(契法性之者文有十
句初四法說一向契實前三約法後一約人人亦得名圓成實故次四喻明就相契
實即法而虗同實理故皆上句標相下句釋成後二句約法結其性相經言無有生
遞興謝者以更興謝故無定生下句既從緣生明無定性無性即法界也)。】

「又決定知一切諸報皆從業起一切諸果皆
從因起一切諸業皆從習起一切佛興皆從
信起一切化現諸供養事皆悉從於決定解
起一切化佛從敬心起一切佛法從善根起
一切化身從方便起一切佛事從大願起一
切菩薩所修諸行從迴向起一切法界廣大
莊嚴從一切智境界而起。」

【二又決定知下明稱法界之深觀於中三
初了法從緣次離於斷下智契無性三知
一切法如種生芽下會歸中道此三無礙
即三觀一心(此三無礙者初假次空後中說有前後善財觀心一念頓

具非是從假入空等也)今初報酬善惡故云業起果
自種生云從因起自修成佛信為道源感
他化身敬心便現(今初報酬者文有十句但釋其四事相濫故業
是增上緣即諸業習氣果即異熟由名言種從信起佛通真應信為道源必到佛地
故化佛應現敬心便感機感於佛云感他化身信心成佛乃是自佛餘六可知故䟽
不釋)。】

「離於斷見知迴向故離於常見知無生故離
無因見知正因故離顛倒見知如實理故離
自在見知不由他故離自他見知從緣起故
離邊執見知法界無邊故離徃來見知如影
像故離有無見知不生滅故離一切法見知
空無生故知不自在故知願力出生故離一
切相見入無相際故。」

【二智契無性中離顛倒見者通三四倒四
倒謂常計無常是名顛倒見於實理則無

斯倒若以無常為常亦非見如實理以壞
相故自在見者謂自在天能生萬物故知
由自業故不由他離自他見者單執自他
則乖緣起邊執見者堅執生死等有其始
末故離有無者從無之有名生自有還無
稱滅體無生滅何得有無知空無生約理
遣法知不自在約緣邊法知願力生約因
遣法(二契無性下有十一句略不釋初三及八十一若具釋者一既廻向菩提
豈謂後身而無果也二即理故非常以執定有則著常故三既知正因非無因矣斷
見無果此見無因釋第四句中常計無常是二乘倒不見涅槃妙有實理無常計常
是凡夫倒寧知二空如實之理自在見者即第五句妄謂自在能生萬物今知從業
故不從他自修人業尚不生天安得由他令我苦樂釋次二句䟽文可知其徃來見
易故不釋影像隨身去來無實隨業六道實無徃來中論云諸行徃來者常不應徃
來無常亦不應徃來眾生亦復然有無可知離一切法見釋有三句初以理遣者法
性空中法即非法二緣會不得不生緣離不得不滅故一切法不得自在三以願為

因出生諸法因成無性淨法亦無末句易見)。】

「知一切法如種生芽故如印生文故知質如
像故知聲如響故知境如夢故知業如幻故
了世心現故了果因起故了報業集故了知
一切諸功德法皆從菩薩善巧方便所流出
故。」

【三會歸中道者然隨一句皆離上諸過今
且通說(三會歸中道者䟽中有二先總明言隨一句皆離上諸過者如隨種
生芽即離斷常無因顛倒等今且通說者不對諸過但通相說中道義耳)如種
生芽者從水土等緣生故非無此如初段
緣生則無性故非有如第二段非有非無
即是中道如是離斷常等可以思準種芽
橫喻萬法如印生文即豎喻諸法涅槃云
此陰亦滅彼陰續生如蠟印印泥印壞文
成等自下諸句通於橫豎了世心現亦唯

心觀以心為緣現而無性即中道觀餘並
可知(如種生芽下二別釋唯就種芽示中道相餘並略之說此中觀便[(冰-水+〡)*ㄆ]前二
即顯空假是此中道之空假耳非是從彼空假入斯中矣如是離斷常等者例釋上
文總離諸過種芽橫喻者言知一切法故謂若善若惡若內若外皆從自種假緣生
故如印生文豎喻者此陰亦滅言現在陰滅也彼陰續生者三世相望故即涅槃經
須彌山頂品巳引今復略示謂此陰亦滅者中陰生也而此五陰不至中陰中陰五
陰非餘處來因現在陰有中陰陰如蠟印印泥者蠟印況於現在陰也泥上文成喻
中陰陰也印壞者現陰滅也文成者中陰陰生也印不至泥如現在陰不至後陰以
印因緣而生是文即如因現在陰有中陰陰也現陰不至後陰即是不常後陰非餘
處來因現陰有即是不斷不斷不常是中道義餘如前說了世心現亦唯心觀者正
是中道故致亦言即就唯心以辨三觀假心緣現即假觀也現而無性即空觀也上
二不二即中道觀也下法喻句對前可知)。】

「善財童子入如是智端心潔念於樓觀前舉
體投地慇懃頂禮不思議善根流注身心清
涼悅澤。」


【三善財童子下總結成益。】

「從地而起一心瞻仰目不暫捨合掌圍繞經
無量帀。」

【第二從地而起下出定敬讚於中三初以
身敬繞次作是念言下以心敬念後偈頌
中以言敬讚。】

「作是念言此大樓閣是解空無相無願者之
所住處是於一切法無分別者之所住處是
了法界無差別者之所住處是知一切眾生
不可得者之所住處是知一切法無生者之
所住處是不著一切世間者之所住處是不
著一切窟宅者之所住處是不樂一切聚落
者之所住處是不依一切境界者之所住處
是離一切想者之所住處是知一切法無自
性者之所住處是斷一切分別業者之所住

處是離一切想心意識者之所住處是不入
不出一切道者之所住處是入一切甚深般
若波羅蜜者之所住處是能以方便住普門
法界者之所住處是息滅一切煩惱火者之
所住處是以增上慧除斷一切見愛慢者之
所住處是出生一切諸禪解脫三昧通明而
遊戲者之所住處是觀察一切菩薩三昧境
界者之所住處是安住一切如來所者之所
住處。

是以一劫入一切劫以一切劫入一劫而不
壞其相者之所住處是以一剎入一切剎以
一切剎入一剎而不壞其相者之所住處是
以一法入一切法以一切法入一法而不壞
其相者之所住處是以一眾生入一切眾生
以一切眾生入一眾生而不壞其相者之所

住處是以一佛入一切佛以一切佛入一佛
而不壞其相者之所住處是於一念中而知
一切三世者之所住處是於一念中徃詣一
切國土者之所住處。

是於一切眾生前悉現其身者之所住處是
心常利益一切世間者之所住處是能徧至
一切處者之所住處是雖已出一切世間為
化眾生故而恒於中現身者之所住處是不
著一切剎為供養諸佛故而遊一切剎者之
所住處是不動本處能普詣一切佛剎而莊
嚴者之所住處是親近一切佛而不起佛想
者之所住處是依止一切善知識而不起善
知識想者之所住處是住一切魔宮而不耽
著欲境界者之所住處是永離一切心想者
之所住處是雖於一切眾生中而現其身然

於自他不生二想者之所住處是能普入一
切世界而於法界無差別想者之所住處是
願住未來一切劫而於諸劫無長短想者之
所住處是不離一毛端處而普現身一切世
界者之所住處是能演說難遭遇法者之所
住處。

是能住難知法甚深法無二法無相法無對
治法無所得法無戲論法者之所住處。

是住大慈大悲者之所住處是已度一切二
乘智巳超一切魔境界巳於世法無所染已
到菩薩所到岸已住如來所住處者之所住
處是雖離一切諸相而亦不入聲聞正位雖
了一切法無生而亦不住無生法性者之所
住處是雖觀不淨而不證離貪法亦不與貪
欲俱雖修於慈而不證離瞋法亦不與瞋垢

俱雖觀緣起而不證離癡法亦不與癡惑俱
者之所住處。

是雖住四禪而不隨禪生雖行四無量為化
眾生故而不生色界雖修四無色定以大悲
故而不住無色界者之所住處是雖勤修止
觀為化眾生故而不證明脫雖行於捨而不
捨化眾生事者之所住處是雖觀於空而不
起空見雖行無相而常化著相眾生雖行無
願而不捨菩提行願者之所住處。

是雖於一切業煩惱中而得自在為化眾生
故而現隨順諸業煩惱雖無生死為化眾生
故示受生死雖已離一切趣為化眾生故示
入諸趣者之所住處是雖行於慈而於諸眾
生無所愛戀雖行於悲而於諸眾生無所取
著雖行於喜而觀苦眾生心常哀愍雖行於

捨而不廢捨利益他事者之所住處。

是雖行九次第定而不厭離欲界受生雖知
一切法無生無滅而不於實際作證雖入三
解脫門而不取聲聞解脫雖觀四聖諦而不
住小乘聖果雖觀甚深緣起而不住究竟寂
滅雖修八聖道而不求永出世間雖超凡夫
地而不墮聲聞辟支佛地雖觀五取蘊而不
永滅諸蘊雖超出四魔而不分別諸魔雖不
著六處而不永滅六處雖安住真如而不墮
實際雖說一切乘而不捨大乘。

此大樓閣是住如是等一切諸功德者之所
住處。」

【二中舉能住者德歎所住樓閣初句具顯
故此大樓閣之言貫通諸句於中分十初
約境顯勝二是入一切甚深下約德顯妙

三是以一劫下約用顯自在四是於一切
眾生前下約行顯勝五是能住難知法下
約觀顯深六是住大慈悲下約對治顯勝
七是雖住四禪下約止觀明自在八是雖
於一切業煩惱下約利他行顯勝九是雖
行九次第定下約護小乘行明自在十此
大樓閣下結德所住於前九中除初二及
五餘皆約權實事理雙行(歎所住樓閣義理宏博經文浩
大類例可知故不委釋)。】

「爾時善財童子而說頌言。

此是大悲清淨智利益世間慈氏尊灌頂地
中佛長子入如來境之住處。

一切名聞諸佛子已入大乘解脫門遊行法
界心無著此無等者之住處。」

【第三偈以言讚中五十五偈分二前三十

四偈七言舉德歎處後二十一偈五言指
處明德前中二初二總歎一約行位一約
名德。】

「施戒忍進禪智慧方便願力及神通如是大
乘諸度法悉具足者之住處。

智慧廣大如虛空普知三世一切法無礙無
依無所取了諸有者之住處。

善能解了一切法無性無生無所依如鳥飛
空得自在此大智者之住處。

了知三毒真實性分別因緣虛妄起亦不厭
彼而求出此寂靜人之住處。

三解脫門八聖道諸蘊處界及緣起悉能觀
察不趣寂此善巧人之住處。

十方國土及眾生以無礙智咸觀察了性皆
空不分別此寂滅人之住處。


普行法界悉無礙而求行性不可得如風行
空無所行此無依者之住處。」

【餘偈別約德行於中四初有七偈約自利
行勝。】

「普見惡道群生類受諸楚毒無所歸放大慈
光悉除滅此哀愍者之住處。

見諸眾生失正道譬如生盲踐畏途引其令
入解脫城此大導師之住處。

見諸眾生入魔網生老病死常逼迫令其解
脫得慰安此勇健人之住處。

見諸眾生嬰惑病而興廣大悲愍心以智慧
藥悉除滅此大醫王之住處。

見諸群生沒有海沈淪憂迫受眾苦悉以法
船而救之此善度者之住處。

見諸眾生在惑海能發菩提妙寶心悉入其

中而濟拔此善漁人之住處。

恒以大願慈悲眼普觀一切諸眾生從諸有
海而拔出此金翅王之住處。

譬如日月在虛空一切世間靡不燭智慧光
明亦如是此照世者之住處。

菩薩為化一眾生普盡未來無量劫如為一
人一切爾此救世者之住處。

於一國土化眾生盡未來劫無休息一一國
土咸如是此堅固意之住處。」

【二有十偈歎利他行勝。】

「十方諸佛所說法一座普受咸令盡盡未來
劫恒悉然此智海人之住處。

徧遊一切世界海普入一切道塲海供養一
切如來海此修行者之住處。

修行一切妙行海發起無邊大願海如是經

於眾劫海此功德者之住處。

一毛端處無量剎佛眾生劫不可說如是明
見靡不周此無礙眼之住處。

一念普攝無邊劫國土諸佛及眾生智慧無
礙悉正知此具德人之住處。

十方國土碎為塵一切大海以毛滴菩薩發
願數如是此無礙者之住處。

成就總持三昧門大願諸禪及解脫一一皆
住無邊劫此真佛子之住處。

無量無邊諸佛子種種說法度眾生亦說世
間眾技術此修行者之住處。」

【三有八偈歎功德勝。】

「成就神通方便智修行如幻妙法門十方五
趣悉現生此無礙者之住處。

菩薩始從初發心具足修行一切行化身無

量徧法界此神力者之住處。

一念成就菩提道普作無邊智慧業世情思
慮悉發狂此難量者之住處。

成就神通無障礙遊行法界靡不周其心未
甞有所得此淨慧者之住處。

菩薩修行無礙慧入諸國土無所著以無二
智普照明此無我者之住處。

了知諸法無依止本性寂滅同虛空常行如
是境界中此離垢人之住處。

普見群生受諸苦發大仁慈智慧心願常利
益諸世間此悲愍者之住處。」

【四有七偈歎方便勝。】

「佛子住於此普現眾生前猶如日月輪徧除
生死闇佛子住於此普順眾生心變現無量
身充滿十方剎佛子住於此徧遊諸世界一

切如來所無量無數劫佛子住於此思量諸
佛法無量無數劫其心無厭倦佛子住於此
念念入三昧一一三昧門闡明諸佛境佛子
住於此悉知一切剎無量無數劫眾生佛名
號佛子住於此一念攝諸劫但隨眾生心而
無分別想佛子住於此修習諸三昧一一心
念中了知三世法佛子住於此結跏身不動
普現一切剎一切諸趣中佛子住於此飲諸
佛法海深入智慧海具足功德海佛子住於
此悉知諸剎數世數眾生數佛名數亦然佛
子住於此一念悉能了一切三世中國土之
成壞佛子住於此普知佛行願菩薩所修行
眾生根性欲佛子住於此見一微塵中無量
剎道塲眾生及諸劫如一微塵內一切塵亦
然種種咸具足處處皆無礙佛子住於此普

觀一切法眾生剎及世無起無所有觀察眾
生等法等如來等剎等諸願等三世悉平等
佛子住於此教化諸群生供養諸如來思惟
諸法性無量千萬劫所修願智行廣大不可
量稱掦莫能盡彼諸大勇猛所行無障礙安
住於此中我合掌敬禮諸佛之長子聖德慈
氏尊我今恭敬禮願垂顧念我。」

【後五言指處明德中雖復語依意在歎正
於中六初二下化次二上觀三有五偈明
三昧自在四有七偈明智慧廣深五有一
偈顯平等六有四偈結德申敬求哀請加。】

「爾時善財童子以如是等一切菩薩無量稱
掦讚歎法而讚毗盧遮那莊嚴藏大樓閣中
諸菩薩已曲躬合掌恭敬頂禮一心願見彌
勒菩薩親近供養乃見彌勒菩薩摩訶薩從

別處來無量天龍夜叉乾闥婆阿修羅迦樓
羅緊那羅摩睺羅伽王釋梵護世及本生處
無量眷屬婆羅門眾及餘無數百千眾生前
後圍繞而共來向莊嚴藏大樓觀所。」

【第二爾時下見正報中二一見二敬見中
二先翹心願覩後乃見下正覩慈尊言別
處來者攝化就機故還來歸本故亦顯慈
氏應念而至不著處故。】

「善財見已歡喜踊躍五體投地。」

【第二善財見已下明設敬儀於中五一身
心敬禮二時彌勒下讚德記別三爾時彌
勒下重申敬儀四時彌勒下再讚再記五
時善財下慶遇念恩。】

「時彌勒菩薩觀察善財指示大眾歎其功德
而說頌曰。」


【二中有二先長行指示者令眾同覩倣而
行故。】

「汝等觀善財智慧心清淨為求菩提行而來
至我所。」

【後偈正讚有百一十三頌分三初一指眾
總歎末後一偈略示後友。】

「善來圓滿慈善來清淨悲善來寂滅眼修行
無懈倦善來清淨意善來廣大心善來不退
根修行無懈倦善來不動行常求善知識了
達一切法調伏諸群生善來行妙道善來住
功德善來趣佛果未曾有疲倦善來德為體
善來法所滋善來無邊行世間難可見善來
離迷惑世法不能染利衰毀譽等一切無分
別善來施安樂調柔堪受化諂誑瞋慢心一
切悉除滅善來真佛子普詣於十方增長諸

功德調柔無懈倦善來三世智徧知一切法
普生功德藏修行不疲厭文殊德雲等一切
諸佛子令汝至我所示汝無礙處具修菩薩
行普攝諸群生如是廣大人今來至我所為
求諸如來清淨之境界問諸廣大願而來至
我所去來現在佛所成諸行業汝欲皆修學
而來至我所汝於善知識欲求微妙法欲受
菩薩行而來至我所汝念善知識諸佛所稱
歎令汝成菩提而來至我所汝念善知識生
我如父母養我如乳母增我菩提分如醫療
眾疾如天灑甘露如日示正道如月轉淨輪
如山不動搖如海無增減如船師濟渡而來
至我所汝觀善知識猶如大猛將亦如大商
主又如大導師能建正法幢能示佛功德能
滅諸惡道能開善趣門能顯諸佛身能守諸

佛藏能持諸佛法是故願瞻奉欲滿清淨智
欲具端正身欲生尊貴家而來至我所。」

【中間諸偈別歎勝德於中三初二十二偈
直對善財歎於中亦三初九讚德善來次
二明來因緣以外由善友內具德行故後
十一偈明來所為。】

「汝等觀此人親近善知識隨其所修學一切
應順行以昔福因緣文殊令發心隨順無違
逆修行不懈倦父母與親屬宮殿及財產一
切皆捨離謙下求知識淨治如是意永離世
間身當生佛國土受諸勝果報善財見眾生
生老病死苦為發大悲意勤修無上道善財
見眾生五趣常流轉為求金剛智破彼諸苦
輪善財見眾生心田甚荒穢為除三毒剌專
求利智犂眾生處癡闇盲𡨋失正道善財為

導師示其安隱處忍鎧解脫乘智慧為利劒
能於三有內破諸煩惱賊善財法船師普濟
諸含識令過爾燄海疾至淨寶洲善財正覺
日智光大願輪周行法界空普照群迷宅善
財正覺月白法悉圓滿慈定清涼光等照眾
生心善財勝智海依於直心住菩提行漸深
出生眾法寶善財大心龍升於法界空興雲
霔甘澤生成一切果善財然法燈信炷慈悲
油念器功德光滅除三毒闇覺心迦羅邏悲
胞慈為肉菩提分支節長於如來藏增長福
德藏清淨智慧藏開顯方便藏出生大願藏
如是大莊嚴救護諸群生一切天人中難聞
難可見如是智慧𣗳根深不可動眾行漸增
長普蔭諸群生欲生一切德欲問一切法欲
斷一切疑專求善知識欲破諸惑魔欲除諸

見垢欲解眾生縛專求善知識當滅諸惡道
當示人天路令修功德行疾入涅槃城當度
諸見難當截諸見網當枯愛欲水當示三有
道當為世依怙當作世光明當成三界師示
其解脫處亦當令世間普離諸想著普覺煩
惱睡普出愛欲泥當了種種法當淨種種剎
一切咸究竟其心大歡喜。」

【二汝等觀下二十六偈對眾令觀讚於中
五初四總讚次四讚其即智之悲次七歎
即悲之智爾焰者此云所知入大乘論云
爾焰地者是第十地此約盡斷十種所知
障故次六偈總歎諸德後五偈讚妙果當
成(爾燄地者此云所知等者䟽略引入大乘論論云菩薩有無量無邊阿僧祇功
德到爾燄地向於涅槃以愍眾生還入生死阿僧祇劫示受勤苦出過一切聲聞辟
支佛上具足一切功德智慧是故超度爾燄之地乃至云菩薩處生死海中第一阿

僧祇劫修淨治地行求淨解脫第二阿僧祇修淨禪定行第三阿僧祇修淨智慧行
除爾燄地障是故菩薩名乘自在乘滿足十地得無礙無障一切具足故得阿耨多
羅三藐三菩提是故以爾燄智得成大果釋曰爾燄梵語此云智母亦云智度亦云
境界亦云所知即所知障亦名爾燄以經云令過爾燄海故而䟽但用所知一義即
論中第三劫過生死海也論中又云入十地時便能永斷由斯十地說斷二愚及彼
麤重皆取爾燄為所知也若據初云到爾燄地及後結云以爾燄智得成大果即含
餘義今取經意但舉一耳)。】

「汝行極調柔汝心甚清淨所欲修功德一切
當圓滿不久見諸佛了達一切法嚴淨眾剎
海成就大菩提當滿諸行海當知諸法海當
度眾生海如是修諸行當到功德岸當上諸
善品當與佛子等如是心決定當斷一切惑
當淨一切業當伏一切魔滿足如是願當生
妙智道當開正法道不久當捨離惑業諸苦
道一切眾生輪沈迷諸有輪汝當轉法輪令

其斷苦輪汝當持佛種汝當淨法種汝能集
僧種三世悉周徧當斷眾愛網當裂眾見網
當救眾苦網當成此願網當度眾生界當淨
國土界當集智慧界當成此心界當令眾生
喜當令菩薩喜當令諸佛喜當成此歡喜當
見一切趣當見一切剎當見一切法當成此
佛見當放破闇光當放息熱光當放滅惡光
滌除三有苦當開天趣門當開佛道門當云
解脫門普使眾生入當示於正道當絕於邪
道如是勤修行成就菩提道當修功德海當
度三有海普使群生海出於眾苦海當於眾
生海消竭煩惱海令修諸行海疾入大智海
汝當增智海汝當修行海諸佛大願海汝當
咸滿足汝當入剎海汝當觀眾海汝當以智
力普飲諸法海當覲諸佛雲當起供養雲當

聽妙法雲當興此願雲普遊三有至普壞眾
惑室普入如來室當行如是道普入三昧門
普遊解脫門普住神通門周行於法界普現
眾生前普對諸佛前譬如日月光當成如是
力所行無動亂所行無染著如鳥行虛空當
成此妙用譬如因陀網剎網如是住汝當悉
徃詣如風無所礙汝當入法界徧徃諸世界
普見三世佛心生大歡喜汝於諸法門巳得
及當得應生大喜躍無貪亦無厭汝是功德
器能隨諸佛教能修菩薩行得見此奇特如
是諸佛子億劫難可遇況見其功德所修諸
妙道汝生於人中大獲諸善利得見文殊等
無量諸功德巳離諸惡道已出諸難處巳超
眾苦患善哉勿懈怠已離凡夫地已住菩薩
地當滿智慧地速入如來地菩薩行如海佛

智同虛空汝願亦復然應生大欣慶諸根不
懈倦志願恒決定親近善知識不久悉成滿
菩薩種種行皆為調眾生普行諸法門慎勿
生疑惑汝具難思福及以真實信是故於今
日得見諸佛子汝見諸佛子悉獲廣大利一
一諸大願一切咸信受汝於三有中能修菩
薩行是故諸佛子示汝解脫門非是法器人
與佛子同住設經無量劫莫知其境界汝見
諸菩薩得聞如是法世間甚難有應生大喜
慶諸佛護念汝菩薩攝受汝能順其教行善
哉住壽命巳生菩薩家已具菩薩德巳長如
來種當升灌頂位不久汝當得與諸佛子等
見苦惱眾生悉置安隱處如下如是種必獲
如是果我今慶慰汝汝應大欣恱無量諸菩
薩無量劫行道未能成此行今汝皆獲得信

樂堅進力善財成此行若有敬慕心亦當如
是學一切功德行皆從願欲生善財巳了知
常樂勤修習如龍布密雲必當霔大雨菩薩
起願智決定修諸行若有善知識示汝普賢
行汝當好承事慎勿生疑惑汝於無量劫為
欲妄捨身今為求菩提此捨方為善汝於無
量劫具受生死苦不曾事諸佛未聞如是行
汝今得人身值佛善知識聽受菩提行云何
不歡喜雖遇佛興世亦值善知識其心不清
淨不聞如是法若於善知識信樂心尊重離
疑不疲厭乃聞如是法若有聞此法而興誓
願心當知如是人已獲廣大利如是心清淨
常得近諸佛亦近諸菩薩決定成菩提若入
此法門則具諸功德永離眾惡趣不受一切
苦不久捨此身徃生佛國土常見十方佛及

以諸菩薩徃因今淨解及事善友力增長諸
功德如水生蓮華樂事善知識勤供一切佛
專心聽聞法常行勿懈倦汝是真法器當具
一切法當修一切道當滿一切願汝以信解
心而來禮敬我不久當普入一切諸佛會善
哉真佛子恭敬一切佛不久具諸行到佛功
德岸。」

【三汝行下重對善財讚於中分五初二十
六偈歎其當果德初二總餘皆別二汝於
下七偈雙歎當現德三諸根下八偈讚其
遇友德四有五偈歎速成位行德五有十
七偈總明諸德結歎令欣。】

「汝當徃大智文殊師利所彼當令汝得普賢
深妙行。」

【二略示後友。】


「爾時彌勒菩薩摩訶薩在眾會前稱讚善財
大功德藏善財聞已歡喜踊躍身毛皆竪悲
泣哽噎起立合掌恭敬瞻仰繞無量帀以文
殊師利心念力故眾華瓔珞種種妙寶不覺
忽然自盈其手善財歡喜即以奉散彌勒菩
薩摩訶薩上。」

【第三重申敬儀中三初辨敬因聞讚德故
次善財聞下身心悲敬後以文殊下華供
展誠言文殊心念力者表由信智故華因
德立瓔珞行成云盈手者信智滿故散彌
勒者攝成因故辦當果故。】

「時彌勒菩薩摩善財頂為說頌言。

善哉善哉真佛子普䇿諸根無懈倦不久當
具諸功德猶如文殊及與我。」

【第四再讚再記。】


「時善財童子以頌答曰。

我念善知識億劫難值遇今得咸親近而來
詣尊所我以文殊故見諸難見者彼大功德
尊願速還瞻覲。」

【第五慶遇念恩文並可知。】
大方廣佛華嚴經䟽鈔會本第七十七之二

音釋

霔
(之戍切霖霔也)。
哽噎
(哽古杏切噎烏結切哽噎聲悲塞也)。


