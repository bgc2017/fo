










大方廣佛華嚴經䟽鈔會本第十四之一　滅一
唐于闐國三藏沙門實叉難陀　譯
唐清涼山大華嚴寺沙門澄觀撰述

「淨行品第十一」

【釋此一品五門分別初來意者夫欲階妙
位必資勝行有解無行虛費多聞故前品
明解此品辨行又前明入理觀行今辨隨
事所行又前行此願並義次第故次來也
(來意有三初通對前後辨來謂欲成妙位是後十住故前品明解即是對前二又前
明入理下此及第三俱是對前二即以行對行但理事不同三即以願對行則二品
全別故前品具解行二義此品具行願二義)次釋名者梵云具
折囉此云所行波利此云皆也徧也戍輪
律提云清淨也謂三業隨事緣歷名為所
行巧願防非離過成德名為清淨又悲智
雙運名為所行行越凡小故稱清淨以二

乘無漏不能兼利非真淨故得斯意者舉
足下足盡文殊心見聞覺知皆普賢行文
殊心故心無濁亂是曰清淨普賢行故是
佛徃修諸佛菩薩同所行也所行即淨持
業釋也(文殊心下覆成上二然即賢首品初生起之意尋文可知)三宗
趣者以隨事巧願防心不散增長菩薩悲
智大行為宗成就普賢實德為趣。

四解妨者問文中但辨一百餘願何有行
耶答文中辨行略有數重謂就所歷事中
始自出家終於臥覺皆是行也觸境不迷
善達事理智行也以願導智不滯自利大
悲行也上二不二悲智無礙行也遇違順
境心不馳散止行也智不沉沒觀行也即
止觀雙運行也又對於事境善了邪正當
願眾生皆假觀也知身空寂心無染著空

觀也見如實理中觀也或先空後中或先
假後空或一或二或一念頓具斯為妙達
三諦觀之行也又所造成行皆施眾生不
起二乘之心安忍強輭兩境或增善品心
不異緣妙達性空善巧迴轉皆願利物同
趣菩提二乘天魔所不能動善知藥病決
斷無差即十度齊修之行也又皆願利生
皆成佛德見惡必令其斷見善必令其具
即四弘誓願之行也故智首總標諸德以
求其因文殊令善用心頓獲眾果但言惟
願豈不惑哉(答文中下初列六中前三谷有三義如初事理三者一事
行二理行二事理無礙行以願導智下第二對中含於三行一大悲行二觸境不迷
善達事理是一行三雙達事理為事理無礙行遇違順下三對悲行總為智行故一
智二悲三悲智雙運又對於事下四中有五別明空假中為三四三觀次第為一行
五三觀一心為一行並文處可知三觀如前後說)復有問言夫妙

行者統唯無念今見善見惡願離願成疲
役身心豈當為道答若斯見者離念求於
無念尚未得於真無念也況念無念之無
礙耶又無念但是行之一也豈成一念頓
圓如上所明也行學之者願善留心。】

「爾時智首菩薩問文殊師利菩薩言。」

【第五釋文中二先智首問舉德徵因後文
殊答標德顯因今初亦先標問答之人後
陳所疑之問今初此二菩薩為顯圓修歷
事巧願必智為導故事近旨遠唯圓行故
文殊則般若觀空智首則漚和涉事涉事
不迷於理故雖願而無取觀空不遺於事
故雖空而不證是為權實雙游假茲問答
(漚和涉事者梵語俱舍羅此云方便善巧即肇公宗本論文論云漚和般若者大慈
之稱也諸法實相謂之般若能不形證漚和功也適化眾生謂之漚和不染塵累般

若力也然則般若之門觀空漚和之門涉有涉有未始迷虛故常處有而不染不猒
有而觀空故觀空而不證是為一念之力權慧具矣一念之力權慧具矣好思歷然
可解)二陳所問中有二十云何總十一段段
各十句成一百一十種德第一段明三業
離過成德二得堪傳法器三成就眾慧四
具道因緣五於法善巧六修涅槃因七滿
菩薩行八得十力智九十王敬護十能為
饒益十一超勝尊貴意業此十一中若就
相顯二四與六此三唯因八及十一此二
唯果餘通因果或攝為四對因果初二十
句問福因福果先因後果次二十句問慧
因慧果先果後因三二十句問巧解因觀
行果四有五段問修行因成德果初一為
因餘四為果或分為二初十云何問淨行
體是問因義後十云何問行所成是問果

義以善修七覺等亦是淨行之能故皆言
云何得者為修何行而得之耶初十望後
故說為因望歷緣巧願成淨行體即是於
果未是圓果而是分果故上總云舉果徵
因(以善修七覺下解妨謂有問云其初意中二四與六此三明因如何今十皆得
名果故為此通以約相顯望菩提涅槃此三為因是初十成故得稱果皆言下釋云
何得言從初十望後下重通復難問初十既因何以前科云智首舉德徵因答意可
知則智首總問因果之德文殊總舉歷緣巧願則皆成矣)。】

「佛子菩薩云何得無過失身語意業云何得
不害身語意業云何得不可毀身語意業云
何得不可壞身語意業云何得不退轉身語
意業云何得不可動身語意業云何得殊勝
身語意業云何得清淨身語意業云何得無
染身語意業云何得智為先導身語意業。」

【今分為二初之一段總問其果後十別明

今初十句得此十種三業成下十果由無
過三業故超勝尊貴由不恚害故常為饒
益由無餘惑不可譏毀故十王敬護由惡
緣不可壞得佛十力由修行不退轉滿菩
薩行由遠離諸相如如不動成涅槃因由
德行殊勝故於法善巧由體清淨如虛空
故成具道緣由涉境無染故德堪傳法器
由智先導故成就眾慧(總問其果䟽文分三初依總別科釋
則十一段皆是所成之果兼含料揀中第三意初十為能成下十為所成從後倒牒
十果案次釋文謂第一無過失三業得第十一超勝尊貴果第二不害三業得第十
能為饒益果三成第九四成第八五成第七六成第六七成第五八成第四九成第
二十成第三唯後二前却耳亦可如次猶涉境無染故成眾慧智為先導成就法器
其中加字已當釋文如云無恚害以恚釋害以涉境釋於無染約體釋於清淨等細
尋歷然)又由後十能成就此十以十三業永
無失等唯佛不共分分無失亦通於因又

此十句初一總顯無過次八別顯無過後
一總出其因若以智慧為先導身語意業
常無失故又於中八前二離過後六成德
(又由後十下二先果後因釋以初十句為果後之十段百句為因故云永無失等唯
佛不共永無失等者等下九句不害業等言不共者即十八不共法謂一身業無悞
失二無卒暴音三無種種想四無不定心五無忘失念六無不擇捨七欲無退八念
無退九精進無退十定無减十一智慧無减十二解脫無减十三身業智為先導隨
智而轉十四語業智為先導隨智而轉十五意業智為先導隨智而轉十六知過去
無著無礙十七知未來無著無礙十八知現在無著無礙廣如別章今以十句通攝
十八謂初二即初三一由三業無過害故次二即次三由有念定慧故不可毀壞故
三皆云無五六即七八九七即定慧解脫三種無减故稱殊勝八九即後三三世無
著無礙故云清淨無染十即十三十四十五智為先導隨智而轉故䟽云永無失等
唯佛不共今約分分故為後因)又後九中不隨於瞋故不
害不隨於慢故不可毀不隨惡見故不壞
敗不隨於疑故不退動恒修勝行不隨於

貪故清淨無染不隨於癡故智為先導所
作稱真如是等業云何而得(三當句對惑釋以破六根
本惑成斯十句疑攝二句貪攝於二餘四各一故六攝九)。】

「云何得生處具足種族具足家具足色具足
相具足念具足慧具足行具足無畏具足覺
悟具足。」

【後十段別明中初一異熟果次四士用果
次二離繫果次一增上果後二等流果今
初即修道之器以菩薩起修行時要具此
十方成二利之行(初一異熟果者俱舍顯相頌云異熟無記法有
情有記生等流似自因離繫由慧盡若因彼力生是果名士用除前有為法有為增
上果釋曰初二句異熟果相但是無覆無記不通非情從善惡感名有記生次句等
流果相似於同類徧行自因次句離繫果相由慧盡者慧即擇也盡即滅也謂此擇
滅離繫所顯故將擇滅釋離繫果次二句士用果相若法因彼勢力所生如因下地
加行心力上地有漏無漏定生及因清淨靜慮心力生得變化無記心等離繫名為

不生士用為因道力證得亦得士用果名後二句增上果相有為法生餘法不障是
增上果故唯有為除前已生有為之法謂果望因或俱或後必無前果後因故云除
也除此前外餘諸有為為之增上果論云增上之果問士用增上二果何殊答士用
果名唯對作者增上果稱通對所餘如匠所成對能成匠俱得士用增上果名對餘
非匠唯增上果非匠不造故非士用瑜伽三十八云習不善故樂住不善等為等流
果或似先業後果隨轉釋曰此有二義釋於等流後義果似於因即俱舍意如殺生
因等得短壽果前義即於後果之上行因似因如前世殺生今亦好殺等瑜伽又云
以道滅惑名離繫果四人工等事由此成辦稼穡財利等果為士用果若眼識等是
眼根等增上果身分不壞是命根增上果二十二根各起自增上果當知一切名增
上果餘例可知然上所引俱舍即是根品彼論以六種因成斯五果非今所要)瑜
伽具釋一常生中國有佛法處二種族尊
貴非下賤等三生信向三寶修善之家非
外道等家四形色端嚴非醜陋等五具丈
天相諸根不缺六正念不忘亦宿念現前
七慧悟高明善解世法八柔和調善離過

修行九志力堅強故無怯弱十性自開覺
不染世法(瑜伽第六回向初當廣釋之即有八種異熟今開成十句今生
處具足總明義常財位果二即種族果三亦財位四即大色果五人種性果非不男
等六信言果意由念具故七名譽果八義當壽命離過修行無天逝故九大力果十
亦大力智力覺悟故)又無畏者依智度論菩薩有四
種無畏一總持無畏於法記持不懼忘失
二知根無畏知根受法不懼差失三決疑
無畏隨問能答不懼不堪四答難無畏有
難皆通不懼疑滯今並皆得故云具足(無畏
下隨難重釋)又此十事若約法者生在佛家是
生處具足等思之又具足者唯佛一人云
云(又此十事下約法生在佛家者菩提心家故等於餘句謂二種族即具佛種性
謂自性住性習所成等三明家即真如為家亦四家故四家如七地四明見佛性如
見色故涅槃云佛性有二一色二非色如來所見為色故五相謂有悲智等為菩薩
相故餘之五句經自約法可知又具足下重釋具足之言上約橫具為具足今約竪

說之)。】

「云何得勝慧第一慧最上慧最勝慧無量慧
無數慧不思議慧無與等慧不可量慧不可
說慧。」

【第二十慧下四段明士用果中一慧為揀
擇二力謂修習三善巧謂智四道品助修
悉以三業而得成就今初言慧者即道之
體十中一勝世間故二過二乘故三揀權
教故四佛果超因故上四揀劣餘六當體
一無分量二無若干三超言念四無等匹
五難比校六唯證相應欲言其有無相無
形欲言其無聖以之靈欲言俱者慧無二
體欲言雙非非無詮顯故不可說。】

「云何得因力欲力方便力緣力所緣力根力
觀察力奢摩他力毗鉢舍那力思惟力。」


【第三力者即具道因緣皆言力者此十各
有資道之能故一因力者即是種性謂巳
有習種無倒聞熏與性種合故名為因梁
攝論云多聞熏習與阿頼耶識中解性和
合一切聖人以此為因無性攝論云此聞
熏習雖是有漏而是出世心種子性(即是種性
者謂種性位由於習種合於性種方名種性也性種即自性住性為正因性即是涅
槃第一義空性也習即新熏修成之性决為佛因稱為種性引證可知言無性攝論
者即第八論釋因緣云諸菩薩因緣即有言聞熏習是無分別智及如理作意釋論
中云因即能作因緣義有言者大乘言音聞謂聽聞由此引功能差別說名熏習以
此為因所生意言順理清淨名如理作意)二欲力者有勝欲樂
希大菩提及起行故三方便者謂造修力
依六方便成悲智故一慈悲顧戀二了知
諸行三欣佛妙智四不捨生死五輪廻不
染六熾然精進攝論廣說(攝論廣說即第七論瑜伽四十

五明內外各有六方便此即內六)四緣力謂善友勸發五
所緣力即所觀察悲智之境六根謂信等
七觀察者謂於自他事理藥病善揀擇故
八奢摩他此云止也九毗鉢舍那此云觀
也瑜伽起信等論深密涅槃等經廣辨其
相具如別章今略顯其相以為十門一心
行稱理攝散名止二止不滯寂不礙觀事
三由理事交徹而必俱遂使止觀無礙而
雙運四理事形奪而俱盡故止觀兩亡而
絕寄五絕理事無礙之境與泯止觀無礙
之心二而不二故不礙心境而一味不二
而二故不壞一味而心境兩殊六由即理
之事收一切法故即止之觀亦見一切七
由此事即是彼事故令止觀見此心即是
彼心八由前中六則一多相入而非一七

則一多相是而非異此二不二同一法界
止觀無二之智頓見即入二門同一法界
而無散動九由事則重重無盡止觀亦普
眼齊照十即此普門之智為主故頓照普
門法界時必攝一切為伴無盡無盡是此
華嚴所求止觀(瑜伽等者前第一經䟽中巳引起信今畧引瑜伽即
菩薩地品中彼論亦引深密慈氏問世尊如來說四種所緣境事一有分別影像所
緣境事二無分別影像所緣境事三事邊際所緣境事四所作成辦所緣境事幾奢
摩他所緣境事幾毗鉢舍那所緣境事世尊答云初一毗鉢舍那所緣境事次一奢
摩他所緣境事後二是俱所緣境事釋曰初一即事二即是理故無分別智緣三四
通事理故用二為能緣則是以事對觀義也故前第一經䟽中出意但不順無分別
智證如中義耳廣如彼說今取一義故不言是非以明十重從麤至細自淺暨深故
初二止觀別行一即瑜伽奢摩他品二即毗鉢舍那品下八皆雙運品而三正是雙
運對第四雙遮此為雙照若取別義雙照皆觀雙遮皆止上四以理事為能成止觀
為所成五融於心境即合前三四二門以初二事理即三四所融故絕事理即第四

門中境無礙即第三門中境泯止觀即第四門止觀無礙止觀即第三門止觀合上
二重止觀與二重之境明非一異不壞二相故二體無異故不二雖融心境方是事
理無礙之門但言相融不說何者是止是觀者此通三意一但融上二重止觀即是
此門止觀二者照斯二而不二不二而二即是於觀不取諸相即名為止三者不礙
心境而一味成即觀之止不壞一味而心境成即止之觀後五即事事無礙門中止
觀六是一多相容不同門七是諸法相即自在門八即合前即入義當同時具足門
九即因陀羅網境界門十即主伴圓明具德門欲顯後後深於前前故合即入耳餘
可思凖此亦一處明示止觀兼廣演玄言耳)十思惟者籌量應
作不應作故。】

「云何得蘊善巧界善巧處善巧緣起善巧欲
界善巧色界善巧無色界善巧過去善巧未
來善巧現在善巧。」

【第四於法善巧皆約流轉以明前四流轉
之體三界流轉之處三世流轉之時三科
之義略如前釋廣如別章緣起六地廣明

三界三世如前後釋皆言善巧者一善知
彼法空無所有二善知不壞假名分別法
相三加能攝無盡彌善巧也(皆約流轉者由善巧義通
還滅故總釋善巧乃有三義一知理二知事三加能攝無盡止是事事無礙兼於事
理無礙故大品云一切法趣色色尚不可得云何當得有趣非趣一切同歸於空諸
法之空不異色空故即事理無礙意今取一攝一切即事事無礙善巧開此為二便
有四義瑜伽五十六七廣說三科善巧多約相說即第二義)。】

「云何善修習念覺分擇法覺分精進覺分喜
覺分猗覺分定覺分捨覺分空無相無願。」

【第五修涅槃因七覺三空十地品廣說。】

「云何得圓滿檀波羅蜜尸波羅蜜羼提波羅
蜜毗黎耶波羅蜜禪那波羅蜜般若波羅蜜
及以圓滿慈悲喜捨。」

【第六滿菩薩行此下二種明離繫果初六
度四等修即士用滿即離繫治諸蔽故。】


「云何得處非處智力過未現在業報智力根
勝劣智力種種界智力種種解智力一切至
處道智力禪解脫三昧染淨智力宿住念智
力無障礙天眼智力斷諸習智力。」

【第七具足十力並見上文。】

「云何常得天王龍王夜叉王乾闥婆王阿修
羅王迦樓羅王緊那羅王摩睺羅伽王人王
梵王之所守護恭敬供養。」

【第八十王敬護是增上果(十王敬護等者即有力增上由
巳具德令彼護故)。】

「云何得與一切眾生為依為救為歸為趣為
炬為明為照為導為勝導為普導。」

【第九云何得與一切眾生為依下二段明
等流果由本願力為依救等由本行力為
第一等今初能為饒益依等十句如迴向

初(由本願下即瑜伽前意行以昔修故由本行力為第一等者即第二意果似昔
因既為第一故是行果)。】

「云何於一切眾生中為第一為大為勝為最
勝為妙為極妙為上為無上為無等為無等
等。」

【第十為第一下超勝尊貴十地論釋今就
佛果略釋其相謂如來功德海滿更無所
少故稱第一此亦總句大者體包法界故
勝者自利圓滿故最勝者利他究竟故妙
者煩惱障盡故極妙者所知障盡故上者
望下無及故無上者望上更無故無等者
望下無儔故無等等者望儔皆是無等者
故所以廣舉諸德者欲顯行之勝故。
上來
問竟。】

「爾時文殊師利菩薩告智首菩薩言善哉佛

子汝今為欲多所饒益多所安隱哀愍世間
利樂天人問如是義。」

【第二文殊答中文分為二第一歎問成益
饒益者利益也安隱者安樂也利樂者即
上二也佛地論第七有五重釋利樂之義
已見光明覺品(佛地論第七有五重者一修善因得樂果故二離惡
攝善故三此世他世益故四世出世益故五福德智慧益故上之五重各先義後利)。】

「佛子若諸菩薩善用其心。」

【第二佛子下正酬其問於中二先標因成
德酬其舉德後指事顯因酬其徵因今初
先標其因謂善用其心心者神明之奧心
正則萬德攸歸言善用者即後歷緣巧願
觸境入玄如上所辨。】

「則獲一切勝妙功德。」

【二則獲下顯所成德初總後別總謂一切

勝妙功德皆因用心一百一十門德何足
難就可謂一言蔽諸勝謂獨尊妙謂離相
又德無不備云勝障無不盡名妙此之總
句亦即酬上十種三業之總句也(可謂一言蔽諸
者即論語云詩三百一言以蔽諸曰思無邪包曰蔽猶當也謂歸於止)。】

「於諸佛法心無所礙住去來今諸佛之道隨
眾生住恒不捨離如諸法相悉能通達斷一
切惡具足眾善當如普賢色像第一一切行
願皆得具足於一切法無不自在而為眾生
第二導師。」

【餘九別顯句雖有九義亦有十如次酬上
十段之德一於諸佛法心無所礙者即初
第一堪傳法器德念慧覺悟皆具足故二
住去來今諸佛之道即上成就眾慧三世
諸佛唯以佛慧為所乘故三隨眾生住恒

不捨離即上具道因緣成就種性欲樂方
便常以眾生為所緣故四如諸法相悉能
通達即十善巧義無惑也五斷一切惡即
七覺二空揀擇棄惡無越此故六具足眾
善即六度四等七當如普賢色像第一由
此故得十王敬護八一切行願皆得具足
即是前文成就十力得佛果位方具足故
故晉經無此一句而有成就如來一切種
智斯為十種智力定無惑也唯此一段望
前不次以內具種智外具色相此二同在
果圓前後無在或譯者不迴九於一切法
無不自在故能與物為依為救為炬為明
十而為眾生第二導師即是上文於眾超
勝上求第一唯佛一人今纔發心則道亞
至尊故云第二然舊經中亦云而為眾生

第一尊導故知第二譯者意也。】

「佛子云何用心能獲一切勝妙功德。」

【第二佛子云何不指事顯因於中三初總
徵次別顯後總結成益。

二別顯中五門分別一總明大意文中總
有一百四十一願菩薩大願深廣如海應
如迴向非止爾也此蓋示於體式餘皆倣
此又非無表一百者十信圓融一一具十
也四十一者即四十一位也明此諸位所
有惑障由此能淨所有勝行由此能行故
(即四十一位者此約行修有障等四十二即妙覺位是所求故無障非行故)二
通顯文旨然此諸願句雖有四事但有三
義開為六言三事者謂初句願所依事次
句願所為境後二句是願境成益開為六
者初事有二一者內謂菩薩自身根識等

經云菩薩等故二者外謂他身或依正資
具等經云在家等故次事亦一種一能發
願者二所願眾生經云當願眾生故後事
亦二一者自益由此諸願成前諸德故二
者益他由此發願願眾生故此後二句或
前句是因後句是果如云所行無逆成一
切智等或二俱是因如云巧事師長習行
善法等或二俱佛果如云永離煩惱究竟
寂滅等或俱通因果如云以法自娛了妓
非實等或三四二句共成一句如云演說
種種無乖諍法等亦可後二句中初句所
入法如云知家性空等後句所成益免逼
迫等以不必具故合為一。

三別開義類然上三事中願所依事雖有
多類不出善惡依正內外隨義準之二願

所為境其一一願盡該法界一切有情不
同權小談有藏無故又願即是行成迴向
故一一皆成所行清淨善業行故如云知
家性空則菩薩之心必詣空矣三願所為
境成利益中由願於他成種種德自獲如
前所說功德然有二義一通二別通則隨
一一願成上諸德斯為正意二別顯者如
願於他得堅固身心無所屈則自必成十
種三業離過成德之德也二願於他具足
成滿一切善法則自成就堪傳法器三願
於他深入經藏智慧如海則自成眾慧四
願於他具諸方便得最勝法則自成就具
道因緣五願於他語業滿足巧能演說則
自成就十善巧德六願於他得善意欲洗
除惑垢則自成七覺三空七願於他所作

皆辦具諸佛法則自成滿菩薩行德八願
於他捨眾聚法成一切智則自成就如來
十種智力九願於他皆如普賢端正嚴好
則自成就十王敬護十願於他統理大眾
一切無礙則自成饒益為依救德十一願
他得第一位入不動法則自成就超勝第
一德以斯十一配上答中總別十一叚文
並可知通別交絡應成四句謂一切願成
一德一切願成一切德等以因願一多相
即故成德亦一多鎔融(不同權小等者小乘謂唯佛一人有
大覺性權即五性談其有者藏其無者在有佛性中故又云通別類異通即皆有別
則有有佛性有無佛性)四對辨成例謂若以初後二
事相對辨例略有十例一會事同理例如
菩薩在家事也性空理也二處染翻染例
如若得五欲染也拔除欲箭翻染也三相

似類同例如若有施令一切能捨等四世
同出世例如上升樓閣願升正法樓等五
以因同果例如正出家時願同佛出家等
六捨偽歸真例如著瓔珞願到真實處等
七以人同法例如見病人願離乖諍等八
以境成行例如見涌泉願善根無盡等九
以妄歸真例如見婆羅門願離惡等十以
近同遠例如受和尚教願到無依處等。

五正釋經文長分為十初有十一願明在
家時願二有十五願出家受戒時願三有
七願就坐禪觀時願四有六願明將行披
挂時願五有七願澡漱盥洗時願六有五
十五願明乞食道行時願七有二十二願
明到城乞食時願八有五願明還歸洗浴
時願九有十願明習誦旋禮時願十有三

願明寤寐安息時願。】



大方廣佛華嚴經䟽鈔會本第十四之一


音釋

猗覺
(猗於宜切覺訖岳切)。
羼提
(梵語也此云忍辱羼初眼切)。
澡漱

(澡子晧切洗滌也潄先奏切盪口也)。
寤寐
(寤五故切寐覺也寐明袐切睡也)。

盥
(古玩切澡手也)。

大方廣佛華嚴經䟽鈔會本第十四之二　滅二
唐于闐國三藏沙門實叉難陀　譯
唐清涼山大華嚴寺沙門澄觀撰述

佛子。


「　菩薩在家
　當願眾生
　知家性空
　免其逼迫
　孝事父母
　當願眾生
　善事於佛
　護養一切
　妻子集會
　當願眾生
　冤親平等
　永離貪著
　若得五欲
　當願眾生
　拔除欲箭
　究竟安隱
　妓樂聚會
　當願眾生
　以法自娛
　了妓非實
　若在宮室
　當願眾生
　入於聖地
　永除穢欲
　著瓔珞時
　當願眾生
　捨諸偽飾
　到真實處
　上昇樓閣
　當願眾生
　昇正法樓
　徹見一切
　若有所施
　當願眾生
　一切能捨
　心無愛著
　眾會聚集
　當願眾生
　捨眾聚法
　成一切智
　若在厄難
　當願眾生
　隨意自在
　所行無礙」




【今初在家有十一願初一總舉在家以家
是貪愛繫縛所故若了性空則雖處居家
家不能迫次一在家行孝願以是至德行
本故首而明之大集經云世若無佛善事
父母事父母者即是事佛父母於我為先
覺故今翻令事佛者生長法身故護養一
切者一切眾生皆我子故護之一切男女
皆我父母故養之生生無不從之受身故
平等敬之法身佛故(以是至德等者即外典意故孝經夫子語
曾子曰先王有至德要道民用和睦上下無怨汝知之乎注云至德者孝悌也要道
者禮樂也故上至天子下至庶人皆當行孝無始終也言行本者俗典以孝為百行
之本下引佛教證菩薩戒亦云孝養師僧父母孝名為戒亦名制止)次四受
家室等願然五欲射心猶如箭中王侯有
宮餘皆名室次五在家所作事業等願在
頸曰瓔在身曰珞珞以持衣瓔以繫冠一

切悉捨亦捨心也了聚無性成佛智也。】


「　捨居家時
　當願眾生
　出家無礙
　心得解脫
　入僧伽藍
　當願眾生
　演說種種
　無乖諍法
　詣大小師
　當願眾生
　巧事師長
　習行善法
　求請出家
　當願眾生
　得不退法
　心無障礙
　脫去俗服
　當願眾生
　勤修善根
　捨諸罪軛
　剃除鬚髮
　當願眾生
　永離煩惱
　究竟寂滅
　著袈裟衣
　當願眾生
　心無所染
　具大仙道
　正出家時
　當願眾生
　同佛出家
　救護一切
　自歸於佛
　當願眾生
　紹隆佛種
　發無上意
　自歸於法
　當願眾生
　深入經藏
　智慧如海
　自歸於僧
　當願眾生
　統理大眾
　一切無礙
　受學戒時
　當願眾生
　善學於戒
　不作眾惡
　受闍棃教
　當願眾生
　具足威儀
　所行真實
　受和尚教
　當願眾生
　入無生智
　到無依處

　受具足戒
　當願眾生
　具諸方便
　得最勝法」



【第二捨居家下出家受戒時有十五願初
一正捨俗家次三出家方便僧伽藍者此
云眾園眾有六和法則事理一味故無諍
也大師謂佛眾所宗故小謂和尚親所教
故若約末世三師為大七證為小靡不有
初鮮克有終故希不退次四正落𩭄出家
袈裟者不正色依也亦云染色表心染於
法要無所染方曰染也然二乘之染亦非
真染必心染大乘故云具大仙道為於正
法除其結使方為究竟寂滅落𩭄披衣之
後為正出家(然二乘等者即涅槃第二南經哀歎品佛訶三修比丘云
汝諸比丘勿以下心而生知足汝等今者雖得出家於此大乘不生貪慕汝諸比丘
身雖得服袈裟染衣心猶未染大乘淨法汝諸比丘雖行乞食經歷多處初未曾求
大乘法食汝諸比丘雖除鬚髮未為正法除諸結使汝諸比丘今當真實教勑汝等

我今現在大眾和合如來法性真實不倒是故汝等應當精進攝心勇猛摧諸結使
釋曰此以小乘方大尚未能除所知無明染法空法常住妙法故云爾也)餘七
受學戒時初三自歸佛在之日則五受之
一佛滅之後受五八戒必依三歸歸要三
者翻彼外道邪師邪教及邪眾故猶如良
醫良藥及看病人煩惱病愈故為與眾生
為緣念故三寶之義至下當釋受學戒者
即十戒也亦通五戒優婆塞戒經云欲受
菩薩戒先應徧受五戒十戒二百五十戒
若尼則受六事及五百戒受謂受戒學即
隨戒願中即止作二持闍棃者此云正行
軌範教授故云具足威儀和尚此云親教
亦云力生道力自彼生故故翻云入無生
智依之得戒故翻無依具足戒言義含二
種一則大比丘戒二則菩薩戒亦制意地

方為具足(則五受之一者一善來二上法三三歸四八敬五羯磨多釋不
同多依此五歸要三者前歸敬序中已廣說竟言至下當釋者即明法品前是抄廣
故此指下和尚等者此是昔時梵語即龜茲以來梵言正云鄔波陀耶此云親教具
足戒等者依比丘戒則五八十皆為方便五眾之最為最勝法若菩薩戒為具足則
比丘戒亦為方便超二乘上為最勝法願所成者明是佛果)。】


「　若入堂宇
　當願眾生
　昇無上堂
　安住不動
　若敷牀座
　當願眾生
　開敷善法
　見真實相
　正身端坐
　當願眾生
　坐菩提座
　心無所著
　結跏趺坐
　當願眾生
　善根堅固
　得不動地
　修行於定
　當願眾生
　以定伏心
　究竟無餘
　若修於觀
　當願眾生
　見如實理
　永無乖諍
　捨跏趺坐
　當願眾生
　觀諸行法
　悉歸散滅」



【第三若入堂下七願明就坐禪觀時願初
四為修方便次二正修止觀後一修行事
訖。】



「　下足住時
　當願眾生
　心得解脫
　安住不動
　若舉於足
　當願眾生
　出生死海
　具眾善法
　著下裙時
　當願眾生
　服諸善根
　具足慙愧
　整衣束帶
　當願眾生
　檢束善根
　不令散失
　若著上衣
　當願眾生
　獲勝善根
　至法彼岸
　著僧伽棃
　當願眾生
　入第一位
　得不動法」



【第四下足住時下明將行披挂時六願下
衣蓋醜故願得慙愧上衣即衫襖之輩前
巳辨袈裟故此直云僧伽棃僧伽棃者義
云和合新者二重故者四重要以重成故
云和合即是三衣中第一衣故。】


「　手執楊枝
　當願眾生
　皆得妙法
　究竟清淨
　嚼楊枝時
　當願眾生
　其心調淨
　噬諸煩惱
　大小便時
　當願眾生
　棄貪瞋癡
　蠲除罪法
　事訖就水
　當願眾生
　出世法中
　速疾而徃

　洗滌形穢
　當願眾生
　清淨調柔
　畢竟無垢
　以水盥掌
　當願眾生
　得清淨手
　受持佛法
　以水洗面
　當願眾生
　得淨法門
　永無垢染」



【第五手執楊枝下澡漱盥洗時有七願楊
枝五利是曰妙法去穢為淨西域皆朝中
嚼楊枝淨穢不相雜此為常規凡欲習誦
別須用之盥者澡也(楊枝五利者一明目二除痰三除口氣四
辨味五消食新經有十義朝中嚼楊枝淨穢不相雜此兩句語全是無行禪師於西
域寄歸之書南海寄歸傳亦廣說之)。】


「　手執錫杖
　當願眾生
　設大施會
　示如實道
　執持應噐
　當願眾生
　成就法噐
　受天人供
　發趾向道
　當願眾生
　趣佛所行
　入無依處
　若在於道
　當願眾生
　能行佛道
　向無餘法
　涉路而去
　當願眾生
　履淨法界
　心無障礙
　見昇高路
　當願眾生
　永出三界
　心無怯弱

　見趣下路
　當願眾生
　其心謙下
　長佛善根
　見斜曲路
　當願眾生
　捨不正道
　永除惡見
　若見直路
　當願眾生
　其心正直
　無諂無誑
　見路多塵
　當願眾生
　遠離塵坌
　獲清淨法
　見路無塵
　當願眾生
　常行大悲
　其心潤澤
　若見險道
　當願眾生
　住正法界
　離諸罪難」



【第六手執錫杖下乞食道行時總有五十
五願更分為三初十二願遊涉道路次見
眾會下十九願所覩事境後見嚴飾下二
十四願所遇人物今初錫者輕也明也執
此杖者輕煩惱故明佛法故更有多義具
如經辨今略明二用一執為行道之儀二
振以乞食故發相似之願無依之道是真
道也向無餘法真涅槃也真淨法界心所
履也險道有二一多賊鬼毒獸二陿徑阻

絕初惑業罪苦凡夫之險道也後自調滯
寂二乘之險道也皆為難處不斷生死而
入涅槃正法界也。】


「　若見眾會
　當願眾生
　說甚深法
　一切和合」



【二覩事境願初覩眾會謂眾聚多談無義
故願說深法眾心易乖故令和合。】


「　若見大柱
　當願眾生
　離我諍心
　無有忿恨」



【二大柱者舊經云大樹梵云薩擔婆(去聲輕呼)
此云樹也薩擔婆(入聲重呼)此云柱也由茲二
物呼聲相濫古今譯殊柱有荷重之能一
舍由之而立翻此願離我能之諍忿恨何
由而生。】


「　若見叢林
　當願眾生
　諸天及人
　所應敬禮」



【三德猶叢林森聳可敬。】


「　若見高山
　當願眾生
　善根超出
　無能至頂

　見𣗥剌樹
　當願眾生
　疾得翦除
　三毒之剌
　見樹葉茂
　當願眾生
　以定解脫
　而為蔭映
　若見華開
　當願眾生
　神通等法
　如華開敷
　若見樹華
　當願眾生
　眾相如華
　具三十二
　若見果實
　當願眾生
　獲最勝法
　證菩提道
　若見大河
　當願眾生
　得預法流
　入佛智海
　若見陂澤
　當願眾生
　疾悟諸佛
　一味之法」



【十一陂澤者畜水曰陂不集諸流故願一
味。】


「　若見池沼
　當願眾生
　語業滿足
　巧能演說」



【十二說文曰穿地通水曰池沼即池也取
其盈滿引法流故亦可巧思穿鑿能有說
故。】


「　若見汲井
　當願眾生
　具足辯才
　演一切法」



【十三汲者取也辯才演法猶綆汲水。】



「　若見涌泉
　當願眾生
　方便增長
　善根無盡
　若見橋道
　當願眾生
　廣度一切
　猶如橋梁
　若見流水
　當願眾生
　得善意欲
　洗除惑垢
　見修園圃
　當願眾生
　五欲圃中
　耘除愛草
　見無憂林
　當願眾生
　永離貪愛
　不生憂怖
　若見園苑
　當願眾生
　勤修諸行
　趣佛菩提」



【無憂林者處之忘憂故。】


「　見嚴飾人
　當願眾生
　三十二相
　以為嚴好」



【三見嚴飾下二十四願所遇人物。】


「　見無嚴飾
　當願眾生
　捨諸飾好
　具頭陀行
　見樂著人
　當願眾生
　以法自娛
　歡愛不捨
　見無樂著
　當願眾生
　有為事中
　心無所樂
　見歡樂人
　當願眾生
　常得安樂
　樂供養佛
　見苦惱人
　當願眾生
　獲根本智
　滅除眾苦」



【六云獲根本智滅眾苦者若得見道無分

別根本智則斷惡道業無明故三塗苦滅
則三苦八苦亦皆隨滅死及取蘊直至金
剛後根本智則能永斷(三苦八苦等者由三塗苦滅故生老
病苦亦滅由斷此惑不造十惡業故無怨憎會苦由斷分別欲貪故無求不得苦及
愛別離苦從此唯有死及取蘊至金剛無間道根本智斷彼二苦雖有漏善法此時
猶在行苦所隨由被勝智照同法性於解脫道不待擇滅任運棄捨功歸無間上約
法相說取正體無分別智名為根本以望加行得名雖通諸位而見道金剛二處最
顯故畧舉之又有約法性以本覺為根本智以與始覺為根本故此唯約解脫道證
理時與根本[宴-女+六]合乃名獲得本覺根本從此永無死及取蘊雖斷惑證理立二道名
然同一剎那獲智亦爾是故無間道斷見修二障種時即是解脫道時斷也)。】


「　見無病人
　當願眾生
　入真實慧
　永無病惱」



【七願入真實慧永無病惱者此有二種一
約入真見道之慧斷身病之苦惱及煩惱
病謂一切惡趣諸煩惱品所有麤重是分
別起亦為身病遠因至歡喜地真見道中

一剎那斷頓證三界四諦真如身病及惑
永不復有二約金剛心慧頓斷一切諸煩
惱病及習氣隨眠證極圓滿真實勝義諸
惑永亡依上解者真實慧者即根本智但
約所滅惑苦不同耳(一約入真見道者亦有二義例同斷苦斷
身病之苦牒前所斷及煩惱病是此所斷謂一切下出所斷體麤重即是種子分別
揀於俱生亦為身病遠因者非近因故如房色過度是身病近因由貪故前即為遠
因一剎那斷者至初地中廣釋頓證三界四諦真如至十廻向中釋二約金剛心等
者即俱生也此上所轉捨依上解下結成前二也)。】


「　見疾病人
　當願眾生
　知身空寂
　離乖諍法」



【八四大乖違成病知空則永無所乖。】


「　見端正人
　當願眾生
　於佛菩薩
　常生淨信
　見醜陋人
　當願眾生
　於不善事
　不生樂著
　見報恩人
　當願眾生
　於佛菩薩
　能知恩德
　見背恩人
　當願眾生
　於有惡人
　不加其報」




【於佛菩薩能知恩德者諸佛菩薩始自發
心普緣眾生難行苦行不顧自身垂形六
道隨逐眾生見其造惡如割支體迄成正
覺隱其勝德以貧所樂法誘攝拯救見其
憍恣示迹涅槃留餘福教以濟危苦故自
頂至足從生至死皆佛之蔭斯之恩德何
可報耶得人小恩常懷大報不知恩者多
遭橫死故經云假使頂戴經塵劫身為牀
座徧三千若不傳法利眾生畢竟無能報
恩者故唯自利利人如說修行為報佛恩
耳(諸佛菩薩下文中有三初列十恩一𤼵心普彼思二難行苦行恩猶如慈母嚥
苦吐甘捨頭目髓腦國城妻子剜身千燈投形餓虎香城粉骨雪嶺亡軀如是等事
皆為眾生三不顧自身者一向為他思曾無一念自為於巳猶如慈母但令子樂自
殺不辭經云菩薩所修功德行不為自巳及他人但以最上智慧心利益眾生故迴
向四垂形六道思謂巳證滅道應受無為寂滅之樂而垂形六道徧八三塗長劫救

物人於地獄以身救贖一切眾生五隨逐眾生恩上辯橫徧六道今約長劫不捨如
子見父視父而巳無出離心如來隨之如犢逐母備將萬行隨逐救攝如須彌音徧
淨天王得隨諸眾生永流轉生死海解脫門六見其造惡如割支體即大悲深重恩
故善財童子謂無憂德神云聖者譬如有人唯有一子愛念情至忽見被人割截支
體其心痛切不能自安菩薩摩訶薩亦復如是見諸眾生造煩惱業墮三惡趣受種
種苦心大憂惱若見眾生起身語意三種善業生人天趣受身心樂菩薩爾時生大
歡喜今畧舉悲深喜亦深故七迄成正覺隱其勝德者即隱勝彰劣恩十蓮華藏塵
[婁*殳]相海滴難稱無盡之德並隱不彰但云百劫修成三十二相三十四心斷見修惑
五分法身覺樹初圓如老比丘同五羅漢故法華中脫珍御服著弊垢衣執除糞噐
徃到子所八以貧所樂法誘攝拯救即隱實施權恩圓頓一乘隱而不說乃以三乘
人天小法教化眾生此上二句即淨名經第三香積品中彼諸菩薩問維摩詰今世
尊釋迦牟尼以何說法維摩詰言此土眾生剛強難化故佛為說剛強之語以調伏
之言是地獄是畜生是餓鬼是諸難處是愚人行是身邪行是身邪行報等乃云如
是剛強難化眾生故以一切苦切之言乃可入律彼諸菩薩聞說是巳皆曰未曾有
也如世尊釋迦牟尼佛隱其無量自在之力乃以貧所樂法度脫眾生斯諸菩薩亦

能勞謙以無量大悲生是佛土九見其憍恣示跡涅槃者示滅生善恩故法華經云
若佛久住於世薄福之人不種善根貧窮下賤貪著五欲入於憶想妄見網中若見
如來常住不滅便起憍恣而懷猒怠不能生難遭之想恭敬之心是故如來以方便
說比丘當知諸佛出世難可值遇乃至云斯眾生等聞如是語必當生於難遭之想
心懷戀慕渴仰於佛便種善根四十七經有涅槃佛事與此大同十留餘福教以濟
危苦者即悲念無盡恩謂世尊同人中壽應壽百年留二十年福以庇未法弟子大
集月藏分第十卷云悲愍眾生故捨壽第三分令我法海滿洗浴諸天人假使毀禁
戒悉住不退地若有撾打彼即為打我身若有罵辱者則為毀辱我又云留白毫之
福以覆弟子言留教者即三藏八藏廣益眾生依之修行皆得成佛形像塔廟乃至
舍利一興供養千返生天等故自頂至足下結成恩重得人下引經證成共引三經
初即涅槃第二十八二不知恩者即此經四十八隨好品故經云下三引他經先一
偈具足經文唯自利下取意引彼亦一偈云唯有傳持正法藏宣揚教理施羣生修
習一念契真如即是真報如來者會意可知)。】


「　若見沙門
　當願眾生
　調柔寂靜
　畢竟第一」



【沙門此云止息畢竟止息唯大涅槃。】



「　見婆羅門
　當願眾生
　永持梵行
　離一切惡
　見苦行人
　當願眾生
　依於苦行
　至究竟處
　見操行人
　當願眾生
　堅持志行
　不捨佛道
　見著甲冑
　當願眾生
　常服善鎧
　趣無師法」



【世之甲冑隨於師旅進忍甲冑趣於無師。】


「　見無鎧仗
　當願眾生
　永離一切
　不善之業
　見論議人
　當願眾生
　於諸異論
　悉能摧伏
　見正命人
　當願眾生
　得清淨命
　不矯威儀」



【能離五邪方為正命謂一詐現奇特二自
說功德三占相吉凶四高聲現威令他敬
畏五為他說法行此五事若為利養皆邪
命也第三句通願離五第四句但離初一
(能難五邪者即智論二十二其第五名稱說計得供養以動人心前四全同)。】


「　若見於王
　當願眾生
　得為法王
　恒轉正法
　若見王子
　當願眾生
　從法化生
　而為佛子

　若見長者
　當願眾生
　善能明斷
　不行惡法
　若見大臣
　當願眾生
　恒守正念
　習行眾善」



【明斷方稱長者守王正法始曰大臣。】


「　若見城郭
　當願眾生
　得堅固身
　心無所屈
　若見王都
　當願眾生
　功德共聚
　心恒喜樂
　見處林藪
　當願眾生
　應為天人
　之所歎仰」



【第七若見城郭下二十二願到城乞食時
願初三總處王都則賢達輻輳林藪則眾
德攸歸。】


「　入里乞食
　當願眾生
　入深法界
　心無障礙
　到人門戶
　當願眾生
　入於一切
　佛法之門
　入其家已
　當願眾生
　得入佛乘
　三世平等」



【次三入家未入則諸家差別入已唯一無
多如入佛乘無二三也。】


「　見不捨人
　當願眾生
　常不捨離
　勝功德法

　見能捨人
　當願眾生
　永得捨離
　三惡道苦
　若見空鉢
　當願眾生
　其心清淨
　空無煩惱
　若見滿鉢
　當願眾生
　具足成滿
　一切善法
　若得恭敬
　當願眾生
　恭敬修行
　一切佛法
　不得恭敬
　當願眾生
　不行一切
　不善之法
　見慙耻人
　當願眾生
　具慙耻行
　藏護諸根
　見無慙耻
　當願眾生
　捨離無慙
　住大慈道」



【次八乞食得不。】


「　若得羙食
　當願眾生
　滿足其願
　心無羡欲
　得不羙食
　當願眾生
　莫不獲得
　諸三昧味
　得柔輭食
　當願眾生
　大悲所熏
　心意柔輭
　得麤澀食
　當願眾生
　心無染著
　絕世貪愛
　若飯食時
　當願眾生
　禪恱為食
　法喜充滿
　若受味時
　當願眾生
　得佛上味
　甘露滿足
　飯食已訖
　當願眾生
　所作皆辦
　具諸佛法」




【次七得食正食。】


「　若說法時
　當願眾生
　得無盡辯
　廣宣法要」



【後一食訖說法亦為報施主之恩也其中
云藏獲諸根者瑜伽名善守根門淨名云
所見色與盲等乃至云知諸法如幻相是
也(瑜伽名善守根門者即第二十三論云云何根律儀謂如有一能善安住密護
根門防守正念乃至廣說云何名為密護根門謂防守正念常委正念乃至防護意
根及正修行意根律儀等淨名云所見色等者即迦葉章令迦葉以空聚想入於聚
落所見色於盲等所聞聲於響等所嗅香與風等所食味不分別受諸觸如智證知
諸法如幻相無自性無他性本自不然今則無滅等是故藏護諸根則不犯塵境成
六自在王豈為六賊所劫奪耶)。】


「　從舍出時
　當願眾生
　深入佛智
　永出三界
　若入水時
　當願眾生
　入一切智
　知三世等
　洗浴身體
　當願眾生
　身心無垢
　內外光潔
　盛暑炎毒
　當願眾生
　捨離眾惱
　一切皆盡

　暑退涼初
　當願眾生
　證無上法
　究竟清涼」



【第八從舍出下還歸洗浴時節炎涼五願
可知。】


「　諷誦經時
　當願眾生
　順佛所說
　總持不忘
　若得見佛
　當願眾生
　得無礙眼
　見一切佛
　諦觀佛時
　當願眾生
　皆如普賢
　端正嚴好
　見佛塔時
　當願眾生
　尊重如塔
　受天人供
　敬心觀塔
　當願眾生
　諸天及人
　所共瞻仰
　頂禮於塔
　當願眾生
　一切天人
　無能見頂
　右繞於塔
　當願眾生
　所行無逆
　成一切佛
　繞塔三帀
　當願眾生
　勤求佛道
　心無懈歇
　讚佛功德
　當願眾生
　眾德悉具
　稱歎無盡
　讚佛相好
　當願眾生
　成就佛身
　證無相法」



【第九諷誦下習誦旋禮時有十願右者順
義故普耀經第二亦云菩薩降神趣右脇

者所行無逆故佛功德者謂如來十力等。】


「　若洗足時
　當願眾生
　具神足力
　所行無礙
　以時寢息
　當願眾生
　身得安隱
　心無動亂
　睡眠始寤
　當願眾生
　一切智覺
　周顧十方」



【第十若洗足下寤寐安息時三願一切智
覺者非唯三世齊明抑亦十方洞曉一日
始終既爾餘時類然。】

「佛子若諸菩薩如是用心則獲一切勝妙功
德一切世間諸天魔梵沙門婆羅門乾闥婆
阿修羅等及以一切聲聞緣覺所不能動。」

【第三佛子若諸菩薩下結歎因所成益若
能如上為善用心若此用心則內德齊圓
外不能動心遊大智故人天不能動心冠
大悲故二乘不能動不動有二一修行時
此等不能惑亂故二不希彼故。】

大方廣佛華嚴經䟽鈔會本第十四之二

音釋

盥
(古玩切澡手也)。
坌
(蒲悶切塵塕也)。
陂
(彼為切澤也)。
藪
(音叟)。
鎧
(苦改
切甲也)。
矯
(居夭切詐也)。
澀
(色立切)。
寢
(七稔切臥也)。
寤
(五故切寐
覺也)。
綆
(古杏切井索也)。
輻輳
(輻方六切輳千候切)。
䰂
(此宰切䰂髻也)。

大方廣佛華嚴經䟽鈔會本第十四之三　滅三
唐于闐國三藏沙門實叉難陀　譯
唐清涼山大華嚴寺沙門澄觀撰述

「賢首品第十二」

【初來意者夫行不虛設必有其德既解行
圓妙必勝德難思收前行願成信德用故
次來也又前智首舉果徵因文殊廣顯其
因略標其果云獲一切勝妙功德故問賢
首今廣斯言是以偈初躡前起後(夫行不虛設者
此有二來意初對前行以成今德後又前智首下廣前所成之德故次來也)二
釋名者謂體性至順調善曰賢吉祥勝德
超絕名首即以此名菩薩演說此法賢即
是首賢首之品以當賢位之初攝諸德故
偏舉賢名。

三宗趣者於信門中成普賢行德而自在

莊嚴無方大用建立眾生通貫始終該攝
諸位以為其宗令起圓融信行成位德用
而為意趣(令起圓融等者天台智者依此一品立圓頓止觀止觀第一云
此菩薩聞圓法起圓信直圓行住圓位以圓功德而自莊嚴以圓力用建立眾生今
宗即圓法意趣有五一信即起圓信二行三位四德五用皆以上圓融貫之彼釋聞
法云謂聞生死即法身煩惱即般若結業即解脫雖有三名而無三體雖是一體而
立三名是三即一相其實無有異法身究竟般若解脫亦究竟般若清淨餘亦清淨
解脫自在餘亦自在聞一切法亦復如是是名聞圓法云何起圓信信一切法即空
即假即中無一二三而一二三無一二三是遮一二三而一二三是照一二三無遮
無照直入中道皆究竟清淨自在聞深不怖聞廣不疑聞非深非廣意而有勇是名
圓信云何行圓行一向專求無上菩提不餘趣向三諦圓修不為無邊所寂不為有
邊所動不動不寂直入中道是名圓行其位德用之圓全引今經若自取當經聞圓
即聞上同時具足等十種玄門及依正無礙等依此起信即是圓信其圓行等並廣
如前說今此一品多廣圓德用耳)。】

「爾時文殊師利菩薩說無濁亂清淨行大功

德巳欲顯示菩提心功德故以偈問賢首菩
薩曰。」

【四釋文者文有三分初文殊發起次賢首
廣說三十方現證今初分二初經家敘述
二正明發起二段各有結前生後今初先
結前巳說順違皆順客塵不能濁其心悲
智雙游萬境不能亂其慮是曰清淨行矣
大功德者即前所成之果後欲顯示下生
後文含始終約終則顯示信滿菩提心殊
勝功德廣具五位因行盡故約始但於生
死誓證菩提萬德攸依故今顯示。】

「我今巳為諸菩薩說佛性修清淨行仁亦當
於此會中演暢修行勝功德。」

【二偈正發起中前半結前偈文窄故略無
所成之德後半勸說令說修行之德則與

長行文有影略(則與長行等者長行起後但起𤼵心偈中起後但起
修行故二處起後互為影略就結前中長行有大功德無佛徃修偈有徃修復闕功
德亦是影略)。】

「爾時賢首菩薩以偈答曰。」

【第二時賢首下賢首廣說於中先緫標舉
以偈答者此略有二一少言攝多義故二
美詞讚說令淨信故以始德該終散說難
盡故顯此勝妙之功德故。】

「善哉仁者應諦聽彼諸功德不可量我今隨
力說少分猶如大海一滴水。」

【第二正顯偈詞有三百五十九頌半大為
三分初四頌謙讚許說分次三百四十六
偈半正說勝德分三九偈校量勸持分初
中分二初偈緫明前半讚問勸𦗟後半謙
巳少說海喻次下當明。】


「若有菩薩初發心誓求當證佛菩提彼之功
德無邊際不可稱量無與等。

何況無量無邊劫具修地度諸功德十方一
切諸如來悉共稱揚不能盡。

如是無邊大功德我今於中說少分譬如鳥
足所履空亦如大地一微塵。」

【後三開章以發心之德況出修行巧顯深
廣於中初偈舉發心章次偈況出修行章
初心祈於當證德巳叵量況長時入位徧
修故多佛不能盡說後偈許說分齊前半
法說如是者雙指發心修行下文具顯故
前文雙問故後半喻明然有二意一顯喻
少分謂發心行德如太空大地所說者陿
如足履一塵二密喻不異謂鳥足之空不
異太空微細之塵不殊大地故比略說義

無不周若廣若略皆無邊故出現品云如
鳥飛虗空經於百年巳經過處未經過處
皆不可量何以故虛空無邊際故等彼就
果行此就因德然普賢行德似同佛果是
故皆以虛空為量上下文中皆同此說(後三
開章下此段有二先正釋經文)此初發心與下文十住初
發心住及發心功德品各何別耶此中發
心該於初後取其成德乃是信終取其為
本乃在初發雖如輕毛功歸初簣故十住
初發即是此終成彼初發此終能為發彼
是所發此正是發起之發義兼開發彼是
開發之發義兼發起其發心品正顯十住
初心之功德耳以斯甄別非無有異故瓔
珞云發心住者是人始從具縛未識三寶
乃至值佛菩薩教法中起一念信便發菩

提心既云始從凡夫最初發心明知此中
發心該於初後(以斯甄別者此中異下二處之文故纓絡云下證成
𤼵心通始義也彼經第二初釋經義云佛子𤼵心住者是人始從具縛凡夫未識三
寶聖人未識好惡因之與果一切不識不解不知佛子從不知始於凡夫地值佛菩
薩教法之中起一念信便𤼵菩提心是人爾時住前名信相菩薩亦名假名字菩薩
其人略行十心所謂信心進心念心定心慧心戒心廻向心護法心捨心願心又云
佛子𤼵心住是上進分善根人若一劫二劫乃至一恒二恒佛所行十信心信三寶
常住等明知此中𤼵心該於初後者具縛未識初𤼵為始而一劫二劫修行方得初
住住前但名信相菩薩居然通始終也)問此既是初何得乃
具後諸行位及普賢德耶古德釋此略有
二門一行布次第門謂從微至著從淺至
深次第相乘以階彼岸如瓔珞仁王起信
瑜伽等說二圓融通攝門謂一位即具一
切位等如此經所說亦如大品等中一行
具一切行此中有二門一緣起相由門二

法界融攝門前中普攬一切始終諸位無
邊行海同一緣起為普賢行德良以諸緣
相望略有二義一約用由相待故有有力
無力義是故得相收及相入也二約體由
相作故有有體無體義是故得相即及相
入是也此經之中依斯義故行位相收緫
有四說一或始具終如此門中具一切行
位普賢德海者是也二或終具始並在十
地位後如下文十定十通等說三或諸位
齊收並在十住等一一位中各收一切悉
至究竟如下文十住十行等說四或諸位
皆泯行德顯然如離世間品說二法界融
攝門者謂此諸位及所修行皆不離普賢
無盡法界然此法界圓融無限隨在一位
即具一切今在信門收無不盡下諸位中

皆具一切者並準此釋(如下文十定十通等說者定通二品
義該始終故等者等取十忍下經十忍之中有音聲順忍等謂約五忍明義七八九
地得於無生巳過信順況於等覺今明等覺有音聲等故是攝初十住十行等說者
謂位位滿處皆成佛故一住若不[(冰-水+〡)*ㄆ]諸住云何說得位滿成佛故十住後有灌頂住
海幢灌頂之後便說佛故如離世間品說者離世間品具二千行法如次配於住行
而不存其位名但有與位相應之行故)問下發心功德品亦
說初心具無邊德與此何別答此據行首
信門所具彼約行本菩提心具問約法相
收是則可爾約人修行豈十千劫修信纔
滿即得如此無邊德海答以法是圓融具
德法故若諸菩薩行此法行是彼所收或
無量劫或無定限十千劫言非此所說如
下善財童子及兜率天子等所行所得並
是其人不同行布次第教中之所說也又
十千劫乃是一經瓔珞但言一劫二劫此

經縱有行布亦皆圓融(又十千劫乃是一經是即仁王經此
經縱有行布下三通伏難謂有難言如上所說既有行布此與諸經復云何異故今
答云行布乃是圓融之行布耳)亦有引此下文證成此信
乃是捨異生性成就聖性出無明地生如
來家以有則獲灌頂而升位等非是信故
若爾初地豈得灌頂升位等耶若云展轉
進入佛地何以不得始自於信展轉入耶
若許從信展轉入者何以要判此乃捨凡
入聖下文自有十地之會此中尚隔住行
向等判為入地乃孟浪之談下發心品亦
判為初地發心義同此會(亦有引此下第二傍序異說即
安國法師於中有三初正立意明此中𤼵心是初地證𤼵心非信成就𤼵心以其作
用殊勝非地前故以有則獲灌頂而昇位等下引文證成而言等者彼有十義以證
此中非信成就謂一以說斷除疑網出愛流便得堅固不壞心故以若未入聖何以
度疑若是凡夫何能不壞入見諦者乃能度疑信不壞故二若未入地不應得有常

持戒故三不應云生如來家故四凡夫不得身語意業常無失故五不應則獲功德
法性身故六不應云則獲十地十自在故七不應則獲灌頂而昇位故八不應云則
身充徧於虛空故九何以菩薩具智慧故十信大乘者猶為易能信此法倍更難故
豈有凡法難於聖法故知此品正教捨凡展轉乃至進入佛地今䟽文中略引彼證
故致等言是其一意若爾巳下辨非文有五段初正以其所引難其所立但難其一
餘九例知謂既十地中方得灌頂縱是初地豈得灌頂若云展轉下二順設彼救反
以成立若許從信下三假縱彼救結破彼立下文自有下四廣引文證顯彼立非孟
浪者出莊子巳見華藏品下𤼵心品下五例破後文所立非理以彼下文亦判彼品
為初地𤼵心故此既不立彼居然非)問下云無量億劫勤修
學得是無上菩提智斯則非一生也亦非
十千以為無量通斯難者應有二義一此
約行布展轉義故二約圓融展促無礙故
如上所辨故善財見仙人執手一一佛所
經無量劫故脩短難思特由於此故賢首
菩薩云信大乘者猶為易能信此法倍更

難以初心即具一切功德故難信也(問下云下
第三引妨會宗於中有二先問即此品文安國堅執屬證𤼵心經多劫故非是初心
一生故也亦非十千以為無量遮救自義況有救云無量即十千故)。】

「菩薩發意求菩提非是無因無有緣於佛法
僧生淨信以是而生廣大心。」

【第二菩薩發意下正明發心修行勝德文
分為五初五頌發心行相二信為道元下
略示勝能三若常信奉下所具行位四或
有剎土下無方大用五一切如來下喻況
玄旨然此五段初一顯正發心後四發心
之德第三亦兼修行此及後二皆修行之
德(第三亦兼修行者以所具行位行即修行故位即亦是修行之德故云此及後
二皆修行之德)今初發心行相中初偈緫標餘文
別顯瑜伽菩薩地明發心有五種相一自
性二行相三所緣四功德五最勝今文五

偈具之謂發意即是正願為發心自性也
希求菩提及下作有情義利即行相也菩
提三寶有情皆有所緣能攝一切菩提分
法為其功德不求五欲等反顯菩薩所求
最勝(瑜伽等者䟽文有二先釋科文行相之言便引瑜伽明具五義而行相為
總故為科目)言因緣者謂親能發起求大菩提
曰因假之助發為緣因即自性住性內熏
之力緣即習所成性又上二皆因善友及
境外熏為緣瑜伽云由有四因四緣四力
菩薩發心四因者一種性具足二頼佛菩
薩善友攝受三多起悲心四長時猛利難
行苦行無所怯畏四緣者一見聞佛神變
威力二聞法微妙三見法欲滅四見生受
惑業苦四力者一自力二他力三因力以
宿習故四加行力謂於現法親善聞法修

善加行故若具上因緣及初三二力當知
不退若因二四力心不堅固今經即初及
三也又起信論智印經有七因緣如彼應
知下別顯中以三因四緣攝上諸義三因
者謂信悲智四緣者三寶眾生(初中因緣之外更加
四力緣謂見聞境界因謂內心𤼵起力謂有所幹能然即前四因正望𤼵心以明力
用自力即從種性因𤼵他力即是善友所攝因力即是多起悲心加行力即長時苦
行又四力成就即名為因親能𤼵故今經即初及三者文中無人勸故不言因加行
故又起信下論云信成就𤼵心者依何等人修何等行得信成就堪能𤼵心所謂依
不定聚眾生有熏習善根力故信業果報能起十善猒生死苦欲求無上菩提得值
諸佛親承供養修行信心經一萬劫信心成就故諸佛菩薩教令𤼵心或大悲故能
自𤼵心或因正法欲滅以護法因緣故能自𤼵心如是信心成就得𤼵心者入正定
聚畢竟不退名住如來種中正因相應若有眾生善根微少等未經萬劫於中遇緣
亦有𤼵心所謂或見佛色相而𤼵其心一或因供養眾僧而𤼵其心（二）或因二乘之
人教令𤼵心（三）或學他𤼵心（四）如是等𤼵心者悉皆不定遇惡因緣或便退失墮二

乘地智印經中亦同此)今文中後半緫以信智因緣
三寶境信謂於實德能深忍樂欲心淨為
性故云淨信然實謂一切事理德謂三寶
淨德能謂世出世善有其力能今法寶中
已攝初後亦三寶中皆具此三體實具德
大用救生故大者智心求大菩提廣者悲
心廣濟含識翻彼二乘小陿心也(信謂於實德等
者唯識第六云云何為信於實德能深忍樂欲心淨為性對治不信樂善為業（此總明界）
然信差別略有三種一信有實謂於諸法實事理中深信忍故二信有德謂於三寶
真淨德中深信樂故三信有能謂於一切世出世善深信有力能得能成起希望故
釋曰實德能三即信依處忍樂欲三如次配之言能得能成者信已及他今得後成
又無為得有為成故論云由斯對治彼不信心愛樂證修世出世善釋曰上釋信業
下欲揀別故又問答論云忍謂勝解此即信因樂欲謂欲即是信果確陳此信自相
是何（問也）豈不𨗁言心淨為性此猶未了彼心淨言若淨即心應非心所若令心淨慚
等何別心俱淨法為難亦然釋曰此中三難初持業釋次依主釋後鄰近釋言為難

亦然者同前慙等何別亦是心王俱時法故論曰此性澄清能淨心等以心勝故立
心淨名如水清珠能清濁水慙等雖善非淨為相此淨為相無濫彼失又諸染法各
別有相唯有不信自相渾濁復能混濁餘心心所如極穢物自穢穢他信正翻彼故
淨為相也（正義竟）有說信者愛樂為相應通三性體應即欲又應苦集非信所緣（此破小乘
上座郭也）有執信者隨順為相應通三性即勝解欲若印順者即勝解故若樂順者即是
欲故離彼二體無順相故（此破大乘𤼵師）由此應知心淨是信（結也）然今䟽文略引標釋義巳
周󵗸今法寶下以論配經復有二意一者別配謂法有事理即是初實也法有理行
即出世善等故是後能故云今法寶中已攝初後亦三寶中皆具此三者義以前三
通於三寶如文可知次大者下釋下句也)。】

「不求五欲及王位富饒自樂大名稱。」

【別中初半偈揀去偏偽謂攝眷屬過所不
能染故文中不求五事求即過故一若求
人天五欲此能長貪多是鬼因二求王位
長瞋多地獄因三求富饒長癡是畜生因
實通三塗各從多說四求自樂是二乘因

五求大名稱若勝負心是脩羅因若我慢
心是外道因又以理求樂是人天因為王
攝屬是魔羅因有二乘心目之為偏有餘
心者名之為偽(初半偈揀去偏偈者即天台止觀中意然有二文一
當第五卷明十法成乗中有真正𤼵菩提心故云揀去偏偈故下䟽云有二乘心者
目之為偏等二者第一卷中明有五略謂𤼵大心修大行感大果裂大網歸大處今
即第一𤼵大心中文然彼復分為三初方言次揀非後顯是方言易了今將不求一
行當彼揀非也餘文即當顯是今初彼文云道亦有通有別今亦揀之略為其十若
心念念專貪嗔癡攝之不還拔之不出日增月甚起上品十惡如五扇提羅者此𤼵
地獄心行火途道（一）若其心念念欲多眷屬知海吞流如火焚薪起中諦十惡如調
達誘眾者此𤼵畜生心行血塗道（二）若其心念念欲得名聞四遠八方稱揚歎詠內
無實德虛比賢聖起下品十惡如摩揵提者此𤼵鬼心行刀塗道（三）若其心念念欲
勝於彼不耐下人輕他珍已如鵄高飛下視人物而外揚仁義禮智信起下品善心
行阿修羅道（四）若其心念念欣世間樂安其臭身恱其癡心此起中品善心行於人
道（五）若其心念念知三惡苦多人間苦樂相間天上純樂為天上樂閉六根不出六

塵不入此起上品善心行於天道（六）若其心念念欲大威勢身口意業纔有所作一
切弭從此發欲界主心行磨羅道（七）若其心念念欲得利智辯聰高才勇哲鑒達六
合十方顒顒此𤼵勝智心行尼揵道（八）若其心念念五塵六欲外樂盖微三禪之樂
由如石泉其樂內熏此𤼵梵心行色無色道（九）若其心念念知善惡輪環凡夫耽湎
賢聖所訶破惡由淨慧淨慧由淨禪淨禪由淨戒尚此三法如飢如渴此𤼵無漏心
行二乘道（十）若心若道其非甚多略舉十耳（結）今䟽欲具此十非故於經文委曲而
取耳䟽文中分二先總明即瑜伽意後文中不求五事下正釋經文配成十非然不
必全爾故致多言以隨一煩惱有三塗因故又但取意略明但尋上引䟽文居然易
了但人天因含其三界一人二欲天三上二界餘文可知有二乘下結成即前九為
偽後一為偏也)。】

「但為永滅眾生苦利益世間而發心常欲利
樂諸眾生莊嚴國土供養佛。

受持正法修諸智證菩提故而發心深心信
解常清淨恭敬尊重一切佛於法及僧亦如
是至誠供養而發心。


深信於佛及佛法亦信佛子所行道及信無
上大菩提菩薩以是初發心。」

【後三偈半直顯真正別釋因緣於中初偈
悲因下救嚴土供佛亦為調生故滅苦是
悲利樂是慈次一偈半大智上供上二不
二為真正發心後偈緫結成信兼信因行
其中對上四因四緣可以意得(其中對上等者深心
信解及深信諸佛及佛法即第一種性具足因恭敬尊重一切佛即第二頼佛菩薩
攝受因以恭敬故但為永滅眾生苦即第三多起悲心也常欲利樂諸眾生莊嚴國
土供養佛即第四長時猛利難行苦行也四因具矣言四緣者恭敬尊重一切佛者
以見聞神變威力故即第一緣受持正法修諸智者以聞法微妙故即第二緣又受
持正法者見法欲滅故即第三緣但為永滅眾生苦者即見生受惑業苦是第四緣
見苦即緣長悲即因故雖一文因緣具足此中四力不具故不會之)又上從
不求五欲下即顯信心之德故瓔珞經云
修十信心須具十德今文並具但不次耳

一遭苦能忍即前反顯二正顯中初二句
即慈悲深厚三次句及莊嚴國土即修習
善根謂利他善及淨土因故四有三字即
供養諸佛五受持一句志求勝法六證菩
提故即求佛智慧七一句即深心平等八
次二句即親近善友九次二句即心常柔
和謂至誠供養柔和善順於佛法故十有
二句即愛樂大乘十德備矣(又上從不求五欲下重解
經文以上來所釋叅古德意此下一向新意不千舊解文自有五（一）約信德經文五
偈應分為二初一偈標信發心後四偈彰信之德今文並具等者彼經次云一親近
善友二供養諸佛三修習善根四者志求勝法五心常柔和六遭苦能忍七慈悲深
厚八深心平等九愛樂大乘十求佛智慧四有三字者以供養佛字全同故)又
此十德即求菩提之意下經休舍云欲教
化調伏一切眾生盡無餘故發菩提心等
(又此十德下二明菩提意而云𤼵菩提心等者彼廣有文略舉十四廣結無邊今但

舉一以等十三謂二欲承事供養一切諸佛悉無餘故𤼵菩提心其悉無餘下八字
一一皆有三欲嚴淨一切諸佛國土四欲護持一切諸佛正教五欲成滿一切如來
誓願六欲徃一切諸佛國土七欲入一切諸佛眾會八欲知一切諸佛世界中諸劫
次第九欲知一切眾生心海十欲知一切眾生根海十一欲知一切眾生業海十二
欲知一切眾生行海十三欲滅一切眾生煩惱海十四欲拔一切眾生煩惱習氣海
悉無餘故𤼵菩提心善男子以要言之菩薩以如是等百萬阿僧祗方便行故𤼵菩
提心善男子菩薩行普入一切法皆證得故普入一切剎悉嚴淨故是故善男子嚴
淨一切世界盡我願乃盡拔一切眾生煩惱習氣盡我願乃滿釋曰上皆菩提心所
為也對今經文可以意得)又末後偈初句即自性住佛
性以信心佛眾生無差別故方是真法可
謂深信次句即引出佛性後句即至得果
性(又末後下三約佛性即隨難重顯種性具足三佛性義即佛性論第二卷第三
顯體分三因品論云復次佛性體有三種三性所攝義應知三種者所謂三因三種
佛性三因者一應得因二加行因三圓滿因初即二空所顯真如由此應得菩提心
乃至道後法身故二加行因者謂菩提心由此心故得三十七品十度十地乃至道

後法身三圓滿因者即加行因由此故得一切圓滿三種佛性者應得因中具有三
性一住自性性二引出性三至得果性釋曰住自性者謂道前凡夫位引出性者從
𤼵心已上窮有學聖位至得果性者無學聖位)又文有四弘可以
意得(又文有四弘等者四約四弘也文中不求五欲等即顯煩惱無邊誓願斷
但為永滅眾生苦即眾生無邊誓願度受持正法修諸智即法門無盡誓願學證菩
提故即佛道無上誓願成)又上云深心信解常清淨者
與理相應方曰深心若昔染今淨淨則有
始始即必終非常淨也信煩惱即菩提方
為常淨由稱本性而發心故本來是佛更
無所進如在虛空退至何所慨眾生之迷
此起同體大悲悼昔不知誓期當證有悲
故不為無邊所寂有智故不為有邊所動
不動不寂直入中道是謂真正發菩提心
(又上云等下五結歸真正先顯真正菩提心體有其三意初約三心菩提二約三觀
三約四弘今初明大智心次慨眾生迷此下大悲心後悼昔不知下大願心即菩提

心燈大悲為油大願為炷大智為光光照法界故上如次即直心大悲心深心也二
約三觀者悲願為假觀前大智心中直明本性清淨即是空觀煩惱即菩提本來是
佛即中道觀三約四弘者初通立理以是圓教四弘故稱性明之次信煩惱即菩提
下別顯四弘初即煩惱無邊誓願斷二由稱本性而𤼵心故下即佛道無上誓願成
三慨眾生迷此下眾生無邊誓願度四悼昔不知下法門無盡誓願學此明四弘即
指上四弘上但指文今將深心之言會通此四令圓妙耳有悲故下二正結歸謂上
雖多義不出悲智故今結之即結上䟽文及經耳故止觀第五明十法成乘中第二
真正𤼵菩提心云既深識不思議境一苦一切苦自悲昔苦起惑耽湎乃至云思惟
彼我鯁痛自他即起大悲興兩誓願眾生無邊誓願度煩惱無邊誓願斷眾生雖如
虛空誓度如空之眾生雖知煩惱無所有誓斷無所由之煩惱（上二空觀）雖知眾生甚多
而度多多之眾生雖知煩惱無邊底而斷無邊底之煩惱（暇稱）雖知眾生如佛而度如
佛之眾生雖知煩惱如實相而斷如實相之煩惱（中觀）何者若但拔苦因拔苦果此誓
雜毒故須觀空若偏觀空則不見眾生可度是名著空者諸佛所不化若偏見眾生
可度即墮愛見大悲非解脫道今則非毒非偽故名為真非空邊非有邊故名為正
如鳥飛空終不住空雖不住空跡不可尋雖空而度雖度而空是故誓與虛空共鬪

故名真正𤼵菩提心釋曰此上釋須三觀所以又云又識不思議心一樂心一切樂
心我及眾生昔雖求樂不知樂因如執瓦礫謂如意珠妄指螢光呼為日月今方始
解故起大悲興兩誓願謂法門無盡誓願知無上佛道誓願成雖知法門永寂如空
誓願修行永寂雖知菩提無所有無所有中吾故求之（上即空觀）雖知法門如空無所有
而有誓願畫繪莊嚴虛空雖知佛道非成所成如空中種𣗳使得華果（名假觀也）雖知法
門及佛果非修非不修非證得非不證得以無所證而證而得（中觀）是名非偽非毒名
之為真非空非愛見名之為正如是慈悲誓願與不思議境智非前非後同時俱起
慈悲即智慧智慧即慈悲無緣無念普覆一切任運拔苦自然與樂不同毒害不同
但空不同愛見是名真正𤼵菩提心釋曰但觀上所引之文䟽文居然易了即撮其
大意而為此䟽顯經深玄然此經上下菩提心義文理淵博見其撮略故取而用之
引而證之)。】

「信為道元功德毋長養一切諸善法斷除疑
網出愛流開示涅槃無上道。」

【第二信為道元下七頌略示勝能於中初
一頌緫標次五頌別釋後一頌緫結今初

初句又標道有二義一果所謂菩提涅槃
二因謂三賢十聖乘一直道元亦二義一
本義菩提本故其猶滔滔之水始於濫觴
二首義元者善之長也即一因之初功德
二義通因及果毋有二義生長養育下三
句共釋初句長養即毋二義亦道元義一
切善法及第二句即因功德第三一句即
果功德無上道者即大菩提由信長善得
此菩提由信斷疑出愛成涅槃證不信身
心如來知見豈能開示菩提涅槃(一本義等者意
以本義為果德元首義為因德元耳言元者善之長也即周易乾卦文言釋乾元亨
利貞四德云元者善之長也亨若嘉之會也利者義之和也貞者事之幹也君子體
仁足以長仁嘉會足以合禮利物足以和義貞固足以幹事君子行此四德者故曰
乾元亨利貞今但用其一字義耳不信身心下反成上義知見相為菩提知見性為
涅槃故法華論釋開佛知見為無上義謂雙開菩提涅槃)。】


「信無垢濁心清淨滅除憍慢恭敬本亦為法
藏第一財為清淨手受眾行。

信能惠施心無恡信能歡喜入佛法信能增
長智功德信能必到如來地。

信令諸根淨明利信力堅固無能壞信能永
滅煩惱本信能專向佛功德。

信於境界無所著遠離諸難得無難信能超
出眾魔路示現無上解脫道。

信為功德不壞種信能生長菩提樹信能增
益最勝智信能示現一切佛。」

【次信無垢濁下別顯中有二十句一句辨
一勝能一心淨為性故能翻不信濁二信
理普敬故翻憍慢三十藏之內信即是藏
七聖財中信為第一四信手受取奉行五
信財如夢故無所恡六智論云佛法大海

信為能入七增福智因八到二嚴果九十
五根五力各在初故十一信本無惑方斷
惑根十二若向餘德不名淨信十三信境
本空故無所著十四正信之人不生八難
十五非不正信十六正信解脫十七成不
壞本十八為菩提根十九增佛勝智二十
究竟見佛謂信自已心自佛出現信外諸
佛諸佛現前故下經云一切諸佛從信心
起。】

「是故依行說次第信樂最勝甚難得譬如一
切世間中而有隨意妙寶珠。」

【三是故下一偈緫結勝能前法後喻信樂
者信三寶性已於方便諸度求欲修行信
樂二字是菩薩正意由此二故於諸行有
能故名最勝非佛不信故云難得喻如意

珠略有五義一勝義法寶中王故二希義
非佛輪王餘無有故三淨義能清不信濁
故四貴義出位行寶等不可盡故五蘊義
蘊眾德物無障礙故(喻如意珠等者取與信相應義耳若準寶
性論寶有六義頌云真實一世希有（二）明淨（三）及勢力（四）能莊嚴世間（五）最上不變
等（六）今此勝義攝真實最上二義餘四則同四即勢力五即莊嚴或無莊嚴加此蘊
義然䟽五義皆言含法喻思之可知)。】

「若常信奉於諸佛則能持戒修學處若常持
戒修學處則能具足諸功德。

戒能開發菩提本學是勤修功德地於戒及
學常順行一切如來所稱美。

若常信奉於諸佛則能興集大供養若能興
集大供養彼人信佛不思議。」

【第三若常信奉下五十頌半廣明信中所
具行位然有二意一行布二圓融古約圓

融故名信中所具於中三初明所具行次
辨所具位三結歎功德今初八頌半分二
先五頌明信三寶以成諸行後三頌半明
信展轉以成諸行前中初三頌信佛成行
初二句標章持戒惡止也修學處善行也
瑜伽云既發心已應於七處修學故名學
處謂一自利處二利他處三真實義處四
威力處五成熟有情處六成熟自佛法處
七無上正等菩提處次一偈半雙顯二德
若不持戒尚不能得疥癩野干之身況於
菩提戒止妄非則性淨菩提開發因果功
德皆依學處而生故云地也(尚不能得等者即薩遮尼
揵子經第四)後一偈別明成供養行謂財法供
養故云大也。】

「若常信奉於尊法則聞佛法無厭足若聞佛

法無厭足彼人信法不思議。」

【次一信法。】

「若常信奉清淨僧則得信心不退轉若得信
心不退轉彼人信力無能動。」

【後一偈信僧文並可知。】

「若得信力無能動則得諸根淨明利若得諸
根淨明利則能遠離惡知識。

若能遠離惡知識則得親近善知識若得親
近善知識則能修習廣大善。

若能修習廣大善彼人成就大因力若人成
就大因力則得殊勝決定解若得殊勝決定
解則為諸佛所護念。」

【二有三頌半成展轉行展轉依前功歸於
信。】

「若為諸佛所護念則能發起菩提心若能發

起菩提心則能勤修佛功德。

若能勤修佛功德則得生在如來家若得生
在如來家則善修行巧方便。

若善修行巧方便則得信樂心清淨若得信
樂心清淨則得增上最勝心。」

【二若為諸佛下三十九頌明所具諸位於
中成後四位即為四叚初三頌明十住位
有六句初句發心住次句治地修行二住
次句生貴住次句方便具足住次句正心
住後句增上是不退住最勝心是後三住
準下釋之(初明十住者下明諸位皆含義理並如本品後句增上等者由
前正心但聞讚毀不動今聞無有利害更深而心不退故為增上餘當下文尋之然
皆隱位名存其中行或合或開或略或廣不全次第者意明圓融信門即頓具故亦
猶離世間品六位頓成為二千行位位頓修故若一向次第但得行布一分義耳)。】

「若得增上最勝心則常修習波羅蜜。


若常修習波羅蜜則能具足摩訶衍若能具
足摩訶衍則能如法供養佛若能如法供養
佛則能念佛心不動若能念佛心不動則常
覩見無量佛。」

【二若得增上下二頌半明十行位波羅蜜
是十行緫名摩訶衍是異二乘行初二行
收如法供養是順理行次二行攝念佛心
不動及常見佛並是定慧行故屬後六行
釋相可知。】

「若常覩見無量佛則見如來體常住若見如
來體常住則能知法永不滅。

若能知法永不滅則得辯才無障礙若得辯
才無障礙則能開演無邊法。

若能開演無邊法則能慈愍度眾生若能慈
愍度眾生則得堅固大悲心。」


【三若常覩見下三頌明十廻向位通顯三
種廻向佛體常住是向菩提法永不滅是
向實際餘向眾生。】

「若得堅固大悲心則能愛樂甚深法。」

【四若得堅固下三十頌半明十地位初半
頌是初地謂深法是所證真如愛樂是極
喜異名。】

「若能愛樂甚深法則能捨離有為過。」

【二半頌是離垢地以離犯戒有為過故。】

「若能捨離有為過則離憍慢及放逸若離憍
慢及放逸則能兼利一切眾。」

【三一頌離慢等是三四二地以三地於禪
不著故無慢又以求法不懈亦名離慢第
四地得出世間道品故云無放逸然不捨
攝生故云兼利。】


「若能兼利一切眾則處生死無疲厭若處生
死無疲厭則能勇健無能勝。」

【四有一頌明五地謂雖得出世而還處生
死故無厭真俗互違難合能合餘地不過
故云勇健無能勝此是難勝之名也。】

「若能勇健無能勝則能發起大神通若能發
起大神通則知一切眾生行。」

【五有一頌明第六地悲智不住般若現前
謂神通攝物是大悲行知眾生行是十二
緣生是大智行。】

「若知一切眾生行則能成就諸群生若能成
就諸群生則得善攝眾生智。

若得善攝眾生智則能成就四攝法若能成
就四攝法則與眾生無限利若與眾生無限
利則具最勝智方便。」


【六二頌半明七地謂初一明有中殊勝行
後一頌半明空中方便智準釋可知。】


大方廣佛華嚴經䟽鈔會本第十四之三

音釋

簣
(求位切土籠也)。
甄
(稽延切明也)。
兜率
(兜當侯切梵語兜率此云知足)。

慨
(口溉切感慨也)。
悼
(大號切傷也)。
濫
(盧瞰切濫觴泛觴也)。
疥癩
(疥居
拜切癩落盖切)。
憍慢
(憍舉喬切恣也慢莫安切倨也)。
鵄
(抽知切鳶屬)。
鯁

(古杏切咽也)。

大方廣佛華嚴經䟽鈔會本第十四之四　滅四
唐于闐國三藏沙門實叉難陀　譯
唐清涼山大華嚴寺沙門澄觀撰述

「若具最勝智方便則住勇猛無上道若住勇
猛無上道則能摧殄諸魔力。

若能摧殄諸魔力則能超出四魔境若能超
出四魔境則得至於不退地。

若得至於不退地則得無生深法忍若得無
生深法忍則為諸佛所授記。」

【七若具最勝下三頌明第八地略辨六義
一道勝謂無功用道故云勇猛無上二力
勝謂智力摧魔三用勝謂超四魔境捨分
叚故無蘊魔無捨命故無死魔惑不現行
故超煩惱魔覺佛十力故超天魔四位勝
不動地故云不退也五行勝謂得無生忍

六因勝謂此位中當大授記位也。】

「若為諸佛所授記則一切佛現其前若一切
佛現其前則了神通深密用。

若了神通深密用則為諸佛所憶念若為諸
佛所憶念則以佛德自莊嚴。」

【八二頌明第九地作大法師略辨四義一
諸佛加持名佛現前二解了諸佛深密之
法三佛憶念增其慧力四佛德自嚴為眾
說法。】

「若以佛德自莊嚴則獲妙福端嚴身若獲妙
福端嚴身則身晃耀如金山。

若身晃耀如金山則相莊嚴三十二若相莊
嚴三十二則具隨好為嚴飾。

若具隨好為嚴飾則身光明無限量若身光
明無限量則不思議光莊嚴。」


【九若以佛德下十九頌明第十地位分五
初八頌三業殊勝德初五身業於中前三
頌明身體德殊勝。】

「若不思議光莊嚴其光則出諸蓮華其光若
出諸蓮華則無量佛坐華上。

示現十方靡不徧悉能調伏諸眾生若能如
是調眾生則現無量神通力。」

【後二頌明身業大用。】

「若現無量神通力則住不可思議土演說不
可思議法令不思議眾歡喜。」

【次演說一頌語業勝說法益生。】

「若說不可思議法令不思議眾歡喜則以智
慧辯才力隨眾生心而化誘。

若以智慧辯才力隨眾生心而化誘則以智
慧為先導身語意業恒無失。」


【後二頌意業勝智先導故。】

「若以智慧為先導身語意業恒無失則其願
力得自在普隨諸趣而現身。

若其願力得自在普隨諸趣而現身則能為
眾說法時音聲隨類難思議。

若能為眾說法時音聲隨類難思議則於一
切眾生心一念悉知無有餘。

若於一切眾生心一念悉知無有餘則知煩
惱無所起永不沒溺於生死。」

【二若以智慧為先下四頌明三業廣大功
三輪攝生德初一頌身業次一語業後二
意業。】

「若知煩惱無所起永不沒溺於生死則獲功
德法性身以法威力現世間。

若獲功德法性身以法威力現世間則獲十

地十自在修行諸度勝解脫。」

【三若知煩惱下二頌辨得法結位。】

「若得十地十自在修行諸度勝解脫則獲灌
頂大神通住於最勝諸三昧。

若獲灌頂大神通住於最勝諸三昧則於十
方諸佛所應受灌頂而昇位。

若於十方諸佛所應受灌頂而昇位則蒙十
方一切佛手以甘露灌其頂。」

【四若得十地下三頌明三昧分大盡分受
位分並顯可知。】

「若蒙十方一切佛手以甘露灌其頂則身充
徧如虛空安住不動滿十方。

若身充徧如虛空安住不動滿十方則彼所
行無與等諸天世人莫能知。」

【五若蒙下二頌明大用難測亦是釋名分

事也謂以法智雲含眾德水能蔽如空麤
重故又若蒙下二頌亦是進入佛地也。】

「菩薩勤修大悲行願度一切無不果見聞聽
受若供養靡不皆令獲安樂。

彼諸大士威神力法眼常全無缺減十善妙
行等諸道無上勝寶皆令現。」

【第三菩薩勤修下三頌結歎其德初二法
說後一喻況前中賢首云初二句悲願內
滿謂菩薩勤修等者結前若字下義無不
果者結前則字下義以若有彼則有此非
是前後鈎鎻相因唯是本位信中有此則
有彼同時具有而說有前後是故信門具
足一切行位之相然行雖無量皆以悲願
為首故就此結之次二句明此悲願益物
不空次一頌結前所具行位初句舉人標

法威神即信為能具之由次句結能證智
眼證如如永常故次句結所證道十善舉
二地行等取餘地及餘位餘道謂教證等
勝寶皆現(以若有彼等者揀濫明此是圓融義纔得一位即得諸位如十
味香纔燒一丸如小芥子十氣齊𤼵若有聞香十味齊聞若得沉氣時則得檀氣若
得酥合則得龍腦等十味丸藥服者齊得亦準此知非如鈎鎻由得於前方能得後
非如涉路若行一里則得二里若行二里則進三里故此位中不存位名或開或合
正在於此思之思之)。】

「譬如大海金剛聚以彼威力生眾寶無減無
增亦無盡菩薩功德聚亦然。」

【後一頌喻況唯喻後偈初句及威力喻前
初句信體堅固以喻金剛並居智海之內
以信威力能生所生眾寶即喻前第三句
行位第三句喻前法眼常全。】

「或有剎土無有佛於彼示現成正覺或有國

土不知法於彼為說妙法藏。

無有分別無功用於一念頃徧十方如月光
影靡不周無量方便化群生。

於彼十方世界中念念示現成佛道轉正法
輪入寂滅乃至舍利廣分布。」

【第四或有剎土下二百三頌明無方大用
分彼能無邊大用者由普賢德徧一切時
處法界無限故略辨十門三昧業用一圓
明海印三昧門二華嚴妙行三昧門三因
陁羅網三昧門四手出廣供三昧門五現
諸法門三昧門六四攝攝生三昧門七俯
同世間三昧門八毛光照益三昧門九主
伴嚴麗三昧門十寂用無涯三昧門以無
不定心故皆云三昧作用不同略辨十種
又初門依體起用末後明用不異體中間

並顯妙用自在又十三昧皆具此三(畧朝十門
等者然還源觀立一體二用三徧四德五止六觀亦不出此言一體者即自性清淨
圓明體即通為十定之體言二用者一海印森羅常什用即此第一三昧二法界圓
明自在用即華嚴三昧言三徧者一一塵普周法界徧二一塵出生無盡徧三一塵
含容空有徧此三並是因陀羅網三昧門言四德者一隨緣妙用無方德二威儀住
持有則德三柔和質直攝生德四普代眾生受苦德即次下第六三昧門言五止者
一照法清虛離緣止二觀人寂怕絕欲止三性起繁興法爾止四錠光顯現無念止
五事理玄通非相止言六觀者一攝境歸心真空觀二從心現境妙有觀三心境祕
密圓融觀四智身影現眾緣觀五多身入一鏡像觀六主伴互現帝網觀上之止觀
並是寂用無涯三昧門故此十門無不收矣廣釋一體六觀等具如還源觀辨)今
初六頌明海印三昧文分為二前五別明
業用周徧後一總結大用所依前中三初
三佛事次一三乘後一類餘總顯十法界
之化也前中初一總明現佛說法次一體
用自在初句揀非二義一念無分別二動

無功用下三句顯正二義謂無念之念一
念徧於十方無功之功多門攝於羣品月
喻四義準法可知。】

「或現聲聞獨覺道或現成佛普莊嚴如是開
闡三乘教廣度眾生無量劫。」

【二一頌辯三乘。】

「或現童男童女形天龍及以阿脩羅乃至摩
睺羅伽等隨其所樂悉令見。」

【三有一頌類餘。】

「眾生形相各不同行業音聲亦無量如是一
切皆能現海印三昧威神力。」

【後一結用所依海印之義昔雖略解未盡
其源今以十義釋之以表無盡之用下經
云如淨水中四兵像乃至莫不皆於水中
現又云海有希奇殊特法能為一切平等

印眾生寶物及川流普悉包容無所拒故
大集十四云如閻浮提一切眾生身及餘
外色如是等色海中皆有印像以是故名
大海為印菩薩亦爾得大海印三昧已能
分別見一切眾生心行於一切法門皆得
慧明是為菩薩得海印三昧見一切眾生
心行所趣然此經文多同出現但出現現
於四天下像又約佛菩提大集唯閻浮約
菩薩所得然皆見心所趣等了根器也此
文所現形類應根器也二文互舉皆是所
現菩薩定心以為能現(下經云下第二總明即引當經及於
他經以示能現所現海印之相言乃至莫不皆於水中現者其中間云各各別異無
交雜劒㦸弧矢類甚多鎧冑車輿非一種隨其所有相差別莫不皆於水中現而水
本自無分別菩薩三昧亦如是即第十五經又云海有希奇等者即此卷中下合云
無盡禪定解脫者為平等印亦如是福德智慧諸妙行一切普修無猒足大集十四

下䟽文分二先正引後解釋前中即虛空藏菩薩品頭有一善男子言此中亦爾彼
云亦復如是餘皆全同然此經文下解釋此即此上大集也出現四天下像等者文
云佛子譬如大海普能印現四天下中一切眾生色相形像是故共說以為大海諸
佛菩提亦復如是普現一切眾生心念根性欲樂而無所現是故說名諸佛菩提下
偈文云如海印現眾生心以此說名為大海菩提普印諸心行是故說名為正覺)。

言十義者一無心能現義經云無有功用
無分別故二現無所現義經云如光影故
出現品云普現一切眾生心念根性欲樂
而無所現故三能現與所現非一義四非
異義經云大海能現能所異故非一水外
求像不可得故非異顯此定心與所現法
即性之相能所宛然即相之性物我無二
五無去來義水不上取物不下就而能顯
現三昧之心亦爾現萬法於自心彼亦不
來羅身雲於法界未曾暫去上之五義與

鏡喻大同六廣大義經云徧十方故普悉
包容無所拒故明三昧心周於法界則眾
生色心皆定心中物用周法界亦不離此
心七普現義經云一切皆能現故出現云
菩提普印諸心行故此與廣大異者此約
所現不揀巨細彼約能現其量普周又此
約所現無類不現彼約能現無行不修八
頓現義經云一念現故謂無前後如印頓
成九常現義非如明鏡有現不現時十非
現現義非如明鏡對至方現經云現於四
天下像故四兵羅空對而可現四天之像
不對而現故云非現現也以不待對是故
常現該三際也具上十義故稱海印諸佛
窮究菩薩相似(經云徧十方者即是今經於一念頃徧十方也普悉
包含無所拒者即指上引十義所引皆上總中所引之經及出現品文多易了但第

十云以不待對是故常現者此以第十釋成第九即為揀異由十成九故云釋成而
九豎論十是橫說故為揀也)問仁王三賢都無八相之
文初地方云方生百三千一時成正覺此
之八相豈在信門答即上所引大集亦云
灌頂住菩薩得佛神力若菩薩成就如是
等法能於無佛世界示現八相乃至廣說
彼說住終若占察經漸次作佛略有四種
何等謂四一者信滿法故作佛所謂依種
性地決定信諸法不生不滅清淨平等無
可願求故二解滿作佛三證滿作佛謂淨
心地四一切功德行滿作佛依究竟菩薩
地起信依此說信成就發心能八相作佛
文據昭然況圓融門中不依位次寄終教
說信滿即能因果無礙以因門取常是菩
薩以果門取即恒是佛或雙存俱泯自在

難思又此化現非唯一位依一類界而能
具攝一切地位徧於時處故云念念徧十
方也(問仁王三賢下問也即上卷菩薩教化品經云若菩薩住百佛國土中作
閻浮提王王四天下修百法明門二諦平等心化一切眾生下偈云善覺菩薩四天
下雙照二諦平等道權化眾生遊百國始登一乘無相道釋曰此前更無成佛之文
答即上所引下第二答中有三初指前引答謂上引大集灌頂即第十住故云住終
則初賢巳得八相何得偏引仁王三賢無文若占察經下次引別文答謂占察經作
佛有四初是信滿正與今文相當餘三因便故來耳二解滿作佛即同前大集灌頂
受位三證滿者初證名證滿故云淨心地即初地故四究竟菩薩地即第十地後故
起信云菩薩地盡覺心初起心無初相以遠離微細念故得見心性心即常住名究
竟覺是也起信依此下上正引經此方引論用信成就𤼵心即第一信滿位論云菩
薩𤼵是心故則得少分見於法身以見法身故隨其願力能現八種利益眾生所謂
從兜率天退入胎住胎出胎出家成道轉法輪入涅槃即八相之文也况圓融門等
者三况出圓義也則上所引尚是行布以四位成佛深淺不同故今初即具後故是
圓融今約信滿猶寄終教說耳因果無礙下通伏難謂有難云若初即後應壞因果

故故為此通明其無礙正在因時即有果果中有因隨門不同名因名果體無前後
故得圓融雙存則亦因亦果俱泯則果海離言又此化現非唯等者重揀前文以圓
融非唯一位則顯具一切地位非依一類界則顯徧於時處也)。
第一海
印三昧竟。】

「嚴淨不可思議剎供養一切諸如來放大光
明無有邊度脫眾生亦無限。

智慧自在不思議說法言辭無有礙施戒忍
進及禪定智慧方便神通等。

如是一切皆自在以佛華嚴三昧力。」

【第二嚴淨下華嚴三昧文有十句略辨七
行前六句各一行七八是十度行九結上
自在十總結所依萬行如華嚴法身故餘
如別說(萬行等者遺忘集說畧有十觀一攝相歸真觀二相盡證實觀三相
實無礙觀四隨相攝生觀五緣起相𠬧觀六微細容攝觀七一多相即觀八帝網重
重觀九主伴圓融觀十果海平等觀然此十觀融四法界初二理法界始終不異三

即事理無礙法界四即事法界次五即事事無礙法界五即一多相容不同門六即
微細相容安立門七即諸法相即自在門八即因陀羅網境界門九即主伴圓融具
德門其第十觀果海絕言通為前四之極則四法界十種玄門皆約因分然此十觀
畧[(冰-水+〡)*ㄆ]萬類不異玄中故指在餘又釋題中廣顯華嚴義竟又還源觀釋云廣修萬行
稱實成德普周法界而證菩提如華有結實之用行有感果之能今則託事表彰所
以舉華為喻嚴者行成剋果契理稱真性相兩亡能所俱絕顯煥炳著故名嚴也良
以非真流之行無以契真何有飾真之行不從真起斯則真該妄末行無不修妄徹
真源相無不寂故曰法界自在圓明無礙用為華嚴三昧也若更總釋總以萬行嚴
於法界成於法身為華嚴也行有行布圓融成佛亦有十身總別別如普眼長者以
十波羅蜜嚴成十身融如八地一念之中十度圓修成佛之時十身無礙故曰華嚴
餘如題中)。
第二華嚴三昧竟。】

「一微塵中入三昧成就一切微塵定而彼微
塵亦不增於一普現難思剎。

彼一塵內眾多剎或有有佛或無佛或有雜
染或清淨或有廣大或狹小。


或復有成或有壞或有正住或傍住或如曠
野熱時燄或如天上因陀網。

如一塵中所示現一切微塵悉亦然此大名
稱諸聖人三昧解脫神通力。」

【第三一微塵中下四頌明因陁羅網三昧
門於中初二句標定心境然有二意一由
一多相即故入一定能成多定由成多定
令一塵內有一切塵一一塵中現一切剎
二但令一塵現剎一切亦爾故云成就一
切微塵定次二句明不壞相而普現故云
不增次二頌明一塵中所現剎相無礙如
焰重現如帝網次半頌舉一例餘亦有二
意一例上一塵之內所具之塵二例如一
塵入定示現餘塵入定示現亦然(次半頌者前意
對前第一意既一塵之中有多塵向來方說一塵攝剎今方說塵內所具餘塵攝剎

後意對前第二意此所例塵非前塵內是前塵外徧法界中塵也)後二句
結用所因略辨三門一三昧力此同標中
二不思議解脫力如不思議品云於一塵
中現三世佛剎等三神通力謂幻通自在
並如下說。
三因陀羅網三昧門竟。】

「若欲供養一切佛入於三昧起神變能以一
手徧三千普供一切諸如來。

十方所有勝妙華塗香末香無價寶如是皆
從手中出供養道樹諸最勝。

無價寶衣雜妙香寶幢旛蓋皆嚴好真金為
華寶為帳莫不皆從掌中雨。

十方所有諸妙物應可奉獻無上尊掌中悉
雨無不備菩提樹前持供佛。

十方一切諸妓樂鐘鼓琴瑟非一類悉奏和
雅妙音聲靡不從於掌中出。


十方所有諸讚頌稱歎如來實功德如是種
種妙言辭皆從掌內而開演。

菩薩右手放淨光光中香水從空雨普灑十
方諸佛土供養一切照世燈。

又放光明妙莊嚴出生無量寶蓮華其華色
相皆殊妙以此供養於諸佛。

又放光明華莊嚴種種妙華集為帳普散十
方諸國土供養一切大德尊。

又放光明香莊嚴種種妙香集為帳普散十
方諸國土供養一切大德尊。

又放光明末香嚴種種末香聚為帳普散十
方諸國土供養一切大德尊。

又放光明衣莊嚴種種名衣集為帳普散十
方諸國土供養一切大德尊。

又放光明寶莊嚴種種妙寶集為帳普散十

方諸國土供養一切大德尊。

又放光明蓮莊嚴種種蓮華集為帳普散十
方諸國土供養一切大德尊。

又放光明瓔莊嚴種種妙瓔集為帳普散十
方諸國土供養一切大德尊。

又放光明幢莊嚴其幢絢煥備眾色種種無
量皆殊好以此莊嚴諸佛土。

種種雜寶莊嚴蓋眾妙繒旛共垂飾摩尼寶
鐸演佛音執持供養諸如來。

手出供具難思議如是供養一導師一切佛
所皆如是大士三昧神通力。」

【第四若欲下十八頌明手出廣供三昧門
初一總標後一通結中間別顯欲顯勝妙
略舉一手為供所依由於昔時以手持供
供佛施人稱周法界故令真流供具等諸

佛之難思(由於昔時等者此出因也供佛施人約其施行稱周法界約其
施心入深觀故故令真流等者顯今果也真流供具顯出供時心以稱法界乎出供
具故等諸佛之難思者稱因境也因雖尊勝心不稱境非真供養由稱真之因感稱
真之果能供真佛之境)。
四手出廣供三昧門竟。】

「菩薩住在三昧中種種自在攝眾生悉以所
行功德法無量方便而開誘。」

【第五菩薩住下八頌明現諸法門三昧門
分四初一總標多門。】

「或以供養如來門或以難思布施門或以頭
陀持戒門或以不動堪忍門。

或以苦行精進門或以寂靜禪定門或以決
了智慧門或以所行方便門。

或以梵住神通門或以四攝利益門或以福
智莊嚴門或以因緣解脫門。

或以根力正道門或以聲聞解脫門或以獨

覺清淨門或以大乘自在門。

或以無常眾苦門或以無我壽者門或以不
淨離欲門或以滅盡三昧門。」

【二有五頌別顯二十種門供等即門通入
佛果故。】

「隨諸眾生病不同悉以法藥而對治隨諸眾
生心所樂悉以方便而滿足。

隨諸眾生行差別悉以善巧而成就。」

【三一頌半結多所因由四悉檀故初半對
治次半世界隨行差別即當為人而成就
言謂第一義(初半對治者對治文顯隨心所樂為世界者順心令喜故
隨行差別即當為人者心行不同生善異故如云心寂靜應教禪定若心明利為說
智慧悉以善巧而成就文則連上屬於為人謂第一義者謂要見理見理方得名成
就耳又成就言通於上三前三悉檀皆為見理故)。】

「如是三昧神通相一切天人莫能測。」


【四半頌結用難測。
五現諸法門三昧門
竟。】

「有妙三昧名隨樂菩薩住此普觀察隨宜示
現度眾生悉使歡心從法化。」

【第六有妙下十七頌明四攝攝生三昧門
文分為二初一偈總標名用。】

「劫中饑饉災難時悉與世間諸樂具隨其所
欲皆令滿普為眾生作饒益。

或以飲食上好味寶衣嚴具眾妙物乃至王
位皆能捨令好施者悉從化。

或以相好莊嚴身上妙衣服寶瓔珞華鬘為
飾香塗體威儀具足度眾生。

一切世間所好尚色相顏容及衣服隨應普
現愜其心俾樂色者皆從道。」

【餘頌別顯於中分四初四頌布施攝初一

偈半求受用者恣其所須次半偈求自在
者施以王位又此施位即難行施以是可
愛著故次偈身行法施後偈妙色恱心是
無畏施又後二偈初身行法儀後服世妙
飾貴恱物心隨求即與(布施攝中前二偈有兩重釋先約財
施所須王位皆屬外財故王位兼於身命亦屬內財又此施位下第二重釋次半偈
可愛著物即三種難行之一次法及無畏兼前財三為一切施又將後二屬於遂求
然凖瑜伽六度四攝各有九門頌云自性一切難一切門善士一切種遂求二世樂
清淨自性皆一一切或二或三難行皆三一切門皆四善士皆五一切種皆六遂求
皆七皆八二世樂皆九清淨皆十四攝即當三十三卷至十行品更說其相今䟽言
即難行者以難行有三一物少自在施二可愛著物施三極大艱難獲財施今當第
二難也又後二偈者是遂求施遂求有八一匱乏飲食而求乞者施以飲食二匱乏
車乘而求乞者施以車乘三乏衣服四嚴具五資生什物六種種塗飾香鬘七舍宅
八光明皆如初二句會文可知)。】

「迦陵頻伽美妙音俱枳羅等妙音聲種種梵

音皆具足隨其心樂為說法。

八萬四千諸法門諸佛以此度眾生彼亦如
其差別法隨世所宜而化度。」

【次二頌愛語攝一切愛語謂慰喻慶恱勝
益之言(一切愛語等者下所列即三愛語一慰喻愛語二慶恱愛語三勝益
愛語)言種種梵音者即八種梵音一最好聲
其音清雅如迦陵鳥二易了聲言辭辨了
三和調四柔輭五不誤六不女七尊慧八
深遠言俱枳羅者亦云都吒迦此云眾音
合和微妙最勝皆愛語之具隨心說法應
在後偈隨世所宜應在前偈以瑜伽一切
愛語略有二種一隨世儀軌語二順正法
教語今開示佛說八萬法門即順正教也
(言種種梵音者文中具列初二䟽釋後六但摽若釋應云三調和謂大小得中四柔
軟者言無麤獷五不誤者言無錯誤六不女者其聲雄朗七尊慧者言無戰懼八深

遠者臍輪𤼵聲隨心等者以後偈說八萬法門是順正法教語故應合云隨心為說
前偈種種梵音故是隨世儀軌合言隨世所宜而化誘)。】

「眾生苦樂利衰等一切世間所作法悉能應
現同其事以此普度諸眾生。

一切世間眾苦患深廣無涯如大海與彼同
事悉能忍令其利益得安樂。」

【三有二頌明同事攝物見菩薩俯同其事
知有義利而修行故於中初頌一切同事
八風等事皆悉同故後偈難行同事忍於
諸苦而同事故(初頌一切同事者瑜伽同事不舉別相但同上利行
即名同事故利行居先則示同利衰等為一切也等取毀譽稱機苦樂忍於諸苦等
者難行有三亦無別相即同三利行為三難行同事謂一諸未行勝善根因諸有情
所行利行二現在耽著廣大財位眾具圓滿諸有情所行利行三餘外道本異邪見
邪行所行利行同事例耳今於上三同事皆須忍苦)。】

「若有不識出離法不求解脫離諠憒菩薩為

現捨國財常樂出家心寂靜。

家是貪愛繫縛所欲使眾生悉免離故示出
家得解脫於諸欲樂無所愛。」

【四有八頌明利行攝謂說趣義利之行以
益有情於中初二偈一切利行此有三種
一於現法利勸導利行謂令以德業招守
財位以益近故經文略無二於後法利行
謂勸捨財位清淨出家即當初偈三於現
法後法利行謂勸離欲即後偈也又初一
偈即難行利行此自有三一不識出離即
外道異執二不求解脫即未種善因三現
捨國財誘躭財位於此利行是謂難行。】

「菩薩示行十種行亦行一切大人法諸仙行
等悉無餘為欲利益眾生故。」

【次一偈初句即攝二利行一即十種清淨

利行也二令離十惡即此世他世樂利行
次三句即善士利行慈心勸導等故(一即十種
等者謂一依外清淨有五二依內清淨有五依外五者一無罪利行二不轉利行三
漸次四徧行五如應論廣釋其相依內五者一謂諸菩薩於諸有情起廣大悲意樂
現前而行利行二諸菩薩於諸有情所作義利雖受一切大苦劬勞而心無倦深心
歡喜為諸有情而行利行三安處最勝第一財位而自謙下如子如僕及離憍慢而
行利行四心無愛染無有虛偽真實哀愍而行利行五起畢竟無復退轉慈愍之心
而行利行次三句即善士利行者善士有五一於真實義勸導有情二於應時勸導
三於能行攝勝妙義勸導四於有情柔軟勸導五於有情慈心勸導此之五相皆是
大人之法慈心勸導舉後等初)。】

「若有眾生壽無量煩惱微細樂具足菩薩於
中得自在示受老病死眾患。

或有貪欲瞋恚癡煩惱猛火常熾然菩薩為
現老病死令彼眾生悉調伏。」

【次二偈即遂求利行謂眾生為八纏所繞

開解令離故名遂求初偈即化無愧纏以
恃壽長不知進修不知此身但婬欲生終
竟敗壞具諸煩惱故後偈開解無慚纏眾
生餘畧不具(初為八纏者論云此畧有八謂諸菩薩見諸有情於應慙
處為無慙纏之所纏繞方便開解令離彼纏如無慙纏二無愧三昏沉四睡眠五掉
舉六惡作七嫉八慳皆如無慙纏說)。】

「如來十力無所畏及以十八不共法所有無
量諸功德悉以示現度眾生。

記心教誡及神足悉是如來自在用彼諸大
士皆示現能使眾生盡調伏。」

【次二偈即一切種利行初偈即應攝受者
而攝受之後偈即應調伏者而調伏等(即一
切種利行者彼說或六或七總有十三六者一應攝受者正攝受之二應調伏者正
調伏之三憎背聖教者除其恚惱四處中住者令入聖教五於三乘中令其成熟六
巳成熟者令得解脫云何七種謂諸菩薩安處一分所化有情於善資糧守護長養

所謂一依下乘出離二依大乘出離三於遠離四於心一境性五於清淨諸障六於
二乘而正安處七於無上正等菩提而得安處)。】

「菩薩種種方便門隨順世法度眾生譬如蓮
華不著水如是在世令深信。」

【後一偈即一切門利行謂不信令信故亦
總結諸利行也(後一偈即一切門等者此畧有四一不信令信二犯
戒有情令戒圓滿三惡慧有情令慧圓滿四慳恡有情於捨圓滿今䟽文中畧舉其
一)瑜伽廣說利行居先略明同事居後此
則先略明同事者以利行中若以行勸修
與愛語相近若自示行即同事相近同事
即是利行利行未必同事此二相近廣略
互影耳又次下三昧亦同事故影。
六四攝
攝生三昧門竟。】

「雅思淵才文中王歌舞談說眾所欣一切世
間眾技術譬如幻師無不現。


或為長者邑中主或為賈客商人導或為國
王及大臣或作良毉善眾論。

或於曠野作大樹或為良藥眾寶藏或作寶
珠隨所求或以正道示眾生。

若見世界始成立眾生未有資身具是時菩
薩為工匠為之示現種種業。

不作逼惱眾生物但說利益世間事呪術藥
草等眾論如是所有皆能說。

一切仙人殊勝行人天等類同信仰如是難
行苦行法菩薩隨應悉能作。」

【第七雅思下十七頌俯同世間三昧門於
中三初六身同世間利益眾生若依若正
無不示為。】

「或作外道出家人或在山林自勤苦或露形
體無衣服而於彼眾作師長。


或現邪命種種行習行非法以為勝或現梵
志諸威儀於彼眾中為上首。

或受五熱隨日轉或持牛狗及鹿戒或著壞
衣奉事火為化是等作導師。

或有示謁諸天廟或復示入恒河水食根果
等悉示行於彼常思已勝法。

或現蹲踞或翹足或臥草𣗥及灰上或復臥
杵求出離而於彼眾作師首。

如是等類諸外道觀其意解與同事所示苦
行世靡堪令彼見巳皆調伏。」

【次六示同外道救彼邪黨初五別辨後一
總結義如別說。】

「眾生迷惑稟邪教住於惡見受眾苦為其方
便說妙法悉令得解真實諦。」

【三眾生迷惑下五頌明語業大用初一總

明次三別顯後一總結。】

「或邊呪語說四諦或善密語說四諦或人直
語說四諦或天密語說四諦。

分別文字說四諦決定義理說四諦善破於
他說四諦非外所動說四諦。

或八部語說四諦或一切語說四諦隨彼所
解語言音為說四諦令解脫。」

【次別中云或邊呪語者梵云達邏鼻茶曼
達邏鉢底鞞言達邏鼻茶者是南印度中
邊國名也此云消融曼達邏者呪也鉢底
鞞者句也謂其國人稟性純質凡所出言
皆成神呪若隣國侵害不用兵仗但以言
破之彼自喪滅故曰消融呪句也或云唯
童男童女方得言成呪句餘不得也又天
密語等者婆沙七十九說世尊有時為四

天王以聖語說四諦二王領解二不能解
世尊憐愍故以南印度邊國俗語說四諦
二天王中一解一不解世尊憐愍故復以
一種篾戾車語說四聖諦時四天王皆得
領解(婆沙七十九者彼云毗奈耶說世尊有時為四天王以南印度邊國俗語
說四聖諦謂毉泥迷泥瑜部達縣剌篾戾車語說四聖諦謂摩奢都奢僧攝摩薩縛
怛囉毗剌達論引淨名圓音為難下釋有七一云有作是說佛以聖語說四聖諦能
令一切所化有情皆得領解何以作此等語說答為滿彼意故彼天欲聞故下並取
意引之二復次世尊欲顯於諸言音皆能善解故謂有疑佛不能餘語等三復次有
所化者依佛不變形言而得受化有所化者依佛轉變形言而受化者四復有說者
佛以一音說四聖諦不能令一切所化有情皆得領解世尊雖有自在神力而於境
界不能改越如不能令耳見諸色等通圓音云答不須通非三識故諸讚佛頌言名
過實如常在定不睡眠等皆過實也五復次如來言音徧諸聲境隨所欲語皆能作
之故復伽陀作如是說六復次佛語輕利速疾轉故故云佛以一音演說法眾生各
各隨所解七復次如來言音雖有多種而同有益故說一音釋曰然上七解前三可

通後四淺近即彼小乘三藏說故篾戾車者三藏云惡中惡亦云奴中奴皆義翻耳)
善破於他者以因明比量等真能破故非
外所動者真能立故不為他破。】

「所有一切諸佛法皆如是說無不盡知語境
界不思議是名說法三昧力。」

【後一偈類結非唯說四諦六度萬行等皆
然一心說法得語實性能起隨類之用名
三昧力。
七俯同世間三昧門竟。】

大方廣佛華嚴經䟽鈔會本第十四之四

音釋

掉
(杜弔切音迢去聲)。
摧殄
(殄徒典切絕也)。
絢煥
(絢許遠切煥音喚絢
煥文彩光明貌)。
繒
(疾陵切帛也)。
饑饉
(饑居依切穀不熟也饉渠遴切菜不
熟也)。
鬘
(莫班切)。
愜
(苦恊切快也)。
諠憒
(諠兄袁切憒古對切諠憒謂諠
譁憒亂也)。
蹲踞
(蹲音存踞音據)。
翹足
(翹渠遙切舉足也)。
吒
(陟嫁切)。


邏
(郎果切)。
鞞
(駢迷切)。
篾戾車
(篾莫結切梵語篾戾車此云邊地)。

犍
(渠焉切)。
鎧
(可亥切甲也)。
[甲*(棄-ㄊ)]
(文甲切)。


