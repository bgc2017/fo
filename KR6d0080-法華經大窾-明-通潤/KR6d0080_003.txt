











妙法蓮華經大窾卷三
姚秦三藏法師鳩摩羅什奉　詔譯
明　金庭比丘　通潤　箋

「藥草喻品第五」

【頌云。


「　二木兼三草
　根莖大不齊
　一時同受雨
　隨分各生荑
　密樹團成幄
　柔華散作谿
　最憐萍與梗
　歲歲沒深泥」



譬喻一品。為四大弟子。喻明四十年前所說三乘
是權。今日所說最上一乘是實。信解一品。四大弟
子領悟說三說一之旨。此品雖與四大弟子述成。
却將前意轉換。言我四十年前所說之法。皆是一
乘。本無有三。但機器有三。見法有三耳。故此品名
自含二義。謂約機約法。約機者。謂三草二木。種性
不同。而所生所潤未甞不一。喻如五乘習種不同。
而一相一味之法本來平等。然品不言二木。獨言
藥草者。正顯如來四十年中。實以大乘法雨平等
[雨/活]灑。但彼藥草根性下劣。隨分受潤。自私自小。非

法雨有私。故下文云。雖一地所生。一雨所潤。而諸
草木各有差別是也。約法者。謂四十年中。所說諸
法。皆是伽陀妙藥。能療一切膏盲之疾。但觸口沾
唇。皆得利益。故下文云。如來觀見無量眾生。諸根
利鈍。精進懈怠。隨其所堪而為說法。皆令歡喜快
得善利是也。具此二義。故以為名。】

「爾時世尊。告摩訶迦葉。及諸大弟子。善哉善哉。迦葉。
善說如來真實功德。誠如所言。如來復有無量無邊
阿僧祇功德。汝等若於無量億劫。說不能盡。迦葉當
知。如來是諸法之王。若有所說。皆不虗也。」

【善說如來真實功德誠如所言者。謂如來真實功
德非口所宣。但汝所引。長者始而中止一城以侯
子。常悔恨以憶子。遣旁人以追子。灑冷水以醒子。
設方便以誘子。著垢衣以親子。執糞器以近子。勸
勤作以勗子。如米麵以安子。無欺怠以讚子。更與
作而重子。出眾寶以示子。直至心相體信。自鄙先
心。然後盡家業以付子。如此形容。實獲我心。誠為
善說。然此亦是就汝心量可知可及處。名善說耳。
不知如來尚有無量無邊阿僧祇功德。汝等於無
量億劫說不能盡。非謂如來真實功德。便爾爾也。
此句是此品張本。又是化城一品之案。迦葉下。勸
信。言如來是諸法之王。一字一言。皆是實語。不可
不深生敬信也。】

「於一切法。以智方便而演說之。其所說法。皆悉到於

一切智地如來觀知一切諸法之所歸趣。亦知一切
眾生深心所行。通達無礙。又於諸法究盡明了。示諸
眾生一切智慧。」

【言如來功德所以說不盡者。以如來四十年前所
說一切世出世法。無非皆以智慧善巧方便。隨根
逐性而為演說。然其所說皆是一相一味。無非欲
令一切眾生。皆悉到於如來一切智地。實無所謂
三乘也。如來下。言如來知法也。謂如來知十善。是
教人天法。知四諦。是教小乘法。知十二緣。是教中
乘法。知六度。是教菩薩法。乃至教一切異類法。皆
悉了知。皆有結局處。亦知下。言如來知機也。又知
十善。是人天深心所行。四諦。是小乘深心所行。十
二緣。是辟支深心所行。六度。是菩薩深心所行。乃
至異類眾生。深心所行者。殲悉皆知。無有障礙。又
於諸法究盡明了者。究竟諸法實相也。示諸眾生
一切智慧者。示以平等佛慧也。此言如來知機知
法。故能在差別機中。示平等佛慧也。問。眾生之機
既有差別。何故如來是以平等佛慧。答。以機雖有
異。而所具智慧等無有異。若謂機有異。而智慧有
異者。則法法差別。則如來不得名曰究竟明了。亦
不得曰示一切智慧。以此智慧。眾生具有。物物平
等。唯佛究盡。唯佛明了。故開口動舌。無非皆以此
法示人。汝等未能究盡。未能明了。便謂如來法有
差別。烏能盡知如來功德哉。故汝等於如來真實

功德。可名善說。未能竟其說也。】

「迦葉譬如三千大千世界。山川谿谷土地。所生卉木
叢林。及諸藥草。種類若干。名色各異。密雲彌布。遍覆
三千大千世界。一時等澍。其澤普洽。奔木叢林。及諸
藥草。小枝小莖。小枝小葉。中根中莖。中枝中葉。大根
大莖。大根大葉。諸樹大小。隨上中下。各有所受。一雲
所雨。稱其種性。而得生長。華果敷實。雖一地所生。一
雨所潤。而諸草木。各有差別。」

【此設喻以明差別機中。示平等佛慧也山川谿谷
土地。喻五乘本住性所生卉木叢林藥草。喻五乘
習種性。從一地而生。三草二木。喻性地是一。因習
種而分五乘也。密雲下。喻如來現身。普蔭眾生。猶
如大雲遍覆世界也。一時下。喻如來以平等慧說
平等法。普利眾生。猶如時雨。平等普滋一切草木
也。卉木下。喻五乘根性。隨上中下。各受平等法雨
也。一雲下。喻五乘人。受平等法雨。隨習種而生芽
發幹。開華結實。各各不同也。雖一下。喻五乘同在
平等性地。同沾一味法雨。然隨習種各有差別。非
本性有差別也。六祖所云。心地含諸種。普雨悉皆
萌是也。此一喻將世尊平等說法之意寫得極透。】

「迦葉當知。如來亦復如是。出現於世。如大雲起。以大
音聲。普遍世界天人阿修羅。如彼大雲。遍覆三千大
千國土。於大眾中而唱是言。我是如來。應供。正徧知。
明行足。善逝。世間解。無上士。調御丈夫。天人師。佛。世

尊。未度者令度。未解者令解。未安者令安。未涅槃者
令得涅槃。今世後世。如實知之。我是一切知者。一切
見者。知道者。開道者。說道者。汝等天人阿羅脩眾。皆
應到此。為聽法故。爾時無數千萬億種眾生。來至佛
所而聽法。如來于時。觀是眾生諸根利鈍。精進懈怠。
隨其所堪而為說法。種種無量。皆令歡喜。快得善利。
是諸眾生。聞是法巳。現世安隱。後生善處。以道受樂。
亦得聞法。既聞法巳。離諸障礙。於諸法中。任力所能。
漸得入道。如彼大雲。雨於一切卉木叢林。及諸藥草。
如其種性。具足蒙潤。各得生長。」

【此以法合喻也。如大雲起者。合密雲彌布也。以大
下。合一時等澍。其澤普洽也。大經亦云。譬如摩那
斯龍王。將欲降雨。未便即降。先起大雲。彌覆虗空。
凝停七日。待諸眾生。作務究竟。過七日巳。降微細
雨。普潤大地。如來亦復如是。將降法雨。未便即降。
先興法雲。成熟眾生。待其熟巳。然後普降甘露法
雨是也。而唱下。所謂大音也。言未得如來滅度者。
我令彼度。未解諸佛平等法者。我令彼解。有疑悔
而未得安心者。我令彼安。在煩惱而未得涅槃者。
我令彼得。此四法者。或今世得。或後世得。我皆實
知。所謂知機知法也。我是下。又出知機知法之所
以。一切知者。具四智也。一切見者。具五眼也。由具
四智五根。故能自知此道。而又能將此道開示人。
說與人。能使未度者度。未解者解。未安者安。未得

者得也。汝等下。招其來也。為聽下。一音招告。故大
眾雲奔雨集也。如來下。觀根也。隨其下。逗教也。為
精進者說六度。為懈怠者說四諦。為利根者說十
二緣。為鈍根者說人天法等。雖是觀機逗教。無非
皆是平等法雨。故令彼無量眾生。生歡喜而得善
利。此合隨根莖大小。而各受雨也。是諸下。合受雨
而生長也。如人中聞十善。即能受持。現世即得安
隱。後世仗十善之力。復生天上。由此十善種子。熏
習增長。還受樂果。而於天上。又得聞十善法。由天
中善法熏習之力。後復增長。離諸障礙。十善如此。
餘法亦然。人天如此。三乘亦然。如來於諸法中。任
彼力量所堪能者。而為說法。令彼種子。熏習增長。
漸漸入道如此。如彼下。以喻合法可知。】

「如來說法。一相一味。所謂解脫相。離相。滅相。究竟至
於一切種智。其有眾生。聞如來法。若持讀誦。如說修
行。所得功德不自覺知。所以者何。唯有如來。知此眾
生。種相體性。念何事。思何事。修何事。云何念。云何思。
云何修。以何法念。以何法思。以何法修。以何法得何
法。眾生住於種種之地。唯有如來。如實見之。明了無
礙。如彼卉木叢林。諸藥草等。而不自知上中下性。如
來知是一相一味之法。所謂解脫相。離相。滅相。究竟
涅槃。常寂滅相。終歸於空。佛知是巳。觀眾生心欲而
將護之。是故不即為說一切種智。汝等迦葉。甚為希
有。能知如來隨宜說法。能信能受。所以者何。諸佛世

尊。隨宜說法。難解難知。」

【此下申明如來知法知機。故能以法投機也。先申
明知法。如來法雨。法法皆如。同一相也。物物皆洽。
同一味也。因眾生沾法雨。而超纏縛。即以此法。名
解脫相。沾法雨而離十二緣。即以此法名離相。沾
法雨而得寂滅。即以此法名寂滅相。名雖有三。其
究也皆至如來一切種智。歸宗所謂一味禪也。故
大經云。譬如眾水皆是一味。隨器異故。水有差別。
如來說法。唯是一味。隨諸眾生。心器異故。無量差
別。此如來觀知一切諸法之所歸趣如此。其有下。
次申明知機。言眾生聞法。道成德備。不自覺知。亦
唯如來知也。種相體性者。種謂熏習種子。相謂受
報好醜。體謂形體各別。性謂善惡三性。此知眾生
過去事也。念何事者。如念天上受樂。欲生天上等。
云何念者。謂知其所念之故。如厭人間受苦故。念
天上樂等。以何法念者。謂以何法然後能生天上
等。念既如此。思修亦然。天中如此。三乘亦然。此知
眾生現在事也。以何法得何法者。如現在修如是
因未來必受如是果。此知眾生未來事也。由眾生
各處種種地位。巳實不知。唯如來知。所謂如來亦
知一切深心所行。通達無礙如此。如彼下。以喻合
法可知。如來下。三申明以法投機也。如來了知三
相。即是一相。終歸于本來無物第一義。聖智大空。
由如來知此一法。觀諸眾生。種性不同。嗜好各異。

恐彼不能擔荷。將之護之。故雖以一音密闡。不即
為彼說破。必待機熟而後說也。所謂諸法究盡明
了。示諸眾生。一切智慧如此。汝等下。結讚當機。言
如來真實功德如此。即無量劫說不能盡。但汝等
一聞譬喻。即能信受。如來隨宜說法。故知甚為希
有。何以故。如來隨宜說法。難解難知。今汝等能信
能受。豈非甚為希有哉。】

「爾時世尊。欲重宣此義。而說偈言。

破有法王。出現世間。隨眾生欲。種種說法。如來尊重。
智慧深遠。久默斯要。不務速說。有智若聞。則能信解。
無智疑悔。則為永失。是故迦葉。隨方為說。以種種緣。
令得正見。」

【初四句。頌權智也。破有有義。一是破三有而出三界
曰破有。一是現世間而破眾生之有有曰破有。言
如來破三有。而現身世間說種種法。不過隨人好
樂。脫粘去縛。破眾生之有而巳。初未嘗以實法與
人也。以如來為三界師。四生父。尊如須彌。重如九
鼎。其所得智慧。深固幽遠。譬如大海之難測。虗空
之難量。故一言一動。發必有時。不肯輕洩。是故四
十年中。久默而不務速說。何以故。若是根熟器純。
一經耳根。即能信入。永無退轉。若淺根小智。聞則
必疑。疑則必悔。悔則必謗。謗則必墮惡道。如是之
人。不唯不得。則為永失矣。此如來不以平等佛慧
速授與人。故以漸陶熏染。日就月將。令彼捨偏邪

而得正眼。此如來所以稱破有法王也。】

「迦葉當知。譬如大雲。起於世間。遍覆一切。慧雲含潤。
電光晃(黃上聲)耀。雷聲遠震。令眾悅豫。日光揜蔽。地上清凉。
靉(愛)霴(逮)垂布。如可承攬。其雨普等。四方俱下。流澍無量。
率土充洽。山川險谷。幽邃所生。卉木藥草。大小諸樹。
百穀苗稼甘蔗葡萄。雨之所潤。無不豐足。乾地普洽。
藥草並茂。其雲所出。一味之水。草木叢林。隨分受潤。
一切諸樹。上中下等。稱其大小。各得生長。根莖枝葉。
華果光色。一雨所及。皆得鮮澤。如其體相。性分大小。
所潤是一。而各滋茂。」

【此頌密雲彌布也。慧雲含潤者。喻如來應身。具含
十二部經也機鋒似電。故曰電光晃耀。法語如雷。
故曰雷聲遠震。六十二種邪光不現。故曰日光揜
蔽。九十八種。熱惱皆除。故曰地上清凉。現身世間。
如雲氣垂布。故曰靉霴垂布。人可得而同。不可得
而雜。故曰如可承攬也。其雨四句。頌一時等澍其
澤普洽也。山川下十四句。頌卉木叢林各有所受
也。乾地普洽者。喻不但信心者得霑法澤。即不信
者亦得霑澤也。一切下四句。頌稱性而得生長華
實也。根莖下八句。頌同地同雨。隨種性而各有差
別也。】

「佛亦如是。出現于世。譬如大雲。普覆一切。既出于世。
為諸眾生。分別演說。諸法之實。大聖世尊。於諸天人。
一切眾中而宣是言。我為如來。兩足之尊。出于世間。

猶如大雲。充潤一切。枯槁眾生。皆令離苦。得安隱樂。
世間之樂。及涅槃樂。諸天人眾。一心善聽。皆應到此。
覲無上尊。我為世尊。無能及者。安隱眾生。故現于世。」

【初四句。合大雲普覆。既出下四句。合出大音聲。大
聖下。即所謂大音也。言枯槁眾生者。即未沾法雨
之人。得安隱樂者。令疑悔者得安心也。世間樂者。
四禪八定也。涅槃樂者。寂滅樂也。諸天下八句。招
告大眾也。】

「為大眾說。甘露淨法。其法一味。解脫涅槃。以一妙音。
演暢斯義。常為大乘。而作因緣。我觀一切。普皆平等。
無有彼此。愛憎之心。我無貪著。亦無限礙。恒為一切。
平等說法。如為一人。眾多亦然。常演說法。曾無他事。
去來坐立。終不疲厭。充足世間。如雨普潤。貴賤上下。
持戒毀戒。威儀具足。及不具足。正見邪見。利根鈍根。
等雨法雨。而無懈倦。」

【此頌如來平等說法。合等澍而普洽也。言甘露法
者。能除眾生煩熱渴惱故。解脫下。言昔日與三乘
所說解脫涅槃。皆是以一音演暢。非有二也常為
大乘而作因緣者。所謂入大乘為本也。我觀下。言
我所以平等說法者。由我觀一切眾生皆悉具足
平等法性。故我無有彼此愛憎之心。恒為一切說
平等法。亦不論一人多人。但以此事諄諄教誨。曾
無疲怠。令彼求法之人。隨其所堪。悉令充足。虗往
實歸。正如以一味雨普潤一切也。貴賤下八句。即

法雨所被之機也。】

「一切眾生。聞我法者。隨力所受。住於諸地。或處人天。
轉輪聖王。釋梵諸王。是小藥草。知無漏法。能得涅槃。
起六神通。及得三明。獨處山林。常行禪定。得緣覺證。
是中藥草。求世尊處。我當作佛。行精進定。是上藥草。
又諸佛子。專心佛道常行慈悲。自知作佛。決定無疑。
是名小樹。安住神通。轉不退輪。度無量億。百千眾生。
如是菩薩。名為大樹。佛平等說。如一味雨。隨眾生性。
所受不同。如彼草木。所稟各異。」

【此下合隨根性而受法不同也。或處下。聞法而住
人天乘。名小草。知無下。聞法而得聲聞緣覺乘。名
中草。求世下。行事六度。却向佛邊覓佛者。為上草。
又諸下。是向自巳脚跟下求佛。不從他處覓者。為
小樹。安住下。謂得六根互用。分證法空。度無量眾
者。為大機。佛平下。結顯言佛平等說一味法。而眾
生所受不同如此。】

「佛以此喻。方便開示。種種言辭。演說一法。於佛智慧。
如海一滴。」

【此結答迦葉也。言我今日。即以平等一味法雨普
潤一切。以喻如來種種因緣。譬喻方便。演說一法。
度脫無量眾生。皆得平等佛慧。雖然如是。若以如
來所證甚深佛慧較之。正如將滴水以喻大海也。
佛慧如是。即我亦不能說其萬分之一。豈汝所能
說哉。此當在各得成實之下。】


「我雨法雨。充滿世間。一味之法。隨力修行。如彼叢林。
藥草諸樹。隨其大小。漸增茂好。諸佛之法。常以一味。
令諸世間。普得具足。漸次修行。皆得道果。聲聞緣覺。
處於山林。住最後身。聞法得果。是名藥草。各得增長。
若諸菩薩。智慧堅固。了達三界。求最上乘。是名小樹。
而得增長。復有住禪。得神通力。聞諸法空。心大歡喜。
放無數光。度諸眾生。是名大樹。而得增長。如是迦葉。
佛所說法。譬如大雲。以一味雨。潤於人華。各得成實。」

【此下合受法雨而增長。敷華結實也。隨力修行者。
即任力所能也。漸增茂好者。即漸得入道也。藥草
增長者始也。聞四諦法。斷生死證涅槃。為得道果。
聞十二因緣法。斷諸緣證勝性。為得道果。今則得
無上大果。為真聲聞。為真緣覺。豈非增長。小樹增
長者。始也自知作佛。決了無疑。今則智慧堅固。永
無退轉。又能了達三界。猶如空華。求最上乘。不生
畏縮。豈非增長。大澍增長者。始也住不動地。踞寂
滅定。心得自在。不肯度生。如來三橋七勸。為說法
空。心大歡喜。即能放光。度無量眾。豈非增長。如是
下。總收法喻也。潤於人華各得成實者。言如來說
一味法。令諸眾生。受法味而各證道果。正如大雲
以一味雨。普潤一切卉木藥草。名得敷華結實也。】

「迦葉當知。以諸因緣。種種譬喻。開示佛道。是我方便。
諸佛亦然。今為汝等說最實事。諸聲聞眾。皆非滅度。
汝等所行。是菩薩道。漸漸修學。悉當成佛。」


【此叮嚀告誡。以堅其信也。言我四十年中。以種種
因緣譬喻說法。皆是開發指示一佛乘道。四十年
前未曾說破。故我今日以最實事為汝說也。諸聲
聞眾。向來坐守涅槃。一事不為。非真滅度。汝等當
知。日用所行。折旋俯仰。拈匙把筯等事。皆是菩薩
堂堂大路。汝等從此漸漸修學。至於功成行滿。成
最正覺。方得名為究竟滅度耳。昔石梯和尚。見侍
者托鉢赴堂。乃喚侍者。者應諾。師曰。甚麼處去。者曰。
上堂齋去。師曰。我問汝本分事。者曰。若是本分事。某
甲實是上堂齋去。師曰。汝不謬為我侍者。又趙州
在東司上。見文遠過。驀喚文遠。遠應諾。師曰。東司
上不可與汝說佛法。所謂汝等所行是菩薩道也。】

「授記品第六」

【頌云。


「　弟子承當處
　如來授記時
　從茲改頭面
　不復戀茅茨
　國界雖新主
　華叢盡故杖
　縱然今日到
　端的巳嫌遲」



梵語和伽羅。此云授記。諄諄付與之謂授。歷歷在
心之謂記。言我遠在大通智勝佛處。近在二萬億
佛所。為無上道。常教化汝。汝今悉忘。故我今日。重
復拈起。諄諄付與。汝當歷歷在心。勿莫忘也。問。必
待悟後方授記者何。答。如祖師悟後方傳衣鉢也。
故鶖子一聞法說。斷疑生信。踊躍歡喜。如來即與
授記。四大弟子。再聞譬喻。自覺前非。深生信解。方

得授記。故在未信之前旁通曲導。左挈右提。俟其
一番徹骨。心相體信。然後授之。永無忘失。故須悟
後方授記也。問。諸大弟子。皆出生死。證涅槃。然而
授記之時。皆曰事無量佛。具菩薩道。當得作佛者
何也。答。諸聲聞眾雖斷六識。破我執。證生空。得心
自在。未能盡業識。破法執。證法空。得法自在。其於
佛法。不啻太倉一粒。九牛一毛。故須歷事諸佛。廣
學道法。使事事精了。法法明透。於三阿僧劫。勤菩
鍊行。轉無明業識。成一圓融清淨寶覺。方得成報
身佛。故從今日授記之後。行菩薩道。始名學佛人。
始稱佛弟子。是以動經多劫也。問。迦葉奉覲三百
萬億諸佛。方得菩提。須菩提。供養三百萬億那由
它佛。方得菩提。迦栴延。供養二萬八千億佛。方得
菩提。目連供養二萬億八千佛。方得菩提。諸大弟
子同聞妙法。同得授記。及成菩提。則又遲速不同
者何也。答。此亦隨其根性耳。此唯佛知。諸大弟子
亦不自知。前所謂而不自知上中下性是也。由彼
不自知。如來所以諄諄付與。令彼歷歷在心。勤而
行之。勿更忘却也。】

「爾時世尊。說是偈巳。告諸大眾。唱如是言。我此弟子。
摩訶迦葉。於未來世。當得奉覲三百萬億諸佛世尊。
供養恭敬。尊重讚歎。廣宣諸佛無量大法。於最後身。
得成為佛。名曰光明如來。應供。正徧知。明行足。善逝。
世間解。無上士。調御丈夫。天人師。佛。世尊。國名光德。

劫名大莊嚴。佛壽十二小劫。正法住世二十小劫。像
法亦住二十小劫。國界嚴飭。無諸穢惡。瓦礫荊棘。便
利不淨。其土平正。無有高下。坑坎堆阜。琉璃為地。寶
樹行列。黃金為繩。以界道側。散諸寶華。周遍清淨。其
國菩薩。無量千億。諸聲聞眾。亦復無數。無有魔事。雖
有魔及魔民。皆護佛法。爾時世尊。欲重宣此義。而說
偈言。

告諸比丘。我以佛眼。見是迦葉。於未來世。過無數劫。
當得作佛。而於來世。供養奉覲。三百萬億。諸佛世尊。
為佛智慧。淨修梵行。供養最上。二足尊巳。修習一切。
無上之慧。於最後身。得成為佛。其土清淨。琉璃為地。
多諸寶樹。行列道側。金繩界道。見者歡喜。常出好香。
散眾名華。種種奇妙。以為莊嚴。其他平正。無有丘坑。
諸菩薩眾。不可稱計。其心調柔。逮大神通。奉持諸佛。
大乘經典。諸聲聞眾。無漏後身。法王之子。亦不可計。
乃以天眼。不能數知。其佛當壽。十二小劫。正法住世。
二十小劫。像法亦住。二十小劫。光明世尊。其事如是。」

【於未下。植福也。廣宣下。修慧也。福慧二嚴。方成兩
足尊也。別號光明者。因中以紫金塗佛形像。世世
生生。身常金色。故為羅漢時。名飲光。成佛時。名光
明也。又在此會。領得諸佛平等法光明故。世尊末
後拈華。迦葉微笑。如來即以正法眼藏。涅槃妙心。
付囑迦葉。迦葉將此一光。傳與阿難。阿難以後。展
轉流通。以至此方。一華五葉。綿綿不絕。皆迦葉之

力歟。故知傳佛心宗者也。須奉覲三百萬億諸佛。
得成菩提。誰曰宗門無佛可成乎。國名光德者。此
國以光明。勝劣顯德故。劫名大莊嚴者。亦以光明
為莊嚴故。國界下。出莊嚴事也。琉璃為地者。無穢
惡也。寶樹行列者。無荊棘也。金繩界道者。無坑坎
堆阜也。寶華周遍清淨者。無便利不淨也。其國下。
眷屬也。魔皆護法者。皆是不思議菩薩也。偈頌可
知。】

「爾時大目犍連。須菩提。摩訶迦栴延等。皆悉悚(聳)慄(立)。一
心合掌。瞻仰尊顏。目不暫捨。即共同聲。而說偈言。

大雄猛世尊。諸釋之法王。哀愍我等故。而賜佛音聲。
若知我深心。見為授記者。如以甘露灑。除熱得清凉。
如從饑國來。忽遇大王饍。心猶懷疑懼。未敢即便食。
若復得王教。然後乃敢食。我等亦如是。每惟小乘過。
不知當云何。得佛無上慧。雖聞佛音聲。言我等作佛。
心尚懷憂懼。如未敢便食。若蒙佛授記。爾乃快安樂。
大雄猛世尊。常欲安世間。願賜我等記。如饑須教食。」

【此弟子請記也。見授記而不及其名。為失大利。故
悚慄也。斷人之所不能斷。忍人之所不能忍。行人
之所不能行。證人之所不能證。故曰大雄猛世尊。
而又曰諸釋中之法王也。且世尊向來哀愍我等。
不獲如來寶藏。枉受貧窮。故賜授記作佛之語。今
授記而不賜佛名。莫不心懷熱惱。若如來證知我
等深心。見為稱名授記。何異甘露灑心。頓令肺腑

清凉也。如從下喻明。正如有人從饑國來。忽值大
王賜宴之時。雖珍羞盈案。寶饌滿前。不得王命。稱
名宣召。不敢受宴。若得賜綸音。乃敢受耳。我等下。
法合。言我等尋常思惟小乘過失。好樂佛慧。然不
知當云何得。正如饑人之思食也。忽聞如來授記
作佛。然未唱名。不知佛名何等。心懷憂懼。不敢擔
荷。正如逢王饍。而不名不召。故不敢食也。若蒙賜
佛號。爾時乃得快爽安樂。不懷憂懼矣。且如來慈
愍。常欲安慰一切世間。今者我等。心懷悚慄。世尊
寧有不安慰者乎。今願賜我等名號。方能進修。正
如饑人之待教而後敢食也。請記之語。亦是小乘
取價除糞之習。】

「爾時世尊。知諸大弟子。心之所念。告諸比丘。是須菩
提。於當來世。奉覲三百萬億那由它佛。供養恭敬。尊
重讚嘆。常修梵行。具菩薩道。於最後身。得成為佛。號
曰名相如來。應供。正徧知。明行足。善逝。世間解。無上
士。調御丈夫。天人師佛。世尊。劫名有寶。國名寶生。其
土平正。玻瓈為地。寶樹莊嚴。無諸丘坑。沙礫(力)荊棘。便
利之穢。寶華覆地。周遍清淨。其土人民。皆處寶臺。珍
妙樓閣。聲聞弟子。無量無邊。算數譬喻。所不能知。諸
菩薩眾。無數千萬億那由它。佛壽十二小劫。正法住
世二十小劫。像法亦住二十小劫。其佛常處虗空。為
眾說法。度脫無量菩薩。及聲聞眾。爾時世尊。欲重宣
此義。而說偈言。


諸比丘眾。今告汝等。皆當一心。聽我所說。我大弟子。
須菩提者。當得作佛。號曰名相。當供無數。萬億諸佛。
隨佛所行。漸具大道。最後身得。三十二相。端正姝(書)妙。
猶如寶山。其佛國土。嚴淨第一。眾生見者。無不愛樂。
佛於其中。度無量眾。其佛法中。多諸菩薩。皆悉利根。
轉不退輪。彼國常以。菩薩莊嚴。諸聲聞眾。不可稱數。
皆得三明。具六神通。住八解脫。有大威德。其佛說法。
現於無量。神通變化。不可思議。諸天人民。數如恒沙。
皆供合掌。聽受佛語。其佛當壽。十二小劫。正法住世。
二十小劫。像法亦住。二十小劫。」

【須菩提。在母胎時。即知空寂。為羅漢時。名空生。成
佛時。別號名相者。先得真空。後得妙有也。離名相
而談空非真空。離真空而談名相非妙有。今即相
即空。即空即相。可謂真空妙有妙有真空矣。故知
向空劫巳前承當。佛未出世時薦取者也。須奉覲
三百萬億那由他佛。具菩薩道。方得成佛也。劫名
有寶。國名寶生者。從真空得智慧寶故。】

「爾時世尊。復告諸比丘眾。我今語汝。是大迦栴延。於
當來世。以諸供具。供養奉事八千億佛。恭敬尊重。諸
佛滅後。各起塔廟。高千由旬。縱廣正等。五百由旬。以
金銀琉璃。硨磲瑪瑙。真珠玫(梅)瑰(規)。七寶合成。眾華瓔珞。
塗香末香燒香。繒(情)葢幢幡。供養塔廟。過是巳後。當復
供養。二萬億佛。亦復如是。供養是諸佛巳。具菩薩道。
當得作佛。號曰閻浮那提金光如來。應供。正遍知。明

行足。善逝。世間解。無上士。調御丈夫。天人師。佛。世尊。
其土平正。玻瓈為地。寶樹莊嚴。黃金為繩。以界道側。
妙華覆地。周遍清淨。見者歡喜。無四惡道。地獄餓鬼
畜生阿修羅道。多有天人。諸聲聞眾。及諸菩薩。無量
萬億。莊嚴其國。佛壽十二小劫。正法住世。二十小劫。
像法亦住。二十小劫。爾時世尊欲重宣此義。而說偈
言。

諸比丘眾。皆一心聽。如我所說。真實無異。是迦栴延。
當以種種。妙好供具。供養諸佛。諸佛滅後。起七寶塔。
亦以華香。供養舍利。其最後身。得佛智慧。成等正覺。
國土清淨。度脫無量。萬億眾生。皆為十方。之所供養。
佛之光明。無能勝者。其佛號曰。閻浮金光。菩薩聲聞。
斷一切有。無量無數。莊嚴其國。」

【迦栴延。因中勤掃佛地。為羅漢時。能以議論莊嚴
佛智慧光。名曰文飾。成佛時。號閻浮那提金光。以
身光如閻浮樹金故。要知談鋒似箭。辯口如河者
也。須供養二萬八千億佛。方得菩提。此無劫國名
號者。或譯人遺失也。】

「爾時世尊。復告大眾。我今語汝。是大目犍連。當以種
種供具。供養八千諸佛。恭敬尊重。諸佛滅後。各起塔
廟。高千由旬。縱廣正等。五百由旬。以金銀琉璃。硨磲
碼碯。真珠玫瑰。七寶合成。眾華瓔珞。塗香末香燒香。
繒葢幢幡。以用供養。過是巳後。當復供養二百萬億
諸佛。亦復如是。當得成佛。號曰多摩羅䟦栴檀香如

來。應供。正遍知。明行足。善逝。世間解。無上士。調御丈
夫。天人師。佛。世尊。劫名喜滿。國名意樂。其土平正。玻
瓈為地。寶樹莊嚴。散真珠華。周遍清淨。見者歡喜。多
諸天人。菩薩聲聞。其數無量。佛壽二十四小劫。正法
住世。四十小劫。像法亦住。四十小劫。爾時世尊。欲重
宣此義。而說偈言。

我此弟子。大目犍連。捨是身巳。得見八千。二百萬億。
諸佛世尊。為佛道故。供養恭敬。於諸佛所。常修梵行。
於無量劫。奉持佛法。諸佛滅後。起七寶塔。長表金剎。
華香伎樂。而以供養。諸佛塔廟。漸漸具足。菩薩道巳。
於意樂國。而得作佛。號多摩羅。栴檀之香。其佛壽命。
二十四劫。常為天人。演說佛道。聲聞無量。如恒河沙。
三明六通。有大威德。菩薩無數。志固精進。於佛智慧。
皆不退轉。佛滅度後。正法當住。四十小劫。像法亦爾。
我諸弟子。威德具足。其數五百。皆當授記。於未來世。
咸得成佛。我及汝等。宿世因緣。吾今當說。汝等善聽。」

【目連作羅漢時。神通第一。故成佛時。號栴檀香。此
香若燒一銖。普熏小千世界。亦神速故。要知飛行
輕舉。現火現龍者也。須供養二百萬億八千諸佛。
方得菩提。劫名喜滿。國名意樂者。由眾生見神通。
香而喜。聞神通香而樂故。我及四句。結上文而生
下文也。】

「化城喻品第七」

【頌云。



「　五百由旬外
　誰言是故居
　風光非本地
　縱好亦蘧盧
　有所非真實
　無城是掠虗
　大通諸子在
　試問定何如」



本無忽有。故曰化。禦敵防非。故曰城。此品雖與弟
子說宿世因緣。實發譬喻藥草之餘蘊。蓋譬喻一
品。意在火宅白牛。此品意在化城寶所。出火宅而
入化城。駕白牛而至寶所。兩相合而意始圓。此品
雖說如來在大通智勝佛時。為十六沙彌覆說法
華。巳為汝等作今日得度因緣。然正發明藥草品
中。法雨等澍。各有所受。於諸法中。任刀所能。漸得
入道等文。所謂如來復有無量無邊阿僧祇功德。
汝等於無量億劫說不能盡者此也。然譬喻品中。
鶖子纔悟。即為說因緣云。我昔在二萬億佛所。常
教化汝。汝亦長夜隨我受學。其為因緣也近。此品
為千二百羅漢。說其因緣。在不可思議阿僧祇劫
前。為十六沙彌。巳曾開導。教化汝等。其為因緣也
遠。以因緣有近遠故。各自言之。使交相發而互相
明也。文中首標大通智勝佛者。是往昔為釋迦之
父。所謂毗盧師。法身主。不落方所。不涉數量者是
也。其成佛轉法輪事。皆是逢場作戲耳。至于十六
沙彌。纔出家時。即請大法。代佛轉輪。其氣象又非
𤨏𤨏者比。故能即紹大通之位。與大通智勝一鼻
孔出氣。豈同下劣小乘。若跛驢駑。䇿之而不肯進
者哉。世尊所以援古證今者。亦是激發小乘。令彼

奮發捨小智。而入大通之智耳。】

「佛告諸比丘。乃往過去無量無邊不可思議阿僧祇
劫。爾時有佛。名大通智勝如來。應供。正遍知。明行足。
善逝。世間解。無上士。調御丈夫。天人師。佛。世尊。其國
名好城。劫名大相。諸比丘。彼佛滅度巳來。甚大久遠。
譬如三千大千世界。所有地種。假使有人。磨以為墨。
過於東方千國土。乃下一點。大如微塵。又過千國土。
復下一點。如是展轉。盡地種墨。於汝等意云何。是諸
國土。若算師。若算師弟子。能得邊際知其數不。不也
世尊。諸比丘。是人所經國土。若點不點。盡抹(末)為塵。一
塵一劫。彼佛滅度巳來。復過是數。無量無邊。百千萬
億。阿僧祇劫。我以如來知見力故。觀彼久遠。猶若今
日。爾時世尊。欲重宣此義。而說偈言。

我念過去世。無量無邊劫。有佛兩足尊。名大通智勝。
如人以力磨。三千大千土。盡此諸地種。皆悉以為墨。
過於千國土。乃下一塵點。如是展轉點。盡此諸塵墨。
如是諸國土。點與不點等。復盡抹為塵。一塵為一劫。
此諸微塵數。其劫復過是。彼佛滅度來。如是無量劫。
如來無礙智。知彼佛滅度。及聲聞菩薩。知見今滅度。
諸比丘當知。佛智淨微妙。無漏無所礙。通達無量劫。」

【普徧廣容曰大。四開八達曰通。能應萬有曰智。超
出一切曰勝。國名好城者。莊嚴妙好。勝一切城故。
劫名大相者。曠大久遠。數量難窮故。彼佛下。顯此
佛在空劫巳前。本無始終。不涉數量。故以塵點為

喻也。僧問趙州。空劫中還有人修行否。師曰。汝喚
甚麼作空劫。曰。無一物是。師曰。這個秪稱得修行。
喚甚麼作空劫。僧無對。故知凡涉修行一路。盡屬
有劫。非空劫也。我以如來知見力故。觀彼久遠。猶
若今日者。由我開佛知見。即以佛知佛見。觀彼塵
劫前事。不異觀目前也。正顯菩提之道無去來。今
偈中如來下。言此塵點劫事。如此久遠。如來以無
礙智。觀彼佛滅度。聲聞菩薩。歷歷分明。猶如今日
者。以如來具四智故。佛智者。大圓鏡智也。淨者。平
等性智也。微妙者。妙觀察智也。無漏無所礙者。成
所作智也。具此四智。故能通達無量劫。猶若今日
也。古佛名大通智。釋迦以四無礙智通之。似空合
空。如鏡照鏡。不知孰為古。而孰為今也。】

「佛告諸比丘。大通智勝佛。壽五百四十萬億那由它
劫。其佛本坐道場。破魔軍巳。垂得阿耨多羅三藐三
菩提。而諸佛法。不現在前。如是一小劫。乃至十小劫。
結加趺坐。身心不動。而諸佛法。猶不在前。爾時忉利
諸天。先為彼佛。於菩提樹下。敷師子座。高一由旬。佛
於此坐。當得阿耨多羅三藐三菩提。適坐此座。時諸
梵天王。雨眾天華。面百由旬。香風時來。吹去萎(尾)華。更
雨新者。如是不絕。滿十小劫。供養於佛。乃至滅度。常
雨此華。四王諸天。為供養佛。常擊天鼓。其餘諸天。作
天伎樂。滿十小劫。至於滅度。亦復如是。諸比丘。大通
智勝佛。過十小劫。諸佛之法。乃現在前。成阿耨多羅

三藐三菩提。」

【此言大通成佛。請轉法輪事也。本坐道場者。言此古
佛。雖是本來在道場坐。不曾動著。必要破盡魔軍。
方得名為新成古佛。今言垂得菩提佛法不現者。
以生相無明猶在。故有垂得之心。未至乎圓滿菩
提。歸無所得。故佛法不現。古德所謂毫釐有差。天
地懸隔是也。乃至十劫身心不動。佛法猶不現者。
正見抱守功勳。坐在病處。殊不知孤危不立道方
高也。昔南岳謂馬大師云。汝學坐禪。為學坐佛。若
學坐禪。禪非坐臥。若學坐佛。佛無定相。便是此理。
由彼得心未捨。坐相未空。墮在數量。故無量甚深
佛慧不得現前也。爾時下。言佛未趺坐時。忉利諸
天。先為設座。佛於下。天主祝辭。適坐下。言大通恰
坐此座。則梵天散華。欲界四王諸天擊鼓。其餘諸
天奏樂。自成佛以至滅度皆如是者。正顯如來在
世滅度原無二也。過十小劫佛法現前者。十者數
之終。數量銷滅。一斷盡斷。一證盡證也。此段正顯
大通智勝。始存一念垂得之心。即此一念。自生障
隔。不得大通。智亦不勝。直至忘數量。而平等佛慧
方得現前。方得名為大通智勝耳。況小乘守滅定
而不捨。守小智而不離。又烏能知甚深無量平等
之佛慧哉。】

「其佛未出家時。有十六子。其第一者。名曰智積。諸子
各有種種珍異玩好之具。聞父得成阿耨多羅三藐

三菩提。皆捨所珍。往詣佛所。諸母涕泣。而隨送之。其
祖轉輪聖王。與一百大臣。及餘百千萬億人民。皆共
圍繞。隨至道場。咸欲親近大通智勝如來。供養恭敬。
尊重讚歎。到巳。頭面禮足。繞佛畢巳。一心合掌。瞻仰
世尊。以偈頌曰。

大威德世尊。為度眾生故。於無量億歲。爾乃得成佛。
諸願巳具足。善哉吉無上。世尊甚希有。一坐十小劫。
身體及手足。靜然安不動。其心常憺(淡)怕(泊)。未曾有散亂。
究竟永寂滅。安住無漏法。今者見世尊。安隱成佛道。
我等得善利。稱慶大歡喜。眾生常苦惱。盲(茫)瞑(明)無導師。
不識苦盡道。不知求解脫。長夜增惡趣。減損諸天眾。
從冥入於冥。永不聞佛名。今佛得最上。安隱無漏道。
我等及天人。為得最大利。是故咸稽首。歸命無上尊。」

【燈明有八子出家者。表在纏八識。意在轉八識而
成四智也。大通有十六子出家者。表十六心。意在
轉小智而向大智也。第一名智積者。言雖具大智。
尚有凝滯。未至大通也。諸子下。謂諸子盡將平生
所得寶惜愛護者。棄如涕唾。至佛所而求平等佛
智慧寶也。諸子非一母生。故曰諸母。涕泣而送者。
未能割愛也。其祖轉輪聖王。即大通之父也。轉輪
聖王禮子足者。出世法王。即父不以子子之也。偈
中世尊下。讚十小劫中事。身體二句。讚身不動。其
心二句。讚心不動。如此十劫用功。至於生滅既滅。
寂滅現前。方得安住無漏大菩提法。今見世尊。巳

超三界。安隱成道。我等必沾善澤。所以稱慶大喜
也。何以故。由諸眾生。常在三塗。受諸苦惱。久處暗
冥。又無明眼導師。方便引誘。既不識盡苦之方。又
不知解脫之道。長夜昏昏。無歸無救。所以惡趣轉
增。諸天益少。在三塗中。頭出頭沒。從冥入冥。豈但
不得見佛。抑且永不聞名。今佛巳得最上道法。我
及天人。又得聞名覩相。向後必沾最大利益。所以
稱慶歡喜。稽首歸命也。】

「爾時十六王子。偈讚佛巳。勸請世尊。轉於法輪。咸作是
言。世尊說法。多所安隱。憐愍饒益。諸天人民。重說偈言
世雄無等倫。百福自莊嚴。得無上智慧。願為世間說。
度脫於我等。及諸眾生類。為分別顯示。令得是智慧。
若我等得佛。眾生亦復然。世尊知眾生。深心之所念。
亦知所行道。又知智慧力。欲樂及修福。宿命所行業。
世尊悉知巳。當轉無上輪。」

【此十六沙彌。請轉法輪也。十六沙彌。纔得出家見
佛。便有濟世之心。即時請轉法輪。其氣槩雄視一
世。真偉丈夫哉。言多所安隱者。能使愚者智。不肖
者賢。懦者立。弱者強。倒懸者解。利益甚廣。故曰多
也。偈中世尊下。謂如來具十力故。知現在眾生念
何事。行何道。得何智。樂何法。修何福。又知過去作
何業。故能隨機授法。今我等志慕大乘。世尊必知
我心。亦定為我等轉無上輪也。】

「佛告諸比丘。大通智勝佛。得阿耨多羅三藐三菩提

時。十方各五百萬億諸佛世界。六種震動。其國中間
幽冥之處。日月威光所不能照。而皆大明。其中眾生。
各得相見。咸作是言。此中云何。忽生眾生。又其國界。
諸天宮殿。乃至梵宮。六種震動。大光普照。徧滿世界。
勝諸天光。」

【此以光告大眾也。釋迦放光為末後一著。大通放
光為最初一句。蓋最初一句。不異末後一著。故其
光明亦徹上徹下。以徹下故。鐵圍山間。鬼窟眾生。
各得相見。以徹上故。梵宮震動。勝諸天光。言勝者。
因佛光遍照。天光掩蔽。故曰勝也。】

「爾時東方五百萬億諸國土中。梵天宮殿。光明照曜。
倍於常明。諸梵天王。各作是念。今者宮殿光明。昔所
未有。以何因緣而現此相。是時諸梵天王。即各相詣。
共議此事。時彼眾中。有一大梵天王。名救一切。為諸
梵眾而說偈言。

我等諸宮殿。光明昔未有。此是何因緣。宜各共求之。
為大德天生。為佛出世間。而此大光明。徧照於十方。

爾時五百萬億國土。諸梵天王。與宮殿俱。各以衣裓。
盛諸天華。共詣西方。推尋是相。見大通智勝如來。處
於道場。菩提樹下。坐師子座。諸天龍王。乾闥婆。緊那
羅。摩睺羅伽。人非人等。恭敬圍繞。及見十六王子。請
佛轉法輪。即時諸梵天王。頭面禮佛。繞百千匝。即以
天華而散佛上。其所散華。如須彌山。并以供養佛菩
提樹。其菩提樹。高十由旬。華供養巳。各以宮殿。奉上

彼佛。而作是言。唯見哀愍。饒益我等。所獻宮殿。願垂
納處。時諸梵天王。即於佛前。一心同聲。以偈頌曰。

世尊甚希有。難可得值遇。具無量功德。能救護一切。
天人之大師。哀愍於世間。十方諸眾生。普皆蒙饒益。
我等所從來。五百萬億國。捨深禪定樂。為供養佛故。
我等先世福。宮殿甚嚴飾。今以奉世尊。惟願哀納受。

爾時諸梵天王。偈讚佛巳。各作是言。惟願世尊。轉於
法輪。度脫眾生。開涅槃道。時諸梵天王。一心同聲。而
說偈言。

世雄兩足尊。唯願演說法。以大慈悲力。度苦惱眾生。

爾時大通智勝如來默然許之。」

【各作是念者。諸天生疑也。以何因緣而有此瑞者。
不知光之所因故疑也。是時下。相議推求也。偈中
為大德天生者。梵天修禪定。兼修四無量心。故曰
大德天。爾時下。尋光見佛。與宮殿俱者。以有隨身
宮殿。故曰俱。衣裓盛華者。備供佛也。推尋是相者。
推求尋覓光相之所自出也。即時下。散華奉殿。散
華而及其樹者。敬其主以及其樹也。先供華而後
奉殿者。先以微禮進而後進其厚禮也。時諸下。說
偈讚佛。我等下。自陳來處及來意也。言我宿世修
如意福。因感此隨身宮殿。故將此以奉佛也。爾時
諸梵下。請轉法輪。爾時大通下。如來默許。言默許
者。口不言而心許也。巳上歷敘種種佛事。其意重
在尋光見佛。以人人有佛。個個有光。但不知光之

所自。故不得見佛耳。若知光明之所自出。其見佛
也不遠。故梵天作念。以何因緣。而現此相。東方天
王向西方尋。南方天人向北方尋。東南天人向西
北方尋等。皆是描寫佛光。無在而無乎不在。無有
定處。故東看則西。南觀成北。其實此光不離大通
智勝佛邊。故一見佛。皆歡喜讚歎。即捨所珍而求
無上法王大寶也。】

「又諸比丘。東南方五百萬億國土。諸大梵王。各自見
宮殿。光明照躍。昔所未有。歡喜踴躍。生希有心。即各
相詣。共議此事。時彼眾中。有一大梵天王。名曰大悲。
為諸梵眾。而說偈言。

是事何因緣。而現如此相。我等諸宮殿。光明昔未有。
為大德天生。為佛出世間。未曾見此相。當共一心求。
過千萬億土。尋光共推之。多是佛出世。度脫苦眾生。

爾時五百萬億諸梵天王。與宮殿俱。各以衣裓。盛諸
天華。共詣西北方。推尋是相。見大通智勝如來。處於
道場。菩提樹下。坐師子座。諸天龍王。乾闥婆。緊那羅。
摩睺羅伽。人非人等。恭敬圍繞。及見十六王子。請佛
轉法輪。時諸梵天王。頭面禮佛。繞百千匝。即以天華
而散佛上。所散之華。如須彌山。并以供養佛菩提樹。
華供養巳。各以宮殿。奉上彼佛。而作是言。唯見哀愍。
饒益我等。所獻宮殿。願垂納受。爾時諸梵天王。即於
佛前。一心同聲。以偈頌曰。

聖主天中王。迦陵頻伽聲。哀愍眾生者。我等今敬禮。

世尊甚希有。久遠乃一現。一百八十劫。空過無有佛。
三惡道充滿。諸天眾減少。今佛出於世。為眾生作眼。
世間所歸趣。救護於一切。為眾生之父。哀愍饒益者。
我等宿福慶。今得值世尊。

爾時諸梵天王。偈讚佛巳。各作是言。唯願世尊。哀愍
一切。轉於法輪。度脫眾生。時諸梵天王。一心同聲。而
說偈曰。

大聖轉法輪。顯示諸法相。度苦惱眾生。令得大歡喜。
眾生聞此法。得道若生天。諸惡道減少。忍善者增益。

爾時大通智勝如來。默然許之。」

【先共議推求。諸大梵者。每一國土。各有大梵。故曰
諸。偈中過千萬億土。尋光共推之者。言此光不在
此土。當過千萬億土之外求之。要知此光。雖過千
萬億土。元不離當處也。爾時下。尋光見佛。時諸下。
散華奉殿。聖主下。說偈讚佛。言聖主天中王者。聖
中之聖。故曰主。天中之天。故曰王。闞澤云。孔老之
教。奉天而行。不敢違天。釋迦之教。諸天奉行。不敢
違佛。故曰天中王也。空過下。謂世無導師。無以開
化。故作惡者多。而作善者少也。為眾生作眼者。百
八十劫。空過無佛。眾生在長夜中。冥無所見。無所
趨向。今佛出世。為眾生作眼目。使人有所見。有所
趨向也。言救護者。巳入惡道者。救之令出。未入惡
道者。護之不入。故曰哀愍。而又曰饒益也。今者遇
佛。決非小緣。皆由我等。宿生植福植慶。故今生纔

得值佛耳。巳上皆自慶之辭。爾時下。請轉法輪。諸
法相者。謂自相。共相。生滅相。不生滅相。人天法相。
聲聞法相。菩薩法相。諸佛法相等。言諸眾生。久在
三塗。受諸苦惱。不䬸法味。若得聞法相。精勤修習。
必得道果。或得生天。則轉惡道而成善道。轉善道
而成聖道。有此利益。故請轉法輪也。爾時下。如來
默許。】

「又諸比丘南方五百萬億國土。諸大梵王。各自見宮
殿。光明照曜。昔所未有。歡喜踊躍。生希有心。即各相
詣。共議此事。以何因緣。我等宮殿。有此光曜。而彼眾
中。有一大梵天王。名曰妙法。為諸梵眾而說偈言。

我等諸宮殿。光明甚威嚁。此非無因緣。是相宜求之。
過於百千劫。未曾見是相。為大德天生。為佛出世間。

爾時五百萬億諸梵天王。與宮殿俱。各以衣裓。盛諸
天華。共詣北方。推尋是相。見大通智勝如來。處於道
場菩提樹下。坐師子座。諸天龍王。乾闥婆。緊那羅。摩
睺羅伽。人非人等。恭敬圍繞。及見十六王子。請佛轉
法輪。時諸梵天王。頭面禮佛。繞百千匝。即以天華而
散佛上。所散之華。如須彌山。并以供養佛菩提樹。華
供養巳。各以宮殿。奉上彼佛。而作是言。唯見哀愍。饒
益我等。所獻宮殿。願垂納受。爾時諸梵天王。即於佛
前。一心同聲。以偈頌曰。

世尊甚難見。破諸煩惱者。過百三十劫。今乃得一見。
諸饑渴眾生。以法雨充滿。昔所未曾覩。無量智慧者。

如優曇鉢華。今日乃值遇。我等諸宮殿。蒙光故嚴飾。
世尊大慈愍。惟願垂納受。

爾時諸梵天王。偈讚佛巳。各作是言。唯願世尊。轉於
法輪。令一切世間。諸天魔梵沙門婆羅門。皆獲安隱。
而得度脫。時諸梵天王。一心同聲。以偈頌曰。

唯願天人尊。轉無上法輪。擊于大法鼓。而吹大法螺。
普雨大法雨。度無量眾生。我等咸歸請。當演深遠音。

爾時大通智勝如來。默然許之。西南方乃至下方。亦
復如是。」

【先共議推求。爾時下。尋光見佛。時諸下。散華奉殿。
爾時下。說偈讚佛。破諸煩惱者。五住究盡。故曰諸
也。諸饑渴眾生者。謂佛不出世。眾生久乏法喜禪
悅之食。甘露解脫之漿。故皆饑渴。今既得見佛。必
以法食。充足世間。使饑者得飽滿。渴者亦得清涼
也。過一百三十劫。未曾得見。而今日現。何異優曇
現瑞乎。且以光明及我宮殿。故宮殿蒙光。亦增嚴
飾也。爾時下。請轉法輪。魔天作惡。梵天修善。沙門
是正。婆羅是邪。言使若善若惡。若邪若正。心未安
者皆安。未靜者皆靜。未得度脫者。咸得度脫也。梵
天名沙法。故能請轉大法輪也。擊鼓者警其惰。吹
螺者一其志。雨雨者澤其枯槁。由轉無上輪。故演
深遠音也。爾時下。如來默許。西南下。超略二方。】

「爾時上方。五百萬億國土。諸大梵王。皆悉自覩。所止
宮殿。光明威耀。昔所未有。歡喜踊躍。生希有心。即各

相詣。共議此事。以何因緣。我等宮殿。有斯光明。時彼
眾中。有一大梵天王。名曰尸棄。為諸梵眾。而說偈言
今以何因緣。我等諸宮殿。威德光明曜。嚴飾未曾有。
如是之妙相。昔所未聞見。為大德天生。為佛出世間。

爾時五百萬億諸梵天王。與宮殿俱。各以衣裓。盛諸
天華。共詣下方。推尋是相。見大通智勝如來。處於道
場菩提樹下。坐師子座。諸天龍王。乾闥婆。緊那羅。摩
睺羅伽。人非人等。恭敬圍繞。及見十六王子。請佛轉
法輪。時諸梵天王。頭面禮佛。繞百千匝。即以天華而
散佛上。所散之華。如須彌山。并以供養佛菩提樹。華
供養巳。各以宮殿。奉上彼佛。而作是言。唯見哀愍。饒
益我等。所獻宮殿。願垂納處。時諸梵天王。即於佛前。
一心同聲。以偈頌曰。

善哉見諸佛。救世之聖尊。能於三界獄。勉出諸眾生。
普智天人尊。哀愍羣萌類。能開甘露門。廣度於一切。
於昔無量劫。空過無有佛。世尊未出時。十方常闇瞑。
三惡道增長。阿修羅亦盛。諸天眾轉減。死多隨惡道。
不從佛聞法。常行不善事。色力及智慧。斯等皆減少。
罪業因緣故。失樂及樂想。住於邪見法。不識善儀則。
不蒙佛所化。常墮於惡道。佛為世間眼。久遠時乃出。
哀愍諸眾生。故現於世間。超出成正覺。我等甚欣慶。
及餘一切眾。喜歎未曾有。我等諸宮殿。蒙光故嚴飾。
以今奉世尊。惟垂哀納受。願以此功德。普及於一切。
我等於眾生。皆共成佛道。


爾時五百萬億諸梵天王。偈讚佛巳。各白佛言。唯願
世尊。轉於法輪。多所安隱。多所度脫。時諸梵天王而
說偈言。

世尊轉法輪。擊甘露法鼓。度苦惱眾生。開示涅槃道。
唯願受我請。以大微妙音。哀愍而敷演。無量劫習法。」

【先共議推求。爾時下。尋光見佛。時諸下。散華奉殿。
善哉下。說偈讚佛。三界獄者。前以三界喻火宅者。
以有五欲燒煑故。此以三界喻獄者。以有煩惱囚
縛故。群萌者。即群生也。草之初生曰萌。言群生皆
有善芽萌於內。特無緣以發之耳。今如來垂愍。以
甘露澤潤之。使彼大小各遂其生也。世尊未出時。
無有光明照耀世間。故十方眾生俱處長夜。不修
十善。俱墮三塗。此等皆由不見如來端嚴妙相。又
不聞如來十善法音。常行十惡。無明愈重。心量愈
小。故感色力智慧亦漸減少。而受胎微形。世世增
長。造諸惡業。受報三塗。既失人天涅槃之樂。又不
生人天涅槃之想。即有萌善心者。自不具眼。復遇
邪師。修邪見法。不識三千威儀。不修八萬細行。反
持牛狗等戒。為生天因。以求出苦果。由彼不遇如
來正法開化。雖求出苦。而反入於苦也。爾時下。請
轉法輪。】

「爾時大通智勝如來。受十方諸梵天王。及十六王子
請。即時三轉十二行法輪。若沙門。婆羅門。若天魔梵。
及餘世間。所不能轉。謂是苦。是苦集。是苦滅。是苦滅

道。」

【此大通受請轉法輪也。先小後大。是古佛之恒規。
故先說四諦也。言三轉者。一示相轉。此是苦逼迫
性。此是集招感性。此是滅可證性。此是道可修性
也。言示相者。謂以四諦之相示之也。此是苦逼迫
性者。言此身是生老病死之宅舍。由有此身。眾苦
逼迫。不得自在故。此是集招感性者。謂此苦身。皆
由自巳貪愛五欲之所招集故。即發業潤生無明
也。此是滅可證性者。謂欲出苦果。須是證寂滅樂
故。即無為法也。此是道可修性者。謂欲證寂滅。須
修道品故。即三十七品助道法也。二。勸修轉者。復
以四法勸彼進修也。此是苦汝應知。此是集汝應
斷。此是滅汝應證。此是道汝應修。三。作證轉者。復
以自巳作證以勵之也。此是苦我巳知。汝亦應知。
此是集我巳斷。汝亦應斷。此是滅我巳證。汝亦應
證。此是道我巳修。汝亦應修。言轉者。謂將此法轉
入眾生之心也。轉必三者。以根有三也。十二行者。
行謂行業。苦集是世間行。滅道是出世間行。三轉
總有十二行也。法輪者。輪有摧碾義。謂三轉四法。
皆能摧碾三界煩惱故。然此四法。唯如來具足方
便波羅蜜故能轉。其餘魔梵等。無方便慧。故不能
轉。】

「及廣說十二因緣法。無明緣行。行緣識。識緣名色。名
色緣六入。六入緣觸。觸緣受。受緣愛。愛緣取。取緣有

有緣生。生緣老死憂悲苦惱。無明滅則行滅。行滅則
識滅。識滅則名色滅。名色滅則六入滅。六入滅則觸
滅。觸滅則受滅。受滅則愛滅。愛滅則取滅。取滅則有
滅。有滅則生滅。生滅則老死憂悲苦惱滅。」

【言廣說者。謂將四諦為中根人。演為十二緣也。此
是廣苦集。為流轉門。廣滅道。為還滅門也。無明緣
行者。大經云。於第一義諦不了。名為無明。謂愚癡
者。要先迷於所應知事。次即於彼。發起邪行等。此
無明。是約迷四諦理。從空橫起。此即發業無明也。
所作業果是行。言業者。即福非福不動業也。是彼
無明所起果故。行緣識者。大經云。行依止初心是
識。謂行為緣。有初心識。由行熏心。有當果種。及現
行故。識緣名色者。大經云。與識共生四取蘊為名
色。言識者。即是現行識支也。識在種邊。唯是賴耶。
在現行位。通於六識。今揀現非種。故云共生四蘊。
識蘊巳屬所依識故。四蘊為名。羯羅藍等為色故。
名色緣六入者。大經云。名色增長為六處。謂四七後。
諸根位滿。六處明盛。名增成意。色增成餘五。以四
蘊為名時。未分識相。今意識明了。故名為增。以堅
肉時。未分五根。但名一色。今色根漸具。故又開為
五也。六入緣觸者。大經云。根境識三事和合為觸。
觸雖是一。據識分六。然此六觸。復攝為二。前五名
對觸。意觸。名增語觸。觸雖無對。所依五根是有對。
故眼等五識。唯緣青等。不緣青等名。意識能緣青

等。亦緣青等名。從境立名。名增語觸。俱舍頌云。於
三愛因。異未了知名觸。三受因者。謂三受境。境能
生受。故名為因。即出胎時。三兩歲來。由未能了三。
故不名受而名觸也。觸緣受者。大經云。觸共生名
受。分別三受。領納於觸。名觸共生。俱舍頌云。在婬
愛前受。謂五六歲。至十四五時。巳了三受。因差別
相。未起婬愛。但名為受。涅槃云。染著一愛。名之為
受。謂衣食愛也。受緣愛者。大經云。於受染著是愛。
謂於三受中。樂受纏綿希求。故曰染著。即是中下
品貪。俱舍云。貪資具婬愛。謂十五六後。貪妙資具。
婬愛現行。未廣追求。但名為愛。此即潤生無明也。
愛緣取者。大經云。愛增長是取。謂雖攝餘惑而愛
潤勝。故說愛增。俱舍云。遍馳求名取。取謂貪也。謂
年既長大。貪五欲境。四方馳求。不憚勞倦故。愛取
別者。初起名愛。相續轉一。故別立取名也。取緣有
者。大經云。取所起有漏業為有。由取心所造諸業。
故名有漏。此業親能招當果。故名為有。俱舍頌云。
有謂正能造牽。當有果業。由馳求故。積集能牽。當
有果業。業名為有。有當果故。以因從果。故業名有
也。有緣生者。大經云。從業起蘊為生。此約增上云
從業起。始從中有。以至本有。未衰變來。皆名為生。
以業是善惡。生是異熟無記果故。若約因緣。從二
取種親生為生。蘊熟為老。蘊壞名死。即諸衰變位
名為蘊熟。四十巳後容顏漸衰。既屬於老。身壞命

終。乃名為死。巳上緣緣相生。名流轉門。所謂無明
愛取三煩惱。行有二支屬業道。從識至受。并生死
七事。同名一苦道。即是惑業苦三也。無明滅下。還
滅門也。如無明一法。先用推因智。以推其因。次用
審因智。以審其因。次第推審。現在過去未來。悉無
自體。方得除滅。一法既爾。諸法皆然。問。無明有界
內界外。此斷何等。答。此斷界內無明。即發潤二無
明也。若界外無明。初住分斷。至等覺而斷盡。】

「佛於天人大眾之中。說是法時。六百萬億那由它人。
以不受一切法故。而於諸漏。心得解脫。皆得深妙禪
定。三明六通。具八解脫。第二第三第四說法時。千萬
億恒河沙那由他等眾生。亦以不受一切法故。而於
諸漏。心得解脫。從是巳後。諸聲聞眾。無量無邊不可
稱數。」

【此四眾得益也。不受一切法者。意識滅盡故。諸漏者。
即三漏也。心得解脫。諸漏盡而得心自在也。深妙
禪定者。即滅盡定也。具八解脫者。亦名八背捨。謂
背此淨潔五欲。捨此著心。故名背捨。一內有色相
外觀色。謂行人先觀自巳色身相狀。爛壞不淨。不
可愛樂。一心寂靜。更想皮肉脫落。但見白骨。有八
色光明。故曰內有色相。又為欲界貪欲難斷。雖巳
自觀內色不淨。復以不淨。觀於它人之色。令生厭
惡。以求斷除。故又曰外觀色也。此即初背捨。在初
禪天定。二內無色相外觀色。謂行人為入二禪。巳

滅內身色相。故云內無色。又為欲界貪欲難斷。故
猶觀外不淨相。令生厭惡。以求斷除。故又云外觀
色也。此即第二背捨。位在二禪天定。三淨背捨身
作證淨者。謂緣於淨相也。謂行人於第二背捨後。
除去外色不淨相。但於定中。練習八色光明。清淨
皎潔。猶如玅寶色。故曰淨背捨。心既明淨。樂漸增
長。徧滿身中。悉皆怡悅。故又曰身作證也。此即第
三背捨。位在三禪天定。四虗空處背捨。謂行人於
欲界。巳除棄自身不淨之色。初背捨後。又除棄內
身白骨之色。第二背捨後。又除棄外身一切不淨之
色。尚餘八種淨色。皆依心住。若心捨色。色即謝滅。
一心緣空。與空相應。即入無邊虗空處定。故云虗
空處背捨。此即第四背捨。位在四禪天定。五識處
背捨。謂行人在捨虗空處。一心緣識入定時。即觀
此定。依五陰等悉皆無常。苦空無我。虗誑不實。心
生厭背而不愛著。故云識處背捨。六無所有處背
捨。謂行人若捨識處。一心緣無所有處入定時。即
觀此定。依五陰等悉皆無常。苦空無我。虗誑不實。
心生厭背而不愛著。故名無所有處背捨。七非有
想處非無想處背捨。謂行人若捨無所有處。一心
緣非有想非非想入定時。即觀此定。依五陰等悉
皆無常。苦空無我。虗誑不實。心生厭背而不愛著。
故名非有想非非想背捨。八滅受想背捨。受即欲
受。想即思想。即五陰中受想二心也。謂行人厭患

此心散亂。欲入定休息。故背滅受想諸心。是名滅
受想背捨。修此觀故。發無漏智慧。斷三界見思。證
羅漢果。即轉名八解脫也。巳上是大通為中下二
根。說四諦十二緣也。】

「爾時十六王子。皆以童子出家。而為沙彌。諸根通利。
智慧明了。巳曾供養百千萬億諸佛。淨修梵行。求阿
耨多羅三藐三菩提。俱白佛言。世尊。是諸無量千萬
億大德聲聞。皆巳成就。世尊。亦當為我等說阿耨多
羅三藐三菩提法。我等聞巳。皆共修學。世尊。我等志
願。如來知見。深心所念。佛自證知。爾時輪轉聖王。所
將眾中八萬億人。見十六王子出家。亦求出家。王即
聽許。」

【此十六沙彌。請轉大法輪也。童子出家。即樂大法。
故在娑婆世界。初降生時。即云天上天下。唯我獨
尊。諸根下。嘆德也。通利明了者。通則不泥乎小道。
利則不樂乎漸乘。明則不居乎陰界。了則不滯乎
中途。巳曾供佛者。植福巳廣。淨修梵行者。種德巳
深。俱白下。請大法也。言小乘樂小法。如來即以小
法授之。成就道果。我等志樂大法。如來當以大法
授我。我等修學。必證大果也。又言我等深心所念
唯此一事。如來具一切智。必知我心。不待我等三
請懇求也。八萬億人求出家者。上行下效也。】

「爾時彼佛。受沙彌請。過二萬劫巳。乃於四眾之中。說
是大乘經。名妙法蓮華。教菩薩法。佛所護念。說是經

巳。十六沙彌。為阿耨多羅三藐三菩提故。皆共受持。
諷誦通利。說是經時。十六菩薩沙彌。皆悉信受。聲聞
眾中。亦有信解。其餘眾生千萬億種。皆生疑惑。佛說
是經。於八千劫。未曾休廢。說是經巳。即入靜室。住於
禪定。八萬四千劫。」

【此大通為大根說大法也。受請而又過二萬劫方
說者。亦是久默斯要。不務速說。必待其憤憤悱悱
好樂之極而後啟發之也。說是下。沙彌持經也。受
者。領納於心。不遺一字。持者。拳拳服膺。守而勿失。
諷誦者。諷讀而習誦也。信受者。深信而領受也。餘
皆生疑者。大聲不入里耳也。日月燈明。說法華經。
六十小劫謂如食頃。此則經八千劫未曾休廢者。
所謂塵說。剎說。熾然說。無間歇也。經畢入定者。復
以法華三昧默示之也。】

「是時十六菩薩沙彌。知佛入室。寂然禪定。各升法座。
亦於八萬四千劫。為四部眾。廣說分別。沙法華經。一
一皆度六百萬億那由它恒河沙等眾生。示教利喜。
令發阿耨多羅三藐三菩提心。大通智勝佛過八萬
四千劫巳。從三昧起。往詣法座。安詳而坐。普告大眾。
是十六菩薩沙彌。甚為希有。諸根通利。智慧明了。巳
曾供養無量千萬億數諸佛。於諸佛所。常修梵行。受
持佛智。開示眾生。令入其中。汝等皆當數數親近而
供養之。所以者何。若聲聞辟支佛。及諸菩薩。能信是
十六菩薩所說經法。受持不毀者。是人皆當得阿耨

多羅三藐三菩提。如來之慧。」

【此沙彌代轉法輪也。言菩薩沙彌者。謂沙彌時。即
能擔當大事。故曰沙彌。而又曰菩薩也。昔高沙彌
參藥山。山問甚處來。答曰南岳來。山曰何處去。曰。江
陵受戒去。山曰。受戒圖甚麼。曰。圖免生死。山曰。有
一人不受戒。亦無生死可免。汝還知麼。曰。恁麼則
佛戒無用。山曰。這沙彌猶掛唇齒在。即禮拜而退。
一日山云。長安甚閙。曰。吾國晏然。山曰。汝從看經
得。請益得。曰。不從看經得。不從請益得。山曰。大有
人不看經。不請益。為甚麼不得。曰。不道不得。只是
不肯承當。一日山曰。何不受戒去。曰。知是般事便
休。更喚甚麼作戒。若高沙彌者。可謂菩薩沙彌也。
各升法座者。由佛入定。眾無所聞。故各代佛轉輪
也。一一下。所度之眾。示謂指示。如言此是善。此
是惡等。教謂教誨。如言善當行。惡當捨等。利謂利
益。如令行惡者。捨惡而行善。令得利益等。喜謂懼
喜。隨其小善而讚歎之。令生歡喜。勤行不退等。以
此四事莊嚴佛法。令彼發菩提心。大通下。沙彌得
記開示眾生。令入其中者。言度一切眾生。皆令入
佛慧也。既曰度眾生入佛慧。則自證佛慧可知。故
雖不言授記。即授記之事也。】

「佛告諸比丘。是十六菩薩。常樂說是妙法蓮華經。一
一菩薩。所化六百萬億那由它恒河沙等眾生。世
世所生。與菩薩俱。從其聞法。悉皆信解。以此因緣。得

值四萬億諸佛世尊。于今不盡。諸比丘。我今語汝。彼
佛弟子十六沙彌。今皆得阿耨多羅三藐三菩提。於
十方國土。現在說法。有無量百千萬億菩薩聲聞。以
為眷屬。其二沙彌。東方作佛。一名阿閦。在歡喜國。二
名須彌頂。東南方二佛。一名師子音。二名師子相。南
方二佛。一名虗空住。二名常滅。西南方二佛。一名帝
相。二名梵相。西方二佛。一名阿彌陀。二名度一切世
間苦惱。西北方二佛。一名多摩羅䟦栴檀香神通。二
名須彌相。北方二佛。一名雲自在。二名雲自在王。東
北方佛。名壞一切世間怖畏。第十六我釋迦牟尼佛。
於娑婆國土。成阿耨多羅三藐三菩提。」

【此言十六沙彌授記之後。行法師事度眾生也。一
一下。言所化皆大根也。由聞妙法因緣故。六百萬
億那由它恒河沙等。大根眾生。世世生生。常與十
六菩薩。共生一處。從其聞法。悉得信解。又藉此聞
經得度因緣。得值四萬億佛至今不絕。諸比下。言
十六沙彌。從法師而得法王也。東方震方也。震為
雷。動物也。動萬物者。莫疾乎雷。佛名阿閦者。此翻
不動。須彌頂者。此翻妙高。峨然突出。亦不動之象。
正顯無明動處。證不動智也。東南巽方也。巽為風。
撓萬物者。莫疾乎風。佛名師子音。師子相者。師音
一吼。百獸惱裂。巽風一鼓。萬竅怒號故。易曰。巽以
行權。謂以權實二智。降魔伏冤故。南離方也。離為
火。燥物也。燥萬物者。莫燥乎火。佛名虗空住者。如

日在空。無所不照故。又名常滅者。以有智慧日。無
明常滅故。聖人南面而聽天下。童子南詢以求知
識。盖取諸此。西諸方也(坤為地順物也)。載萬物者。莫厚乎地。
佛名帝相梵相者。厚德載物。帝相也。統王大千梵
相也。西兌方也。兌為澤。悅萬物者。莫悅乎澤。佛名
阿彌陀。此云無量壽。慧澤無窮故。又名度一切世
間苦惱者。以慧澤及人。令人除熱惱。而得清涼故。
西北乾方也。乾為天。健物也。始萬物者。莫神乎天。
佛名栴檀香神通者。不速而疾。不行而至故。又名
須彌相。高出萬物故。北坎方也。坎為水。潤萬物者。
莫潤乎水。佛名雲自在。又名雲自在王者。以無心
潤萬物。如雲行雨施故。東北艮方也。艮為山。終萬
物而始萬物者。莫盛乎艮。佛名壞一切世間者。一
止能壞滅一切世間法故。又名釋迦牟尼。此云能
仁寂默。一止能成就一切世間法故。所謂災火欲
壞之時。一吹頓滅。世界將成之際。舉念全收。此萬
物之所以成始而成終也。易曰。帝出乎震。齊乎巽。
相見乎離。致役乎坤。悅言乎兌。戰乎乾。勞乎坎。成
言乎艮。偶與此相符。故引及之。以見世出世法原
無二也。佛無定方。而必定方所者。為眾生而各王
一方也。又見佛身無在。而無乎不在也。方方各二
者。忍智合說也。】

「諸比丘。我等為沙彌時。各各教化無量百千萬億恒
河沙等眾生。從我聞法。為阿耨多羅三藐三菩提。此

諸眾生。於今有住聲聞地者。我常教化阿耨多羅三
藐三菩提。是諸人等。應以是法。漸入佛道。所以者何。
如來智慧。難信難解。爾時所化無量恒河沙等眾生
者。汝等諸比丘。及我滅度後。未來世中。聲聞弟子是
也。」

【至此纔吐正意。言我等昔為沙彌說法華時。各各
教化無量百千萬億恒河沙眾生。此諸眾生從我
聞法。本願皆欲成就無上菩提。由彼中途盡忘本
願。自以為足。至今尚有住聲聞地者。然我未嘗不
以菩提法授之。但彼器量狹小。不能盡受。故我以
一味法雨。平等普滋。令彼漸入佛道。所謂於諸法
中。任力所能。漸得入道者如此。爾時下。點破言我
往昔為沙彌時。所化無量恒河沙等眾生。皆非異
人。即今現在千二百羅漢。及未來聲聞弟子是也。
由是言之。不但今日始為汝等說一乘法。即從無
量劫來。巳為汝等說一乘法。直至於今。未甞有異。
汝等猶不能荷擔者何也。】

「我滅度後。復有弟子。不聞是經。不知不覺菩薩所行。
自於所得功德。生滅度想。當入涅槃。我於餘國作佛。
更有異名。是人雖生滅度之想。入於涅樂。而於彼土。
求佛智慧。得聞是經。唯以佛乘而得滅度。更無餘乘。
除諸如來方便說法。」

【此言未來弟子。亦以是法漸入佛道也。意謂佛在
世時現前弟子。親得覲佛。聞法華經得入佛道信

矣。若未來世佛既入滅。無人說法。不聞是經。亦不
知覺日用所行是菩薩道。自謂巳得究竟涅槃。此
等弟子我亦不捨。我在餘國作佛。更名易號。彼等
還藉宿世因緣。復生一處。求佛智慧。我即為說此
經。令彼得入平等佛慧。故知始終所說。皆一佛乘。
除佛乘外。餘所說者。皆是如來方便語耳。此見如
來悲心極於三世。所謂成始而成終者如此。所謂
無量阿僧祇功德。於無量劫說不能盡者如此。】

「諸比丘。若如來自知涅槃時到。眾又清淨。信解堅固。
了達空法。深入禪定。便集諸菩薩。及聲聞眾。為說是
經。世間無有二乘而得滅度。唯一佛乘得滅度耳。比
丘當知。如來方便。深入眾生之性。知其志樂小法。深
著五欲。為是等故。說於涅槃。是人若聞。則便信受。」

【此喻本也。涅槃時到者。時巳至也。眾又清淨者。根
巳熟也。信解堅固。則眾說不能惑。了達空法。則萬
法莫能入。深入禪定。則毀譽不能動。便集下。言眾
生根熟志純。遂集眾說法華也。比丘下。言根未熟
時。隨根說法也。深入眾生之性者。由彼不知上中
下性。我則深知其性。故隨機演法為說涅槃。所謂
亦知一切深心所行。通達無礙如此。】

「譬如五百由旬。險難惡道。嚝絕無人怖畏之處。若有
多眾。欲過此道。至珍寶處。有一導師。聰慧明達。善知
險道通塞之相。將導眾人。欲過此難。所將人眾。中路
懈退。白導師言。我等疲極。而復怖畏。不能復進。前路

猶遠。今欲退還。導師多諸方便。而作是念。此等可愍。
云何捨大珍寶。而欲退還。作是念巳。以方便力。於險
道中。過三百由旬。化作一城。告眾人言。汝等勿怖。莫
得退還。今此大城。可於中止。隨意所作。若入是城。快
得安隱。若能前至寶所。亦可得去。是時疲極之眾。心
大懽喜。歎未曾有。我等今者。免斯惡道。快得安隱。於
是眾人。前入化城。生巳度想。生安隱想。爾時導師。知
此人眾。既得止息。無復疲倦。即滅化城。語眾人言。汝
等去來。寶處在近。向者大城。我所化作。為止息耳。」

【此設喻以明先說三乘。後說一乘之意。五百由旬。
喻三界及二涅槃也。險難惡道者。喻生死惡道也。
曠絕無人者。謂曠遠四絕之地。又無人家可以息
足。喻生死中無涅槃可依也。若有多眾。欲過險道。
至珍寶處者。喻未得滅度之人。欲超生死險道而
入佛慧也。導師者。喻如來是指路人也。善知通塞
者。知何等是出生死之通衢。何等是入生死之惡
路也。將導眾人欲過此難者。將。引也。喻如來直欲
引出生死惡道。而逕入佛慧也。所將人眾中路懈
退者。以懈怠故。欲半途而退也。白導師下。喻聞大
法而生退墮也。我等足力巳疲。又值曠絕無人可
畏之處。欲至寶所。則前路尚在遙遠。故我等皆欲
退還也。導師作念下。喻設方便也。過三百由旬化
作一城者。喻在三界生死。曠絕無人之地。假設二
涅槃。作小歇場地也。告眾下。喻說涅槃也。可於中

止者。言此中可暫作歇宿處也。隨意所作者。言或
眠或坐。無不適意。喻六通縱任也。若入是城。快得
安隱者。喻證涅槃。可以離怖畏也。若能前至寶所
亦可得去者。若汝也。言汝等不負初心。不廢前來
三百由旬之功。努力向前。肯至寶所。則此化城亦
是便道。亦可從此得去也。是時下。眾入化城也。生
巳度想生安隱想者。喻以涅槃為究竟。不復進求。
殊不知蘧廬止可一宿。非久居之地也。既得止息
無復疲倦者。喻見思惑盡。神氣完足也。即滅化城
者。見其戀著故滅之也。寶處在近者。言直進便是。
促之令入也。向者大城我所化作為止息者。言向
日所見化城。為汝等告倦。不肯前進。故我化作與
汝歇息。暫解疲勞。非得寶之處也。問。何故但言寶
處在近不言里數。答。若有里數。還是化城。即非寶
所。要知寶所。本無方向。不涉途程。不離目前。只是
無人能到。故曰在近。當知從語言文字入者。總在
化城。古德云。路途之樂。終未到家是也。自從巳胸
中流出者。方是寶所也。】

「諸比丘。如來亦復如是。今為汝等。作大導師。知諸生
死。煩惱惡道。險難長遠。應去應度。若眾生但聞一佛
乘者。則不欲見佛。不欲親近。便作是念。佛道長遠。久
受勤苦。乃可得成。佛知是心。怯弱下劣。以方便力。而
欲中道。為止息故。說二涅槃。若眾生住於二地。如來。

爾時。即便為說。汝等所作未辦。汝所住地。近於佛慧。

當觀察籌量。所得涅槃。非真實也。但是如來方便之
力。於一佛乘。分別說三。如彼導師。為止息故。化作大
城。既知息巳。而告之言。寶處在近。此城非實。我化作
耳。」

【此法合也。生死惡道。合五百由旬險難惡道等也。
知應去應度者。合善知通塞之相也。若眾下。合前
中路懈退也。若如來不以二乘法化導眾生。而直
示其諸佛無量道法。彼且不欲見佛。亦不欲親近
佛。則法堂前草深一丈矣。以彼自念。佛道長遠。難
得成就。不能速出三界生死故。佛知下。合設方便
也。怯弱者。謂畏怯孱弱。無勇猛精進之具。下劣者。
謂卑下陋劣。無高明遠大之度。為此輩人以方便
力。而於半路說二涅槃。此即三百由旬之外。所設
化城。殊不知此二涅槃。雖在三百由旬之外。尚在
五百由旬之內也。眾生住二地者。合前生巳度想。
生安隱想。戀著不捨也。如來下。點破涅槃非實也。
言汝還要習學許多廣大佛事。方是涅槃。不可便
謂究竟。且汝所住地。與佛慧相近。非是巳得佛慧。
所謂但離虗妄名得解脫耳。如彼下。復以喻合法。
正如導師為止息疲極之眾。故於中路。化作大城。
暫令止息。見其戀著。又滅化城。促進寶所。所謂去
即印住。住即印破鐵牛之機也。】

「爾時世尊。欲重宣此義。而說偈言。

大通智勝佛。十劫坐道場。佛法不現前。不得成佛道。

諸天神龍王。阿修羅眾等。常雨於天華。以供養彼佛。
諸天擊天鼓。并作眾伎樂。香風吹萎華。更雨新好者。
過十小劫巳。乃得成佛道。諸天及世人。心皆懷踊躍。
彼佛十六子。皆與其眷屬。千萬億圍繞。俱行至佛所。
頭面禮佛足。而請轉法輪。聖師子法雨。充我及一切。
世尊甚難值。久遠時一現。為覺悟群生。震動於一切。
東方諸世界。五百萬億國。梵宮殿光曜。昔所未曾有。
諸梵見此相。尋來至佛所。散華以供養。并奉上宮殿。
請佛轉法輪。以偈而讚嘆。佛知時未至。受請默然坐。
三方及四維。上下亦復爾。散華奉宮殿。請佛轉法輪。
世尊甚難值。願以本慈悲。廣開甘露門。轉無上法輪。
無量慧世尊。受彼眾人請。為宣種種法。四諦十二緣。
無明至老死。皆從生緣有。如是眾過患。汝等應當知。
宣暢是法時。六百萬億姟(該)。得盡諸苦際。皆成阿羅漢。
第二說法時。千萬恒沙眾。於諸法不受。亦得阿羅漢。
從是後得道。其數無有量。萬億劫算數。不能得其邊。
時十六王子。出家作沙彌。皆共請彼佛。演說大乘法。
我等及營從。皆當成佛道。願得如世尊。慧眼第一淨。
佛知童子心。宿世之所行。以無量因緣。種種諸譬喻。
說六波羅蜜。及諸神通事。分別真實法。菩薩所行道。
說是法華經。如恒河沙偈。彼佛說經巳。靜室入禪定。
一心一處坐。八萬四千劫。是諸沙彌等。知佛禪未出。
為無量億眾。說佛無上慧。各各坐法座。說是大乘經。
於佛宴寂後。宣揚助法化。一一沙彌等。所度諸眾生。

有六百萬億。恒河沙等眾。彼佛滅度後。是諸聞法者。
在在諸佛土。常與師俱生。是十六沙彌。具足行佛道。
今現在十方。各得成正覺。爾時聞法者。各在諸佛所。
其有住聲聞。漸教以佛道。我在十六數。曾亦為汝說。
是故以方便。引汝趣佛慧。以是本因緣。今說法華經。
令汝入佛道。慎勿懷驚懼。」

【十劫坐道場不得成佛道者。如雲門所謂得到法
身。為法執不忘。巳見猶存。墮在法身邊是病。佛眼
亦云。騎驢不肯下者。亦是病也。過十小劫方得成
道者。所謂如來得菩提。實不繫於日也。彼佛下。沙
彌請轉法輪。東方下。諸梵請轉法輪。佛知下。如來
默許。三方下。九方請轉法輪。無量下。大通說二乘
法。宣暢下。大眾得益。時十下。沙彌請大法。佛知下。
為沙彌說大法。彼佛下。經畢入定。是諸下。沙彌紹
法王位。爾時下。正出今日說法之本因。言汝等所
以得聞法華者。正出昔日大通佛時。曾為汝等演
說此經。由有往昔因緣。故今日復為汝等說耳。汝
等當直下承當。勿得更懷驚懼於胸中也。】

「譬如險惡道。逈絕多毒獸。又復無水草。人所怖畏處。
無數千萬眾。欲過此險道。其路甚曠遠。經五百由旬。
時有一導師。強識有智慧。明了心決定。在險濟眾難。
眾人皆疲倦。而白導師言。我等今頓乏。於此欲退還。
導師作是念。此輩甚可愍。如何欲退還。而失大珍寶。
尋時思方便。當設神通力。化作大城郭。莊嚴諸舍宅。

周匝有園林。渠流及浴池。重門高樓閣。男女皆充滿。
即作是化巳。慰眾言勿懼。汝等入此城。各可隨所樂。
諸人既入城。心皆大歡喜。皆生安隱想。自謂巳得度。
導師知息巳。集眾而告言。汝等當前進。此是化城耳。
我見汝疲極。中路欲退還。故以方便力。權化作此城。
汝今勤精進。當共至寶所。」

【逈絕者。無人行也。無水草者。乏資糧也。非若三賢
菩薩有資糧可以直進也。時有下。導師濟難。眾人
下。諸人告倦。既無資糧。路又嚝遠。所以委頓疲乏
而欲退也。導師下。以方便設化城也。舍宅者。安身
處喻空寂。園林者。游戲處喻六通。浴池者。澡身處
喻八解脫。重門者。出入處喻四諦法。樓閣者。眺望
處喻天眼。男女者。取樂處喻寂滅樂。】

「我亦復如是。為一切導師。見諸求道者。中路而懈廢。
不能度生死。煩惱諸險道。故以方便力。為息說涅槃。
言汝等苦滅。所作皆巳辦。既知到涅槃。皆得阿羅漢。
爾乃集大眾。為說真實法。諸佛方便力。分別說三乘。
唯有一佛乘。息處故說二。今為汝說實。汝所得非滅。
為佛一切智。當發大精進。汝證一切智。十力等佛法。
具三十二相。乃是真實滅。諸佛之導師。為息說涅槃。
既如是息巳。引入於佛慧。」

【我亦下。合導師。見諸下。合眾人告倦。故以下。合化
城。為息說涅槃者。為欲汝息煩惱。故說涅槃也。既
知下。合滅化城而促至寶所也。諸佛下。示真實處

也。】

妙法蓮華經大窾卷三
