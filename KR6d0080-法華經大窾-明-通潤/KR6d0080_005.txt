











妙法蓮華經大窾卷五
姚秦三藏法師鳩摩羅什奉　詔譯
明　金庭比丘　通潤　箋

「安樂品(髻珠喻)第十四」

【頌云。


「　法將神兵勢方強
　魔軍棄甲盡銷亡
　髻珠一顆親收得
　苦處都成快樂場」



由前八十萬億那由他菩薩。發願持經。不惜身命。
忍諸難事。然加刀杖罵詈而能忍。未必安。見恐怖
畏懼而能忍。未必樂。今使有刀杖罵詈而不能加。
有恐怖畏懼而不能入。是則終日在刀山劍樹上
行。氷凌火聚中住。皆是安樂道場。然非深達無生
法忍者不能也。故又以無生法忍進之。永嘉云。觀
惡言是功德。此則成吾善知識。不因訕謗起冤親。
何表無生法忍力是也。】

「爾時文殊師利法王子菩薩摩訶薩。白佛言。世尊。是
諸菩薩。甚為難有。敬順佛故。發大誓願。於後惡世。護
持讀說是法華經。世尊。菩薩摩訶薩。於後惡世。云何
能說是經。佛告文殊師利。若菩薩摩訶薩。於後惡世。

欲說是經。當安住四法。一者安住菩薩行處。親近處。
能為眾生演說是經。文殊師利。云何名菩薩摩訶薩
行處。若菩薩摩訶薩住忍辱地。柔和善順。而不卒暴。
心亦不驚。又復於法無所行而觀諸法如實相。亦不
行不分別。是名菩薩摩訶薩行處。」

【初文殊請問。敬順下。言如來以目視。即能敬順佛
意。發大願而入惡世持經。故知甚為希有。第惡世
眾生。剛強麤獷。恐畏實多。即有堅忍之力。或恐不
能持久。然不知云何用心。行何等行。然後堪說是
經也。佛告下。說四安樂法門也。一者安住菩薩行處
親近處者。言日用所行處。與所親近處。渾身安住平
等法性。不分高下。然後說法。方得安樂。云何下。先
解菩薩行處有二。一事行。二理行。先明事行。事行
者。忍於外也。忍於外者。不起煩惱障。住忍辱地者。
言菩薩應世。先當忍人之辱。莫以人辱我而心有
動也。柔和善順者。言彼以剛來。我以柔應。彼以瞋
來。我以和應。彼以惡來。我以善應。彼以逆來。我以
順應。如此不獨刀杖罵詈不能加。即使有夜叉殺
害之心。亦且革為菩薩慈悲之面矣。所謂觀德人
之容。使人意消也。而不卒暴心亦不驚者。卒暴者。
急遽之狀。驚者。恐怖之狀。由柔和故不卒暴。由善
順故不驚。永嘉所謂縱遇鋒刀常坦坦。假饒毒藥
也閑閑是也。若一卒暴。一著驚。為彼所動。落彼綣
繢。則刀杖可加。罵詈可入矣。此道人處世之良方。

亦是持經之秘訣也。前所謂著忍辱衣者如此。涅
槃經中。有聞讚佛為大福德相。怒者曰。生經七日。
母便命終。豈謂大福德相。讚者曰。年志俱盛。而不
卒暴。打之不嗔。罵之不報。是故我言大福德相。怒
者聞而心服。又復下。釋理行。理行者。忍於內也。忍
於內者。則不起理障。於法無所行者。行謂分別。不
見有法當情故。心無分別也。而觀諸法如實相者。
若見世間實有善惡二相。未免為彼所轉。便有好
善惡惡之心。不能住忍辱地。故觀察一切善惡諸
法。無有高下。總是平等一相。故心無所行也。亦不
行不分別者。不見無法當情故。即無分別者。亦不
分別也。不作有見。不作無見。垢淨兩忘。心境如一。
世出世法。打成一片。方名平等觀法。思益云。於法
無所分別。亦不行非法。是名歸依法。此即菩薩即
世法而行出世法也。是名菩薩行處者。言常觀察
法相如是。是即行菩薩道也。】

「云何名菩薩摩訶薩親近處。菩薩摩訶薩。不親近國
王王子大臣官長。不親近諸外道梵志尼犍子等。及
造世俗文筆。讚咏外書。及路伽耶陀。逆路伽耶陀者。
亦不親近諸有兇戲。相扠(叉)相撲(卜)。及那羅等種種變現
之戲。又不親近旃陀羅。及畜豬(朱)羊雞狗。畋(田)獵(烈)漁捕。諸
惡律儀。如是人等。或時來者。則為說法。無所希望。又
不親近求聲聞比丘比丘尼。優婆塞優婆夷。亦不問
訊。若於房中。若經行處。若在講堂中。不共住止。或時

來者。隨宜說法。無所希求。文殊師利。又菩薩摩訶薩。
不應於女人身。取能生欲想相而為說法。亦不樂見。
若入他家。不與小女處女寡女等共語。亦復不近五
種不男之人。以為親厚。不獨入他家。若有因緣。須獨
入時。但一心念佛。若為女人說法。不露齒笑。不現胸
臆(臆音亦)。乃至為法。猶不親厚。況復餘事。不樂畜年少弟子。
沙彌小兒。亦不樂與同師。常好坐禪。在於閑處。修攝
其心。文殊師利。是名初親近處。復次菩薩摩訶薩。觀
一切法空如實相。不顛倒。不動。不退。不轉。如虗空。無
所有性。一切語言道斷。不生不出不起。無名無相。實
無所有。無量無邊。無礙無障。但以因緣有。從顛倒生
故說。常樂觀如是法相。是名菩薩摩訶薩第二親近
處。」

【此釋親近處也。亦有事有理。先釋事親近。一不親
近豪貴者。經云。比丘親近國王。有十非法。一陰謀
王命。二王誅大臣。三典藏亡寶。四宮人懷姙。五王
身中毒。六大臣諍競。七二國交兵。八王吝不施。九
聚歛民物。十多諸疾疫。一切人民。謂是比丘所作。
作此以謗比丘。即是謗佛謗法。故佛不令親近國
王等也。二不親近邪師。言外道者。不即心以為道。
心遊道外故。梵志者。其先志慕梵天。修梵天行故。
尼犍子者。即常見外道。此人言罪福。定受非行道。
能斷等者。等取其餘五師也。一富蘭迦葉。其人起
邪見。言一切法皆斷滅。二末伽棃俱舍棃。其人計

眾生苦樂。不因行得。皆是自然。三正勝。其人計久
經生死。歷多劫苦際自盡。四欽婆羅。其人非因計
因。以熏鼻拔髮為道。今併受苦。後世常樂。五迦栴
延。此人言諸法有相無相。連上一師。即六師也。不
許親近者。恐入邪種故。世俗文筆讚咏外書者。即
八索九丘。三墳五典諸子百家也。不許親近者。多
岐亡羊故。梵語路伽耶。此云惡議論。是順世外道
計。順世情故。梵語逆路伽耶。此云惡問難。以所計
不順世間故。不親近者。恐墮惡種故。三不近兇戲。
那羅延者。此云上伎戲。謂綵畫其身。作變異戲。如
少林神拳神棍之類。不許親近者。恐起鬪心故。四
不近惡律儀。習惡則惡故。如是下。言此等人。我雖
不去親近於彼。彼或悔心始萌。肯來親我。應當隨
機說法導其良心。令彼捨舊圖新。不應希望供養
也。五不近小乘者。小乘不解隨宜說法。恐起諍論
故。不問訊。亦不共住也。六不近女人者。防微杜漸
故。不近小女。不知節義者。處女。未嫁者。寡女。既嫁
而稱未亡人者。七不近不男。即生劇妬變半也。不
獨入者。防嫌疑之口也。一心念佛者。作尊重之想
也。不露齒笑不現胸臆者。無褻狎之儀也。即使為
法來者。亦不應親厚。況以他事因緣而親近哉。八
不近年少沙彌。如上所說。皆能妨禪定。亂心想故。
宜當遠離也。在於閑處修攝其心者。言在水邊林
下空閑之處。攝心正念。所謂上不為仁義之操。下

不為淫僻之行。唯默默調心。此非納衣在空閑之
比也。是名初親近處者。言不與世俗親近。然後與
道親近也。洪覺範。問金華志禪師。居山有何趣味。
答云。山中住。獨掩柴門無別趣。三個柴頭品字煨。
不用援毫文彩露。又曰。萬機俱罷付癡憨。踪跡常
容野鹿參。不脫麻衣拳作枕。幾生夢在綠蘿庵。此
所謂閑處攝心者。前來住忍辱地。心亦不驚。是因
外境干我。而我以坦然之度應之。此言不親近世
間等者。是教人莫向世間討不如意也。自處則氷
清玉潔。處物則光風霽月。如此則身心自然安樂
矣。問。世出世法。本無有二。何必分疆立界。答。初心
入道。熟處太熟。生處太生。故不親近世法。然後與
出世法相應。世味淡薄。道心自然濃厚。所謂轉生
成熟。轉熟成生之機。正在乎此。若夫同乎汙世。合
乎流俗。朱門懸薄。無不奔走。酒肆婬房。一例遊戲。
此是破弊凡夫。非佛弟子。若盡分別善善惡惡。不
以理融攝。是小乘人。非菩薩器。故在事觀。則歷歷
分明。絲毫不濫。一入理觀。則法法混融。善惡平等。
所謂非凡夫行。非聲聞行。是名菩薩行也。復次下。
釋理親近。觀一切法空者。觀是觀察。一切法者。即
三科七大。生死涅槃種種法也。由觀諸法。俱不可
得。故曰空也。如實相者。以一切法。皆是真如實相。
無二相故。不顛倒者。以一切法遠離顛倒夢想故。
不動者。以一切法本自不動故。不退者。在眾生分

上未嘗退故。不轉者。在諸聖分上不曾轉故。喻如
虗空者。圓同大虗。無欠無餘故。無所有性者。無自
性他性賢愚性聖凡性。是無性之性名佛性故。一
切語言道斷者。不落唇吻故。過去不生。現在不出。
未來不起。不墮諸數故。無名無相者。四辯莫能談。
五目莫能覩故。實無所有者。本來無一物故。無量
者。無形量故。無邊者。無方所故。無礙者。無壁落故。
無障者。無葑蔀故。所以謂之空也。應立量云。一切
法是有。法空為宗。因云如實故。或是不顛倒故。同
喻如虗空。以虗空為喻者。以虗空無鎻閉。無形段。
無心眼。如是觀察一切諸法。本無一物。皆由一念
不覺。轉為無明。由無明因緣。展轉相生。是則一切
諸法。皆從一念顛倒妄想生起。既有妄想。遂起言
說。應知一切諸法。但有言說。都無實義。常樂觀察。
法相如是。是名親近法也。所謂處法空座如此。】

「爾時世尊。欲重宣此義。而說偈言。

若有菩薩。於後惡世。無怖畏心。欲說是經。應入行處。
及親近處。常離國王。及國王子。大臣官長。兇險戲者。
及旃陀羅。外道梵志。亦不親近。增上慢人。貪著小乘。
三藏學者。破戒比丘。名字羅漢。及比丘尼。好戲笑者。
深著五欲。求現滅度。諸優婆夷。皆勿親近。若是人等。
以好心來。到菩薩所。為聞佛道。菩薩則以。無所畏心。
不懷希望。而為說法。寡女處女。及諸不男。皆勿親近。
以為親厚。亦莫親近。屠兒魁膾(快)。畋(田)獵(烈)漁捕。為利殺害。

販肉自活。衒(現)賣女邑。如是之人。皆勿親近。兇險相撲。
種種嬉戲。諸婬女等。盡勿親近。莫獨屏(丙)處。為女說法。
若說法時。無得戲笑。入里乞食。將一比丘。若無比丘。
一心念佛。是則名為。行處近處。以此二處。能安樂說。
又復不行。上中下法。有為無為。實不實法。亦不分別。
是男是女。不得諸法。不知不見。是則名為。菩薩行處。
一切諸法。空無所有。無有常住。亦無起滅。是名智者。
所親近處。顛倒分別。諸法有無。是實非實。是生非生。
在於閑處。修攝其心。安住不動。如須彌山。觀一切法。
皆無所有。猶如虗空。無有堅固。不生不出。不動不退。
常住一相。是名近處。若有比丘。於我滅後。入是行處。
及親近處。說斯經時。無有弱弱。菩薩有時。入於靜空。
以正憶念。隨義觀法。從禪定起。為諸國王。王子臣民。
婆羅門等。開化演暢。說斯經典。其心安隱。無有怯弱。
文殊師利。是名菩薩。安住初法。能於後世。說法華經。」

【若有下六句。總頌二處。常離下。別頌事親近處。三
藏學者。佛在彼羅柰。最初與五人。說修多羅藏。佛
在羅閱祇。最初與須那提。說毗尼藏。佛在毗舍離
獼猴池。最初為䟦耆子。說阿毗曇藏。故經律論。總
名藏教。學三藏者。名三藏學者。破戒比丘者。即前
於戒有缺漏是也。名字羅漢者。即前名為解脫其
實未得者也。好戲笑者。非是離諸戲笑親近智者
之人也。著五欲而求滅度者。是緣木求魚。淘灰索
金之人也。若是下。言此等人。雖不著意要親近他。

若彼以好樂之心。欲聞大法。或來親近。應以喜心
接之。為彼說法。勿以畏而拒之也。又復下。頌理行。
不行者。謂不當以心行分別。實有諸法差別。以法
法皆同一法故。上中下法者。三乘法也。有為法者。
生滅法也。無為法者。不生滅法也。實法者。實相法
也。不實法者。虗妄五蘊法也。言不唯不當分別法。
亦復不當分別此人是男是女。是人不得法。不見
法。以智愚賢不肖者皆可知。皆可見。皆可得故。問。
前云女人不應親近。此云亦不分別是男是女。得
無犯自語相違耶。答。前以相言。此以性言。事雖行
布。理實圓融故。一切下。頌理親近。無有常住亦無
起滅者。喚作常住是常見。喚作起滅是斷見。隨緣
故非常。不變故非斷。不斷不常。果生因滅。如是觀
法。則造次顛沛。常在一處。未甞暫離。古德所謂夜
夜抱佛眠。朝朝還共起。起坐鎮相隨。語嘿同居止。智
者親近如斯而巳。何以故。以一切法本非斷常。有
無等相。但以顛倒妄想分別。計度是有是無。是實
非實。是生非生。竟不知不有不無。非實非虗。無生
無滅。究竟平等。本不可以妄想推求也。故在閑處
修攝其心。置之一處。不使落路落草。安住不動。猶
如須彌。觀一切法。皆無所有。猶如虗空。常住一相。
是名初心親近佛法處也。若有下。言末世菩薩能
處法空之座。則懦者立。弱者強。膽充神王。肆口而
說。不生怖怯矣。菩薩下。第二說法之方。如欲說法。

必先入定。觀法觀機也。以正憶念者。以。用也。正憶
念者。不起一念。名正憶念。用此正念不用第二念
也。隨義觀法者。但隨於義。不著言說。所謂依義不
依文也。從禪下。從定起而發言。言必真當故。亦無
怯弱也。文殊下。結顯處。法空座者。然後能說法也。】

「又文殊師利。如來滅後。於末法中。欲說是經。應住安
樂行。若口宣說。若讀經時。不樂說人及經典過。亦不
輕慢諸餘法師。不說他人好惡長短。於聲聞人。亦不
稱名說其過惡。亦不稱名讚歎其美。又亦不生怨嫌
之心。善修如是安樂心故。諸有聽者。不逆其意。有所
難問。不以小乘法答。但以大乘而為解說。令得一切
種智。爾時世尊。欲重宣此義。而說偈言。

菩薩常樂。安隱說法。於清淨地。而施牀座。以油塗身。
澡(早)浴塵穢。著新淨衣。內外俱淨。安處法座。隨問為說。
若有比丘。及比丘尼。諸優婆塞。及優婆夷。國王王子。
群臣士民。以微妙義。和顏為說。若有難問。隨義而答。
因緣譬喻。敷演分別。以是方便。皆使發心。漸漸增益。
入於佛道。除懶惰意。及懈怠想。離諸憂惱。慈心說法。
晝夜常說。無上道教。以諸因緣。無量譬喻。開示眾生。
咸令歡喜。衣服臥具。飲食醫藥。而於其中。無所希望。
但一心念。說法因緣。願成佛道。令眾亦爾。是則大利。
安樂供養。我滅度後。若有比丘。能演說斯。妙法華經。
心無嫉恚。諸惱障礙。亦無憂愁。及罵詈(利)者。又無怖畏。
加刀杖等。亦無擯(聘)出。安住忍故。智者如是。善修其心。

能住安樂。如我上說。其人功德。千萬億劫。算數譬喻。
說不能盡。」

【第二安樂行。是不宜過惡。口業清淨也。若宣此經。
或讀此經。不得樂說他人不宣讀此經。宣讀餘經
之過。亦不輕慢諸餘法師者。如倚圓頓而輕漸修。
依實相而慢權說之類。不說他人好惡長短者。或
執小難大。或以大破小。或禪律相非。或宗教互詆。各
開戶牖。互立門庭。總是卜杓虗聲。孰非孰是。故不
必臧否之也。不毀讚聲聞。而心亦不嫌者。毀則增
其傲慢而不信。讚則安於卑小而不進。嫌則終於
棄厭而不度故也。不逆其意者。謂彼小乘有所難
問。就其心之明透處而引導之。令入大乘。更不當
導以小乘法。所謂達之而入於無疵也。偈中若有
難問下。頌有所難問。不逆其意。應以善巧方便引
誘。皆使發大乘心。令彼日就月將。入於佛道。若於
小乘心有怨嫌。則生憂惱懶惰懈怠之心。故宜併
除。當起慈心而為說法。令彼翻小成大。咸生懽喜。
然亦不得希望他人四事供養。但當一心自念。藉
此說法因緣。自願成佛。聞我法者。亦願彼得成佛。
是則名為受大利益。受大安樂。受大供養也。安住
忍故者。忍於言也。由能忍於心故。能忍於言。由忍
於言故。怖畏等不加。所謂外無臭穢蠅自不來也。】

「又文殊師利。菩薩摩訶薩。於後末世。法欲滅時。受持
讀誦斯經典者。無懷嫉妬諂誑之心。亦勿輕罵學佛

道者。求其長短。若比丘比丘尼。優婆塞優婆夷。求聲
聞者。求辟支佛者。求菩薩道者。無得惱之。令其疑悔。
語其人言。汝等去道甚遠。終不能得一切種智。所以
者何。汝是放逸之人。於道懈怠故。又亦不應戲論諸
法。有所諍競。當於一切眾生。起大悲想。於諸如來。起
慈父想。於諸菩薩。起大師想。於十方諸大菩薩。常應
深心。恭敬禮拜。於一切眾生。平等說法。以順法故。不
多不少。乃至深愛法者。亦不為多說。文殊師利。是菩
薩摩訶薩。於彼末世。法欲滅時。有成就是第三安樂
行者。說是法時。無能惱亂。得好同學。共讀誦是經。亦
得大眾而來聽受。聽巳能持。持巳能誦。誦巳能說。說
巳能書。若使人書。供養經卷。恭敬尊重讚歎。爾時世
尊。欲重宣此義。而說偈言。

若欲說是經。當捨嫉恚慢。諂誑邪偽心。常修質直行。
不輕懱於人。亦不戲論法。不令他疑悔。云汝不得佛。
是佛子說法。常柔和能忍。慈悲於一切。不生懈怠心。
十方大菩薩。愍眾故行道。應生恭敬心。是則我大師。
於諸佛世尊。生無上父想。破於憍慢心。說法無障礙。
第三法如是。智者應守護。一心安樂行。無量眾所敬。」

【第三安樂行。不起惡心。是意業清淨也。無懷無輕
罵無得惱三無字。皆禁止之辭。嫉者徇自名利。不
耐他榮。妬忌為性。諂者為罔他故。矯設形儀。險曲
為性。誑者為獲利養。矯現有德。詭詐為性。小隨之
三也。昔山谷禪師云。觀人之壽夭。必視其用心。夫

動入欺誑者。豈長世之人乎。寒山云。語直無背面。
心真無罪福。大溈真禪師。一生誨門弟子。作事要
實頭。雲蓋智禪師。凡有所示。必曰但莫瞞心。心自
靈聖。故學道人。先從不諂誑始。輕者心生眇忽。罵
者口加惡言也。求其長短者。吹毛求疵也。語其下。
出惱亂之語。言汝等不肯向巳躬下覔佛。却在他
人口角邊覔。豈非甚遠。縱經千劫。下稍終是食泥
食土。由汝等向外馳求。不肯制心一處故。由汝摘
葉尋枝。不向巳躬著力故。此語雖是直捷。於小機
人。方底圓蓋。若對上機。不妨妙藥。昔慧朗禪師。初
參石頭。問。如何是佛。頭曰。汝無佛性。師曰。蠢動含
靈作麼生。頭曰。皆有佛性。曰。慧朗為甚麼無。頭曰。
為汝不肯承當。師於言下悟入。此所謂上機也。不
應戲論諸法有諍競者。言不得執語言文字。大小
諸乘。互相是非。總是如來方便說故。大悲想者。以
眾生皆依恃我。故憐之如子。慈父想者。以諸佛能
生我故。尊之如父。大師想者。以菩薩能成我故。事
之如師。平等說法者。既眾生皆是我子。當以等心
說平等法也。以順法性不多不少者。言法性本來
無欠無餘故。為人說亦當順法性。不以人愛法而
多說。不以人不愛而少說。以諸眾生。具有如來智
慧德相故。文殊下。結行成得益。得好同學等者。言
既能平等說法。自有同心同德之人。輻輳禪階。風
趨理窟。傾心側耳。信受奉行。彼且恭敬讚歎之不

暇。安有惱亂者哉。偈中先頌。無懷嫉妬諂誑心。慢
者恃巳於他。高舉為性。如云生天當在靈運前。成
佛當在靈運後之類。邪謂偏邪。偽謂虗偽。質者實
也。治諂誑之藥。直者治邪偽之藥。不輕懱者。治我
慢之藥也。亦不戲論法一句。頌不應戲論諸法。有
所諍競。不令二句。頌汝等去道甚遠等。慈悲下。頌
於諸眾生起憐愍想。言當憐愍眾生。於上中下平
等說法。誘掖㢡勸。去來坐立。終莫疲厭也。十方。下
頌於諸菩薩起大師想。於諸下。頌於諸如來生慈
父想。憍慢心者。自高而卑人。自滿而忽人也。】

「又文殊師利。菩薩摩訶薩。於後末世。法欲滅時。有持
是法華經者。於在家出家人中。生大慈心。於非菩薩
人中。生大悲心。應作是念。如是之人。則為大失如來
方便。隨宜說法。不聞不知。不覺不問。不信不解。其人
雖不問不信不解是經。我得阿耨多羅三藐三菩提
時。隨在何地。以神通力。智慧力。引之令得住是法中。
文殊師利。是菩薩摩訶薩。於如來滅後。有成就此第
四法者。說是法時。無有過失。常為比丘比丘尼。優婆
塞優婆夷。國王王子。大臣人民。婆羅門居士等。供養
恭敬。尊重讚歎。虗空諸天。為聽法故。亦當隨侍。若在
聚落城邑。空閑林中。有人來欲難問者。諸天晝夜。常
為法故。而衛護之。能令聽者。皆得歡喜。所以者何。此
經是一切過去未來現在諸佛神力所護故。」

【第四安樂行。生大慈悲也。生大慈者。憐三界人以

若為樂。欲拔其苦也。生大慈者。愍小乘人志樂小
樂。欲與其大樂也。則為大失者。以不解如來平等
佛慧。故有如來寶藏而不能得。有廣大威神而不
能用也。應作下。愍彼不解如來方便說法也。由不
聞故不知。由不知故不覺。由不覺故不問。不問故
不信。不信故不解也。其人下。正出慈悲心。言彼雖
無意求法。隨彼眾生在何國土。當以如來自在神
力。及甚深無量智慧力引之。令得住是法中。所謂
大慈悲為室也。文殊下。結行成得益。若具前三行。
能令行人三業清淨。具第四行。能令行人精進不
怠。常為下。四眾尊敬。虗空下。諸天隨侍。諸佛神力
所護。故曰佛所護念。佛所護念者。而人天有不衛
護者哉。】

「文殊師利。是法華經。於無量國中。乃至名字。不可得
聞。何況得見受持讀誦。文殊師利。譬如強力轉輪聖
王。欲以威勢。降伏諸國。而諸小王。不順其命。時轉輪
王。起種種兵而往討伐。王見兵眾。戰有功者。即大歡
喜。隨功賞賜。或與田宅。聚落城邑。或與衣服。嚴身之
具。或與種種珍寶。金銀琉璃。硨磲碼碯。珊瑚琥珀。象
馬車乘。奴婢人民。唯髻中明珠。不以與之。所以者何。
獨王頂上。有此一珠。若以與之。王諸眷屬。必大驚怪。
文殊師利。如來亦復如是。以禪定智慧力。得法國土。
王於三界。而諸魔王。不肯順伏。如來賢聖諸將。與之
共戰。其有功者。心亦歡喜。於四眾中。為說諸經。令其

心悅。賜以禪定解脫無漏根力諸法之財。又復賜與
涅槃之城。言得滅度。引導其心。令皆歡喜。而不為說
是法華經。文殊師利。如轉輪王。見諸兵眾。有大功者。
心甚歡喜。以此難信之珠。久在髻(計)中。不妄與人。而今
與之。如來亦復如是。於三界中。為大法王。以法教化
一切眾生。見賢聖軍。與五陰魔。煩惱魔。死魔共戰。有
大功勳。滅三毒。出三界。破魔網。爾時如來。亦大歡喜。
此法華經。能令眾生至一切智。一切世間。多怨難信。
先所未說。而今說之。文殊師利。此法華經。是諸如來
第一之說。於諸說中。最為甚深。末後賜與。如彼強力
之王。久護明珠。今乃與之。文殊師利。此法華經。諸佛
如來祕密之藏。於諸經中。最在其上。長夜守護。不妄
宣說。始於今日。乃與汝等而敷演之。」

【名字不可得聞。正顯此經諸佛守護不妄宣說也。
轉輪王。喻如來。諸國小王不順命。喻諸魔擾亂。起
種種兵。喻三乘人。兵戰有功。喻三乘人斷見思惑。
各出三界。隨功賞賜者。功小者賞與田宅聚落。次
功者賞與嚴身之具。功大者賞與七寶象馬人民。
喻三乘法。髻中明珠。喻最上一乘。獨王下。言此明
珠。唯輪王頂上有此一珠。所以為輪王者。由此珠
耳。今若以此珠與人。人必驚異。如來下法合。得法
國土。以法界為國合輪王。魔王不順。合諸國不順。
如來賢聖諸將。合種種兵。為說諸經。即三乘法。合
隨功賞賜。賜以禪定大乘法財。合種種珍寶。賜涅

槃城。合田宅聚落城邑。法華經合髻珠。文殊下。喻
有大功者方賜髻珠。如來下法合。菩薩法將與五
陰魔戰。二乘法將與煩惱魔死魔戰。皆有大功。故
如來歡喜說法華經。湖南祇林和尚。每叱文殊普
賢皆為精魅。手持木劍。自謂降魔。纔見僧來參。便
曰魔來也。以劍亂揮歸方丈。如是十二年置劒無
言。僧問十二年前為甚麼降魔。師曰。賊不打貧兒
家。曰。十二年後為甚麼不降魔。師曰。賊不打貧兒
家。若祇林和尚是降魔有大功者。末後賜與者。禪
宗謂之末後句。故在末後賜與。如彼下。以喻合法。
文殊下。以法合喻。】

「爾時世尊。欲重宣此義。而說偈言。

常行忍辱。哀愍一切。乃能演說。佛所讚經。後末世時。
持此經者。於家出家。及非菩薩。應生慈悲。斯等不聞。
不信是經。則為大失。我得佛道。以諸方便。為說此法。
令住其中。譬如強力。轉輪之王。兵戰有功。賞賜諸物。
象馬車乘。嚴身之具。及諸田宅。聚落城邑。或與衣服。
種種珍寶。奴婢財物。歡喜賜與。如有勇徤。能為難事。
王解髻中。明珠賜之。如來亦爾。為諸法王。忍辱大力。
智慧寶藏。以大慈悲。如法化世。見一切人。受諸苦惱。
欲求解脫。與諸魔戰。為是眾生。說種種法。以大方便。
說此諸經。既知眾生。得其力巳。末後乃為。說是法華。
如王解髻。明珠與之。此經為尊。眾經中上。我常守護。
不妄開示。今正是時。為汝等說。我滅度後。求佛道者。

欲得安隱。演說斯經。應當親近。如是四法。讀是經者。
常無憂惱。又無病痛。顏色鮮(先)白。不生貧窮。卑賤醜陋。
眾生樂見。如慕賢聖。天諸童子。以為給使。刀杖不加。
毒不能害。若人惡罵。口則閉塞。遊行無畏。如師子王。
智慧光明。如日之照。若於夢中。但見妙事。見諸如來。
坐師子座。諸比丘眾。圍繞說法。又見龍神。阿修羅等。
數如恒沙。恭敬合掌。自見其身。而為說法。又見諸佛。
身相金色。放無量光。照於一切。以梵音聲。演說諸法
佛為四眾。說無上法。見身處中。合掌讚佛。聞法歡喜。
而為供養。得陀羅尼。證不退智。佛知其心。深入佛道
即為授記。成最正覺。汝善男子。當於來世。得無量智。
佛之大道。國土嚴淨。廣大無比。亦有四眾。合掌聽法。
又見自身。在山林中。修習善法。證諸實相。深入禪定。
見十方佛。諸佛身金色。百福相莊嚴。聞法為人說。常
有是好夢。又夢作國王。捨宮殿眷屬。及上妙五欲。行
詣於道場。在菩樹提下。而處師子座。求道過七日。得
諸佛之智。成無上道巳。起而轉法輪。為四眾說法。經
千萬億劫。說無漏妙法。度無量眾生。後當入涅槃。如
烟盡燈滅。若後惡世中。說是第一法。是人得大利。如
上之功德。」

【忍辱哀愍。頌初四二安樂行。譬如下。輪王隨功賞
賜。如有勇徤下。賜髻珠。如來下。障機說法。合隨功
賜與。既知下。說法華經。合賜髻珠。如王下。以喻合
法。此經下。以法合喻。我滅下。結勸四行。讀是下。顯

讀經果報。常無憂惱者。現世刀杖不加。罵詈不至。
故身心安樂。無有憂惱。又無病痛者。療治眾病故。
顏色鮮白者。內含德本故。不生貧窮者。具足法財。
周給一切故。不卑賤者。生如來家。處處稱尊故。不
醜陋者。慈悲具足。相好莊嚴故。眾生樂見如慕賢
聖者。行如來事故。天諸童子以為給使者。諸天守
護故。刀杖不加毒不能害者。兕無所投其角。兵無
所措其刃故。若人惡罵口則閉塞者。無處可著。還
著本人故。遊行無畏如師子王者。威德具足故。智
慧光明如日之照者。四智圓明故。若於下。上言晝
得安隱。下言夜得安隱也。夢中但見妙事者。謂與
如來氣分交接。精神感召。即夢中所見者皆妙事
也。見諸下。先見如來說法。大眾圍繞。次見自身為
眾說法。如仰山。夢入彌勒內院。堂中諸位皆足。惟
空第二位。師就座。有一尊者白槌云。合當第二座
說法。師起白槌云。摩訶衍法。離四句。絕百非。諦聽
諦聽。眾皆散去。及覺舉似溈山。山曰。子巳入聖位。
又見下。夢中見佛說法。佛為下。又見自身讚佛供
佛證智授記也。汝善下。即夢中授記語。又見下。夢
入禪定。見諸佛聞法。為人說一句。點出夢中所見
妙事。皆由為人說經故。開眼合眼。眠裏夢裏。無非
皆是佛境界也。又夢下。捨國王而得法王。捨樂場
而入道場。捨帝座而處佛座。捨金輪而轉法輪。若
後下結勝。言具此四行而說經。遂有如上諸功德。

亦何驚怖之有。】

「從地湧出品第十五」

【頌云。


「　寒巖背日得春遲
　雪凍梅華萬萬枝
　一著東風齊放白
　無人不起故園思」



自寶塔地涌。如來雲集分身諸佛徧十方界。巳見
如來所證之深。故召告菩薩發願持經。然有發願
在此方持經者。有發願在異國持經者。有發願在
十方國土持經者。會中尚有六萬菩薩不發願持
經者。此皆畏難苟安。不愜如來本意。故如來宣說
四安樂行。授以持經之法。於是在娑婆八方之外
異國菩薩。其數有八恒河沙。發願持經。如來不許。
如來召告下方六萬恒河沙等諸大菩薩。從地涌
出。發願持經。以見如來所度之廣。如來為一大事
因緣出現於世。至此方得明暢矣。前示如來之所
證。故寶塔地涌。此示如來之所度。故菩薩亦從地
涌。正顯如是因。如是緣。皆不離當地也。】

「爾時它方國土諸來菩薩摩訶薩。過八恒河沙數。於
大眾中起。合掌作禮。而白佛言。世尊。若聽我等。於佛
滅後。在此娑婆世界。勤加精進。護持讀誦書寫供養
是經典者。當於此土而廣說之。爾時佛告諸菩薩摩訶
薩眾。止。善男子。不須汝等護持此經。所以者何。我娑
婆世界。自有六萬恒河沙等菩薩摩訶薩。一一菩薩。
各有六萬恒河沙眷屬。是諸人等。能於我滅後。護持

讀誦。廣說此經。佛說是時。婆婆世界。三千大千國土。
地皆振裂。而於其中。有無量千萬億菩薩摩訶薩。同
時涌出。是諸菩薩。身皆金色。三十二相。無量光明。先
盡在此娑婆世界之下。此界虗空中住。是諸菩薩。聞
釋迦牟尼佛所說音聲。從下發來。一一菩薩。皆是大
眾唱導之首。各將六萬恒河沙眷屬。況將五萬四萬
三萬二萬一萬恒河沙等眷屬者。況復乃至一恒河
沙。半恒河沙。四分之一。乃至千萬億那由它分之一。
況復千萬億那由它眷屬。況復億萬眷屬。況復千萬
百萬乃至一萬。況復一千一百乃至一十。況復將五
四三二一弟子者。況復單巳(紀)。樂遠離行。如是等比。無
量無邊。筭數譬喻。所不能知。是諸菩薩。從地出巳。各
詣虗空。七寶妙塔。多寶如來。釋迦牟尼佛所。到巳。向
二世尊。頭面禮足。及至諸寶樹下。師子座上佛所。亦
皆作禮。右遶三匝。合掌恭敬。以諸菩薩。種種讚法。而
以讚歎。住在一面。欣樂瞻仰於二世尊。是諸菩薩摩
訶薩。從初涌出。以諸菩薩種種讚法。而讚於佛。如是
時間。經五十小劫。是時釋迦牟尼佛。默然而坐。及諸
四眾。亦皆默然。五十小劫。佛神力故。令諸大眾。謂如
半日。爾時四眾。亦以佛神力故。見諸菩薩。徧滿無量
百千萬億國土虗空。是菩薩眾中。有四導師。一名上
行。二名無邊行。三名淨行。四名安立行。是四菩薩。於
其眾中。最為上首唱導之師。在大眾前。各共合掌。觀
釋迦牟尼佛而問訊言。世尊少病少惱。安樂行不。所

應度者。受教易不。不令世尊生疲勞耶。爾時四大菩
薩而說偈言。

世尊安樂。少病少惱。教化眾生。得無
疲倦。又諸眾生。受化易不。不令世尊。生疲勞耶。

爾時世尊。於菩薩大眾中。而作是言。如是如是。諸善
男子。如來安樂。少病少惱。諸眾生等。易可化度。無有
疲勞。所以者何。是諸眾生。世世巳來。常受我化。亦於
過去諸佛。恭敬尊重。種諸善根。此諸眾生。始見我身
聞我所說。即皆信受。入如來慧。除先修習學小乘者。
如是之人。我今亦令得聞是經。入於佛慧。爾時諸大
菩薩而說偈言。

善哉善哉。大雄世尊。諸眾生等。
易可化度能。問諸佛。甚深智慧。聞巳信行。我等隨
喜。

於時世尊。讚歎上首諸大菩薩。善哉善哉。善男子。汝
等能於如來。發隨喜心。」

【他方菩薩發願此方持經也。它方國土。即是娑婆
之外者。其數有八恒河沙之多也。爾時下。如來不
許者。欲顯如來本跡故。佛說下。菩薩地涌。振者。搖
撼也。裂者。開拆也。世尊纔說時。下方菩薩即從地
涌者。啐啄之機也。先盡下。明其住處。是諸下。出其
來意。所說音聲。或是聞誰能於此娑婆世界廣說
此經之語。或是聞娑婆世界自有六萬恒河沙等
語。故從下方涌出也。見得雖是上方下方。宛若對
面。一一下。顯其眷屬。言唱導者。謂此唱而彼和。此
導而彼隨也。各將下。言一一唱導菩薩。又各有六

萬恒河沙菩薩為眷屬也。況有菩薩所將眷屬。其
數有五萬四萬乃至一萬恒河沙者。乃至漸減。至
於單巳無眷屬者。其數又無量無邊也。是諸下。敘
一時相見之儀。先禮全身。次禮分身。禮也。是諸下。
敘讚佛之儀。問釋迦在娑婆世界。自始至終。秪有
七十餘載。而靈山一會。菩薩讚佛五十小劫。如來
默然亦五十小劫。令諸大眾謂如平日者。得無太
荒唐乎。答。此佛不思議境界。一念即無量劫。無量
劫即一念。所謂延促自在。念劫圓融。不可以心量
測其長短也。如大經云。過去無量劫。安置未來今。
未來無量劫。安置過去世。又云處夢謂經年。覺乃
須臾頃。故時雖無量。攝在一剎那是也。爾時下。四
眾見諸菩薩遍滿虗空者。始見分身諸佛充滿國
土。今見菩薩復徧虗空。主伴圓融。是何境象。且分
身諸佛。是釋迦之所證。而地涌菩薩。又是釋迦之
所化。本末因緣。無窮無極。一佛如是。諸佛皆然。諸
佛如此。眾生皆然。由眾生有如此大事因緣。而不
知不見。此如來所以出現於世也。是菩薩下。導師
問安。四導師皆名行者。皆得四安樂行。故住法忍
地。得不退轉。名上行。不逆眾生。所化則多。名無邊
行。平等說法。心無愛憎。名淨行。以慈悲心。安立一
切。名安立行。具此四行。又為六萬恒河沙唱導師
之上首。故曰最為上首唱導之師也。而問下。問安
之辭。世尊在堪忍界度。生與眾同事。若眾生病。如

來亦病。眾生惱。如來亦惱。故問如來現身三界少
病少惱安樂行否。所度眾生。易受化否。不令世尊
倦津梁乎。此等菩薩將欲發願持經。故先密探如來
口吻。以驗度生之難易。爾時下。如來答訊。如是如
是者。言汝所問。愜當我心也。如來下。答眾生易度。
所以下。釋易度之意。言利根者。過去為沙彌時。巳
曾受我教化。今一見我身。一聞我法。即入佛慧。若
過去世。不信佛慧。學小乘者。四十年中。徐徐引誘。
今聞妙法亦入佛慧矣。此如來密知菩薩發願持
經。故密以度生之法授之也。爾時下。說偈讚佛。言
如來如是度生。真是世出世間大英雄漢。此界眾
生狠戾剛強。難調難伏。難化難度。今日世尊能化
難化。能度難度。豈非大雄乎。諸佛智慧甚深無量。
無能發問。即有問者。人不願聞。即有聞者。又不能
信。即有信者。又不能行。而今乃有肯問肯聞而肯
信。信而肯行者。是真希有。不但諸佛生懽喜心。即
我等樂寂靜而不樂在眾者。亦生隨喜。此見菩薩
巳萌發願持經之心。而生懽喜也。於時下。讚其隨
喜者。所以玉成發願持經之意。】

「爾時彌勒菩薩。及八千恒河沙諸菩薩眾。皆作是念。
我等從昔巳來。不見不聞。如是大菩薩摩訶薩眾。從
地涌出。住世尊前。合掌供養。問訊如來。時彌勒菩薩
摩訶薩。知八千恒河沙諸菩薩等心之所念。并欲自
決所疑。合掌向佛。以偈問曰。


無量千萬億。大眾諸菩薩。昔所未曾見。願兩足尊說。
是從何所來。以何因緣集。巨身大神通。智慧叵(頗)思議。
其志念堅固。有大忍辱力。眾生所樂見。為從何所來。
一一諸菩薩。所將諸眷屬。其數無有量。如恒河沙等。
或有大菩薩。將六萬恒沙。如是諸大眾。一心求佛道。
是諸大師等。六萬恒河沙。俱來供養佛。及護持是經。
將五萬恒沙。其數過於是。四萬及三萬。二萬至一萬。
一千一百等。乃至一恒沙。半及三四分。億萬分之一。
千萬那由它。萬億諸弟子。乃至於半億。其數復過上。
百萬至一萬。一千及一百。五十與一十。乃至三二一。
單巳(紀)無眷屬。樂於獨處者。俱來至佛所。其數轉過上。
如是諸大眾。若人行籌數。過於恒沙劫。猶不能盡知。
是諸大威德。精進菩薩眾。誰為其說法。教化而成就。
從誰初發心。稱揚何佛法。受持行誰經。修習何佛道。
如是諸菩薩。神通大智力。四方地振裂。皆從中涌出
世尊我昔來。未曾見是事。願說其所從。國土之名號。
我常遊諸國。未曾見是眾。我於此眾中。乃不識一人。
忽然從地出。願說其因緣。今此之大會。無量百千億。
是諸菩薩等。皆欲知此事。是諸菩薩眾。本末之因緣。
無量德世尊。惟願決眾疑。」

【此彌勒騰疑也。若欲知其來處。即涌出菩薩。自巳
亦不能知從何所來。豈彌勒可知。又豈八千恒沙
菩薩可知。宜乎有請決之問也。偈中昔所未曾見
者。言我常在佛所從未曾見。正顯如來秘密神通

力也。是從何所來。問其所來之處。以何因緣集。問
其所來之故。巨身下。讚其德也。一一下。讚其眷屬
之多也。是諸下。問其所從之師。所謂師唱誰家曲。
宗風嗣阿誰。稱揚者。出乎口也。受持者。存乎心也。
修習者。現乎事也。世尊下。重問所來之處也。我常
下。重問所來之故。今此下。正請決疑。本末因緣者。
言從始至終一段因緣。當為我等一決之也。】

「爾時釋迦牟尼分身諸佛。從無量千萬億它方國土
來者。在於八方諸寶樹下師子座上。結加趺坐。其佛
侍者。各各見是菩薩大眾。於三千大千世界四方。從
地涌出。住於虗空。各白其佛言。世尊。此諸無量無邊
阿僧祇菩薩大眾。從何所來。爾時諸佛。各告侍者。諸。

善男子。且待須臾。有菩薩摩訶薩。名曰彌勒。釋迦牟
尼佛之所授記。次後作佛。巳問斯事佛今答之。汝等
自當因是得聞。爾時釋迦牟尼佛。告彌勒菩薩。善哉
善哉。阿逸多。乃能問佛如是大事。汝等當共一心。被
精進鎧(楷)。發堅固意。如來今欲顯發宣示諸佛智慧。諸
佛自在神通之力。諸佛師子奮迅之力。諸佛威猛大
勢之力。爾時世尊。欲重宣此義。而說偈言。

當精進一心。我欲說此事。勿得有疑悔。佛智叵思議。
汝今出信力。住於忍善中。昔所未聞法。今皆當得聞。
我今安慰汝。勿得懷疑懼。佛無不實語。智慧不可量。
所得第一法。甚深叵分別。如是今當說。汝等一心聽。」

【分身侍者。生疑者。即八方分身諸佛各將一大菩薩

也。爾時下。分身慰諭巳。問斯事等者。言彌勒巳問
此事本末因緣。佛今將答。汝等因如來答彌勒之
問而得聞也。爾時下。勸信被精進鎧。勉其努力度
生。勿懈怠也。發堅固意。勉其努力求法。勿退墮也。
諸佛智慧甚深無量。人不能知。今欲借此地涌菩
薩。以顯如來甚深智慧故。如來住靈鷲山。廣作佛
事。人所盡知。如來不動道場。徧一切處。人所不知。
今地涌菩薩。皆是佛化。則知如來自在神力矣。如
來于四十年中說三乘法。人所盡知。如來以一味
法雨。平等普沾。如為一人。眾多亦然。正如師子奮
迅。皆用全力。人不能知。今地涌菩薩。及諸眷屬。皆
是如來全力所化。則知如來奮迅力矣。如來著弊
垢衣。執除糞器。無勢無威。化諸窮子。人所盡知。如
來著珍御服。化諸菩薩。人則不知。今地涌一出。則
知如來威猛大勢之力矣。所謂見雨猛而知龍大。
見華盛而知池深也。偈中出信力住忍善者。言我
今日欲說此事。皆是諸佛度生說法。秘密權巧之
事。汝等當出信力忍之於心。勿得忘也。】

「爾時世尊說此偈巳。告彌勒菩薩。我今於此大眾宣
告汝等。阿逸多。是諸大菩薩摩訶薩。無量無數阿僧
祇。從地涌出。汝等昔所未見者。我於是娑婆世界。得
阿耨多羅三藐三菩提巳。教化示導是諸菩薩。調伏
其心。令發道意。此諸菩薩。皆於是娑婆世界之下。此
界虗空中住。於諸經典。讀誦通利。思惟分別正憶念。

阿逸多。是諸善男子等。不樂在眾。多有所說。常樂靜
處。勤行精進。未曾休息。亦不依止人天而住。常樂深
智。無有障碍。亦常樂於諸佛之法。一心精進。求無上
慧。爾時世尊。欲重宣此義。而說偈言。

阿逸汝當知。是諸大菩薩。從無數劫來。修習佛智慧。
悉是我所化。令發大道心。此等是我子。依止是世界。
常行頭陀事。志樂於靜處。捨大眾憒(快)閙。不樂多所說。
如是諸子等。學習我道法。晝夜常精進。為求佛道故。
在娑婆世界。下方空中住。志念力堅固。常勤求智慧。
說種種妙法。其心無所畏。我於伽耶城。菩提樹下坐。
得成最正覺。轉無上法輪。爾乃教化之。令初發道心。
今皆住不退。悉當得成佛。我今說實語。汝等一心信。
我從久遠來。教化是等眾。」

【是諸下。答第一問。由前問云是誰教化。從誰發心。
故答云是我教化。從我發心。此諸下。答第二問。由
前問云從何所來。住於何地。答云在下方空中住。
從下方空中來。於諸下。答第三問。由前問云受持
行誰經。故云於諸經典等。言諸者。謂大乘小乘。皆
讀誦也。通利者。依義不依文。無碍滯也。思惟分別
者。解其義也。正憶念者。嘿嘿提撕親行斯事也。阿
逸下。出住下方空中之意。不樂在眾多有所說者。
言彼好於閑處攝心。不樂眾中多言多語也。常樂
靜處勤行精進者。非若小乘身唯善寂。意翫清虗。
不肯進求也。是不起滅定。現諸威儀。不捨道法。行

凡夫事者也。亦不依止人天而住者。不樂人天。心
不在世也。常樂深智無有障碍者。雖不樂在人天。
而潛心於本來無物甚深智慧也。亦常樂於諸佛。
法者。言不止一佛二佛三四佛所種善根。皆於諸
佛邊得四安樂行者。故能荷擔此事也。偈中阿逸
下。答所從之師也。捨大眾憒閙。即是不親近國王
大臣。乃至沙彌等。不樂多所說者。即不習外道經
書等。如是諸子雖好靜處。似乎小乘。然又精勤修
習佛道。晝夜不怠。為求下三句。頌所住之處。志念
下四句。頌上求下化。我於下。頌能化之人。我從久
遠來一句。正顯此等菩薩。亦是作十六沙彌時。以
至於今所度也。化城品中。巳廣明如來化小乘本
末因緣。特未曾顯發化菩薩本末因緣。故於此中
發之。】

「爾時彌勒菩薩摩訶薩。及無數諸菩薩等。心生疑惑。
怪未曾有。而作是念。云何世尊於少時間。教化如是
無量無邊阿僧祇諸大菩薩。令住阿耨多羅三藐三
菩提。即白佛言。世尊。如來為太子時。出於釋宮。去伽
耶城不遠。坐於道場。得成阿耨多羅三藐三菩提。從
是巳來。始過四十餘年。世尊。云何於此少時。大作佛
事。以佛勢力。以佛功德。教化如是無量大菩薩眾。當
成阿耨多羅三藐三菩提。世尊。此大菩薩眾。假使有
人。於千萬億劫。數不能盡。不得其邊。斯等久遠巳來。
於無量無邊諸佛所。植諸善根。成就菩薩道。常修梵

行。世尊。如此之事。世所難信。譬如有人。色美髮黑。年
二十五。指百歲人。言是我子。其百歲人。亦指年少。言
是我父。生育我等。是事難信。佛亦如是。得道巳來。其
實未久。而此大眾諸菩薩等。巳於無量千萬億劫。為
佛道故。勤行精進。善入出住無量百千萬億三昧。得
大神通。久修梵行。善能次第。習諸善法。巧於問答。人
中之寶。一切世間甚為希有。今日世尊方云得佛道
時初令發心。教化示導。令向阿耨多羅三藐三菩提。
世尊得佛未久。乃能作此大功德事。我等雖復信佛。
隨宜所說。佛所出言。未曾虗妄。佛所知者。皆悉通達。
然諸新發意菩薩。於佛滅後。若聞是語。或不信受而
起破法。罪業因緣。唯然世尊。願為解說。除我等疑。及
未來世諸善男子。聞此事巳。亦不生疑。爾時彌勒菩
薩。欲重宣此義。而說偈言。

佛昔從釋種。出家近伽耶。坐於菩提樹。爾來尚未久。
此諸佛子等。其數不可量。久巳行佛道。住於神通力。
善學菩薩道。不染世間法。如蓮華在水。從地而涌出。
皆起恭敬心。住於世尊前。是事難思議。云何而可信。
佛得道甚近。所成就甚多。願為除眾疑。如是分別說。
譬如少壯人。年始二十五。示人百歲子。髮白而面皺(縐)。
是等我所生。子亦說是父。父少而子老。舉世所不信。
世尊亦如是。得道來甚近。是諸菩薩等。志固無怯弱。
從無量劫來。而行菩薩道。巧於難問答。其心無所畏。
忍辱心決定。端正有威德。十方佛所讚。善能分別說。

不樂在人眾。常好在禪定。為求佛道故。於下空中住。
我等從佛聞。於此事無疑。願佛為未來。演說令開解。
若有於此經。生疑不信者。即當墮惡道。願今為解說。
是無量菩薩。云何於少時。教化令發心。而住不退地。」

【心生疑惑者。疑上添疑也。而作是念下。言如來成
佛之時甚少。所化之眾甚多。原始要終。故執末而
疑本也。即白下。陳疑也。以佛勢力者。領諸佛威猛
大勢力也。以佛功德者。領諸佛自在神通。及師子
奮迅之力也。世尊下。迷遠本而疑近跡也。言此等
菩薩。其數既多。又在久遠劫中。歷事諸佛。植諸善
根。其時亦久。云何如來成佛未久。說法不多。於此
少時。廣度諸眾。如此之事。世所難信。故前文云。汝
今出信力者。葢為此也。譬如下。設喻以明難信。言
少時成佛。而化久遠植德之菩薩。正如少年指百
歲老人為子。老人亦指少年為父也。佛亦下。法合。
入出住者。地上菩薩。從地入地。皆有入心住心出
心。今此言入定住定出定也。百千三昧者。如方網
海印等。得大神通者。如菩薩遊戲神通等。次第修
習善法者。如初地布施。二地持戒等。言所學深廣
也。巧於問答者。謂應對如流。善說法也。此等菩薩
植德既久。而云世尊得佛道時。初令發心。令向菩
提。是以少年為父。而以百歲老人為子也。我等下。
正陳請意。言我固自信佛不虗。然恐末世初發心
人。不信是語。故陳疑問。偈中佛昔四句。頌如來得

道未久。此諸下。頌菩薩植德巳深。善學菩薩道不
染世間法者。正言靜處修攝其心。而又勤行精進。
故名善學。而又曰不染世間。如蓮在水也。譬如下。
頌難信。世尊下。法合可知。我等下。正陳請意。】

「壽量品醫師喻第十六」

【頌云。


「　如來直是大醫王
　壽量何須較短長
　有病即來無病去
　去來的為竇三郎
　藥王不愛合金丹
　收得那迦藥一丸
　無限中風狂走漢
　略沾些子病俱安」



此品來意有二。一謂此經自最初說無量經。入無
量定。放無量光。以顯如來事事無量。故在方便品
譬喻品。顯如來善巧無量。藥草品。見如來法雨無
量。化城品。顯如來劫數無量。知見無量。所化聲聞
弟子無量。寶塔品。見如來分身無量。地涌品。見如
來所化菩薩無量。雖然如是。悉是如來應化門頭
事。然未極顯法身慧命平等無量也。故此品專言
如來壽命無量。以顯如來之本。巳在塵點劫先。成
道巳竟。豈在今日。故名壽量品。由此一品。然後知
釋迦從無量劫。現無量身。入無量土。演無量法。化
無量眾。皆是方便。豈止為十六沙彌時。出家成道。
轉法輪。度眾生。入涅槃為方便。又豈止在伽耶城
中。出家成道。轉法輪。度眾生。入涅槃。為方便乎。至
此方顯如來本末究竟平等法身。本無生滅也。所

以云。報化非真佛。亦非說法者。昔唐順宗。問佛光
滿禪師云。佛從何處來。滅向何方去。既言常在世。
佛今在何處。師曰。佛從無為來。滅向無為去。法身
等虗空。常住無心處。來為眾生來。去為眾生去。清
淨真如海。湛然體常住。又問。佛向王宮生。滅向雙
林滅。住世四十九。又言無法說。山河與大地。天地
及日月。時至皆歸盡。誰言不生滅。師答曰。生滅本
無為。迷情妄分別。法身等虗空。未曾有生滅。有緣
佛出世。無緣佛入滅。處處化眾生。猶如水中月。非
常亦非斷。非生亦非滅。生亦未常生。滅亦未常滅。
了見無心處。自然無法說。皇情大悅。益重禪宗。此
可作一品註解。第二義者。謂前寶塔品後云。如來
不久當入涅槃。恐人認以為實。墮斷滅見。不生敬
仰。故將醫師一喻。發明如來入滅。亦是方便。則知
如來本無生滅。其壽命寧有數量哉。】

「爾時佛告諸菩薩。及一切大眾。諸善男子。汝等當信
解如來誠諦之語。復告大眾。汝等當信解如來誠諦
之語。又復告諸大眾。汝等當信解如來誠諦之語。是
時菩薩大眾。彌勒為首。合掌白佛言。世尊。惟願說之
我等當信受佛語。如是三白巳。復言惟願說之。我等
當信受佛語。爾時世尊。知諸菩薩三請不止。而告之
言。汝等諦聽。如來秘密神通之力。一切世間天人。及
阿修羅。皆謂今釋迦牟尼佛。出釋氏宮。去伽耶城不
遠。坐於道場。得阿耨多羅三藐三菩提。然善男子。我

實成佛巳來。無量無邊百千萬億那由他劫。譬如五
百千萬億那由他阿僧祇三千大千世界。假使有人。
抹為微塵。過於東方五百千萬億那由他阿僧祇國。
乃下一塵。如是東行。盡是微塵。諸善男子。於意云何。
是諸世界。可得思惟校計。知其數不。彌勒菩薩等。俱
白佛言。世尊。是諸世界。無量無邊。非筭數所知。亦非
心力所及。一切聲聞辟支佛。以無漏智。不能思惟。知
其限數。我等住阿惟越致地。於是事中。亦所不達。世
尊。如是諸世界。無量無邊。爾時佛告大菩薩眾。諸善
男子。今當分明。宣語汝等。是諸世界。若著微塵。及不
著者。盡以為塵。一塵一劫。我成佛巳來。復過於此。百
千萬億那由他阿僧祇劫。自從是來。我常在此娑婆
世界。說法教化。亦於餘處百千萬億那由他阿僧祇
國。導利眾生。」

【爾時下。先勸信。是時下。請說。爾時下。正答。秘密神
通者。言此事天人不知。聲聞不知。菩薩不知。唯如
來自知。豈非秘密。一切下。牒其所疑。然善下。正出
其本。言天人等。執我近時應化之跡而生疑。然我
據實而論。實在無量劫先。成佛巳久。不當執近跡
而疑遠本也。譬如下。設喻以明化城。以一三千大
千世界塵點為喻。此以五百千萬億那由他阿僧
祇三千大千世界微塵劫為喻。則知釋迦在大通
智勝時。出家成道等事。皆應化之跡也。非算下。言
五百千萬億那由他阿僧祇三千大千世界。巳不

可知。況將如此世界。抹為微塵。盡是微塵被點之
界。如此世界而可知乎。正顯如來壽量非數量可
知。非心思可測也。一切下。言辟支利智亦不能知。
我等下。即不退菩薩亦不能知。爾時下。言不但以
五百萬億那由他阿僧祇三千大千世界。抹為微
塵為多。即將微塵被點之界。若著不著者。復為微
塵。以此一塵以為一劫。我從成佛巳來。復過如此
微塵劫數。從是巳來。常住娑婆世界。教化眾生。使
利根者。先得授記。其鈍根者。今得授記。其不信者。
未來授記也。亦於餘處者。言不但娑婆一土。導利
眾生。又在十方無量國土中。導利眾生。又不但如
來身從無量劫在娑婆界化度眾生。亦於無量劫
中分身十方國土化導眾生也。】

「諸善男子。於是中間。我說然燈佛等。又復言其入於
涅槃。如是皆以方便分別。諸善男子。若有眾生。來至
我所。我以佛眼。觀其信等。諸根利鈍。隨所應度。處處
自說名字不同。年紀大小。亦復現言當入涅槃。又以
種種方便。說微妙法。能令眾生。發歡喜心。」

【此通難也。難云。如來既從塵點劫先久遠成佛。常
在娑婆說法教化。何故又說在然燈佛所授記。作
佛授記之後。便入涅槃。答云。此等皆是如來方便。
為世間立法王法師標榜。轉相授受。令如來道統
相繼不斷耳。殊不知即然燈授記成佛時。亦是釋
迦化現之跡也。所以化現者。由我往昔劫中。亦以

佛眼觀一切眾生。信等五根。各有利鈍。不堪說實。
不得巳而隨類現身。各立名字。各現壽量。名現涅
槃。又各隨機說法。其所說法有權有實。有頓有漸。
無非誘人發懽喜心。令入佛慧。若以實論。無一物
非如來身。無一名非來如號。無一剎那非如來出
現之時。無一芥子非如來寂滅之地。塵塵爾。剎剎
爾。念念爾。物物爾。豈以一身一名一時一地可限
量哉。此顯在過去時。以秘密神通之力。無生現生。
無滅現滅如此。】

「諸善男子。如來見諸眾生樂於小法。德薄垢重者。為
是人說。我少出家。得阿耨多羅三藐三菩提。然我實
成佛巳來。久遠若斯。但以方便教化眾生。令入佛道。
作如是說。諸善男子。如來所演經典。皆為度脫眾生。
或說巳身。或說他身。或示巳身。或示他身。或示巳事。
或示他事。諸所言說。皆實不虗。所以者何。如來如實
知見。三界之相。無有生死若退若出。亦無在世及滅
度者。非實非虗。非如非異。不如三界。見於三界。如斯
之事。如來明見。無有錯謬。以諸眾生。有種種性。種種
欲。種種行。種種憶想分別故。欲令生諸善根。以若干
因緣譬喻言辭種種說法。所作佛事。未曾暫廢。如是
我成佛巳來。甚大久遠。壽命無量。阿僧祇劫。常住不
滅。諸善男子。我本行菩薩道。所成壽命。今猶未盡。復
倍上數。然今非實滅度。而便唱言。當取滅度。如來以
是方便。教化眾生。」


【下顯現在。亦以秘密神通之力。非生現生。非滅現
滅如此。如來又以佛眼觀見一切眾生。貧窮無福。
志量狹小。功德淺薄。罪垢深重。不堪授與大乘法
藥。亦不堪說如來智慧。如來壽量。為是樂小法人。
忍於斯事。以方便力。現生此界。十九出家。六年苦
行。得證菩提。然我實成佛巳來。巳過無量阿僧祇
劫。但為誘引下劣眾生。令入佛慧。作如是說。此見
如來出家成道是方便也。諸善下。顯四十年中轉
法輪。亦是方便。或說巳身者。如說過去第十六王
子是我身。過去國王是我身。過去常不輕是我身
等。或說他身者。如過去阿私陀仙。是提婆達多。過
去聞法眾生。是現在聲聞弟子。過去喜見菩薩。是
藥王等。或示巳身他身者。或示現在分身諸佛。是
我所證。或示現在地涌菩薩。是我所化等。或示巳
事他事者。或示自巳成佛事。或示弟子成佛事。或
示自巳本事。或示他人本事等。言我作如是說。皆
是實語。毫無虗辭。以我從無量劫來。成佛巳久。經
歷巳多。故能如實知見三界之相。本無生死。不見
有一眾生退入三界者。亦不見有一眾生超出三
界者。亦不見有如來三界出現。亦不見有如來三
界滅度。一乘未嘗實。三乘未嘗虗。一真未嘗如。三
世未嘗異。不同三界眾生所見三界之相。實有生
死。實有涅槃。實有一乘三乘。實有真如三世。何以
故。由我明見生死涅槃。猶如昨夢。一乘三乘。無非

方便。真如三世。總是虗名。故能觀彼久遠如今日。
觀眾生如巳身。觀三界如指掌。無有絲毫錯謬。故
說巳身他身。巳事他事。無非引入佛慧而巳。問。若
爾何不直以佛慧告之。而必說巳身他身。巳事他
事者何故。答。以諸眾生。過去種性不同。現在好樂
不同。種種行業不同。種種所念不同。欲令種種眾
生。生種種善故。說若干因緣。若干譬喻。或說自巳
身上事。或說他人身上事。左說右說。橫說竪說。從
昔至今。未曾有頃刻間歇。如是則知我成佛久遠。
常住不滅明矣。豈真有生滅哉。此顯四十年中種
種說法。皆是方便也。問。既曰常住不滅。何故如來
在大眾中。言我今不久當入涅槃耶。諸善下答。即
唱滅亦是方便也。言我宿昔行菩薩道。所成慧命。
尚倍超塵刧。無有窮盡。況巳證金剛不壞之身而
有盡乎。然本無滅而唱滅者。亦是方便度生。以唱
滅有益故。】

「所以者何。若佛久住於世。薄德之人不種善根。貧窮
下賤。貪著五欲。入於憶想妄見網中。若見如來常在
不滅。便起憍恣。而懷厭怠。不能生難遭之想。恭敬之
心。是故如來以方便說。比丘當知。諸佛出世。難可值
遇。所以者何。諸薄德人。過無量百千萬億劫。或有見
佛。或不見者。以此事故。我作是言。諸比丘。如來難可
得見。斯眾生等。聞如是語。必當生於難遭之想。心懷
戀慕。渴仰於佛。便種善根。是故如來。雖不實滅。而言

滅度。又善男子。諸佛如來。法皆如是。為度眾生。皆實
不虗。」

【所以下。徵釋唱滅有益。以作喻本。言若不唱滅。而
久住于世。則薄德眾生。恃佛憍憐。不種善根。既感
貧窮下賤之果。又不回頭思念好事。眠裡夢裏。唯
是憶想五欲。入於妄見網中。不肯求出三界。如來
若不唱滅。常在于世。便將如來視作尋常。沒要緊
人。不唯不生難遭恭敬之想。亦且更生憍慢放肆
之心。復懷憎厭懈怠之志。是故如來復方便說。如
來出世難可值遇。正如優曇鉢華。經過多時。纔得
一現。何以故。以諸德薄福淺之人。或有從無量劫
中。得一見者。或有過無量劫。尚不得一見者。是故
我說諸佛難遇。況又不久。將入涅槃。斯等眾生。一
聞此語。不唯不起憍恣厭怠之心。復生戀慕渴仰
之想。不貪五欲。便種善根。有此利益。是故如來雖
不滅度。而以方便唱言滅度耳。下總結云。如上所
說出家成道轉法輪。乃至唱滅。如此方便。不但一
佛如此說。即三世諸佛皆如是說。無非為度生。故
於無生說生。不滅唱滅。此皆諸佛誠諦之語。非妄
說也。】

「譬如良醫。智慧聰達。明練方藥。善治眾病。其人多諸
子息。若十二十乃至百數。以有事緣。遠至餘國。諸子
於後。飲他毒藥。藥發悶亂。宛轉於他。是時其父。還來
歸家。諸子飲毒。或失本心。或不失者。遙見其父。皆大

歡喜。拜跪問訊。善安隱歸。我等愚癡。誤服毒藥。願見
救療。更賜壽命。父見子等苦惱如是。依諸經方。求好
藥草。色香美味。皆悉具足。擣(倒)篩和合。與子令服。而作
是言。此大良藥。色香美味。皆悉具足。汝等可服。速除
苦惱。無復眾患。其諸子中。不失心者。見此良藥。色香
俱好。即便服之。病盡除愈。餘失心者。見其父來。雖亦
歡喜問訊。求索治病。然與其樂。而不肯服。所以者何。
毒氣深入。失本心故。於此好色香藥。而謂不美。父作
是念。此子可慜。為毒所中。心皆顛倒。雖見我喜。求索
救療。如是好藥。而不肯服。我今當設方便。令服此藥。
即作是言。汝等當知。我今衰老。死時巳至。是好良藥。
今留在此。汝可取服。勿憂不差。作是教巳。復至他國。
遣使還告。汝父巳死。是時諸子。聞父背喪。心大憂惱。
而作是念。若父在者。慈慜(閔)我等。能見救護。今者捨我。
遠喪他國。自惟孤露。無復恃怙。常懷悲感。心遂醒悟。
乃知此藥。色香美味。即取服之。毒病皆愈。其父聞子。
悉巳得差。尋便來歸。咸使見之。諸善男子。於意云何。
頗有人能說此良醫虗妄罪不。不也。世尊。佛言。我亦
如是。成佛巳來。無量無邊百千萬億那由他阿僧祇
劫。為眾生故。以方便力。言當滅度。亦無有能如法說
我虗妄過者。」

【此設喻以明唱滅之益。良醫。智慧聰達。喻如來具
權實二智。知法知機。故能廣化眾生也。明練方藥
者。喻如來能知法藥也。其人多諸子息等者。喻如來

以十類眾生為子也。以有事緣遠至餘國者。喻如
來應化他方。不在娑婆也。諸子誤服毒藥者。因無
佛化眾生。誤中三毒。復墮邪見。輪轉三界也。是時
下。喻如來現示三界八相成道也。諸子下。喻三界
人天。請轉法輪也。或失本心者。喻中毒深也。不失
本心者。喻中毒淺也。見父歡喜者。言初見佛時歡
喜尊重恭敬讚歎也。我等愚癡等者。喻請轉法輪
也。見子苦惱者。喻如來愍眾生。為三毒業火燒煑
也。依諸經方求好藥草者。依諸佛儀式。而為說三
乘法也。色香美味皆悉具足者。謂眾善莊嚴之色。五
分法身之香。無上醍醐之味。無不具足也。擣篩和
合與子令服者。和眾色為一色。合眾味為一味。擣
眾香為一香。喻將十善諦緣和以一相一味之法。
令人修習也。而作下。勸令服藥。言但肯沾唇。皆得
愈疾也。正喻大乘法藥。具足萬行。但辦肯心。皆得
脫苦也。其諸子等不失心。而服藥除病者。正喻三
乘中有利根者。煩惱淺薄。昔宿曾經化導有一隙
之明者。一點便悟。努力進修。便出三界也。餘失心
而不肯服藥者。正喻鈍根之人。雖亦見佛聞法。不
信自心作佛。不肯進修。何以故。以彼煩惱深厚。嗜
欲滋多。失本心故。父作下。喻如來思設方便也。由
諸眾生心皆顛倒。以苦為樂。雖三乘出苦之道。不
肯進修也。即作下。喻說法華之後。即便唱滅也。是
好下。喻留經教。使人受持讀誦。皆得利益也。作是

下。喻此土化緣巳畢。此方滅而復往他土也。遣使
下。喻如來所使滅度之後。弘經法師告之也。若佛
滅後。無弘經法師。則此法者。絕滅無遺矣。是時下。
喻聞佛滅而依法精脩。遂得道果也。意謂若父在
世。慈愍於我。即有病苦。能見救護。今父巳喪。自思
孤身露處。又無所恃之人。悲辛感慨。遂服藥而療
病也。其父下。喻得見佛也。知見未聞。即有佛在。對
面千里。知見既開。乃知佛未甞滅也。故知唱滅亦
為眾生。入滅亦為眾生。留藥亦為眾生也。此方自
如來滅度之後。佛法徧天下。皆是如來留藥之功。
亦是弘經法師說藥之力也。問。何故亦有服藥而
病不愈者。答云有故。昔靈源云。道人保養。如人病
須服藥。藥之靈驗易見。要須忌口乃可。不然服藥
何益。生死是大病。佛祖言教。是良藥。染汙心。是雜
毒。不能忌之。生死之病無時而損也。諸善下。辯覈
虗實。言良醫不死而言死。得無犯妄語過否。不也
世尊者。言非是妄語。以此方便誘引眾生服藥故。
佛言下。法合。】

「爾時世尊。欲重宣此義。而說偈言。

自我得佛來。所經諸劫數。無量百千萬。億載阿僧祇。
常說法教化。無數億眾生。令入於佛道。爾來無量劫。
度為眾生故。方便現涅槃。而實不滅度。常住此說法。
我常住於此。以諸神通力。令顛倒眾生。雖近而不見。
眾見我滅度。廣供養舍利。咸皆懷戀慕。而生渴仰心。

眾生既信伏。質直意柔軟。一心欲見佛。不自惜身命。
時我及眾僧。俱出靈鷲山。我時語眾生。常在此不滅。
以方便力故。現有滅不滅。餘國有眾生。恭敬信樂者。
我復於彼中。為說無上法。汝等不聞此。但為我滅度。
我見諸眾生。沒在於苦惱。故不為現身。令其生渴仰。
因其心戀慕。乃出為說法。神通力如是。於阿僧祇劫。
常在靈鷲山。及餘諸住處。眾生見劫盡。大火所燒時。
我此土安隱。天人當充滿。園林諸堂閣。種種寶莊嚴。
寶樹多華果。眾生所遊樂。諸天擊天皷。常作眾伎樂。
雨曼陀羅華。散佛及大眾。我淨土不毀。而眾見燒盡。
憂怖諸苦惱。如是悉充滿。是諸罪眾生。以惡業因緣。
過阿僧祇劫。不聞三寶名。諸有修功德。柔和質直者。
則皆見我身。在此而說法。或時為此眾。說佛壽無量。
久乃見佛者。為說佛難值。我智力如是。慧光照無量。
壽命無數劫。久修業所得。汝等有智者。勿於此生疑。
當斷令永盡。佛語實不虗。如醫善方便。為治狂子故。
實在而言死。無能說虗妄。我亦為世父。救諸苦患者。
為凡夫顛倒。實在而言滅。以常見我故。而生憍恣心。
放逸著五欲。墮於惡道中。我常知眾生。行道不行道。
隨所應可度。為說種種法。每自作是意。以何令眾生。
得入無上慧。速成就佛身。」

【首七句。是頌成道轉法輪是方便。為度下四句。頌
涅槃亦是方便。實未嘗離此娑婆界也。我常下。問
如來既常住世界說法度生。云何眾生不得見佛。

答。我雖常住此界。但以秘密神通之力。令彼一切
顛倒眾生。終日對面。如隔千里。令彼不見。反謂滅
度。問。既不見佛。有何利益。答。眾見滅度。造塔起廟。
供養舍利。如子慕慈父。渴思甘露。專心至志。咸懷
戀慕。必欲見佛。至於不惜身命。猶如藥王時。我令
彼親見。靈山一會。儼然未散。若彼既見我身。即以
實語告云。我常在此娑婆說法度生。實未曾滅也。
且我見其顛倒則示滅見。其信伏則現身者。皆是
以方便力令其入佛慧耳。餘國下。言不但此娑婆
一土現生現滅。即十方國分身諸佛亦復如是。見
其信樂則現生。見其沒苦則現滅。因其戀慕則說
法也。神通四句。結上言我秘密神通之力如此。故
雖此界他界。從無量劫現生現滅。殊不知如來無
時無處不周遍也。故眾生見有劫盡。又見大火燒
壞世界。豈知劫火洞然。大千俱壞。而此世界安隱
如故。天人亦滿。乃至遊戲之地。併其受用之物。不
曾動著一絲毫。皆由眾生業力所感。遂見燒盡不
見如來耳。憂怖下。正明不見因緣。以眾生造諸惡
業。沒在憂惱。但見三途憂惱之事。不見如來安樂。
之處。但聞三途苦惱之聲。不聞三寶尊勝之名。如
恒河水。鬼見為火。魚見為宅。人見為水。諸天見為
瑠璃。各隨業力所見不同。所謂心穢土穢。心淨土
淨耳。諸有下。明得見因緣。若有肯修十善四諦等
法。志意柔和。而不卒暴。心行質直而無虗偽。則見

我身常在說法。又彼眾生根器各異。所見不同。故
我說法亦隨機器。或時說佛壽命常住在世。或時
說佛久遠一出。如優曇華。此我方便智力又如此。
然而慧光無量。壽命無數。亦非一朝一夕。一生一
劫得來。皆從無量劫中。久修淨業所得。非妄語也。
汝等下。勸其生信。如醫下舉喻。我亦下法合。言良
醫治狂子之疾故。實在而言死。正合如來治顛倒
凡夫之病。亦實在而唱滅也。所以實在而唱滅者。
以彼常見如來。心生憍恣。貪著五欲。造諸惡業。墮
三惡道。由我知此眾生。有見佛而即行道者。亦有
見佛反生憍恣而不行道者。我亦隨機說種種法。
故雖常在於世。而以方便。說生說滅也。所以在世
而現生現滅者。無有他意。無非欲令一切眾生得
入平等佛慧。成就佛身耳。】

「分別功德品第十七」

【頌云。


「　不盡烟波帶遠沙
　輕舟短棹宿蘆華
　詰朝趁得東風便
　颺起蒲帆直到家」



前壽量品。雖為唱滅而言。其實包羅出家成道。轉
輪度生。始終本末等事。故諸大眾隨機得益。各有
淺深。一一分別。故品名分別功德。】

「爾時大會。聞佛說壽命劫數長遠如是。無量無邊阿
僧祇眾生。得大饒益。於時世尊。告彌勒菩薩摩訶薩
阿逸多。我說是如來壽命長遠時。六百八十萬億那

由它恒河沙眾生。得無生法忍。復有千倍菩薩摩訶
薩。得聞持陀羅尼門。復有一世界微塵數菩薩摩訶
薩。得樂說無礙辯才。復有一世界微塵數菩薩摩訶
薩。得百千萬億無量旋陀羅尼。復有三千大千世界
微塵數菩薩摩訶薩。能轉不退法輪。復有二千中國
土微塵數菩薩摩訶薩。能轉清淨法輪。復有小千國
土微塵數菩薩摩訶薩。八生當得阿耨多羅三藐三
菩提。復有四四天下微塵數菩薩摩訶薩。四生當得
阿耨多羅三藐三菩提。復有三四天下微塵數菩薩
摩訶薩。三生當得阿耨多羅三藐三菩提。復有二四
天下微塵數菩薩摩訶薩。二生當得阿耨多羅三藐
三菩提。復有一四天下微塵數菩薩摩訶薩。一生當
得阿耨多羅三藐三菩提心。復有八世界微塵數眾
生。皆發阿耨多羅三藐三菩提心。佛說是諸菩薩摩
訶薩得大法利時。於虗空中。雨曼陀羅華。摩訶曼陀
羅華。以散無量百千萬億寶樹下。師子座上諸佛。并
散七寶塔中。師子座上釋迦牟尼佛。及久滅度多寶
如來。亦散一切諸大菩薩。及四部眾。又雨細末旃檀
沉水香等。於虗空中。天皷自鳴。妙聲深遠。又雨千種
天衣。垂諸瓔珞。真珠瓔珞。摩尼珠瓔珞。如意珠瓔珞。
徧於九方。眾寶香鑪燒無價香。自然周至。供養大會。
一一佛上。有諸菩薩。執持旛葢。次第而上。至於梵天。
是諸菩薩。以妙音聲。歌無量頌。讚歎諸佛。爾時彌勒
菩薩。從座而起。偏袒右肩。合掌向佛。而說偈言。


佛說希有法。昔所未曾聞。世尊有大力。壽命不可量。
無數諸佛子。聞世尊分別。說得法利者。歡喜充徧身。
或住不退地。或得陀羅尼。或無礙樂說。萬億旋總持。
或有大千界。微塵數菩薩。各各皆能轉。不退之法輪。
復有中千界。微塵數菩薩。各各皆能轉。清淨之法輪。
復有小千界。微塵數菩薩。餘各八生在。當得成佛道。
復有四三二。如此四天下。微塵諸菩薩。隨數生成佛。
或一四天下。微塵諸菩薩。餘有一生在。當成一切智。
如是等眾生。聞佛壽長遠。得無量無漏。清淨之果報。
復有八世界。微塵數眾生。聞佛說壽命。皆發無上心。
世尊說無量。不可思議法。多有所饒益。如虗空無邊。
雨天曼陀羅。摩訶曼陀羅。釋梵如恒沙。無數佛土來。
雨旃檀沉水。繽紛而亂墜。如鳥飛空下。供養於諸佛。
天皷虗空中。自然出妙聲。天衣千萬種。旋轉而來下。
眾寶妙香鑪。燒無價之香。自然悉周徧。供養諸世尊。
其大菩薩眾。執七寶幡蓋。高妙萬億種。次第至梵天。
一一諸佛前。寶幢懸勝幡。亦以千萬偈。歌詠諸如來。
如是種種事。昔所未曾有。聞佛壽無量。一切皆歡喜。
佛名聞十方。廣饒益眾生。一切具善根。以助無上心。」

【先總明聞經得益。此益亦惟如來知。故為說也。於
時下。別明有頓有漸。先明頓悟。自心有頓獲無生。
法忍者。大經所謂知一切法。即心自性。成就慧身。
不由他悟是也。聞持陀羅尼者。梵語陀羅尼。此云
總持。謂一聞此法。即能持而不失。故曰聞持。而又

曰總持。所謂從緣入者。永無退失是也。無礙辨才
者。即四無礙之一。是善慧地也。無量旋陀羅尼者。
旋者轉也。所謂心悟轉法華也。轉不退輪者。一超
直入。故曰不退。即不退地也。轉清淨輪者。修證不
無。染不汙得。故曰清淨也。巳上皆明頓入聖位也。
復有下。明漸得菩提也。八生當得者。言此一生不
得。當過八生即得菩提果。乃至四生。三生。二生。一
生得菩提者。復有聞此發菩提心者。即信位菩薩
也。一聞法而證入各不同者。所謂一音演法。隨類
各證也。佛說下。諸天供養。先雨華者。欲得如來大
因也。次雨香者。欲得如來法身香也。擊天皷者。欲
擊如來大法皷也。雨衣者。欲得如來衣之所覆也。
垂瓔珞徧九方者。欲使九界眾生。皆得如來萬德
莊嚴也。寶鑪燒香者。欲以五分法身之香徧及大
眾也。菩薩執幡上梵天者。表聞法而增進也。又以
妙音讚佛者。感佛德而發于言也。佛說下。先頌聞
法得益也。或住下。別明頓得也。復有小千下。明漸
得也。復有八世下。頌發心也。雨天下。頌諸天雨華
雨香等也。其大下。頌菩薩執幡讚德也。如是下。大
眾歡喜。】

「爾時。佛告彌勒菩薩摩訶薩。阿逸多。其有眾生。聞佛
壽命長遠如是。乃至能生一念信解。所德功德。無有
限量。若有善男子。善女人。為阿耨多羅三藐三菩提
故。於八十萬億那由它劫。行五波羅蜜。檀波羅蜜。尸

羅波羅蜜。羼提波羅蜜。毗黎耶波羅蜜。禪波羅蜜。除
般若波羅蜜。以是功德。比前功德。百分千分。百千萬
億分。不及其一。乃至算數譬喻所不能知。若善男子。
善女人。有如是功德。於阿耨多羅三藐三菩提退者。
無有是處。爾時世尊。欲重宣此義。而說偈言。

若人求佛慧。於八十萬億。那由他劫數。行五波羅蜜。
於是諸劫中。布施供養佛。及緣覺弟子。并諸菩薩眾。
珍異之飲食。上服與臥具。旃檀立精舍。以園林莊嚴。
如是等布施。種種皆微妙。盡此諸劫數。以迴向佛道。
若復持禁戒。清淨無缺漏。求於無上道。諸佛之所歎。
若復行忍辱。住於調柔地。設眾惡來加。其心不傾動。
諸有得法者。懷於增上慢。為此所輕惱。如是亦能忍。
若復勤精進。志念常堅固。於無量億劫。一心不懈息。
又於無數劫。住於空閑處。若坐若經行。除睡常攝心。
以是因緣故。能生諸禪定。八十億萬劫。安住心不亂。
持此一心福。願求無上道。我得一切智。盡諸禪定際。
是人於百千。萬億劫數中。行此諸功德。如上之所說。
有善男女等。聞我說壽命。乃至一念信。其福過於彼。
若人悉無有。一切諸疑悔。深心須臾信。其福為如此。
其有諸菩薩。無量劫行道。聞我說壽命。是則能信受。
如是諸人等。頂受此經典。願我於未來。長壽度眾生。
如今日世尊。諸釋中之王。道場師子吼。說法無所畏。
我等未來世。一切所尊敬。坐於道揚時。說壽亦如是。
若有深心者。清淨而質直。多聞能總持。隨義解佛語。

如是之人等。於此無有疑。」

【一念信解功德無量者。信謂不疑。解謂明了。謂隨
所聞處。豁然開明。單刀直入。更無疑惑。是名一念
信解。古德云。見則直下便見。擬心則差是也。若有
下較量功德。言八十萬億那由他劫。行五波羅蜜
者。俱不及一念信解功德。唯得般若者。功德相等。
以一念信解。決定不退菩提故。若人下四句。是總
頌。於是下。別頌布施。若復下。頌持戒。若復行下。頌
忍辱。眾惡者。即刀林瓦石及毀罵也。諸有得法者。
即假名阿練若。自謂行真道也。懷於增上慢者。未
得謂得也。若復勤下。頌精進。又於下。頌禪定。除睡
攝心者。即經行林中。未嘗睡眠。攝心一處也。盡諸
禪定際者。所謂深入無際也。有善下。校量福德。然
雖如是行五波羅蜜。過無量劫。若聞說壽量。一念
生信。不生疑惑者。其福過於彼也。其有下。正顯一
念信解功德無量者。以此人曾於無量劫中行菩
薩道故。今一聞此法。即能信受頂戴奉行。又能發
願度生。故所獲功德無有量也。如今下八句。正陳
願辭。若有下六句。正顯唯深心清淨。多聞總持。隨
義了達之人。方得無疑一念信解也。】

「又阿逸多。若有聞佛壽命長遠。解其言趣。是人所得
功德。無有限量。能起如來無上之慧。何況廣聞是經。
若教人聞。若自持。若教人持。若自書。若教人書。若以
華香瓔珞。幢幡繒葢。香油蘇燈。供養經卷。是人功德。

無量無邊。能生一切種智。阿逸多。若善男子。善女人。
聞我說壽命長遠。深心信解。則為見佛。常在耆闍崛
山。共大菩薩。諸聲聞眾。圍繞說法。又見此娑婆世界。
其地琉璃。坦然平正。閻浮檀金以界八道。寶樹行列。
諸臺樓觀。皆悉寶成。其菩薩眾。咸處其中。若有能如
是觀者。當知是為深心解相。」

【解其言趣功德無量者。謂聞經之後。能以單詞隻
句。解說此品所說義趣。如云此等壽量。皆與眾生
平等無二。是佛誠言。若人解了。便能起發平等佛
慧。故功德無量。何況下。又以聞持書寫供養校福
也。聞者入之於耳持者。存之於心。書者行之於手。
前云發者。萌其芽也。此云生者。有其根也。言深心
信解者。既解而廣修善法者名深心。又不止一念
信解也。則為見佛等者。此人即能親見靈山一會。
儼然未嘗滅也。又親見娑婆即是淨土未嘗穢也。
若能作如是觀。即是深心信解之相也。巳上皆是
校量現在聞佛說而生信解之功德也。】

「又復如來滅後。若聞是經而不毀訾。起隨喜心。當知
巳為深心解相。何況讀誦受持之者。斯人則為頂戴
如來。阿逸多。是善男子善女人。不須為我復起塔寺。
及造僧坊。以四事供養眾僧。所以者何。是善男子善
女人。受持讀誦是經典者。為巳起塔。造立僧坊。供養
眾僧。則為以佛舍利。起七寶塔。高廣漸小。至於梵天。
懸諸旛葢。及眾寶鈴。香華瓔珞。末香塗香燒香。眾鼓

伎樂。簫笛箜篌。種種舞戲。以妙音聲。歌唄讚頌。則為
於無量千萬億劫。作是供養巳。阿逸多。若我滅後。聞
是經典。有能受持。若自書。若教人書。則為起立僧坊。
以赤旃檀。作諸殿堂。三十有二。高八多羅樹。高廣嚴
好。百千比丘。於其中止。園林浴池。經行禪窟。衣服飲
食。牀褥湯藥。一切樂具。充滿其中。如是僧房。堂閣若
干。百千萬億。其數無量。以此現前。供養於我。及比丘
僧。是故我說如來滅後。若有受持讀誦。為他人說。若
自書。若教人書。供養經卷。不須復起塔寺。及造僧坊
供養眾僧。況復有人。能持是經。兼行布施持戒。忍辱
精進。一心智慧。其德最勝無量無邊。譬如虗空。東西南
北。四維上下。無量無邊。是人功德。亦復如是。無量無
邊。疾至一切種智。若人讀誦。受持是經。為他人說。若
自書。若教人書。復能起塔。及造僧坊。供養讚歎聲聞
眾僧。亦以百千萬億讚歎之法。讚歎菩薩功德。又為
他人。種種因緣。隨義解說此法華經。復能清淨持戒。
與柔和者而共同止。忍辱無瞋。志念堅固。常貴坐禪。
得諸深定。精進勇猛。攝諸善法。利根智慧。善答問難。
阿逸多。若我滅後。諸善男子。善女人受持讀誦是經
典者。復有如是諸善功德。當知是人。巳趣道場。近阿
耨多羅三藐三菩提。坐道樹下。阿逸多。是善男子。善
女人。若坐若立。若行處。此中便應起塔。一切天人。皆
應供養如佛之塔。」

【此下又校量五種法師功德。與前法師品同。前說

末世有人作五種法師者。當敬視如佛。當以如來
供養而供養之。應持天寶而以散之。此中校量五
種法師功德。故曰不須造塔造僧坊供養眾僧。則
為巳造塔。巳造僧房。巳供養眾僧。功德無異也。問。
前品巳說。云何此中復說。答。前品為會中菩薩說。
此中為地涌菩薩說也。言佛滅度後。在法師邊聞
經不毀。但起一念隨喜心。即與佛在世時。深信解
相者。功德無異。何況滅度之後。既能受持而兼讀
誦者。如是之人。則為以法供養於佛。如來亦常在
彼頂𩕳。不必更起塔寺僧坊。及四事供養眾僧也。
以受持處即是塔寺。讀誦處即是建立僧坊供養
眾僧故。此是第一重校量也。第二校量。若有受持
而兼書寫者。則為造立僧坊。供養眾僧。是故下。結
五種法師功德。況復下。第三重校量。是持經而兼
行六度。其功德無量與虗空等。又勝於兼讀誦書
寫者。若人下。第四重校量。五事皆作。六度俱修者。
此人巳趣道場。得近菩提。又勝於受持而兼行六
度者。志念堅固者。言千呼萬誘其志不能奪也。攝
諸善法者。眾善奉行也。善答問難者。巧於問答也。
阿逸多下。正結五事俱作。六度俱修之人。若坐處
立處行處。皆當起塔供養。如佛之塔無異也。】

「爾時世尊。欲重宣此義。而說偈言。

若我滅度後。能奉持此經。斯人福無量。如上之所說。
是則為具足。一切諸供養。以舍利起塔。七寶而莊嚴。

表剎甚高廣。漸小至梵天。寶鈴千萬億。風動出妙音。
又於無量劫。而供養此塔。華香諸瓔珞。天衣眾伎樂(岳)。
然香油蘇燈。周帀常照明。惡世法末時。能持是經者。
則為巳如上。具足諸供養。若能持此經。則如佛現在。
以牛頭旃檀。起僧坊供養。堂有三十二。高八多羅樹。
上饌妙衣服。牀臥皆具足。百千眾住處。園林諸浴池。
經行及禪窟(哭)。種種皆嚴好。若有信解心。受持讀誦書。
若復教人書。及供養經卷。散華香末香。以須曼薝蔔。
阿提目多伽。熏油常然之。如是供養者。得無量功德。
如虗空無邊。其福亦如是。況復持此經。兼布施持戒。
忍辱樂禪定。不瞋不惡口。恭敬於塔廟。謙下諸比丘。
遠離自高心。常思惟智慧。有問難不瞋。隨順為解說。
若能行是行。功德不可量。若見此法師。成就如是德。
應以天華散。天衣覆其身。頭面接足禮。生心如佛想。
又應作是念。不久詣道樹。得無漏無為。廣利諸人天。
其所住止處。經行若坐臥。乃至說一偈。是中應起塔。
莊嚴令妙好。種種以供養。佛子住此地。則是佛受用。
常在於其中。經行及坐臥。」

【偈中若我下。頌受持而兼讀誦功德也。結能下。頌
受持而兼書寫功德也。若有下。頌五事俱作六度
皆修功德也。須曼。此云善適意。薝蔔。此云黃華。小
而香者。阿提目多。此云善思惟。若見下。頌最後法
師當禮敬如佛也。】


妙法蓮華經大窾卷五
