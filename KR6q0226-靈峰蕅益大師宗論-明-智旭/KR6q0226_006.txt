










靈峰蕅益大師宗論卷第六之一
古歙門人成時編輯

緣起

毗尼事義集要緣起

毗尼藏者，佛法紀綱，僧伽命脈，苦海津梁，涅槃要道
也。粵自雞園初唱，召善來而戒體斯成。迨夫鶴樹潛
暉，申顧命而木叉是重，必因犯以乃遮。體則協於無
作。若緣開與隨制，用復契乎妙圓，實大小之通塗，詎
聲聞之獨轍。堪嗟像季，罕達真宗，愚者昧於罔聞，狂
者置諸弗屑。以禪機而巧遁，或方廣為駕言，並屬依
文，誰思實義。且如能師既佩心印，胡闡化曹溪，猶用
登壇受具。觀師大弘華嚴，胡範模朝野，必須十誓律
身。蓋大雄御極，法僧二寶，咸由正覺揚輝。而善逝藏
機，佛法二尊，同藉僧伽建立。儻惟十重眾輕，即與在
家奚別。自非五篇七聚，安知離俗高標。是知梵網戒
經，五道齊收，但除地獄，則以通而成其大。毗尼法藏，
止許人倫，猶遮諸難，正以局而成其尊。必使仰慕大
乘，不甘小節，自可畜髮捨衣，作火中優缽。如或情悲
末法，有志住持，豈得恣情蕩檢，為師子身蟲。智旭自
念障深，復悲生晚，痛隙駒莫贖，捨慈母以披緇，思樂
土可歸，羨蓮師而私淑。綱宗急辨，每懷紫柏之風，護
法忘身，願續匡山之派，睹時流以長歎，讀遺教以增
哀。爰於甲子季冬，禮無量光塔，倍復發增上心，乞古
德闍梨，證明學菩薩戒，次即備閱大小二律，輒宗四
分，并採餘家，錄為事義要略。漫率愚蒙鄙見，難似大
方，擬作巖谷資糧，無心兼利。戊辰春，遇雪航楫公，有
志嚴淨因念，向以入山心迫，所錄猶多疏漏。迺就龍
居，再檢藏文，本部他宗，凡切要者，悉皆錄出。深詳輕
重之宜，備顯開遮之準，兼參大律，委示別同。俾畏拘
執者，不招謗小之殃，喜儱侗者，難開藉大之口。考訂

成帙，更名為毗尼事義集要。復同壁如歸一二友，商
確參訂，備闡其致。嗚呼，斯集也，雖於妙高之體，不啻
微塵，其在駑劣之資，已稱竭力。所憾解慧疏庸，躬行
缺略，仰愧往哲，俯怍後賢。惟願同學善友，鑒我苦心，
愍我不逮，一意秉持，共扶法運，庶報佛恩於萬一爾。

靈峰寺淨業緣起

嘗觀淨土之為勝異，正不在寂光實報方便，而在同
居。蓋三土斷惑乃生，惟同居直以信願相導。感應道
交，五濁之習稍輕，三界之苦斯脫，而又即此西方極
樂，豎徹方便實報寂光。故下愚皆可登其閾，上智終
莫踰其閫，三根普資，四悉咸備，正法住世，諸祖已共
弘揚，末運迷津，四依能無獨讚。乃世之駕言直指者，
以西方為鈍置。學語大乘者，以淨土為退休，不思不
假方便，自得心開。安有如斯曲徑，妙華盛裓，遍供億
方。安有如斯小乘，且既悟直指，是名見性成佛，何故
拒彌陀於自性之外。既乘大願，必須嚴淨佛國，何故
揀極樂於剎海之中。夫聲聞權教，不聞他方佛名。四
果神力，僅周三千界內。彼十萬遐方，尊特善逝，非勝
進大士，勇猛丈夫，孰能親近承事，甫育蓮臺，便階跋
致。較矢心參究，期剋三生，已悟心宗，猶曰生生不退，
佛階可期者，難易遲速，皎然可知。六方調御，同口讚
揚，遍吉文殊，誠心勸發，豈欺我哉。法流震旦，禪律性
相，皆法久弊生，勢窮須變，惟茲玄猷，始匡嶽，訖五雲，
或刻蓮漏於六時，或發妙宗於三觀，或導萬善以同
歸，或融一心於事理。法無不收，機無不攝，故得法流
益久，法道愈光，聲化所洽，遠及山谷。鄣南靈峰講寺，
石峨頎公，請雪航楫公結社茲山。復有抱一粹沙彌，
季清程居士，共稟彌陀弘願，同闡勢至法門。佛聲浩
浩，偕松風烏語並顯圓通，僧德雍雍，率牧豎耕夫同
入三昧，橫超三界，無煩九次第修，豎徹寂光，不俟三

僧祇證，誠劫濁津梁，昏衢寶炬也。

八關戒齋勝會緣起

祖意不明，出世無正眼。教法不講，修行無正路。齋戒
不持，踐履無正功。末法通弊，其來久矣。予嘗謂有志
之士，非明祖意，不足與論教法，非精教法，不足與課
戒齋。此理悟事修之說也。若夫因戒生定，因定發慧，
如來一代教門，不由斯戶，終難入室。檇李善信，倣佛
制作六齋會，六日各修一行，初八放生，先充同體大
悲，十四禮懺，其淨自他三障，十五誦經，種圓頓之聞
熏，廿三究義，開自心之覺路，廿九坐禪，悟一心之本
源，三十念佛，淨唯心之四土，終而復始，永矢弗諼。未
種善根者，今當令種。已種善根者，今令增長。展轉誘
化，漸次深入，熟於斯，脫於斯，原始要終，未嘗離此八
戒齋法，庶幾末運為之一轉已。

退戒緣起并囑語

智旭生於萬歷己亥，二十四歲壬戌，為天啟二年，痛
念生死事大，父未葬，母不養，決志出家。時紫柏尊者
已寂圜中，雲棲老人亦遷安養，憨山大師遠遊曹溪，
力不能往，其餘知識，非予所好。乃作務雲棲，坐禪雙
徑，訪友天台，念念趨向宗乘，教律咸在所緩。後因幾
番逼拶，每至工夫將得力時，必被障緣侵擾。因思佛
滅度後，以戒為師，然竟不知受戒事，何為如法，何為
不如法，但以雲棲有學戒科，遂從天台躡冰冒雪，來
趨五雲，苦到懇古德法師為阿闍梨，向蓮池和尚像
前，頂受四分戒本。此二十五歲，癸亥臘月初八也。甲
子臘月二十一，重到雲棲，受菩薩戒。乙丑春，就古吳
閱律藏四旬餘，錄出事義要略一本，此後仍一心參
究宗乘矣。戊辰春，雪航楫公，留住龍居，再閱律藏一
遍，始成集要四本。己巳春，送惺谷壽公至博山薙髮，
無異禪師，見而喜之，即欲付梓。予曰，未可也，是冬同

歸一籌師，結制龍居，更閱律一遍訂成。庚午正月初
一，然臂香刺舌血，致書惺谷。三月盡，惺谷同如是昉
公從金陵回，至龍居，請季賢師為和尚，新伊法主為
羯磨闍梨，覺源法主為教授闍梨，受比丘戒。予三閱
律，始知受戒如法不如法事。彼學戒法，固必無此理，
但見聞諸律堂，亦並無一處如法者。是夏為二三友
盡力講究，不意或尋枝逐葉，不知綱要，或東扯西拽，
絕不留心，或頗欲留心，身嬰重恙，聽不及半，其餘緣
眾，無足責者，予大失所望。解夏後，結壇持大悲咒，惺
谷以此書呈金臺法主，隨付梓人。次年予入壇持大
悲咒十萬加被之，然已發念退休。越二年癸酉，安居
作八鬮供佛像前，然香十炷。一夏持咒加被，自恣日
更然頂香六炷，拈得菩薩沙彌鬮，深自慶快，願永作
外護，奉事如法比丘。孰意末運決難挽回，正法決難
久住，予又病苦日增，死將不久。追思出家初志，分毫
未酬，數年苦心，亦付唐喪，撫躬自責，哀哉痛心。恐混
跡故鄉，虛生浪死，故決志行遁，畢此殘生。以手書集
要全帙，謹付徹因海比丘。仍涕泣而囑曰，嗚呼，佛法
下衰，斯時為盛，毗尼一脈，不絕如絲。教道禪宗，尤為
混亂，予數年苦心，未能砥狂瀾於萬一。僅成此書，并
問辯音義各二卷，一文一字，罔敢師心，一義一法。咸
符聖教，蓋不惟律部精髓，亦禪教綱維，由斯戶可升
堂入室，執斯鏡可照膽辨邪。惜公根性稍鈍，僅知開
遮持犯條目，未達三學一貫源委，且福相未純，智慧
力薄，缺於辯才，短於學問，豈能即弘傳斯道。但念公
之從予遊者五夏，有三事足取焉，幾番惡辣鉗錘，難
堪難忍，絕無退心，縱未頓改舊觀，番番略有進益。有
人如法受具，未肯細心行持，惟公聽集要後，輕重諸
戒，悉思躬行。予癸酉甲戌，匍匐苦患，公獨盡心竭力
相濟於顛沛中，毫無二心。充此三善之致，何必不可

荷擔正法。但須解行雙修，戒乘俱急，虛其心，實其志，
擴其眼界，牢其腳跟，盡在我修持，任外緣自集，萬勿
輕舉妄動，貽羞法門。儻煩惱未伏，慧眼未開，辯才未
具，學問未充，縱有福運，須力卻之，況作意邀求邪。苦
身形，堅願力，依念處而精進行道，以律藏為法身父
母，臨深履薄，守茲一脈。儻遇英哲，當殷重付囑之，無
其人，寧供塔廟尊像中，慎莫授非人也。天定能勝人，
人定亦能勝天，予運無數苦思，發無數弘願，用無數
心力，不能使五比丘如法同住，此天定也。然此思此
願此心此力，豈遂唐捐，公若善繼吾志，敬守之，以俟
後賢，庶幾亦可稱人定乎。始終不忘吾囑，千里同風，
否則塵劫永隔矣，勉哉。

化持地藏菩薩名號緣起

吾人最切要者，莫若自心。世閒善明心要者，莫若佛
法。然佛法非僧不傳，僧寶非戒不立。戒也者，其佛法
綱維，明心要徑乎。慨自正教日替，習俗移人，髡首染
衣，不知比丘戒為何事。一二弘律學者，世諦流布，開
遮持犯，茫無所曉，況增上威儀，增上淨行，增上波羅
提木叉乎。又況依四念處行道，增心增慧，以成三聚
五支者乎。嗟嗟，三聚五支不明，謂大乘僧寶，吾不信
也。僧既有名無義，謂傳持佛法，明了自心，吾尤不信
也。堅淨信菩薩憫之以問釋尊，釋尊倍憫之委責地
藏大士，大士更深憫之，爰說占察善惡業報經。經曰，
惡業多厚者，不得即學定慧，當先修懺法。所以者何，
此人宿習惡心猛利，現在必多造惡，毀犯重禁，若不
懺淨，而修定慧，則多障礙，不能剋獲。或失心錯亂，或
外邪所惱，或納受邪法，增長惡見，故先修懺悔。若戒
根清淨，及宿世重罪得微薄者，則離諸障。又曰，雖學
信解，修唯心識觀真如實觀，而善根業薄，未能進趨，
諸惡煩惱，不得漸伏。其心疑怯怖畏，及種種障礙，應

一切時處，常勤誦念我之名字。若得一心，善根增長，
其意猛利。當觀我及諸佛法身，與己自身，體性平等，
無二無別，不生不滅，常樂我淨，功德圓滿，是可歸依。
又觀己身心相，無常苦無我不淨，如幻如化，是可厭
離。如是觀者，速得增長淨信之心，所有諸障，漸漸損
減。此人名為學習。聞我名者，若雜亂垢心，誦我名字，
不名為聞，以不能生決定信解，但獲世閒善報，不得
廣大深妙利益。嗟嗟，由此觀之，戒不清淨，二觀決不
易修。二觀不修，一實何由證契。而欲戒根清淨，捨懺
悔持名，豈更有方便哉。且持名一法，自其淺近言之，
愚夫愚婦，孰不能矢口，自其深遠言之。不達法身平
等，雜亂垢心，不得名為聞矣。故知以二觀為指南，能
修二觀，方為聞菩薩名。以聞名為方便，真實持名，便
是圓攝二觀，故名聞障淨。障淨戒得，戒得定慧發生，
定慧而一實證入矣。明心見性，是真僧寶，真傳佛法。
吾輩生末葉，聞此真法，宜何如努力以自勉也。

成唯識論觀心法要緣起

夫萬法唯識，驅烏亦能言之。逮深究其旨歸，耆宿尚
多貿貿。此無他，依文解義，有教無觀故也。然觀心之
法，實不在教外。試觀十卷論文，何處不明心外無法。
即心之法，是所觀境，了法唯心，非即能觀智乎。能觀
智起，則二執空而真性現，所以若境若教若理若行
若果，皆名唯識。而五位五觀，一以貫之，紛而不雜，賾
而不亂者也。慨自古疏失傳，人師異解，文義尚訛，理
觀奚賴。鈍者既望洋而退，利者復蔑裂而求，四分之
旨未諳，一心之宗徒設，三性之理未究，二諦之致安
歸。賴有開蒙問荅，楩概僅存，大鈔宗鏡，援引可據。而
溯流窮源，則瑜伽顯揚諸論，尤黃河之有宿海。於是
紹覺法師音義，一雨法師集解，宇泰居士證義，無不
殫精竭思，極深研幾。然教道已明，觀道未顯。嗣有新

伊法師，為之合響，力陳五觀，冠罩諸家。尚未刊行，僅
獲染指。適二三同志，擬從能變所變差別之塗，以開
性具性遍圓融之鑰，漫爾饒舌，兼命管城，不敢更衍
繁文，秖圖直明心觀，隨講隨錄，用質大方。

序一

尚友錄序

予十二三即思尚友，廿四出家，益願得同學善知識。
然但以直諒多聞為貴，正不念中孚之在虛，而夬履
之貞厲也。碌碌七年，我不知人，人亦不知我，麗澤之
懷，且為豐蔀所蔽，幾不自覺矣。舊歲夏初，惺谷壽公，
見予白牛十頌，遂傾締千古，而予罔知有惺公也。半
年餘每發諍論，我不能受益，公亦無由益我。仲冬再
遇歸一籌師，方能照我所短，而奪我所守，然後日有
開發。及新正又遇雪航楫公，我三人見其有可切磋
處，遂力屈其我慢，拔其諂曲，頓令知有正修行路，彼
益既大，我益倍深，歸惺二師，受益亦甚，從此始知友
朋真樂。嗟乎，友道豈易得哉。惟心虛則明，明則能知
人之長，知人而後直相與諒相信，多聞相熏。儻陳見
橫於胸中，人不能益我，我亦不能益人，僅可作悠悠
泛泛之交，安所得直諒多聞之實也。且如雪公與我
久盟交五雲，歸師與我向識荊台岳，惺公與我亦既
辯論於夏秋，而締盟雅契，皆俟今日始定，豈非昔者
不虛為咎邪。然非歸師，不能令惺公益我，非惺公亦
不能令歸師益我，而非我，亦不能令歸惺二師互相
得益，非我等三人，不能大益雪公，而非雪公，又不能
令我三人皆得大益。生我者父母，成我者朋友，詎不
信然。今以往樂多賢友，更何容生厭足心。是以錄唱
和願文諸稿，用作尚友前茅。凡欲為千古極則人者，
當不以辭之拙，而忽其心之苦也。

廣孝序


舜孝稱大，武周孝稱達。大以德為聖人，達以繼志述
事，此世閒孝之極致也。引而伸之，觸類長之，可論出
世孝矣。出世孝，非聖中聖不能盡，惟大雄世尊，從初
發心，深達曠劫因緣，觀六道眾生，皆我無始以來父
母，而迷暗輪迴，頑嚚何止倍於瞽嫗。故僧祇妙行，直
欲盡眾生界令其底豫，無不允若，則夔夔齋慄，又何
止倍於大舜。是以正覺初成，木叉首唱，必以孝順為
宗，此出世第一大孝也。次地藏大士，目連尊者，發僧
郱願，地獄頓同解脫，設盂蘭供，亡母即得生天，繼先
人未有之志，述先人必應之事，此出世第一達孝也。
我等既已發菩提心，行菩薩道，緬思各各生身父母，
或生時不聞三寶，或雖聞不信，或雖信不解，或雖解
不修。迨生從緣謝，報逐業遷，升沈九有，歷嘗三苦。斯
時捨拔濟，更何所志，捨歸依，更何所事，繼之述之，責
在當人。旻昭陳居士，廣修孝思，以真釋心行，作真儒
事業，為二先大人，設妙供，行放救，取法名，求法語。此
之薦度，豈僅一生七生父母得解脫，將盡法界一一
塵中有一切世界海，一一世界一切眾生海，一一眾
生一切眷屬海，無不解脫者。何以故，以同體故。此同
體法性，悟之以為放生主，以報受生恩，以說無生話，
迷之不克自全，而乞恩於賢達善信。人之所以異於
禽獸者幾希，豈欺我哉。言念昔者，喪慈父而捨悲母，
跡固異，心實同。睹茲勝舉，愴然在懷。有廣孝一偈，不
免為居士拈出，空中幻色惟蝴蝶，靜裏閒聲有竹雞。
莫道故園消息斷，落花流水滿前谿。

長干寶塔放光序

世固有極真之事，偽士疑之，則竟成偽矣。亦有極偽
之事，真士信之，則竟成真矣。真偽本無實法，唯是當
人自心現量。試觀四果證於沙彌之戲擲，空法悟於
乞士之默逃，學道之於真信尚矣。末世眾生，濁智熾

然，偷心常轉，既不自信，亦且疑他。談人過則神動色
飛，稱人善則反脣露齒，無惑乎念與悲隔，愈趨愈冥
也。大報恩塔，莊嚴為天下第一，天龍所翼，眾生善根
所依持。故落成而顯奇瑞，載諸國史，隨感而舒寶光，
傳諸耆老，本非怪誕，安所狐疑。獨於碧輝上人，求光
得光一事，則群然誹之。夫上人見光，有同見者，藉曰
大眾共感，不應獨擅。豈不知同體法性，如鏡光相攝，
互入互融，世尊處眾會，人人各對於佛，咸謂如來獨
與說法，上人謂塔獨與放光，亦何過焉。復有舉上人
生平以議者。予曰，得見塔光，即夙因深厚，設欲疑上
人，柰何并疑塔乎。予則以信塔，而并信上人。偈曰，

「　佛光本常住，如月在虛空。眾生心水淨，隨方影現中。信為水清珠，能清濁智水。懺悔既深誠，感應無方軌。善哉碧輝公，心通妙窣堵。燈像現如雲，蓮花下如雨。此名真實光，此名常寂光。未明真幻義，安事漫籌量。我知一切法，無假亦無真。但願信得及，攜手光中行。」



沙彌持犯考序

楚生員署冥府第七殿，閱冊，見妻盜鄰雞，急令相還，
罪款遂失。夫俗人造罪，是其分內，猶莫逃陰鑒如此，
況沙彌隨佛出家，同僧利養，十種淨戒，盡壽誓持。柰
何不時時自考，乃令冥府司權邪。然則斯格也，上士
雖不必記，正不妨記，中士必勤記之，下士實不能記，
乃藉口於不必記，夫烏知有記之者矣。

大比丘持犯考序

浮囊五喻，正喻比丘五篇，是宜輕重等護。而世顧藐
為小乘，戒身既損，定慧何從，無惑乎行果俱喪，竟成
末運也。經云，持者不作像法法滅盡想，能令正法永
不斷滅。豪傑之士，無待而興，佛既不以遠近論親疏，
又豈以先後分時劫。願我同志，各念比丘體尊，毗尼
難值，幸獲堂堂僧相，應遵別別木叉。先悔過，後誦戒，

方合長淨之科，僧輪增盛，佛法得弘矣。但比丘戒相
獨繁，且罪名罪種，並不合與未受人知。故秖列篇次
數目，其持者自應熟四分戒本，及律藏全書，茲不詳。

刻淨土懺序

無淨無穢，儱侗真如，即穢即淨。顢頇佛性，信釋迦之
誠語，悟法藏之願輪，始知若律若教若禪，無不從淨
土法門流出，無不還歸淨土法門。予初志宗乘，苦參
力究者數年，雖不敢起增上慢自謂到家，而下手工
夫得力，便謂淨土可以不生，逮一病濱死，平日得力
處，分毫俱用不著，方乃一意西歸。然猶不捨本參，擬
附有禪有淨之科。至見博山後，稔知末代禪病，索性
棄禪修淨，雖受因噎廢飯之誚，弗恤也。於今專事淨
業，復逾三載，熾然捨穢取淨，與不取捨元非異轍，較
西來祖意，豈不更直捷邪。每痛末世狂禪，鳥空鼠即，
不惟撥無淨土，亦乃謗讟宗風。季清居士，因佛日寺，
刻六宗，遂任淨土一門，即從懺儀始。此書十科行道，
五悔練心，徹事理之源，極性修之致，如然和香一丸，
飲海水一滴，何香不具，何水不沾。爰為之序。

雲麓居士持金剛經序

五度如盲，般若如導，行如足，慧如目。目足並運，入清
涼池。此金剛般若經，所以為萬行司南，大乘正戶也。
世不達實相印，妄談無相宗，謬執即非一語，罔識是
名指歸。萬行既無，正解亦喪，讀誦講說，皆為誹謗。可
歎矣。譬自刖其足，致遠何由。遺棄眾盲，導師何用。於
法不說斷滅相，佛語昭然，胡弗思也。夫色即是空，非
撥色覓空，無有法得菩提。而授記作佛，四句百非，直
下頓絕，奚勞用龜毛帚，埽虛空花影邪。持戒修福，於
此章句，方能生信心。後五百歲，如是受持讀誦始得。

刻寶王三昧念佛直指序

念佛三昧，為如來勝異方便，凡聖均收，利鈍悉被。以

一念直歸佛海，至圓至頓，第一了義故也。而迷義徇
名者，見五逆眾惡十念往生，反以為專攝凡劣，但化
鈍根，可謂昧佛妙旨，謗讟深經矣。予慨末世行人，多
疑多障，難悟難開，於深妙法門，非著事忘理，必執理
撥事。著事者猶堪下品生因，執理者竟淪惡取空見。
至此而直指之道，翻成斷滅深坑。非藉金錍，誰抉翳
膜。妙協導師，法紹宗乘，教興蓮社，應永明角虎之記，
暢寶王三昧之談，境觀並彰，纖疑悉破，闡唯心之致，
依正宛然，示自性之源，感應不忒。俾達者以理融事，
而理非事外，愚者因事入理，而事挾理功。誠除惑前
茅，生西左劵也。二百餘年，流通機塞。蓮大師欲見未
能，而願力不磨。韓居士從萬融禪師處得之，予獲借
讀，如飫醍醐。悲劫濁方殷，喜津梁有在，急謀付梓，以
廣厥傳。普願見聞隨喜，種樂土圓因，讀誦思惟，證寶
王法印，轉相曉悟，共脫沈淪，庶不負希有良緣已。

印禪人閱台藏序

教觀之道難言矣。尚慧辯者，汪洋若大海。其流弊也
逐流忘源，令鈍根增望洋之歎。崇修證者，致精如鐵
橛，其失意也守株待兔，令無聞招暗證之譏。惟智者
悟法華三昧，得旋陀羅尼，九旬談妙，極教網之幽深。
十乘修心，備觀門之攸致。燈燈相續，祖祖相傳。駕賢
首慈恩而獨盛，並黃梅少室而爭芳。心印昭於日月，
傳習遍於華夷。而部帙最大者有三，曰法華玄義，法
華文句，摩訶止觀。玄義文句，教正觀傍。止觀一書，教
傍觀正，永無說食數寶之愆，高超暗證無聞之禍。荊
谿大師闡揚之，翼玄義曰釋籤，翼文句曰妙樂，翼止
觀曰輔行。誠佛祖慧命，眾生眼目。古云，台教存，則佛
法存，台教亡，則佛法亡，非欺我也。末世行人，障深根
鈍，學淺志劣。鹵莽滅裂，僅塗口耳。惟消文貼句，將就
苟且，作名利資糧。語佛法淵源，聖賢道脈，咄嗟曰，人

生幾何，能作窮年皓首活計邪。不思隙駒幻影，名利
何裨。苟可契於真源，尚當矢之永劫。況法無繁簡，迷
悟在人。一句不了，勞匍匐於千山。曠劫緣臻，得總持
於瞬息。稍有血性者，決不忍自暴棄，失此甘露門也。

寓菴序

聲聞四枯，菩薩四榮。正眼觀之，名為八倒。有句無句，
雙亦雙非，悉檀說之，名為四門。通此可論六合之內，
議六合之外矣。法華經云，三界無安，猶如火宅。又云，
大火所燒時，我此土安隱。靈鷲一峰，果在三界外，抑
在三界內邪。是故四依大士，具論四種淨土，必先明
橫豎之致。豎則土土相殊，橫則土土相即。惟其殊也，
故見思未盡，不離同居。塵沙未盡，不離方便。無明未
盡，不離實報。惟其即也，故九界眾生，應念能睹佛境。
圓滿妙覺，時時應現十方。應地獄以惡逆，有閒無閒
是其寓。應餓鬼以慳貪，曠野山澤是其寓。應畜生以
愚癡，水陸空界是其寓。應修羅以憍慢，須彌大海是
其寓。應人道以五戒，四洲諸處是其寓。應欲天以十
善，地居空居是其寓。應色無色以禪定，四禪四空是
其寓。應聲聞以諦智，應緣覺以還滅，方便有餘是其
寓。應菩薩以六度萬行，實報無障是其寓。彼能應者，
隨寓而安。迺所應者，則隨寓皆著。是故凡夫永劫沈
三界。二乘恒墮無為坑。地前大士，同滯有餘。入聖高
流，猶在果報。方其寓也，不知其寓也。嗟嗟，故鄉之夢，
尚未全醒。客次之居，寧為究竟。惟有秉隨智教，作稱
性觀，悟寂光於介爾，始可辨寓義之真實矣。夫謂之
寓，則一切法趣寓，身土一如，理事平等。斯亦究竟寓
也。一究竟一切究竟，實報方便同居無非真淨。降此
而分證，而相似觀行名字，淺深之致異，所達之理同。
苟昧此理，則誤認真實，固屬凡情。了知如幻，終名偏
解，豈有當於寓義耶。映渤開士，名其室曰寓菴，毗邪

丈室，彌勒寶樓。予拭目俟之矣。

修淨土懺并放生社序

淨土法門，原為眾生迷本自性，不知常寂光理，生死
浩然，無有休息，故藉彌陀勝願為增上緣。因其淨土，
有寂光實報方便同居四種。而上三土，非斷惑不生，
還同豎出三界之義。故特指西方安養同居，使利根
即此頓淨四土，鈍根亦依此先脫苦輪。雖誠簡易，亦
非草草。彌陀經云，不可以少善根福德因緣得生彼
國。一日乃至七日，執持名號，一心不亂，即得往生。夫
一心不亂，縱未斷惑，可不伏惑邪。儻娑婆事業，在在
牽繫，遇五欲時，如膠如漆。遇逆緣時，結恨懷冤。而欲
命終彌陀接引，此決不可得之數也。又觀經云，逆惡
之人，臨終十念皆得往生。夫臨終十念，必深植善根。
今逆順境緣，便不復有正念，何況臨終。且臨終苦現，
止藉善友提撕。今青天白日，尚不能於明師友真實
格言，信受奉行，當臨終時，安休善友現前。設現前開
示，神識昏迷，而欲求其信解，此又決不可得之數也。
至五悔法，本為無知造罪，無可柰何，教以發露披忱，
修來改往，逆順十心，痛切懇到，非可視為悠悠泛泛
者。兼以四法助成此行，勸請滅謗法魔障，隨喜滅嫉
妒重障。迴向滅慳貪著三有障，發願滅退失喜忘誤
障。更有作法取相無生三種懺義。作法依律所說對
首懺悔。取相嚴淨道場專求感應。無生深觀實相斷
煩惱源。儻旋懺旋犯，作法之所不許。既不能依律作
法，必不招賢感聖。既不睹聖賢一色一相，又何能頓
證聖賢清淨法身。故三種法，前前不兼後，而能通後，
後後必具前，而不廢前也。由此觀之，淨土法門，藥也。
娑婆愛瞋，忌也。五悔法門，藥也。不斷相續，忌也。甫服
其藥，又觸其忌，可乎。慈雲大師合此二種巧妙方便，
述為往生懺儀。且云行人各有無始惡習，速求捨離，

勿使行法唐喪其功，藥忌昭然，亦可思矣。或謂聞白
毫名字，功德不可限量。聞一佛二菩薩名，滅無數劫
罪，豈現前惡法所能較敵。噫，誤矣。不觀占察經邪，經
稱地藏菩薩大悲願力，諸大菩薩皆不能及。其言曰，
能聞我名者，謂得決定信，利益行故。若雜亂垢心，稱
誦我名字，不名為聞，以不能生決定信解故。蓋雜亂
則無定，不與奢摩他相應。垢則無慧，不與毗婆舍那
相應。不與二觀相應，則不知地藏法身，諸佛法身與
自已身，無二無別。故不名為聞也。智者大師釋十六
觀經題，必約三德祕藏。釋法華經題，乃以九旬談妙。
故曰若聞首題名字，所得功德，不可限量。若不如所
解釋，安獲無量功德。今雜亂垢心，聞猶不聞。現行煩
惱，熾然不息。以此脫苦，杯水投車。逮臨終無驗，翻疑
佛法不靈。自誤誤他，墮謗法罪。如服藥食忌，反致喪
身，遂謂醫王殺人，顛倒至此極矣。獨放生一事，捐所
愛資財，以贖彼命，弊端略少。然或重視大形，於微細
蛆蟲邊，生下劣想。或多視微物，於現前屠宰者，起慳
吝心。或留意異類，偏於人中妄隔怨親，愛憎不息，既
昧平等慈心，無以為念佛禮懺之本。智者大師云，雖
入道場懺悔，惡心不轉，惡業不壞，無益苦行，唐喪劬
勞，碓臼上下，竟有何益。雖舉手低頭，皆成佛道，戲著
袈裟，猶為遠因。豈六時勤苦，全無功用。但緣因力弱，
不能敵現業流注耳。象巖開士，結往生懺社，買放生
命，悲智並運，將此菩提心，為往生正行。予申其說而
示之。

聞修社序

麗澤之誼不講，性命之學必荒。儒重以文會友，以友
輔仁。佛稱善知識者，是得道大因緣，全梵行。世出世
法。未有不以友朋為急務者。時之衰也，社以詩酒登
臨，縱耳目之欲，長放逸之門，不惟儒者為然矣。嗟嗟，

剃髮染衣，群居終日，將欲何為。縱不至耽花嗜酒，而
尋章摘句，僅塗口耳，幾時識心達本源邪。或者因噎
廢飯，遂單尚蒲團活計，未明道眼，又乏切磋。設非釘
樁搖櫓，空喪天日，必至起見起慢，落塹墮坑，暗證邪
禪，病尤甚於說食數寶。自非真實有智慧，徹底為生
死者，孰能出此二種牢關，別作一番究竟也。一乘開
士，法海求寂，目擊流弊，心切遠憂。締一法社，每季三
日，導以懺摩，質以經論，目足並運，速入清涼。向予問
名徵序，予合掌隨喜，目曰聞修。聞生實慧，如膏助火。
聞法不修行，如聾奏音樂。今自修於九旬，互聞於三
日。三日猶不廢修，九旬自不缺聞。從聞起修，思不待
言矣。三慧自淑，三慧相勉。以三慧堅其志，虛其心，實
其腳跟，防其流弊。正法再朗，此一舉也。

淨信堂初集自序

丙寅夏，先慈捐世，即焚棄筆硯，後因閱藏暫開。荏苒
復經八載，日積月累，狼藉遂多。門人好事輒隨錄之，
不足存，亦不足毀也。夫羺羊茹退，物之至賤，隔日瘧
者，塞鼻便痊。今天下寒熱於愛見者多矣。予言無似，
安知不可與羊矢同奏功乎。迺刪蘩蕪，始未出家一
二殘稿，止丙子入山前，名淨信堂初集。儻以耆婆眼
視，亦當置藍空回，曾何非藥之可採哉。

刻三千有門頌解後序

北齊大師，得龍樹中論之道，一傳南嶽，再傳智者，而
教觀始著，權實理明，解行俱妙，真傳佛心印，冠罩群
宗者矣。唐荊溪，宋四明，咸稱中興教主，故使火宅蓮
華，同服甘露，梁肅陳瓘，皆其人也。元明以來，此道不
振，或有教無觀，如貧數寶，或有觀無教，以凡濫聖。神
廟初年，妙峰老人起而唱之，一齊眾楚，傳不勝咻。開
之馮居士，乃力請解有門頌以為士君子風，師辭達
理瑩，緇素翕然向化，於今又六十年，古板不復睹矣。

予念重闢草萊，實賴妙師開之二大士，故復較梓，以
報法恩，并附瑩中上明智書，互相發明。讀者苟知介
爾有心，即是不思議有，即是妙假，即是圓教初門，即
是法界，具足三千諸法無欠無餘，豈非直指人心，見
性成佛，豈非不思議境，圓具九法，成一大乘，不生退
屈，不生上慢者邪。噫，苟不讀此，安知三大五小之妙。
苟不精熟三大五小，亦安知此頌此解之妙也哉。

四書蕅益解自序

蕅益子，年十二談理學，而不知理，年二十習玄門，而
不知玄，年二十三參禪，而不知禪，年二十七習律，而
不知律，年三十六演教，而不知教。逮大病幾絕，歸臥
九華，腐滓以為饌，糠秕以為糧，忘形骸，斷世故，萬慮
盡灰，一心無寄，然後知儒也，玄也，禪也，律也，教也，無
非楊葉與空拳也，隨嬰孩所欲而誘之。誘得其宜，則
啞啞而笑，不得其宜，則呱呱而泣。泣笑自在嬰孩，於
父母奚加損焉。顧兒笑則父母喜，兒泣則父母憂，天
性相關，有欲罷不能者。伐柯伐柯，其則不遠。今之誘
於人者，即後之誘人者也。儻猶未免隨空拳黃葉而
泣笑，其可以誘他乎。維時徹因比丘，相從於患難顛
沛，律學頗諳，禪觀未了，屢策發之，終隔一膜。爰至誠
請命於佛，鬮得須藉四書助顯第一義諦，遂力疾為
拈大旨，筆而置諸笥中，屈指十餘年，徹因且長往矣。
嗟嗟，事邁人遷，身世何實，見聞如故，今古何殊。變者
未始變，不變者亦未始不變，尚何一分無常，一分常
之邊執也哉。今夏述成唯識心要，偶以餘力閱舊稿，
改竄未妥，增補未備，首論語，次中庸，次大學，後孟子。
論語，孔氏書，故居首。中庸大學，皆子思所作，居次。子
思先作中庸，戴禮列為第三十一，後作大學，戴禮列
為第四十二。大學章首在明明德，承前章末予懷明
德而言，本非一經十傳，舊本亦無錯簡，王陽明居士

已辨之矣。孟子學於子思，故居後。解論語曰點睛，開
出世光明也，解庸學曰直指，談不二心源也，解孟子
曰擇乳，飲其醇存其水也。佛祖聖賢皆無實法綴人，
但為人解粘去縛，今亦不過用楔出楔，助發聖賢心
印而已。




靈峰蕅益大師宗論卷第六之一

靈峰蕅益大師宗論卷第六之二

序二

梵網合註自序

大哉，梵網經心地品之為教也，指點真性淵源，確示
妙修終始，戒與乘並急，頓與漸同收，約本跡橫豎俱
開，兼華嚴法華之奧旨，約觀行事理俱備，攬五時八
教之大綱，文雖僅傳一品，義實統貫全經。緬惟智者
大師之時，人根尚利，既廣宣教觀法門，乃僅疏下卷
戒法。大師精諳律宗，文約義廣，點示當年之明律者
則易，開悟今時之昧律者則難。千有餘年，久成祕典。
雲棲為之發隱，於疏仍多闕疑。又下卷雖獲流通，上
卷猶未開闡。嗚呼，四依大士，於法豈有吝心，眾生緣
薄，罕遘希有法門耳。智旭幼崇理學，千古為任，但恨
障深慧劣，執東魯而謗西乾。後聞自知錄序，并良知
寂感之談，始發信心。嗣聞地藏本願，聽大佛頂，猛圖
出世，矢志參禪，逃家行腳。雖數發悟解，剋證無期，賴
有慚愧正因，不敢錯下承當，生增上慢，以蹈邇來大
妄語之覆轍，爰念宿因力薄，應兼戒兼教以自熏修。
於是探法華玄義，摩訶止觀等書，私淑台家教觀。而
毗尼一藏，細閱三番，梵網一經，奉為日課。遂於發隱
闕疑，渙然冰釋。即上卷文古義幽，昔稱不能句讀者，
妙旨泠然現前。因擬合註，補前人之缺。此志雖發，緣
障多端，六七年來，悠悠未遂。客歲大病，方遁入山，適
如是昉公，從閩來尋，為其先師請講此經，同志歡喜。
由是力疾敷演，不覺心華開發，義泉沸湧，急秉筆而
隨記之，共玄義一卷，合註七卷。註成，序本末以告來
哲。蓋夙有微因，今復久誦，半生淹洽，不無千慮一得，
故於理觀事相，不惜一一指陳，誠可勷開解篤行者
之半臂也。後之覽者，勿以繁瑣而厭忽之，俟解行雙
圓，歸諸筏喻可耳。


讚禮地藏菩薩懺願儀後自序

大法久湮，人多謬解，執大謗小，舉世皆然。然地獄眾
苦，巳隨其後，瘖啞餘報，復更難窮。故地藏慈尊，大集
會中，現聲聞相，世尊廣歎勝德。且較云，假於彌勒妙
吉祥觀自在普賢殑伽沙等大菩薩所，百劫至心歸
依，稱念禮供，求諸所願，不如一食頃，歸依稱念禮供
地藏菩薩，以久修堅固大願大悲，勇猛精進過諸菩
薩故也。蓋末世駕言大乘甚易，躬行僧行實難。寧知
廢小談大，并大亦非，悟大用小，即小本勝。故法華誡
弘經者，必依四安樂行，涅槃極談常住佛性，尤扶戒
律，大士功德獨盛，得非亦在此乎。智旭深憾夙生惡
習，少年力詆三寶，造無閒罪，賴善根未殞，得聞本願
尊經，知出世大孝，乃轉邪見而生正信。仍以謗法餘
業，辛勤修證，不登法忍。每展讀大士三經，輒不禁涕
泗橫流，悲昔日之無知，感大士之拯拔也。因念濁智
流轉之日，同此過者不少，敬宗十輪并本願占察二
典，述此儀法，庶幾共滌先愆，剋求後果，不終為無依
行乎。未登無生正位，皆可修之，無論初心久學也。

安居止觀山房序

予商大佛頂經，至五卷云，佛法從因緣生，非取世閒
和合粗相，頓悟法華佛法從緣之旨。二經妙指，何巧
出一轍也。智者證法華三昧，攬本跡十妙，圓歸介爾
一心，示摩訶止觀法門，與今經妙奢摩他三摩禪那，
若合符節。後箋斯典者，無慮數十百家，捨摩訶止觀，
別立宗塗，轉趨轉遠。良以摩訶止觀，的是如來大事
因緣，非世閒和合粗相。請言之。性覺妙明，本覺明妙，
寂而常照，照而常寂，非止觀不二之真源乎。迷此真
源，寂體成昏，照體成散，是不變之性隨染緣而成九
界。悟此昏散，散既本寂，昏亦本照，是不變之性隨淨
緣而成佛界。雖成佛界，真源不增，雖成九界，真源無

減，是隨緣之理，歷染淨而終不變。夫隨緣即不變大
事之因也，不變即隨緣大事之緣也。故曰如來發明
世出世法，知其本因，隨所緣出。知其義者，方知心佛
眾生，三無差別，亦知六而常即，修非性外。即而常六，
性不廢修。修非性外，不墮因緣。性不廢修，不墮自然。
世有徒聞止觀之名者，妄謂但屬修成，豈識性修不
二真趣邪。予出家行腳，取益無方。於此經不曾掛一
字腳，不曾離卻一字。後讀台教，每引占察經。占察示
一實境，則一大事因。示二種觀，則一大事緣。愈信如
來密因，菩薩萬行，一門超出，無二無三，誠不我欺。每
拈此義，點示未聞，隨其根性，各獲法喜。噫，儻吾與諸
友不同具此因，則法性了不相關，不久種此緣，則說
聽豈能投契。智者遙禮此經，十八年不獲見。後百餘
年，般剌密諦剖膊傳來，二大士苦心，豈為行墨者添
葛藤哉。必教觀齊彰，因指見月，由斯典而通止觀，由
止觀而徹信吾言不誣。則今九旬結夏，真塵劫緣因
矣。更拈一頌，以裨妙觀。頌曰，未歇狂心頭亦在，已瞻
華屋戶寧窮。密因徹悟無生滅，萬行方知究竟同。

絕餘編自序

生平行履，百無一長，獨大菩提心，忘身為法，捨己從
人，則堪質三世慈尊者也。自庚午至甲戌，五年中，幾
經困衡無退。迨乙亥仲秋，志終不伸。丙子春乃遁。塗
中大病，逗遛九華，哀禱地藏本師，仍得閱藏著述之
決。嗟乎，文字性空，性空即是實相。實相離一切相，即
一切法，豈離文字而解脫哉。昔棄筆硯絕而不絕，今
也不絕而絕矣。姑名絕餘。

勸持大佛頂經序

三因性德，絕待遍常。悟性成修，名為圓通。現在惑業
苦三，便是教行理經正體，而迷強者日用不知。故依
實相而垂文字，依文字而資觀照。觀照文字，皆實相

也。實相觀照，皆文字也。文字實相，皆觀照也。當體實
相，當體文字，當體觀照。實相常，文字觀照亦常。實相
遍，文字觀照亦遍。實相覺，文字觀照亦覺。實相尊，文
字觀照亦尊。實相不可見，文字觀照亦不可見。實相
不可無，文字觀照亦不可無。嗚呼，巳悟實相者，容可
不藉文字。未達實相者，寧容不勤觀照哉。已深觀照
者，知無實相外之文字。未精觀照者，安知文字中之
實相哉。然雖不知文字之實相，而實相未嘗不即文
字也。大佛頂經，智者大師拜之以畢身，般刺尊者傳
之以剖膊。非以實相觀照，均藉文字為緣邪。或曰，聖
人與其不可傳者往矣，所傳者糟粕耳，則未達實相
觀照文字互即互遍之旨者也。昔算師以訣授子，子
誦不能用。有人從學句讀，算與父勒，謂訣有巧乎，何
子誦弗知。謂訣無巧乎，何人學能算。且無子之誦之，
人又烏從學之。吾固不願人厥子若也，然若厥子猶
勝於不誦者也，況法力不可思議，佛力不可思議，性
覺之力不可思議。不思議熏，不思議變，其為成佛真
因，豈算訣所能喻哉。

勸持梵網心地品

夫有心者皆得作佛，則皆為佛戒所攝。既為佛戒所
攝，胡容不誦此戒法。此戒法名為心地品者，心外無
法，法外更無心也。故又云，不受戒者，如木石無心，名
為外道。噫，可思矣。今人高談心性，妄謂戒不必受。逮
肯受者，又茫不知心性為何物。一義甫晦，兩病旋生。
狂談之心，固非真心。愚稟之戒，亦豈真戒。但事能挾
理，戒善猶可遠作緣因。理不孤立，空談適為邪見張
本。所以涅槃後唱，扶律為宗。梵網初成，木叉先結。心
地一品，尤末劫津梁，昏衢寶炬哉。予憫了因果沙彌
福慧俱缺，勵以日課斯品，稍沾法喜，思勸同仁。經云，
菩薩常應化一切發菩提心。若不發教化眾生心者，

犯輕垢罪。果也勉之，堅其神，強其志，恆其操，篤其行。
盡大地有情，咸歸心地法門，莫以三千為畢竟也。

化持大佛頂神咒序

摩訶悉怛多般怛囉無上神咒，既入支那，習為日課
此方大乘緣種，可謂強矣。但積訛相傳，有稱悉怛多
般怛囉六字為咒心者。有謂此是咒名，別取哆姪他
以下數句，為咒心者。杜撰無據，抗佛慈旨，均可痛也。
經極談咒心功德，而謂昏未能誦者，當書供禪堂，或
帶身上，初不聞以數句為咒心也。儻僅數句，何至心
昏不憶，以書寫供佩為佛事邪。蓋十卷明文，顯示如
來藏心，五會神咒密詮如來藏心。顯密雖殊，心性理
一。全心成咒，全咒傳心，故名心咒，亦名咒心耳。解天
禪人，廣勸真信力行之士。或全持，或全寫，以自供佩
及轉施人，期借神力顯發自心一振末世之訛，同登
灌頂之記。阿難為眾重請，如來放光重說，護法述願
請加，金剛藏王曠劫隨逐，收功皆在此矣。

周易禪解自序

蕅益子結冬月臺，禪誦之餘，持韋編而箋之。或問曰，
子所解是易邪。余曰，然。復有視而問曰，子解非易邪。
余曰，然。又有視而問曰，子解亦易亦非易邪。余曰，然。
更有視而問曰，子解非易非非易邪。余曰，然。侍者笑
曰，若是乎，墮在四句中也。余曰，汝不聞四句皆不可
說，有因緣故，皆可說乎。因緣者，四悉檀也。人謂我釋
子也，通儒能解易，則歡喜焉。故謂易者吾然之，世界
悉檀也。或謂釋子何解易以同俗儒，知所解之非易
則善心生焉，故謂非易者吾然之，為人悉檀也。或謂
儒釋殆無分也，若知易與非易，必有差別，雖異而同，
雖同而異，則儱侗之病不得作焉，故謂亦易亦非易
者吾然之，對治悉檀也。或謂儒釋必有實法也，若知
非易，則儒非定儒，知非非易，則釋非定釋，但有名字

而無實性，頓見不思議理焉，故謂非易非非易者，吾
然之，第一義悉檀也。侍者曰，不然，若所解是易，人謂
易可助出世法，成增益謗。若非易，人謂師自說禪，何
嘗知易，成減損謗。若亦易亦非易，人謂儒原非禪，禪
亦非儒，成相違謗。若非易非非易，人謂儒不成儒，禪
不成禪，成戲論謗，烏見其為四悉檀也。余曰是固然。
汝不聞人參善補，而氣補者服之立斃乎，大黃最損，
而中滿者服之立瘥乎。天之育萬物也，物固有遇春
而爛者，夏之長養庶品也，草亦有夏枯者，秋之肅殺
也，而菊有花，冬之閉藏也，而松柏青，梅英馥，如必擇
有利無害者而後為之，天地不能無憾矣。且佛以慈
眼視大千，群機已熟，然後示生，猶有魔波旬亂之，九
十五種妒之，提婆達多思中害之，豈惟堯舜稱猶病
哉。吾所由解易者無他，以禪入儒，誘儒知禪耳。縱不
得四益，起四謗，如從地倒，還從地起。置毒乳中，轉至
醍醐，厥毒仍在，遍行為外道師，薩遮為尼犍主，意在
斯也。侍者再拜謝曰，此非弟子所及也，請筆而存之。

大佛頂經玄文後自序

至矣哉，大佛頂經之為教也。依妙性而開妙悟，起妙
行而歷妙位，成妙果而歸妙性，永超七趣沈淪，不墮
修心歧徑。戒乘俱急，頓漸兩融。顯密互資，事理不二。
誠教海司南，宗乘正眼也。旭年二十三，歲在辛酉，創
獲聞熏，決志離俗。次年剃染，坐禪雙徑。每遇靜中諸
境，罔不藉此金錍。乙丑丙寅兩夏，為二三友人逼演
二遍，實多會心，願事闡發。以志在宗乘，未暇筆述。己
巳春，與博山無異師伯盤桓百日，深痛末世禪病，方
一意研窮教眼，用補其偏。雖遍閱大藏，而會歸處不
出梵網佛頂二經。越七年丙子，抱病竄居九華。次年
有同志數人，樂聞此經要旨，一番商究，會心更多。戊
寅結夏新安，重拈妙義，加倍精明。今夏弘法溫陵，誦

帚昉師，及一切知己，堅請疏解，發前人未發。予謂此
經舊解多矣，多指益復眩眼耳。昉曰，不然。藥無貴賤，
起病者良。法無精粗，救時為要。痛茲末世，宗教分河，
盡謂別傳實在教外，孰知教內自有真傳。縱令截去
指頭，依舊不曾見月。每聆吾師豎義，痛快直截，實與
本分宗旨相應，並不蹈襲前人窠臼。始信不離文字
而說解脫，非欺我也。何忍祕此妙悟，不以全體示人，
吾師於法有慳心乎。於時復有修白慕公，若水輪公
極力勸成。予感其意，兼理夙願，述為玄義二卷，文句
十卷，固不敢矯古人而立異，亦不敢殉古人而強同。
知我罪我，聽諸高明而已。

悅初開士千人放生社序

予幼崇理學，知天地之大德曰生，惻隱為仁之端，翻
疑釋氏侈談無生，不近人情。稍長見儒者雖言民胞
物與，及其恣口肥甘，則競託遠庖廚為仁術，曾不能
思刀砧號叫之苦也。雖不忍一念，必不可滅。然為貪
忍異說所蔽，終不能伸。而放生嘉會，每創自釋子。且
推歷劫親緣，視以同體四大，究極以皆有佛性。其為
好生懿德，必使大地含靈，盡證無生而後已。噫嘻，由
此言之，非達無生，曷能好生。非真好生，曷證無生也
哉。從此不顧名教，飄然薙髮。蓋誠有見於出世大慈
大悲，方是大忠大孝，大仁大智，故不肯以夜郎自封
也。悅初開士，誓勸千人放生，同修慈心三昧。予謂此
三昧，當使剎塵共證，何止千人。千人云者，且就凡夫
現前分量所及而巳。千數既畢，頂禮千佛，俾六道悲
仰，與諸佛慈力，果徹因該。供養千僧，俾悟事理和融，
生佛不二，好生無生。若事若理，皆已豎窮橫遍矣。

贈衍如兄序

嘗慨末世士，機械日深，去道日遠，名相之心日以重。
取益之方日以微，求忘機械，略名相，熙怡自得，不為

習俗所染者，衍如琳公，其庶幾乎。公鄣南名族顏氏
子，剃染於虎硿，遂舉千古垂廢之道場，而鼎新之。住
持十五載，百務俱備，乃發足操方。初至武林，參似空
金臺諸法主。次至吳中，晤漢月頂目等諸禪德，稟沙
彌戒。次達留都，詣古林菴圓戒。理歸裝，邂逅雪關誾
公，登黃蘖山謁隱元琦公，最後乃師事聞谷老宿，定
法名，習禪坐，重證戒品。而掛錫開元之甘露戒壇，適
余至，公大慶，為余率眾解制。余到岱山，公先往，俟講
事完，力拂虎硿仙亭諸子之請，仍與予岱山結夏。每
觀世人，稍營一窟，便欲作久安計。今虎硿仙亭，皆表
表名剎，公飄然不以繫心，豈無所見而然哉。然遊戲
解脫，蕭然物外，僅可自利，未可利人。且公廣參知識，
以聞谷老宿為宗，又憾晤余之晚，余無似，姑置。公試
思，今時學人，罔不未得言得，未證言證，而聞老偏把
定要津，坐斷狂禪舌頭。故智者有言曰，真寂之於雲
棲，譬有若之於孔子也。公何不紹其芳規，兼律兼教，
以念佛求生淨土為指歸。設有宗門種草，不妨令其
苦參實究，但痛戒其捕影掠虛。漳南佛國，深望公一
振其頹，寧直作散聖家風，圖無事累心而已。

贈純如兄序

眾祐有言曰，善知識者，得道大因緣，是全梵行。夫隨
其所修一種法門，自利成就，足範後昆者，教授善知
識也。辦真實出世心，修三乘出世法，所志無乖，所見
無戾者，同行善知識也。善護三業，克供四事，俾行人
得安心辦道者，外護善知識也。予自壬戌出家，於今
十九年矣，學無常師，交無常友，根鈍力微，每藉境緣
自鍊，見善思企而罔及，見惡內省而多慚，於三種善
知識中，惟教授最多。蓋三人行必有我師，況世出世
法各有所長者乎。又況久相結契，如曹源之勤學，雪
航之婆心，惺谷兄之辣手，誦帚師之篤信，歸一師之

孤峭，修雅師之恬退者乎。又況會事參謁，如無異師
之慈悲廣大，聞谷師之謹嚴縝靜，無盡師之弘揚教
觀者乎。又況湛明師引進雪嶺師剃度，戒宗師授沙
彌戒，古德師授菩薩戒，乃至憨大師之書問慰誘，夢
寐神交，頻相策發者乎。若同行善知識，生平止得一
人，壁如鎬兄是也，外護善知識，於松陵得一人，曰鑒
空寧公，於吳門得一人，曰竺璠淨公，今丹霞得一人，
曰純如白公。寧公之護予默關也，身為侍者，不令緇
素一人，輒來擾子。淨公之護子結壇也，百一所需，無
不畢具，然猶曰孑爾微軀，主道尚易易耳。今同志數
人，結夏岱山，相與專辦己躬下事，二時課誦，亦不應
酬。令我同志，無不優遊坐進斯道，較前二公，已為大
難。且淨公僻在密滲之禪，寧公雖趨向持戒，力所贍
者，不過營福一塗。公則尊賢容眾，雅量沖懷，已足補
吾所短，而虛心樂善，雅慕佛法，尚可慰吾同行之思。
豈寧淨二公所能及哉。昔楊歧直院十年，兒孫滿地，
四明一學人，請教觀於法智大師，命理常住事三載
畢，重申前問。師震威一喝，頓悟性具圓宗。實力比丘，
迦葉佛所，願於釋迦佛時知僧臥具第一，乘本願力，
以童子出家祇園，見客比丘來去紛雜，重發願云，我
年二十進具戒後，當理此事。及進具證果，念空無相
無作三昧，此願將息。佛以夙願責之，遂畢世知僧臥
具。客比丘來，皆親授房舍。初更時到，放一指光。二更
時到，放二指光。乃至五更時到，放五指光，普為十方
大眾諸佛菩薩之所稱歎。念念入定放光，念念出定
慰客，所謂善入出住諸禪三昧者也。然如此神通作
用，究竟豈離吾人現前一念。故云能觀心性，名為上
定。純公於此，驀然薦取，則實力四明楊歧鼻孔，乃至
三世諸佛鼻孔，俱可一串穿卻矣。

刻惺谷禪師筆語序


語曰，眾惡之，必察焉。人雖至愚，苟顧名圖利，亦何肯
以一人招眾惡，至招眾惡弗恤，則別有苦心可知矣。
吾友惺谷壽師，廣參博訪，足跡幾半天下，凡所住處，
愛而畏之者十一，厭而疑之者十九。雖接物失於方
便，然鐵石心腸，真欲自他同躋正覺，斷斷乎不可泯
也。今觀其遺書，攻人短，不掩人長，用己長，不諱己短，
直抒血誠，無所避忌，亦無所文飾，苦口良藥，固末世
所不能服，寧非末世所急當服哉。壽師既沒，惟誦帚
昉師，佩其嚴憚切磋之恩，舉生平往來手札，輯為筆
語，方欲繡梓，昉師復沒，高足還一本公，力謀剞劂。嗟
乎，以壽師一生苦心，惟昉師能知恩報恩，以昉師半
世勤懇，又惟本公為繼志述事。然則壽師固藉昉師
以不朽，昉師亦得本公以終傳也。孝順者必食其報，
詎不信然。予與壽師交最厚，互相益處最多，而今而
後，真不可復得矣，爰涕泣而序之。

閩遊集自序

自丙子臥病九華，無復人世閒想。戊寅秋，踐吾友帚
師之約，幻遊閩南，擬掩關靜坐耳。詎意鼓兩片皮，作
座主活計邪。流浪溫陵霞漳閒，幾及四載，種種家醜，
播揚略盡，二三同志，苦欲災木。余惟賦性僻拗，不近
人情，所有言句，多觸時諱，流通之者，殆非愛我者也。
然業將身命，付諸龍天，誠復不敢自愛。遂弁數語，以
聽知我罪我於天下後世云。
靈峰蕅益大師宗論卷第六之二

靈峰蕅益大師宗論卷第六之三

序三

入法界序(贈程季清)

夫法界者，不思議解脫境界也。法華云，治世語言，資
生業等皆順正法。皆順正法，皆不可思議矣。學者以
思議心入之，何以通達法界哉。然不通法界，未嘗不
即法界也。何以故，思議心，本不可思議也。知一切思
議心，本即不思議心，則一切思議境界，本即不思議
境界。達思議即不思議，迺可與發菩提，發此真正大
菩提心，迺可與入法界。不觀華嚴乎，善財參知識也，
必云我已發菩提心，知識示善財也，必說所證解脫
境界。德雲等無論已，婆羅門之刀山火聚也，長者之
調和香也，船師乘船入海，女人借欲離貪，童子之菩
薩字智也，何嘗離思議境界，別有不思議解脫，又何
能於不思議境界，強置思議乎。十願居士程季清，久
發菩提心者也。其自入法門也，始參徑山禪，既習唯
識教，嗣修佛身觀。逮和光利物，護法道而誘群靈也，
惟指示風水，決判陰陽而已。夫風水陰陽則非邪因
緣無因緣也明矣。覺明空昧，相待成搖，風自始也。寶
明生潤，火光上蒸，水自出也。是故華藏莊嚴世界海，
一絕大風水也。動為陽，靜為陰，動靜相乘，物有生成
變化。動靜相奪，界有成住壞空。統而論之，不過吾人
心識之相分耳。全體虛妄，而全妄依真。因緣生法，即
空假中。故琉璃光，觀風動性，合十方佛，傳一妙心，月
光習水觀得無生忍，圓滿菩提。蓋性水真空，性空真
水，性風真空，性空真風，雖隨心應量，循業發現，各各
不同，未嘗不即清淨本然，周遍法界也。夫堪輿綱要，
莫若二十四山。儻就蓮華臺藏而觀，歡喜國為震，安
樂國為兌，寶相午位，成就子宮，迺一娑婆界，復具二
十四山。此四天下，在華藏東，卯位也。約四天下，南閻

浮提，離位也，復就一閻浮提，仍具二十四山。震旦在
南洲東北隅，蓋震艮閒耳。而兩京十三省，又自論二
十四山。且就一省中一府，府一縣，縣一家，家一室，乃
至室中一坐具，罔不各具二十四山也，則罔不各具
天地盤諸吉凶神曜也。又此一坐具，東看則西，南觀
成北，從彼彼坐具，互互視之，無一毛頭許，不具二十
四山全體大用。此毛頭二十四山，即華藏界二十四
山，無二無二分，無別無斷。所以云，一微塵之法界不
小，法界之法界不大，是可思議不可思議邪。不變隨
緣，舉法界為一毛頭，隨緣不變，一毛頭全具法界。如
此方知可思議之風水，本不可思議。季清本證此現
量，不離風水陰陽之說，具說一切法門。不知者，以為
風水也。孰知以大菩提心，觀不思議境，即以此滿菩
薩行，趨入普賢道乎。他日佛坐道場，有南詢者，十願
居士當告之曰，我惟知此風水善巧法門，如諸菩薩
摩訶薩，智慧如大海，願力如虛空，具證法界差別性
相，遍知一切無差別法。而我云，何能知能說彼功德
行，汝當次第參請，乃至得見一生補處時，蕅益道人
伸右手摩其頂矣。

贈調香居士序

蕅益子曰，六塵之體，無非法界。可熏發菩提心者尤
莫若香。然香即法界，何止熏發菩提，直謂菩提可也。
又既謂菩提，亦可謂十界染淨百界千如。又既謂百
界千如，則不必更謂之香。又不謂香，亦何必謂百界
千如。香也，百界千如也，皆名字也。名字性空，一名一
切名，一義一切義，何所謂行布，何所謂圓融。而行布
圓融二義，不期成而自成。所以總別同異，成壞六相
法門，直向一塵中辨取，如一香塵，一切諸塵，一切諸
法無不爾，通此可入鬻香長者解脫門矣。世衰道微，
魔外充斥，舉凡戒香禪香慧香，乃至淨土香王，盡埋

沒於鮑肆。而裨販之徒，競自標榜，刻人糞為栴檀。顧
安得超方士，一辨其真贗者。然真香王，決非伊蘭能
混，一任顛倒鼻根，捨此取彼，曾何減於馥鬱。所痛久
安溷廁者，無出離想耳。苕水茂貽居士憫之，欲與優
華長者同出一手，遂號調香居士。夫象藏十香王，各
各名字，各各形相，各各生起，及各各根本，隨舉一種，
可燒可塗，亦可為末，奚俟調和，方稱異美。然分擅其
芳，合乃益妙。儻朽木合腐材，多徒增臭。又多香雜臭
木，併香亦臭。夫香且臭，況實無香者乎。古律學之盛
也，律儀戒，定共戒，道共戒，舉一全收，不必別求禪教，
禪教全在其中，謂自性成就固可，謂和合所成亦可。
禪教亦然。教云，身口意淨，隨文入觀，非即律與禪乎。
禪云，法法皆通，法法皆備而無一法可得，非統律與
教乎。今也不然，持律者不惟禪教茫然，扣以三千八
萬，亦茫然也。演教者，不惟禪律缺然，責以依教觀心，
亦缺然也。參禪者，不惟教律未通未備，覈以無實法
之綱宗，仍作實法死法會也。若然，支那國裏，安所得
妙香而調和之。而十大香王，元未嘗不在娑婆國土，
只今現前身口，即戒香種，心知寂然之體，即定香種，
覺了靈明之念，即慧香種。戒定慧之種備，則禪教律
之本得矣。居士試取而調之，使馨芬郁發，一人清淨
故，多人清淨，一世界清淨故，多世界清淨。俾此五濁
惡世，人人得無根信，如伊蘭木出栴檀香，誰謂苕水
非熙連河，長者非即毗盧遮那法界藏哉。

觀泉開士化萬人畢生念佛同生淨土序

出世之要，莫尚願力。願者，信所鍾，行所出也。無信則
無願，不願可云信乎。無願則無行，願相續，非即行相
續乎。所以法藏比丘四十八願既發，阿彌陀佛四種
淨土斯嚴，從是以來，願願相續，即是燈燈無盡。蓮宗
諸祖，堪為左劵。觀泉一法友，刺血書法華，翹勤禮大

悲行法，畢生日念佛萬聲，今欲化他，謂萬聲局難取
必，無論千百十，下至一聲，但終身不替，便決定橫超。
寶王三昧，謂一念得生，不我欺也。余嘉其說，即此是
往生公據，佛祖階梯。弁語以勸登斯籍者，便作標名
蓮蕊想，不必別求圓頓，一念已超佛地矣。

能乘所乘序

夫性修之旨不明，由惑於忘能所之雄談，未達能所
實義故也。有善御者，駕千里之馬，服千里之服，而纆
牽長，不取千里矣。設纆牽不長，不善御者御之，可取
千里哉。然御無他術，惟車馬相忘而已。人不忘馬不
御馬，馬不忘車不運車，謂人忘車馬，馬忘人車可也，
謂無人無車無馬可乎哉。圓頓行人，知正因真性軌
之為車體，了因觀照軌之為良馬，緣因資成軌之為
具度也，此三不一不異。故相須而相忘，遂舉性三，以
為修三，能乘聞慧，所乘教乘，能乘思慧，所乘行乘，能
乘修慧，所乘理乘，從性訖修，能所歷然。而相忘於不
二，是謂全性成修，全修即性者也。菰城楊智琴，潛心
台教，號乘乘居士。夫教行理乘，如上古瑤琴，若無妙
指，妙音不發。必以三慧乘之，方知教觀不二也。

惠應寺放生蓮社序

能儒氏之為教也，大而博，深而不可晦，極六合內外
不為迂。余昔拘虛程朱之學，不惟望洋，復興斥鷃，今
乃駸駸然入於其中。異哉能儒，如來觀音地藏巧以
勝異方便，轉我邪心，令生正信也。予因得仰承如來
威力，作師子吼，遍破一切外道邪心。夫物雖微，誰不
愛命，只此愛命之心，便是真常佛性。此心不在內，不
在外，不在中閒，非過去，非現在，非未來，非有，非無，非
亦有亦無，非非有非無，本自離過絕非，不可思議。迷
此心性真常真樂真我真淨，妄認四大為自身相，六
塵緣影為自心相，是故於中分人分物，起愛起憎，惑

業苦輪，循環不息。若能直下諦觀現前一念心性，似
局四大緣影中，實非四大緣影所能區局。如心佛亦
爾，如佛眾生然，便知心佛眾生，的的三無差別。殺生
即殺自心未來諸佛，放生即放自心未來諸佛，若放
自心未來諸佛，即真念佛三昧。修此念佛三昧，是恆
轉妙法華經，百千萬億部也。我釋迦如來之道，未墜
於地，良由含靈抱識，無不各具全體大用。今舉此全
體大用，而為社，為文，為詩，為種種法語，豈復有文獻
不足徵之歎哉。故題其編曰能儒文獻，而為之序。

重刻破空論自序

經云，寧起有見如須彌山，勿起惡取空見如芥子許。
蓋空見撥無因果，能斷五乘善根故也。然般若如大
火聚，四邊不可觸，觸則被燒。苟不取著，則溫身熟食
除冥，以喻四門皆可入道，又何為獨破空哉。須知空
句破，則四句皆破。破空句，正所以顯空門，空門顯，則
四門皆顯。菩薩欲具一切佛法，當學般若。般若何止
破相始教而已。且如此經，一則云，有持戒修福者，於
此章句能生信心；再則云，應無所住而生其心，應生
無所住心；繼又云，以無我無人無眾生無壽者，修一
切善法，即得阿耨多羅三藐三菩提；乃至云，發阿耨
多羅三藐三菩提心者，於法不說斷滅相，是豈非實
相大乘之正印乎。此論初發意於武水，次成稿於霞
漳，一刻溫陵，再刻苕城，茲復刻諸留都。予喜王城緇
素，咸於甚深般若有大因緣也，弁數語於首。

楊輔之乞金剛集解序

一代時教，皆生死海中廣大津梁，而般若尤為迅航。
菩薩未有不學般若，成無上菩提者。般若一十六會，
會一切皆摩訶衍，共則三乘同進，不共菩薩獨修。惟
第九金剛之會，直指無住生心妙旨，故云為發大乘
最上乘者說。蓋圓頓極談，實相正印，所以黃梅印心，

六祖悟道也。世之解者，僅以無住無相為其宗體，豈
知般若如大火聚，四邊皆不可取，四門皆可入乎。嘗
玩經中較福，每舉捨財捨身，頗似般若功勝，布施功
劣。乃經初云，菩薩於法應無所住，行於布施。又云，菩
薩不住相布施，其福德不可思量。由此言之，布施即
般若，非離布施別談般若也。彌勒無著天親功德施，
四大菩薩造論，皆謂布施具三檀，三檀攝六度。後人
縱有註釋，豈能過四大菩薩，更出奇見哉。宣聖云，有
德者必有言。予亦云，修般若者必修布施。今人不然，
高談般若，無不點胸，語以修捨，則心驚怖，反駕言不
必著相，詎知不著布施相，早著慳貪相矣。設慳貪無
慳貪相，何不布施無布施相之為妙也。經云，法尚應
捨，何況非法。著布施是著法，著慳貪豈不著非法邪，
此所謂無德無言者也。然佛法如栴檀林，入者有心
無心，皆染香氣。古今諸解，雖未必盡當，亦無不有般
若妙香存焉。此集解之所為作歟。

重刻大佛頂經玄文自序

性相二宗，猶波與水，不可分隔，其流弊也，至分河飲
水。此豈文殊彌勒之過，亦豈馬鳴護法之旨哉。謂真
如受熏，譬劫火洞然，虛空安得獨冷。謂真如不受熏，
譬劫火洞然，虛空何嘗爛壞。故知得其語，合則雙美，
失其宗，離則兩傷。大佛頂云，虛空體非群相，不拒諸
相發揮。只此一言，兩疑冰釋。善夫智者大師有言，偏
執法性生一切法，何異自生，偏執黎邪生一切法，何
異他生。例而推之，縱謂法性黎邪和合生一切法，何
異共生，非法性非黎邪生一切法，何異無因緣生。此
之四句，無非是謗。儻妙達無生，不起性計，四句雖不
可說，有四悉檀因緣，亦可得說。謂真如不思議熏生
一切法，黎邪是可熏性生一切法，皆無不可。乃知智
者，真悟權實祕要。於經未來，懸合旨趣若此，經來智

者不可作。習台宗者昧唯識，習法相者迷圓理，所以
眾解咸失綱要，究義理之攸歸，蚊咬鐵橛，判文字之
下落，鑿孔栽鬚。旭未薙髮，曾研此典，每翻舊註，迷悶
實多。後因雙徑坐禪，始解文字之縛，復因數番講演，
深理葛藤之根，並探二宗，融以心鏡。直至溫陵弘法，
方得取筆疾書。脫稿未幾，剞劂旋畢，板留甘露戒壇，
不能攜至江外。茲遊普德，略露贓私，諸友重刻，復述
片言，剖千古未破之藩籬，犯從來嚴設之禁忌，位卑
言高，安免於罪，然出世君子，諒不以人廢言也。

刻大乘止觀釋要自序

大乘者，心性之異名也，止觀者，寂照之異名也。世顧
離心性別覓大乘，離止觀別談寂照，何異騎牛覓牛，
丙丁童子求火乎。儒者之道，有見而知之，有聞而知
之。佛道亦然。北齊大師，悟中論四句偈義，直接龍樹
心印，一傳南嶽，再傳天台。天台述為摩訶止觀等書，
由是止觀法門，盛聞於世。頓漸不定，三法並圓，乃南
嶽所示。曲授心要，世皆罔聞，今試細讀，實為圓三止
觀總綱，文不繁而義已備。獨慈雲懺主，五百年後，序
而行之。迄今又將五百餘年，微言將絕。予愧不敏，未
能聞道，姑效盲人摸象，述為釋要，以助其傳。李石蘭
張孺含二居士，集眾緣付梓，大乘緣起，為弁簡端。

警心居士持地藏本願經兼勸人序

惟聖罔念作狂，惟狂克念作聖，此危微的傳也。佛法
亦爾。一念迷常寂光土便成阿鼻地獄，一念悟阿鼻
地獄便是常寂光土。所以地藏本願，直與華嚴同一
血脈。試觀華嚴世界，即空即假即中，不可思議，地獄
眾苦，亦即空即假即中，不可思議。華嚴明自心本具
之淨土，令人知歸，地藏明自心本具之苦輪，令人知
避。一歸一避，旨趣永殊。而歸亦唯心，避亦唯心，心外
決無別法。儒所謂道二，仁與不仁而已。危乎微乎。善

利分舜蹠之關，去存為人禽之別。熟讀本願經，不思
自覺覺他，出地獄歸華藏者，必不仁之甚者也。警心
居士憫之，遂畢世受持，兼以勸人。予謂適發此心，地
獄苦輪，便當頓息，歡喜為序，代法界眾生普勸云。

贈石淙掩關禮懺占輪相序

佛法無他，與世情相反而已。心觀無他，與妄想計著
相反而已。今學佛法者，率借佛法以助世情。說觀心
者，率因心觀而益想著。正法埽地，僧輪轉絕，可痛也。
近代傳孔顏心法者，惟陽明先生一人，傳佛祖心法
者，惟紫柏大師一人。旭生也晚，習儒時，不得親炙陽
明，後學佛不得躬承紫柏。所以雖於儒釋源流，略窺
一線，知與世諦流布之理學禪機，迥然不同，而障厚
慧弱，福薄習強，遂爾半生誤於虛名，罔臻實詣。曩覺
比丘多慚，退為求寂，今更愧沙彌真義，僅稱但三歸
矣，敢更以空言贈人。然竊玩占察善惡業報一經，原
屬釋迦大聖徹底悲心，地藏菩薩格外方便，三種輪
相，巧示業報因緣，無疑不決。二種觀道，深明進趣方
便，大乘可登，以五悔稱名為發軔先容，以一實境界
為平等歸趣。夫五悔者，敵體反世情者也。二觀者，敵
體反妄想計著者也。懺悔發露，永斷相續，滅業障。勸
請說法，滅魔障。隨喜功德，滅嫉妒障。善巧回向，滅著
有障。發堅固願，滅退忘障。唯心識觀，先知外境本虛，
皆心所現，次達內心如幻，了無真實。真如實觀，深達
若境若心，統惟法性。法性不生不滅，故諸法皆當體
不生不滅。如千漚萬波，統惟溼性，千器萬像，統惟金
性。五悔翻破無始事障，二觀翻破無始理障。二障既
淨，成真應二身，三聚淨戒，一念圓發，而三輪清淨之
相，特表示取信，以顯住持僧寶，絕仍可續。孟軻所謂
豪傑之士，無文王猶興，聞而知之，不異見而知之云
爾。嗟乎，予能知占察大旨，依經立懺，而未能自得輪

相，人誰信之。此實說藥不服，咎不在藥也。良方良藥，
昭昭具在，地藏菩薩，決不我欺。我已知不服之咎，誓
將服之。而石淙法友，先得我心，亦將掩關，以祈清淨，
願各努力，日夜塗抹，并慎藥忌，避風寒。他日紹舍那
真胤，靈峰片石，當與靈鷲第一峰同時點首矣。

緣居序

世出世法，皆緣生也，緣生無性，故惟至人，能隨緣而
不失其真。真也者，即緣非緣，非緣而不礙諸緣者也。
善夫李方山之言曰，一念頓悟緣起無生，超彼三乘
權學等見。蓋凡夫貪著幻緣，不能捨離。二乘厭離生
緣，不能遊戲出沒，皆由未了無生，妄成取捨。若諦觀
染淨緣起，四性無生，無生則無滅，無滅則無聚無散。
何法可欣，何法可厭，是以素位而行，無入而不自得。
經云，極樂修行一劫，不如娑婆修行一日。吾亦云，出
家修行一劫，不如在家修行一日。在家多惡因緣纏
繞，而能不忘三寶，不捨正念，是火中蓮花，希有難得。
出家離於塵坌，安處林野，上者耽空滯寂，不念人世
之苦，下者靜極思動，反羨市朝之榮，豈若濁水摩尼，
任汩流而清光如故者哉。冶堂居士，易讀書禪，曰緣
居，知緣斷不作實想，知不實斷無貪著，亦無厭絕，惟
隨緣消舊業而可矣。蕅益子，枯坐北天目之藏堂，聞
而隨喜，漫書此以相印，居士當為再撫掌也。

蓮漏清音序

經云，若欲淨土，先淨其心，隨其心淨，則佛土淨。此事
理因果並彰之旨，自他權實不二之談也。而昧者一
迷緣影為心，決定惑為色身之內，不知色身外洎山
河虛空大地，咸是妙明真心中所現物。是故西方極
樂世界，即唯心淨土，現在樂邦教主，即自性彌陀。四
明妙宗鈔云，應佛顯，本性明。托外義成，唯心觀立。豈
似愚人，妄認六塵緣影為自心相，遂置十萬億剎於

心性之外哉。顧惟現前一念心性，覓不可得，是即空
義。炳現萬法，是即假義。心外無法，法外無心，是即中
義。迷心即空，名見思惑，迷心即假，號塵沙惑，迷心即
中，稱無明惑。三惑既熾，四土斯穢。今一心念佛，不計
我我所，即空義顯。隨念佛時，佛隨心現，便知十界皆
惟心造，即假義顯。不惟是心作佛，亦且是心是佛，即
中義顯。一心三義既顯，便能圓破三惑，圓淨四土，仍
於無次第中，假說次第。觀行破惑，同居土淨。相似破
惑，方便土淨。分證破惑，實報土淨。究竟破惑，常寂光
土永得清淨。即中故常，即假故寂，即空故光。又復三
諦皆常，三惑皆寂，三智皆光。此一非一，舉一即三。此
三非三，言三即一。不縱橫，不並別，不可思議，名祕密
藏。阿彌陀佛先證此也，一切眾生久迷此也，吾人現
前注念此也，是謂念佛三昧，是謂心淨土淨。先悟後
修，名理一心，理一事亦一矣。先修後悟，名事一心，事
一理亦一矣。文殊一行三昧，普賢十大願王。遠公刻
蓮漏於東林，雲棲號蓮池以明志，皆歸極於此也。丁
蓮侶老居士，深信篤行之餘，遍閱古今淨土法要，摘
最警者，目為蓮漏清音，始法勝，終現應，凡二十五章，
條理井然，群疑冰釋。夫疑非可強釋也，由本無可疑
故也，因僭為序如此。

重刻成唯識論自考錄序

三界唯心，萬法唯識，此性相二宗，所由立也。說者謂
一心真如，故號性宗，八識生滅，故稱相宗。獨不曰，心
有真心妄心，識有真識妄識乎。馬鳴依一心造起信
論，立真如生滅二門，生滅何嘗離真心別有體也。天
親依八識造三十頌，明真如即識實性，與一切法不
一不異，真如何嘗離妄識別有相也。龍樹中論，指因
緣生法，即空假中，是生滅外無真如。楞伽云，心意識
八種，俗故，相有別，真故，相無別。相所相無故，是真如

生滅非一異。而護法菩薩於識論中最出手眼，直云，
為遣妄執心心所外，實有境故，說唯有識，若執唯識
真實有者，如執外境，亦是法執。噫，苟得此意，何至分
河飲水哉。嘗論之，性隨相轉，何性不相，設不遍達諸
相，無量差別，安知妙性具足如斯染淨功能。相本性
融，何相不性，設不深知一性圓頓滿足，安知諸相無
非事事無礙法界。故台宗劇談實相，必約百界千如。
夫五位百法，獨非百界千如之性相邪。百界千如，無
非實相，五位百法獨非實相邪。若不分別五位百法，
真俗假實，種現差別，種種不同，則所云點如明相，迤
邐不同，一假一切假者，不幾儱侗邪。護法剋論心心
所法，各具四分。夫相分各各不同，可也，見分可一向
不同邪。即見分各各不同可也，自證分證自證分可
一向不同邪。若使一向不同，則心王八，心所五十一，
將一人果有五十九自證證自證分，抗然角立，互不
相知，不幾割裂紛糅邪。然使心王心所惟同一自證
證自證分，又安得云，心心所法，各皆四分所成。不幾
墮用別體同之執邪。更就相分論之，且如拈一莖華，
此華本質，如來大圓鏡智之相分也。佛眼所見華，成
所作智之相分也。佛智所知華，妙觀察智之相分也。
此三為一為異。若定異，何處別有三華。若定一，佛眼
不視時，但滅成所作智相分，餘二仍在，佛智不緣時，
但滅妙觀察智相分，本質仍在。又眼見華時，有眼識
相分，聞華香，嘗華味，覺華觸，各有鼻舌身識相分。佛
一人既爾，迦葉復有三華四微，百萬人天各各皆有
三華四微。如是無量三華四微，同在一處，似如一鏡，
不雜不亂，無二無別。於百萬人天中，隨拈一人相分
時，必攝一切諸人相分。於眼等識中，隨拈一識相分
時，必攝餘諸識相分。重重無盡，無盡重重，是可思議
邪，不可思議邪。一華既爾，物物皆然，色塵既爾，六塵

皆然。相分有質尚爾，見分寧獨不然。見分通三量尚
爾，自證證自證分唯現量豈反不然。後世弘相宗者，
何為自設藩域，曾弗一深思也。是故習性不習相，未
有不瞞盰者，習相不習性，未有不膠滯者。唯南嶽思
大禪師大乘止觀一書，出識論未來前，具闡性相幽
祕，蓋深證無師智耳。厥後欲明心要，須藉文言，當知
成唯識論，大裨性學。惜慈恩沒，疏復失傳，僅散現大
鈔宗鏡諸書，及開蒙二卷，稍存線索。國初以來，竟成
絕學。萬歷初年，紫柏大師接寂音之道，盛讚此宗，爰
有俗詮證義集解諸書。而紹法師音義為長。音義未
全，故不流通。基法主續補成疏，亦頗簡要。惠法主謂
疏多訛，復出此自考錄。予謂此宗，至方而至圓，至賾
而不亂，至深細而非幻罔，至詳明而有綱要。設非妙
悟，莫窮底裏，諸家著述，固未立極，亦各擅所長。苟因
是而求之，深造自得，觸著性相源頭，不離只今現前
一念，則知三乘十二分教，皆吾心識註腳，與馬鳴天
親同一鼻孔出氣，何俟予言而知深淺得失也。

廬山香爐峰重結蓮社序

佛法之入震旦也，大小並陳，權實雙著。求三根普被
攝機最廣，義門最圓頓者，莫若淨土。什師初譯阿彌
陀經，遠師隨結東林蓮社。於時十八高賢，表表人傑，
濟濟一堂，陶謝諸公，瞠乎其後，餘可知矣。香爐峰去
東林五里，而近高賢。有愛其幽勝者，結茅以居，爰稱
靈域。唐白香山築草堂峰側，名高賢結茅處，為遺愛
寺。世廟時無盡燈禪師掛錫，示寂後，至今全身不散，
如入禪定。燈師得法於天奇瑞師，實高峰第九代孫。
神廟閒，雪浪恩法師，化道大行，爭尚慧解，有石門紀
法主居此，獨以精進修行紹之，雅為憨師所重，顓愚
師所最敬仰，亦坦焉遷化於峰前。香山遺愛，始惟高
賢一人，今得燈紀二師，而成三矣。紀師法孫，拂塵泰

公，久侍顓師，出入禪講，旋歸淨土。願續遠師芳躅，重
開蓮社玄門，徵予一言弄引。予與泰公交未久，然大
悲壇同事懺摩誠篤真懇，非泛泛庸流。逮結夏商究
止觀，頗多會心，誠蓮盟長也。吾願士民聞風興起，凡
聖各秉堅誠，俾東林盛事，不得專美於前，則後五百
年佛事，倍為希有難得，功亦百千萬倍於當年也已。

勸念豆兒佛序

心之本覺曰佛，心之始覺曰念。顧本覺之在人心也，
似異而恆同，乃始覺之隨人用也，雖同而恆異。是故
背塵合覺，便名始覺，背覺合塵，便號無明。無明無體，
即以始覺為體，始覺無相，即以無明為相。是故眾生
念五欲時，即名欲界無明，念四禪四空，即名色無色
界無明，念斷常，即名邪見無明，念涅槃，即名界外無
明。唯有念佛之時，即名始覺，故曰諸佛正遍知海，從
心想生，眾生心想佛時，是心即是三十二相，八十種
好，是心作佛，是心是佛。是故一切法門，無不從此念
佛法門流出，無不攝入念佛門中。一念相應一念佛，
一日相應一日佛，直捷圓頓，離見超情。馬祖即心即
佛，蓋深得乎此也。夫知即心即佛，斷無不念佛時矣。
而迷者誤認緣影為心，又妄謂心既即佛，便不須念。
故不得已，轉為方便，曰非心非佛，又曰不是心，不是
佛，不是物等。此曲為中下解粘去縛，非直指人心，見
性成佛之本旨矣。後世逐塊韓盧，反以非心非佛，乃
至種種險句為奇特，以即心即佛為平常，何異嗜巴
豆大黃，吐棄膏梁美味者也。桐城有二人結伴為客，
一死，伴葬之。攜貲還其婦，婦疑。伴憤甚，往屍處陳祭
哭訴。鬼與伴問荅，如生前，乃同歸作證。中塗遇事，偶
一念阿彌陀佛，鬼大喚，何放光怖我。更速轉數念，鬼
懼曰，汝一念，胸輒舒五色光十餘丈，眩我心目，不能
復近汝矣，歸語我婦，令自來，當為汝雪冤。伴因此醒

悟，出家為高僧。嗟嗟，甫舉一念，光輪便舒。故壽昌大
師云，念佛心，即是佛也。豈今時念佛，他時成佛哉。惜
鬼不種善根，不聞佛名，故驚怖。儻本念佛人，仗此良
緣，寧不頓超樂土邪。畢貫之居士參盡天下納僧，乃
死心念佛，求生淨土，兼勸人以豆念佛結佛緣。人身
一豆耳，當念佛時，身即放光，所謂佛身充滿於法界
者，非乎。今以豆念佛，豆必放光，以放光豆，作放光食，
入眾僧腹，無論其人念佛不念佛，皆必恆放光明。令
遇斯光者，有心無心，皆得解脫，光光相照，成無盡燈，
則生界頓空，更不必別談向上，便是向上極則公案
矣。僧問趙州，如何是毗盧師法身主。州云，阿彌陀佛
阿彌陀佛，請以此誠言為證。

放生社序

佛以殺生為首戒，儒以好生為大德。成湯解綱，子產
畜魚，凡全吾惻隱而已。充惻隱之心，仁不可勝用，引
伸觸類，便是大慈大悲。人心佛心，有二心哉。人心不
異佛心，則娑婆不異極樂，誰謂劫濁不可轉也。欲即
人心證佛心，轉劫濁成淨土，術莫妙於放生。放生一
法，唯擴與久，一杯水不救車薪火，設人各一杯焉，一
杯不已，再一杯焉，杯水多，車火未有不滅者。今殺運
紛紛，並同分惡業招感，非慈三昧水，孰能熄之，非知
宣尼心學，瞿曇心法者，孰能行之。濟生菴放生社，絕
而復續，續之者皆儒門高足也。誠以弘毅，接忠恕之
傳，使此社由擴而久，則經天緯地，旋乾轉坤事業，盡
在其中。苟不負此社，斯不負孔門道脈，靈山付囑，究
竟為不負本有惻隱之心矣。

刻重訂諸經日誦自序

佛世比丘，或習禪坐，或行頭陀，或事梵唄，或專說法，
趨涅槃道，初無定轍，然皆遵佛明誨，未有妄率己意
者也。法流東土，始亦如是。自馬祖建叢林，百丈立清

規，世相沿襲，遂各出私見，妄增條章。如藏中百丈清
規一書，及流通諸經日誦三冊，杜撰穿鑿，不一而足。
寧惟罔知正修行路，秖早晚課誦一事，參差失款，惟
事唱讚鼓鈸，大可歎矣。雲棲和尚，較刻定本，古杭諸
處，多分遵行，而留都積弊，分毫未革。邇與幽棲學侶，
力正其訛，重謀付梓，再刪繁蕪，獨存切要，并於律藏，
取警策身心有益初學者，略補一二，以公同志。願高
明者守禪觀之清雅，庶可隨文入證，莫羨瑜伽音響
也。

悲華經序

大悲釋尊，能為難事，較十方三世佛，遍稱勇猛，而悲
華一經，敘述尤詳。此經亦名大乘大悲芬陀利，經謂
攝取淨土菩薩如餘華，唯大悲苦行菩薩，如芬陀利
華也。然釋尊成佛，剎海微塵數劫，為眾生故，於恆沙
劫前，示作寶海大臣。其長子成佛，名寶藏，既勸輪王
千子，及諸小王，供佛發心，各取淨土，後獨發悲誓，願
取穢土。嗚呼，我輩垢重障深，久為十方佛所擯棄，聚
此五濁世閒，自非釋尊徹底大悲，何由得聞出世法
要。當知今日四眾弟子，無非昔日飲大悲血，食大悲
肉，受用大悲頭目髓腦，及餘身分者也。釋尊捨無量
血肉身分，令我輩成菩提種，我輩猶復不思報恩，尚
可為人乎。經云，菩薩有四法懈怠，一願取淨世界，二
願於淨眾作佛事，三願成佛不說聲聞辟支法，四願
成佛壽命無量。有四種精進，一願取不淨世界，二不
淨人中作佛事，三成佛說三乘法，四成佛得中壽。此
經宗要，概不出此。然懈怠菩薩，如恆河沙，而精進菩
薩，迄今不滿十人。故釋尊雖自取穢土，仍勸穢土眾
生，求生極樂，苦口叮嚀，不一而足。吾輩信大悲語，即
同大悲心，生極樂已，方可速入不淨世界。於不淨人
中，說種種法，數示生滅，為第一精進菩薩。吳興唐宜

之甫讀是經，不禁感泣，山東耿闇然，適聞是經，便誓
流通，此皆釋尊真實眷屬，一切人中芬陀利華也。此
經久行世閒，五濁不難度盡，深心隨喜為之序。

成唯識論遺音合響序

至矣哉，成唯識之為教也，破遍計我法，情見頓空，顯
依圓真俗，妙諦斯立，故以唯識二字命題，五觀已全
彰矣。天親為頌，護法等為論，三十行不為少，一百卷
不為多，實觀心要訣，大乘初門也。奘師糅成十卷，授
基師，基疏失傳，遂成絕響。有紹覺承師，具無師智，聞
而知之，述為音義八卷，一簣功虧，忽爾西邁。於是及
門高士，各出手眼，如辨音基師之疏，靈源惠師之自
考錄，亦既各竭精思，殫才力，然皆升堂有餘，入室未
足，故使學斯宗者，無由詣極。惟新伊真師，紹師嫡胤，
執侍最久，聞熏獨深，遂能繼志述事，博學詳說，依開
蒙為指南，搜宗鏡大鈔為證據，溯源於瑜伽顯揚諸
論，而成遺音合響，力陳五觀，詳示三支，蓋參訂二十
餘年，稿三易矣。余壬午夏，獲染指先嘗，雖未卒業，即
竊請於師曰，梓成願贅片言勸發。今時逾五載，地隔
千里，余亦恐大法之就湮也，勉述觀心法要。而新師
刻且垂成，忽移柬以徵夙願，誼不容辭，不揣為序。後
世學人，苟能因余之明白簡易以入門，然後觀師之
集大成者以盡奧，欲不謂之金聲玉振，得乎。

孟景沂重刻醫貫序

大醫王有言曰，一切凡夫，妄認四大為自身相，六塵
緣影為自心相，故有生老病苦。夫妄認四大為身，四
大本非身明矣。妄認緣影為心，緣影亦非心明矣。緣
影尚不名心，況肉團乎。然大佛頂云，汝身汝心，皆是
妙明真精妙心中所現物。則四大緣影，何莫非心之
相分也哉。周濂溪曰，無極而太極。又曰，太極本無極。
太極者，心為萬法本原之謂。無極者，覓心了不可得

之謂耳。惟心不可得，四大緣影亦不可得，四大緣影
不可得，病亦不可得，至病不可得，殆無所用其醫矣。
降此有心則有身，有身則有病，有病必賴醫藥，故佛
制四事供養，醫藥居一。又以無醫藥，及服非藥者，為
九橫中第一橫。甚矣，醫之有關身心性命也。顧人之
受病也，不由身外四大，由身內四大，不由心內有形
四大，由身內無形之四大，又不由無形四大，而由非
有形非無形之心。心也者，覓之了不可得而非無，具
造天地萬物而非有者也。非靜非動，能動能靜。一念
動為無形之風大為天，天者積動所成也，象為乾。一
念靜為無形之金名地大，地者積靜所成也，象為坤。
乾坤立，動摩於靜，為無形之火。火者天之用，而水之
根也，象為離，在天為日，火蒸於金，為無形之水。水者
地之用，而火之配也，象為坎，在天為月。無形水火相
遘，有形水火斯立，水火立而五行備，於是有心肝脾
肺腎，名為五官，與五星五嶽列為三才，皆妄心所現
之相分也。是故治於有形，不若治於無形，治無形不
若治於動靜之原，此出世大醫王之至論。然調理無
形四大，為拔苦與樂之增上外緣，良以後天成質，不
可復調故，必調無形水火，以順天地之用，以扶五行
之本。此趙養葵醫貫一書，為得其樞要，馴致之，耆婆
可階，進求之，藥王圓通可證，申而極之，能仁之大醫
王，亦可成矣。景沂孟居士，得醫貫聞知之傳，悟人致
病，皆本勞心，獨以扶植無形水火為要務，不似庸流
逐末迷本。余多病，名醫鮮應手愈者，獨景沂，每投一
劑，隨即霍然。又復篤信佛理，好道而進乎技，更較梓
是書，嘉惠後學，其益天下後世多矣，特此以助其傳。

淨信堂續集自序

壬午從閩至吳興，奉三寶命，志在傳一隙之明也。艱
阻沓出，捨鐵佛而遊欈李之天寧，捨天寧而居鄣南

之靈峰，歷普德濟生而結社於牛首之幽棲。虛名日
盛，志終不行。已矣乎，佛祖心印將安寄乎。古人云，三
折肱而知醫，閱人多而曉相。予肱之折，不止三矣，啗
我以名者，不能責我以實，吾將為名乎。恕己而尤人，
不如反躬而自悔，悔雖遲，猶愈於不悔者乎。故從壬
午夏，迄丁亥冬，結為淨信堂續集，因未完閱藏著述
之願，姑未戒筆云。
靈峰蕅益大師宗論卷第六之三

靈峰蕅益大師宗論卷第六之四

序四

贈劉今度序

孔子曰，聖人吾不得見，見君子斯可矣。又曰，君子哉，
蘧伯玉，邦有道則仕，無道則可卷而懷之。伯玉當衛
靈之世，烏睹有道則仕者。然寡過未能，述於使者，冥
不改節，信於南子。伯玉之為人，千載下，居然可見也。
秣陵劉今度，殆吾世伯玉哉。居士少以文學馳名，魏
國四子咸師事之，儻志青紫，如拾芥也，淡然恬退，以
道自樂。歲丁巳，見無異禪師，即畢志歸依，取法名曰
道澂。癸未予應普德請，復與同志秉受八關齋法，今
復年三長齋，且永事蔬食矣。然蔬食稱道人者，世亦
不少，吾何獨以居士為君子哉。君子非有意異人，人
自弗能同也。處困而亨，敦仁尚禮，貧能施，為善無倦。
護持正法，不露圭角。是非賢否，了了而不形諸口，功
成不居，恂恂若木訥。而為人謀必忠，與人交始終若
一，視橫逆境，似飄瓦虛舟。雖曰未悟，吾必謂之幾於
道矣。何俟拈拂豎指，著語頌古，而後稱宗，摘句尋章，
分科釋義，而後稱教也邪。為高必因丘陵，為下必因
川澤，居士充君子之基，優入聖域，夫何難。此予所佩
之深，而望之切者，書此為贈。

贈張興公序

論語開章，即明時習之學，而孔門稱好學者，不過顏
子一人。學之道，固難言哉。老聃謂為學日益，為道日
損。夫學與道，果可岐也，何以稱大學之道也。不遷怒，
不貳過，損乎益乎，親民止至善，益乎損乎。風雷益，君
子以見善則遷，有過則改。山澤損，君子以懲忿窒欲。
懲忿窒欲，改過之大者也。過改則復於本善，名為遷
善，非別有善可遷。故明損益不二者，可知為學為道
之一致矣。世之言學者不然，習詞章，攻舉業，以取富

貴也。摹字帖，精詩文，以成名士也。考古今，博典籍，以
騖多聞也。究兵法，商政治，以立事功也。尚氣節，敦廉
信，以明高潔也。談名理，闢釋老，以續儒燄也。看公案，
著語錄，以附禪宗也。守丹田，調呼吸，以固形神也。嘻。
天下國家可均也，爵祿可辭也，白刃可蹈也，聖賢仙
祖，亦可襲而似也，顧孔顏之學不存焉。故曰，中庸不
可能也。然中者，喜怒哀樂未發之謂，庸者，喜怒哀樂
發皆中節之謂。發皆中節，則恆止恆一，不違於未發
之中。不遷不貳，則戒慎恐懼，善復於止一之體。夫止
一之體，聖凡平等，故為天下大本。而中節之和，必從
戒慎恐懼，乃克致之，是故孔子大聖人也，猶以德之
不修，學不講，聞義不能徙，不善不能改為憂，豈故作
謙辭，誠知心體本妙，學力未易窮盡耳。故曰，發憤忘
食，樂以忘憂，不知老之將至，五十以學易，可以無大
過。天台師云，研真窮妄，名之為學，真窮妄盡，名為無
學。嗟乎，無學非可浪階，則斯學寧有已時，逝者如斯
之歎，孔子之言學也深矣。通乎晝夜之道，而知死生
尚無二致，豈以老少異其心哉。予己巳見居士，知為
志學之士。癸未應普德請，居士日來聽法，諮請尤多，
然舉業未放下，學力蓋未專也。乙酉冬，予居祖堂。丙
戌春，居士來晤，始專以斯學為務。今望六之年，更覺
津津有味，欲罷不能。予於金陵緇素，求年彌高志彌
篤，不肯自封於一得者，居士一人而已。居士之好學，
惟予喜之，而子之言學，亦惟居士能深信之。予安得
人人如居士者，與之言學，近可忘靈峰之癖，遠可緩
極樂之歸。乃如居士者，不可多得也，予是以念念思
極樂，時時憶靈峰也。子與居士不隔者學脈，居士縱
不能偕於靈峰泉石，必將同我極樂珍池也夫。

金剛經偈論疏註序

佛以一音演說法，眾生隨類各得解，得解雖別，證理

則同。蓋三藏偏真，已具四門四悉，況無上圓詮，摩尼
普應眾色者乎。如來於大般若中，特宣金剛般若，為
發最上乘者說也。最上乘，何疑不破，何住不臻。疑能
障理，疑破則理自明。理實無住，悟理則住斯立。是故
無著約住位釋，天親約斷疑釋，互為表裏，非止各出
一見而已。然兩論若不相蒙者，由疑疑皆能障住，住
住皆有餘疑，未可一往豎配云耳。獨後世讀者，若句
義難通，遂駕言直指，以不立文字為高，或徇逐講宣，
以私意附會為便，如來微旨幾不可見矣。疏園何老
居士，久遊紫柏大師之門，故能獨取偈論，沈思會通，
爰為疏註，嘉惠後學。述而不作，信而好古，真如來所
使，行如來事者與。予嘗謂無著天親，深知佛法非等
覺已下所能盡，故於明住斷疑，各示一隅，用顯引而
不發之妙，後人知未冥理，行未階真，去無著天親遠
甚，乃欲妄自豎義，不失諸著相滯名，則流於掠空捕
影，幾何不成謗法之愆，豈若即偈論而求之之為近
也。予生平研討經論，必本四依，不喜近時意見穿鑿，
茫無根據。故於疏註，輒深隨喜，亦願後之讀是書者，
因指得月，不必紛紛更從事於異說，而哆以為博也。

金剛般若會義序

甚矣，般若之難言也。非言之難，修行難也。夫修行既
難，言之益不易已。世未有目足不具，能安隱入清涼
池者。然足力強，目力或短，目力遠，足力或衰，足強則
到而後見，目遠則望而先知。解行之道，何以異是。故
吾於古來釋金剛者，不能無歎息焉。如來一代時教，
以般若為宗要，迺利根者，聞四十九年常說般若，鈍
根者，須歷阿含方等方始得聞。若金剛一分，又在大
會八分之後，如來為發最上乘者說，其深遠微妙，何
啻橫嶺側峰，無著顯住，天親斷疑。雖復難兄難弟，春
蘭秋菊，於此經時行物生之全體，亦僅一斑而已。後

人所證，固不及西域二難，所悟又不逮天台智者。言
愈繁，道愈晦，旨益淺，辭益枝，欲會真宗，徒勞筆舌。善
夫宜之唐居士，獨拈修行為會義之本也，果能修行
般若，念念觀察諸法非法，無非實相，則種種文字皆
糟粕，亦皆可化為神奇矣，是可與無聞比丘作頂門
鍼也。若夫棄水擇乳，則在菩薩鵝王，予奚敢饒舌哉。

西方合論序

唯大徹大悟人，始可與談念佛三昧，否則百姓之與
知與能，猶遠勝仁者見之謂之仁，智者見之謂之智
也。達磨西來，事出非常，有大利必有大害。嗚呼，先輩
幸得大利，今徒有大害而已。誰能以悟道為先鋒，以
念佛為後勁，穩趨無上覺路者邪。袁中郎少年穎悟，
坐斷一時禪宿舌頭，不知者以為聰慧文人也。後復
深入法界，歸心樂國，述為西方合論十卷，字字從真
實悟門流出，故絕無一字蹈襲，又無一字杜撰。雖台
宗堂奧，尚未詣極，而透徹禪機，融貫方山清涼教理
無餘矣。或疑佛祖宗教，名納老宿，未易遍通，何少年
科第，五欲未除，乃克臻此。殊不知，多生熏習，非偶然
也。傳聞三袁，是宋三蘇後身。噫，中郎果是東坡，佛法
乃大進矣。余每謂明朝功業士，遠不及漢唐宋，理學
則大過之。陽明一人，直續孔顏心脈。佛門居士，唐梁
肅，宋陳瓘，明袁宏道，蓋未可軒輊也。忠肅因初年偶
疑金剛為泥人揩背語，遂為禪者所笑，試讀彼三千
有門頌，可復笑乎。中郎少年風流灑落，亦為緇素所
忽，試讀彼西方合論，可復忽乎。嗚呼。今人不具看書
眼，何怪乎以耳為目也哉。特集吳門所刻標註，并為
評語，以表彰之，重謀付梓，用廣流通，普使法界有情，
從此諦信念佛法門，至圓至頓，高超一切禪教律，統
攝一切禪教律，不復有泣歧之歎也。

台宗會義自序


或問蕅益子曰，吾聞講法華者，莫善於台宗。智者大
師，妙悟後，以不思議四無礙辯，宣玄義文句，章安尊
者記為各二十卷，不異阿難結集。迨荊谿尊者，又轉
翼以釋籤，及文句記，於是教觀大明，稱為中興烈祖。
依之修證，得道如林，聖人復起，不能贅一辭矣。曩見
子綸貫跋，亦云黃鶴樓詩，李白閣筆，今無故復事管
城何哉。蕅益子曰，噫，此予萬不得已之苦心也。方予
寓溫陵述綸貫也，欲誘天下學人，無不究心三大部
也。屈指十餘年矣，舌敝耳聾，曾不得兩三人。正事教
觀，輒以浩繁而興望洋之歎，儻不稍事節略，則玄籤
妙樂諸圓頓法，甘使其終置高閣乎。曰，若是，但節錄
文句及記，例如妙玄節要可耳，何更科易文，竄入己
意，直名為會義邪。曰，是尤不得已也。古者疏與經各
行，若經義奧，發揮不厭深詳，經文顯，分科點示而已。
後人強以疏合經，遂使經文句讀割裂，今欲隨文演
義，而仍不傷經文血脈，科安得不稍更乎。智者大師
辯才敷演，章安結集，雖全合大師之義，未必皆是大
師之文，故筆力古朴，不事雕巧，惟久讀方知其妙。初
心之士，對卷茫然，文安得不稍易乎。荊谿尊者，精金
百鍊，文義俱深，然微有六朝風氣，稍拂時機。至其闡
洩言外之旨，並非尋行數墨者所能知，不幾亦為竄
入己意乎。夫法華經藏深固幽遠，智者大師契其源，
豈盡宣其委，章安尊者記其概，豈盡錄其詳，即荊谿
尊者闡其要，亦豈盡析其曲折哉。茲以凡愚，千慮一
得，用逗時機，安得避背古之嫌，不竭寸明，附竊取其
義之科也邪。知我者其惟會義，罪我者其惟會義已。

重治毗尼事義集要自序

予生於萬曆己亥五月初三日亥時，至壬戌五月七
日薙髮出家，是為二十四歲，次臘受具戒於雲棲和
尚像前，又次年受菩薩戒於和尚塔前。二十七歲春，

閱律一遍，錄出事義要略，僅百餘紙。次夏第二閱律，
錄成四冊。次冬第三閱律，成六冊，計十八卷。三十二
歲夏，為壽昉楫三友，細講一遍，添初後二集，共八冊。
次年金臺法主，梓於皋亭之佛日寺。是冬在靈峰，僅
講七卷，次夏方續完，聽者十餘人，惟徹因比丘能力
行之。次夏在金庭西小湖寺，徹講一遍，聽者九人，能
留心者，惟徹因自觀及緣幻大德耳。次冬在吳門幻
住菴，又講一過，聽者五六人，惟自觀僧聚二比丘，能
力行之。三十八歲入九華，四十歲入閩，四十四歲至
苕城，從此十三四年，無有問者。徹因自觀僧聚三人，
又皆物故，毗尼之學，真不啻滯貨矣。五十一歲冬，從
金陵歸臥靈峰，次夏乃有發心學律者十餘人，迫予
重講。因念向所輯，雖諸長並採，猶未一一折衷。又問
辯音義二書，至今未梓，不若會入集要而重治之，兼
削一二繁蕪，以歸簡切，庶鈍根者，亦不致望洋也。

重刻寶王三昧念佛直指序

念佛三昧，所以名為寶王者，如摩尼珠，普雨一切諸
三昧寶，如轉輪王，普統一切諸三昧王，蓋是至圓至
頓之法門也。始自華嚴，終至法華，一代時教，無不讚
揚此寶王三昧。始自文殊普賢，乃至永明楚石，一切
菩薩聖祖，無不修證弘通此寶王三昧。而世之昧者，
猶以為自性彌陀，非即樂邦教主，唯心淨土，不在十
萬億西，妄認六塵緣影為自心相，全不知十方法界，
一一無非即心自性也，可不哀哉。元末明初，鄞江有
大善知識，厥名妙協，深憫邪見，述為念佛直指二十
二篇，世久失傳，雲棲老人欲見之不可得。神廟年閒，
古吳萬融禪伯，偶於亂書中得此遺帙，與唐飛錫法
師所撰寶王論，同為一編，皆雲棲老人所未見也。韓
朝集先刻寶王論於雲棲，予續刻此板留佛日，今車
蔤蕃居士，更續刻於長干，特記之以告後賢。


偶拈問荅自序

憶癸酉秋，過菰城季清程居士家，遇雪庭禪師。庭謂
予曰，禪者教之綱領，教之根本也，今教家不信有禪，
猶取網而無綱，攀枝附葉而無根本，抑何惑哉。予應
之曰，師真至言也。夫禪者教之綱，教者禪之網也，禪
者教之領，教者禪之襟裾袖襬也，禪者教之根本，教
者禪之枝葉花果也。教家捨其綱領根本，固為大惑。
今禪士復棄網而獨存一綱，棄襟裾袖襬而獨存一
領，棄枝葉花果而獨存一枯樹樁，不尤惑乎。庭無語。
嗟嗟，禪與教如何可分，從上諸祖，未有敢離經一字
者，從上諸大教主，未有不透徹心宗得大機用者，柰
何末世視作兩塗，真可哀矣。予每講次，必極力拈提
綱領根本以示人，而罕知薦取，又曾作三頌露此消
息，而昧者猶謂尚是教意，未是宗意。嗚呼，宗意果離
教意，不竟同魔說乎。今更捏餈團作胡餅，以療呱呱
之泣，且道畢竟是宗是教。咄，癡人前不得說夢。

贈鄭完德念佛序

嘗讀十六觀經云，諸佛正遍知海，從心想生，是故眾
生心想佛時，是心即是三十二相，八十種好，是心作
佛，是心是佛。噫，此真念佛三昧之祕要也。蓋但言作
佛，不言是佛，則謂佛非固有，何異權乘。但言是佛，不
言作佛，則謂佛非修證，何殊魔外。故大佛頂經發明
世出世法，知其本因，隨所緣出。夫知其本因，則十界
無不即心而是，謂佛界非心是乎，隨所緣出，則十界
無不由心而作，謂佛界非心作乎。予己巳，晤千里鄭
老居士，見所繪聖像，微細精妙，巧逾天工，恍悟心作
心是之旨。長公完德，尤窮工極緻，完德久參念佛是
誰公案。予謂苟信是心作佛，是心是佛二語，而更參
誰字，可令人捧腹大笑。大集經偈云，若人但念彌陀
佛，是名無上深妙禪。至心想像見佛時，即是不生不

滅法。大勢至法王子云，憶佛念佛，現前當來，必定見
佛，去佛不遠，不假方便，自得心開。永明禪師云，一念
相應一念佛，一日相應一日佛。壽昌禪師云，念佛心，
即是佛。夫何疑哉，夫何疑哉。

鄭千里老居士集序

人不立志為聖賢佛祖，則富貴淫之，貧賤移之，威武
屈之，遇得意欣然志滿，遇失意紛然怨尤，求能自反
自訟自安自得者鮮矣，況隨事自覺覺他也哉。吾細
讀千里老居士稿，知其非山人詞客，蓋謫仙而歸心
大覺者也。生平繪普門像最多，像必有讚，布袋像亦
然，讚必警發迷情，其詞切至，令人毛骨悚然。次多達
磨像，像讚必敲擊向上一路，令人因指見月。繪山水
必詠，詠皆清脫迥超情累，非詞句能到也。而予尤服
膺者，則在自勸自警自悔自咎諸句，良以其心念念
欲入山修道，幻緣未遂，不免齎志長往。嗚呼，苟不與
老居士同一出世胸懷，安知其生平之苦。苟不知其
生平之苦，又安知其真思出世哉。長公完德，知父志，
令予次其稿傳之。首普門讚，次布袋讚，次達磨讚，次
題畫諸詩，其他鞭影圖，天鼓音圖等，繡棗別行，茲不
重出，試展玩之，真謫仙歸心大覺，決非世閒山人詞
客也。嗚呼，佛道長遠，只在目前，雖在目前，曠大劫行，
終不可盡。世有不知其難者，恐未曾實悟其易者耳。
千翁已知其難，雖欲不謂之已悟其易，豈可得乎。善
論人者，謂千里品格丰致，不在與可南宮下也。

江寧紀賬後序

心性一耳，而危微異焉。異者猶冰之與水也，溼性不
可得而異也。惟異故，上智安富尊榮，下愚貧窮困苦。
惟不可得異故，上智必以下愚為興慈運悲之地，下
愚必藉上智為救苦免難之主。華嚴云，因於眾生而
起大悲，因於大悲生菩提心，因菩提心成等正覺。一

切菩薩，若無眾生，必不能成無上菩提。旨哉，其言之
矣。辛卯春，長干浹旬霪雨，民不聊生，蓋自作之孽也。
制臺馬公，及王危諸公，憫茲無告，設賑粥場一十餘
所，凡經百日，共捐萬金之外，濟饑民七十餘萬。嗟乎，
非仗此不可得異之性，何由使命將絕而仍續，身濱
死而復生乎。且食粥頃，縱頑冥無不知口稱佛號，心
感慈恩者。只此一餐，便結未來成佛勝緣，金剛種子，
決不可壞。非普門示現宰官行菩薩道，奚能轉罪為
福，轉災為祥，若此神速也。雖然，民未厭罪，天未厭亂，
上挽天意，下拯愚民，惟有力大人是賴。予既深慶是
舉，尤望恆有是舉，尤望莫不如是舉，則庶幾風雨順
時，可永無用是舉矣。

維摩經提唱略論序

經云，諸佛解脫，當於眾生心行中求。顧眾生心行，萬
別千差。心行多，解脫亦多，解脫不可思議，心行亦不
可思議。乃世之求解脫者，罔不墮在思議窟中，釋迦
安得不示生，維摩安得不示疾哉。示生示疾，至法華
而權實始融。乃正法既遠，像季學者，各師其心，各安
所習，視不二法門若冰炭然，縱有證悟，法執未忘，猶
將性相分河，南北異幟，況依通者乎。嘗觀古來註述，
有得大綱似漢者，有得萬目似唐者，至欲追成周禮
樂，捨智者大師一人，指未易屈。似漢者，能提醒人，使
直下受用，其弊狂。似唐者，能軌範人，使平易穩當，其
弊支。是故兩家著述，合則雙美，執則無非病耳。明神
廟年閒，維揚真一道人，號無用者，居武林法華山，名
其菴曰西方。法嗣未詳，種種著述，大似方山手筆。儻
無夙根及悟門，斷不能湊泊一字，惜未遇本色鉗錘，
不免為漢雜霸道。然痛快直捷，較近世著述，什伯過
之。維時一二大老，並矜細行，能令推崇者眾，如紫陽
及門士，反以象山為禪學而排斥之。嗟嗟，象山不可

泯，於後世無用，何可沒其生平哉。試平心易氣，勿主
先入之言，讀此維摩提唱略論，謂非方山法脈，吾不
信也。白璧不以微瑕掩，合抱不以尺朽廢，大醇小疵，
非諓諓文字之學可比也。感深今昔，歎息為之序。

楞伽義疏後自序

猶憶初發心，便從事禪宗，數年後涉律涉教，著述頗
多，獨此楞伽，擬閱藏畢方註。壬辰結夏晟谿，無處借
藏，乃以六月初三日舉筆，至八月十一日閣筆，於長
水南郊之冷香堂，僅閣七旬，而佛事魔事，病障外障，
殆無虛日，易三地而槁始脫。嗟嗟，屈指諸述何順且
易，楞伽一疏，何其逆且難也。得無自覺聖智法門，正
破末世流弊，有以激波旬之怒邪。然波旬能俾予席
不暇煖，而不能撓予襟期，阻予筆陣，則予必當化彼
波旬，同成佛道，維摩所謂邪魔外道，皆吾侍者，豈不
信哉。予愧為虛名所誤，犯達磨明道而不行道之記，
然猶愈於說道而不明道也。賢達苟能因語入義，如
燈照色，庶不負予損己利人之苦心耳。

刻較正大阿彌陀經後序

阿彌陀佛，以法界藏身，示居西方樂土，只此微塵樂
土，含攝華藏無邊剎海不可思議。所謂權實不二法
門，遍入一切眾生心想，不墮一切眾生情計者也。十
方諸佛，同共稱揚，寶積大會，叮嚀勸往，別本流行，凡
經四譯。有宋王龍舒居士，未睹寶積善本，輒會四譯，
棄短取長，名大阿彌陀經，舉世流通，千餘載矣。壽生
菴萬融尊宿，得坊閒舊本，較南北二藏，文理俱優，公
諸孫刻之。此即法藏願輪，古今一致者也。書經者為
貞明王居士。予過吳門，為正其句讀云。

合刻彌陀金剛二經序

非淨非穢，般若之體，知淨知穢，般若之照，取淨捨穢，
般若之用。是故不以般若為導，能生淨土者，未之有

也。不以淨土為歸，可稱般若者，未之聞也。或曰，彌陀
部屬方等，金剛部屬般若，時教既殊，旨歸豈一。余曰，
甚矣，見之固也。如來一代教法，除聲聞藏，餘皆名大
乘方等經典，般若安得非方等乎。從成道夜，至泥洹
夜，於其中閒，常說般若，方等安得非般若乎。況淨土
玄門，理無不該，事無不攝，從華嚴寶積，大集般若，乃
至法華，無不導歸安養。只此安養，具足橫豎四種淨
土，而四種淨土，並不離現前一念介爾之心，非橫非
豎，亦橫亦豎。是故經云，莊嚴佛土者，即非莊嚴，是名
莊嚴，此唯心淨土之誠證也。末世執迷，不達心性，本
來無外，說唯心便撥淨土，說淨土便昧唯心。安知西
方極樂，廣徹華藏，華藏莊嚴，不出心性也哉。無我開
士，合刻彌陀金剛二經，特序之。

鮑性泉天樂鳴空集序

予讀易傳，至天地閉，賢人隱，未嘗不掩卷長歎息也。
自金神現夢，正法東傳，大善知識乘時利見者，不可
悉數。降自宋元，則冒竊名位者日多，得正知見者日
寡矣。故雲棲老人，每歎支那國裏，覓一須陀洹人不
可得，亦有激言之也。竊謂求果證於眾所知識，誠不
易，苟求於隱跡韜光，或不無，但愧乏濟勝具，未能遍
歷寰區以訪之耳。邇來禪道僭濫，余不忍見聞，無論
果證絕響，雖路頭端正者，亦不易得，每每中夜痛哭
流涕。故獨於袁石公西方合論，深生隨喜，謂之空谷
足音。客冬過檇李，王止菴以鮑性泉所著天樂鳴空
集見示。性泉，山陰人，鬻楮。初禮紫柏大師，師教以熟
讀楞嚴法華。遂乞名筆，書細楷梵冊，鏤板流通。嗣復
肆志於華嚴合論，大乘止觀，傳燈宗鏡諸錄。與湛然
禪師盤桓，後乃歸依雲棲大師，坐脫超登蓮土。噫，甚
希有矣。集為陶石梁居士所閱，付其友錢永明。永明
臨化，以授止菴。止菴攜之隨身，往還塗將萬里，時逾

十年，謀梓未就。故予得展閱原稿，方信正知見人，雖
難得於眾所知識，猶不無隱跡韜光者也。其立論，大
約以明心見性為急，以悟後修行為正，蓋深得合論
之旨，兼登宗鏡之堂，堪與末世狂禪為頂門鍼。無怪
乎狂禪惡其害己，反謗為別一路頭耳。嗟嗟，鮑君在
安養國，遙聞此語，當亦為之解頤也夫。

西有寱餘自序

楚石大師示寂，謂夢堂曰，我去也。堂曰，何處去。曰，西
方去。堂曰，西方有佛，東無佛邪。師震威一喝而逝。予
愧無楚師之德，切有楚師之志。然四十九年之非，悔
已無及，今年五十，猶寱言不止，不亦可哀邪。莊生云，
且有大覺，而後知此其大夢也。既未大覺，寧免夢語。
大佛頂經云，譬如有人，熟寐寱言，是人雖則別無所
知，其言已成音韻倫次，令不寐者，咸悟其語。予殆似
之。生平著作，自丙子春前，裒為淨信堂初集，戊寅秋
前，裒為絕餘編，壬午夏前，裒為閩遊集，丁亥冬前，裒
為淨信堂續集，皆寱言也。戊子孟春，寓蕅華塢，凡筆
興所至，隨付侍者存之，名曰西有寱餘。百世而後，有
不寐者，未始不旦暮遇之也。

選佛譜自序

選佛之語，始於禪客點悟丹霞。而選佛圖，傳創自捺
麻僧也。學士解縉，作升官圖。故捺麻僧作選佛圖，必
應博諳教乘，深知禪律，未有不達法門中事，輒敢師
心自創立者。惜其失傳，無從得見。萬歷己未，曾於留
都購一升佛圖，絕無倫次，甚為可嗤。癸亥於武林隨
喜一選佛圖，乃幽溪無盡大師所作，具顯十法界升
沈之致，足稱盡美。乙丑於松陵睹一圖，統收三教，而
理致不清，亦無足取。己巳幻寓靈谷，有別以一圖相
示者，云是捺麻作，而文理尤為不通，恐決非舊物，特
愚妄者之託名耳。事不獲巳，訪幽溪意，自製一圖，兼

增凡聖因行，及種性差別，以彰不一之機。設無根信
位，及大權護法，以開圓轉之路，逆惡猛心，準觀經而
許歸淨土。阿鼻極苦，依華嚴而徑登兜率，諸天有降
德貶墜之苦，無色有窮空輪轉之殃，皆本教乘，非出
臆見。又幽溪僅用佛骰一輪，故升沈迥隔，此用四輪
齊擲，故轉變無方。辛未梓行，吳地流通已廣。次於古
杭西山，別見二圖，亦未全美，故皆不傳。辛巳寓漳南，
每思吳門所刻，猶有未允當處，復改一圖，擲用六輪，
方得一界還造十界，一擲備顯升沈，癸未刻之檇李。
然六輪一擲，六字紛陳，準折詳明。方堪行動，粗心浮
氣之人，每以為苦。辛卯冬，歸臥靈峰，深念此圖利益，
能使人即遊戲閒，頓知六道往還之疲苦，三乘出要
之差別，猛切念佛，求出苦輪，誠為不可思議。而幽溪
一圖，則失之簡，予向二圖，並失之繁，展轉反側，竟夕
不寐。爰思但用二輪以為擲行，方便既易於行，仍多
轉變。復手書一圖，緇素咸稱盡美盡善。且啟予曰，此
圖行，真足令人通達一切佛法，請更著譜，以申明之。
庶俾愚者，亦藉此了知世出世閒道理，雖有智者，亦
不敢妄加增損於其閒也。予韙其說，述譜如左。

裂網疏自序

佛祖之道，以心傳心，菩薩造論通經，亦唯此一大事。
故云，十方諦求，更無餘乘。縱曲為群機，從實施權，說
種種道，如三草二木，受潤不同，而能潤之雨，原只一
味。故云，如食石蜜，中邊皆甜。又云，粗言及細語，皆歸
第一義。豈應封文失旨，橫執名相，剖判虛空也哉。且
如彌勒世尊，跡居補處，本必難思，無著天親，既是龍
華輔弼，與文殊普賢何異。至馬鳴龍樹，並金口授記，
傳佛心宗，其所著述，定不互相乖異。乃後世講師，輒
妄判曰，天親識論，立相始教，龍樹中論，破相始教，馬
鳴起信，終教兼頓，並未是圓。嗚呼，其亦不思甚矣。夫

天親宗瑜伽，而立唯識，先以唯識破我法二執，次明
識亦如幻，非真實有，故亦名破色心論。目之為立相
教可乎。龍樹依甚深般若，遍蕩四性情執，以顯法性。
故曰，欲具足一切佛法者，當學般若。又曰，若以無此
空，一切無所作，以有空義故，一切皆得成。目之為破
相教可乎。馬鳴以一心真如門，顯甚深般若，隨智說，
以一心生滅門，顯瑜伽八識，隨情說。真如即一真法
界，統事理而泯絕事理者也，生滅即全理所成之事，
全事無性之理也。二門不離一心，無一生滅非全體
真如，無一真如不全具生滅，即事事無礙法界也。謂
其不同唯識中論，仍非圓極一乘可乎。況經論中，並
謂真如與一切法，如水與波，不一不異，誠證具在，何
容偏執。蓋若言定一，則真如不生滅，應一切法亦不
生滅，或一切法生滅，應真如亦生滅，固不可。若言定
異，則真如非即一切法之實性，應在一切法外別有
方隅，不常不遍，尤為不可。故起信謂真如受熏者，譬
觸波時，即觸於水，所以破定異之執，初未嘗言真如
隨熏轉變也。唯識謂真如不受熏者，譬波動時，溼性
不動，所以破定一之執，初未嘗言別有凝然真如也。
(唯識論云，不同餘宗，離色心等，有實常法，名曰，真如。又云，真如，即是唯識實性。明文彰灼若此。後人乃以
凝然真如，誣謗唯識，罪何如哉。)然則，唯識所謂真故，相無別，即起信
一心真如門也，俗故相有別，即起信一心生滅門也。
楞伽經云，諸識有三種相，謂轉相，業相，真相。宗鏡釋
云，起心名轉，八俱起故，皆有生滅故，名轉相。動則是
業，八識皆動，盡名業相。八之真性，盡名真相。由此觀
之，起信唯識，皆宗楞伽明矣。宗本既同，則諸名義自
不相違。註疏家不能以義定名，漫爾依名定義，致令
二論，乖同水火，可不哀哉。此大乘起信論，藏有二本，
唐本更文顯義順，舊既流通梁本，私心弗敢自專，敬
以鬮決於佛，拈得宜解唐本，遂殫一隙微明，剖盡兩

宗迷執。門人成時，請名為裂網疏。

幻遊雜集自序

癸巳之春，單丁行腳。戒子堅蜜，邀入新安結夏。冬於
歙浦，覽湯泉白嶽之勝。於深秋，甲午春，從武林菰城
而入靈峰。屈指匝一歲中，大半禁絕應酬。唯今春筆
墨汗漫，而存稿十不及三。既臥藏堂，偶一簡視，不滿
四十紙。故不復分門別類，唯依時之先後以為次第，
名幻遊雜集云。

閱藏知津自序

心外無法，祖師所以示即法之心，法外無心，大士所
以闡即心之法。並傳佛命，覺彼迷情，斷未有欲弘佛
語，而可不知深究佛心，亦未有既悟佛心，而仍不能
妙達佛語者也。今之文字阿師，拍盲禪侶，竟何如哉。
嗚呼，吾不忍言之矣。昔世尊示涅槃，初祖大迦葉白
眾云，如來舍利，非我等事，我等宜先結集三藏，勿令
佛法速滅。嗟嗟，儻三藏果不足傳佛心，初祖何以結
集為急務邪。竊謂禪宗有三藏，猶奕秋之有棋子也，
三藏須禪宗，猶棋子之須活眼也。均一棋子也，善奕
者著著皆活，不善奕者著著皆死。均此三藏也，知佛
心者，言言皆了義，不知佛意者，字字皆瘡疣。然為懲
隨語生見，遂欲全棄佛語，又何異因噎廢飯哉。夫三
藏不可棄，猶飲食之不可廢也。不調飲食，則病患必
生，不閑三藏，則智眼必昧。顧歷朝所刻藏乘，或隨年
次編入，或約重單分類，大小混雜，先後失準，致展閱
者，茫然不知緩急可否。故諸剎所供大藏，不過僅存
名句文身，封緘保護而已，無由令閱者，達其旨歸，辨
其權實。佛祖慧命，真不啻九鼎一絲之懼。唯宋有王
古居士，創作法寶標目，明有蘊空沙門，嗣作彙目義
門，並稱良苦。然標目僅順宋藏次第，略指端倪，固未
盡美，義門創依五時教味，粗陳梗概，亦未盡善。旭年

三十，發心閱藏，次年晤壁如鎬兄於博山，諄諄以義
類詮次為囑。於是每展藏時，隨閱隨錄，凡歷龍居，九
華，霞漳，溫陵，幽棲，石城，長水，靈峰八地，歷年二十七
祀，始獲成槁，終不敢剖判虛空，但藉此稍辨方位，俾
未閱者，知先後所宜，已閱者，達權實所攝，義持者，可
即約以識廣，文持者，可會廣以歸約。若權若實，不出
一心，若廣若約，咸通一相，名為閱藏知津云。

法海觀瀾自序

子輿氏曰，觀水有術，必觀其瀾，況大藏法海，甚深無
量，不得其術，何以觀之哉。統論修證法門，浩若塵沙，
非止八萬四千而已，然五門收之，罄無不盡。何者，欲
遊佛海，先資戒航，戒淨則解行可遵，行圓則祕密斯
證，證入則依果自嚴。故首律宗，明造修之始，次諸教，
明開解之塗，次禪觀，明實踐之行，繼密宗，明感應之
微，終淨土，明自他同歸之地也。中峰本公，謂密咒如
春，教乘如夏，南山律宗如秋，禪宗如冬。一往似當，再
研未必盡然。剋論諸宗，當究旨歸，不取跡象。禁咒祕
密如冬，令生意含於未發，豈全似春。戒為佛法初門，
儒不學禮無以立，釋不受戒不許聽教參禪，如春令
草木萌甲，安得似秋。豈謂佛制毗尼，似蕭何制律，遂
擬以肅殺之氣邪。禪於無修證中妙論修證，無證而
證，則體含萬用，可擬冬，無修而修，則刊華就實，正似
秋耳。教乘如夏，吾無閒然。只此四門，罔不以淨土為
歸，亦猶土之寄王四時也。夫大小兩乘，皆首戒律而
大必兼小，小不兼大。南山不敢自稱大乘，不應以南
山名宗，但云律宗如春可矣。教亦自有大小兩乘，西
土每分，此土晉魏以來，或分或兼，今皆獨弘大乘。復
有三家，一天台宗，二賢首宗，三慈恩宗。天台教觀齊
舉，教可如夏，觀即如秋。賢首教多觀少，清涼收禪為
頓教，圭峰自立三教以對三宗，則三教如夏，三宗如

秋。慈恩弘唯識，自修兜率觀門，基公略示唯識五觀，
未嘗剋實勸修，然夏後定有秋，是在學者自知領會
而已，故且云諸教如夏也。禪亦自有大小兩門，於大
乘中，復分頓漸，小及大漸，此所不論。達磨承佛教盛
行之後，特來指示心要，如畫龍點睛，令其飛去，乃至
六祖，無不皆然。雖藉楞伽金剛印心，未嘗廢教，而貴
行起解絕，不許坐在知解窠臼，故與台宗圓妙止觀
同如秋也。密宗唯大乘法，身入壇結密印，口誦密言，
意專密觀，名三密法門。若論初修之者，必先持淨戒，
發菩提心，解法界理，方許入壇，剋期取證，亦由春夏
而入秋。今約諸佛所說神咒，不許翻譯，唯令持者，立
地證入，又令聞者，乃至遇影蒙塵，皆成究竟解脫種
子，故但云密宗如冬也。淨土者，三德祕藏，常樂我淨，
究竟安隱之處。所謂常即法身，寂即解脫，光即般若，
非一非三，而三而一，不縱不橫，不並不別，不可思議，
不二而二。故全依即正名為佛身，全正即依名為淨
土。秖此常寂光法性身土，全體迷之，而為三界六道，
偏證取之，而為聲聞緣覺，權位菩薩，隨分悟之，而為
三賢十聖。所以諸佛為實施權，不動法性，垂下三土
為接三賢十聖，示實報淨土，為接聲聞緣覺權位菩
薩，示方便淨土，為接三界六道凡夫，示同居淨土。而
諸眾生，根性不同，樂欲亦異，或因持三聚戒，而淨四
土，或因習教解甚深義，而淨四土，或因禪觀直悟自
心，而淨四土，或因專修三密傳持咒印，而淨四土。或
唯一門而淨四土，或二門三門四門而淨四土，如世
閒草木華果，或生長熟脫於冬，或唯經一時即熟脫，
或經二時三時，乃至具經四時得熟脫，故須云淨土
如土，王四時也。夫八萬四千，乃至塵沙法門，未有不
具戒者，未有不正解者，未有不篤行者，未有不證密
者，未有不歸淨土者，故曰，五門收之，罄無不盡也。然

則無解行之戒，非戒也，無戒行之教，非教也，無戒教
之禪，非禪也。無戒行及禪之密，非密也。非戒非教非
禪非密，則非淨土真因也。非有四種淨土，則戒教禪
密無實果也。非真因實果，則不顯非因非果之心性
也。不顯心性，則無以觀法海甚深無量。而徹其涯底，
故以五門之瀾，為觀法海之術，願與同志者共之。

幻住雜編自序

憶自辛未冬初，入靈峰，今閱二十四載矣。幻緣不定，
出入多番，僅於此結。辛未冬，壬申夏，癸未夏，甲申冬，
己丑冬，庚寅夏耳。癸酉甲申之春，及辛卯冬，皆暫入
旋出，席不暇煖，不亦深負山靈也乎。甲午仲春晦日，
從新安歸，始克痛謝他緣，畢志安臥。客歲名幻遊，今
應名為幻住也。偶有所述，名幻住雜編。
靈峰蕅益大師宗論卷第六之四


