












佛祖歷代通載卷第十七

嘉興路大中祥符禪寺
住持華亭念常集

唐

(一　庚辰)　懿宗漼(宣宗長子。好聲樂遊宴。委政群僚。復迎佛骨而曰。生見之死無恨。年三十六崩。
葬簡陵。在位十四年)改咸通。

(二　壬午)　杭州大慈山寰中禪師。蒲坂人也。姓盧
氏。頂骨圓聳其聲如鐘。出家於并州童子
寺。受心印於百丈禪師。結茅於南岳。一
日南泉至。問如何是庵中主。師云。蒼天蒼
天。泉云。蒼天且置。如何是庵中主。師云。
會即便會。莫忉忉。泉拂袖而出。趙州問。
般若以何為體。師云。般若以何為體。趙州
大笑而出。師明日見趙州掃地問。般若以
何為體。趙州置菷拊掌大笑。師便歸方丈。
師後住浙江大慈山。上堂示眾云。山僧不
解答話。只能識病。又云。說得一丈不如
行取一尺。說得一尺不如行取一寸。問道
者眾。山素缺水。師擬飛錫。夜夢神人告之
曰。勿他之。詰朝見二虎以爪跑地。泉自涌
出。味甘如飴。有僧自岳至。乃曰。童子泉涸
矣。移來在此。故東坡題詩云。亭亭石塔東
岡上。此老初來百神仰。虎移泉眼趁行脚。
龍作浪花供撫掌。至今遊人灌濯罷。臥聽
空階環玦響。故知此老如此泉。莫作人間

去來想。咸通三年二月十五日不疾而逝。
壽八十三。臘五十四。僖宗諡性空大師定
慧之塔。

(三　癸未)　制署法師知玄。為悟達國師。總教門事。

(乙酉)　朗州德山宣鑑禪師。劍南人。姓周氏。博
貫三藏。嘗講金剛經。時以周金剛名之。俄
慨然曰。窮諸玄辯。若一毫置於太虛。竭世
樞機。似一滴投於巨浸。學與無學吾知之
矣。乃盡棄其習謁龍潭信禪師。問久嚮龍
潭。及到來潭又不見龍亦不現。信曰。子親
到龍潭。是夕師立侍更深。信曰。何不下去。
師曰。暗。信點紙燭與師。師接得信即吹滅。
師豁然大悟曰。今後更不疑天下老和尚
舌頭也。即日便辭。信語其徒曰。可中有箇
漢。牙如劍樹口似血盆。一棒打不回頭。他
時向孤峰上立吾道去在。師居澧陽。垂三
十年。大中初武陵太守薛延望剏德山精
舍。延請居之。大闡宗風。上堂示眾云。於已
無事則勿妄求。妄求而得。亦非得也。汝但
無心於事。無事於心。則虛而靈寂而妙。若
毛端許言之本末者。皆為自欺。毫釐繫念
三塗業因。瞥爾情生萬劫羈鎖。聖名凡號
盡是虛聲。殊相劣形皆為幻色。汝欲求之
得無累乎。及其厭之又成大患。終而無益。
僧問。如何是菩提。師打云。出去。莫向這裏
屙。如何是佛。師云。佛是西天老比丘。雪峯
問。從上宗乘以何法示人。師云。我宗無語
句。亦無一法與人。至是將終。謂眾曰。捫
空追響勞汝心神。夢覺覺非竟有何事。言

訖端坐而逝。閱世八十有六。臘六十有五。
時咸通六年十二月三日也。勅諡見性大
師(具傳燈)。

(四　丙戌)　鎮州臨濟義玄禪師。曹州南華人。姓邢
氏。參黃蘗運禪師。問如何是佛法的的大
意。聲未絕運便打。如是三度致問三度被
打。遂辭下山。運指往高安大愚處去。師
至大愚。問黃蘗近日有何言句。師曰。某甲
三度問佛法的的大意三度被打。不知有
過無過。愚云。黃蘗恁麼老婆心。更問有過
無過。師於是大悟云。元來黃蘗佛法無多
子。愚搊住曰。尿床鬼子。適來問有過無
過。而今却道黃蘗佛法無多子。汝見箇甚
麼。師於大愚肋下築三拳。愚托開云。汝師
黃蘗非干我事。師由是再回黃蘗師資契
會。大機大用卓冠一時。後還鄉徇趙人之
請。住子城南臨濟禪苑。學徒奔湊。師示眾
曰。赤肉團上有一無位真人。常從女等諸
人面門出入。未證據者看。時有僧。問如
何是無位真人。師下禪床搊住云。道道。其
僧擬議。師托開云。無位真人是什麼乾屎
橛。師問樂普云。從上來一人行棒一人行
喝。阿那个親。對曰。總不親。師曰。親處作
麼生。普便喝師乃打。師問木口和上。如何
是露地白牛。木口曰吽。師曰啞。木口曰。
老兄作麼生。師曰。遮畜生。大覺到參。師
舉拂子。大覺敷坐具。師擲下拂子。大覺收
坐具入僧堂。眾僧曰。遮莫是和上親故。不
禮拜又不喫棒。師聞令喚新到僧。大覺遂

出。師曰。大眾道汝未參長老。大覺云。不
審。便自歸眾。麻谷到參敷坐具。問十二面
觀音阿那面正。師下繩床。一手收坐具一
手搊麻谷云。十二面觀音向什麼處去也。
麻谷轉身擬坐繩床。師拈拄杖打。麻谷接
却相捉入方丈。師上堂云。大眾夫為法者
不避喪身失命。我於黃蘗和上處三度喫
棒。如蒿枝拂相似。如今更思一頓喫。誰為
我下得手。時有僧曰。某甲下得手。和上合
喫多少。師與拄杖。其僧擬接。師便打。僧
問。如何是第一句。師曰。三要印開朱點
窄。未容擬議主賓分。曰如何是第二句。師
曰。妙解豈容無著問。漚和爭負截流機。曰
如何是第三句。師曰。看取棚頭弄傀儡。抽
牽全藉裹頭人。師又曰。夫一句語須具三
玄門。一玄門須具三要。有權有用。汝等諸
人作麼生會。師唐咸通七年丙戌四月十
日將示滅。乃說傳法偈曰。沿流不止問如
何。真照無邊說似他。離相離名如不稟。吹
毛用了急須磨。偈畢坐逝。勅諡慧照大師。
塔曰澄靈(具如傳燈)。

(五　戊子)　湖南長沙景岑禪師。號招賢。初住鹿苑。
其後居無定所。但徇緣接物。嘗示眾曰。我
若一向舉揚宗教。法堂裏須草深一丈。我
不得已向女諸人道。盡十方世界是沙門
眼。盡十方世界是沙門全身。盡十方世界
是自己光明。盡十方世界在自己光明裏。
盡十方世界無一人不是自己。我常向女
道。三世諸佛共十方法界眾生是摩訶般

若光。光未發時。女諸人向什麼處委。光未
發時。尚無佛無眾生消息。何處有山河國
土來。時有僧問。如何是沙門眼。師云。長長
出不得。又云。成佛成祖出不得。六道輪回
出不得。僧云。未審出箇什麼不得。師云。
晝見日夜見星僧云。學人不會。師乃云。妙
高山色青又青。僧云。如何是佛。師云。眾生
色身是。僧云。河沙諸佛體皆同。如何有種
種名字。師云。從眼根返源名為文殊。耳
根返源名為觀音。從心返源名為普賢。文
殊是佛妙觀察智。觀音是佛無緣大悲。普
賢是佛無為妙行。三聖是佛之妙用。佛是
三聖之真體。用則有河沙假名。體則總名
一薄伽梵。僧云。色即是空空即是色。此理
如何。師偈云。礙處非牆壁。通處勿虛空。
若人如是解。心色本來同。問如何是佛性。
師偈云。佛性堂堂顯現。住相有情難見。苦
悟眾生無我。我面何殊佛面。問如何是上
上人行履處。師云。如死人眼。問上上人
相見時如何。師云。如死人手。問善財無量
劫來為什麼游普賢身中世界不遍。師云。
女從無量劫來還曾遊得遍不。問如何是
普賢身。師云。含元殿裏更問長安。問亡僧
向什麼處去。師有偈云。不識金剛體。却
喚作生緣。十方真寂滅。誰在復誰行。師因
臨濟示眾赤肉團上有一無位真人。乃有
偈曰。萬法一如不用揀。一如誰揀誰不揀。
即今生死本菩提。三世如來同箇眼。仰山
問。人人盡有這箇事。只是用不得。師云。

恰是請女用。伸云。作麼生用。師乃踏
倒仰山。山曰。直下似箇大虫。世因名岑
大虫。

(六　己丑)　洞山良价禪師示寂。師會稽人。姓俞氏。
幼出家。年二十一往嵩嶽受具。者謁南泉
值馬祖忌日設齋。泉問眾曰。今日設齋。未
審馬祖還來否。眾無對。師乃出對曰。待
有伴即來。泉聞之讚曰。此子雖後生却堪
雕琢。師曰。和上莫壓良為賤。次謁溈山問
曰。頃聞忠國師有無情說法。良价未究其
微。溈曰。我這裏亦有。只是難得其人。曰便
請和上道。溈曰。父母所生口終不敢道。曰
還有與和上同時慕道者不。溈曰。此去石
室相連。有雲巖道人。若能撥草瞻風。必為
子之所重。師到雲巖問。無情說法什麼人
得聞。巖曰。無情說法無情得聞。曰和上還
聞不。巖曰。我若聞。女即不得聞吾說法也。
曰若恁麼。即良价不聞和上說法。巖曰。我
說女尚不聞。何況無情說法耶。師乃述偈
曰。也大奇也大奇。無情說法不思議。若
將耳聽終難會。眼處聞聲方始知。遂辭。雲
巖問。什麼處去。曰雖離和上未卜所止。巖
曰。早晚却來。曰待和上有住處即來。巖
曰。自此一去難得相見。師曰。難得不相見。
又問巖曰。和上百年後。忽有人問還邈得
師真如何抵對。巖曰。但向伊道。即這是。
師良久。巖曰。承當這箇事大須細審。師猶
涉疑。後因過水覩影大悟前旨。因有偈
曰。切忌從他覓。迢迢與我疎。我今獨自

往。處處得逢渠。渠今正是我。我今不是
渠。應須恁麼會。方得契如如。大中末於新
豐山接誘學徒。其後盛化於高安之洞山。
嘗因雲巖忌日修齋。僧問。和上見南泉發
跡。為什麼與雲巖設齋。曰我不重先師道
德。亦不為佛法。只重不為我說破。又僧
問。和上還肯先師也無。曰半肯半不肯。曰
為什麼不全肯。曰若全肯即孤負先師也。
師謂眾曰。知有佛向上人方有語話分。時
有僧問。如何是佛向上人。師曰。非常。師問
僧。世間何物最苦。僧曰。地獄最苦。師曰。
不然。在此衣線下不明大事最苦。師問僧。
名什麼。曰某甲。師曰。阿那箇是女主人公。
曰見秖對次。師曰。苦哉苦哉。今時人例皆
如此。只是認得驢前馬後將為自己。佛法
平沈此之是也。客中辯主尚未分明如何
辯得主中主。僧云。如何是主中主。師云。闍
黎自道取。曰某甲道得即是客中主。如何
是主中主。師曰。恁麼道即易。相續也大難。
師將示寂。謂眾曰。吾有閑名在。誰為吾除
得。眾皆無對。有沙彌曰。請和上法號。師
曰。吾閑名已謝。問和上違和。還有不病者
不。曰有。僧曰。不病者還看和上不。曰老僧
看他有分。曰和上爭得看他。師曰。老僧
看他時不見有病。又曰。離此殼漏子向什
麼處與吾相見。眾無對。遂剃髮披衣令撞
鐘湛然而寂。時學徒千餘人。號慟移時。師
忽開眸曰。夫出家人心不附物是真修行。
勞生息死於悲何有。乃召主事僧令辨愚

癡齋一中。蓋責其徒戀情也。至七日食具
方備。師隨眾齋畢。復謂眾曰。僧家無事。大
率臨行之際勿須諠動。明日浴罷端坐長
往。壽六十三。臘四十二。諡悟本禪師。塔曰
寂覺。

(七)　是歲五月。帝幸安國寺。賜國師知玄寶
座。高二丈。材用沈香塗髤。縷龍鳳葩蒍
金鈿之。上施復座陳經几其前。四隅立瑞
鳥神人。高數赤。磴道以陞。前被繡囊錦
襜。珍麗絕甚。時宮中日齋萬僧。帝自為
贊唄。宰相蕭倣諫以為天竺法割愛取滅
非帝王躬踐。今筆梵言口梵音。不若徵謬
賞濫罰振殃祈福。況佛者可以悟取。不可
以相求。懿宗雖不納然嘉美其言。玄姓陳
氏。世號陳菩薩。三學洞貫名蓋一時。異
跡尤多。及僖宗避巢賊幸城都。遣御史郭
遵齎璽書徵赴行在。帝素重其名。引對大
悅。賜號悟達國師。留行宮久之。辭歸九
隴。忽定中見菩薩降其室。摩玄頂演深妙
音而慰安之。言訖即隱。俄一珠入玄左股。
隆起楚甚。上有晃錯二字。玄知夙債也。
即右脇安臥而逝。著述凡二十餘萬言。行
於世。弟子僧徹。徹弟子覺暉。俱有重名。
三世為僧統。或謂玄前身蓋漢川三學山
知鉉法師。鉉在世嘗講十地品。感地變金
色。及終感病。與玄絕類。

(八　庚寅)　咸通十一年相國裴休薨。休字公美。孟
州人。兒時與兄弟偕隱。晝講經夜著書。終
年不出戶。有饋鹿者。諸生薦之。休不食曰。

蔬食猶不足。今一啗肉後何以繼。擢進士
第累更內任。嘗出刺洪州。一日入龍興寺
觀壁畫。歎曰。容儀可觀。高僧何在。時有
數僧對不愜。休曰。此間莫有禪者麼。僧云。
近一僧至似禪者。休命召。乃黃蘗運禪師。
時未顯名。休以前問扣之。運高聲曰。裴
休。休應諾。運曰。在什麼處。休豁然從此契
入。遂迎入府第旦夕問法。及移鎮宛陵。亦
命與俱。由是深徹法源。復與圭峯密禪師
道緣尤密。大中時執政六年。次歷諸鎮節
度。薨年七十有四。休能文章。書揩遒媚有
體法。為人醞藉。操守嚴正進止雍閑。宣
宗嘗曰。休真儒者。居常不御酒肉。著釋氏
文數萬言。其圭峰禪源諸詮序曰。禪師
集禪源諸詮為禪藏而都序之。休曰。未嘗
有也。自如來現世隨機立教。菩薩間生隨
病指藥。故一代時教。開深淺之三門。一
真如心。演性相之別法。馬龍二士。皆弘調
御之說。而空性異宗。能秀二師俱傳達磨
之心。而頓漸殊稟。天台專依三觀。牛頭無
有一法。江西舉體全真。荷澤直指知見。
其他空有相破真妄相攻。反奪順取密指
顯說。故西域中夏其宗實繁。良以病有千
源藥生多品。投機隨器不得一同。雖俱為
證悟之門。盡是正真之道。然諸宗門下通
少局多。故數十年來師法益壞。以承稟為
門戶。各自開張。以經論為戈矛。互相攻擊。
情隨函矢而遷變。法逐人我以高低。是非
紛拏莫能辨析。則向者世尊菩薩諸方教

宗。適足以起諍後人增煩惱病。何利益之
有哉。圭峯禪師久而歎曰。予丁此時不可
默矣。於是以如來三種教義。印禪宗三種
法門。融瓶槃釵釧為一金。攪酥酪醍醐為
一味。振綱領而舉者皆順。據會要而來者
同趨。尚恐學者之難明也。又復直示宗源
之本末。真妄之和合。空性之隱顯。法義之
差殊。頓漸之同異。遮表之回互。權實之淺
深。通局之是非。莫不提耳而告之。指掌
而示之。嚬呻以吼之。柔和以誘之。乳而藥
之。恐性命之夭殤也。保而護之。念水火之
漂焚也。揮而散之。悲鬪諍之牢固也。大明
不能破長夜之昏。慈父不能保身後之子。
若吾師者。捧佛日而委曲回照。疑曀盡
除。順佛心而橫亘大悲。窮劫蒙益。是則世
尊為闡教之主。吾師為會教之人。本末相
符遠近相照。可謂畢一代時教之能事矣。
或曰。自如來滅後。未嘗大都而通之。今一
旦違宗趣而不守。廢關防而不據。無乃乖
祕藏密契之道乎。答曰。佛於法華經涅槃
會上。亦以融為一味。但昧者不覺。故涅槃
經云。迦葉菩薩曰。諸佛有露語而無密
藏。世尊讚歎曰。如來之言開發顯露清淨
無翳。愚人不解謂之祕藏。智者了達則不
名藏。此其證也。故王道興則外戶不閉而
守在夷狄。佛道備則諸法總持而防在外
魔。不當復執情攘臂於其間也。嗚呼後學
當取信於佛。無取信於人。當取證於本
法。無取證於末習。能如是則可以報圭峯

之劬勞德矣。

(九　癸巳)　咸通十四年三月庚午。詔兩街僧於鳳
翔法門寺迎佛骨。於是以金銀為剎珠玉
為帳。孔鷸周飾之。小者尋丈。高者倍之。
刻檀為簷柱。陛墄塗黃金。每一剎數百人
舉之。香輿前後係道。綴玉琴瑟幡蓋殊綵
以為幢旌。費不貲。限以四月八日至京師。
綵觀夾道。天子御安福門樓迎拜。引入內
道場。三日後出京城諸寺。詔賜兩街僧金
帛。京師耆老及見元和事者悉厚賜。所過
鄉聚皆裒土為剎。相望於途光景晝見。京
城高貲相與集大衢。作僧臺縵闕。注水銀
為池。金玉為樹。集桑門羅像設。考鼓鳴
螺繼日夜。下詔曰。朕以寡德纘承洪業十
有四年。頃值寇興王師未息。朕憂勤在位
愛育生靈。遂尊崇釋教至重玄門。迎請真
身為百姓祈福。今人陷之眾隘塞路岐。載
念狴牢寢興在慮。嗟我黎人陷于刑辟。
況漸當暑毒繫於縲絏。京畿及天下諸州
府見禁囚。遞減死一等。明年四月詔送佛
骨歸于鳳翔。都人耆耋辭餞皆鳴咽流涕。

新史贊曰。人之惑怪神也甚哉。若佛者特
西域一槁人耳。裸頂露足。以乞食自資。
癯辱其身。屏營山樊。行一概之苦。本無求
於人。徒屬稍稍從之。然其言荒茫漫靡夷
幻變現。善推不驗無實之事。以鬼神死生
貫為一條。據之不疑。掊嗜欲棄親屬。大抵
與黃老相出入。至漢十四葉書入中國。蹟
夫生人之情。以耳目不際為奇。以不可知

為神。以物理之外為畏。以變化無方為聖。
以生而死。死而復生。回復償報歆艶其間
為或。然以賤近貴遠為喜。鞮譯差舛不
可研詰。華人之譎誕者。又攘莊周列禦寇
之說佐其高。層累架騰直出其表。以無上
不可加為勝。妄相夸協而唱其風。於是自
天子逮庶人。皆震動而奉祀之。初宰相王
縉以緣業事佐代宗。始作內道場。晝夜
梵唄冀禳寇戎。大作盂蘭肖祖宗像分供
寺塔。為賤臣嘻笑。至憲宗遂迎佛骨於鳳
翔。內之宮中。韓愈指言其弊。帝怒竄愈。瀕
死。憲亦弗克天年幸福而禍。無乃左乎。懿
宗不君精爽奪迷。復蹈前車而覆之。興哀
無知之場。匃庇百解之胾。以死自誓無
有顧籍。流涕拜伏。雖事宗廟上帝無以進
焉。屈萬乘之貴。自等於古胡。數千載而遠
以身為殉。嗚呼運痑祚殫。天告之矣。懿
不三月而殂。唐德之不競。厥有來哉。

論曰。甚矣宋景文公詆毀吾先師之厚
也。屢欲直其辭而為之解嘲。及得大顛
對退之之論。李節贈疏言之敘。凡予所
欲言者彼既言矣。故不別論。且憲懿二
宗誠為崇奉太過。至於高祖沙汰三教。
詔下而位移。武宗大滅釋氏。未逾歲而
被禍。此亦不得不懼也。雖然真佛也者
聖凡之大本也。體與太虛等遍。用與眾
庶同功。無為而無所不為。無在而無所
不在。然則心外見佛而過奉之者。非正
見也。昧乎大本而故毀之者。即自毀也。

景文斥其奉之之弊。而匿其毀之之失。
豈良史之謂哉。

(十　甲午)　僖宗儼。懿第五子。十一即位。年二十七
崩。葬靖陵。改乾符○(是歲并州民生子二頭四手○濮賊玉仙芝聚眾於
長垣)。

(乙未)　○(高駢破南詔○玉仙芝作亂黃巢應之)。

(己亥)　是歲十一月兩日並出而鬪。

(庚子)　改廣明○(田令孜奉天子西走○巢賊入長安國號大齊建元金統○李克用奔達旦)。

(辛丑)　改中和(上自興元入蜀)○拓拔思恭以兵赴難以
之權夏綏。

(西夏始此)　節度使。

(十一)　澧州夾山善會禪師。廣州峴亭人也。姓
廖氏。九歲於潭州龍牙山出家。依年受戒。
往江陵聽習經論該練三學。遂參禪會勵
力參承。初住京口。一夕道吾策杖而至。遇
師上堂。僧問。如何是法身。師曰。法身無
相。曰如何是法眼。師曰。法眼無瑕。師又
曰。目前無法。意在目前。不是目前法非耳
目所到。道吾乃笑。師乃生疑問吾何笑。吾
曰。和上一等出世未有師。可往浙中華亭
縣參船子和上去。師曰。訪得獲否道吾曰。
彼師上無片瓦遮頭。下無卓錐之地。師遂
易服直詣華亭。會船子鼓櫂而至。資師道
契微眹不留(語見船子章)師比欲遁世忘機。尋
以學者交湊。廬室星布曉夕參依。唐咸通
十一年庚寅。海眾卜于夾山遽成院宇。師
上堂示眾曰。夫有祖以來。時人錯會相承
至今。以佛祖句為人師範。如此却成狂人
無智人去。他只指示汝無法本是道。道無

一法無佛可成。無道可得無法可捨。故云。
目前無法意在目前。他不是目前法。若向
佛祖邊學。此人未有眼目。皆屬所依之法。
不得自在。本只為生死茫茫識性無自由
分。千里萬里求善知識。須有正眼永脫虛
謬之見定取目前生死。為復實有。為復實
無。若有人定得許女出頭。上根之人言下
明道。中下根器波波浪走。何不向生死中
定當取。何處更疑佛疑祖替汝生死。有智
人笑女。偈曰。勞持生死法。唯向佛邊求。目
前迷正理。撥火覓浮漚。僧問。從上立祖意
教意。和上此間為什麼言無。師曰。三年
不食飯。目前無飢人。曰既無飢人。某甲為
什麼不悟。師曰。只為悟迷却闍黎。師說頌
曰明明無悟法。悟法却迷人。長舒兩脚睡。
無偽亦無真。僧問。如何是夾山境。師曰。猿
抱子歸青嶂裏。鳥衘花落碧岩前。師再闢
玄樞迨于一紀。唐中和元年辛丑十一月
七日。召主事曰。吾與眾僧話道累歲。佛法
深旨各應自知。吾今幻質時盡即去。女等
善保護如吾在日。勿得雷同世人輒生惆
悵。言訖至于夜奄然而逝。其月二十九日
塔于本山。壽七十七。臘五十七。勅諡傳
明大師。塔曰永濟。

(壬寅)　○(八月巢所署同州防禦使朱溫來降。賜名全忠)。

(癸卯)　(四月李克用等與巢戰于渭橋。敗之。復京都)。

(甲辰)　(七月李師悅追黃巢於狼虎谷。其甥林言斬巢首降)。

(乙巳)　光啟三月帝歸于京師○(十二月中宦田令孜討王重榮敗績
帝奔于鳳翔。沙陀之兵入于京師。剽掠焚蕩。遂為兵墟焉。自是天下崩裂大亂)。


(十二　丁未)　是歲巖頭豁禪師示寂。師泉州人。姓柯
氏。少落髮。抵長安受具。游講席習經律。次
與雪峯欽山結伴優游禪苑。初造臨濟。值
濟遷化見仰山才入門提起坐具云。和上。
仰山擬取拂子舉之。師曰。不妨好手。次見
德山執坐具上法堂瞻視。山曰。作什麼。師
咄之。山曰。老僧罪過在什麼處。師曰。兩
重公案。便下參堂。山曰。這箇阿師稍似箇
行脚人。至來日上問訊。山曰。闍黎什麼處
學得這箇虛頭來。師曰。全豁終不自謾。山
曰。向後不得辜負老僧。雪峯在德山作飯
頭。一日飯遲。德山托鉢至法堂上。峯曬
飯巾次。見德山云。這老漢鐘未鳴鼓未響
托鉢向什麼處去。德山便歸方丈。峯舉似
師。師云。大小德山不會末後句。山聞差侍
者喚師至方丈。問汝不肯老僧那。師密啟
其意。德山至來日上堂。與尋常不同。師
到僧堂前撫掌大笑云。且喜得老漢會末
後句。他後天下人不柰何。雖然如此也只
得三年。德山果三年後遷化。問古帆未掛
時如何。答後園驢喫草。上堂謂眾曰。吾
嘗究涅槃經見三段文。似衲僧說話。又曰。
休休。有僧禮拜請益。師曰。經云。吾教意
如伊字三點。第一向東方下一點。點開諸
菩薩眼。第二向西方下一點。點諸菩薩命
根。第三向上方下一點。點諸菩薩頂。此是
第一段義。又曰。吾教意如摩醯首羅劈開
面門竪亞一隻眼。此是第二段義。又曰。吾
教意猶塗毒鼓擊一聲。遠近聞者皆喪。是

第三段義。時小岩上座問。如何是塗毒鼓。
師以兩手按膝亞身曰。韓信臨朝底。問浩
浩塵中如何辯王。師曰。銅沙鑼裏滿盛油。
問如何是道。師曰。破草鞋拋向湖裏著。或
問佛問法問道問禪者。師皆作噓聲。嘗謂
眾曰。老漢去時大吼一聲了去。其後中原
盜起。眾皆辟地。師端居自如。一日賊大
至。責以無供餽。遂剚刃焉。師神色不動。
大叫一聲而終。壽六十有一。後唐追諡
清嚴大師。有嗣法羅山。能世其高風云。

(十三　戊申)　改文德。三月帝崩。

(己酉)　昭宗曄。懿第七子。為君俊頴有興復志。
而外患已成內無賢佐。雖有智勇而不能
為。年三十八為朱全忠等弑于御幄。葬和
陵。在位十六年。改龍紀。

(庚戌)　改大順○此下隨所在十三處霸(附唐末并五代年紀)。

雷氏曰。

西秦茂貞　茂貞號秦鳳翔三七

吳行蜜　揚吳淮南四主四六

吳越鏐　錢杭吳越五主八四

燕守光　守光僭燕一十九年

楚殷　馬楚湖南五主五七

蜀建　王建前蜀二主三五

荊季興　季興荊南五主五七

閩審知　王閩福建五主五五

南漢隱　南漢隱廣五主六七

蜀知祥　知祥後蜀二主四一

南唐昇　李唐江南三主三九

殷延改　延改號殷建州三年


東漢旻　東漢崇原四主二八

西秦茂貞(字正臣。本姓宋。名文通。深州博野人。祖鐸父端。皆隷博野軍為小校。
廣明中破巢功大。僖幸興元。賜姓李氏名茂貞。明年天子歸宮。封鳳翔節度。進封隴西郡王。自
此蠶食河西有山南十四州地。據鳳翔二十七年。同光二年卒矣)。

(十四)　是年仰山惠寂禪師示寂。韶州懷化人
也。姓葉氏。年十五欲出家。父母不許。後二
載師斷手二指。跪致父母前。誓求正法以
答劬勞。遂依南華寺通禪師落髮。未登
具即遊方。初謁耽源已悟玄旨。後參溈山
遂升堂奧。祐問曰。女是有主沙彌無主
沙彌。曰有主。曰在什麼處。師從西過東立。
溈知是異人。便垂開示。師問。如何是真佛
住處。溈曰。以思無思之妙。返思靈焰之無
窮。思盡還源性相常住。事理不二真佛如
如。師於言下頓悟。自此執侍十有五載。凡
有言句皆為後世宗範。一日師問溈山曰。
和上浮漚識近來寧未。溈山云。我無來經
五年也。仰曰。若恁麼和上如今身前應普
超三昧頂。溈山云。未在。仰曰。性地浮漚尚
寧。然燈身前何故未。溈山云。理則如是。
我未敢保任仰曰。如何是未敢保任處。溈
山云。女莫口解脫。女豈不聞安秀二師被
則天試。入水始知有長人。到這裏鐵佛也
須汗出。寂子女大須修行。莫終日口密。及
領眾住王莽山。一日禪床陷入地中。地神
告以此山不任和上居止東南有大仰山乃
人間福地。遂遷止仰山。示眾曰。女等諸人
各自回光返照。莫記吾言。女無始劫來背

明投暗。妄想根深卒難頓拔。所以假說方
便奪女粗識。如將黃葉止啼。有什麼是處。
亦如人將百種貨物與金寶作一鋪貨。賣
柢擬輕重來機。所以道石頭是真金鋪。我
這裏是雜貨鋪。有人來覓鼠糞。我亦拈與
他。來覓真金。我亦拈與他。時有僧問。鼠
糞即不要。請和上真金。師云。齧鏃擬開
口。驢年亦未會。師云。索喚則有交易。不索
喚則無。我若說禪宗。身邊要一人相伴亦
無。豈況五百七百眾耶。我若東說西說。則
爭頭向前採拾。如將空拳誑小兒。都無實
處。我今分明向女說聖邊事。且莫將心湊
泊。但向己性海如實而修。不要三明六通。
何以故。此是聖末邊事。如今且要識心達
本。但得其本不愁其末。他時後日自具去
在。若未得本。縱饒將情學。他亦不得。豈
不見溈山和上道。凡聖情盡體露真常。事
理不二即如如佛。師因歸溈山省覲。祐問。
子既稱善知識。爭辨得諸方來者知有不
知有有師承無師承是義學是玄學。子試
說看。師曰。惠寂有驗處。但見諸方僧來。便
竪起拂子問伊。諸方還說這箇不說。又
曰。這箇且置。諸方老宿意作麼生。祐嘆曰。
此是從上宗門爪牙。祐問。大地眾生業識
茫茫。無本可據。子作麼生知他有之與無。
師曰。惠寂有驗處。時有一僧從面前過。師
召云。闍黎。僧回首。師曰。和上這箇便是業
識茫茫無本可據。祐曰。此是師子一滴乳。
能散六斛驢乳。鄭愚相公問。不斷煩惱而

入涅槃時如何。師竪起佛子。公云。入之
一字不要亦得。師云。入之一字不為相公。
師問雙峯。師弟近日見處如何。對曰。據某
甲見處。實無一法可當情。師曰。汝解猶在
境雙峯曰。某甲只如此。師兄如何。師曰。
汝豈無能知無一法當情者。溈山聞云。寂
子一句疑殺天下人。僧問。禪宗頓悟畢竟
入門的意如何。師曰。此意極難。若是祖
宗門下上根上智。一聞千悟得大總持此
根人難得。其有根微智劣。所以古德道。若
不安禪靜慮到這裏總須茫然。僧曰。除此
格外。還別有方便令學人得入也無。師曰。
別有別無令女心不安。汝是什麼處人。曰
幽州人。曰女還思彼處不。曰常思。師曰。彼
處樓臺林苑人馬駢闐。女反思思底還有
許多般也無。曰某甲到這裏一切不見有。
師曰。女解猶在境。信位即是。人位即未是。
據女所解只得一玄。得坐披衣向後自看。
溈山一日復問師曰。女向後記得人不。師
曰。若記只記見解。溈曰。何以如此。師曰。
西竺般若多羅讖二千年事。至時毫髮不
移。曹溪亦讖身後有難。及至亦無爽。今
時還得不。溈曰。此是行通。我是自宗通。亦
是學禪未問六通。師曰。某謂見解宗通語
絕滲漏屬語密。行解照用自辨清濁業屬
意密。某未齊曹溪與般若多羅。不敢輒記。
溈山深然之。先是師預示偈曰。吾年七十
七老去是今日。任性自浮沈。兩手攀膝屈。
至是兩手抱膝而逝。師之異迹及垂讖記。

具存本山實錄。

(壬子)　改景福。

(甲寅)　改乾寧。

(丁巳)　○吳行密(字化源。姓楊氏。廬州合肥人。家世微賤。有膂力能舉千斤。日行三百里。為
本州步健破巢功大。昭宗封淮南王。進封楚王。梁祖封吳王卒。是年始封。至梁祖二年。據廬州十二
年。壽五十。四子渥據淮南)。

(十五)　乾寧四年趙州從諗禪師示寂閱歲一
百二十。師曹州人。姓郝氏。落髮未具戒。
便造南泉。泉一見深器之。一日問。如何是
道。泉云。平常心是道。師曰。還可趣向不。
曰擬向即乖。師曰。不擬如何知是道。泉云。
道不屬知不屬不知。知是妄覺。不知是無
記。若真達不疑之地。猶如太虛廓然虛豁。
豈可強是非耶。師於言下大悟。自是周
旋南泉之門。凡二十年。次遍歷諸方。後歸
北地。眾請住趙州觀音古剎。示眾曰。如
明珠在掌。胡來胡現。漢來漢現。老僧有時
將一枝草作丈六金身用。有時把丈六金
身作一枝草用。佛是煩惱。煩惱是佛。問
曰。未審佛是誰家煩惱。師曰。與一切人煩
惱。僧云。如何免得。師云。用免作麼。問師還
入地獄不。答云。老僧末上入。僧云。大善知
識為什麼却入地獄。師云。若不入阿誰教
化女。真定帥王公携諸子入院。師坐而問
曰。大王會麼。王云。不會。師云。自小持齋
今已老。見人無力下禪床。王公加禮而去。
一日示眾曰。金佛不度爐。木佛不度火。泥
佛不度水。真佛屋裏坐。菩提涅槃真如佛

性盡是貼體衣服。亦名煩惱。不問即無煩
惱。且實際理地什麼處著得。一心不生萬
法無咎。女但究理坐看三二十年。若不會
道截取老僧頭去。夢幻空花何勞把捉。心
若無異萬境一如。既不從外得。更拘執作
什麼。如羊相似。拾物安向口裏。老僧見
藥山和上道。有人問著便交合取狗口。老
僧亦交合却口。師之玄言天下推為宗門
妙唱云。

(戊午)　改光化○聖胄集成(華岳玄偉禪師。編次貞元已來宗師機緣。行于世)。

(庚申)　上與崔胤謀誅宦官(劉季述等。以禁軍劫天子。幽於少陽院。矯詔立
太子即帝位)。

(辛酉)　改天復○(韓全誨等。劫帝幸鳳翔○是年進錢鏐爵越王)。

(十六)　雲居道膺禪師示寂。師幽州玉田人。參
洞山价公契悟宗旨。价深可之曰。此子已
後千萬人把不住。一日問曰。昔南泉問講
彌勒下生經僧云。彌勒什麼時下。生僧曰。
見在天宮。當來下生。南泉云。天上無彌勒。
地下無彌勒。師問。只如天上無彌勒地下
無彌勒。未審誰與安名。洞山直得禪床震
動。乃曰。膺闍黎。及結庵於後洞。日感天厨
奉供。洞山勉令隨方接人。遂登雲居。學
徒奔湊。至一千五百眾。嘗示眾曰。古人
云。地獄未是苦。若向此衣單下不明大事。
却是最苦。女等既在這箇行流。十分去九
不較多也。更著些子精彩。便是上座不屈
平生行脚。不辜負叢林。古人道。欲得保任
此事。須向高高峰頂立。深深海底行。方有
些子氣力。汝若大事未辦。須履踐玄途。又

曰。汝等師僧家。發言吐氣須有來由。凡問
事須識好惡尊卑良賤。信口無益。傍家到
處覓相似語言。所以尋常向兄弟道。莫怪
不相似。恐同學太多去。第一莫將來。不相
似。八十老人出場屋。不是小兒戲。一言參
差千里萬里難為收攝。直至敲骨打髓。須
有來由。言語如鉗夾鉤鎖相續不斷。始得
頭頭上具物物上新。可不是精得妙底事。
道女知有的人終不取次。十度擬發言。九
度却休去。為什麼如此。恐怕無利益。體得
的人心如臘月扇。口邊直得醭出。不是
汝強為。任運如此。欲得恁麼事。須是恁麼
人。既是恁麼人。何愁恁麼事。學佛邊事是
錯用心。假饒解得千經萬論。講得天華落
石點頭。亦不干自己事。況乎其餘有何用
處。若將有限心識。作無限中用。如將方
木逗圓孔。多少差訛。設使攢花簇錦事事
及得盡一切事。亦只喚作了事人無過人。
終不喚作尊貴。將知尊貴邊著得什麼物。
不見從門入者非寶。捧上不成龍知麼。又
曰。如好獵狗。只解尋有踪跡底。忽遇羚羊
掛角。莫道跡氣亦不識。僧問。羚羊掛角時
如何。師曰。六六三十六。曰不會。師云。不
見道無蹤跡。一僧在房內看經。師隔窓
問。闍黎念者是什麼經。對曰。維摩經。曰
不問維摩經。念者是什麼經。其僧有省。師
臨終前期五日。為眾開最後方便。序出世
始末。眾皆愴然。至時端坐而化。後唐諡曰
弘覺禪師。


(十六　甲子)　改天祐(正月朱全忠。奉天子遷洛陽。八月弑之。而立少子祝。年十二)。

(乙丑)　哀帝祝天祐二年○(彗竟天○昭第九子。朱全忠弑昭立帝。時年十三。
軍國之政稟全忠。年十七歲。梁王使劉覇害焉。葬溫陵。謚景宗。在位三年)。

(丙寅)　濮王紃(昭之子。少帝遇鴆暴崩。梁王與百僚號慟。眾議即位。如周公故事。天祐四年
禪位于梁。遇鴆而卒)右唐十九帝(不與武后)凡二百九十年(而朱
溫篡之)。

五代

(十七)　敘曰。後梁朱氏篡唐。閱五朝八姓。十有
三君。五十三載。歐陽文忠公泫春秋著為
五代史。古所謂春秋作而亂臣賊子懼。然
自秦漢而下。禍起蕭牆變生肘腋。君臣父
子之際。所不忍願聞者。奚更不懼之多乎。
予嘗以唐新舊本紀參校。粗見文忠師仰
春秋。略例紀事褒貶之妙。非他史所及。因
采數十端著新唐史本紀。略例一篇。及
得五代史。閱其自發述作之意。與予言亦
頗合。然舉春秋宗王之作裁正唐史可也。
以之致虛名盛禮。而歆艶五代之君。不幾
於枉設乎。朱全忠弑昭宗滅唐祚。雖王莽
劉曜之惡。不足以比之。及其有國。父父子
子。更相屠僇。不殊犬豕之死。正吾教善惡
因果之効也。文忠篾視而不取。特假春秋
峨巍位號朝儀。以賁之。卒無一辭深誅痛
責。使世忠良閱之。曷以泄胸中之不平乎。
荊國王文公嘗歎惜文公不脩晉書而脩五
代史。予之言蓋文公歎惜之意也。至於李
克用石敬瑭劉知遠。皆突厥沙陀夷狄之
種。朱全忠郭威乃中國人。反不若三夷狄

近人類也。郭威代漢及養子世宗。頗有聲。
然議者概見而未知詳夫。

(十八　丁卯)　梁太祖溫。改開平○僖宗賜姓全忠。禪
唐之後更名晃字匡聖。本宋州碭山午溝
里人。父曰誠。以五經教之。果篡唐祚。年六
十一。為子友珪弑矣。在位六年。都汴遷
洛○雷氏曰(梁祖失溫庶人。末帝三主十七)。

○吳越鏐(字具美。姓錢氏。杭州臨安人。少無賴閑散。僖宗時為董昌偏將。以弩射死黃巢先
鋒。斬首數百。巢不敢犯臨安。昌以為都指揮。昌亦叛。鏐以狀聞昭宗。昭以鏐為淅東招討使。既下昌。
進封天下兵馬都元帥。至梁進封吳越王。後唐莊入洛。賜玉冊金印。因稱吳越王。壽八十一。立杭州。
二十一年)○雷氏曰(錢杭吳越五主八四)。

燕守光(姓劉氏。深州樂壽人。父仁恭事幽州李可有大勛烈光亦如之。八月自號大燕皇帝。改元
應天。立幽州十九年)○雷氏曰(守元僣燕一十九年)。

(十九　戊辰)　五月雪峯義存禪師示寂。師泉州人。姓
曾氏。十七落髮。往幽州受具。綿歷禪會緣
契德山。咸通中登象骨山。雪峯剏院玄侶
奔萃。懿宗賜號真覺大師。上堂僧問。拈[袖-由+追]
竪拂不當宗乘。和尚如何指示。師竪起拂
子。其僧抱頭而出。師乃不顧。道怤問。只
如古德豈不是以心傳心。師曰。兼不立文
字語句。怤曰。只如不立文字語句。師如
何傳。師良久。怤禮拜。師曰。更問我一轉豈
不好。怤曰。就和上請一轉話頭。師曰。只恁
麼唯別有商量。曰和上恁麼即得。長慶問。
從上諸聖傳受一路。請師垂示。師默然。長
慶禮拜而退。師莞爾而笑。師有時謂眾
曰。堂堂密密地道。怤出問曰。是什麼堂堂
密密。師起立曰。道什麼。怤退步而立。師垂

語曰。此事得恁麼尊貴。得恁麼綿密。怤對
曰。某甲到來數年不問和上恁麼示誨。師
曰。我向前雖無如今已有。莫有妨麼。曰不
敢。如此和上不已而已。師曰。致使我如
此。怤從此信入。因普請次。師舉溈山見色
便見心語問怤。還有過也無。怤曰。古人為
什麼事。師曰。雖然如此要共女商量。曰
恁麼即不如道。怤鋤地去又嘗普請次。師
問皎然曰。古人道誰知席帽下元是昔愁
人。古人意作麼生。晈然側戴笠子曰。這箇
是什麼人語。又問曰。持經者能荷擔如來。
然乃捧師向禪床上著。一日紹卿隨師經
行次。見芋葉動。師指動葉示之。卿曰。某
甲怕怖。師曰。是汝屋裏底怕怖什麼。紹卿
從此開悟。安國弘瑫參師。師曰。甚處來。曰
江西。師曰。什麼處見達磨。曰分明向和上
道。師曰。道什麼。瑫曰。什麼處去來。一日
師見瑫忽搊住云。盡大地是解脫門。把
手教伊入不肯入。曰和上怪弘瑫不得。師
曰。雖然如此爭柰背後許多師僧何。太原
孚上座參師。禮拜訖立於座右。師才顧
視。孚便下看主事。異日師見孚指日示之
孚搖手而出。師曰。汝不肯我。孚曰。和上搖
頭某甲擺尾。什麼處不肯和上。師曰。到
處也須諱却。一日眾僧晚參。師在中底臥。
孚曰。五州管內只有這和上較些子。師便
起去。師居閩川四十餘年。法席之盛卓冠
天下。常不下一千五百眾。臨終出遊藍田
莫歸浴畢中夜示寂。壽八十有七。


(二十)　十一月玄沙師備禪師示寂。師少為漁
家子。年甫三十。始出家具戒習頭陀行與
雪峯師資道契。雪峯每歎曰。備頭陀再來
人也。閱楞嚴經發明心地。由是應機敏捷。
與修多羅冥契。諸方玄學者有所未決。必
從之請益。師上堂時久。眾謂不說法。一時
各歸。師乃呵之曰。看總是一樣底。無一箇
有智慧但見我開兩片皮。盡來簇著。覓言
語意度。是我真實為他却總不知。看恁麼
大難大難。十方諸佛把女向頂上著。不敢
錯誤著一分子。只道此事唯我能知。會麼。
如今相紹繼盡道承釋迦。我道釋迦與我
同參。汝道參阿誰。會麼。汝今欲得出他五
蘊身田主宰。但識取汝祕密金剛體。古人
向汝道。圓成正遍周沙界。我今少分為汝
智者。可以譬喻得解。汝見此閻浮提日麼。
世間人所作興營養身活命種種作業。莫
非承他日光成立。只如日體還有多般及
心行麼。還有不周遍處麼。欲識此金剛體
亦如是。只如今山河大地十方國土色空
明暗及汝身心。莫非盡承汝圓成威光所
現。直是天人群生類所作業次受生果報
有性無情。莫非承女威光。乃至諸佛成道
果接物利生。莫非盡承女威光。只如金剛
體。還有凡夫諸佛麼。有女心行麼。不可道
無便當去。女既有如是奇特。會麼。努力珍
重。師初住梅溪。後居玄沙。一時天下叢
林海眾。皆望風欽服。閩帥王公待以師禮。
學徒垂千人。室戶不閉。師應機接物垂二

十年。所演法要有大錄行于世。沒年七十
有五。閩帥賜號宗一禪師。

○楚殷(字霸圖。姓馬氏。許州鄢陵人。世為農家。事梁。征伐有功。封為楚王。至末帝貞明丙
子。始建國立郡州。十四年。壽七十九)雷氏曰(馬楚湖南五主五七)。

蜀建(字光圖。姓王氏。許州武陽人。佐唐有功。封西平王。進封蜀王。遂有鼎分之志。昭宗遇弑。少
帝禪梁。舉哭哀慟。文武勸進。遂立成都。號蜀。十二年卒。壽七十二。改武成)○雷氏曰
(王建前蜀二主三五)。

荊季興(字貽孫。陜州硤石人。本名李昌。少為汴州李讓家童。梁祖初鎮宣武。讓入貲養為子。
易姓朱氏。興因讓故得見梁祖。祖見奇之。亦命為子。因姓朱氏。後拜宋州刺史。破青州徙穎陽防禦。進封
渤海王。復姓高氏。唐莊開蜀有功。封南平王。吳人冊之。立荊南二十年。壽五十四)○雷氏
曰(季興荊南五主五七)。

吳渥(字承天。蜜長子。蜜病出鎮宣州。嗣立淮南一年。壽二十三。為溫灝殺之○隆演。字鴻源。蜜
次子。溫灝殺渥。演遂即位。十二年改年武元。壽二十四卒。弟溥又立)。

閩審知(字信通。姓王氏。光州固始人。兄朝唐封福州觀察。既卒。知代征伐有功。昭宗進封瑯
琊王。至梁祖加拜為知書令。封閩王。遂立福建。十八年。壽六十四)雷氏曰(王閩福建五主五五)。

(廿一　庚午)　南岳山惟勁頭陀。集光化以來出世宗
師機緣。為續寶林傳。

(辛未)　改乾化。

南漢隱(姓劉氏。上蔡人也。其祖安仁。後徙閩中。商賈南海。因家焉。父謙為廣州牙將。破巢為
封州刺史。既卒。州人表隱代之事唐勛烈。昭宗封為南海王。天祐二年進封安南都護。三年封南平王。今
梁又封南海王。後貞明三年卒。壽三十八)雷氏曰(南海隱廣五主六七)。

(壬申)　梁祖疾甚。郢王友珪。左遷菜州刺史。不
行乃微行詣左龍虎統軍韓勍。謀入伏禁
中。友珪僕夫馮廷鍔刺帝于寢殿。矯詔
友珪權主軍國之務。發喪即帝位。初梁祖
溫略地於宋亳間。偶與逆旅婦人野合而

生。立未一年。友貞貶為庶人。改年元鳳。

(廿二　癸酉)　末帝友貞。一名瑱。溫第三子。聞友珪亂
起兵討之。既殺友珪。命趙󱠨傳國寶。至汴
迎王即位。更名鍠。且都汴。蓋祖地矣。唐
使皇甫麟滅之。在位十年。復稱乾化。

(乙亥)　改貞明。

(丙子)　晉兵七萬來伐○遼主阿保機稱帝。立
國號大。契丹改元天贊。遼之始也(中國簡冊所不載。
遠夷草昧無可考。故其年代不可得而詳也。其父斡里。為夷離中。猶中國刺史主。生而拓落。多智雄健。
有膽略好騎射。鐵厚一寸而洞之。夜寢則有光。左右莫不驚。諸部畏服之。有宋相安。至天祚為金滅之。
治國十一年)。

(廿三)　明州奉化縣布袋和尚者。未詳氏族。自
稱名契此。形裁腲脮蹙額皤腹。出語無定
寢臥隨處。常以杖荷一布囊。凡供身之具
盡貯囊中。入廛肆聚落。見物則乞。或醯醢
魚爼。才接入口。分少許投囊中。時號長汀
子布袋師也。嘗雪中臥。雪不沾身。人以
此奇之。或就人乞。其貨則售。示人吉凶
必應期無忒。天將雨。即著濕草屨途中驟
行。遇亢陽。即曳高齒木履。市橋上竪膝而
眠。居民以此驗知。有一僧在師前行。師乃
拊僧背一下。僧迴頭。師曰。乞我一文錢。
曰道得即與汝一文。師放下布袋叉手而
立。白鹿和上問。如何是布袋。師便放下布
袋。又問。如何是布袋下事。師負之而去。先
保福和上問。如何是佛法大意。師放下布
袋叉手。保福曰。為只如此。為更有向上事。
師負之而去。師在街衢立。有僧問。和上在

遮裏作什麼。師曰。等箇人。曰來也來也
(歸宗柔和上別云歸去來)師曰。女不是遮箇人。曰如何是
遮箇人。師曰。乞我一文錢。師有歌曰。只箇
心心心是佛。十方世界最靈物。縱橫妙用
可憐生。一切不如心真實。騰騰自在無所
為。閑閑究竟出家兒。若覩目前真大道。不
見纖毫也大奇。萬法何殊心何異。何勞更
用尋經義。心王本自絕多知。智者只明無
學地。非聖非凡復若乎。不疆分別聖情孤。
無價心珠本圓淨。凡是異相妄空呼。人能
弘道道分明。無量清高稱道情。携錫若登
故國路。莫愁諸處不聞聲。又有偈曰。一鉢
千家飯。孤身萬里遊。青目覩人少。問路
白雲頭。梁貞明二年丙子三月師將示滅。
於嶽林寺東廊下端坐磐石而說偈曰。彌
勒真彌勒。分身千百億。時時示時人。時人
自不識。偈畢安然而化。其後他州有人見
師亦負布袋而行。於是四眾競圖其像。今
嶽林寺大殿東堂全身見存。

(丁丑)　漢龑(初名嵓隱之庶子。生于外舍。身長七尺。承父襲封南海王。是年建國。號越。二年更
號漢。壽五十四卒。立三十一年。龑者蓋採周易飛龍在天之義爾)。

(戊寅)　蜀衍(字化源。建之第十一子。母曰徐賢妃。以寵得立為太子。建亡即位。荒淫自恣。委政宦
者。改大光。立六年。唐郭崇韜伐之)。

(庚辰)　吳溥(蜜第四子。立不改號。治十七年。壽二十八。南唐昇滅之)。

(辛巳)　改龍德。

(癸未)　上聞李嗣源兵至。令皇甫麟殺己。嗣源
兵入城國亡。

右朱梁二主共一十七年(晉李存勗滅之)。


(廿四)　後唐(姓李氏王土德。都汴洛起太原)雷氏曰(唐武克用莊明閔末四主十五)。

武皇帝克用(世號朱耶。出于突厥後。自號沙陀。以朱耶為姓。烈考朱耶赤心。以徐州功
大。懿宗賜姓李氏。俾定天下。莊宗即位。天祐五年薨。葬陵雁門界)。

莊宗存勗(太祖嫡子。母曹后。帝英武善戰。滅梁代之。自梁祖二年立。至同光三年。四十三
歲崩。葬河南雍陵)改同光。

(甲申)　朝廷封李茂貞為秦王○高季興為南平
王。

(廿五)　魏府興化存獎禪師。詔入內庭。帝問禪
要。御賜馬一疋。不慣墜馬傷足。至次年示
疾。帝一日謂師曰。朕收大梁得一顆無價
明珠。未有人酬價。師曰。請陛下珠看。帝
以手展開幞頭脚。師曰。君王之寶誰敢酬
價。師化後。勅謚廣濟大師。塔曰通濟。師嘗
問僧。什麼處來。曰崔禪處來。師曰。將得崔
禪喝來否。曰不將得來。師曰。恁麼即不從
崔禪來。僧便喝。師遂打。師示眾曰。我只
聞長廊下也喝。後架裏也喝。諸子汝莫盲
喝亂喝。直饒喝得興化向半天裏。住却撲
下來氣欲絕。待興化蘇息起來。向汝道未
在。何故。我未曾向紫羅帳裏撒真珠與汝
諸人。虛空裏亂喝作什麼。師勘克賓。語具
傳燈。

(乙酉)　朝廷遣周德威執劉守光至雁門(令存霸刺心血祭祖
已斬之于市)。

吳溥(於石頭城上。建清涼寺。請悟空住持)。

前蜀(改咸康來降。勅孟知祥鎮蜀。前蜀二主。共三十五年)。

錢鏐封吳越國王(仍請署群臣百官詔許之)。

閩延翰(字子逸。審知長子。同光四年莊宗遇弑。建國稱王。稟唐正朔。立一年)。


(廿六　丙戌)　改天成。明宗嗣源立(世本夷狄無姓。父電為雁門步將生子邈佶烈。
太祖克用養為子。姓李名嗣源。初帝至鄴都。軍俄大譟曰。請令公帝河北石敬瑭康義誠勸進嗣源。乃令
安重誨移激會兵。軍勢大盛。嗣源據大梁。時從馬直都指麾。使郭從謙。不知睦王存人已死。欲奉之作亂
莊宗中流失殂于綘霄殿廡下。善友斂廡下樂器。覆莊尸焚之。及嗣源即位。拾莊宗骨。石殯之。時年已六
十矣。每夕宮中焚香告天。願早生聖人為生民主。在位八年。後為臣朱弘昭等殺之。葬徽陵)。

閩鏻(先名延鈴。審知次子。初延稟與鏻謀殺翰。稟推鏻立之。稟還建州。臨決別云。善繼先志。無煩
老兄重來。至長興二年。與鏻擊不勝。為鏻殺之。鏻好事鬼神。道士劉守元以左道惑之。建寶皇后宮居焉。
後帝為李倣殺之)改元天寶。

(丁亥)　遼主德光名耀屈之(姓劉氏。阿保機第二子。誕於大部落東牙帳。未
時黑雲覆帳。火光照耀。有聲如雷。及長雄傑有大志。精騎射平奚渤海二國。治廿一年。於所居大部落。建
天雄寺。有契丹太祖像存焉。大赦。改元天顯)。

(己丑)　荊從誨(字遵聖。興之長子。立二十一年。壽五十八)。

(庚寅)　改長興。秦王李茂貞入朝。去建國之制。

楚希聲(字若訥。殷次子。判內外諸軍事。殷卒。立之三年)。

(壬辰)　楚希範(字子矩。殷之第四子。兄弟十人。嫡子希振。最長仁賢其聲範同母而生。聲母袁
氏。色美得寵而先立。振棄官為道士。聲卒絕立。改年應順。立十五年。壽四十九)。

孟知祥(是年封為蜀王)○初令雕九經印板(馮道監造)。

栴檀瑞像自下。二十一年復在江南。

(廿七)　福州長慶惠稜禪師示寂。杭之鹽官人。
姓孫氏。幼歲稟性淳淡。年十三於蘇州通
玄寺出家登戒。歷參禪肆。唐乾符五年入
閩中。謁西院訪靈雲。尚有凝滯。乃之雪
峯。因問。從上諸聖傳受一路。請垂指示。
峯默然。師設禮而退。峯莞爾而笑。異日
雪峯謂師曰。我尋常向師僧道。南山有一
條鼈鼻蛇。汝諸人好看取。對曰。今日大

有人喪身失命。峯然之。師入方丈參。雪峯
曰。是什麼。師曰。今日天晴好普請。自此酬
問未嘗爽於玄旨。乃述頌曰。萬象之中獨
露身。唯人自肯乃方親。昔時謬向途中覓。
今日看如火裏氷。師來往雪峯二十九載。
至天祐三年。受泉州刺史王延彬請。住招
慶。後閩帥請居長樂府之西院。奏額曰長
慶。號超覺大師。上堂良久謂眾曰。還有
人相悉麼。若不相悉欺謾兄弟去。只今有
什麼事。莫要窒塞也無。復是誰家屋裏事。
不肯當荷更待何時。若是利根參學。不到
這裏來。會麼。如今有一般行脚人。耳裏總
滿也假饒收拾底還當諸人行脚事麼。廣
說具如傳燈錄。師兩處開法。徒眾一千五
百。化行閩越二十七載。後唐長興三年壬
辰五月十七日歸寂。壽七十有九。臘六十。

(癸巳)　吳越錢傳[璀-山+六](字文寶。錢鏐長子。從父征伐而有大功。為群臣請立九年)。

閩改龍啟。

閔帝存厚(明帝第六子。帝疾篤。秦王從榮作亂。孟漢瓊斬之。十一月詔徵宋王存厚。一名
從厚。入權天雄軍府事。帝殂。祕喪六日。群臣自鄴迎之。即位于柩前。甲午改元應順。帝從朱弘昭等言。徙
潞王存珂鎮河東王。不受命。命兵討之。王整眾而東。帝奔魏州至衛依刺史玉弘贄。潞王入謁。太后命王即
位。廢閔為鄂王。遣弘贄子殿直。亦往鴆帝。帝不飲。巒縊殺之。後追諡閔帝。在位五月)。

(甲午)　四月改清泰。末帝存珂(明宗養子。本鎮州平山人。姓王氏。家世
微賤。母曰魏氏。明宗為騎將。過平山掠得有子阿三。已年十餘歲。明養為己子。號存珂。長能騎射。封潞
王。即位二年。為石敬瑭外結契丹主攻之。帝舉室自焚。壽五十一。在位二年)。

○蜀孟知祥(字寶胤。姓孟氏。荊州龍岡人。祖察秉昭義節旄。父巘磁州刺史。其母王氏。
夢日月生于太原。後事唐封為蜀王。明宗崩。祥乃立國號蜀。改年明德。立一年。六月有疾。遂付于昶

監國)。

(廿八)　是年二月功德司奏。每年帝誕節諸州
府。奏薦僧尼欲立講經科禪定科持念科
文章議論科以試其能不。帝從奏(出繫年錄)。

(乙未)　許王(明宗幼子。為契丹立之。不逾月王遇害)。

蜀昶(知祥第三子。初名贊。祥卒昶立。不改號。治三十一年○雷氏曰知祥後蜀二主四一)。

(廿九)　石晉(姓石氏王金德)雷氏曰(晉高敬瑭少帝丹主二姓三主一十一年)。

(丙申)　改天福高祖敬瑭(晉陽人。父臬捩雞。本出西夷。自朱耶歸唐。從居山陰。
後隨克用征伐有功。官至洛州刺史。生帝。姓石。不知因。始明宗愛之。以女妻之。是為永寧公主。為太原節
度。唐室既亂。末帝徙敬瑭鎮天平不行。命兵討之。石與桑維翰劉知遠等。假兵契丹。光破唐兵。緣先父事
光。因乃滅唐。築檀柳林。即帝位。改長興。七年為天福元年。十月兵至。帝自焚。十一月敬瑭入洛陽。立八
年崩。壽五十一。葬新安陵)。

閩昶(鏻之長子。名繼鵬。既立奉道。乃殺李倣。改元通文。立四年。為延羲子殺之)。

(丁酉)　晉歲用金帛三十萬遺大遼。

南唐昇(字正倫。徐州人。世本微賤。父榮唐亂不知所終。有姊出家為尼。出入徐溫宅。與溫妻
李氏同姓。昇身長七尺。為人溫。厚滅吳溥而立之。年改昇元。壽五十六。據江南金陵)雷氏曰
(李唐金陵三主三九)。

(戊戌)　蜀(改年廣政)○大遼(年改會同國號大遼)。

(庚子)　閩延曦(審知少子。既立鑄大錢。以一當十。因出醉還連重遇等使壯士馬上殺之。立四年。
改元永隆。漢度民萬一千人為僧)。

(辛丑)　吳越王佐(字右。立[璀-山+六]之子。立七年。壽二十)。

(壬寅)　南漢玢(初名洪度。龔之子。耀樞龜圖皆早死。玢立二年。改元光天。後為道庠陳思潮等
殺之)。

(癸卯)　南漢晟(初名洪熙。既殺玢自立。封思潮等為功臣。改元乾和。立二十年。酒太過卒。壽三
十九)。

(甲辰)　改開運。少帝重貴(高祖猶子。祖有六子。皆亡。帝父敬儒祖之兄也。早卒。

高祖養帝為子。故得立位。後三年為契丹主耶休德光長驅過河入汴攻之。帝出降封。負義侯送至和龍府。
不知何年卒。在位三年)。

右晉二主凡十一年(而漢繼之)。

南唐璟(昇長子。立二十四年。改元保大。壽六十四)。

是年舊唐史成。劉喣撰。授司空平章事
(并載佛祖異迹)。

(三十)　江南上元縣一民暴死。三日復甦。詣唐
主具奏。入冥見先帝言。為宋齊丘所誤殺。
和州降卒千餘人。冤訴仗汝。歸語嗣君。凡
寺觀鳴鐘可延久其聲。吾受苦唯聞鐘則
暫休。或能為造一鐘尤善。吾在位日甞以
于闐國遺我玉天王像。藏於瓦棺寺佛左
膝。人無知者。汝以此為驗。唐主遂詣瓦
棺寺。佛膝得天王像。感泣造一鐘於清涼
寺。鐫其上曰。薦烈祖考高皇帝。脫幽出厄。
以玉像建塔。葬蔣山(出法范)。

殷延政(亦審知子。延曦湎淫虐政。數貽書諫之。曦怒遣杜建崇舉兵攻政。為政敗之。乃立建
州。改國號殷。改年天德。止三年)雷氏曰(延政號殷建州三年)。

(卅一　乙巳)　契丹(怒帝不上表稱臣。乃大舉兵入。少帝迎於澶州)。

(丙午)　正月遼主德光入晉不一年(獲民皆黥其面祖威李守真宋
彥筠降於契丹。張彥澤斬關而入。帝懼迎拜于門。契丹不禮。命左右執之。彥澤傳遼主書與太后慰撫
之。降晉帝為負義侯安置黃龍府即慕容氏和龍城也。契丹御汴宮受朝賀。以國舅麻剌蕭翰留守汴。以天時
向暑發大梁。自白馬渡河。盡驅百僚赴常山。至灤城得疾。至殺胡林卒。國人剖其腹實鹽。數斗載之。北晉
人謂之帝羓)。

漢(姓劉氏王水德都汴)○雷氏曰(漢祖知遠隱帝承祐二主四年)。

(卅二　丁未)　高祖知遠。後更名暠(其先沙沱部人。移居太原。帝生於晉陽。業農。
威重。後與敬瑭同侍明宗為偏將。及立石晉于太原。以帝為侍衛親軍都虞侯。少帝進封太原王。契丹臨京

師。少帝被俘。乃圖義舉。二月即位於太原。自稱漢王。擁兵入於汴。殺許王與太妃兼晉。二年春卒。在位
一年)乃晉開運四年也。

遼世宗立(諱阮番。名元欲。太祖孫。東丹王突欲之子。改元天祿。治五年)。

楚希廣(字德丕。範同母弟。既立。三年後為兄萼兵伐而縊)。

(戊申)　改乾祐○吳越倧(瓘子佐弟。立一年。為胡進思疑之。廢囚于義和院。迎
俶立遷倧東府)。

(己酉)　隱帝承佑(高祖二弟。曰崇。曰信。崇子曰贇。皆仕宦也。高祖三子曰承訓。承佑。承
勳。嫡子訓亡。諸子尚幼。以佑紹立信任倡優疎遠大臣。時年十八。時李業等狀申於廣政殿。因朝王章楊
邠史弘肇。又使人殺郭威於鄴。威乃舉兵犯宮。帝出城南趙村。為伶人郭允明刺殺之。壽二十。就乾祐年號)。

吳越王俶(佐之弟。字文德。胡進思立之。在位三十年)。

荊保融(字德長。誨第三子。立十年。壽四十一歲)。

楚希萼(廣之兄。殺廣而立。明年隱帝崩。京師大亂。萼遂臣于李璟降封楚王。以軍政事任弟希
崇。崇亦臣璟。璟使邊鎬入楚。遷馬氏于金陵)。

(卅三)　雲門文偃禪師示寂。師姑蘇嘉興人。姓
張氏。初參睦州蹤禪師。州見來便閉却門。
師三扣門。問誰。師云。某甲。州云。作什麼。
師云。己事未明。乞師指示。州才開門。師拶
入。州擒住云。速道速道。師擬議。州托開
云。秦時𨍏轢鑽。師從此悟入。州即指師
見雪峯。師至雪峯莊。遇僧上山即教之云。
汝到山頭見和上。上堂眾才集。便出握腕
立地云。這老漢項上鐵枷。何不脫却。其
僧如教致問。峯下座搊住云。速道速道。僧
無對。峯云。適來不是爾語。僧云。是某甲
語。峯云。侍者將繩棒來。僧云。某在莊上。
見一浙中上座。教來恁麼問。峯云。大眾去
莊上。迎取五百人善知識來。師上山才見

雪峯。便問。因什麼得到與麼地。師乃低頭。
從此契合。決擇久之。遍訪諸方。晚游廣中。
靈樹知聖禪師久遲師來。比至亦率眾門
迎。命居第一座。樹將終遺書囑廣主。請
師繼踵住持。師上堂。僧問。如何是一代時
教。師云。對一說。問如何是法眼。師云普。
問如何是諸佛出身處。師云。東山水上行。
問乞師指箇入路。師云。喫粥喫飯。問如何
是透法身句。師云。北斗裏藏身。問如何是
不掛唇吻一句。師云。合取狗口。問如何轉
動即得不落階級。曰南斗七北斗八。師乃
云。眼睫橫亘十方。眉毛上透乾坤。下透
黃泉。須彌山塞却爾咽喉。還有會處麼。若
會得拽取占波國與新羅國鬪額。又云。盡
乾坤一時將來著女眼睫上。爾諸人聞
恁麼道。不敢望爾出來性懆把老僧打一
摑。且緩緩子細看。是有是無。是个什麼道
理。直饒向這裏明得。若遇衲僧門下。好槌
脚折。汝若是箇人聞說道什麼處有老宿
出世。便驀面唾污我耳目。汝若不是箇脚
手。才聞人舉便當荷得。早落第二機。又曰。
直得觸目無滯。達得名身句身一切法空
山河大地是名名亦不可得。喚作三昧性
海俱備。猶是無風匝匝之波。直得忘知與
覺覺即佛性矣。喚作無事人。更須知有向
上一竅在。又曰。彈指謦咳揚眉瞬目。拈
槌竪拂或作圓相。盡是撩鉤搭索。佛法二
字未曾道著。道著即撒屎撒尿。又曰。光不
透脫有兩般病。一切處不明面前有物是

一。又透得一切法空。隱隱似有箇物相似。
亦是光不透脫。又法身亦有兩般病。得到
法身。為法執不忘己見猶存。坐在法身邊
是一。直饒透得法身去。放過即不可。子細
檢點來有什麼氣息。亦是病。又曰。直得乾
坤大地無纖毫過患。猶是轉句。不見一色
始是半提。直得如此。更須知有全提時節。
師居靈樹久之遷韶陽雲門。廣主屢請入
內問法。待以師禮。往來學徒不下千人。臨
終以表辭廣主。垂戒學徒端坐而逝。遺命
塔全身於方丈。後一十七年。至宋乾德三
年。雄武軍節度推官院紹莊夢師。以拂子
招之曰。為吾寄語秀華宮使特進李托。奏
請開塔。吾久蔽塔中。宜令暫出。李得其語
即以奏聞。尋有旨。令韶州刺史同詣雲門
開塔。果見師真容如生。髭髮皆長。李復
上其事。廣主迎真身赴闕。留內庭供養。逾
月送歸封塔。諡大慈匡真宏明禪師。有
法嗣澄遠焉。

(庚戌)　十一月(郭威兵至上為諸兵所殺)右漢二主四年(郭威篡之)。

(卅四)　周(姓郭氏王水德三主都汴)雷氏曰(周祖郭威世宗恭帝三主九年)。

(辛亥)　太祖威更名廣(刑州唐山人。父簡事晉。為順州刺史。帝少孤貧。落魄無拘。年
十八有權勇。嘗殺人路徒因李繼韜惜其勇而縱之。後漢祖命為樞密使。隱帝聽李業讚。遣供奉孟業齎密詔
殺帝。帝乃舉兵。隱出宿七里寨眾潰。隱回至玄化門。劉銖在門上。問隱。左右兵馬何在。因射左右。隱回轡
西北至趙村。為伶人郭允明刺殺之。帝迎劉旻子贇立之。未至兵士馮道等擁帝而立。太后廢贇為湘陰公。
以威監國受漢太后誥即位。出漢宮器碎於庭。詔曰。自今紛華之物毋得入宮
帝嘗屢戒晉王曰。我死當衣以紙衣。殮以瓦棺。至甲寅正月卒。在位三年)改元廣順○

遼穆宗璟番名兀律(太宗長子。是年九月世宗兀欲為燕王述軌等弑於新州
火神泛。遂即位。改元應曆。至戊辰即宋太祖。開寶元年九月為庖人弑于黑山下。治十八年)。

東漢旻(姓劉氏。漢祖母弟。初名崇為太原守。乾德四年。立三年)。

世尊示滅一千九百年矣。

(卅五　壬子)　汝州寶應南院顒禪師示寂。師系河北
人嗣興化獎禪師。上堂示眾曰。赤肉團上
壁立千仞。時有僧問。赤肉團上壁立千仞。
豈不是和上語。師曰是。其僧乃掀倒禪床。
南院曰。這瞎驢便棒。又云。諸方只具[吭-几+(坐-工+十)]啄
同時眼。不具[吭-几+(坐-工+十)]啄同時用。有僧便問。如何
是[吭-几+(坐-工+十)]啄同時用。云作家不[吭-几+(坐-工+十)]啄。同時失。僧
云。此猶未是某甲問處。云汝問處作麼生。
僧云。失。師乃打。僧不肯後於雲門會下聞
二僧舉前因緣。一僧云。當時南院。棒折
那。僧聞此語忽然大悟。方見南院答話處。
僧却回汝州省覲。值師遷化乃訪風穴。穴
認得便問。上座是當時問南院[吭-几+(坐-工+十)]啄同時
話底麼。僧云是。穴云。會也未。僧云。會也。
穴云。爾當時作麼生會。僧云。某甲當時
如燈影中行相似。穴云。女會也。

(卅六　癸丑)　旃檀瑞像此下一百七十七年在汴京(九經
印板方成印行之)。

(甲寅)　世宗榮字茂先(太祖猶子。本姓柴氏。亦唐山人。太祖妻兄守禮之子。後從
姑養太祖家。遂命為子。官至澶州節度使。祖崩祕喪迎帝立於柩前。威震夷夏。廢諸寺宇。年三十而崩。葬
慶陵。治六年)改顯德○(趙匡胤為宿衛將)。

東漢承鈞(旻之次子。去年旻崩。遂立。拜五臺山僧繼顒為鴻臚卿。在位三年。不改號)。

(卅七)　二月詔廢天下無勅額寺院。凡三萬三
百三十六所。存者二千七百所。廢銅像為

錢。時鎮州銅大悲像感應異常。州之士民
願以錢貸。制不許。及毀其背群力皆墮腕
而死。遂停其半○制出家者必俟父母命。
郡國歲造僧帳。凡死亡還俗者。以時關落
之。僧帳自此始(通監)。

(丙辰)　詔(築大梁城行欽天曆)○詔華山隱士陳摶入見。問
以飛昇黃白之術。摶答曰。天子富有四海。
不應問遣還山。

(丁巳)　東漢年改天會。

(卅八　戊午)　顯德五年七月十七。清涼文益禪師示
疾。江南國主親降候問。越旬有五日沐浴
辭眾。端坐而逝。停龕三七顏貌如生。公卿
李建勳而下。素服奉全身建塔。諡曰大法
眼禪師。餘杭人。姓魯氏。初究教乘傍探儒
典。游方遇羅漢琛禪師頓明大事。久之卓
菴而居。次歷江外至臨川。州牧請住崇壽。
開堂示眾曰。諸人既盡在這裏。山僧不可
無言與大眾舉一古人方便。珍重。便下座。
時有僧出禮拜。師曰。好問著。僧擬伸問。
師曰。長老未開堂不答話。有僧自長慶來。
師舉先長慶偈問曰。作麼生是萬象之中
獨露身。僧舉一指。師曰。恁麼會又爭辯。
曰如和尚尊意如何。師曰。喚什麼作萬象。
曰古人不撥萬象。師曰。萬象之中獨露身。
說什麼撥不撥。僧豁然大悟。述偈投誠。自
是諸方會下有知解者龕然而至。始則
行行如也。師微以激發。皆漸而服膺。海
參之眾常不下千計。上堂大眾立久。師乃
謂曰。只如便散去。還有佛法也無。試說

看。若無又來這裏作麼。若有大市裏人聚
處亦有。何須到這裏。諸人各曾看還源觀
百門義海華嚴論涅槃經諸多冊子。阿那
箇教中有這箇時節。若有試舉看。莫是恁
麼經裏有恁麼語是此時節麼。有甚交涉。
所以微言滯於心首。皆為緣慮之場。實際
居於目前。翻為名相之境。又作麼生得翻
去。若也翻去又作麼生得正去還會麼。莫
只恁麼念冊子。有什麼用處。未幾道行聞
於江表。金陵國主重師之道迎居報恩。號
淨惠禪師。次遷清涼朝夕開法。諸方叢林
咸仰風化。致異域有慕其法者涉遠而至。
嗣子德韶國師。文遂江南國導師。惠炬高
麗國師。傳化焉。師調機順物斥滯磨昏。凡
舉古德三昧。或呈解請益。皆應病與藥。隨
根悟入者不可勝紀。尋以韶國師等化旺
東南。遂剏法眼宗旨。

杭州永明寺道潛禪師。河中府人也。姓武
氏。初謁臨川淨惠禪師。一見異之。便容入
室一日淨惠問。子於參請外明什麼經。師
曰。華嚴經。惠曰。總別同異成壞是何門攝
屬。師曰。文在十地品中。據理則世出世間
一切法皆具六相。惠曰。空還具六相也無。
師懵然無對。惠曰。子却問吾。師乃問。空
還具六相也無。淨惠曰。空。師於是開悟踊
躍禮謝。曰子作麼生會。師曰。空。淨惠然
之。異日因四眾士女入院。淨惠問師曰。律
中道。隔壁聞釵釧聲。即名破戒。見覩金銀
合雜朱紫駢闐。是破戒不是破戒。師曰。好

箇入路。惠曰。子向後有五百毳徒而為王
侯所重在。師尋禮謝辭。駐錫於衢州古寺。
閱大藏經而已。忠懿王命入府受菩薩戒。
署慈化定惠禪師。建大伽藍。號惠日永明。
請居之。師曰。欲請塔下羅漢銅像過新寺
供養。王曰。善。予昨夢十六尊者乞隨師入
寺。何昭應之若是。仍於師號加應真二字。
師坐永明大道場。常五百眾。師上堂曰。佛
法顯然。因什麼却不會去。諸上座欲問佛
法。但問取張三李四。欲會世法則參取古
佛叢林。無事久立。僧問。至道無難借言
顯道。如何是顯道之言。師曰。切忌揀擇。
問如何是惠日祥光。師曰。此去報慈不遠。
曰恁麼則親蒙照燭也。師曰。且喜沒交涉。

(戊午)　春帝欲濟江南唐璟(大懼遣兵部陳覺非奉表割江北十四州地用周正
翔而降)。

荊保勗(字省躬誨之第十子。在位四年。壽五十九矣)。

(己未)　趙太祖光胤(連年征討有功。授歸德節度使。殿前都點檢)。

六月世宗北伐。病背癰縻潰而崩於道。

恭帝崇訓。世宗第四子。七歲即位。命宋
太祖趙光胤討河東。軍情忽變有飛語云。
不如扶點檢為天子。遂立宋祖。降封帝為
鄭王。立不一年。

右周三主凡十一年。
佛祖歷代通載卷第十七


