











No. 289-A
 楞伽楞嚴合轍小引

夫談性宗者多落理圈繢談相宗者多落事圈繢不
知相即是性性外無相如波即是水水外無波真空
妙有理事無礙此不二法門也楞伽有以相宗目之
者而達摩西來持此為傳佛心印葢以三界唯心萬
法唯識但能了識藏即如來藏則知自心所現虗妄
之相本無自性本自無生即得自覺聖智境界此直
指一心不落階級為大乘頓教也若夫楞嚴為如來
密因修證了義真可以總攝諸經其所指六根六塵
七大十二處十八界豈不涉相而經云諸法所生唯
心所現辟如空華畢竟無體了知幻妄即自歸真捨
此生滅心更無涅槃妙心耳故曰根塵同源縛脫無
二一切事究竟堅固即一切理究竟堅固非謂破相
而後為真也通乎此者豈惟二經合轍即一大藏教
同出一軌矣一雨禪師冥契真詮洞徹心鏡登壇說
法非止一會在在能發明心性令人開正知見絕非
時師餖飣摭拾以應期場者比頃卓錫天界緇白皈
依上首西竺請其所著楞伽楞嚴二經合轍出以示
人余諦觀之直截通暢性相圓融一掃葛藤真義海
之指南闇室之明燭也西竺募諸同志刻而廣其傳
屬不佞為之序且樂助之。


天啟元年孟冬朔浮渡居士吳用先和南譔
No. 289-B
 楞嚴合轍自序

予少孤生於貧里雖托身蕭寺雅尚佛法而意無所
屬時山中有老宿然公者能醫能詩且能究教乘喜
與之談談則往往拈提楞嚴要旨以起予予亦能默
領其旨爾時乃屬意楞嚴且私淑天如會解即祁寒
溽暑不廢檢討或稍見一斑則沾沾自喜以為此經
奧旨盡乎是當終身遵守無餘慕遂潛伏太湖之西
山歲丙戌適無錫華藏啟楞嚴講期時主法者為先
大師雪浪首座為山中老宿源公公與然公為同參
友亦知教知詩與予亦有交寄一劄云金陵雪浪寔
當代大法師識見卓遠而譚鋒澎湃如江傾河潟真
末世津梁人天眼目今駐錫華藏大闡楞嚴公僻處
一隅目瞪雲漢何不出山一赴講席預沾法味予熟
思曰楞嚴深意十師盡發其玄奧而天如復撮其要
義為會解若眾寶聚即講師口如懸河不過恃聰明
知見塗抹世人豈外此而能別竪新義乎卒不去公
復致書云如來妙旨廣大深淵豈一知一見一文一

義所能盡譬如大海蚊蝱飲之亦飽鼴鼠飲之亦飽
修羅飲之亦飽此各隨其量耳安見一口吸盡海水
者乎公且來當不負公勿貢高為也余遂欣然買舟
直趨法會于時先業師手拈麈尾左顧右指罄欬欠
伸無非顯示第一義諦盡掃文字支離之習一時聽
眾有咋指者有忭舞者有讚歎者僉曰希有哉是大
宗師而復為大教主者哉余亦怳然失而恬然得也
廼合掌謝首座曰不虗公勸駕不孤我一來自是日
侍座側以聽遇聱牙屈曲處必咨請師師曰如來教
法源委不二而流派千差然楞嚴一經統萬法為兒
孫攝羣經為眷屬文雖十卷實大藏之都序也有志
教法者不可不先讀又不可不熟讀熟則心目口齒
間隱隱隆隆自有入路不必借人頦頰拾人涕唾若
果先明經義回視諸家註疏涇渭立見否則為註疏
奪心而經義反晦矣予始得看經法自是以後唯獨
坐靜處案上唯置楞嚴即胸中眼角口吻邊亦唯置
楞嚴且讀且思遇不愜心處即書而粘之壁時時參
究務求必達故亦時時會心積數年而楞嚴一貫之
旨字字皆契佛心毫無齟齬反觀向時伎倆真管天
蠡海覆取諸家註疏讀之則是非得失了然胷中略
無疑滯於是將平生零星所得於師友邊者及平生
自得者錄成私記藏之笥篋以備遺忘無何偶於友
人案頭得見楞嚴正脉展卷讀之其指瑕擿疵處則
與向所私記者大半相合其不合者十之三四然較

前諸師註疏雖分鑣並轡而駸駸時軼乎其前矣余
歡喜自慶曰安所有如是法師我輩僻處一隅曾不
耳其名今何幸而獲無上希有之寶豈所謂不求而
自至者耶即欲謀諸檀越登棗梨以廣其傳不知板
傳於嘉湖久矣第鑑師婆心太切欲使人人盡解故
經義無論易難皆詳釋之唯詳故語亦繁繁則不便
於初學皆望洋而退余故復將平日私記而與諸佛
性相若合一轍者裒成一帙以付欹劂寔欲誘引同
志好繁好簡者並入圓通法門耳若夫經之大旨巳
先揭於定判故不重敘聊敘得法源委如此。

天啟龍飛辛酉二楞庵釋通潤書

大佛頂如來密因修證了義諸菩薩
萬行首楞嚴經合轍卷第一
明　二楞菴釋　通潤　述

初釋題目　次釋譯人譯語筆授之名

【大佛頂三字若據他經即是佛身三十二相中無
見頂相也在青螺紺髮中周圍紅色如春山吐日
而頂不可見初降生時應持以九地菩薩為乳母
欲窮其頂上歷河沙佛土終不能見此即三密中
之一密也此經始於無見頂相放光說呪而如來
首標有三摩提名大佛頂若據經顯義是指菩提
涅槃元清淨體如來藏心言也由此心體含吐十
虗彌綸萬有五目不能覩其形四辯莫能談其狀
唯我大覺覩明星時開佛知見直覰其頂故名此
法為大覺最尊最勝之頂法也如來密因修證了
義者即是顯此法所以為大佛頂也言如來者即
大覺之別號不變名如隨緣為來小乘如而不來
凡夫來而不如唯我大覺亦如亦來故名如來言
密因者獨知獨見之謂密出生聖果之謂因謂大
覺依此頂法為因而興萬行也言修證者鍊磨治
習之謂修忘心默契之謂證謂大覺依此頂法而
斷惑證真也言了義者無不究盡之謂了不落言

思之謂義謂大覺為此第一義諦大事因緣出現
於世今巳究盡無餘故曰了義也良以眾生業識
茫茫全無知覺恒處長夜流轉生死無有了期小
乘坐守化城躭寂滅樂自止中途不能前進亦未
能了即使菩薩至等覺位前程有路未至圓極尚
未畢功終是不了唯是大覺障盡惑空因窮果滿
能事巳畢更無餘事一義皆了更無餘義故知法
性山高惟如來直造其頂無復可上方始得了成
無上覺下文云如是重重單複十二方盡玅覺成
無上道故曰如來密因修證了義也諸菩薩萬行
首楞嚴者謂始從乾慧以至等覺亦皆以此頂法
為因而修六度分斷無明分證真理上歷菩薩聖
位故能步步踏佛階梯事事得成堅固所謂析栴
檀而片片皆香碎拱璧而塵塵是玉然雖未了巳
得分真故曰諸菩薩萬行首楞嚴也是知元清淨
體如來藏心唯佛與佛乃能究盡名究竟覺唯諸
菩薩分斷分證名隨分覺故下文云過去諸如來
斯門巳成就現在諸菩薩今各入圓明除諸佛菩
薩其餘出世小果治世聖賢雖亦各有悟入依稀
髣髴窺見一斑類皆坐在相似覺中以不能空五
蘊銷六根盡五住超二死未超心量未至圓極故
也唯諸佛菩薩窮高極深透性徹相證無上法是
無等等故經中標曰大佛頂首楞嚴王厥旨深哉
經者常也作終古之常規為佛燈之後𦦨故若依

下文心可軌持故稱曰經如是則三科七大悉皆
是經以心徧攝一切法故若依法華玄義則偏用
一塵如佛在時金口宣揚聽者得道是以聲為經
若佛去世紙墨流傳是以色為經若謂修我法者
證乃自知是以法為經此方用三塵而巳餘三根
鈍鼻齅紙墨則無所知身觸經卷亦不能覺舌噉
紙墨亦不能解若他土則全用六塵如淨名云於
食等者於法亦等此即偏用舌根所對為經或有
國土以天衣觸身而得道此偏用觸為經或見佛
光明而得道此偏用色為經眾香國中以香為佛
事此偏用香為經或寂滅無言觀心得道此偏用
意為經他方六根利六塵皆得為經此土三根鈍
唯以三塵為經也。】

「天竺沙門般剌密諦譯。」

【天竺西域國之總名此翻月邦以大國形於小國
眾國如星此邦如月故沙門此云勤息勤行善法
止息惡行故般剌密諦此云極量譯師名也譯者
翻梵字而成華字。

此經係龍勝菩薩於龍宮默誦而出五天世主最
所寶惜秘而不傳昔天台智者大師聞西域有是
經夙夜西望拜求願見而未及見般刺密諦欲傳
震旦屢竊而來皆被獲回後以微妙細㲲書之乃
破臂藏於皮中航海而達廣州會宰相房融知南
銓在廣請就制止寺譯出而筆受之經成謄寫入

奏適中宗初嗣國家多事未遑頒行有神秀禪師
入內道場見所奏本傳寫歸荊州度門寺時慧振
法師常慕此經訪度門寺而得之經始傳天寶十
年西京興福寺惟慤法師復於故相房融家得其
筆受之本始作疏解而廣傳之。】

「烏萇國沙門彌伽釋迦譯語。」

【烏萇此云苑古大國之苑囿國以此得名在北天
竺彌伽釋迦此云能降伏譯語即度語謂裁度兩
方正理翻梵語而成華言也。】

「菩薩戒弟子前正議大夫同中書門下平章事房融
筆受。」

【菩薩戒者宰官而受菩薩戒者也弟子者以三寶
為大師也前者舊也謂現謫廣州知南銓事故指
以下官名乃其舊職也正議者史稱正諫言官也
大夫者謂大扶世教正風化舉直措枉樹立人才
之稱同者兼也中書門下二俱內省即左右相府
也然中書多掌王言門下多出政事融乃權兼二
省故並書之平章事者書曰平章百姓謂平均萬
物章明庶政是其職事也房融即房琯之父父子
俱相而融略出琯傳筆受者謂譯語之後或拙醜
則秉筆而潤色之房相在譯場中亦兼此職故與
二師互顯其功也。

凡經大旨無論豐約科為三分一序分二正宗分
三流通分初先明序分有通有別。】


「如是我聞一時佛在室羅筏城祗桓精舍與大比丘
眾千二百五十人俱皆是無漏大阿羅漢。」

【先明通序諸經通用故亦名證信序證法有所授
令人生信故昔世尊將涅槃時阿難以三問問佛
一問佛涅槃後我等云何依止二問佛滅度後誰
當作師三問一切經首作何等語佛言我涅槃後
當依四念處從今日後波羅提木叉是汝之師一
切經首當安如是我聞等及世尊滅度後阿難陞
座說法三疑競起一疑佛再生二疑他方佛來三
疑阿難轉身成佛阿難舉如是我聞等三疑頓息
故經首皆以此冠之如是者指法之辭我者結集
之人自稱謂如是之法是我親從佛聞非巳臆說
一時者以說法時西天東土紀曆不同故總云一
佛者覺也謂自覺覺他覺行圓滿故室羅筏或名
舍衛此翻豐德以國豐四德謂財寶五欲多聞解
脫也祗具云祗陀此云戰勝匿王太子名生時父
王與外國戰勝因立美號桓即林也須達布金買
園而太子施林即祗樹給孤獨園精舍亦名精藍
即給孤所建寂靜處也比丘含三義謂乞士破惡
怖魔千二百五十人者初度陳如等五人次度三
迦葉兄弟兼徒一千次度舍利弗目犍連各兼徒
一百次度耶舍長者五十人經舉大數故減五人
此眾並先事外道勤苦累劫一無所證纔遇如來
即得聖果故感佛恩常隨佛化為常隨眾也漏謂

滲漏此漏有三謂欲漏有漏無明漏今無此三種
滲漏故曰無漏阿羅漢含三義謂不生殺賊應供
大者揀非定性是回心向佛乘者此上即六種成
就謂信聞時主處眾也。】

「佛子住持善超諸有能於國土成就威儀從佛轉輪
妙堪遺囑嚴淨毗尼弘範三界應身無量度脫眾生
拔濟未來越諸塵累。」

【此嘆德也先嘆自利德住者安住如來宮殿故經
云如來宮殿無有邊自然覺者處其中持者掌握
如來法印故經云持此呪心能於十方摩頂授記
自果未成亦於十方蒙佛授記住此殿握此印能
行法王令紹法王位故名佛子善超諸有者謂欲
有色有無色有總指三界受生處以三界人天不
亡因果故曰諸有小乘以出三界為超不名為善
今則即三界而出三界非若昔日畏三界如牢獄
故曰善超也能於下嘆利他德調而熟之曰成即
而順之曰就有威可畏有儀可法如三千威儀八
萬細行自能成就亦成就人所謂不起滅盡定而
現諸威儀非若昔日躭寂滅而不肯成就眾生也
從佛轉輪者謂助佛揚化轉大法輪非若昔日但
念空無相無作不欣說法也妙堪遺囑者謂如來
以家業付之之謂遺以後事託之之謂囑今既荷
擔家業又能發願持經故曰妙堪非若昔日不堪
受是法不生一念好樂也嚴淨毗尼弘範三界者

毗尼此云調伏調練身心制伏過非即三聚戒也
嚴以身言淨以心言十目所視十手所指敢不嚴
乎毫釐繫念三途業因敢不淨乎今巳具足清白
梵行言為世法行為世則非若昔日戒有漏缺目
為名字羅漢不能為法於三界也應身無量度脫
眾生者度謂除其苦脫謂解其縛正言隨類度生
隨方解縛非若昔日膠柱鼓瑟無方便也拔濟未
來越諸塵累者謂墮見刺者拔之溺欲泥者濟之
汙根為塵牽心為累今皆令彼超越不落陷穽此
見悲心極於未來非若昔日唯為一身如獐獨跳
也。】

「其名曰大智舍利弗摩訶目犍連摩訶拘絺羅富樓
那彌多羅尼子須菩提優波尼沙陀等而為上首。」

【此列名也名者實之賓故有實必有名舍利此云
鶖弗即子也其母名舍利以其眼黑白分明動轉
流利如之故連母為名目犍連此云采菽氏名拘
律陀此云無節樹摩訶拘絺羅此云大膝舍利弗
之舅即長爪梵志富樓那此云滿父名彌多羅尼
此云慈母名今連父母名故云滿慈子須菩提云
空生生時庫藏皆空占者云解空之相既善且吉
亦名善現善吉優波尼沙陀此云塵性空於六塵
中悟色性故上首者上過也即君子不欲多上人
之上首即首出庶物之首言諸羅漢各有過人之
能出人頭地如舍利弗智慧第一目犍連神通第

一拘絺羅博學第一滿慈子說法第一須菩提解
空第一等。】

「復有無量辟支無學并其初心同來佛所屬諸比丘
休夏自恣十方菩薩咨決心疑欽奉慈嚴將求密義
即時如來敷坐宴安為諸會中宣示深奧法筵清眾
得未曾有迦陵仙音徧十方界恒沙菩薩來聚道場
文殊師利而為上首。」

【此敘雲集眾也辟支此云獨覺亦云緣覺出無佛
世觀物變易自覺無生者名獨覺出於佛世觀十
二因緣流轉還滅而悟無生者名緣覺其根比聲
聞稍利以能侵斷習氣故無學即真窮惑盡者初
心即研真斷惑者同來佛所者即不謀而至不約
而親也屬諸下出其來意屬者適當也休夏自恣
者比丘當初夏時即結制禁足安居不令乞食名
休夏亦名坐蠟自恣者是期滿解制之日即七月
十四十五十六三日也九旬禁足無由覲佛故於
解制之日自知有過恣其自陳自不知過恣任僧
舉所以考九旬之德業也十方者謂不止一方菩
薩此云覺有情咨問也決通也謂心有疑滯故請
問而求決通也欽敬也奉承也慈以攝言嚴以折
言謂如來具折攝二門故敬承也將求密義者言
所以欽承者不獨求決通疑滯且欲更求密修密
證之了義也即時下順機說法也敷坐宴安者展
坐具而宴然安居也宣示深奧者為說幽深秘奧

之法也法筵猶法席清眾即清淨眾得未曾有者
聞所未聞也迦陵此云好音鳥佛音似之故以為
比徧十方界者昔目連窮佛音聲盡其神力歷河
沙界至一佛國報身甚大飯鉢邊圍可當大路目
連振錫而遊其上彼諸弟子問其佛曰安所有虫
而人其貌者彼佛曰是娑婆世界釋迦高足弟子
未可以小而易之因問目連何為至此連以窮佛
音聲對彼佛語連云佛音無盡非汝可窮連乃反
故知如來音聲徧十方界恒沙菩薩來聚道場者
由心洞十方聞聲而集也文殊此云妙德表根本
智為擇法眼故居上首。】

「時波斯匿王為其父王諱日營齋請佛宮掖自迎如
來廣設珍羞無上妙味兼復親延諸大菩薩城中復
有長者居士同時飯僧佇佛來應佛勅文殊分領菩
薩及阿羅漢應諸齋主。」

【此匿王請供也波斯匿此云勝軍是舍衛國王諱
日即忌日人子於親亡之日言之酸楚故隱諱而
不敢言故以死日為忌日也營齋者修冥福以資
先王也宮掖者王之內庭及左右掖設齋內庭者
敬之至也自迎者敬法王之德忘人王之勢也珍
羞者羞進也言所進之饍皆世間貴重之物非凡
品也延亦迎也既自迎佛復自迎僧敬師以及弟
子也福德俱隆名長者清淨自居名居士同時飯
僧者上行下效也竚竢立也佛勅分應者慰眾心

也王命曰勅故法王之命亦曰勅問世尊分身無
量不自應而令文殊分領應供者何義答示同世
法無相奪倫也若言分身無量即菩薩羅漢各各
皆能奚必世尊耶。】

「唯有阿難先受別請遠遊未還不遑僧次既無上座
及阿闍黎途中獨歸其日無供即時阿難執持應器
於所遊城次第循乞心中初求最後檀越以為齋主
無問淨穢剎利尊姓及栴陀羅方行等慈不擇微賤
發意圓成一切眾生無量功德。」

【此發起序也發起此經由緒故亦名別序各有發
起因緣故此經以誤墮婬室為發起故先敘誤墮
之由阿難此云慶喜斛飯王之子佛成道日生淨
飯既聞太子成道斛飯復奏王宮生男舉國欣慶
因名慶喜佛堂弟也先受別請者謂自恣日前先
受別方之請也不遑猶無暇詩云不遑將父是也
應供常規輪次而出今阿難既受別請尚未還歸
無暇列於眾僧之次也上更無人曰上座阿闍黎
此云軌範師能紏正弟子者律制僧遠出二師翊
從所以嚴行止防誤失也今無二師故獨歸不列
僧次故無供即時下敘平等行慈應器鉢也應巳
食量為大小故次第循乞者謂挨門而乞無揀擇
也最後檀越謂曾未飯僧行施者初求二字便是
阿難走作處經云願求諸佛慧亦不著願求求佛
慧尚不令貪著況無供而求未飯僧之檀越乎且

纔有求心便有分別既有分別便有淨穢有貴賤
安能一目平等視之哉剎利王家栴陀羅屠家也
方行等慈者既曰初求又曰方行見得阿難本無
是心因無供而卒起是心也發意猶言作意調而
應偶而會者方能入鄽垂手平等行慈今言作意
見得勉強非不思不勉之比。】

「阿難巳知如來世尊訶須菩提及大迦葉為阿羅漢
心不均平欽仰如來開闡無遮度諸疑謗經彼城隍
徐步郭門嚴整威儀肅恭齋法。」

【此敘發意行乞是隨順佛語不由中出也須菩提
捨貧從富大迦葉捨富從貧一謂富者易施一謂
貧者植因如來訶其心不均平以有去不去故不
均分貧分富故不平今阿難欽仰如來昔日之語
故發是意一以闡平等無遮無礙之慈一以度眾
人生疑生謗之口言疑謗者若專向貧家則富者
疑之曰是必詭名乞食者非佛弟子也若專向富
家則貧者謗之曰是必竊慕聲勢者非佛弟子也
阿難發意欲度疑謗故於高門懸薄次第循乞也
經猶歷也城外無水之地曰隍郭門城門也經彼
四句描寫乞食時規行矩步之態正見心未融化
處如此行履可入淨而不可入穢可入佛而不可
入魔可比丘而不可菩薩今比丘而卒行菩薩事
何異見彈而求鴞炙然不至於折鼎足而覆公餗
者如來神呪之力也此段發起因緣但看金剛經

爾時世尊著衣持鉢入舍衛城乞食等語自然中
節毫無勉強則聖賢心跡判然斷非蠟等可進矣。】

「爾時阿難因乞食次經歷婬室遭大幻術摩登伽女
以娑毗迦羅先梵天呪攝入婬席婬躬撫摩將毀戒
體。」

【此敘誤墮婬室也因乞食次猶言因次第乞食也
幻術者變無為有化有為無以虗幻之術惑人心
目者也摩登伽此云本性妓女也娑毗迦羅即金
頭外道所傳呪術名先梵天者謂是古昔梵天所
授神其說以動人也攝入婬席者由阿難具佛二
十相好色美如銀登伽起愛遂以呪力攝之而入
婬席也婬躬撫摩將毀戒體者謂以婬身逼近欲
毀阿難淨戒之體也由尊者求心未歇作意未忘
心未曾平見何曾等乃欲平等行慈竟遭魔手故
知非得事事無礙者斷不能入泥入水平等行慈
矣真淨云事事無礙如意自在手把猪頭口誦淨
戒趂出婬房未還酒債十字街頭解開布袋如此
行履方堪垂手接人行平等慈入淨入穢都無障
礙問此經直顯楞嚴大定何故以多聞誤墮為發
起答大都性識聰敏者樂博聞廣見聞見既多則
心不專而志不一無由得此大定故假多聞之人
為發起然必誤墮婬室者以欲漏未除縱有多聞
皆滋愛本若欲漏一除則多聞皆成智寶故下經
云欲漏不先除畜聞成過誤先德亦云聞中生解

意下丹青目前雖美久蘊成病故以多聞誤墮為
發起也問若是則如來所說三藏十二部類皆無
用何故經中復說聞一句一偈者皆得作佛其不
解者為無聞比丘答若聞法而肯進修即一句一
偈皆得菩提若多聞而不修即三藏十二部瀾翻
熟讀只滋愛染故大經云如人善方藥自疾不能
救於法不修行多聞亦如是問若是則修正定者
不必讀經看教唯是隳肢體黜聰明守愚抱拙以
為事可乎曰若不通經教則理性不明禪觀不解
尚不知徑路何由得入若唯以堆堆死坐如枯樁
為事古人訶之為魂不散死人落空亡外道又謂
之默照邪禪惡乎可故知理觀未明必先討尋經
教經教既明巳知入路方堪進修若經教巳明禪
觀巳解入路巳知而嘵嘵唯以口舌爭雄不肯潛
修密證為不可耳尊者正為以多聞為實證者作
標牓不為蠢然無知者作標牓也。】

「如來知彼婬術所加齋畢旋歸王及大臣長者居士
俱來隨佛願聞法要於時世尊頂放百寶無畏光明
光中出生千葉寶蓮有佛化身結跏趺坐宣說神呪
勅文殊師利將呪往護惡呪銷滅提獎阿難及摩登
伽歸來佛所。」

【此如來哀救也如來常儀齋畢說法今既速歸必
有所為故王臣大眾隨來也頂放百寶無畏光明
者示此光明是最勝法無善不具故曰百寶無惡

不摧故曰無畏光中出生千葉寶蓮者示此智光
為萬行之本也有佛化身結跏趺坐者示此智光
為諸佛之母也佛不自說呪令化佛說者示此呪
心是不動智必是不動佛說也佛勅文殊將呪往
護惡呪銷滅者魔呪元屬婬根佛既說呪復勅大
智慧人持呪而往則全呪是人全人是呪以此呪
力加之婬根如湯銷氷如明破暗故令摩登婬火
頓歇阿難戒體如初提獎歸來者謂提撕獎勸令
歸見佛也序分竟。

此下正宗分大科為二一是菩提涅槃根本二
是生死流轉根本○初科復分為四一見道分
二修道分三證道分四結經分且初見道分。】

「阿難見佛頂禮悲泣恨無始來一向多聞未全道力
殷勤啟請十方如來得成菩提妙奢摩他三摩禪那
最初方便於時復有恒沙菩薩及諸十方大阿羅漢
辟支佛等俱願樂聞退坐默然承受聖旨。」

【此因誤墮而請大定也古人得一指頭禪一生用
之不盡阿難歷劫憶持如來秘密妙嚴不能免離
摩登伽難故知博學多聞若不真修實證盡落鬼
家活計及對境風一吹便倒皆由平日學力有餘
道力不足故因誤墮而陡然發憤正如蘇季敝裘
還鄉不得不刺股揣摩以圖卿相也恨是憤憤悱
悱意道人不可無此恨恨是獲法身之前茅阿難
悟後改願由此一恨向後悲淚痛責皆從此恨流

出一向多聞未全道力者一向者正指等與釋迦
空王佛所同時發心言也從外入者為多聞從內
出者為道力古德云從語言文字入者其力淺從
自巳胸中流出者其力大是也殷勤下欣佛果而
請因心也菩提果覺也奢摩他等因心也若準常
途奢摩他云止三摩云等至禪那云靜慮若準圓
覺寂靜銷幻寂滅為義若準本經妙湛總持不動
為義也言妙湛者謂此心體妙覺湛然本來清淨
故總持者謂此心體三科七大無不周徧故不動
者謂此心體在聖而聖在凡而凡不落聖凡故或
奢摩他是不變義三摩是隨緣義禪那是不變隨
緣隨緣不變義或奢摩他是空如來藏三摩是不
空如來藏禪那是空不空如來藏也意謂此一心
三觀我巳熟聞但不曾悟不曾修不曾證不得其
用故為魔力攝持無由自脫始信多聞無益於巳
然我雖蒙如來授記作佛若不修因終難得果十
方如來悉由此三得成正覺不知如來最初何由
而得開悟何由而得證入也問此經既請三觀何
處是答奢摩他何處是答三摩提何處是答禪那
答若在見道分是先與剖析其義令彼解悟故從
破妄心破業識以至破因緣自然和合不和合直
顯玅覺性是本有究竟堅固不壞之體是答奢摩
他義復明陰入處界一一皆是妙覺性中流出悉
無自性以顯一切事究竟堅固不壞以答三摩提

義復明七大相本是妄性本是真雖循業發現周
徧法界而清淨本然不曾動著以明即事即理是
答禪那義故阿難從此開悟而讚佛法身即是玅
湛總持不動尊也故自四卷初復興二問辨明三
科七大之疑而以三如來藏作結以顯一心圓通
具含三義故稱為妙若起信一心具含體相用三
故稱為大耳意謂即此一如來藏心離萬法而獨
露曰奢摩他即萬法而無跡曰三摩提在即離而
非即離曰禪那名雖有三總一如來圓通藏心也
若在修道分二十五聖於三科七大各證圓通而
獨選耳根一門深入者是以耳根為入三如來藏
之門也若證道分即以三如來藏為因地心中中
流入以至妙覺此又以三如來藏為果地覺也故
知見道見此修道修此證道證此更無他法問三
觀巳知大槩若最初方便下文當何所指答若在
見道分當以破心顯見為最初方便修道分的以
耳根入門為最初方便證道分以不生不滅因心
為最初方便也若據阿難一問則一經大旨見修
證道盡可包羅故下文見道一分是答妙奢摩他
三摩禪那修道一分是答耳根為最初方便證道
一分是答十方如來得成菩提意謂欲得菩提果
覺必先入妙奢摩他三摩禪那如來藏心為因地
欲入如來藏心必從耳根反聞為修行方便也。】

「佛告阿難汝我同氣情均天倫當初發心於我法中

見何勝相頓捨世間深重恩愛。」

【此最初審知見也阿難既請三觀為成佛之因世
尊即當答云如何是奢摩他如何是三摩如何是
禪那不如是答而反詰其最初發心者何居葢妙
之一字是如來自證法門向人輕吐不得且阿難
正當初發憤時又不可即施峻厲法藥故先逆探
其病源緩緩道出如我同氣情均天倫者所以慰
其心也意謂他人請問亦必盡情吐露況汝與我
同條共本有所請問而不盡情向汝道者哉藹然
兄弟之情溢乎言表但汝問我成道最初方便我
却問汝出家最初發心葢車無三寸轄則不可行
戶無三尺關則不可閉病不知其源則難施法藥
故因其請而反詰之也意謂世間至恩至愛莫如
父母而汝最初發心在我法中有何所見頓將深
恩重愛一時割捨投我出家先德云末後牢關不
離最初一句故阿難如是問世尊亦如是審之。】

「阿難白佛我見如來三十二相勝妙殊絕形體映徹
猶如琉璃常自思惟此相非是欲愛所生何以故欲
氣麤濁腥臊交遘膿血雜亂不能發生勝淨妙明紫
金光聚是以渴仰從佛剃落。」

【此初陳眾生知見也我見如來三十二相見即見
分相即相分三十二者始於無見頂相終於足下
安平勝妙殊絕者是認三十二相為奇特也超萬
類而首出曰勝處五濁而不染曰妙混眾形而獨

異曰殊在諸聖而特尊曰絕形體映徹猶如琉璃
者長短大小曰形百骸四肢曰體內外洞明曰映
徹故以琉璃為喻阿難被世尊一問將底蘊盡情
吐出却被三十二相一時換却眼睛豈知能見所
見皆屬依他盡是虗妄耶常自思惟下復從見相
處分淨分染生愛生憎是虗妄中重添虗妄此則
從依他而生徧計也故曰此相不是欲愛所生以
欲氣麤濁不能發生琉璃映徹之勝淨紫金光聚
之妙明故見如來三十二相生渴仰心作奇特想
作希有想於是頓捨恩愛從佛剃落此則厭麤濁
而欣淨明皆是識心分別計度豈知染相不忘故
為魔轉淨相不忘又為佛轉雖佛魔有異淨穢差
殊無非知見立知總是合塵背覺此中所說見相
是三細中之轉現思惟是六麤為一經之發脉故
下文先破六麤次破三細次顯如來藏心次第紬
繹方見深旨。】

「佛言善哉阿難汝等當知一切眾生從無始來生死
相續皆由不知常住真心性淨明體用諸妄想此想
不真故有輪轉。」

【此雙標真妄為一經之綱宗也善哉者縱辭言汝
見三十二相便能割愛出家豈非世間決裂大丈
夫事何善如之第此一念厭染愛淨正是眾生知
見此從發潤二種無明流出生死相續皆由於此
故即奪云汝等云云一切眾生總指三界未超分

段生死者言不知即不覺也常住真心性淨明體
即佛知見也在紛擾而不變異曰常在生滅而無
去來曰住在幻妄而不爛壞曰真在萬法而不動
搖曰性在汙濁而不染曰淨在欲氣而不昏曰明
言汝有此心體勝淨妙明本周法界而不知反認
如來勝淨妙明形體映徹之相以為奇特而生渴
仰是即舍爾靈龜觀我朵頤非妄想而何由汝日
日所用者皆用此妄想此想不是汝之常住真心
是汝生死根本由汝錯用此心認賊為子故有生
死流轉耳臨濟云你一念心清淨光是你屋裏法
身佛一念無差別光是你屋裏報身佛一念無差
別光是你屋裏化身佛此三種佛是你即今聽法
者是尊者不自反觀向外馳求可謂業識茫茫無
本可據矣。】

「汝今欲研無上菩提真發明性應當直心詶我所問
十方如來同一道故出離生死皆以直心心言直故
如是乃至終始地位中間永無諸委曲相。」

【此恐尊者言有隱諱故勉其直心答問也言汝既
欲研究無上菩提真欲發明自性應當直心吐露
於我有疑直問有問直答不得半吞半吐藏頭露
尾若爾便成委曲相矣先德云擬心思量早是曲
了不擬心一一天真一一明妙淨名云直心是道
場由直故能出生死由直故能證菩提十方諸佛
皆以直心直言為造道之始心言既直內外一如

則生死可以直超妙莊嚴海可以直入故臺山婆
子凡見人問路便云驀直去若有一毫委曲便落
眾生知見即遭枝岐下文云狂心自歇歇即菩提
此直路也不成菩提乃至別成聲聞緣覺及外道
天魔者皆曲路也今尊者分淨分穢便是一心有
兩條路早成迂曲故勉之也。】

「阿難我今問汝當汝發心緣於如來三十二相將何
所見誰為愛樂阿難白佛言世尊如是愛樂用我心
目由目觀是如來勝相心生愛樂故我發心願捨生
死。」

【此細審眾生知見也尊者索頭巳在世尊手裏故
捻定見相發心重翻問端要令自巳搜尋妄本言
汝當初見三十二相時將恁麼物去見生渴仰時
又是誰去愛樂尊者若向此處識得誰何二字一
生參學事畢爭奈不分緇素信口答云由目觀見
心生愛樂目即眼根心即意識眼見心知便是眾
生知見豈知藏識名心心之精光是見下文重重
開示不過翻眾生知見為佛知見耳。】

「佛告阿難如汝所說真所愛樂因於心目若不識知
心目所在則不能得降伏塵勞譬如國王為賊所侵
發兵討除是兵要當知賊所在使汝流轉心目為咎
我今問汝唯心與目今何所在。」

【此細審眾生知見所生處也由阿難認定見者是
眼愛者是心不知生死顛倒正坐於此故世尊就

上一拶鞠其所起之處言汝既認愛樂三十二相
者是心見三十二相者是眼巳著賊了譬如國被
賊侵發兵討除要先知賊所依之處然後塞其去
路絕其資粮搗其巢穴斬其首級則邊境肅清烽
煙自息今汝輪轉生死不由外物元是自巳家親
作祟自劫家寶若欲以三觀神兵除之必先知其
處所故詰之曰唯汝能見之目與能知之心今在
何所心目所在是第二番審辭由尊者病根深厚
故世尊將其病源一一審究明白方始對病發藥
耳。】

「阿難白佛言世尊一切世間十種異生同將識心居
在身內縱觀如來青蓮華眼亦在佛面我今觀此浮
根四塵秖在我面如是識心實居身內。」

【此是尊者初呈槍法執心在內也十種異生者十
二類生中除空散無想以無身心二相故識心指
意識言青蓮華眼者以如來目淨修廣如青蓮故
浮根四塵即色香味觸所成麤浮眼根以對勝義
名浮塵根意謂自凡至聖莫不眼在外而心在內
我寧不知眼在外而心實居身內乎尊者雖是伶
牙俐齒旁若無人殊不知腦門巳是著地即今三
尺童子試問其心即以手指點胷而曰在內者此
由父母胎中受形之始吸取赤白二滴為身便有
此執不待教而自能謂之俱生無明亦謂之堅固
妄想故牢執此身為心之舍宅若瓶鵝井蛙終不

能出更不知身反在於心中若大海之一漚此即
眾生一大迷也故尊者亦同此計若使尊者向心
目所在一問處識得地頭便與世尊把手共行優
游覺海安得復有下文種種妄執耶。】

「佛告阿難汝今現坐如來講堂觀祗陀林今何所在
世尊此大重閣清淨講堂在給孤園今祗陀林實在
堂外阿難汝今堂中先何所見世尊我在堂中先見
如來次觀大眾如是外望萬矚林園阿難汝矚林園
因何有見世尊此大講堂戶牖開豁故我在堂得遠
瞻見。」

【尊者執心在內以為必然如壯士鼓氣上冲牛斗
世尊是一切智人洞見肺腑不與分文折句展疏
牒科就將目前淺近易了之事以反詰之令他親
口答出無處躲閃然後用法窟法爪生擒活捉故
先審定內外境故曰汝今等尊者答出堂在林中
林在堂外故曰此大等次復審定先後見尊者答
出先見內而後見外三復審其見外之因尊者答
出因戶牖開豁而得見外世尊三問尊者亦連下
三轉語一一皆落世尊綣繢向下即用其語以破
之所謂執子之矛刺子之盾也。】

「爾時世尊在大眾中舒金色臂摩阿難頂告示阿難
及諸大眾有三摩提名大佛頂首楞嚴王具足萬行
十方如來一門超出妙莊嚴路汝今諦聽阿難頂禮
伏受慈旨。」


【此先示三觀之體為開佛知見之根本也阿難始
問妙奢摩他三摩禪那最初方便世尊反詰其最
初發心驗其知見是真是妄而阿難果用識心取
著有相可見之如來却迷自巳無相可見之真佛
如來復詰其緣三十二相時將誰見而將誰愛樂
尊者答以目見而心樂如來復徵心目所起之處
尊者確然執定此心在色身之內至此則阿難賊
身巳露賊物現存無隱諱處今欲進而破之故先
示之曰有三摩提云云意謂此大佛頂周徧含容
無法不具無行不圓然不可以智知不可以見見
為菩薩父為諸佛母即我三十二相皆是此中所
現影像云何反認此在色身之內耶今汝欲研無
上菩提開佛知見要先識此無見頂相則不奢摩
而自成奢摩不三摩而自成三摩不禪那而自成
禪那謂之真如三昧亦名一行三昧菩薩得此三
昧則萬行具足念念可以證真常頭頭可以到究
竟又謂之首楞嚴王十方如來依此一門超出妙
莊嚴果海不遭枝岐更無委曲又何患畜聞之過
誤道力之不全耶故古德云道源不遠性海非遙
但向巳求莫從他覓覓即不得得亦不真然則欲
研無上菩提此是下手第一著也若欲成就此著
須從一門為最初方便以此一門是入妙莊嚴之
大路所謂一路涅槃門也下文七番破處皆是揭
露此義惜尊者以思惟心測度如來頂法自隔蕭

墻終不得見耳問此中不標奢摩禪那而獨標三
摩提者何故答此三摩提即下文所指大陀羅門
諸三摩提妙修行路也奢摩由此而悟禪那由此
而證故曰如幻三摩提彈指超無學以除此一門
別無修行之路故世尊注意於三摩提而二十五
聖皆從此入即古觀音如來亦曰從聞思修入三
摩地以如來藏中是大總持如來藏故也○定林
曰摩頂者撫以示愛禮足者伏以示敬上愛下故
摩頂下敬上故禮足也。】

「佛告阿難如汝所言身在講堂戶牖開豁遠矚林園
亦有眾生在此堂中不見如來見堂外者阿難答言
世尊在堂不見如來能見林泉無有是處阿難汝亦
如是汝之心靈一切明了若汝現前所明了心實在
身內爾時先合了知內身頗有眾生先見身中後觀
外物縱不能見心肝脾胃爪生髮長筋轉脉搖誠合
明了如何不知必不內知云何知外是故應知汝言
覺了能知之心住在身內無有是處。」

【此破妄心不在內也如汝下先牒前言亦有下次
覆審所見阿難下三自墮術中向下世尊不別開
爐竈即借其現成挺杖以擊之意謂在堂不見如
來決不能見林泉今汝所計却是在堂不見如來
而能外見林泉者矣故曰汝亦如是若汝靈知之
心在六根門頭明明不昧了了常知若此現前明
了之心實在身內爾時先合內見腑臟後觀外物

方始法喻相合可有眾生先見腑臟而後方觀外
物者乎縱不能見其中深亦當見其膚淺如何深
淺都不知耶若汝心靈內既不見心肝脾胃中不
見爪生髮長筋轉脉搖而在外又能見林泉者此
與在堂不見如來不見大眾而能外見林泉者何
異此何故而然耶故曰必不內知云何知外云何
二字是反詰而為生下之端也阿難槍法至此却
被世尊一總擔折倒了也是故下結破不在內處。】

「阿難稽首而白佛言我聞如來如是法音悟知我心
實居身外所以者何譬如燈光然於室中是燈必能
先照室內從其室門後及庭際一切眾生不見身中
獨見身外亦如燈光居在室外不能照室是義必明
將無所惑同佛了義得無妄耶。」

【此第二執心在外也此因世尊尋常為執心外有
法者說三界唯心有情無情同一法性尊者性識
聰敏一聞必不內知云何知外二語撥動舊習便
捨內取外故曰我聞等所以下引喻曲成見外而
不見內故曰譬如燈光從室門出後及庭際故能
見外亦如燈光在外不能照室故不見內也是義
決然明白定無疑惑即同如來了義之談必無謬
妄故曰同佛了義得無妄耶。】

「佛告阿難是諸比丘適來從我室羅筏城循乞摶食
歸祗陀林我巳宿齋汝觀比丘一人食時諸人飽不
阿難答言不也世尊何以故是諸比丘雖阿羅漢軀

命不同云何一人能令眾飽。」

【世尊是大手宗匠左來左轉右來右轉這邊那邊
無可不可在內在外皆可掃除亦將一喻相詶所
謂投桃報李得馬還牛也故曰是諸等摶食者有
形段而可摶取者也宿止也一人食時諸人飽否
者審其彼食而能此飽乎否也不也者謂彼羅漢
子縛雖盡果縛猶存不能合眾人為一體安能一
人食而令眾飽觀此答辭則尊者所計又脫節矣。】

「佛告阿難若汝覺了知見之心實在身外身心相外
自不相干則心所知身不能覺覺在身際心不能知
我今示汝兜羅綿手汝眼見時心分別不阿難答言
如是世尊佛告阿難若相知者云何在外是故應知
汝言覺了能知之心住在身外無有是處。」

【此正破心不在外也若身心相外則彼此了不相
干是則心所知者身不能覺身所覺者心不能知
方合軀命不同彼不飽此我今下驗其身心果相
外否也兜羅此云細香綿色如霜佛手如之如是
者言眼見而心即生分別是相知而不相外也佛
告下一撥便轉不勞餘力是故下結破不在外處
阿難點箇紙燈與世尊相見却被世尊一吹頓滅
矣。】

「阿難白佛言世尊如佛所言不見內故不居身內身
心相知不相離故不在身外我今思惟知在一處佛
言處今何在阿難言此了知心既不知內而能見外

如我思忖潛伏根裏猶如有人取琉璃椀合其兩眼
雖有物合而不留礙彼根隨見隨即分別然我覺了
能知之心不見內者為在根故分明矚外無障礙者
潛根內故。」

【此第三計潛根也此計亦是世尊談法相時四緣
生識根為增上以有此種子故一聞眼見心生分
別之語即躍然引起轉計潛根故曰彼根隨見隨
即分別也潛藏也根即勝義根以能發識比知是
根不知此心自本自根生一切法妄計根能生心
而心潛伏根裏猶如下引喻以成巳執琉璃喻眼
眼復喻心琉璃合眼而不礙眼見如眼根合心而
不礙心見也然我下曲成不見內而見外者皆由
潛根故也。】

「佛告阿難如汝所言潛根內者猶如琉璃彼人當以
琉璃籠眼當見山河見琉璃不如是世尊是人當以
琉璃籠眼實見琉璃佛告阿難汝心若同琉璃合者
當見山河何不見眼若見眼者眼即同境不得成隨
若不能見云何說言此了知心潛伏根內如琉璃合
是故應知汝言覺了能知之心潛伏根裏如琉璃合
無有是處。」

【此正破心不潛根也世尊將錯就錯審問琉璃來
歷故曰如汝等爭奈尊者來歷不明答云如是又
踏空也世尊明察秋毫搜人短處乃云喻中眼見
山河亦見琉璃法中既是心見山河亦應見眼云

何不見若使心能見眼眼即反為心家所緣之境
不是能生之根則汝所計彼根隨見隨即分別則
不得成是犯自語相違過若使心不見眼又犯法
喻不齊過如是則二俱不成云何汝計潛伏根內
如琉璃合是故下結破不在根處阿難捧出琉璃
椀子與世尊鬬富又被世尊碎成虀粉矣。】

「阿難白佛言世尊我今又作如是思惟是眾生身腑
臟在中竅穴居外有臟則暗有竅則明今我對佛開
眼見明名為見外閉眼見暗名為見內是義云何。」

【此第四雙計內外也此亦世尊談法性時所說眼
能見明亦能見暗故尊者一聞眼即同境不得成
隨即持兩可之說雙計根能見明見暗為見內見
外吳興云初計在內佛以不見腑臟為破次計在
外復招身心相離之難又計潛根且乖琉璃籠眼
之喻良以有藏則暗則見暗時即名見內不必要
見心肝脾胃有竅則明故見明時即名見外不必
責其身心相外內外若成又非獨潛根裏如此則
可免前三者之過然不知此義當與不當故曰是
義云何所謂中心疑者其辭枝。】

「佛告阿難汝當閉眼見暗之時此暗境界為與眼對
為不對眼若與眼對暗在眼前云何成內若成內者
居暗室中無日月燈此暗室中皆汝焦腑若不對者
云何成見。」

【此破見暗名見內也汝當下雙開二關以審定若

與下正破謂此暗相若與眼對則此暗相在汝眼
前云何成得閉眼見暗名為見內設許暗相雖在
眼前亦可成在內者則凡住暗室中無光明處此
諸暗室則應盡是汝之三焦六腑無是理也若此
暗相不與眼對則應此眼不與暗合云何眼前又
見黑暗如是則眼與暗相對與不對皆不成內矣。】

「若離外見內對所成合眼見暗名為身中開眼見明
何不見面若不見面內對不成見面若成此了知心
及與眼根乃至虗空何成在內若在虗空自非汝體
即應如來今見汝面亦是汝身汝眼巳知身合非覺
必汝執言身眼兩覺應有二知即汝一身應成兩佛
是故應知汝言見暗名見內者無有是處。」

【此縱奪例破見暗不成見內也言縱許此暗相不
在外而在內亦許合眼見暗之時名為反觀身中
是則開眼見明之時亦應反觀巳面若開眼時既
不能返觀巳面則合眼時亦不能返觀身中故曰
若不見面內對不成若謂開眼見明之時亦能見
面則汝心眼皆在虗空亦不得成反觀身中名內
對矣若心眼既在虗空則應虗空即是汝體汝身
反不屬汝若謂心眼在空雖見巳面還是巳身則
應如來今見汝面豈如來身亦即汝之身乎且汝
心眼既在虗空巳有知覺則汝此身應無知覺必
汝執言身自有覺空中之眼亦自有知則汝一身
應有兩知一在虗空一在巳身既有二知則汝一

身應成兩佛有是理乎如是展轉推窮則兩可之
說瓦解氷銷是故下結破不在內外處雙計內外
尤見阿難巧思所謂巧累於理儁傷其道世尊破
處如庖丁解牛隨手運轉不犯鋒鋩所以云萬般
支準費工夫一切順隨成善巧○先德云欲識佛
去處只這語音是是則能知之心住在身內未甞
不是如云天地同根萬物一體三科七大咸是真
如則計身外未甞不是如云汝觀此會聖眾用目
循歷其目周視但如鏡中無別分折汝識於中次
第標指則計潛根未甞不是若曰見暗見明性非
遷改則雙計內外亦未甞不是但阿難執跡生情
故問處句句成病世尊隨方解縛故答處句句成
藥古德云會得則死句皆成活句會不得活句皆
成死句神奇化為臭腐臭腐復化為神奇實無定
法此上四計皆因世尊云何知外一語鈎動阿難
故尊者捨一執一所謂承言者喪滯句者迷向後
三計知見巳窮復牽引世尊所說性相深義引蔓
抽條妄生計度唐突世尊不知是則總是非則總
非也。】

「阿難言我常聞佛開示四眾由心生故種種法生由
法生故種種心生我今思惟即思惟體實我心性隨
所合處心則隨有亦非內外中間三處。」

【此第五計心在隨所合處也阿難見世尊展轉逐
破故先引世尊所說者為證據欲以杜如來之口

豈知如來渾身是劍觸之即死毫不容情哉心法
相生正謂心境皆從業識變起同時妄有如兩束
蘆互相依倚離心無境離境無心非謂心能生境
境能生心也尊者謬為心法相生以為必是故計
隨合隨生我今下正出巳意言我思惟世尊所說
心法相生即此能思惟者實我心性此心隨與那
一法合即隨那一法生不是定在內外等處此是
尊者以巳之心度人之心又將醍醐化成毒藥矣。】

「佛告阿難汝今說言由法生故種種心生隨所合處
心隨有者是心無體則無所合若無有體而能合者
則十九界因七塵合是義不然若有體者如汝以手
自挃其體汝所知心為復內出為從外入若復內出
還見身中若從外來先合見面。」

【此正破心不隨合也世尊如耆婆攬草無非是藥
手到病除故約有體無體破之合者如葢合函必
彼此有體然後可合今汝思惟之心元是浮想實
無自體既無自體則無合處若謂無體而能合者
則應十九界與七塵亦應有合今無是義故曰不
然若有體者定有來處若有來處必有出入若有
出入必有內外既有內外復蹈前非豈能隨合而
隨生乎。】

「阿難言見是其眼心知非眼為見非義佛言若眼能
見汝在室中門能見不則諸巳死尚有眼存應皆見
物若見物者云何名死。」


【愚法聲聞不分根識故一聞見內見面之語反生
疑難意謂心可名知眼可名見今以心為見恐不
合義所謂胡人飲乳翻怪良醫世尊任短任長隨
高隨下口頭三昧拈來便是連舉二喻答之初以
阿難喻心以門喻眼喻中門雖通見必室中有人
而後有見若室中無人而門豈能見乎法中眼雖
通見須眼處有心而後有見若無有心而眼豈能
見乎此正顯能見在心則諸下次明徒眼不見。】

「阿難又汝覺了能知之心若必有體為復一體為有
多體今在汝身為復徧體為不徧體若一體者則汝
以手挃一支時四支應覺若咸覺者挃應無在若挃
有所則汝一體自不能成若多體者則成多人何體
為汝若徧體者同前所挃若不徧者當汝觸頭亦觸
其足頭有所覺足應無知今汝不然是故應知隨所
合處心則隨有無有是處。」

【意謂法有定相心無定體正如水上葫蘆按著便
轉日中寶石色無定形安有定體哉若有定體為
是一體多體徧體不徧體若一體者則應拔一毛
而群毛皆動觸一支而渾身咸覺若渾身咸覺應
無挃處若有挃處決非一體挃猶觸也若多體者
則成多人以一人只有一體故多體亦成多人不
知多人之中何體為汝若徧體者同前觸一支而
四支咸覺若不徧者當汝觸頭而併觸其足若頭
知而足不知可名不徧今觸頭頭知觸足足知又

非不徧故曰不然故知心體非一非多非徧不徧
則知心無定體既無定體則不隨有定之法合可
知是故下結破不在隨所合處阿難將箇東瓜印
子賣弄聰明又被世尊撇向大洋海底了也。】

「阿難白佛言世尊我亦聞佛與文殊等諸法王子談
實相時世尊亦言心不在內亦不在外如我思惟內
無所見外不相知內無知故在內不成身心相知在
外非義今相知故復內無見當在中間。」

【此第六復據聖教以執中間也世尊所言不在內
外正言心無定在非謂心在中間也而尊者復執
為中不知纔喚作中即有定在故下審其在身在
境也。】

「佛言汝言中間中必不迷非無所在今汝推中中何
為在為復在處為當在身若在身者在邊非中在中
同內若在處者為有所表為無所表無表同無表則
無定何以故如人以表表為中時東看則西南觀成
北表體既混心應雜亂。」

【先審定中間在身在境而後兩破其中俱無定在
也若在下謂在身有中邊二義在邊則不得為中
在中則同前在內應當見內若在下謂在處有表
不表二義標物以顯中曰表謂無表則無中表則
中無定在今表體尚無有定則心寧有一定之中
而不雜亂乎。】

「阿難言我所說中非此二種如世尊言眼色為緣生

於眼識眼有分別色塵無知識生其中則為心在。」

【尊者一聞身境兩破其中如火到頭上急忙便撲
故曰我所說中非此二種旋復嫁禍於人故曰如
世尊言也眼色為緣生於眼識者謂根境合而生
識以眼為增上緣色為所緣緣故眼有分別色塵
無知者是尊者錯解佛意重添註脚殊不知眼能
照境識能分別而眼實無分別故下文云其目周
視但如鏡中無別分析汝識於中次第標指此其
證也世尊之意以眼色二種為生識之緣非謂眼
色即能生識以識自有能生種子故且根境二法
皆是色種豈有色種而生心現行哉故曰根之種
現但能導識之種現謂根為生識之緣則可若謂
生識則不可尊者不知根境識三各有種子遂執
根境皆能生識故曰識生其中。】

「佛言汝心若在根塵之中此之心體為復兼二為不
兼二若兼二者物體雜亂物非體知成敵兩立云何
為中兼二不成非知不知即無體性中何為相是故
應知當在中間無有是處。」

【世尊約兼二不兼二以破之言兼二者如父母合
而共生子也不兼二者如不因父母而自生子也
若兼二者下破有二義若約世尊將錯就錯順阿
難之計而破則物當指塵體當指根故曰若使兼
二而合生則應根塵雜亂一處不應成敵兩立今
塵之為物不同根體之有知抑且成敵兩立不能

兩兼誰曰兼二而識生其中乎若約如來自巳正
義破物字通指根塵體字當指心體故曰若使兼
二合生則應物體雜亂以根塵是物識心是體若
兼根塵而共生是色法生心法故曰雜亂以根境
無知不同心體有知故且根境屬相分心體屬見
分見相二分是對待法成敵兩立尚無中位云何
而言識生其中耶若使不兼根塵而自生既無根
塵即無心體以無能生即無所生故然則中何所
定而曰識生其中耶是故下結破不在中處阿難
將箇不著邊際破沙盆呈似世尊又擊碎矣尊者
執內執外執中間正如常山之蛇擊首則尾應擊
尾則首應擊中間則兩頭應豈知所謂夜深不向
蘆華宿逈斷中間與兩頭者哉。】

「阿難白佛言世尊我昔見佛與大目連須菩提富樓
那舍利弗四大弟子共轉法輪常言覺知分別心性
既不在內亦不在外不在中間俱無所在一切無著
名之為心則我無著名為心不。」

【此第七計無著也世尊在般若會中談無著真宗
不在內外中間正言心無處所無處住心不應復
有所著故大品云若住一切法不住般若不住一
切法方住般若釋云若住法則不見般若若住般
若則不見法以法有相般若無相故亦非離有相
法別立無相般若以相即無相全是般若故經云
若學般若應學一切法何以故夫般若者是無住

義起心即是住著若不住著一切法即是般若故
曰心處無在無在之處唯是一心一心之體本來
寂滅唯有入者只在心知等尊者錯解佛意乃云
我今將心不去著在一切法上如此可得名為心
否殊不知將心不著早是著也故先德云喚作如
如早是變也智不到處切忌道著道著即頭角生。】

「佛告阿難汝言覺知分別心性俱無在者世間虗空
水陸飛行諸所物象名為一切汝不著者為在為無
無則同於龜毛兔角云何不著有不著者不可名無
無相則無非無則相相有則在云何無著是故應知
一切無著名覺知心無有是處。」

【世尊向開口不得處就與一拶云汝之不著一切
者是汝之心本有處所而今不著一切法耶抑亦
本無處所而自然不著一切法耶若汝心本無處
所而自然不著此心則同龜毛兔角之本無云何
更添不著乎若汝心有處所而不去著一切法者
則是汝心巳有著處安得名為無著哉故牒破云
若汝果無心相是真無心決無有著若非真無心
則定有心相既有心相定有所在決定有著云何
而說一切無著如是則不唯有相不可名無著即
無相亦不可名無著以纔說無相即墮有相故也
故先德云無生終不住萬象徒流布若作無生解
還被無生錮若了妄念無生即是真心不動昔有
學人問忠國師云不作意時得寂然否答若見寂

然即是作意所以意根難出動靜皆落法塵不唯
作無著任緣之解墮於邪思即起冥合寂然之心
亦存見地故知盡是意見為禪說病為法如蒸砂
作飯緣木求魚費力勞功枉經塵劫心若不起萬
法無生纔有起心即成住著是故下結破不在一
切無著處阿難將箇沒著落處死猫頭呈似世尊
又被世尊擲向他方世界了也○法身無在而無
乎不在始阿難計心在內在外潛根雙計隨合中
間是以心為有在也故世尊皆以無在破之及至
第七又計心為無在故世尊以相有則在破之雖
是一期破執實顯無在無不在之旨先德所謂有
佛處不得住無佛處急走過是也大佛頂首楞嚴
王於此具見即使後文離一切相即一切法離即
離非是即非即處雖是極力形容三如來藏亦不
能加於七處之外智者於七處剖明一經大義思
過半矣○七番問答只是破識心本無處所出入
無時莫知其鄉者心也俛仰天地再撫四海者心
也世尊見阿難迷心滯相頭頭粘著乃詰之曰唯
心與目今何所在此在字從三十二相之相字發
起故未以相有則在一語作結○又云七番破處
只是破自生他生共生無因生如在內一計是自
生在外一計是他生潛根一計是心隨根生亦是
自生隨所合處是心隨境生亦是他生雙計內外
亦是計自生中間一計是根境共生無著一計是

無因生又隨所合處是執一切相生無著一計是
執離一切相生潛根是執相宗增上緣中間是執
相宗增上所緣緣無著是執性宗無相甚深義據
此七問足見尊者𡎺著滿肚皮佛法然世尊七番
逐破不過就其執處與他解粘去縛耳先德云佛
法裏迷却多少人世法裏悟却多少人故知法無
定相迷悟在人易曰神而明之存乎其人○七番
問處節節有頓挫如云如是識心實居身內一實
字見其意氣揚揚旁若無人如虎生三日有食牛
之氣至第二番引燈光喻云同佛了義得無妄耶
雖是強項觀得耶二字亦少屈矣至第三番則云
如我思惟潛伏根裏如我者謂以巳意度之理或
如此其志又稍降矣第四番則云是義云何言不
知是與不是未敢斷以為必然也至第五番即思
惟體實我心性由執聖言量為證自謂必無差謬
故復開強口又曰實也至第六番當在中間言據
我所見或當如此當字覺郎當巳甚至第七番則
我無著名為心否否者疑而未定之辭則委靡不
振矣所謂壯心初起春江怒濤銳志一銷秋霜敗
葉此經無論意趣深奧即譯人之筆潤色之手若
郢人之運斤庖丁之游刃並入神化淵乎妙哉。】

「爾時阿難在大眾中即從座起偏袒右肩右膝著地
合掌恭敬而白佛言我是如來最小之弟蒙佛慈愛
雖今出家猶恃嬌憐所以多聞未得無漏不能折伏

娑毗羅呪為彼所轉溺於婬舍當由不知真際所詣
惟願世尊大慈哀愍開示我等奢摩他路令諸闡提
隳彌戾車作是語巳五體投地及諸大眾傾渴翹佇
欽聞示誨。」

【阿難被世尊七縱七擒至此弓折箭盡納欵輸誠
責躬請教也最小之弟是照應天倫同氣語慈愛
者謂如來慈心愛物非情愛也猶恃嬌憐者所謂
家富小兒嬌也良因蒙愛恃憐不肯進修反認多
聞以為實證不知真心實際是我所當造詣之處
所以不得無漏者由此為魔所轉者亦由此此領
前皆由不知常住真心用諸妄想故有輪轉等語
故自悔自咎蒙愛恃憐雖是尊者真情亦是為末
世藉父兄之名位而不肯進修者勸也唯願下正
陳請教言我等愚迷一向悠悠忽忽恃愛不修毫
無實證此固大慈所當憐愍者然我等雖欲詣此
真際無路不達故願指出詣真際之路以奢摩他
是詣真際之大路故闡提云信不具彌戾車云惡
見謂不信自巳有此大佛頂首楞嚴王而妄認三
十二相為奇特妙好向外馳求者皆闡提惡見也
今得此路詣此際方能生信壞此惡見矣傾心渴
仰翹首佇立以敬聞教誨者見其重人重法非泛
泛之比也。】

「爾時世尊從其面門放種種光其光晃耀如百千日
普佛世界六種震動如是十方微塵國土一時開現

佛之威神令諸世界合成一界其世界中所有一切
諸大菩薩皆住本國合掌承聽。」

【此放光默示也將欲顯示本明不離當處故先在
六根門頭默示其體以發其信臨濟云有一無位
真人在汝六根門頭放光動地諸人未證據者看
看是也其光晃耀如百千日者所謂應眼時如千
日萬象不能逃影質是也普佛世界六種震動者
將欲破六識以顯六根故先動地以覺之也微塵
國土一時開現者妄塵不隔如彼芥瓶炳然齊現
也十方世界合成一界者智境現圓通為一佛國
土也菩薩聽眾皆住本國者心量本周心聞本洞
也由眾生有此本光昧而不知分為根塵識三於
器世間不能超越若能內瑩發光根塵識心應時
銷落見聞通鄰合開成就故以此瑞先示之果能
了茲光瑞則菩提涅槃元清淨體不動步而得矣
六震者即動起踊震吼擊也。】

「佛告阿難一切眾生從無始來種種顛倒業種自然
如惡叉聚諸修行人不能得成無上菩提乃至別成
聲聞緣覺及成外道諸天魔王及魔眷屬皆由不知
二種根本錯亂修習猶如煑砂欲成嘉饌縱經塵劫
終不能得云何二種阿難一者無始生死根本則汝
今者與諸眾生用攀緣心為自性者二者無始菩提
涅槃元清淨體則汝今者識精元明能生諸緣緣所
遺者由諸眾生遺此本明雖終日行而不自覺枉入

諸趣。」

【此下將前性淨明體用諸妄想復開二種根本為
一經之綱宗也種種顛倒業種自然如惡叉聚者
顛頂也如顛毛種種之顛謂以頂向下而足向上
故曰顛倒心知眼見是顛倒根本下文若干顛倒
皆是此中發去言業種者謂迷此覺心忽起無明
由此無明轉成業識造種種業熏成種子名為業
種種必有果子子相生則輪轉生死無有斷絕故
惑業苦三生必同條如惡叉果惡叉毒樹名生子
必三同一蒂故唯識云由諸業習氣二取習氣俱
餘異熟既盡復生餘異熟下文別業同業循業發
業業本皆從業種流出此為後文廣明七趣之張
本聲聞緣覺背大心而證小果者外道者外正道
而趣邪道者諸天者修十善而欣樂果者魔羅此
云殺者躭欲境而亂正修者此等皆由不識真妄
二途認砂為米盲修瞎鍊成致如此此為後文詳
辨魔境之張本由尊者云開示我等奢摩他路故
就尊者覿體指出兩條路來言無始生死根本者
即根本無明也此由最初迷一法界不覺心起而
有其念故曰無始如睛勞華現睡熟夢生本無緣
起之由非有定生之處皆是妄念非他外緣從此
而成細微業識次起轉相轉作能見後起現相現
外境界由此三種細識復生智相相續執取計名
四種麤識於是執內執外攀此緣彼念念不停無

暫止息起惑造業輪轉生死此生死本即汝現今
用此東攀西緣以為自性者即是別成聲聞緣覺
天魔外道七趣之根本也無始菩提涅槃元清淨
體者菩提涅槃果覺也元清淨體因心也此清淨
體即汝現前第八微細精想名為識精本來具足
元明一真法界無生無動不為生死所染不為涅
槃所淨不為無明所迷不為菩提所覺者是也然
此元明元清淨體雖不與妄染相應由不守自性
隨緣而生種種妄想東攀西緣一切眾生但認此
種種攀緣妄想以為心性而反將元明清淨之體
棄而不顧即此棄而不顧者是菩提涅槃之根本
也意謂欲證菩提涅槃果覺必得不生不滅元清
淨體為因心而此因心必從識精中求也故佛地
論云清淨法界者一切如來真實自體無始時來
自性清淨具足種種過十方界極微塵數性相功
德無生無滅猶如虗空徧一切法平等共有於一
切法不一不異非有非無離一切相一切分別一
切名言皆不可得唯是清淨聖智所證二空無我
所顯真如為其自性諸聖分證諸佛圓證此清淨
法界即真如妙心為諸佛果海之源作群生實證
之地由諸眾生遺此本明終日圓覺而未甞圓覺
故諸趣本不當入而入曰枉入也用攀緣心遺此
本明一用一遺即顛倒之實也。】

「阿難汝今欲知奢摩他路願出生死今復問汝即時

如來舉金色臂屈五輪指語阿難言汝今見不阿難
言見佛言汝何所見阿難言我見如來舉臂屈指為
光明拳耀我心目佛言汝將誰見阿難言我與大眾
同將眼見。」

【此舉拳驗見也言汝問我奢摩他路欲出生死詣
真際故我為汝指出兩條大路一一分明不知現
今從何路去故舉拳勘其見處曰汝今見否所謂
掇出中原無價寶不同趙璧與燕金阿難不解向
未舉拳時薦取具實而答曰見世尊就上一拶云
汝何所見爛泥中有刺阿難當面蹉過却云我見
如來屈指為光明拳耀我心目也只是認得拳頭
世尊赤心片片更與一錐云汝將誰見阿難眼鈍
頭迷重重蹉過依舊道箇我與大眾同將眼見所
謂昔年行處半步不移故溫陵云金拳舉處直下
要識本明塵相未除依舊認賊為子。】

「佛告阿難汝今答我如來屈指為光明拳耀汝心目
汝目可見以何為心當我拳耀阿難言如來現今徵
心所在而我以心推窮尋逐即能推者我將為心佛
言咄阿難此非汝心。」

【此重徵出妄心而破之也世尊見尊者語不相投
遂拈轉話頭別行一路云汝今答我如來屈指為
光明拳耀汝心目縱許汝目可見汝將何物為心
以當我拳之光耀所謂口裏雌黃舌端利劒爭奈
尊者依舊刻畫無鹽唐突西子復認能推以為心

性故曰如來現今等所謂好箇阿師又恁麼去也
不知此心如鐘裏之形無體而全因外境似水中
之月不實而虗現空輪認此為真迷之甚矣世尊
見阿難頭頭不薦奮師子踞地之威振聲一喝云
咄此非汝心易所謂擊蒙利用刑人用脫桎梏也
當爾時若是黃檗德山臨濟巖頭也須耳聾三日
故宗鏡云阿難執此妄心世尊所以訶斥二祖求
此妄心了不可得初祖於是傳衣前七番破處是
搗賊之巢穴此番訶斥是斬賊之首級也。】

「阿難矍然避座合掌起立白佛此非我心當名何等
佛告阿難此是前塵虗妄相想惑汝真性由汝無始
至於今生認賊為子失汝元常故受輪轉。」

【此被喝生驚也矍然恐懼貌阿難被世尊一喝果
然措手不及搆副不上直得瓦解氷銷七華八裂
所謂夜光投人鮮不按劒却又孤負此一喝也故
曰此非我心當名何等世尊見阿難驚疑不定即
收機云此心是因前塵虗妄相上所起名曰妄想
由此妄想惑亂汝之真性豈可認此以為心乎由
汝無始至今誤認為心如認賊為子反將常住真
心棄而不顧故枉受生死輪轉無窮耳所謂寒山
失路拾得擕歸。】

「阿難白佛言世尊我佛寵弟心愛佛故令我出家我
心何獨供養如來乃至徧歷恒沙國土承事諸佛及
善知識發大勇猛行諸一切難行法事皆用此心縱

令謗法永退善根亦因此心若此發明不是心者我
乃無心同諸土木離此覺知更無所有云何如來說
此非心我實驚怖兼此大眾無不疑惑推垂大悲開
示未悟。」

【此戀妄不捨而驚疑也世尊一片婆心翻成鈍置
古人云非但能言人不可得正索解人亦不可得
果然向下尊者歷敘平生作善作惡許多功能皆
用此心除此心外更無有心即成斷滅而我亦同
土木無知之物殊不知作善作惡者是屬發業無
明名曰妄想不思善不思惡者却是尊者本來面
目棄本有而不知戀妄想而不捨所謂小時了了
大未必佳我實驚怖者大有逕庭不近人情故兼
此大眾無不疑惑者同坑無異土也先德云忽地
晴天霹靂聲禹門三級浪砰訇幾多頭角成龍去
螃蠏依前努眼睛尊者之謂歟。】

「爾時世尊開示阿難及諸大眾欲令心入無生法忍
於師子座摩阿難頂而告之言如來常說諸法所生
唯心所現一切因果世界微塵因心成體阿難若諸
世界一切所有其中乃至草葉縷結詰其根元咸有
體性縱令虗空亦有名貌何況清淨玅淨明心性一
切心而自無體。」

【此曲示真心有體以釋無心土木之疑也無生法
忍即無善無惡之心體也世尊見阿難執妄為實
故振威喝之矍然生怖復摩頂慰之所謂有時鐵

褁綿團有時錦包特石假嗔假喜能放能收故宗
鏡云朝四暮三令眾狙而喜悅苦塗水洗養嬰兒
以適時如來下歷舉諸法有體以顯真心之必有
體也一切因果指十界正報言世界微塵指十界
依報言草葉縷結是有形之最細者虗空是無形
之最巨者正言有情無情若大若小之物皆有體
性何況清淨玅淨明心為天地始萬物母為一切
善惡心之本性者反無體耶昔大顛初參石頭頭
問那箇是汝心師云見言語者是頭便喝出經旬
日師却問前者既不是此外何者是心頭曰除却
揚眉瞬目將心來師曰無心可將來頭曰元來有
心何言無心無心盡同謗師於言下大悟若尊者
知原來有心當不費如來許多曲折。】

「若汝執恡分別覺觀所了知性必為心者此心即應
離諸一切色香味觸諸塵事業別有全性如汝今者
承聽我法此則因聲而有分別縱滅一切見聞覺知
內守幽閑猶為法塵分別影事我非勑(敕當作斥)汝執為
非心但汝於心微細揣摩若離前塵有分別性即真
汝心若分別性離塵無體斯則前塵分別影事塵非
常住若變滅時此心則同龜毛兔角則汝法身同於
斷滅其誰修證無生法忍。」

【此令尊者揣摩能推是妄以去其戀妄之心也執
而不捨曰執悋分別覺觀即尋伺也言汝執此現
行分別六塵者必為真心而不肯捨此心即應離

却六塵別有無滲無漏完全之體方是真心今汝
在座承聽我法此聽法心是亦因我說法音聲而
起分別是滲漏心非完全體豈得為真不但汝今
尚有六識現行分別不名為真縱汝將此六識現
行種子一切滅盡成阿羅漢若使內守幽閑躭寂
滅樂不肯放捨即此守幽閑者尚屬意根猶為影
事不得為真呪今現種未空乃欲認此以為真乎
言我今日不是故意斥汝所執者為非汝心但汝
將此分別覺觀微細揣摩是有是無是真是妄若
離前塵而有體者是真離前塵而無體者是妄今
汝所執分別覺觀皆是因塵而有既能生之塵元
非常住倐變倐滅則所生之心亦隨塵滅心既隨
滅則汝法身亦成灰斷更將何物為因地心而證
此無生法忍耶故知心本不有因塵故生離前塵
而無想可成除分別而無塵可得。】

「即時阿難與諸大眾默然自失佛告阿難世間一切
諸修學人現前雖成九次第定不得漏盡成阿羅漢
皆由執此生死妄想誤為真實是故汝今雖得多聞
不成聖果。」

【此因開示而自失也自失者自無主宰欲戀不能
欲捨不得之意世尊見其廉纖搭滯故復極口痛
斥以激之諸修學人即指前三果人在修進時言
九次第定即四禪四空併滅盡定以九番次第而
入故前八是凡定後一是聖定故得第九定者超

生死證涅槃得羅漢果今言不得漏盡成阿羅漢
者皆由戀著滅定不肯放捨即此滅定猶為影事
即此戀著猶然妄想由彼執此妄想誤為真實法
性故雖修而不得成真阿羅漢故曰百尺竿頭坐
底人雖然得入未為真況汝滅定未修幽閑未守
且執前塵虗妄相想誤為真實而不肯捨故雖一
向多聞道力未全而不得成聖果者以此前云守
者抱定而不移此云執者固執而不捨守字是病
執字亦是病除却守字便非影事除却執字便是
真實世尊兩番作苦切語深錐痛劄皆是徹底為
人要令尊者捨妄識而覓真心耳。】

「阿難聞巳重復悲淚五體投地長跪合掌而白佛言
自我從佛發心出家恃佛威神常自思惟無勞我修
將謂如來惠我三昧不知身心本不相代失我本心
雖身出家心不入道譬如窮子捨父逃逝今日乃知
有雖多聞若不修行與不聞等如人說食終不能飽
世尊我等今者二障所纏良由不知寂常心性惟願
如來哀愍窮露發玅明心開我道眼。」

【由前兩番訶想勸離故陳情自悔以乞心眼也自
阿難答出見相發心之後世尊巳知阿難認能分
別者是心能見物者是眼及問唯心與目今何所
在則計眼在外而心在內至如來破心有體時而
阿難復以眼見心知為難及至舉拳以問汝將誰
見則曰我與大眾同將眼見以何為心則曰即能

推者為心故如來急將能推斥破以顯真心有體
阿難始信能推之心是妄故乞真心而併乞道眼
也重復悲淚者始而自恨繼而自咎終而悲淚皆
是阿難真實痛心處葢阿難與釋迦等於空王佛
所同時發心而釋迦成佛巳經塵劫阿難從無量
劫好樂多聞尚不知常住真心性淨明體興心及
此寧不痛心故悲淚陳情也前云恃佛嬌憐而不
修此云恃佛神通而無勞我修正謂如來是我天
倫必然惠我三昧豈知父子上山各自努力替代
不得故曰不知身心本不相代及聞喝斥則知如
來毫不容情將此一片希望之心全落空處故我
一向巳來身雖出家實未曾有入頭處何異身處
膏腴不能自潤而反向外奔馳從人乞食者乎今
日乃知說得一丈不如行取一尺故雖多聞若不
修行終無得益以話餅不能充饑故也二障所纏
者謂煩惱所知也煩惱障事所知障理斷煩惱而
證生空斷所知而證法空今我為二障所纏不能
自脫者良由不知寂常心性執此妄想誤為真實
故也言寂常者以不動搖故曰寂以無去來故曰
常言窮露者謂無法味資神故曰窮無法衣蔽體
故曰露發玅明心者言我雖有玅心一向隱覆不
識好惡誤認能推以為真實不知別有涅槃玅心
故願世尊發其覆而出之開我道眼者言我雖有
道眼一向矇蔽不分皂白但認肉眼以為能見不

知別有正法眼藏故願世尊刮其翳而開之此是
正請開示佛知佛見也。】

「即時如來從胸卍字涌出寶光其光晃昱有百千色
十方微塵普佛世界一時周徧徧灌十方所有寶剎
諸如來頂旋至阿難及諸大眾告阿難言我今為汝
建大法幢亦令十方一切眾生獲玅微密性淨明心
得清淨眼。」

【此先默示光相而後許說也從胸涌光者正顯佛
知佛見要從自巳胸中流出方始葢天蓋地非粘
妄所發光也晃昱者光明閃爍之貌有百千色者
萬德之所成就故光徧塵剎以及如來大眾者正
顯有情無情及與聖凡總在平等光中流出故為
汝建大法幢者言汝自性法幢墮地巳久我今為
汝建立不復使傾頹也內外追尋一總無境上施
為渾太有故曰玅微密性萬象森羅影現中一顆
圓光非內外故曰淨明心入諸塵而不雜應諸根
而不染故曰清淨眼性以寂言心以照言眼以智
言也。】

「阿難汝先答我見光明拳此拳光明因何所有云何
成拳汝誰將見阿難言由佛全體閻浮檀金赩如寶
山清淨所生故有光明我實眼觀五輪指端屈握示
人故有拳相。」

【前巳斥緣心是妄今欲顯能見是真故拈前見性
疊興三問以詳審令彼分明答出然後借事發揮

閻浮檀金此云勝金須彌山南有此檀樹果汁入
水砂石成金此金一粒置常金中悉皆無色佛之
身色如之赤𦦨曰赩清淨所生者言如來不從愛
欲生是從無量功德智慧生故有光明如𨶒浮檀
金此答光明因何所有也我實眼觀者依舊認肉
眼為能見此答汝將誰見也如來指端皆有輪相
故曰輪指屈握者屈五指而成握以成拳相此答
云何成拳也。】

「佛告阿難如來今日實言告汝諸有智者要以譬喻
而得開悟阿難譬如我拳若無我手不成我拳若無
汝眼不成汝見以汝眼根例我拳理其義均不阿難
言唯然世尊既無我眼不成我見以我眼根例如來
拳事義相類。」

【世尊見尊者依舊認眼為見就將赤手空拳作箇
耀眼鏡子以為比例問之譬如我今有手則有拳
例汝有眼則有見其義是同是別阿難只解順水
推舩不解逆風把柁不善比例却言有眼則有見
有手則有拳以眼例拳事義俱類殊不知將箇寂
常心性例成斷滅知見矣。】

「佛告阿難汝言相類是義不然何以故如無手人拳
畢竟滅彼無眼者非見全無所以者何汝試於途詢
問盲人汝何所見彼諸盲人必來答汝我今眼前唯
見黑暗更無他矚以是義觀前塵自暗見何虧損。」

【是義不然者車不橫推理無曲斷以無手必無拳

無眼未常無見斥其比例不當故曰不然所以下
復引盲人以證昔有無目山人賣卜大雨後著鮮
鞋路上行不沾泥滓人問其故曰我拄杖頭上有
眼則知盲人雖是無眼未甞無見故曰前塵自暗
見何虧損此是世尊就凡夫肉團上指出一雙定
乾坤眼輝天鑑地故知無明窟裏具有大光明藏
所謂靈光獨耀逈脫根塵者豈同妄心離塵無體
者哉古語云一般麵[麩-夫+少]由人做造不同阿難將箇
寂常心性例成斷滅知見可謂點金成鐵世尊就
此斷滅知見以顯寂常心性可謂點鐵成金。】

「阿難言諸盲眼前唯覩黑暗云何成見佛告阿難諸
盲無眼唯觀黑暗與有眼人處於暗室二黑有別為
無有別如是世尊此暗中人與彼群盲二黑校量曾
無有異。」

【甚矣根識之難分也阿難一向將心眼認作兩物
又不知根與燈光黑暗皆是見性增上緣一向認
緣失真故一聞前塵自暗見何虧損之語撒呆粧
昏便不敢信反申難云諸盲眼前一無所見唯覩
黑暗云何亦名為見世尊將箇有眼人所見黑暗
與無眼人所見黑暗例定以詰尊者是同是別尊
者答出曾無有異意謂有眼無眼雖是不同而所
見黑暗等無差別。】

「阿難若無眼人全見前黑忽得眼光還於前塵見種
種色名眼見者彼暗中人全見前黑忽獲燈光亦於

前塵見種種色應名燈見若燈見者燈能有見自不
名燈又則燈觀何關汝事是故當知燈能顯色如是
見者是眼非燈眼能顯色如是見性是心非眼。」

【世尊因阿難無異之答即為例明能見屬心而不
屬眼故曰若無眼人在黑暗中得眼光而見色名
眼見者彼暗中人在黑暗中得燈光而見色則應
名燈見乎若燈有見燈即是見不應名燈若眼有
見眼即是見不應名眼當知燈為增上但能顯色
不能見色其見色者是眼而非是燈則應例知眼
為增上但能顯色不能見色如是見色之性是心
而非是眼尊者向來誤以為二者世尊今日合而
為一所謂離之則兩傷合之則雙美也問見性與
心有何差別答此中見性即是阿賴耶識見分以
在眼名見故即指見性是心也要知世尊此番開
示雖是會見歸心亦是暗與發明妙心道眼不離
見性由阿難一向但知見性是眼不知見性是心
故反之曰是心非眼是心二字與前非心照應正
謂前所斥能緣者非心即汝能見者是心既知能
見者是心即知能見非眼此則向來心知眼見之
執一言了當矣所謂一滴水墨兩處成龍也。】

「阿難雖復得聞是言與諸大眾口巳默然心未開悟
猶冀如來慈音宣示合掌清心佇佛悲誨。」

【此當機不薦更俟發揮也世尊雖將見無虧損見
性是心指示寂常心性而當機雖深信佛語故口

巳默然然識鎻未開故不能領悟猶冀重宣也先
德云只為分明極翻令所得遲信然。】

「爾時世尊舒兜羅綿網相光手開五輪指誨勅阿難
及諸大眾我初成道於鹿園中為阿若多五比丘等
及汝四眾言一切眾生不成菩提及阿羅漢皆由客
塵煩惱所誤汝等當時因何開悟今成聖果。」

【此如來欲令弟子從旁贊助借口發明故發此問
世尊雖以盲人矚暗見無虧損之語與彼發明玅
心道眼而阿難久為二障所纏沉湎濡首不得開
悟故巧施方便却舉舊時驗過良方佯問弟子令
其同倫旁通一線所謂惜得自巳殃及他人故曰
我初成道等鹿園者古國王養鹿處五比丘者佛
初為太子時王命五人隨侍一阿鞞此云馬勝二
䟦提此云小賢三摩訶男此父族也四阿若多此
云解本際五迦葉此云飲光母族也五比丘中而
阿若多最先發解者也。】

「時憍陳那起立白佛我今長老於大眾中獨得解名
因悟客塵二字成果世尊譬如行客投寄旅亭或宿
或食宿食事畢俶裝前途不遑安住若實主人自無
收住如是思惟不住名客住名主人以不住者名為
客義又如新霽清晹升天光入隙中發明空中諸有
塵相塵質搖動虗空寂然如是思惟澄寂名空搖動
名塵以搖動者名為塵義佛言如是。」

【此陳那自陳悟處也如來初得果時為憍陳如等

五比丘先轉四諦法輪開示客塵二字而陳那先
解故如壁上高僧一呼便譍遂陳悟處所謂敲唱
俱隨接拍成令也譬如下先陳悟此妄身為苦諦
也行客喻色身投宿旅亭喻旅泊三界或宿或食
喻大秊小秊不遑安住喻報盡則遷由此身相遷
流不住故喻如行客古詩云人生天地間猶如遠
行客李翰林云天地者萬物之逆旅陰陽者百歲
之過客皆可類推若實主人自無攸往者攸所也
謂主人恒居其所而無去來也由我如是思惟觀
察於無常身中巳得親見主人則知遷流不住者
名客不遷流而常住者名主人矣又如下悟此妄
心為集諦也新霽清晹升天者喻破分別身見初
得智慧日也光入隙中發明空中塵相者喻智慧
日有一隙之明始得照見八十一品微細思惑也
塵質搖動虗空寂然者見塵之動而因悟空之不
動也謂我如是思惟觀察於亂思中悟得空理故
知搖動者名塵不住者名空然此不獨為阿難旁
通大義亦是替世尊親傳法旨故世尊印之曰如
是。】

「即時如來於大眾中屈五輪指屈巳復開開巳又屈
謂阿難言汝今何見阿難言我見如來百寶輪掌眾
中開合佛告阿難汝見我手眾中開合為是我手有
開有合為復汝見有開有合阿難言世尊寶手眾中
開合我見如來手自開合非我見性有開有合佛言

誰動誰靜阿難言佛手不住而我見性尚無有靜誰
為無住佛言如是。」

【此先以手驗見也世尊見陳那答出客塵主空二
義要令阿難因客悟主因塵悟空引他向開手合
手處識取故以手開合問之曰汝何所見阿難具
實而答我見輪掌眾中開合世尊就上一拶云汝
見我手眾中開合為是我之手有開合為是汝之
見有開合阿難信口便答我見如來之手自開自
合非我見性之有開合世尊見其言中有響故審
之曰誰動誰靜阿難答云佛手不住而我見性尚
不見有靜云何有動可謂釣盡江波錦鱗始遇世
尊見阿難巳知痛痒便將寂常心性坐在身上要
令擔荷故印之曰如是意謂若知手動而見不動
此即客塵主空之義也。】

「如來於是從輪掌中飛一寶光在阿難右即時阿難
迴首右盻又放一光在阿難左阿難又則迴首左盻
佛告阿難汝頭今日因何搖動阿難言我見如來出
玅寶光來我左右故左右觀頭自搖動阿難汝盻佛
光左右動頭為汝頭動為復見動世尊我頭自動而
我見性尚無有止誰為搖動佛言如是。」

【此從疎至親又以頭驗見也初引尊者在開手合
手處薦取不動之見性復恐所見不親故又將箇
大光明藏飛在眉稍眼角邊令彼左顧右盻要他
向回頭轉腦左顧右盻處認取所謂要得周郎顧

時時誤拂絃佛告下勘其動因言汝今日左迴右
盻因何如此亦是一往深情尊者不孤所問答云
因見飛光左右故顧盻而頭動世尊婆心真切澈
底為人故復勘其誰動誰靜阿難向沒推托處盡
力擔當重新答出頭動而見不動所謂縱有千般
草終無兩樣風故世尊復印之曰如是意謂若知
頭動而見不動亦是客塵主空之義。】

「於是如來普告大眾若復眾生以搖動者名之為塵
以不住者名之為客汝觀阿難頭自動搖見無所動
又汝觀我手自開合見無舒卷云何汝今以動為身
以動為境從始洎終念念生滅遺失真性顛倒行事
性心失真認物為巳輪迴是中自取流轉。」

【此雖寄責大眾實借大眾成就阿難也世尊見尊
者解得主空不動之義故在眾中激揚所謂打草
驚蛇意謂我今如此重重開示可謂明了若使更
有眾生尚以搖動者為塵不住者為客不能領會
不動之主空汝等但觀阿難在頭搖動處悟得見
無所動手開合處解得見無舒卷即今面前巳有
樣在云何汝等但以動者為身而不解不動之主
動者為塵而不識寂然之空抑且從始至終但用
念念攀緣生滅搖動者為心而反遺不動之真性
豈非顛倒行事而何性心失真牒上遺失真性也
認物為巳牒上念念生滅也由認物為巳用諸妄
想所以輪迴顛倒之中生死不絕然此輪轉非從

天降不從地出亦非人與故曰自取此章大意先
令陳那從旁註破客塵主空二義次令阿難向開
手合手回頭轉眼處領會客塵主空二義次在眾
中激揚以堅其信亦見世尊循循善誘之一斑云。】

大佛頂如來密因修證了義諸菩薩萬行首楞嚴經
合轍卷第一
