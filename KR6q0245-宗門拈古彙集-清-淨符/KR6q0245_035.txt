











宗門拈古彚集卷第三十五
古杭白巖嗣祖沙門　淨符　彚集

△青六

韶州雲門文偃禪師(青六雪峰存嗣)

到鵞湖。聞上堂曰。莫道
未了底人長時浮逼逼地。設使了得底。明明得知有
去處尚乃浮逼逼地。門下問首座。適來和尚意作麼
生。曰浮逼逼地。門曰首座久在此住。頭白齒黃。作者

個語話。曰上座又作麼生。門曰。要道即道。見即便見。
若不見莫亂道。曰只如道浮逼逼地又作麼生。門曰。
頭上著枷。脚下著杻。曰與麼則無佛法也。門曰此是
文殊普賢大人境界。

溈山喆云。大凡撥草瞻風須是其人。雲門可謂青
天霹靂旱地震雷。直得百里魂慮變懾。不見道。驚
羣須是英靈漢。敵勝還他獅子兒。

黃龍新云。雲門以錐錐地。首座以刀剜空。直饒齊
下錐刀。未免頭上著枷脚下著杻。

寶掌白云。雲門大似按劍鴻門。氣衝牛斗。其時雖
有猛將如雲謀臣如雨。也只得歛袵有分。何故。眼
空宇宙誰當敵。三尺龍泉照膽寒。

雲門因僧問。如何是法身向上事。門曰。向上與汝道
即不難。作麼生會法身。曰請和尚鑑。門曰。鑑即且置。
作麼生會法身。曰與麼與麼。門曰。者個是長連牀上
學得底。我且問你法身還解喫飯麼。僧無對。

雪竇顯云。者僧將成九仞之山。不進一簣之土。過
在什麼處。

積翠永云。雲門直得入泥入水。

保福展代僧云。欠他一粒也不得。

昭覺勤云。雲門可謂驅耕夫之牛。奪饑人之食。權
衡佛祖龜鑑宗乘。所以後來尊宿各出眼目互相
扶豎。雖然如是。只明得法身邊事。未明得法身向
上事。且如何是法身向上事。域中無背面。閫外有

威權。

南堂靜云。者僧敢將游艇子撩撥洞庭湖。殊不知
雲門金鏃慣調曾百戰。鐵鞭多力恨無讎。若是大
隨又且不然。者僧也拈却。雲門也架閣。且作麼生
會法身。良久云。任從滄海變。終不為君通。

天童傑云。雲門渾剛打就生鐵鑄成。不動鉗鎚火
星迸散。永菴主冷處著把火。義出豐年。保福閙處
愛入頭。未免傍觀者哂。天童據款結案。也要諸方
撿點。若撿點得出。生陷無間地獄。

南堂欲云。若論戰也。個個立在轉處。者僧眨得眼
來。槍頭早在雲門手裏。直得上天無路入地無門。
雪竇更要進土在。還委悉麼。箭穿紅日影。須是射
鵰人。

古南門云。君子務本。者僧喫飯不知下落。便問法
身向上事。自非雲門明鑑秋毫。焉到水窮山盡。雪
竇云將成九仞之山不進一簣之土。只恐不是玉。
是玉也太奇。

清化嶾云。韶陽如大冶紅爐。慣煉精金。者僧却將
一錠汞銀不覺入爐便了。要會法身向上事麼。故
國無消息。家鄉絕往還。

雲門問新到汝是甚處人。曰新羅。門曰將什麼過海。
曰草賊大敗。門引手曰為什麼在我手裏。曰恰是。門
曰一任𨁝跳。僧無對。

雪竇顯別雲門後語云。噓噓。又云。雲門老漢龍頭

蛇尾。放過者僧。為什麼在我手裏。恰是。劈脊便棒。

溈山哲云。雲門雪竇只知步步登高。大溈即不然。
為什麼在我手裏。恰是。便乃呵呵大笑。不見道殺
人刀活人劒。

南堂欲云。者僧過得海來。恰值落在雲門手裏。雪
竇推波助瀾。可謂小出大遇。

白巖符云。雪竇斬釘截鐵。大溈放兩拋三。雖然各
出隻眼。總不堪與雲門把手。殊不知雲門老漢豁
達大度。雖百億須彌盧包納有餘。又豈在乎一新
生犢子。為什麼在我手裏。恰是。如今不許蹈二老
舊轍。試別道看。

雲門上堂。直得盡乾坤大地無纖毫過患。猶是轉句。
不見一色始是半提。更須知有全提底時節。

烏石道云。雲門雷聲甚大雨點全無。當時若有個
漢。待道更須知有全提底時節。便與掀倒禪牀。管
取雲門一場敗缺。

雲門曰。盡大地是個解脫門。枉作佛法會却。何不見
山是山見水是水。

師林則云。潦倒雲門前言不應後語。如今盡大地
人見山何曾喚作水。見水何曾喚作山。既不作佛
法會。又喚什麼作解脫門。我眼本正。因師故邪。邪
師過謬。非眾生咎。喝一喝。

雲門因僧問。如何是西來意。門曰長連牀上有粥有
飯。


師林則云。跛脚阿師只會現成受用。不知稼穡艱
難。若問老僧。却向他道。元日人日。未有不陰。料想
今年桃李貴。不如井底種林檎。

雲門示眾。拈拄杖曰。凡夫實。謂之有。二乘析。謂之無。
緣覺謂之幻有。菩薩當體即空。衲僧見拄杖但喚作
拄杖。行伹行。坐但坐。總不得動著。

徑山杲云。我不似雲門。將虗空剜窟竉。驀拈拄杖
云。拄杖子不屬有。不屬無。不屬幻。不屬空。卓一下
云。凡夫二乘緣覺菩薩。盡向者裏各隨根性悉得
受用。唯於衲僧分上為害為冤。要行不得行。要坐
不得坐。進一步被拄杖子迷却路頭。退一步被拄
杖子穿却鼻孔。只今莫有不甘的麼。試出來與拄
杖子相見。如無。來年更有新條在。惱亂春風卒未
休。

天寧琦云。凡夫不合起有見。二乘不合起無見。緣
覺不合起幻有見。菩薩不合起當體即空見。不可
放過。雲門老漢貪觀白浪。失却手橈。累他天下衲
僧總落拄杖圈繢。放過不可。好與一坑埋却。

愚菴盂拈拄杖云。凡夫二乘緣覺菩薩總向者裏
著倒。直得行不得。坐不得。動不得。靜不得。擿下云。
如今拋向東洋大海裏。免教向者枯木上生枝生
葉。

雲門舉馬大師道。一切語言是提婆宗。以者個為主。
乃曰。好語。只是無人問我。時有僧便問。如何是提婆

宗。門曰。西天九十六種。你是最下種。

雪竇顯云。赤旛被者僧奪了也。

白巖符云。雪竇道赤旛被者僧奪了也。噫。也只見
到者裏。殊不知馬祖當時恁麼道。早是義墮。

雲門問僧甚處來。曰江西。門曰江西一隊老漢寐語
住也未。僧無對。

法眼益云。大小雲門被者僧勘破。

五雲逢云。什麼處是勘破雲門處。要會麼。法眼亦
被者僧勘破。

寶壽方云。大小雲門只見他非。要且不知已過。

無量現云。我若作者僧。當時見雲門恁麼道。但禮
拜了退。

白巖符云。大小韶陽明於責人昧於責已。大似個
燈臺子相似。惟者僧無語。不虗曾見作家來。

雲門到灌溪。有僧舉溪上堂語曰。十方無壁落。四面
亦無門。淨𧝹𧝹。赤灑灑。沒可把。上座作麼生會。門曰。
舉即易。出也大難。曰上座不肯和尚與麼道那。門曰
你適來恁麼舉那。曰是。門曰你驢年夢見灌溪。曰某
甲話在。門曰。十方無壁落。四面亦無門。你道大梵天
王與帝釋天商量甚麼事。曰豈干他事。門喝曰逐隊
喫飯漢。

天童忞曰。大凡舉話須知話之起倒。者僧既不是
弄潮手。空將鼻孔與人扭揑。廣潤見處也要諸人
共知。拈拄杖云。看看。望海鑯動也。𨁝跳上瑞雲峰

頂。壓著諸人頂門。是你還解𢌞避也無。良久云。十
方無壁落。四面亦無門。淨𧝹𧝹。赤灑灑。沒可把。甚
處去也。抴拄杖一時打散。

雲門問直歲甚處去來。曰刈茅來。門曰刈得幾個祖
師。曰三百個。門曰。朝打三千。暮打八百。東家杓柄長。
西家杓柄短。又作麼生。直歲無語。門便打。

溈山喆云。直歲為眾竭力。到雲門面前乃力盡神
疲。何故。棋逢敵手難藏倖。水到滄溟始識波。

徑山杲云。直歲無語。有三百個祖師證明。雲門令
雖行。要且棒頭無眼。

溈山果云。者僧若具眼。見雲門恁麼道。但云和尚
休要把髻投衙。擬議之間。隨手便摵。不惟慶快平
生。亦乃參學眼正。

天寧琦云。大小雲門却被直歲勘破。

雲門示眾。盡十方世界乾坤大地。以拄杖畫一畫曰。
百雜碎。

雪竇顯云。者漢是即是。要且未有出身路。如今拄
杖在雪竇手裏。復橫按云。東西南北甚處得來。

古南門云。雲門雪竇向萬仞崖頭垂手。不妨各有
出身之路。雖然如是。無風帀帀波。

資福侶云。雲門雪竇。一人舞百尺寒松。一人坐千
尋巨浪。撿較將來。忒煞驚羣動眾。拈拄杖云。者是
凌霄峰得來底。乃擲下。

雲門示眾。三乘十二分教。達磨西來。放過即不可。若

不放過。不消一喝。

雪竇顯舉畢隨後喝一喝云。大眾。好喝。且道落在
什麼處。若要鼻孔遼天。辨取者一喝。

開先金云。辨即辨矣。三乘十二分教著在什麼處。
直饒你知得著處分明。三十棒一棒也少你不得。
何故。不見道放過即不可。

雲門示眾。直得觸目無滯達。得名身句身一切法空。
山河大地是名身。亦不可得。喚作三昧性海俱備。猶
是無風帀帀之波。直得忘知於覺。覺即佛性。喚作無
事人。更須知有向上一竅在。

天童覺云。賓主不諳。二俱有過。各與二十棒。祇如
向上一竅又作麼生。犀因翫月紋生角。象被雷驚
花入牙。

徑山杲云。潑油救火渾閑事。雪上加霜愁殺人。

天童忞云。山僧即不然。收拾詩書歸舊隱。鳥啼花
笑一般春。

龍池微云。雲門打葛藤。不出知解。若是向上一竅。
未夢見在。且道如何是向上一竅。遂震威一喝。

博山奉云。向上一竅是什麼盌脫丘。

報恩琇云。雲門慈悲之故。而有落草之談。

大覺昇云。諸人要見雲門麼。昔日曾擔睦州板。一
朝伸屈在靈樞。所以病多諳藥性。路遠說途艱。若
是俊鷹快鷂。總無恁麼事。

雲門因僧問。秋初夏末。前程若有人問。作麼生祇對。

門曰大眾退後。曰未審過在甚麼處。門曰還我九十
日飯錢來。

溈山喆云。者僧貪程太速。致使雲門隨索飯錢。如
今還有識雲門者麼。出來與大溈相見。良久云。不
是弄潮人。休入洪波裏。

昭覺勤云。者僧貪觀白浪。雲門見機而作。雖然斬
釘截鐵。未是本分草料。有問崇寧。只對道驢事未
去馬事到來。待伊如何若何。劈脊便打。

護國元云。老韶陽據虎頭收虎尾則不無。斬釘截
鐵猶欠一著。或有問護國。劈脊便打。待伊道過在
甚麼處。向道我不似雲門索飯錢。

天童覺云。大眾退後。衲僧去就。豈用機關。那容體
究。蓑翁老熟慣波瀾。橈棹不施船放流。

天童華云。者僧有迎刃底謀略。雲門具殺活底手
段。雖然如是。應菴門下更須勘過了打。

天童傑云。平如鏡面。嶮似刀山。者僧有破關底機
謀。雲門善用不戰屈人兵底手段。雖然如是。鼻孔
在靈隱手裏。

天寧琦云。放過即不可。作麼生祇對。但對他道。七
十二棒翻成一百五十。過在甚麼處。對他道。你但
喫棒。我要者話行。

南㵎問云。雲門可謂知機觀變。善為切磋。檢點將
來。亦是慈悲之故有落草之談。諸人且如何委悉。
去路一身輕似葉。高名千古重如山。


雲門示眾。你若不相當。且覓個入頭處。微塵諸佛在
你舌頭上。三藏聖教在你脚跟底。不如悟去好。還有
人悟得麼。出來對眾道看。

雪竇顯云。然則養子之緣。怎奈壓良為賤。其間或
有不甘底出來掀倒禪牀。豈不是大丈夫漢。然雖
如是。且問據個甚麼道理。乃驀拈拄杖云。洎合停
囚長智。擊禪牀下座。

昭覺勤云。崇寧今日土上加泥。敢道直得溈山水
牯牛。觸殺東海鯉魚。陜府鐵牛吞却嘉州大象。

雲門因僧問。如何是透法身句。門曰北斗裏藏身。

玉泉皓因張無盡舉傅大士與洞山二頌。皓云。此
只頌得法身。未頌得法身向上事。盡云如何是法
身向上事。皓云。昨夜雨霶烹。打倒蒲萄棚。知事普
請行者人力。拄的拄撐的撐。撐撐拄拄到天明。依
舊可憐生。

徑山杲云。雲門只答得法身句。未答得透法身句。
今日有問徑山。如何是透法身句。向道蟭螟眼裏
放夜市。大蟲舌上打鞦韆。

天童悟云。通玄又且不然。有問如何是透法身句。
劈脊便棒。縱使不會。管教永劫不忘。

白巖符云。韶陽老漢是透過法身那邊的人。與麼
答話。笑殺皓布裩。者裏有問如何是透法身句。向
道本舖發賣南北川廣生熟藥材。下顧者認招牌
為記。


雲門因僧問。如何是和尚家風。門曰有讀書人來報。

徑山杲云。讀書人既到者裏。且如何與伊相見。乃
云不是冤家不聚頭。

天童悟云。和尚家風。雲門盡情說了。相見之意。大
慧不妨道破。祇如相見後又作麼生。乃云。君向瀟
湘我向秦。

雲門因僧問。如何是諸佛出身處。門曰東山水上行。

昭覺勤云。者裏則不然。有問如何是諸佛出身處。
向道薰風自南來。殿角生微凉。

高峰妙云。二老雖具頂門正眼。慤其本源。天地懸
隔。

徑山琇云。東山昭覺恁麼提持。鄭州出曹門。妙喜
悟去。真州望長蘆。徑山見處也要諸人共知。諸佛
出身處。渾不用思惟。早晨喫白粥。如今肚又饑。

烏石道云。雲門脚跟浮逼逼。未甞點地。圓悟坐在
家舍。寸步不移。檢點將來。總未會諸佛出身處在。
若有問烏石。如何是諸佛出身處。伹向道。奇怪石
頭形似虎。火燒松樹勢如龍。

龍池傳云。山僧則不然。有問如何是諸佛出身處。
向道西河火裏坐。

雲門信云。東山水上行則不難。須彌安嘴上如何
理會。

南㵎問云。二老答處。不是高峰大難委悉。諸人切
不得錯會。有問理安。如何是諸佛出身處。但對道

吾常於此切。且道與古人是同是別。

愚菴盂云。韶陽昭覺二大老。可謂得之于心應之
于手。眉毛中挂五座須彌。鼻孔裏藏四大海水。要
扶個諸佛出身處。厓洲萬里。

靈隱禮云。韶陽佛果二大老。雖則陷虎却物正按
旁提。檢點將來。於他諸佛出身處大似鄭州出曹
門。今日有問天寧。如何是諸佛出身處。但向道鶴
唳蜀岡三尺雪。烏棲古樹一枝雲。

洞山昱云。提持向上玄關。還他雲門老作家。若是
本分接人。猶欠悟在。設有問山僧。如何是諸佛出
身處。向道三春巳往孟夏漸熱。且道與雲門是同
是別。

雲門垂語。古佛與露柱相交是第幾機。乃自代云。南
山起雲。北山下雨。

博山來云。古佛在眾生肚裏結冬。眾生在古佛肚
裏度夏。眾生不識古佛。古佛不識眾生。且道南山
起雲北山下雨是甚麼節文。拈拄杖云。向下文長。

雲門因僧問。不起一念還有過也無。門曰須彌山。

圓通善云。此公案或云纔擬問早是過如須彌。或
云如須彌山八風吹不動千古鎮常安。或云為人
難透如須彌山。與麼商量。要且未夢見雲門在。除
是桶子底脫紅絲線斷。方知總不恁麼。不見道三
句明一句。一句明三句。三一不相涉。分明向上路。

天童傑云。大小雲門話頭也不識。


徑山琇云。者僧無量劫來著此貼肉汗衫。若不遇
雲門作家難為脫却。

雲門因僧問。和尚壽年多少。門曰七九六十八。曰學
人不會。門曰。不會。為汝減却五年。

佛日晳云。雲門大師一期演唱宗乘。美則美矣未
免翫人喪德。山僧者裏則不然。若有問和尚壽年
多少。但向道拄杖子同年。倘更問拄杖子年多少。
便與劈脊一棒。管取慶快平生。雖然。也是寒山道
底。

雲門上堂。聞聲悟道。見色明心。遂舉起手曰。觀世音
菩薩將錢買胡餅。放下手曰。元來祇是饅頭。

白雲端舉畢。展兩手云。有麼有麼。又搖手云。無也
無也。乃云。曾經大海難為水。除却巫山總是烟。

法雲秀拈拄杖卓一卓云。者個是聲色。那個是心。
良久云。世間無限丹青手。到此都盧𦘕不成。

黃龍清云。雲門可謂食飽傷心。諸人切忌向胡餅
裏討汁。

五祖演云。我即不然。乃以手作打杖鼓勢云。棚八
攞扎。

南堂靜云。老僧即不然。張公喫酒李公醉。李公喫
酒張公醉。張公李公酩酊醉。鼻息如雷甕裏睡。

徑山杲拈拄杖云。者個是色。卓一卓云。者個是聲。
諸人總見總聞。那個是明底心。那個是悟底道。喝
一喝云。貪他一粒米。失却半年糧。復卓杖一下。


圓通善云。韶陽老人可謂唱彌高和彌寡。如今却
向廷壽拂子頭上入方網三昧。東方入定西方起。
乃至男身入定女身起。還會麼。野色更無山隔斷。
天光直與水相通。

天寧琦云。汝等諸人不是不聞聲。因什麼不悟道。
不是不見色。因甚麼不明心。雲門恁麼堤撕。妙喜
恁麼判斷。一曲兩曲無人會。雨過夜塘秋水深。

仰山欽云。跛脚師撫憐赤子。動則倒腹傾腸。只是
做造愴忙。帶些粘牙綴齒。欽上座則不然。聞聲悟
道見色明心。卓拄杖云。家家觀世音。

伏龍長云。大小雲門只在聲色裏頭出頭沒。者裏
則不然。拈拄杖卓一卓喝一喝。

雲居莊云。我不似雲門認奴作郎指鹿為馬。驀拈
拄杖云。看看拄杖子穿過諸人髑髏。乃卓一卓。

博山來云。聞聲悟道。虗空敲不響。又作麼生。見色
明心。清風無形質。又作麼生。胡言漢語即不無。觀
世音菩薩入普門三昧。雲門者漢向甚處摸索。

雪竇雲云。韶陽與麼說話。大似嚼飯餧嬰孩。山僧
則不然。聞聲豈悟道。見色不明心。證取三摩提。南
無觀世音。

雲門問僧什麼處來。曰禮塔來問。曰謔我。曰某甲實
禮塔來。門曰五戒也不持。

保福展云。智不責愚。

汾陽昭云。彼此相鈍置。


雲門因僧問。如何是超佛越祖之譚。門曰胡餅。

徑山杲云。雲門直是好一枚胡餅。要且無超佛越
祖底道理。

松隱然云。妙喜一手擡一手搦。未免話作兩橛。既
是好一枚胡餅。又道無超佛越祖底道理。諸禪德。
且道妙喜還有為人處也無。參。

天寧琦云。𡎺。

天寧傑云。雲門信口垂慈不費心力。天寧却不恁
麼。或有問如何是超佛越祖之談。向道清晨喫白
粥。午後便不饑。

安國聰云。妙喜只知其一不知其二。殊不知臨濟
玄要主賓。洞山君臣偏正。乃至百千法門無量妙
義。總不出者枚胡餅。諸人還委悉麼。苟或不然。且
向胡餅裏咬嚼。

雲門垂語。人人盡有光明在。看時不見暗昏昏。作麼
生是諸人光明。自代曰。廚庫山門。又曰。好事不如無。

愚菴盂云。雲門代兩語。一語水裏拈星。一語山頭
張網。大唐國裏打鼓。新羅國裏鳴鐘。料掉沒交涉。
請歸堂喫茶。

靈巖儲卓拄杖云。厨庫山門一擊洞開了也。杓大
盌小一任諸人檢點。畢竟光明在什麼處。不見道
開口即錯擬心即乖。

雲門因僧問。如何是道。門曰透出一字。

徑山杲云。透出一字。却不相似。急轉頭來。張三李

四。

天寧琦云。天寧作麼生。拈拄杖擊禪牀云。洎合停
囚長智。

雲門曰。百草頭上道將一句來。眾無語。自代曰。俱。

昭覺勤云。劄。復云。直得萬機寢削千眼頓開。細如
須彌大如芥子。軟如鐵硬如泥。雖然如是。只道得
一半。或有問山僧。只對他道收。且道落在什麼處。

徑山杲云。普。復云。俱劄普。日輪午。李將軍。射石虎。
雖然透過那邊。枉發千鈞之弩。

天寧琦云。雲門俱。少實多虗。圓悟劄。了無交涉。妙
喜普。直須薦取。者三個漢各立生涯。搖頭擺尾到
處逢他。深山藏猛虎。淺草露羣蛇。

靈巖儲云。圓悟老漢不識好惡。錯下名言。雲門當
時恁麼答話。惑亂人不少。那堪土上加泥。今日若
有人問國清。百草頭上道將一句來。拽拄杖劈脊
便打。何故。免教伊在百草頭上躲跟。

佛川宗云。一把柳絲收不得。和烟搭在玉欄杆。

雲門因僧問。十二時中作麼生得不空過。門曰你向
甚麼處著此一問。曰學人不會請和尚舉。門曰。舉不
顧。即差互。擬思量。何劫悟。

夾山豫云。雲門恁麼為人。正是前頭打得著。後頭
打不著。若是山僧。待道學人不會請和尚舉。劈頭
一棒。向伊道逢人切莫錯舉。

雲門問僧看什麼經。曰瑜伽論。門曰義墮也。曰甚麼

處義墮。門曰自領出去。

中峰本云。雪上霜。枷上杻。覿面無私。移星換斗。要
見者僧話墮處麼。且待三十年後。

雲門示眾。光不透脫有兩般病。一切處不明面前有
物是一。透得一切法空。隱隱地似有個物相似。亦是
光不透脫。又法身亦有兩般病。得到法身為法執不
忘。已見猶存。坐在法身邊是一。直饒透得法身去。放
過即不可。子細檢點將來。有甚麼氣息。亦是病。

博山來云。造精之極。研極之疵。非慧目莫能鑑。若
夫心知體合。截流注之病根。達本忘情。鏡無巳之
景象。除是向威音那畔分身。十字街頭打睡底漢。
方可診候。不然莫將日瘧悞作傷寒。

愚菴盂云。世尊三昧迦葉不知。迦葉三昧阿難不
知。阿難三昧商那和修不知。佛祖三昧眾生不知。
眾生三昧山河大地不知。燈籠三昧露柱不知。打
破情識窠臼。掀翻從前鬼窟。柏樹子開花。虗空粉
碎。且道是三昧是病。若檢點得出。好參雲門禪。若
檢點不出。不免髑髏前見鬼。

雲門因僧問。弑父弑母佛前懺悔。弑佛弑祖向什麼
處懺悔。門曰露。

育王雪云。雲門具殺人不眨眼底手段。被者僧輕
輕一拶。直得無言可對無理可伸。

雲門因講僧參。經時乃曰。未到雲門時恰似初生月。
及乎到後曲彎彎地。門得知乃問。是你恁麼道耶。曰

是。門曰。甚好。吾問汝。作麼生是初生月。僧乃斫額作
望月勢。門曰。你如此。巳後失却目在。僧經旬日復來。
門又問。你還會也未。曰未會。門曰。你問我。僧便問如
何是初生月。門曰曲彎彎地。僧罔措。後果失目。

瑯瑘覺云。你道佛法靈驗不靈驗。如今有人問瑯
瑘。如何是初生月。向道經堂前打板聲。

白雲端云。者僧失却目。雲門和鼻孔不見。雖然如
是。家住□州西。

黃龍新云。語驚時聽。得無動機。若謂者僧失雙目。
入地獄如箭射。

東禪觀云。者僧雖失雙目。光射九天。雲門兩眼雖
存。前明後暗。

雲門上堂。平地上死人無數。過得荊棘林始是好手。
時有僧便出眾曰。與麼則堂中第一座有長處也。門
曰蘇嚕蘇嚕。

溈山喆云。若非雲門被者僧一問。幾乎將南作北。

黃龍南拈起拂子云。大眾。若喚作拂子。是平地上
死人。不喚作拂子。未透荊棘林在。

五祖演云。太平即不然。平地上個個丈夫。荊棘林
裏坐得始是好手。何故。格。

泐潭清云。只者拂子是荊棘林。諸人作麼生過。直
饒過得。也是猢猻繫露柱。

雲居莊云。雲居則不然。平地上活人無數。入得荊
棘林是好手。或有出來說長說短。拈拄杖便打。何

故。水流溼。火就燥。禍福無門。惟人自召。

笑巖寶云。雲門被者僧一拶。輙自先跳入荊棘林
中坐地。我則不然。待道與麼則堂中第一座有長
處也。劈頭便打云。汝為什麼又深入者一重。

宗門拈古彚集卷第三十五
