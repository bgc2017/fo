











宗門拈古彚集卷第二十五
古杭白巖嗣祖沙門　淨符　彚集

△青四

瑞州洞山悟本良价禪師(青四雲巖晟嗣)

因僧問。寒暑到來
如何𢌞避。山曰何不向無寒暑處去。曰如何是無寒
暑處。山曰。寒時寒殺闍黎。熱時熱殺闍黎。

投子同云。幾乎與麼去。

瑯瑘覺云。我即不然。如何是無寒暑處。僧堂裏去。

雲居舜云。大小瑯瑘作者個去就。山僧即不然。如
何是無寒暑處。三冬向煖火。九夏取凉風。

黃龍新云。洞山袖頭打領。腋下剜襟。爭奈者僧不
甘。如今有個出來問。黃龍且作麼生支遣。良久云。
安禪不必須山水。滅却心頭火自凉。

寶峰文云。大眾若也會得。不妨神通遊戲一切臨
時。寒暑不相干。若也不會。且向寒暑裏經冬過夏。

上封才云。洞山一句可謂主賓交參正偏涉入。諸
人如今向什麼處𢌞避。無事上山行一轉。借問諸
人會也無。


泐潭準云。若為人時冰也暖。不為人時火也寒。

仰山欽云。洞山與麼答話。雖則頭正尾正。只是鼻
孔落在者僧手裏。明眼道流試檢點看。

烏石道云。洞山只有殺人刀。且無活人劍。山僧則
不然。忽有問寒暑到來如何𢌞避。亦向他道何不
向無寒暑處去𢌞避。那裏是無寒暑處。寒時熱殺
闍黎。熱時寒殺闍黎。為什麼。三冬炎暑熾。九夏雪
花飛。

五磊權云。洞山古佛雖則善赴來機。猶欠悟在。何
故。不應話作兩橛。若人檢點得出。許你具一隻眼。

清化嶾云。洞山老祖如將摩尼寶王直授凡庸。者
僧若是眼裏有筋。不但三冬枯木秀。管教九夏雪
花飛。

道峰清云。袖頭打領。腋下剜襟。還他洞山老人。揀
點將來。未免向語脉裏轉却。道峰即不然。有問如
何是無寒暑處。只向道。火燄不容蚊蚋泊。長連牀
上任高眠。

白巖符云。金針密剌就中不犯鋒鋩。玉線橫抽裏
許渾忘斷續者。是我洞山老祖垂手接人處所建
立的宗旨。如今有一類黃口雛禪道。洞山與麼答
話太涉廉纖。若問我寒暑到來如何𢌞避。驀頭與
伊一棒。何等痛快呵呵者。好似個躶形之域。笑我
漢國衣冠。我孔門子弟固不足與之較短論長。獨
惜其甕裏醯雞爭知天日。顧左右云。者裏還有識

洞山者麼。試為我下一轉語。良久眾無語。乃自代
云。霧鎖晴空峰不露。雞鳴深夜月流輝。

五峰甫別真淨語云。若也會得。一任向寒暑裏經
冬過夏遊戲神通。若也不會。寒時寒殺。熱時熱殺。
摸索他寒暑不著。

百丈瑡云。洞山老祖向茫無可據處抉出金剛眼
睛。直令人人自見。可謂九轉還丹也。然撿點將來。
只有殺人刀。且無活人劒。今日有問瑡上座。寒暑
到來如何𢌞避。但向道向寒暑處𢌞避。他若再問
寒暑處作麼生𢌞避。直向道瑡上座不可作洞上
兒孫不得。

洞山與泰首座冬節喫菓子次。乃問。有一物上拄天
下拄地黑似漆。常在動用中。動用中收不得。且道過
在什麼處。泰曰過在動用中。山喚侍者掇退果桌。

同安顯於過在什麼處下代泰云。不知。

瑯瑘覺云。若不是洞山老人。焉能辨得。雖然如是。
洞山猶欠一著在。

溈山喆云。諸人還知洞山落處麼。若也不知。往往
作是非得失會去。山僧道者果子非但首座不得
喫。即使三世諸佛也不敢正眼覰著。

雲葢本云。洞山雖有打破虗空底鉗錘。要且無補
綴底針線。待伊道過在動用中。但向道請首座喫
菓子。泰首座若是個衲僧。喫了也須吐出。

淨慈昌云。洞山雖然掇退菓桌。要且塞泰首座口

不得。

照覺勤云。天下衲僧盡道泰首座箭鋒不相拄。所
以遭洞山貶剝。後來溈山喆道此果子莫道泰首
座不得喫三世諸佛也不敢正眼覰著。宗師家正
令當行十方坐斷。有定乾坤句辨龍蛇眼。不妨難
趂。當時若是個英靈衲子解捋虎鬚。待道過在什
麼處。便拈起菓子云和尚畢竟喚作什麼。待他擬
議。劈面便擿。何故。有意氣時添意氣。不風流處也
風流。

溈山果云。洞山壓良為賤。泰首座有理難伸。山僧
略見不平。要為泰公雪恥。當時纔見與麼問。只向
道靈山授記未到如此。待他擬議。拈果子劈面便
擿。不惟塞斷洞山咽喉。免見後人妄生卜度。

保寧茂云。者個說話在今諸方每至冬夜未甞不
拈出註解一上。然于正文未甞道著一字。有底道
洞山只見錐頭利不見鑿頭方。抑屈人作麼。有底
道泰首座不得果子喫。要且盡大地人皆不得喫。
成人者少敗人者多。殊不知洞山有偏正回互不
犯的手脚。直饒泰首座道不在動用中。也不得他
果子喫。良久云。水流黃葉來何處。牛帶寒鴉過別
村。

南堂欲云。太阿橫按凜凜神威。寶鑑當臺澄澄光
釆。祇如掇退菓桌又作麼生。雲自帝鄉出。水歸江
漢流。


烏石道云。洞山和盤托出。首座當面錯過。帶累眾
人都不得果子喫。當時若有個漢出來道。和尚莫
談天說地且請喫菓子。教洞山者漢滿面慙惶無
著身處。雖然。也須救取泰首座始得。擊拂子云。妙
藥不醫冤債病。橫財豈富命窮人。

雲居莊云。當斷不斷反招其亂。若是徑山。見他道
過在什麼處。便與掀倒菓桌。亦使旁觀知有宗門
爪牙。雖然。也須脚蹋實地始得。拈拄杖云。不向藍
田射石虎。何人知是李將軍。卓拄杖下座。

劍門□云。我當時若在。亦對云過在動用中。待渠
令侍者掇退菓桌。便拈起果子劈面擿。

笑巖寶云。泰公便恁麼道有什麼過當。時纔見舉
話。拈果子驀口𡎺云。和尚比來請客。直饒洞山古
佛吞吐不及。

鼓山賢云。大小洞山心行不少。泰首座既遭活陷
黜罰何疑。劒門猶欲強作主宰。好與三十痛棒。

古南門云。祇如首座恁麼道。因甚洞山便掇退果
桌。者裏明得。萬兩黃金也合消。不然。喫水也須防
噎。又云。要見洞山則易。見泰首座則難。

石霜尊云。洞山老人祇有殺人刀且無活人劒。何
不當時待首座道過在動用中。但云作家作家。首
座若是個本分衲僧。必然另有長處。豈不佛法人
情兩盡其美。

東塔熹云。洞山老漢無大人相。若是山僧。見伊道

過在動用中。只消云作家禪客宛爾不同。不惟使
伊一時好釆。且令人千古疑著。

白巖符云。我若作泰首座。待問過在什麼處。亦向
道過在動用中。他若喚侍者掇退果桌。便好拍掌
呵呵大笑。看洞山者漢又當作何苟當。

洞山解夏上堂。秋初夏末。兄弟東去西去。直須向萬
里無寸草處去。良久曰。祇如萬里無寸草處作麼生
去。顧左右曰。欲知此事。直須枯木上生花方與他合。

石霜諸云。出門便是草。

太陽玄云。如今直得不出門亦是草漫漫地。且道
合向什麼處行履。莫守寒巖異草青。坐著白雲宗
不妙。

圓通善云。且道諸人即今脚跟下一句作麼生道。
若道萬里無寸草。許你參見洞山。若道出門便是
草。許你參見石霜。若道不出門亦是草漫漫地。許
你參見太陽。若總道不得。却許你參見延聖。何故。
惟有好風來席上。更無閒語落人間。

白雲端云。若見得菴主。便見得洞山。若見得洞山。
便見得菴主。見洞山則易。見菴主則難。不見道。雲
在嶺頭閒不徹。水流㵎底太忙生。(菴主葢指石霜)
溈山果云。斬釘截鐵。豁開向上玄關。語諦言誠。直
指當人要路。且作麼生會他出門便是草。石霜恁
麼道。上封恁麼舉。你諸人不得動著。動著三十棒。

徑山杲云。師子一滴乳。迸散十斛驢乳。


雪巖滿云。三個老漢雖然異口同音。未免撞頭磕
額。何也。一人大開口了合不得。一人高擡脚了放
不下。一人緊閉門了出不去。王山即不然。徧十方
界非外。全在一微塵。在一微塵非內。徧十方界。祇
者一微塵許。也須及盡不可得。向那裏安門。甚處
入草。還會麼。休侵洞嶺初秋草。請看疎山臘月蓮。

烏石道云。洞山背手彎弓。石霜當面架箭。雖然用
處不同。直是眼親手便。石溪要且不然。萬里無寸
草處畢竟作麼生去。良久云。四海五湖龍世界。十
洲三島鶴乾坤。擊拂子下座。

鼓山賢云。洞山恁麼說話。正是瑞鳳不棲於凡木。
金龍豈守於寒潭。轉功就位。轉位就功即不無。看
來也祇似猢猻上樹。捨一取一未為好手。且作麼
生是本分底去處。良久云。釣船載到瀟湘岸。氣噎
無聊問白鷗。

百丈雪云。山僧則不然。兄弟東去西去。直須向冰
河發𦦨處去。只如冰河發𦦨處作麼生去。良久云。
兔角杖頭挑日月。龜毛繩子縛虗空。

東山澓云。三大老忘却自已四大五臟。盡力提持
恐人入草。今日東山解制。臘節初臨春氣未至。正
值燒痕滿界。眾兄弟直須向乾茅叢裏信手拈來。
寸寸瓊枝縷縷玉葉。不妨和身臥在荊棘林中。累
地輥他十七八輥。起來通身荊棘。非伹佛祖難親。
饒他舜若多神擬著則鮮血淋漓。縱使臘月三十

索債盈門難以近傍。東山如是告報。大似逐客顛
狂。自露通身醜惡。雖然。也不得錯舉。

天童忞云。者一隊漢怪力亂神。只知一重去一重。
一步高一步。及乎輥到牛角尖裏。和自已動彈不
得。山僧為伊撥轉天關打開籬落。貴要諸人個個
濶步坦道。免蹈者輩嶮僻之途。還肯恁麼承當者
麼。卓拄杖云。如今四海清如鏡。行人莫與路為仇。

靈隱禮云。洞山祇解借功明位。焉知玉殿苔生。石
霜雖能轉位投機。猶未回途復妙。正饒功位齊轉。
芝生朽木。功位齊隱。雪凍紅爐。佛日要問他二老。
祇如五馬不嘶一牛不飲處。如何趨向。

石塔忍云。大眾總似者一隊老古錐。平日向甚麼
處下脚。興國者裏四望青青。不妨東去西去。略無
些子妨礙。只是有一件事不可不向諸人說破。雖
是王道坦坦。畢竟不許販賣私鹽。

崇先奇云。從苗辨地。因語識人。二俱作家。且如今
東去西去者盡是草裏漢。又何曾有出身路。良久
云。臯亭恁麼舉。不圖打草。祇要驚蛇。

天目律云。者一班草裏漢。著甚死急。

蓮柎筞云。洞山老人把住玄關嚴行正敕。直得春
秋寒暑迥絕往來。南北東西渾無行路。然則萬里
無寸草且置。出門便是草又作麼生。金雞啄破瑠
璃殻。玉兔挨開碧海門。

瓶山謙云。洞山一期逞俊。爭知當地艸深。當時若

有個漢。待老新豐語未絕。便好呵呵大笑云。老和
尚逆風颺塵作麼。不惟勘破洞山。亦乃坐斷後人
舌頭。

洞山供養雲巖真次。僧問先師道祇者是莫便是否。
山曰是。曰意旨如何。山曰當時幾錯會先師意。曰未
審先師還知有也無。山曰。若不知有。爭解恁麼道。若
知有。爭肯恁麼道。

長慶稜云。既知有。為甚恁麼道。又云。養子方知父
慈。

龍華體云。諸禪德。者則公案若喚作雲巖真話。未
免烏焉成馬。何故。不見道世間無限丹青手。到此
都來畵不成。

洞山因僧問。時時勤拂拭。為什麼不得他衣鉢。山曰。
直饒本來無一物。也未合得他衣鉢。曰未審甚麼人
合得。山曰不入門者。曰祇如不入門者還得也無。山
曰。雖然如此。不得不與他。又曰。直道本來無一物。猶
未合得他衣鉢。汝道什麼人合得。者裏合下得一轉
語。且道下得甚麼語。時有一僧連下九十六轉語並
不契。末後一語始愜洞山意。山曰。闍黎何不早恁麼
道。別有一僧密聽。祇不聞末後一語。遂請益其僧。僧
不肯說。如是三年相從終不為舉。一日因疾。其僧曰
某甲三年請舉前話不蒙慈悲。今日再不為舉。當殺
上座去也。其僧悚然乃為舉曰。直饒將來亦無處著。
僧乃禮謝。


雪竇顯云。他既不受是眼。將來必應是瞎。還見祖
師衣鉢麼。若於此入門。便乃兩手分付。非伹大庾
嶺頭一個提不起。設使闔國人來且欵欵將去。

翠巖芝云。總不合得他衣鉢。却與古佛同參。且道
參阿誰。○。

天童覺云。長蘆則不然。直須將來。若不將來。爭知
不受。將來底必應是眼。不受底真個是瞎。還會麼。
照盡體無依。通身合大道。

古南門云。洞山理長則就。雪竇舉一明三。祇如將
來既不受。諸人早晚橫披豎搭。是衣不是衣。一日
過堂兩度溼。是鉢不是鉢。若是。爭奈洞山不肯。若
不是。祖師衣鉢掉向甚處去也。即今日用行持又
是個什麼。諸仁者。若於此入門。何待兩手分付庾
嶺力爭。管取黃梅兒孫傳徧天下。

勝法法云。二大老徹底舉揚。未免各見一邊。勝法
則不然。若有將來必當是受。若是不受必不將來。
將來的也非是眼。不受的也非是瞎。還見祖師衣
鉢麼。萬古碧潭空界月。再三撈摝始應知。

洞山因僧問。三身之中阿那身不墮眾數。山曰吾常
於此切。

曹山寂因僧問。吾常於此切。意作麼生。曹云要頭
便斫將去。

雪峰存因僧問。吾常於此切。意作麼生。峰以拄杖
劈面打云。我也曾到洞山來。


承天宗云。一轉語海晏河清。一轉語風高月冷。一
轉語騎賊馬趂賊。試請辨看。忽有個僧出來道。總
不與麼。也許伊具一隻眼。

徑山杲云。恁麼葛藤也未夢見三個老漢在。復云。
何不向膏肓穴上下一針。

博山來云。近不得倚。遠不得携。推之弗前。約之弗
後。洞山於此若鐵橛也。若夫辨奇貨。採驪珠。求華
璞。追藍琰。安可以語於此哉。離乎言句。親之可矣。

廣胤標云。盲者無以與乎文章之觀。聾者無以與
乎鐘鼓之聲。三個老漢一手提持。赤心片片。大似
豐城寶劍當面擿。只是知恩者少。者僧非但耳聾
亦兼眼瞎。錯過當陽。如今還有不錯過的麼。關門
令尹誰能識。河上仙翁去不回。

洞山因辭京兆興善平禪師。平曰什麼處去。山曰沿
流無定止。平曰法身沿流報身沿流。山曰總不作此
解。平乃撫掌。

保福寧云。洞山自是一家。乃別云。覓得幾人。

崇先奇云。保福老漢錯下名言。殊不知洞山老人
居天下之廣居。立天下之正位。保福又道覓得幾
人。果然搆不著。

洞山於扇上書佛字。雲巖見却書不字。山又改作非
字。雪峰見乃一時除却。

興化獎代洞山云。吾不如汝。

白楊順云。我若作洞山。只向雪峰道。你非吾眷屬。


天鉢元云。洞山雲巖平地起堆。雪峰老漢因事長
智。

洞山有一僧不安。要見山。山遂往見。僧曰和尚何不
救取人家男女。山曰你是什麼人家男女。曰某甲是
大闡提人家男女。山良久。僧曰四山相逼時如何。山
曰老僧日前也向人家屋簷下過來。曰回互不回互。
山曰不回互。曰教某甲向甚處去。山曰粟畬裏去。僧
噓一聲曰珍重。便坐脫。山以拄杖敲頭三下曰。汝只
解與麼去。不解與麼來。

昭覺勤云。大凡行脚人正要透脫者一件事。者僧
既是大闡提人家男女。直至四山相逼手脚忙亂。
若不是洞山具大慈悲放一線道。與他平展。爭解
恁麼去。所以古人道。臨終之際若一毫頭聖凡情
量未盡。未免入驢胎馬腹裏去。只如洞山道我亦
曾從人家屋簷下過。粟畬裏去。鼎鼎礙四山不礙
四山。到者裏須是桶底子脫始得。且道洞山意作
麼生。還會麼。金雞啄破瑠璃殻。玉兔挨開碧海門。

洞山因僧問。和尚尋常教人行鳥道。未審如何是鳥
道。山曰不逢一人。曰如何行。山曰直須足下無私。曰
祇如行鳥道莫便是本來面目否。山曰闍黎因甚顛
倒。曰甚處是學人顛倒。山曰。若不顛倒。因甚麼喚奴
作郎。曰如何是本來面目。山曰不行鳥道。

理安洸云。不行鳥道始是本來面目。因甚尋常却
只教人行鳥道。且道洞山意作麼生。良久云。渡河

須用筏。到岸始辭舟。

鳳山啟云。識尊卑。明貴賤。自然君君臣臣父父子
子。冠履不致倒置。錢糓不肯浪費。當今之世孟八
郎漢。見處瞞盰。得之鹵莽。菽麥不分。金鍮不辨。以
其素無大志自甘顛倒故也。且道不行鳥道又是
如何面目。良久云。不辭向汝道。相續也大難。

白巖符云。若論本來面目。直饒你不行鳥道。要恰
洞山意亦未可在。然則爭奈洞山現有語在何。者
裏跨得一步。不妨作個脫灑衲僧。不然。總是途中
未了漢。

洞山與密師伯在餅舖。密於地上𦘕一圓相謂山曰。
把將去。山曰。拈將來。

保寧𠲸云。非但二人提不起。盡大地人亦提不起。

天童忞召眾云。諸人還提得起麼。良久云。也須是
個踞地獅子始得。若是山僧。待他道拈將來。便與
一掌。者一掌有生復有死。有利亦有害。

洞山有偈曰。貪嗔癡。太無知。賴我今朝識得伊。行便
打。坐便搥。分付心王子細推。無量劫來不解脫。問汝
三人知不知。

神鼎諲云。我則不然。貪嗔癡。實無知。十二時中任
從伊。行即往。坐即隨。分付心王擬何為。無量劫來
原解脫。何須更問知不知。

紫柏可云。鍛鍊自心。鉗錘猛密。須是洞山。咳嗽掉
臂。戲笑譏呵。無非解脫三昧。還他神鼎。雖然。如神

鼎不打洞山爐鞴中鋾鑄過來。安得便恁麼自在。
洞山不打神鼎見地上得個消息。從汝朝打暮搥
敢保貪嗔癡驢年也未調伏在。者裏揀別得。許汝
會如來禪。若是祖師禪。猶隔鄉關萬里。

大覺昇云。恁麼說話。幸遇不在大覺門下過。若在
大覺門下。打折驢腰未放過在。何故。既有讓王節。
何爭洗耳清。雖然如是。也須是個人始得。

洞山不安。有僧問。和尚違和。還有不病者麼。山曰有。
曰不病者還看和尚否。山曰老僧看他有分。曰未審
和尚如何看他。山曰老僧看時則不見有病。

博山來云。不二門開。日面月面。總不似洞山癖病。
混之弗得。類之不齊。病中善看病也。者僧眼裏有
筋皮下有血。要見洞山也不難。

洞山問密師伯作什麼。密曰把針。山曰把針事作麼
生。密曰針針相似。山曰二十年同行作者個語話。密
曰長老又作麼生。山曰大地火發。

天童覺云。大地火發間不容髮。南海崑崙天寒不
襪。祖祖相傳一堆搕𢶍。

南林弘云。神山一段古錦。風吹不入雨打不溼。被
洞山一拶。直得零零落落。至今補不得。

洞山與雲居渡水。山問水深淺。居曰不溼。山曰麤人。
居曰和尚作麼生道。山曰不乾。

五祖演云。二老恁麼說話。還有優劣也無。山僧今
日因行掉臂。為諸人說破。過水一句不濕。庫藏珍

珠堆積。過水一句不乾。無錐說甚貧寒。乾溼二途
俱不涉。任他綠水與青山。

笑巖寶云。演師恁麼道。與他洞山有交涉無交涉。
還辨得麼。若能辨得。不獨識破五祖。亦能親見洞
山。若不能辨得。山僧略為諸人說破。洞山不下為
人手。五祖能談本分禪。

洞山因僧問如何是沙門行。山曰。頭長三尺。頸長二
寸。因令侍者持此語問三聖然。聖於侍者手上搯一
搯。山肯之。

文峰玉云。妙得衲僧家轉身活路。還他新豐老人。
三聖雖能暗號私通。終是輸他一著。今日若問文
峰。頭長三尺頸長二寸意旨如何。向道待你四脚
踏地時自然有個分曉。

洞山垂語。知有佛向上人。方有語話分。僧問如何是
佛向上人。山曰非佛。

保福展別云。佛非。

雲門偃云。名不得。狀不得。所以言非。

法眼益云。方便呼為佛。

天童覺云。二老宿相去多少。直是刁刀相似魚魯
參差。到者裏轉劫外機。放風前箭。橫身擔荷。撒手
承當。具者般眼目始得。還辨得麼。易分雪裏粉。難
辨墨中煤。

徑山杲云。二尊宿恁麼提持佛向上事。且緩緩。者
裏則不然。如何是佛向上事。拽拄杖劈脊便打。免

教伊在佛向上軃跟。

報恩秀云。我要問洞山。佛向上人還有答話分也
無。

天寧琦云。我者裏無向上向下。佛是西天老比丘。
今朝有酒今朝醉。明日無錢明日求。

東明際舉雲門語畢云。大小雲門猶作者般見解。
山僧當時若在。但冷笑一聲。

大珠□云。控佛祖玄關。揭人天正眼。須還大慧。若
據佛向上事。非但者老漢。縱饒西天四七東土二
三到來。大珠者裏未敢相許。何也。不見道向上一
路千聖不傳。

龍華體舉雲門語畢。驀拈拄杖召眾云。者個是拄
杖子。有甚名不得。以杖倒卓云。不可不喚作拄杖
子。有甚狀不得。雖然。不是龍門客。切忌遭點額。

洞山到南泉。值馬祖諱辰修齋。泉設問云。來日設齋
未審馬祖還來否。眾皆無對。山出對曰。待有伴即來。
泉曰此子雖後生甚堪雕琢。山曰和尚莫壓良為賤。

慧雲盛云。南泉倚勢欺人。洞山因客見主。雖與馬
祖把臂共行。猶較王老師七步。

洞山上堂。有一人在千人萬人中。不背一人。不向一
人。你道此人具何面目。雲居出曰。某甲參堂去。

資福廣於具何面目下著語云。七凹八凸。於參堂
去下著語云。只得一橛。復云。虗白堂啟。珍珠簾垂。
面面無私。識者其誰。任是抽身快便。猶難合伴同

歸。然則洞山底意畢竟如何。金針雙鎖備。挾路隱
全該。

紫梅周云。雲居者漢承虗接響則不無。要識此人
面目。只恐新豐老子也窺覰不著。為甚麼。不見道
雖處寰闠中。從來不見客。

洞山與密師伯山行次。見一兔子從草中躍出。密曰。
俊哉。大似白衣拜相。山曰。老老大大作者個語話。密
曰你又作麼生。山曰。積代簪纓。暫時落魄。

廣潤融云。者二老漢一人尚行心處路。一人猶挂
本來衣。若遇廣潤。各與二十苕帚柄。脫有問長老
你又作麼生。乃卓拄杖云。會麼。人居大國方知貴。
水到瀟湘一樣清。且道山僧還有滲漏也無。若檢
點得出。二十苕帚柄山僧自喫。如無。更有二十各
領歸堂去。

洞山問座主曰。不可以智知。不可以識識。喚作什麼
語。曰贊法身語。山曰喚作法身早是贊也。主無語。

天寧琦云。者裏合下得什麼語。塞却洞山口。復云。
千。

龍池傳別云。喚作法身早是謗也。

潭州神山僧密禪師(青四雲巖晟嗣)

與洞山行。因過獨木橋。
洞山先過了。乃拈起木橋曰過來。神曰价闍黎。洞山
乃放下木橋。

普明燁云。洞山用劒刃上事。若非神山也大難承
當。雖然。洞山鼻孔却在神山手裏。


幽溪和尚(青四雲巖晟嗣)

僧問。大用現前不存軌則時如何。
溪起身繞禪牀一帀而坐。僧擬進語。溪遂與一踏。僧
歸位立。溪曰。汝恁麼。我不恁麼。汝不恁麼。我却恁麼。
僧再擬進語。溪又與一踏曰。三十年後吾道大行。

天童華云。善射者箭不虗發。若是個漢。何處更有
幽溪。雖然如是。最初一踏何異最後一踏。

天寶樞云。幽溪門庭壁立。家法森嚴。不因者僧怎
見汗馬功高。

古塘□云。者老漢費盡腕頭氣力。要且踏者僧不
著。

白巖符云。顛倒乾坤。粉碎華嶽。還他幽溪。者漢怎
奈撞著個鈍根阿師。未免勞而無功。者僧若肘後
有符。待他繞禪牀一帀而坐。便好呵呵大笑云。者
老漢一釣便上。管教幽溪死在手裏。

宗門拈古彚集卷第二十五
