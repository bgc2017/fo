











宗門拈古彚集卷第二十八
古杭白巖嗣祖沙門　淨符　彚集

△青五

洛京韶山寰普禪師(青五夾山會嗣)

白頭因參。山曰莫是多
口白頭因麼。因曰不敢。山曰有多少口。曰通身是。山
曰尋常向甚麼處屙。曰向韶山口裏屙。山曰有韶山
口即得。無韶山口向甚麼處屙。因無語。山便打。

雲門偃云。者話墮阿師。放你三十棒。又云。將謂是
師子兒。又云。韶山今日瓦解氷消。

雪竇顯云。從來疑著韶山。

愚菴盂云。撥草傷蛇。惹火燒身。恁麼人在在有之。
因禪多口。直得閉殺。韶山無口。直得屙殺。

清化嶾云。因白頭徧身是口。不奈韶山一屙何。

慧雲盛云。盡道因白頭多口。忽被把住咽喉。無能
出氣。徧身是的甚處去了。設向眼睫裏識些機宜
知些進退。三十棒韶山合當自喫。

白巖符云。者多口阿師浪有其名。當時待問有多
少口。何不向前劈面便掌。


韶山因僧問。是非不到處。還有句也無。山曰有。曰是
什麼句。山曰一片白雲不露醜。

天童覺云。通身回互不觸尊嚴。退位傍提要當宛
轉。還見韶山相為處麼。盡力推爺向裏頭。

東山澓云。韶山可謂打落楚天月。摘去漢地星。等
閒道出一句。藏鋒不露。撿點將來。猶未勦絕。今日
有問顯聖。是非不到處還有句也無。直云無。他若
道為甚麼無。但云秋水長天一色。落霞孤鶩齊飛。

韶山有僧到參。禮拜起立。山曰大材藏拙戶。僧過一
邊立。山曰喪却棟梁材。

城山洽云。前箭猶自可。後箭射人深。

韶山因遵布衲訪。值山在山下。遵問韶山路向甚麼
處去。山以手指曰。嗚。那青青點黯處去。遵近前把住
曰。久嚮韶山莫便是否。山曰。是即是。闍黎有什麼事。
遵曰擬伸一問師還答否。山曰。看君不是金牙作。怎
解彎弓射尉遲。遵曰。鳳凰直入烟霄去。惟怕林問野
雀兒。山曰。當軒布皷從君擊。試展家風似老僧。遵曰。
一句逈超千聖外。松蘿不與月輪齊。山曰。饒君直出
威音外。猶較韶山半月程。遵曰過在甚處。山曰個儻
之辭時人知有。遵曰。恁麼則真玉泥中異。不撥萬機
塵。山曰魯班門下徒施巧妙。遵曰。學人即恁麼。未審
師意如何。山曰。玉女夜拋梭。織錦於西舍。遵曰莫便
是和尚家風也無。山曰。耕夫製玉漏。不是行家作。遵
曰。此猶是文言。如何是和尚家風。山曰。橫身當宇宙。

誰是出頭人。遵無語。山遂同歸至方丈。人事了。山遽
召近前曰。闍黎有衝天之氣。老僧有入地之謀。闍黎
橫吞巨海。老僧背負須彌。闍黎按劍上來。老僧掗鎗
相待。向上一路速道速道。遵曰。明鏡當臺。請師一鑑。
山曰不鑑。遵曰為甚麼不鑑。山曰水淺無魚徒勞下
釣。遵無語。山便打。

黃龍新云。好打者般漢。打殺百千萬個有甚麼過。
當時若在黃龍手裏。棒折也未放過在。

何山珣云。布縵天網打鳳羅龍。主則琢玉鏤氷。賓
則攢花簇錦。當機不讓覿面爭先。結角螺文互存
互奪。諸方咸謂好手手中呈好手。還端的也無。若
約慧日見處。遵布衲若能慎初護末。待韶山指出
路頭。驟步便升堂奧。管取明窓下安排。非唯截斷
葛藤。亦免上他鈎線。何也。一著不到處。滿盤空用
心。

昭覺勤云。遵布衲如虎戴角。凜凜威風。怎奈韶山
解踞虎頭收虎尾。直得步步登高聲聲相應。還知
二老落處麼。好手手中跨好手。紅心心裏中紅心。

天童華云。死心和尚一期大驚小怪。殊不知韶山
自遭布衲毒手之後。至今無人撿點得出。且道誵
訛在什麼處。

龍唐柱云。布衲何用繁辭。烏那青青黯黯處。便作
禮云。今日親見作家。縱使韶山有入地之謀。也要
把他作撥草瞻風人管待。


城山洽云。看者兩員尊宿鎗來劍去勝負難分。正
是有意氣時添意氣。不風流處也風流。苐可惜布
衲末後落節。還有為伊出一隻手者麼。

洪州上藍令超禪師(青五夾山會嗣)

僧問。善財見文殊後。因
甚却往南方。藍曰。學憑入室。知乃通方。曰為甚麼彌
勒却遣見文殊。藍曰。道曠無涯。逢人不盡。

天寧琦云。奇特中奇特。玄玅中玄妙。達法源底須
是上藍始得。祖師門下直是未在。

福州牛頭微禪師(青五投子同嗣)

僧問如何是和尚家風。頭
曰山畬脫粟飯。野菜澹黃虀。曰忽遇上上客來又作
麼生。頭曰。喫即從君喫。不喫任東西。

灜山誾云。生鐵鑄心肝。打得丁當響。

鄂州巖頭全奯禪師(青五德山鑒嗣)

參德山。纔跨門便問是
凡是聖。山便喝。巖便禮拜。洞山聞僧舉乃曰。若不是
奯公也大難承當。巖曰洞山老漢不識好惡。錯下名
言。我當時一手擡一手搦。

雪竇顯云。然則德山門下草偃風行。要且不能塞
斷天下人口。當時纔拜。劈脊便打。非唯勦絕洞山。
亦乃把定奯老。還會麼。李將軍有嘉聲在。不得封
侯也是閒。

瑯琊覺云。巖頭無人問著不妨奇特。纔被洞山腦
後一錐。便乃氷消瓦解。

南華昺云。巖頭一期展露。事不徒然。無人讚歎猶
較些子。纔被洞山稱提。直得驚羣駭眾。還會麼。無

滯自然隨勢去。有聲多為不平來。

昭覺勤云。德山據令而行。只得一半。洞山通方有
眼。千里同風。巖頭既善據虎頭又能收虎尾。大似
作家戰將臨陣扣敵七事俱全。不妨奇特。敢問那
裏是一手擡一手搦處。謂言侵早起。更有夜行人。

徑山杲云。猛虎不識穽。穽中身死。蛟龍不怖劍。劍
下身亡。巖頭雖於虎穽之中自有透脫一路。向劍
刃上有翻身之機。若仔細撿點將來。猶欠悟在。即
今莫有為巖頭作主底麼。出來與妙喜相見。良久
喝一喝拍一拍云。洎各停囚長智。

教忠光云。還知三大老落處麼。德山通身放倒。洞
山帶水拖泥。若非巖頭具通方眼。有格外機。怎顯
功高汗馬。且作麼生是一手擡一手搦處。殺人刀
活人劍。

天寧琦云。德山具咬猪狗手脚。巖頭是煅了底精
金。驀拶相逢。更無回互。將他八兩換他半觔。洞山
雖是作家。也只旁觀有分。妙喜費許多氣力作什
麼。拈拄杖畫一畫云。一。

南堂欲云。家肥生孝子。國霸有謀臣。雪竇云然則
德山門下草偃風行。要且不能塞斷天下人口。當
時纔禮拜劈脊便打。非唯勦絕德山。亦乃把定奯
老。說得道理好。歸依佛法僧。

報恩秀云。諸方盡謂巖頭一擡一捺。洞山錯下名
言。殊不知洞山一擡一捺更甚。雖然巖頭擡捺洞

山。賺出洞山擡捺。萬松說破。忽有個出來禮拜。萬
松却放過不打。何也。為伊皮下無血。

雲居莊云。德山不無養子之緣。洞山乃是因齋慶
讚。作麼生是巖頭一手擡一手搦。不是射鵰手。徒
說李將軍。

博山來云。問不在意裏。答預於機先。余所謂進得
德山門。破得巖頭句。灼然兩彩一賽。洞山雖是善
因而招惡果。又安知巖頭子為父隱直在其中耶。
鼓吹將來。三人綑作一束始得。

古南門云。雪竇恁麼道。雖則看孔著楔。殊不知巖
頭歷代簪纓。若不是德山如金博金。大難酬對。洞
山向背後叉手道。若不是奯公大難承當。誣人之
罪以罪加之。簡點將來。四大老固雖各恃己長。衲
僧門下總欠棒在。何故。青山只解磨今古。流水何
曾洗是非。忽有個漢出來道。古南也是為他閒事
長無明。合掌云。山僧罪過。

愚菴盂云。德山是荊山韞玉之石。巖頭是剖玉之
良工。始終俱妙。祇不當持一條斷貫索要量無邊
身菩薩身才多少長。不免被旁人耻笑。且道笑個
什麼。笑他是貴介公子打毆儺㳂門乞丐。

靈巖儲云。巖頭只知乘長風破萬里浪。不顧黃河
無底。德山但解驅泰華塞四滄溟。那識黑山有根。
父父子子使盡氣力。至今無出頭分。可笑。又有個
弄巧成拙底引鬼入墻。致令者漢棺材裏瞠眼。唬

張嚇李。古今無數知識出世。一個個水上描根。空
中繪影。喫盡許多生受。終沒交涉。設有僧到靈巖。
入門便問是凡是聖。伹呵呵冷笑。直教者漢脊背
汗出。

西遯超舉大慧語畢云。如何是欠悟處。令天下人
向巖頭嘴邊東卜西卜無出頭日。試再撿點看。撿
點不出。我大禮他九拜。有撿點得出者。九十棒一
棒也不饒。

演教泐云。德嶠布龍蛇大陣。洞山設陷虎機關。巖
頭久經行陣。雖則不為所困。其奈掩耳偷鈴。若放
過則彼此無傷。撿點來。三人盡皆是賊。中有一個
正賊。一個草賊。且道那一個是正賊。那一個是草
賊。

白巖符云。德山當堂據令。末上猶欠一籌。巖頭泥
裏藏鋒。脚跟終是不穩。并須受罰。若夫洞山老漢
且置勿論。為什麼。留與後人撿點。

巖頭因辭德山。山曰甚麼處去。頭曰蹔辭和尚下山
去。山曰子他後作麼生。頭曰不忘和尚。山曰子憑何
有此語。頭曰。豈不聞智與師齊減師半德。智過於師
方堪傳授。山曰。如是如是。善自護持。

天童覺云。德山尋常棒下不立佛祖。及乎到者時
節。得恁麼老婆。雖然。是養子之緣。怎免得後人撿
責。待伊道智過於師方堪傳授。拽拄杖驀脊便打。

巖頭因僧問三界競起時如何。頭曰坐却著。曰未審

師意如何。頭曰移取廬山來即向汝道。

徑山杲云。巖頭古佛向萬仞巖頭垂手。鑊湯爐炭
裏橫身。葢為慈悲之故。有落草之談。今日若有人
問雲門。三界競起時如何。只向道快便難逢。未審
師意如何。移取雲門山來即向汝道。

天寧琦云。三界競起。巖頭道坐却著。見怪不怪其
怪自壞。妙喜道快便難逢。順水流舟更加櫓棹。天
寧道在什麼處。長安甚閙我國晏然。未審師意如
何。待上山斫棒來却向汝道。三段不同。收歸上科。

大珠口云。巖頭古佛答一轉語。如泰華之嶽頓落
千峰。似滄溟之海截斷眾流。葢道眼精明有刮膜
之手。今日若有問大珠。三界競起時如何。珍重。未
審師意如何。移取少微山來即向汝道。

眉山霈云。巖頭雖有殺人刀。且無活人劍。

巖頭問僧甚處來。曰西京來。巖曰黃巢過後還收得
劍麼。曰收得。巖引頸近前曰㘞。曰師頭落也。巖呵呵
大笑。僧後到雪峰。峰問甚處來。曰巖頭。峰曰巖頭有
何言句。僧舉前話。峰便打三十棒趂出。

溈山喆云。者僧黃巢過後曾收得劍。却向巖頭處
施設。及至雪峰前鋒鋩不露。何故。為他巖頭大笑
一聲。直得天地陡暗四方絕唱。若不得雪峰。幾乎
陸地平沉。不見道殺人刀活人劍。

承天宗云。可惜許者般漢。只學得勝負之法。殊不
知勝負是生滅之因。我當時若見。但向他道作家

作家。教他擔板過一生。

寶掌白云。者僧既收得劍。因甚殺活威權全在他
人手裏。當時待他引頸向前。何不道草賊大敗。他
若擬議。呵呵一笑便出。不唯塞斷巖頭咽喉。就是
雪峰也只與他平展。如今莫有恁麼人麼。良久云。
洎合停囚長智。

白巖符云。可惜者僧有劍不善用。動便犯手傷鋒。
當時待他引頸。何不道降者不斬。巖頭到者裏不
獨有技無所施。就使象骨老漢也只得從旁喝釆。

巖頭因羅山閑問石霜。起滅不停時如何。霜曰直須
寒灰枯木去。一念萬年去。函葢相應去。純清絕點去。
山不契。乃造巖頭。問起滅不停時如何。巖喝一喝曰。
是誰起滅。山有省。

報恩秀云。若是萬松。喝了便休。

徑山琇殺人須是殺人劍。

資福侶云。大海不著死屍。針鋒不留蚊蚋。二大老
千古提持。兩兩相照。今人向言句上著倒。那個有
活眼那個無活眼。所以不契。所以省去。不惟不識
二大老。亦且不識羅山。

白巖符云。必大死一回。枯木上別見春光。參取石
霜。當下點鐵作金。化鯤鯢而騰高漢。參取巖頭。若
夫殺人刀活人劍顛拈倒用。則又於他二老分上
豈疎親可得而較哉。如今有問起滅不停時如何。
不許循途蹈轍。試別道看。


巖頭到百丈。丈曰有事相借問得麼。奯曰。幸自非言。
何須譗𧫡。丈曰收得安南又憂塞北。奯劈開胸曰。與
麼不與麼。丈曰。要且難搆。要且難搆。奯曰。知即得。知
即得。

仰山寂云。若有人知此二人落處。不妨奇特。若辨
不得。大似日中迷路。

昭覺勤云。百丈獨坐大雄峰頂。咳𠻳風生。四海英
靈望崖而退。因甚奯公到來直得弓折箭盡。

巖頭再到德山。山見便下繩床作抽坐具勢。奯曰。者
個且置。或遇心境一如底人來。向伊道個甚麼免被
諸方撿責。山曰。猶較昔日三步在。別作個主人公來。
奯便喝。山默然。奯曰塞却者老漢咽喉。拂袖便出。

溈山祐云。奯上座雖得便宜。怎奈掩耳偷鈴。

昭覺勤云。奯公一喝賓主歷然。德山無語言徧天
下。溈山老子雪上加霜。子細撿點將來。總不可放
過。乃擲下拄杖。

巖頭值沙汰於鄂州渚邊撑渡。兩岸各掛一板。有過
渡者擊板一下。巖曰阿誰。或曰要過那邊去。巖乃舞
棹迎之。一日有婆抱兒渡。乃問。呈橈舞棹即不問。且
道婆手中兒甚處得來。巖便打。婆曰。婆生七子。六個
不遇知音。只者一個也不消得。便拋向水中。

瑯琊覺云。欺敵者亡。

大溈智云。巖頭業在其中。只得通身泥水。老婆雖
有丈夫手段。也是家醜外揚。


天奇瑞云。綿裏有針。泥裏有剌。者婆子不妨奇怪。
若不是巖頭也大難抵對。

笑巖寶呵呵笑云。者婆子圖個什麼。巖頭當時待
他纔拋。便好連棒打入水中始較些子。何故。不見
道只者一個也不消得。

寶壽方云。瑯瑘道欺敵者亡。且道在婆子分中。在
巖頭分中。

天童忞云。奇怪。者婆子雖是女流。却有衲僧氣槩。
看他兩兩作家相見。如擊石火閃電光相似。如今
衲僧總情解搏量道。拋兒奇特錯過了也。殊不知
婆子下水拖人。巖頭逆風把柂。一個滑頭一個。然
撿點將來。二俱不了。若是山僧。待他拋兒更與一
橈打落。教他母子俱喪。不唯塞斷今時露布。且與
者老婆爭氣。

崆峒慈云。者婆子抱贓呌屈。著甚來由。奯公令雖
行。怎奈猫頭鼠尾。當時待道者個也不消得。何不
更與一橈。使伊知有宗門牙爪。不見道。殺人須見
血。做鬼也光鮮。

菩曇深云。者婆子雖有丈夫氣槩。能提正令。簡點
將來。大似徐六擔板。只見一邊。

安樂方云。婆子言中有剌。巖頭棒下無情。當時若
再與一頓。者臭老婆家私不唯無處賣。弄連性命
也須斷送。

巖頭因僧問。浩浩塵中如何辨主。巖曰銅砂鑼裏滿

盛油。

天童傑云。巖頭拔貧助富未是作家。靈隱者裏則
不然。忽有問浩浩塵中如何辨主。向道日輪正當
午。喝一喝。

石霜尊云。大小巖頓只有定亂之謀。且無出人之
眼。若問山僧。浩浩塵中如何辨主。劈脊便棒。為甚
如此。驀地喚回秋夜夢。舉頭惟見月當空。

巖頭因僧問。古帆未掛時如何。巖曰小魚吞大魚。又
僧問。古帆未掛時如何。巖曰後園驢喫草。

甌峰承云。一轉語箭鋒相拄。一轉語天地懸殊。有
人揀辨得出。許你具一隻眼。

巖頭因瑞巖問。如何是本常理。頭曰動也。曰動後如
何。巖曰不見本常理。瑞佇思。頭曰肯即迥脫根塵。不
肯即永沉生死。瑞乃有省。

東塔明云。將金博金。瓦罐不離井上破。以楔出楔。
水母何曾離得蝦。縱使瑞巖漆桶子快。也是君子
可入。

巖頭因德山曰。我者裏有兩僧入山住菴多時。汝去
看他怎生。頭遂將一斧去。見兩僧在菴內坐。巖乃拈
起斧曰。道得也一下斧。道不得也一下斧。二僧殊不
顧。巖擲下斧曰作家作家。歸舉似德山。山曰汝道他
如何。巖曰。洞山門下。不道全無。若是德山門下。未夢
見在。

南㵎問云。巖頭大似金翅劈海直取龍吞。二菴主

雖則穩坐家堂。到者裏也只得退身三步。敢問諸
人。洞山門下且置。作麼生是德山門下事。劍去久
矣。徒勞刻舟。

雪竇正云。巖頭當場落節。背後揚威。有什麼共語
處。若也據令而行。德山合喫拄杖。何也。欲觀前人。
先觀所使。

眉山霈云。雖然不趂行情。家無滯貨不富。

巖頭因僧。問路逢猛虎時如何。巖曰拶。

天童傑云。巖頭具殺人不眨眼底手段。被者僧一
問却向射垛後嚲避。若也撿點得出。雖是善因而
招惡果。又云。巖頭眼觀東南。意在西北。好一拶。性
命落在別人手裏。

巖頭因羅山問。和尚三十年在洞山又不肯洞山是
否。巖曰是。曰。和尚豈不是承嗣德山又不肯德山是
否。巖曰是。曰。不肯德山即且置。祇如洞山有甚麼虧
欠處。巖良久曰。洞山好佛。只是無光。閑便禮拜。

白巖符云。當機覿面提。覿面當機捷。奯公可謂善
達其旨。然被羅山奉個三尺帽子。却似不曾知。諸
人還辨得出麼。

福州雪峰義存禪師(青五德山鑒嗣)

上堂曰。南山有一條鱉
鼻蛇。汝等諸人切須好看。長慶出曰。今日堂中大有
人喪身失命。雲門以拄杖攛向雪峰面前。復作怕勢。
有僧舉似玄沙。沙曰須是稜兄始得。雖然。我即不然。
僧便問和尚作麼生。沙曰用南山作麼。


寶峰文云。雪峰無大人相。然則蛇無頭不行。長慶
却似怕阿家相似。便道今日堂中大有人喪身失
命。雲門攛拄杖作怕勢。為蛇畵足。玄沙用南山作
麼。道我見處親切。不免在窠窟裏。更無一個有些
子天然氣槩。報寧門下莫有天然氣槩底麼。不敢
望你別懸慧日獨振玄風。且向古人鶻臭布衫上
知些氣息也難得。

護國元云。雪峰搖頭。雲門擺尾。長慶為蛇添足。玄
沙一向插嘴。諸人還知者一隊漢落處麼。妙舞也
應誇徧拍。三臺須是大家催。

高峰妙云。雪峰和尚雖慣作竊。怎奈諸子不善參
隨。未免一場敗露。致令千載之下惡聲猶在。

報恩秀云。萬松當時若作雲門。以拄杖攛向雪峰
懷裏。他若擬議。隨後教伊自作自受親遭一口。為
什麼。今朝二月二。暫放龍擡頭。

愚菴盂云。雪峰毒氣薰蒸。長慶拚命挨拶。雲門矢
上加尖。堪作甚麼。玄沙用南山作麼。巧不如拙。然
雖如是。即今還有不被其所薰蒸者麼。不妨出來
與老僧相見。罷罷。救得來巳是不堪了也。

雪峰問僧甚麼處去。僧曰識得即知去處。峰曰。你是
了事人。亂走作麼。曰和尚莫塗污人好。峰曰。我即不
塗污你。古人吹布毛作麼生。與我說來看。曰殘羮餿
飯巳有人喫了也。峰休去。

雲門偃別雪峰前語云。築著便屎臭氣。又代後語

云。將謂是鑽天鷂子。元來只是死水裏蝦蟆。

雪竇顯出雪峰語云。一死更不再活。

雪峰住菴時二僧來。峰以手拓菴門放身出曰是什
麼。僧亦曰是什麼。峰乃低頭歸菴。後僧到巖頭。頭問
甚處來。曰嶺南來。頭曰曾到雪峰否。曰曾到。頭曰有
何言句。僧舉前話。頭曰他道甚麼。曰他無語低頭歸
菴。頭曰。噫。我當初悔不向伊道末後句。若向伊道。天
下人不奈雪老何。僧至夏末再舉前話請益。頭曰何
不早問。曰未敢容易。頭曰。雪峰與我同條生。不與我
同條死。要識末後句。祇者是。

溈山喆云。大小雪峰巖頭。却被者僧勘破。

泐潭準云。且道雪峰是會末後句。不會末後句。若
道會。巖頭又道當初悔不向伊道末後句。若道不
會。因甚如今兒孫徧天徧地。雖與我同條生。不與
我同條死。末後巖頭雖與劈頭說破。未免有些誵
訛。久參先德一舉便知。後學初機莫道不疑好。

徑山杲云。雪峰低頭歸菴。疑殺天下人。巖頭道我
當初若向伊道末後句天下人不奈雪老何。若不
同床睡。焉知被底穿。又道雪峰與我同條生不與
我同條死。要識末後句祇者是。殺人須是殺人刀。
活人須是活人劍。

博山來云。莫道無語。其聲如雷。佛事門中商量不
下。巖頭寶𦦨吐華。雪峰金針露鼻。固是難兄難弟。
若論生死同條。待別時來抹過一著。


甌峰承云。大小巖頭龍頭蛇尾。

雪峰問僧近離甚處。曰覆船。峰曰。生死海未渡。為什
麼便覆却船。僧無語乃回謂覆船。船曰何不道渠無
生死。僧再來進其語。峰曰此不是汝語。曰是覆船恁
麼道。峰曰。我有二十棒寄打覆船。二十棒老僧自喫。
要且不干闍黎事。

雪竇顯於為甚麼便覆却船處代僧云。久嚮雪峰。
待峰擬議。拂袖便行。又於末後不干闍黎事處云。
能區能別。能殺能活。若也辨得。天下橫行。

昭覺勤代僧便與掀倒禪床。復云。雪峰有驗人句。
覆船有透關眼。雪竇有陷虎機。且道崇寧成得個
什麼邊事。

徑山杲云。作家宗師天然有在。然雖如是。也是作
賊人心虗。是則不干者僧事。二十棒何須自喫。當
時但添打覆船便了。且道渠過在什麼處。老老大
大不合與人代語。

天寧琦云。覆船道渠無生死。還契得雪峰意麼。若
契得雪峰意。為什麼道我有二十棒寄打覆船。二
十棒老僧自喫。會麼。者裏若會。便見妙喜道作賊
人心虗。勘破雪峰了也。是則不干者僧事。二十棒
何須自喫。但添打覆船便了。你道妙喜還有過也
無。頭上著枷。脚下著杻。

古南門云。覆船把髻投衙。遡流尋源。寄打二十棒
也得。因甚雪峰却自喫二十棒。還會麼。好事不須

頻話會。留將和氣暖丹田。

夾山豫代僧云。幸知和尚是作家。

龍華宗云。好隻無底船。載得兩個沒巴鼻的老漢。
怎奈者僧不解把梢。連累大家通身打濕。當時若
是個伶俐衲僧。見雪峰恁麼道。好與震威一喝。見
覆船恁麼道。亦好與震威一喝。若下得者兩喝。達
磨一宗不致寂寥。山僧者裏還有恁麼人麼。良久
云。出頭天外看。誰是者般人。

雪峰上堂云。望州亭與汝相見了也。烏石嶺與汝相
見了也。僧堂前與汝相見了也。

保福展問鵞湖孚云。僧堂前相見即且置。祇如望
州亭烏石嶺作麼生相見。鵞湖驟步歸方丈。保福
低頭入僧堂。

雪竇顯云。二老是即是。只知雪峰放行。不知雪峰
把定。

雲居齊徵云。此二尊宿且道會得會不得。相見不
相見。試斷看。

薦福璨云。雪峰老人巳是傷鹽費醬。今時師僧入
了門陞了堂見了主人。剗地握節當胸。更求指示
箇入處。啞黃連和根嚼未是苦。

烏石道云。雪峰布箇縵天網子打鳳羅龍。保福鵞
湖無端撞入裏許。至今出頭不得。如今還有透得
者個縵天網子底麼。卓拄杖云。疎而不漏。

愚菴盂云。請和尚下涅槃堂裏去。


鼓山霈云。大眾。鵞湖歸方丈。保福入僧堂。什麼處
是相見處。良久云。兩箇漆桶相揩著。冷光射破萬
重山。

大覺昇云。大小雪峰有年無德。屈抑多少人。大覺
則不然。望州亭也不須相見。烏石巔也不須相見。
僧堂前也不須相見。何故。茫茫宇宙人無數。那個
男兒不丈夫。喝一喝下座。

雪峰因僧問。聲聞人見性如夜見月。菩薩人見性如
晝見日。未審和尚見性如何。峰打三棒。僧復問巖頭。
頭打三掌。

雪竇顯云。應病設藥。且與三下。若據令而行。合打
多少。

天童覺舉雪竇語畢云。雪竇一期趂快。往往後人
作行令會。殊不知雪峰巖頭是個無固必漢。

南堂欲云。前三後三。應病與藥。據令而行。別有一
著。顧侍者云。且道是那一著。侍者擬議。便打出。

愚菴盂云。雪峰打。巖頭打。若論見性。如隔羅縠在。

寶壽新云。者僧大似向班門弄斧。怎怪得二老惡
辣鉗錘。然撿點將來。都來只得一橛。且道那裏是
他一橛處。試道看。

白巖符云。者僧祇有先鋒且無殿後。帶累他雪峰
巖頭只作得個齊頭故事。者裏還有能代者僧進
一語者麼。山僧當為你結案。

雪峰陞座召眾曰。看看東邊的。又曰。看看西邊的。汝

若要會。拈拄杖擲下曰。向者裏會取。

靈巖儲云。雪峰古佛剖腹露心。將從上來家業盡
情分付了也。眾中若有克家之子。便好一肩擔荷
去。若無。山僧不妨為伊清理一上。東邊的。玉樹撑
天。西邊的。綠陰覆地。擲下拄杖。四止分明。向者裏
會。都盧一契。若人於此倜儻分明。正好將三條篾
牢束肚皮。拈一柄鈯斧子隨處耕種去。會麼。鐵牛
吼處春光滿。木馬嘶時夜浦平。拄杖不知何處去。
一雙秋鴈落沙汀。

雪峰在洞山作飯頭淘米次。洞問。淘沙去米。淘米去
沙。峰曰沙米一時去。洞曰大眾喫個什麼。峰遂覆却
盆。洞曰。據子因緣。合在德山。

瑯琊覺云。雪峰與麼去。大似拋却甜桃。樹㳂山摘
醋棃。

投子青云。洞山恁麼道。是甚道理。雖然一色乾坤。
怎奈山高水濶。所以野人云。工夫不到不方圓。言
語不通非眷屬。淘米去沙淘沙去米。乃代峰出語
云。無影長生桂。經霜結子頻。大眾喫個什麼。金鳳
採香銜不盡。玉雛食蕋葉長新。

天童覺云。雪峰步步登高。不覺草鞋跟斷。若也正
偏宛轉敲唱雙行。自然言氣相合父子相投。且道
洞山不肯雪峰。意在什麼處。萬里無雲天有過。碧
潭似鏡月難來。

報恩秀云。我者裏又且不然。淘沙去米淘米去沙。

向道滌盡塵砂不遺顆粒。大眾喫個什麼。粥將木
杓舀。飯用笊篱撈。

雪竇宗云。直木不棲鸞鳳。金針巳繡鴛鴦。若不是
新豐老人。便見氷消瓦解。

宗門拈古彚集卷第二十八
