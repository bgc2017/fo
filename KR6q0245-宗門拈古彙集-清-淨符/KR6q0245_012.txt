











宗門拈古彚集卷第十二
古杭白巖嗣祖沙門　淨符　彚集

△南二

池州杉山智堅禪師(南二馬祖一嗣)

因普請擇蕨次。南泉拈
起一莖曰。者個大好供養。山曰。非但者個。百味珍羞
他亦不顧。泉曰。雖然如是。個個須甞過始得。

報慈遂徵云。且道是相見語不是相見語。

翠巖芝徵云。只如杉山與麼道。還免得無過麼。若
免得去。未具眼在。若免不得。又違前話。

白巖符云。者兩個漢被一莖菜喪盡生平。

撫州石鞏慧藏禪師(南二馬祖一嗣)

本以戈獵為務。因趁鹿
從馬祖菴前過。乃問還見鹿過否。祖曰汝是何人。曰
獵者。祖曰汝解射麼。曰解射。祖曰汝一箭射幾個。曰
一箭射一個。祖曰汝不解射。曰和尚解射否。祖曰解
射。曰一箭射幾個。祖曰吾一箭射一羣。曰。彼此生命。
何得射他一羣。祖曰。汝既知如是。何不自射。曰。若教
某甲自射。直是無下手處。祖曰者漢曠劫無明煩惱
今日頓息。鞏遂擲下弓箭投祖出家。

清凉欽云。且作麼生是一箭射一羣底道理。直是
三千大千世界生命也不消一箭。

雪竇顯云。馬師一箭一羣。信彩射得有甚用處。不

如石鞏一箭一個。却是好手。雪竇今日效古人之
作擬放一箭。高聲喝云。看箭。又云中也。

翠巖芝云。馬祖一箭射一羣猶未善在。山僧一箭
射無數。盡大地蠢動含靈無不中者。雖然如是。祇
道得一半。更有一半留與諸上座道。

石鞏凡見僧來皆張弓架箭示之。一日三平至。鞏曰
看箭。平乃撥開胸曰。此是殺人箭。活人箭又作麼生。
鞏乃彈弓弦三下。平乃作禮。鞏曰。三十年張弓架箭。
只射得半個聖人。遂抝折弓箭。平後參大顛舉前話。
顛曰。既是活人箭。為什麼向弓弦上辨。平無對。顛曰
三十年後要人舉此話也大難得。

雲門偃問。長慶作麼生免得他道半個聖人。長慶
云若不還價怎辨真偽。門云入水見長人。

雪竇顯云。要先抝折不難。怎奈三平中的了也。然
則老宿要活三平。且未免張弓架箭。首山念云。人
人盡道三平中的。莫屈他也無。良久云。機關不是
韓光作。莫把胸襟當等閒。

支提愛云。射虎不真。徒勞沒羽。

天童覺云。石鞏習氣不除。三平相席打令。却云三
十年張弓架箭祇射得半個聖人。豈不是以已方
人。大都不入驚人浪。到底難尋稱意魚。

高峰妙云。石鞏張弓旁若無人。三平承箭弄巧成
拙。然雖如是。半個聖人又作麼生。落花有意隨流
水。流水無心戀落花。


中峰本云。穿百步楊。透九重鼓。固是眼親手便。其
如半個聖人有隱身之術。石鞏之技窮矣。

鼓山賢云。披胷當箭宛有大人之作。然只忍得殺
人箭。再問活人箭。蹉過多少時也。鞏為作死馬醫。
雖然救得。也只是半個了也。

石鞏問西堂藏。你還解捉虗空麼。曰捉得。鞏曰作麼
生捉。堂以手撮虗空一下。鞏曰你不解捉。堂却問師
兄作麼生捉。鞏把堂鼻孔拽。堂作忍痛聲曰。太煞拽
人鼻孔直欲脫去。鞏曰。直須恁麼。捉虗空始得。

寶壽方云。這般做處何異弄泥團者。極盡心思終
無濟事。雖知祖師門下別有長處。當時待道你還
解捉虗空麼。亦曰捉得。作麼生捉。直把石鞏一脚
踏倒。

白巖符云。施乾轉坤不無石鞏。當時被西堂近前
劈面便掌。又作麼生。

唐州紫玉山道通禪師(南二馬祖一嗣)

因于頔相公問如何
是佛。玉喚相公。公應諾。玉曰更莫別求。藥山聞曰。噫。
可惜于家漢生埋向紫玉山中。公聞乃謁見藥山。山
問曰。聞相公在紫玉山中大作佛事是否。公曰不敢。
乃曰承聞有語相救。今日特來。山曰有疑但問。公曰
如何是佛。山乃召于頔。公應諾。山曰是什麼。公豁然
有省。

羅山閒云。當時賴遇是于頔。可中草窠裏撥著個
焦尾大蟲。何處有藥山。


大溈智云。于頔當時若會見藥山喚云是什麼。只
向道和尚賺我來。拂袖便去。不惟作個慷慨丈夫。
亦乃不鈍置紫玉。

大溈泰云。抉驪龍額上珠。取輪王髻中寶。如鐘待
扣。似谷傳聲。八面玲瓏更無回互。諸人要見于頔
悟處麼。真金巳出鑛。鍛煉轉光輝。

烏石道云。可惜于頔者漢脫得紫玉醬缸。又醃在
藥山虀甕。雖然如是。仔細檢點將來。紫玉藥山脚
跟總未點地在。烏石則不然。或有人問如何是佛。
即向他道。大小石頭親見了。寶山端的不空回。

毗陵芙蓉太毓禪師(南二馬祖一嗣)

一日因行食到龐公前。
公擬接毓乃縮手曰。生心受食。淨名所呵。去此一機。
居士還甘否。公曰當時善現豈不作家。毓曰非關他
事。公曰食到口邊被人奪却。毓乃行食。公曰不消一
句。

昭覺勤云。善現作家。芙蓉奇特。盡被龐老子一時
領過了也。只如道不消一句。且道是那一句。端坐
受供養。施主常安樂。

芙蓉因龐公問。馬祖著實為人處。還分付吾師否。蓉
曰。某甲尚未見他。作麼生知他著實處。公曰祇此見
知也無討處。蓉曰居士也不得一向言說。公曰。一向
言說師又失宗。若作兩向三向。師還開得口麼。蓉曰。
直是開口不得。可謂實也。公撫掌而出。

昭覺勤云。芙蓉何不道分付與我。待問如何是著

實處。便好與一掌。待他眼目定動。更與一掌。何故。
且要打斷許多葛藤。

雲居莊云。芙蓉無端惹起許多葛藤。若約徑山見
處。便與攔胷一踏。直饒龐公知有馬大師著實處。
也做手脚不及。

佛川宗云。者兩個撮驢糞漢也甚奇怪。雖然暗地
拋竿。要且瞞埜山不得。

信州鵞湖大義禪師(南二馬祖一嗣)

唐憲宗詔入內。於麟德
殿論義。湖問諸碩德曰。行住坐臥畢竟以何為道。有
對知者是道。湖曰。不可以智知。不可以識識。安得知
者是乎。有對無分別是道。湖曰。善能分別諸法相。於
第一義而不動。安得無分別是乎。有對四禪八定是
道。湖曰。佛身無為。不墮諸數。安得四禪八定是乎。眾
皆杜口。

徑山杲云。相罵饒你接嘴。相唾饒你潑水。

天寧琦云。僧投寺裏宿。賊打不防家。

瑞鹿信云。鵞湖長老辨似懸河。未免旁觀者哂。行
住坐臥畢竟以何為道。貪觀天上月。失却手中橈。

鵞湖舉順宗帝問尸利禪師曰。大地眾生如何得見
性成佛。利曰。佛性如水中月。可見不可取。謂憲宗帝
曰。佛性非見必見。水中月如何攫取。帝乃問何者是
佛性。湖對曰不離陛下所問。帝默契之。

灜山誾云。若道不離陛下所問即是佛性。鵞湖眉
毛亦須倒豎。何故。祇曉眼橫。不知鼻直。


五臺山隱峰禪師(南二馬祖一嗣)

俗姓鄧。在襄州破威儀堂
只著襯衣於砧椎邊拈起椎曰。道得即不打。于時大
眾默然。峰便打。

法眼益云。鄧隱峰奇怪甚奇怪。要且打不著。又云。
其時一眾出自偶然。

翠巖芝云。此語有勘破處。且道勘破阿誰。雪竇顯
云。果然果然。

東禪觀云。彼時堂中是有人耶無人耶。若有人。可
容得伊。若無人。爭容得伊。又云。笑殺旁觀。

城山洽云。當時若有人奪椎子却打云。看破了也。
看者漢作何合殺。

汾州無業大達禪師(南二馬祖一嗣)

示眾。若有一毫頭聖凡
情念未盡。不免入驢胎馬腹裏去。

白雲端云。直使一毫頭聖凡情念淨盡。亦未免入
驢胎馬腹裏去。

磬山修云。未盡淨盡。山僧今日一齊拈却。諸人還
見一毫頭麼。喝一喝云。切忌鑽龜打瓦。

無業因僧問如何是佛。業曰莫妄想。又僧問如何是
佛。業曰即心是佛。

雪竇顯於莫妄想處著語云。塞却鼻孔。於即心是
佛處著語云。拄却舌頭。

昭覺勤云。正當恁麼時。舌頭又拄却。鼻孔又塞却。
還有轉身吐氣處也無。便打。

古南門云。一轉語無繩自縛。一轉語金鍮不辨。一

轉語堆山積嶽。更有一轉語。三十年後。

南嶽西園曇藏禪師(南二馬祖一嗣)

一日自燒浴。僧問和尚
何不使沙彌童行。園乃撫掌三下。

曹山寂云。一等是拍手撫掌。就中西園奇怪。俱胝
一指頭禪葢為承當處不諦當。僧却問西園撫掌
豈不是奴兒婢子邊事。山曰是。曰向上更有事也
無。山曰有。曰如何是向上事。山叱曰者奴兒婢子。

天童覺云。識尊卑。知貴賤。西園是作家。分玉石。辨
金鍮。曹山不出世。者僧雖解切磋琢磨。也祇向奴
兒婢子邊著倒。還知麼。放曠淋漓兩不傷。猶是夜
明簾外客。

愚菴盂云。諸禪德。曹山與麼批判。為復是一期壓
捺。為復是別有道理。有者道古人提唱總不可作
實法會。理固如此。也須要頭腦清白。西園撫掌是
甚時節。俱胝豎指是何節目。者裏緇素得出。許你
親見西園。否則在人家屋簷下坐著。驢年去在。

鎮州金牛和尚(南二馬祖一嗣)

每自做飯供養眾僧。至齋時
舁飯桶到堂前作舞。呵呵大笑曰。菩薩子喫飯來。

長慶稜云。金牛大似因齋慶讚。

大光誨因僧問。長慶道因齋慶讚意旨如何。光乃
作舞。僧便禮拜。光云見甚道理便禮拜。僧却作舞。
光云者野狐精。

東禪齊云。祇如長慶大光。是明古人意。別為他分
柝。諸人每日喫飯過堂。為當與古人一般。為當別

有道理。若道別。且作麼生得別來。若道一般。恰到
他舞又被喚作野狐精。還會麼。若不會。行脚眼在
甚麼處。

雪竇顯云。雖然如是。金牛不是好心。

瑞巖慍云。金牛露出醜舉止。殘羮餿飯阿誰肯喫。

金牛因臨濟來乃橫按拄杖當門踞坐。濟遂撫掌三
下歸客堂。牛却下。看人事了乃問。夫賓主相見各有
軌儀。上座何得無禮。濟曰老和尚道什麼。牛擬開口。
濟便打一坐具。牛作倒勢。濟又打一坐具。牛曰今日
不著便。遂歸方丈。

溈山祐問仰山。此二尊宿還有勝劣也無。仰云勝
即總勝。劣則總劣。

溈山果云。一人焦磚打著連底凍。一人得便宜是
落便宜。具眼者辨取。

靈隱禮云。驅耕夫牛。奪饑人食。不無臨濟。若是毒
蛇頭上揩癢。猛虎口裏橫身。須讓金牛始得。只如
勝劣不分。直提向上又作麼生。橫按鏌鎁全正令。

西遯超云。二大老一則居勝。一則退敗。是將栗棘
蓬擉瞎天下人眼睛。是將爛汙泥塗却天下人眼
睛。今之學其宗者。打必打到勝。喝必喝到勝。以為
多打得幾下。多喝得幾喝。便為大機大用。噫。殊不
知八百年前早為金牛踏殺了也。

利山和尚(南二馬祖一嗣)

因僧問眾色歸空空歸何所。山曰
舌頭不出口。曰為甚麼不出口。山曰內外一如故。


漏澤杲云。大小利山恁麼答話。把人脚跟釘却。不
敢動著一步。山僧者裏則不然。若有問眾色歸空
空歸何所。向道此去武塘不遠。為甚如此。祇要你
到家。還會麼。良久云。莫怪坐來頻勸酒。自從別後
見君稀。

韶州乳源和尚(南二馬祖一嗣)

上堂。西來的的意不妨難道。
眾中莫有道得者麼。出來試道看。時有僧出禮拜。源
劈脊便打曰。是什麼時節出頭來。便歸方丈。

保福展代僧云。為和尚不惜身命。長慶稜云。我即
不然。福云作麼生。慶云不妨不妨。

承天宗云。宗乘也不易扶豎。者兩個老漢扶不起。
我道者僧若不出頭。棒即是乳源自喫。

溈山果云。者僧若具眼。纔見開口。便好向道老和
尚少賣弄。不唯勘破乳源。亦乃坐斷天下人舌頭。

廣胤標云。者僧若是個漢。待伊纔拈棒。便好接住
送一送云。和尚也須自領一半始得。管教者老漢
一場懡㦬。

筠州逍遙和尚(南二馬祖一嗣)

因鹿西和尚曰。念念攀緣。心
心永寂。遙曰昨晚亦有人恁麼道。西曰道個什麼。遙
曰不知。西曰請和尚說。遙以拂子驀口打。西拂袖便
出。遙召眾曰。大眾。直是頂門上看眼也鑑他不破。

昭覺勤云。老僧雖頂門無眼。也驗得他骨出。何以
見得。古墓毒蛇頭戴角。南山猛虎尾吒沙。

洪州水潦和尚(南二馬祖一嗣)

問馬祖如何是西來的的意。

祖曰禮拜著。潦拜下。祖乃當胷踏倒。潦忽契悟。起來
撫掌呵呵大笑曰。也大奇。也大奇。百千三昧無量妙
義。只向一毫頭上識得根源去。住後每謂眾曰。自從
一喫馬師踏。直至如今笑不休。

瑯瑘覺云。大眾。你道水潦還曾悟也未。

天童覺云。馬大師不合放過。待伊起來恁麼道。但
問只者一毫頭從甚處得來。待伊擬議。更與一踏。

鼓山霈云。大小水潦大似乞兒見小利。

白巖符云。可惜馬師有殺人劍無活人刀。致使大
小水潦在一毫頭上著倒。且作麼生與伊拈却者
一毫頭。良久云。當時好更與兩踏。

衢州烏臼和尚(南二馬祖一嗣)

因玄紹二上座參。臼曰二禪
客發足甚麼處。玄曰江西。臼便打。玄曰久知和尚有
此機要。臼曰。你既不會。後面個師僧祇對看。紹擬近
前。臼亦打曰。信知同坑無異土。參堂去。

雪竇顯云。宗師眼目須是漝麼。如金翅劈海直取
龍吞。有般漢眼目未辨東西。拄杖不知顛倒。只管
說照用同時人境俱奪。打殺一萬個有什麼過。

溈山喆云。烏臼大似巨靈逞劈泰華之威。蒼龍展
奪驪珠之勢。直得乾坤失色日月潛輝。乃拈拄杖
云。諸人還識烏臼麼。若也識去。橫按鏌鎁寰中獨
據。若也未識。棒頭有眼明如日。卓拄杖下座。

白雲端云。眾中商量道。拄杖在烏臼手裏。以強凌
弱有什麼難。苦哉。作者般見解。水亦難消。所以道

醍醐上味為世所珍。遇斯等人翻成毒藥。要識烏
臼麼。橫按鏌鎁全正令。太平寰宇斬癡頑。

昭覺勤云。雪竇可謂明辨古今分別邪正。然雖如
是。只見烏臼放行處。未明烏臼把住處。要知烏臼
把住處麼。直得釋迦彌勒猶為走使。不敢正眼覷
著。若使據令而行。盡大地人並須喫棒。

天目禮云。人人盡道烏臼用處如燒尾霹靂。殊不
知性命落在僧手裏。似敗陣將軍投戈散地。

雲居莊云。平地上嶮崖。孤峻處平坦。諸方祇知烏
臼具超宗越格手段。且不知烏臼徹底老婆心。要
識老婆心麼。棒打石人頭。嚗嚗論實事。

開先金云。雪竇乃大方宗匠。明辨古今。何得扶強
抑弱。與麼說話豈無識者。殊不知大小烏臼被二
上座不動聲色使得手忙脚亂。

愚菴盂云。烏臼只管據令而行。彌勒釋迦立在下
風。試問二禪客還甘麼。若甘。則瞎却天下人眼。若
不甘。則瞎却烏臼眼。或曰甘與不甘一併收下。也
是瞎驢趁大隊。

寶掌白云。烏臼老漢如神箭繞樹。霹靂罩頂。直使
盡大地人亡鋒結舌。無𢌞避處。且道具什麼眼。以
拄杖一時打散。

安國聰云。者僧破浪衝關危亡不顧。却有衲僧氣
槩。烏臼雖行閫外威權。檢點將來。性命落在者僧
手裏。


鳳山啟云。烏臼棒頭有眼。足下無私。慣用白拈手
段。但不應無罪而屈平人。雖然。只知盡法。那管無
民。

古鏡奇云。烏臼吹毛在握。殺活臨時。縱饒你有三
頭六臂。到者裏未有不望崖而退。雖然。未免被者
僧勘破。

資國秀云。烏臼盡法不管無民。雪竇也是順硃填
墨。昭覺雖則緇素精明。只知烏臼把住處。未明烏
臼放行處。要知烏臼放行處麼。拈拄杖連卓云。竹
密不妨流水過。山高豈礙白雲飛。乃擿下拄杖。

烏臼問僧近離甚處。曰定州。臼曰定州法道何似者
裏。曰不別。臼曰。若不別。更轉彼中去。便打。曰棒頭有
眼不得草草打人。臼曰今日打著一個。又打三下。僧
便出。臼曰屈棒原來有人喫在。曰爭奈杓柄在和尚
手裏。臼曰。汝若要。山僧回與汝。僧近前奪棒打臼三
下。臼曰屈棒屈棒。曰有人喫在。臼曰草草打著個漢。
僧作禮。臼曰却恁麼去也。僧大笑而出。臼曰消得恁
麼。消得恁麼。

南堂欲云。烏臼當軒據坐正令方行。者僧自遠趨
風𢬵得喫棒。若是慣戰作家。何處有烏臼也。更若
未會。看取雪竇葛藤。

開先金云。雲行雨施。雷奔電埽。縛虎放虎。入草出
草烏。臼與者僧相見。可謂主賓互換縱奪可觀。因
甚烏臼却道消得恁麼消得恁麼。且道是肯伊不

是肯伊。具眼者辨取。

愚菴盂云。要做臨濟下兒孫。須知有者般事。我坐
你立。收放自由。主賓互換。血脉貫通。自然風雲凜
冽。所以謂之得大自在。若一棒差排。到底了無合
殺。做烏臼底奴子也未得在。

資福廣云。多錢善賈。長袖善舞。隨時消息。步中規
矩。善論掌上身飛。人棄我取。總欠一著在。

衢州石臼和尚(南二馬祖一嗣)

參馬祖。祖問什麼處來。石曰
烏臼來。祖曰烏臼近日有何言句。石曰幾人於此茫
然。祖曰茫然且致。悄然一句作麼生。石乃近前三步。
祖曰我有七棒寄打烏臼。你還甘否。石曰。和尚先喫。
某甲後甘。

昭覺勤云。草窠裏撥出一個半個。有什麼共語處。
雖然如是。猶放過一著在。

天井新云。者兩個漢成則俱成。敗則俱敗。仔細看
來。總是乞兒索舊債。

白巖符云。馬大師不肯據令而行。祇緣利動君子。
豈當斷不斷反招其亂者可同日而語哉。然則如
今有恁麼衲子上門。諸方必有長處始得。不然總
是套襲之流。

百靈和尚(南二馬祖一嗣)

一日路次見龐居士。乃問南嶽得
力句曾舉向人也無。士曰曾舉來。靈曰舉向甚麼人。
士以手自指曰龐公。靈曰直是妙德空生也讚歎不
及。士却問靈。阿師得力句是誰得知。靈戴笠子便行。

士曰善為道路。靈更不回首。

徑山杲云。者個話端若不是龐公。幾乎錯舉似人。
雖然如是。百靈輸他龐老一著。何故。當時若不得
個破笠子遮却髑髏。有甚面目見他龐公。

天寧琦云。百靈戴笠便行。得力句可謂分明舉似。
因甚麼妙喜老人道百靈有甚面目見他龐公。也
是扶強不扶弱。有人與妙喜作主。要問作麼生是
得力句。速道速道。擬議不來。劈脊便棒。

天童悟云。百靈若非徑山。直饒戴破笠子也無出
頭分。

寶掌白云。百靈龐公雖然各固封疆。不知旁觀者
醜。今時都說百靈被龐公背地一推。再也轉身不
得。據寶掌看來。却是龐公末上被百靈一坐。至今
無處討個合殺。具眼者辨看。

潭州龍山隱山禪師(南二馬祖一嗣)

山居。因洞山與密師伯
從山下過。見溪流菜葉。洞曰。深山無人。因何有菜隨
流。莫有道人居否。乃共撥草溪行五七里。見隱羸形
異貌。因相與問訊。隱曰。此山無路。闍黎從何處來。洞
曰無路且置。山主從何而入。隱曰我不從雲水來。洞
曰山主住此山多少時。隱曰春秋不涉。洞曰。山主先
住。此山先住。隱曰不知。洞曰為甚麼不知。隱曰我不
從人天來。洞曰山主得何道理便住此山。隱曰。我見
兩個泥牛闘入海。直至如今絕消息。洞山始具威儀
作禮。便問如何是主中賓。隱曰青山覆白雲。曰如何

是主中主。隱曰長年不出戶。曰賓主相去幾何。隱曰
長江水上波。曰賓主相見有何言說。隱曰清風拂白
月。洞山辭退。隱乃有三間茆屋從來住。一道神光萬
境閒。莫把是非來辨我。浮生穿鑿不相干。遂燒却菴
更深入層峰焉。

天童覺云。主也雲藏頂相。賓也雪壓眉稜相。去也
門司有限。言說也玉振金聲。我此四句且道與隱
山是同是別。叢林具眼者試請辨看。

則川禪師(南二馬祖一嗣)

因摘茶次龐居士問。法界不容身。
師還見我否。川曰不是老僧洎答公話。士曰有問有
答葢是尋常。川乃摘茶不聽。士曰莫怪適來容易借
問。川亦不顧。士喝曰。者無禮儀老漢。待我一一舉向
明眼人。川乃拋却茶籃便歸方丈。

雪竇顯云。則川只解把定封疆。不能同生同死。當
時好與捋下幞頭。誰敢喚作龐居士。

昭覺勤云。兩回不顧。拋籃便歸。且道旨歸何處。還
會麼。苦瓠連根苦。甜瓜徹蒂甜。則川老漢經事多
矣。

保寧茂云。則川雖識陣勢。不會降人。善守則許。智
將未許。若是當時提起茶籃便問。者個是什麼人
造底。看龐公作何勾當。

古南門云。奇怪龐公。他雖是俗漢。置個問端却解
把定封疆。則川乃來風深辨。雖然。可惜當時放過
者老子。待問法界不容身師還見我否。便與把住

云。者藏頭露尾漢。他若擬議。拈茶籃便打。不惟截
斷此老葛藤。亦見我方袍圓頂中人別有長處。

愚菴盂云。則老把定牢關不通水泄。可謂頭正尾
正。龐公向雪中覓粉墨上尋煤。用盡自巳心笑破
他人口。幸而免不為則老所逐。

鳳山啟云。龐公衝鋒直入眼巳無秦。若非則川偃
旗息鼓減寵藏鋒。洎合打破蔡州城。

襄州龐蘊居士(南二馬祖一嗣)

問馬祖。不昧本來人。請師高
著眼。祖直下覰。公曰。一種沒絃琴。唯師彈得妙。祖直
上覰。公乃作禮。祖歸方丈。公隨後入云。適來弄巧成
拙。

雲峰悅云。且道是賓家弄巧成拙。主家弄巧成拙。
還有人揀得出麼。若揀得出。三十棒一棒也較不
得。若揀不出。明年更有新條在。惱亂春風卒未休。

瑯瑘覺云。一夜作竊。不覺天曉。

智海逸云。二老漢一個開口了合不得。一個合口
了開不得。更有一個未欲說破。乃呵呵大笑歸方
丈。

徑山杲云。馬大師覰上覰下則不無。怎奈昧却本
來人。居士雖然禮拜。也是渾侖吞個棗。馬師歸方
丈士隨後入云。適來弄巧成拙。救得一半。

天寧琦云。大師彈沒絃琴。調高千古。居士和無譜
曲。響徹九霄。溪邊石女暗嗟吁。海底泥牛亂奔走。
雖然如是。也未契本來身在。不見道蝦蟆口裏一

粒椒。

雲居莊云。我要問龐公。喚什麼作本來人。作麼生
是沒絃琴。拈拄杖云。不是放過馬大師。只是不欲
說破。卓拄杖一下。

萬峰藏云。馬大師者回被俗子擒下也。

棲霞成云。龐公若無後語。幾被馬師瞞過則且置。
祇如龐公禮拜。馬祖便歸方丈。者裏還有人勘得
破麼。若勘得破。許你具衲僧眼。

寶掌白云。者兩個漢一等是向背地裏扶個黑漆
桶。扶來扶去不覺天曉。白納得一場敗闕。

龐公曰。護生須是殺。殺盡始安居。會得個中意。鐵船
水上浮。

昭覺勤云。且道殺個什麼。殺眾生物命。凡夫見解。
殺六賊煩惱。座主見解。殺佛殺祖。大闡提人見解。
衲僧分上畢竟殺個什麼。

徑山琰云。只知開口易。不覺舌頭長。

龐公辭藥山。山命十禪客相送至門首。公乃指空中
雪曰好雪片片不落別處。全禪客曰落在甚麼處。公
遂與一掌。全曰居士也不得草草。公曰。恁麼稱禪客。
閻羅老子未放你在。全曰居士作麼生。公又與一掌
曰。眼見如盲。口說如啞。

雪竇顯云。好雪片片不落別處。握雪團便打。

磬山修云。我若作全禪客。待道好雪片片不落別
處。便好云不落別處則且置。你道在什麼處來。他

擬開口。驀面便掌。教者老漢別有生涯始得。

青龍斯云。錦上鋪花人之常情。雪中送炭從來罕
見。山僧要向冷竈裏著把火。何則。盡謂全禪客是
個孟人郎不濟事。被他龐居士折挫一上。殊不知
龐老兒被全禪客生生陷在雪坑裏。至今出頭不
得。

龐公一日菴中獨坐驀地曰。難難難。十石油麻樹上
攤。龐婆應聲曰。易易易。百草頭邊祖師意。靈照女曰。
也不難。也不易。饑來喫飯困來睡。

徑山杲云者三個俗漢同行不同步同得不同失
雖然笑殺旁觀。

大覺昇云。三個俗漢好各與三十拄杖。何故。者是
什麼所在。說難說易。即今還有出得難易者麼。設
有。也是臘月扇子。

理安洸云。雖則家肥生孝子。國霸產謀臣。理安若
見。痛與三十。何也。免致分疆立界。

鳳山啟云。風吹柳絮毛毬走。雨打棃花白雪飛。荷
葉團團團似鏡。菱角尖尖尖似錐。若於此見得。便
捉敗他父子三人。

龐公有偈曰。心如境亦如。無實亦無虗。有亦不管。無
亦不拘。不是聖賢。了事凡夫。

徑山杲云。白的的。清寥寥。水不能濡。火不能燒。是
個甚麼。切不得問著。問著瞎却你眼。以拄杖擊香
臺一下。


天寧琦云。要作了事凡夫。更須進前三步。

薦福如云。楚石道要作了事凡夫更須進前三步。
且作麼生進。五老雲。九江水。卷舒出沒太虗中。究
竟在吾皇化裏。

龐公頌曰。十方同聚會。個個學無為。此是選佛場。心
空及第歸。

天童傑云。十方同聚會。鐵壁銀山。個個學無為。日
月照臨。此是選佛場。龍蛇混雜。心空及第歸。凡聖
同居。驀拈拄杖橫按云。龐居士在者裏坐地。是汝
諸人還見麼。遂擿下云。三生六十劫。

龐公賣笟籬一日下橋喫撲。靈照見亦去爺邊倒。公
曰你作什麼。照曰見爺倒地某甲特來相扶。公曰賴
是無人見。

國清英云。龐公跌倒。靈照扶起。兩既不成。一何有
爾。

龐公曰。男大不須婚。女大不須嫁。大家團圞頭。共說
無生話。

有老宿別云。男大也須婚。女大也須嫁。討甚閒工
夫。說甚無生話。

百丈源云。者兩個漢雖則聲調不同。要且舌頭皆
一。今日有一人。男也婚。女也嫁。逢僧喜說無生話。
人間不問幾千秋。但覺乾坤粟米大。富與貴。榮與
華。太虗空中之乎也者。獨有當戶青山。原是幅圖
𦘕。乃以拂空中畫一畫。


宗門拈古彚集卷第十二
