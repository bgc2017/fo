











宗門拈古彚集卷第四十三
古杭白巖嗣祖沙門　淨符　彚集

△南十三

洪州黃龍悟新禪師(南十三黃龍心嗣)

示眾。麤言及細語。皆
歸第一義。你者一隊尿床鬼子。三生六十劫也未夢
見第一義在。

天童忞徵云。死心恁麼說話。為是眼葢諸人氣吞
一切耶。為復第一義諦不可圖度耶。為復不憤不
啟不悱不發激厲將來耶。請撿點看。

白巖符云。黃龍老禿。山翁瞎驢。要提持第一義諦。
第一義諦是個什麼。風雨亭邊破草鞋。即使拾得
有什麼用處。汝輩有血性漢。切不得被他惑亂。

黃龍因僧問。承師有言。老僧今夏向黃龍潭內下三
百六十箇釣筒。未曾遇著個錦鱗紅尾。為復是鈎頭
不妙。為復是香餌難尋。龍曰。雨過竹風清。雲開山嶽
露。曰。恁麼則巳得真人好消息。人間天上更無疑。龍
曰。是鈎頭不妙。是香餌難尋。曰。出身猶可易。脫體道
應難。龍曰亂統禪和如麻似粟。

靈巖儲喝一喝云。者漢何異緣木求魚。天寧今夏
拋却絲綸。冷坐巾幘山前。看他鳶飛魚躍。鳳走麟
奔。總不暇顧著。數盡落霞對明月。撥開松影露青

天。偶爾有個蟭螟撞到面前。並不與他京三下四。
一任越水吳山。何故聻。若將有意為有意。往往事
從有意生。

黃龍上堂。行脚高人。解開布袋。放下鉢囊。去却藥忌。
一人所在須到。半人所在須到。無人所在也須親到。

天童傑云。死心有年有德。語不妄發。如大冶精金
千煅萬鍊始成繞指。然後裁截並無虗棄。雖然。畢
竟意歸何處。三邊一箭收功後。四海何愁不太平。

白巖符因僧問云。如何是半人所在。未聞梅破。臘
如何是一人所在。尚有菊擎霜。無人所在還用到
否。巖便喝一喝云。者瞎漢亂撞作麼。

黃龍因太史黃庭堅參。龍問。死心死。學士死。彼此燒
作一堆灰。向甚處相見。堅無語。龍曰。晦堂處參得底。
用未著在。堅後謫官黔南。忽有省乃曰。尋常被天下
老和尚瞞却多少。唯死心道人不肯。可謂真實相為。

灜山誾云。鐵面去皮。晦堂拆骨。死心又敲骨出髓
矣。山谷始得疑情盡。命根斷。若到山僧者裏。且立
一邊著。為什麼。鐵壁從渠透。銀山更要通。

石霜尊云。死心捨命從人。太史一死更不再活。

東京法雲佛照杲禪師(南十三寶峰文嗣)

示眾。老僧熈寧八
年文帳在鳳翔府供申。當年崩了華山四十里。壓倒
八十村人家。汝輩後生茄子瓠子。幾時知得。

白巖符云。者漢大似為魅所著。白日見鬼。不知惑
亂多少人。山僧今日放他不過。直貶向鐵圍山裏。

永不許伊出頭。為什麼。太平天下。那許妖言。

法雲因一座主曰。禪家流多愛脫空。雲乃問。承聞座
主講得百法論是否。曰不敢。雲曰。昨日晴。今日雨。是
什麼法中收。主無對。雲曰莫道禪家流多愛脫空好。
主抗聲曰。和尚且道。昨日晴。今日雲。是什麼法中收。
雲曰二十四時分不相應法中收。主乃屈膝作禮而
謝。

徑山杲云。昨日晴。今日雨。時分不相應。三日後看
取。

天寧琦云。雲自帝鄉去。水歸江漢流。

瑞州九峰希廣禪師(南十三寶峰文嗣)

遊方日。謁雲葢智。乃
問興化打克賓意旨如何。智下禪床展兩手吐舌示
之。峰打一坐具。智曰此是風力所轉。又問石霜琳。琳
曰你意作麼生。峰亦打一坐具。琳曰。好一坐具。祇是
不知落處。又問真淨。淨曰你意作麼生。峰復打一坐
具。淨曰他打你也打。峰於言下大悟。

南㵎問云。三大老中有一人堪為佛祖之師。有一
人堪為人天之師。有一人自救不了。且那個堪為
佛祖之師。那個堪為人天之師。那個自救不了。撿
點得出。三十棒一棒也不較。若撿點不出。三大老
為你證明。然雖如是。廣道者悟去。又悟個甚麼。切
忌鑽龜打瓦。

風穴喜云。九峰雖則三度令行到底。不知坐具落
處。真淨道他打你也打。正是金鍮莫辨。玉石難分。

即今還有辨得出底麼。若辨得出。生陷無間地獄。

臨江慧力可昌禪師(南十三東林總嗣)

因僧問。佛力法力即
不問。如何是慧力。力曰。踏倒人我山。扶起菩提樹。曰
菩提無樹。向甚處下手。力曰。無下手處。正好著力。曰
今日得聞於未聞。力曰莫把真金喚作鍮。

報恩琇云。新報恩則不然。有人問如何是慧力。但
向他道。喫官酒。臥官街。當處死。當處埋。

天童忞云。高高山頂立。還他慧力。深深海底行。須
是報恩始得。然從長撿點。一人入佛不能入魔。一
人入魔不能入佛。若是天童又且不然。設有人問。
如何是慧力。祇向他道。山月如銀牽老興。閒行不
覺過峰西。

神鼎僼云。昌老見處只可自了。若有問山僧。如何
是慧力。但向他道。煩惱海中為雨露。無明山上起
雲雷。

眉山學士蘇軾居士字東坡(南十三東林總嗣)

參東林論無
情說法話有省。乃獻投機頌曰。溪聲便是廣長舌。山
色無非清淨身。夜來八萬四千偈。他日如何舉似人。

上竺智謁護國元。舉前頌且云。也不易到此田地。
元曰。尚未見路徑。何言到耶。智云。溪聲便是廣長
舌。山色無非清淨身。若不到此田地。如何有者個
消息。元云是門外漢耳。智致疑。通夕不寐。乃曉鐘
鳴。去其秘蓄。乃別前頌云。東坡居士太饒舌。聲色
關中欲透身。溪若是聲山是色。無山無水好愁人。

持以告元。元云向汝道是門外漢。

幻寄稷云。上竺者漢思量了一夜却寐語。東坡門
外漢。者漢未及門。此菴云向汝道是門外漢。且道
是賞伊罰伊。莫錯會好。

蘄州五祖山法演禪師(南十三白雲端嗣)

垂語。譬如水牯牛
過牕櫺。頭角四蹄都過了。因甚尾巴過不得。

天童華云。者樣說話多年在肚皮裏。信知天下無
人理會。所以密之三寸。今日拈出。敢問諸仁者。既
是大的俱過了。因甚尾巴過不得。

獅林則云。者個是東山演祖不了事處。老漢參方
三十年。也有兩件不了底事。是什麼兩件事。饑來
要喫飯。困來要打眠。

大梅幟云。過得過不得則且置。畢竟喚什麼作牛
尾巴。良久云。徧界不藏全體露。絲毫有見事還差。
喝一喝。

五祖示眾。今夏無可管顧。諸人近作得一家讌。遂擡
手曰。囉囉招囉囉搖囉囉送。莫怪空疎。伏唯珍重。

薦福璨云。老東山龍肝鳳髓百味具足。怎奈美食
不中飽人喫。

伏龍長云。一個鐵酸饀百味具足。知他祭了多少
閒神野鬼。直饒一咬百雜碎。到者裏急須吐却。

佛日晳云。東山老祖設一佳宴。破費常住不少。隆
安今晚也設一佳宴管顧大眾。只是不破費常住
一絲毫許。良久云。罷罷罷休休休。免使諸方笑怪。

不見道好男不喫分家飯。好女不穿嫁時衣。自家
珍寶用不盡。何必區區向外馳。

五祖上堂。山僧昨日入城。見一棚傀儡。不免近前看。
或見端嚴奇特或見醜陋不堪動轉行坐青黃赤白
一一見了。仔細看來。元來青布幙裏有人。山僧忍俊
不禁乃問。長史高姓。他道老和尚看便了。問甚麼姓。
大眾。山僧被他一問。直得無言可對。無理可伸。還有
人為山僧道得麼。昨日那裏落節。今日者裏拔本。

天寧琦云。誰家別館池塘裏。一對鴛鴦畵不成。

白巖符云。五祖是從那邊過來底人。胸次間要禪
道佛法氣息一點也無。斯所以能向空中建城雉。
海面上架樓臺也。自餘是什麼新婦禪骨董禪。又
那裏得知。雖然。尚有一人呵呵大笑。若識得此人。
許你具透關眼。

五祖謝監收上堂。人之性命事。第一須是○。欲得成
此○。先須防於○。若是真○人。○○。

南㵎問云。大小五祖弄巧成拙。

寶掌白云。會麼。山僧今日不惜舌頭。與諸人略為
道破。良久云。摩斯吒心肝要且不在樹頭上。諸人
莫錯會好。

寶峰弁云。賊不打貧家。

五祖因僧問。一代時教是個切脚。未審切那個字。祖
曰鉢囉孃。曰。學人祇問一字。為什麼却答許多。祖曰
七字八字。


昭覺勤云。迅雷不及掩耳。

甄峰承云。利似倚天長劒。鈍如無孔鐵錘。

五磊權云。大小演祖與麼答話。畢竟正文未曾道
著。且道如何是正文。良久云。孔門弟子無人識。碧
眼胡僧笑點頭。

天目律云。者僧問個切脚。五祖乃恁麼答。且道是
什麼義。紅塵堆中花街柳巷。僻谷窮山白雲澹宕。

五祖示眾。釋迦彌勒猶是他奴。且道他是阿誰。開聖
覺曰。鬍張三黑李四。祖然之。時圓悟為首座。乃曰。好
則好。恐未實。更當搜看。次日祖入室。仍舉前話問覺。
覺曰昨日向和尚道了也。祖曰道什麼。覺曰鬍張三
黑李四。祖曰不是不是。覺曰和尚為甚昨日道是。祖
曰昨日是今日不是。覺於言下大悟。

天童忞云。大小東山只知有巳不知有人。將常住
果子私自受用。若是天童即不然。釋迦彌勒猶是
他奴。且道他是阿誰。高聲召云。大眾。今晚小盡二
十九。普請大眾喫茶去。抴拄杖驟步下應供堂。

鐵佛源云。諸人要知五祖底端的麼。問取古廟裏
中央第一尊泥塑土地位下黑將軍。

五祖曰。世有一物。不屬凡不屬聖。不屬邪不屬正。萬
事臨時。自然號令。

瑞巖慍云。大小五祖白雲正傳將謂有回天關轉
地軸底謀略。如斯吐露。何異宋人以死鼠為璞。瑞
巖則不然。世有一物在凡屬凡在聖屬聖。在邪屬

邪在正屬正。萬事紛紛何須號令。拈拄杖卓一卓。

五祖曰。四五百石麥。二三千石稻。好個休糧方。耆婆
不得妙。

靈隱嶽云。五祖老人好語。只為探頭太過。香山有
個方便。也要諸人共知。透得金剛圈。細嚼鐵酸餡。
一飽忘百饑。始信不相賺。

伏龍長云。管取有錢常住不無演祖。若是將無作
是拔貧助富。還我無明老漢始得。米不蓄一粒。菜
不栽一莖。任渠往來者。喫得飽膨脝。

天童忞云。千巖貧而謟。五祖富而驕。不肖忝為後
裔。終不敢邯鄲學他唐步。何故。大抵還他肌骨好。
不搽紅粉也風流。

寶峰清云。有錢常住實是千巖。將無作有還他五
祖。若是貧無不足富不有餘。除是天童老人始得。
然則道峰者裏又作麼。生良久云。祇有楊岐粟棘
蓬。

五祖示眾。祖師說不著。佛眼看不見。四面老婆心。為
君通一線。便下座。

徑山及云。若教頻下淚。滄海也須乾。

焦山傑云。二老漢用盡氣力費盡唇舌。千載而下
未免遭人撿點。

五祖因僧問。如何是佛。祖曰露胸跣足。如何是法。祖
曰大赦不原。如何是僧。祖曰釣魚船上謝三郎。

徑山杲云。此三轉語。一轉語具三玄三要。四料揀

四賓主。洞山五位。雲門三句。百千法門無量妙義。
若人揀辨得出。許你具一隻眼。

五祖因僧問。牛頭未見四祖時如何。祖曰頭上戴纍
垂。曰見後如何。祖曰青布遮前。曰未見時因甚麼百
鳥銜花獻。祖曰富與貴是人之所欲。曰見後為什麼
不銜花獻。祖曰貧與賤是人之所惡。

徑山杲云。師翁雖則善赴來機。怎奈語驚時聽。徑
山今日有兩語要與師翁相見。牛頭未見四祖因
甚百鳥銜花獻。茅屋上安鴟吻。見後因甚不銜花
獻。佛殿裏掘東司。

靈巖儲云。徑山固是別轉旗鎗。未免分身兩處。國
清今日只有一轉語。要與徑山相見。牛頭未見四
祖因甚百鳥銜花獻。不快漆桶。見後為什麼不銜
花獻。不快漆桶。且道五祖底是。徑山底是。國清底
是。一僧纔出。儲云不快漆桶。便下座。

五祖示眾。前回底今日使不著。今日底後回使不著。
使不著。重遭撲。自古至于今。誰錯誰不錯。忽有個漢
出來道白雲不是今日錯。自云錯。

保寧茂云。扶竪臨濟正宗。揭示楊岐奧旨。還他五
祖始得。雖然。也是泥裏洗土塊。山僧即不然。去年
底今日用得著。今日底後日用得著。用得著。重拈
却。一步濶一步。一著高一著。或有個漢出來道。長
老與麼說話也是無孔鐵鎚。只向他道若是無孔
鐵鎚正用得著。


五祖示眾。如何是祖師西來意。庭前柏樹子。恁麼會
則不是了也。如何是祖師西來意。庭前柏樹子。恁麼
會方始是。

白巖符云。恁麼會則不是。滴淚斬丁公。恁麼會方
始是。咬牙封雍齒。顧左右云。大小五祖為諸人一
揑粉碎了也。還會麼。

五祖因諸寺長老入山上堂。臨濟入門便喝。是什麼
熱椀鳴聲。德山入門便棒。抝曲作直。雲門三句。洞山
五位。大開眼了作夢。何故如此。國清才子貴。家富養
兒驕。

雲居莊云。五祖老人大似將常住物作自已人情。
徑山見處也要諸人共知。乃竪起拂子云。德山．臨
濟．洞山．雲門只今在拂子頭上。各說不二法門了。
一時走入淨瓶裏澡浴去也。何故如此。水流原在
海。月落不離天。

五祖示眾曰。狗子勝猫十萬倍。

愚菴盂云。摟破南泉窠窟。掀翻趙老家私。再看五
祖為什麼平白地上分個勝負。為復抑揚之語耶。
為復故意扭揑耶。為復一期方便耶。若作恁般見
解。不唯不識五祖。要見南泉趙州遠之遠矣。古人
一般提持個事。利害在什麼處。法性不寬。波瀾不
廣。不到七通八達處。難以評論古今。却不是你一
味該抹得去底道理。不見道當時摩竭令。幾喪目
前機。


五祖出隊歸示眾。出隊半個月。眼不見鼻孔。失却祖
師禪。拾得個骨董。且道甚處著。一分奉釋迦牟尼佛。
一分奉多寶佛塔。

峰頂𨛱云。山僧出隊五個月。眼睛鼻孔無差別。有
人問我祖師禪。劈頭拄杖要見血。祇如遇著釋迦
牟尼佛。多寶佛塔。又作麼生。良久乃和南云。恭惟
合山頭首久別眾慈萬福萬福。

五祖參白雲。舉南泉摩尼珠話。方伸請問。雲便叱之。
祖領悟。乃獻投機偈曰。山前一片閒田地。叉手叮嚀
問祖翁。幾度賣來還自買。為憐松竹引清風。雲特印
可。令掌磨事。

文峰玉徵云。賣來還自買即不問。諸人且道畢竟
喚什麼作一片閒田地。直饒你道得分明。我更要
問你討契券在。

方山捨云。演老師毒中浮山後。擔一擔骨董撞入
白雲。保社忽地打翻始。知自已庫藏取用無竭。雖
然。撿點將來。也是不唧𠺕漢。

提荊郭正祥居士字功甫(南十三白雲端嗣)

到雲居請佛印
元陞座。公拈香曰。覺地相逢亦何早。鶻臭布衫今脫
了。要識雲居一句玄。珍重後園驢喫草。召大眾曰。此
一瓣香薰天炙地去也。印曰今日不著便。被者漢當
面塗糊。便打。乃曰。謝公千里來相訪。共話東山竹徑
深。借與一龍騎出洞。若逢天旱好為霖。擲拄杖下座。
公拜起。印曰收得龍麼。公曰巳在者裏。印曰作麼生

騎。公擺手作舞便行。印撫掌曰祇有者漢猶較些子。

白巖符云。功甫龍即騎矣。只是不能為雨為霖以
潤枯藁。當時若是頭角崢嶸。待道還收得龍麼。便
好掀倒法座。

提刑郭公一日謁白雲。雲問牛醇乎。公曰醇矣。雲遽
厲聲叱之。公拱而立。雲曰醇乎醇乎。於是為公陞堂
曰。牛來山中。水足草足。牛出山去。東觸西觸。

灜山誾云。郭公水牯牛醇則醇矣。惜乎欠些頭角。
當時待白雲厲聲叱。便好拽下座痛與一頓。

博山奉云。白雲一擡一捺善得養子之緣。末上與
麼道。也是憐兒不覺醜。

△青十三

真州長蘆真歇清了禪師(青十三丹霞淳嗣)

上堂。處處覔不
得。祇有一處不覔自得。且道是那一處。良久曰。賊身
巳露。

車溪冲云。處處覔不得。且道什麼處不是。有一處
不覔自得。人無下賤。下賤自生。良久。什麼處去也。
賊身巳露。還我賍物來。復云。真歇和尚祇解閉門
作活。未知奪角衝關。且作麼生是奪角衝關底句。
卓拄杖云。扛江入水。

寶壽新云。者老賊被新上座捉敗了也。還有人遮
葢得麼。如無。且與你一條出路。拍香几云。去。

道林志云。祇有一處不覔自得。且道是那一處。拈
拄杖云。春在草頭上。遊人幾個知。乃卓一卓。


崇先奇云。督亢圖窮匕首。現旁觀者為之髮竪。還
有不惜性命底漢麼。

長蘆普請次。路逢一僧。蘆以杖指地上竹擔。僧拈起
竹擔曰短些子。蘆劈脊打曰。者裏是什麼所在。說長
說短。

大慈言云。者僧赤身挨白刃。不善趨避。未免喪身
失命。長蘆雖則見兔放鷹。怎奈勞而無功。二者俱
好與三十烏藤。大慈恁麼道。還有為長蘆出氣者
麼。復云。險。

長蘆上堂。轉功就位是向去底人。玉韞金山貴。轉位
就功是却來底人。紅爐片雪春。功位俱轉。通身不滯。
撒手無依。石女夜登機。密室無人掃。正恁麼時。絕氣
息一句作麼生相委。良久曰。歸根風墮葉。照盡月潭
空。

聞菴宗答僧問云。如何是轉功就位。撒手無依全
體現。扁舟漁父宿蘆花。如何是轉位就功。夜半嶺
頭風月靜。一聲高樹老猿啼。如何是功位齊彰。出
門不踏來時路。滿目飛塵絕點埃。如何是功位齊
隱。泥牛飲盡澄潭月。石馬加鞭不轉頭。

雲溪挺云。且作麼生說個轉底道理。良久云。且過
那邊著。又云。切忌折合。

明州天童宏智正覺禪師(青十三霞淳嗣)

示眾。諸禪德。吞
盡三世佛底人。為什麼開口不得。照破四天下底人。
為什麼合眼不得。許多病痛為你一時拈却了也。且

作麼生得十成通暘去。還會麼。劈開華嶽連天色。放
出黃河倒海聲。

百丈泐云。天童費許多氣力。不消山僧一彈指。巳
拈却了也。復喝一喝云。無人識得渠。

天斗偉云。小大天童者兩種人底病痛不妨為伊
拈却。若是十成通暘則未可。諸人要得十成通暘
麼。喫官酒。臥官街。毫無一物掛胸懷。狂歌明月清
風裏。天子徵書召不來。

天童因僧問。清虗之理畢竟無身時如何。童曰。文彩
未痕初。消息難傳際。曰。一步密移玄路轉。通身放下
劫壺空。童曰。誕生就父時。合體無遺照。曰。理既如是。
事作麼生。童曰。歷歷纔回分化事。十方機應又何妨。
曰恁麼則塵塵皆現本來身去也。童曰透一切色超
一切心。曰如理如事又作麼生。童曰。路逢死蛇莫打
殺。無底籃子盛將歸。曰。入市能長嘯。歸家著短衫。童
曰。木人嶺上歌。石女溪邊舞。

崇先奇云。者僧久客未歸。猶思故園風景。天童老
人不惜老婆與他話盡雲山。若是未能身裏出門
者。何異夢中悲喜。然雖如是。瞞皐亭不得。

白巖符云。問在答處。答在問處。如此相見。自非曲
巷𢌞廊無往不穿通過來者。要插一嘴知不可得。
然細撿將來。是則總是。不是則總不是。為什麼。我
王庫內無如是刀。

天童因僧問。如何是向去底人。童曰。白雲投壑盡。青

嶂倚空高。曰如何是却來底人。童曰。滿頭白髮離巖
谷。半夜穿雲入市廛。曰如何是不去不來底人。童曰。
石女喚回三界夢。木人坐斷六門機。

清化嶾云。覺祖真乃道樞綿密智域淵深。等閒為
人處赤心片片及盡玄微。而今不肖兒孫也要平
分風月土上加泥。有問如何是向去底人。開眼不
覺曉。如何是却來底人。日午打三更。如何是不去
不來底人。威音猶不住。那赴兩頭機。且道與天童
相去幾多。試簡點看。

婺州智者法銓禪師(青十三長蘆信嗣)

上堂。要扣玄關須是
有節操極慷慨。斬得釘截得鐵。硬剝剝地漢始得。若
是畏刀避箭碌碌之徒。看即有分。以拂子擊禪床下
座。

天寧琦云。大小智者用盡自已心。笑破他人口。壽
山別無奇特。晨朝熱水洗面。黃昏脫襪打眠。大海
從魚躍。長空任鳥飛。

灜山誾云。智者天寧一個緊似鐵篐。一個寬如皮
袋。各見一邊則固是。如今諸方在者裏作麼生。始
得與二老別出一頭地。良久云。坐斷兩邊中不立。
還他過量越情人。

青龍操云。自口裏水漉漉地。要人勦截恐難在。

宗門拈古彚集卷第四十三

