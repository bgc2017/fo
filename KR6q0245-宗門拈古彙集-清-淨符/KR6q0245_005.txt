











宗門拈古彚集卷第五
古杭白巖嗣祖沙門　淨符　彚集

△東土祖師

初祖菩提達磨大師(般若多羅嗣)

本南天竺國香至王第

三子。得般若多羅記莂。後盛化本國。復念東震旦國
有大乘根器。乃於梁普通七年庚子至梁。因武帝問
如何是聖諦第一義。祖曰廓然無聖。帝曰對朕者誰。
祖曰不識。

保寧勇代帝吐舌示之。

中峰本云。缺齒老胡手携泥彈子。要與東震旦人
鬬富。可謂不知量矣。被梁王指出照乘明珠問之。
情知伊道個不識。

愚菴盂云。山僧則不。然或有問如何是聖諦第一
義。雙柑迤𨓦黃鸝下。踏徧落花鴛水春。

靈巖儲云。恁麼答話。果然達磨不會禪。良久云。咦。
如此批判。想夫子亦未必識字。畢竟如何。拍案云。
王何必曰利。卓拄杖休去。

靈隱禮云。達磨大師氣葢神洲。纔被武帝一拶。直
得無繩自縛去死十分。雖然如是。也須救取武帝。

清化嶾云。盡道武帝不會祖師意。殊不知達磨被
他兩度驗徹骨髓。

天寶真云。武帝將謂是個別寶。波斯真寶現前却
又不能鑒得。當時若是個漢。者碧眼胡趂出朝門
有分。

四祖浪云。中峰老人壓良為賤。殊不知萬乘之君
落在達磨大師圈繢裏。至今無人能出。

初祖因慧可問諸佛法印可得聞乎。祖曰諸佛法印
匪從人得。可曰我心未寧乞師安心。祖曰將心來與

汝安。可曰覓心了不可得。祖曰與汝安心竟。

芭蕉徹云。金剛與泥人揩背。

五祖戒云。若只恁麼。何用西來。

雲居元云。彼自無瘡勿傷之也。雖然如是。一言易
出駟馬難追。

五祖演舉至乞師安心處乃云。白雲當時若見。好
與三十棒。何故。他人見將謂說安心法。畢竟如何。
菩薩龍王行雨潤。遮身向上數重雲。

雲居莊云。殺人須是殺人刀。活人須是活人劒。
棲霞成云。垂鈎四海為釣獰龍。呂望之志遠矣。因
甚一見西伯即抝折釣竿。其亦天將以夫子為木
鐸乎。

白巖符云。者碧眼胡甘沉座主。當時問諸佛法印
可得聞乎。何不向道胡餅裏討甚麼汁。神光他是
個皮下有血的。者裏必有長進。且免他又從人覓
安心法。而乃聯聯纖纖却道諸佛法印匪從人得。
呵呵。匪從人得。從甚麼處得。饒他說得來處分明。
更要問者碧眼胡覓法印在。擬議不來。莫怪性躁。

初祖曰。吾本來茲土。傳法救迷情。一花開五葉。結果
自然成。

五祖演云。達磨大師信脚來信口道。後代兒孫都
成計較。諸人要會開花結果處麼。鄭州梨。青州棗。
萬物無過出處好。

南堂欲云。提本分鉗錘。碎情解窠窟。還他五祖。要

見花開結果處則太遠在。諸人要會花開結果處
麼。拈却鄭州梨。放下青州棗。出門便是長安道。久
立珍重。

初祖一日命門人曰。時將至矣。汝等盍各言所得乎。
時有道副對曰。如我所見。不執文字不離文字而為
道用。祖曰汝得吾皮。尼總持曰。我今所解。如慶喜見
阿閦佛國。一見更不再見。祖曰汝得吾肉。道育曰。四
大本空五陰非有。如我見處。無一法可當情。祖曰汝
得吾骨。最後慧可出。但禮拜依位而立。祖曰汝得吾
髓。乃傳衣付法為東土第二祖。

薦福懷云。祖師與麼說話。無計較中翻成計較。無
途轍中翻成途轍。若教伊踏著德山臨濟門。免見
九年冷坐。被人喚作壁觀胡僧。直饒如是。也未免
殃及兒孫。

太陽玄云。且道更有一人出來。得個什麼。自云。不
得不得。又云。意況不到。

翠巖芝云。二祖被他當面塗糊。莫道髓皮也不曾
摸著。因甚却紹祖位。

五祖演云。當時若見四人恁麼。各與三十棒。只如
白雲也合喫二十九棒。留一棒與汝諸人。其有知
痛癢者。不惟不孤負他先聖。亦乃得見白雲。脫或
未然。堂裏喫粥喫飯。更須爛嚼。莫只渾圇吞却。
一指海云。噫。航海西來只要覓得一個半個。那管
將錯就錯。海上座若在。見他纔禮拜便與一踏。非

唯顯衲僧眼目。亦免使後人向禮拜處躲跟。
寶壽新云。者缺齒胡婆婆呾呾。像個嚼飯餧嬰孩
一般。有甚用處。若是新長老。待伊一夥黑漆桶呈
了如何若何。便各與劈頭一棒。不特使伊各得勦
絕葛藤。管取他一個個轉轆轆地。且免後人向皮
髓邊著倒。

二祖慧可大師(菩提達磨嗣)

因僧璨問。弟子身纏風恙。請
和尚懺罪。祖曰將罪來與汝懺。璨良久曰覓罪了不
可得。祖曰。與汝懺罪竟。宜依佛法僧住。璨曰。今見和
尚巳知是僧。未審何名佛．法。祖曰。是心是佛。是心是
法。法佛無二。僧寶亦然。璨曰。今日始知罪性不在內
外中間。如其心焉佛法無二。祖深器之。

瑯瑘覺云。猶欠作云何梵在。

梁山觀於覓罪了不可得處云。罪性向甚麼處去
也。又云。非但罪性。覓者亦不見有。

雲居齊云。二祖深器之。且道是肯他會佛法耶。是
肯他說道理耶。

耽源寧云。盡道可大師得初祖安心之法。克紹西
宗。看他恁麼酬對。向來俗氣一毫也不曾移易。更
有個承虗接響者道。如其心焉佛法無二。似者般
漢總與一坑埋却。有什麼過。

三祖僧璨大師(慧可嗣)

信心銘曰。六塵不惡。還同正覺。

雪竇顯云。拄杖子是塵。有什麼過。過既無。應合辨
主。所以道糞掃堆頭現丈六金身。且拈在一邊。赤

肉團上壁立千仞。又放過一著。直饒八面四方。正
好連架打。

古南門云。雪竇拄杖子雖善能為祖師作主。要且
脚跟未點地在。

三祖信心銘曰。至道無難。唯嫌揀擇。

報恩秀云。三祖道個嫌字。先自憎愛了也。却道但
莫憎愛洞然明白。又何啻掦聲而欲止響。諸人退
步就已。試子細檢點看。

德山繪別云。至道最難。須是揀擇。若無憎愛。怎見
明白。

佛川義云。祖師八字打開。兩手分付了也。雖然直
捷。固然直捷。怎奈極是諸訛。要得與祖師覿體相
見。山僧更資一路。乃云。至道無難。唯嫌揀擇。但莫
憎愛。洞然明白。良久云。參。

南華曹溪六祖慧能大鑒禪師(五祖忍嗣)

寓南海法性寺
廊廡間。暮夜因風颺剎旛。有二僧對論。一曰旛動。一
曰風動。持論不決。祖乃曰。不是風動。不是旛動。仁者
心動。

雪峰存云。大小祖師龍頭蛇尾。好與二十棒。孚上
座侍立次。不覺咬齒。峰曰。老僧與麼道。也好與二
十棒。保福展云。作賊人心虗。也是蕭何置律。
巴陵鑑云。祖師道不是風動不是旛動。既不是風
旛。向甚處著。有人與祖師作主。出來與巴陵相見。

雪竇顯云。風動旛動。既是風旛。向甚處著。有人與

巴陵作主。出來與雪竇相見。

黃龍新云。不是風動不是旛動。明眼漢一點瞞他
不得。仁者心動。且緩緩。你向甚處見祖師。乃擲下
拂子曰。看。

泐潭清云。不是風動不是旛動。靈利漢懸崖撒手
便好承當。顧後瞻前轉生迷悶。仁者心動。而今還
有為祖師作主者麼。出來與老僧相見。天童華云。
一盲引眾盲。相牽入火炕。

徑山杲舉雪峰語畢云。要識孚上座麼。犀因玩月
紋生角。要識雪峰麼。象被雷轟花入牙。

中峰本云。甞鼎一臠具知眾味。非風動非旛動仁
者心動。可謂甞鼎之一臠矣。使人不覺惡心嘔吐。

天寧琦云。諸禪德。風動旛動心動。與你拈却了也。
向什麼處見祖師。

徑山琇云。大小祖師為人錯下註脚。合喫三十棒。

龍池傳云。不是風動不是旛動也不是心動。僧問
畢竟是什麼動。傳召僧。僧近前。傳乃與僧一掌云。
只許你知。不許你會。又一掌云。去。

龍池微云。我有四十痛棒。二十打二僧。不合道風
動旛動。十棒打曹溪。不合道心動。十棒待打個人。
時有僧出擬問。微劈脊便打云。慣釣鯨鯢沉巨浸。
却嗟蛙步𩥇泥沙。

能仁鑑云。古今多少人。不向二僧逐境漂流處著
倒。定在祖師黑山鬼窟裏作活計。山僧今日與諸

人掀翻窠臼去也。風動也三十棒。旛動也三十棒。
心動也三十棒。傍僧云和尚聻。鑑乃顧侍者云。認
取者僧。便歸方丈。

金粟元云。還知祖師落處麼。書頭教娘勤作息。書
尾教娘莫瞌睡。中間一句不成文。無限相思華雨
淚。

甌峰承云。是風動是旛動。二僧各有見處。非風動
非旛動。祖師漏逗不少。仁者心動。好與三十棒。為
什麼。凉泉者裏賞罰分明。一任諸方判斷。

大覺昇云。大小祖師惡口。拶著便說心說性。敢保
未徹在。大覺今日為你分明剖露。不是風動不是
旛動不是心動。道得出身句。合受人天供。

白巖符云。大小祖師當時只道不是風動不是旛
動便了。不妨令人疑著。却乃道仁者心動。千古之
下得不遭人檢點。顧左右云。者裏還有為祖師出
氣者麼。直饒道不是心動。也好與三十苕帚。

五峰甫云。六祖像個村學究。對蒙童講中庸大學。
動便誠正卒脩。令人打瞌睡不徹。何不道春遊芳
草地。夏賞綠荷池。却解頤。

六祖有偈曰。兀兀不脩善。騰騰不造惡。寂寂斷見聞。
蕩蕩心無著。

壽昌經云。兀兀不脩善。撞破虗空成幾片。騰騰不
造惡。轉身挨倒空王閣。寂寂斷見聞。十方法界共
慈門。蕩蕩心無著。驚起蟭螟吞五嶽。祇如此意還

相似麼。噫。長江晝夜東流去。海水從來不減增。

六祖因永嘉到繞禪牀三匝振錫一下卓然而立。祖
曰。夫沙門者具三千威儀八萬細行。大德從何方來。
生大我慢。永曰生死事大無常迅速。祖曰。何不體取
無生。了無速乎。永曰。體即無生。了本無速。祖曰如是
如是。永方具威儀參禮。須臾告辭。祖曰返太速乎。永
曰本自非動豈有速耶。祖曰誰知非動。永曰仁者自
生分別。祖曰汝甚得無生之意。永曰無生豈有意耶。
祖曰無意誰當分別。永曰分別亦非意。祖歎曰。善哉。
少留一宿。

雪竇顯舉至生大我慢處便喝一喝云。永嘉當時
下得者一喝。免見龍頭蛇尾。又向卓然而立處代
祖云。未到曹溪與你三十棒了也。

浮山□云。先行不到。末後太過。

瑞巖慍云。永嘉承虗接響。祖師將錯就錯。雪竇龜
背刮毛。浮山馬頭安角。繞禪牀三匝兮眼似銅鈴。
勉留一宿兮頭如木杓。松風江月少人知。南海波
斯生白澤。

六祖因臥輪有偈曰。臥輪有伎倆。能斷百思想。對境
心不起。菩提日日長。祖乃別云。慧能無伎倆。不斷百
思想。對境心數起。菩提作麼長。

天童覺云。葵花向日。柳絮隨風。

鼓山賢云。六祖為救臥輪施此法藥。若執以為實。
作臥輪奴也未得在。


寶壽新云。纔說乾三連。便有坤六斷。且道作麼生
得圓成一卦去。要知爻象分明處。只在文王掌上
觀。

六祖因僧問黃梅意旨什麼人得。祖曰會佛法人得。
曰和尚還得否。祖曰我不得。曰和尚為什麼不得。祖
曰我不會佛法。

翠巖芝云。會得即二頭。不會即三首。作麼生便有
出身之路。

徑山杲云。還見祖師麼。若也不見。徑山與你指出。
蕉芭蕉芭有葉無了。忽然一陣狂風起。恰似東京
大相國寺裏三十六院東廊下壁角頭王和尚破
袈裟。畢竟如何。歸堂喫茶。天寧琦云。棒打石人頭。
嚗嚗論實事。

雲居莊云。得與不得會與不會即不問。祖師性命
因甚落在者僧手裏。

清化嶾云。者僧雖善一挨一拶却無膽量。若是久
歷沙場底漢。待道我不會佛法。便掀倒禪牀。豈不
光前啟後。

崇先奇云。且道祖師恁麼答話。還得黃梅意旨不
得黃梅意旨。要會麼。白馬紫金鞍。騎出萬人看。借
問誰家子。讀書人做官。

靈谿昱云。會佛法也三十棒。不會佛法也三十棒。
畢竟黃梅意旨什麼人得。姹女巳歸霄漢去。獃郎
猶向火邊𨀛。


六祖一日謂門人曰。吾欲歸新州。汝等速治舟楫。門
人曰師從此去早晚却回。祖曰。葉落歸根。來時無口。

法雲秀云。非但來時無口。去時亦無鼻孔。

白雲端云。祖師可謂善解借手行拳。有般漢往往
道言猶在耳。不見道。子期去不返。浩浩良可悲。不
知天地間。知音復是誰。

五祖演云。祖師恁麼道。猶欠悟在。

△旁出祖師

四祖旁出

牛頭法融禪師(四二四祖信嗣)

因四祖到山入後菴見虎便
作怕勢。融曰和尚猶有者個在。祖曰者個是什麼。融
於言下有省。

雪竇顯代融但亦作怕勢。又云洎合放過。

大溈喆因僧問牛頭未見四祖時如何。寒毛卓豎。
見後如何。額頭汗出。

雲門澄云。四祖見虎便作怕勢。百尺絲綸直下垂。
和尚猶有者個在。一釣便上。者個是什麼。更與臨
風一拶。融於言下有省。從門入者未必家珍。若是
個返躑獅兒。四祖也須著險。

宣州安國玄挺禪師(四六牛頭威嗣)

因僧問。五祖忍大師云
真性緣起。其義云何。祖默然。時安國侍立其旁乃曰。
大德正興一念問時是真性中緣起。僧言下大悟。

徑山杲云。未興一念問時不可無緣起也。時有僧
云未興一念時喚什麼作緣起。妙喜云我也只要

你與麼道。

天寧琦云。崑崙奴著鐵褲。打一棒行一步。

靈巖儲云。父子上山各自努力。人人盡道黃梅就
下平高。殊不知脚頭太嶮。者僧只顧萬仞巖頭進
步。那識身在帝鄉。挺禪妙喜一人點即不到。一人
到即不點。山僧終不說破。具眼者脚下看取。

文峰玉別妙喜後語云。贓物現在。

潤州鶴林玄素禪師(四六牛頭威嗣)

因僧敲門。林問是什麼
人。曰是僧。林曰。非但是僧。佛來亦不著。曰佛來為什
麼不著。林曰無汝棲泊處。

寶壽方云。鶴林與麼道。將謂立在高高山頂。殊不
知被者僧推向萬丈深淵裏多少時了也。還有檢
點得出者麼。若有試出來與雪峰拄杖子相見。

杭州徑山國一道欽禪師(四七鶴林素嗣)

因馬祖遣人送書
到。書中作一圓相。欽發緘見。遂於圓相中著一點却
封回。忠國師聞乃曰欽師猶被馬師惑。

保福展云。甚處是欽師被馬師惑處。且作麼生得
不惑去。

雪竇顯云。徑山被惑且置。若將呈似國師。又別作
個什麼伎倆免被惑去。有老宿云當時坐却便休。
亦有道但與畫破。若與麼祇是不識羞。敢謂天下
老師各具金剛眼睛廣作神通變化。還免得麼。雪
竇見處也要諸人共知。祇者馬師當時畫出早自
惑了也。


溈山哲云。諸人還識馬祖徑山麼。一點水墨。兩處
成龍。國師道欽師猶被馬師惑。可謂千里同風。不
見道手執夜明符。幾個知天曉。

徑山杲云。馬師仲冬嚴寒。欽師孟夏漸熱。雖然寒
暑不同。彼此不失時節。忠國師因甚却道欽師猶
被馬師惑。還委悉麼。無風荷葉動。決定有魚行。

天寧琦云。圓相中著點墨。日月無光天地暗黑。初
未惑欽師。馬師先自惑。累及老南陽也一場狼藉。
良久云。平生肝膽向人傾。相識如同不相識。

保寧茂云。醉漢扶酒人。起倒憑誰力。雖然。國師出
手也是郎當。

徑山琇云。馬祖無風起浪。國一隨邪逐惡。雖是解
弄精魂。未免二俱失利。致使忠國師道欽師猶被
馬師惑。汝諸人還知落處麼。鵓鳩樹頭啼。意在麻
畬裏。

雲居莊云。箭鋒相直。縱奪當機。還他馬祖國一始
得。驀拈拄杖召眾云。只如國師道欽師猶被馬師
惑。畢竟意在於何。卓拄杖一下。

古南門云。古南有三十棒。一打馬師不應自惑。二
打欽師不應被惑。三打雪竇不應判惑。更有一棒
欵欵與諸人道破。

崇先奇云。馬師草草問候。欽師万字折點。雖然往
復無差。轉見道路周遮。總謂忠國師道欽師猶被
馬師惑。殊不知字經三寫烏焉成馬。


白巖符云。馬祖徑山無大人相。拈向一邊。國師明
於責人昧於責已。好與三十烏藤。良久顧左右云。
今日幸是無人。

西山音云。欽師事忙不及草書。馬師家貧難辦素
飯。雖然一往一來祇是隨家豐儉。且道忠國師作
麼生。親言出親口。

國一因馬祖遣智藏來問。十二時中以何為境。一曰
待汝回去時有信。藏曰即今便回去。一曰。傳語馬祖
道。却須問取曹溪。

雲居莊云。馬祖大似埋兵掉鬬。國一可謂遇變出
奇。者僧雖善通使命。要且勞而無功。驀拈拄杖畫
一畫云。三級浪高魚化龍。癡人猶戽夜塘水。

國一同忠國師在唐代宗宮中坐次。見帝駕來乃起
立。帝曰師何以起。一曰檀越何得向四威儀中見貧
道。

徑山杲云。不向四威儀中又如何見國一。

寶壽方云。國一妙喜各見一邊。俱未免後人評議。
姑置勿論。雪峰今日要問諸人。向行住坐臥中見
既不得。不向行住坐臥中見又不得。畢竟向甚麼
處見。者裏挨得身插得足。許你與古人把臂同行。
不然。日用四威儀中大有蹉過。

杭州鳳林鳥窠道林禪師(四八徑山欽嗣)

因侍者慧通辭。林
問何往。通曰諸方學佛法去。林曰。若是佛法。此間亦
有少許。通曰如何是和尚此間佛法。林於身上拈起

布毛吹示之。通有省。

大溈秀云。可惜者僧認他口頭聲色以當平生。殊
不知自已光明葢天葢地。

神鼎諲舉公案了。遂於身上拈布毛示眾。隨後一
吹云。會麼。巳後不得孤負老僧。

徑山杲云。溈山與麼批判。也未夢見鳥窠在。

天寧琦云。侍者能於拈起布毛處便喝。免致諸方
檢點。我恁麼道也是為他閒事長無明。

天寶真云。鳥窠與麼地也是憐兒不覺醜。好與三
十棒。何故。黃金自有黃金價。何必和沙賣與人。

五祖旁出

嵩山峻極禪師(五三破竈墮嗣)

因僧問如何是脩善行人。山
曰擔枷帶鏁。曰如何是作惡行人。山曰脩禪入定。曰
某甲淺機請師直指。山乃曰。爾問我惡。惡不從善。爾
問我善。善不從惡。僧良久。山曰會麼。曰不會。山曰惡
人無善念。善人無惡心。所以道善惡如浮雲起滅俱
無處。僧於言下有契悟。後破竈墮聞舉乃曰。此子會
盡諸法無生。

薦福懷云。前頭則官不容針。後面則私通車馬。若
能辨得。許你具擇法眼。

昭覺勤云。窮善善自何來。究惡惡從何起。若能明
見者個田地。便知諸法無生。有問崇寧如何是大
脩行底人。脩禪入定。如何是大作惡底人。擔枷帶
鏁。且道與嵩山是同是別。


徑山杲云。怎奈在髑髏前作妄想。

烏石道云。石溪者裏又且不然。有問如何是大脩
行底人。向道橫身當宇宙。如何是大作業底人。赤
脚上刀山。且道與古人是同是別。良久云。但得此
身無罣礙。何妨塵事亂如麻。

壽昌經云。惡人無善。善人無惡。倏爾言外知歸。翻
然不落因果。僧大悟。悟甚麼。獅兒迸斷黃金索。據
實舉論。俱未免過。畢竟過在什麼處。閒雲萬斛凝
青嶂。一任風雷鼓復收。

六祖旁出

洛京荷澤神會禪師(六一大鑒能嗣)

因鄉信至報二親亡。澤
乃入堂白椎曰。父母俱喪。請大眾念摩訶般若。眾纔
集。澤便結椎曰。勞煩大眾。

寶壽方云。大小荷澤雖然放去較危。收來太速。要
莊嚴二親報地猶未可。雪峰則不然。今日或有報
二親俱忘。亦入堂白椎曰。父母俱喪。請大眾撾法
鼓。左手鑼右手舞。十字街頭嚇跳虎。顧眾云。咄。走
開走開。莫來攔我毬門路。

宗門拈古彚集卷第五


