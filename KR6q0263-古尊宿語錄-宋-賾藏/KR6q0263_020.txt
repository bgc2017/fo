










古尊宿語卷第二十　　　　　　勿八
僧錄司右闡教兼鍾山靈谷禪寺住持　淨戒　重校

  
  * 南嶽下十一世
  
  * 楊岐會禪師
  * 道吾真禪師

慈明禪師法嗣。

楊岐會禪師袁州之冝春冷氏子也諱方會
佐慈明甚久九峰道俗請住楊岐。

入院上堂僧問如何是楊岐境師云獨松嵓
畔秀猿向下山啼進云如何是境中人師云
貧家女子携籃去牧童橫笛望源歸。

上堂云百丈把火開田說大義是何言歟楊
岐兩日種禾無有個奇特語乃云達磨大師
無當門齒。

上堂楊岐一言隨方就圓若也擬議十萬八
千下座。

上堂楊岐一語呵佛叱祖眀眼人前不得錯
舉下座。

上堂不見一法是大過患拈起拄杖云穿󷕕釋
迦老子鼻孔作麼生道得脫身一句向水不洗
水處道將一句來良久云向道莫行山下路果
聞猿呌断膓聲。

上堂坐断乹坤天地黯
黑放過一着雨順風調然雖如是俗氣未除
在僧問欲免心中閙應湏看古教如何是古

教師云乹坤月明碧海波澄進云未審作麼
生看師云脚跟下進云忽遇洪波浩渺時如
何師云放過一着十字縱橫又作麼生僧便
喝撫掌一下師云看者一員戰將進云打草
蛇驚師云也要大家知。

上堂秋雨洗秋林
秋林咸翠色傷嗟傅大士何處尋彌勒。

上堂凡聖不存佛祖何立大眾清平世界不
許人攙奪行市。

師於興化寺開堂府主龍圖度䟽與師師纔
接得乃提起云大眾府主龍圖駕部諸官盡
為󲊛諸人說第一義諦了也諸人還知麼若
知家國安寧事同一家若不知曲勞僧正度
與表白宣讀且要天下人知表白宣䟽了乃
云今之日賢侯霧擁海眾臨筵最上上乘請
師敷演師云若是最上上乘千聖側立佛祖
潛蹤何故如此為諸人盡同古佛還信得及
麼若信得及大家散去若不散去山僧謾󲊛
諸人去也遂陞座拈香云此一瓣香祝延
今上皇帝聖壽無窮又拈香云此一瓣香奉
為知府龍圖駕部諸官伏願常居祿位復拈
香云大眾還知落處麼若也不知却為注破
奉酧石霜山慈眀禪師法乳之恩山僧不免
薰天炙地去也便燒淨行大師白槌云法莚
龍象眾當觀苐一義師云大眾早是落二落

三了也諸人何不負丈夫之氣若不然者有
疑請問僧問昔日梵王請佛天雨四花府主
臨莚有何祥瑞師云片雲[(冰-水+〡)*ㄆ]岳面浪自靜瀟
湘進云大眾霑恩學人禮謝師云断頭舡子
下楊州僧問埋兵掉闘即不問今日當場事
若何師云楊岐入界來未曾逢見者作家僧
以手劃一劃師云分身兩處看。

師乃云更
有問話者請出來諸供養中法供養最勝若
據祖宗令下祖佛潛蹤天下黯黑豈容諸人
在者裏立地更待山僧開兩片皮雖然如是
且向苐二機中說些葛藤繁興大用舉步全
真既立名真非離真而立立處即真者裏湏
會當處發生隨處解脫此喚作閙市裏上竿
子是人揔見󲊛道金不博金一句作麼生道
還有人道得麼試出來踣跳看如無山僧今
日失利但某此際榮幸伏遇知府龍圖通判
駕部洎諸官僚請住雲蓋道場可謂諸官願
弘深廣為國忠臣建立法幢上嚴帝祚然願
諸官壽齊山岳永佐眀君作大股肱為佛施
主諸院尊宿在會信心世世生生共營大事
久立珍重。

上堂春雨普潤一滴滴不落別
處拈拄杖卓一下云會麼九年空面壁年老
轉心孤。

嵗𣅂上堂僧問舊嵗巳隨殘[膜-大+(句-口+匕)]去
今日新春事若何師云鉢盂裏滿盛進云與

麼則三年逢一閏九月是重陽師云野火燒
不盡春風吹又生進云專為舉似諸方去也
師云󲊛道雲盖末後一句作麼道進云七九
六十三師云念言語漢。

上堂寅朝清旦古今揔見更問如何也是癡
漢。

上堂一塵纔舉大地全收拈起拄杖云
如今舉也卓禪林一下云山河大地塞却諸
人眼睛有不受人謾底出眾道看良久云玉
笛橫吹動天地未曾逢着個知音叅。

上堂三春捋抄四海廓清風恬浪靜是人知
有且道捋長就短一句作麼生道良久云幾
度黑風飜大海未曾聞道釣舟傾叅。

上堂拈拄杖卓一下云大眾達磨縱有真消
息也落諸人苐二機叅。

上堂有句無句如藤倚𣗳文殊維摩撒手歸
去雲蓋與麼道也是看錮鏴更有後語不得
錯舉下座。

上堂阿呵呵是什麼僧堂裏喫茶去下座。

叅駕部歸寺上堂釋迦老子為先鋒弥勒大
士為殿後眾中還有着力者麼出眾來與雲
盖着力看如無雲盖自逞神通也三五日出
入相看首座大眾󲊛且道(於者)裏還有隔礙底
道理麼上座僧堂裏展鉢時與上座同展睡
時與上座同睡立地時與上座同立地長者

長法身短者短法身彌勒運用與去來何處
有間隔雖然如是且道雲盖在舡頭在舡尾
眾中還有靈利底衲僧覷得見麼良久云人
人盡道平地險登樓方覺遠山青叅。

上堂雲盖不會禪只是愛噇眠打動震天雷
不直半分錢。

上堂拍禪牀一下云休戀江
湖五六月[(冰-水+〡)*ㄆ]取絲輪歸去來。

楊岐詮老來
師上堂拈花付囑有屈當人面壁九年胡言
漢語當人分上把断乹坤且道作麼生是把
断乹坤底句還有人道得麼如無雲盖失利
楊畋提刑山下過師出接提刑乃問和尚法
嗣何人云慈眀大師楊云見個什麼道理便
法嗣他云共鉢盂喫飰楊云與麼則不見也
師捺膝云什麼處是不見楊大笑師云須是
提刑始得師云請入院燒香楊云却待回來
師乃献茶信楊云者個却不消得有甚乾嚗
嚗底禪希見示些子師指茶信云者個尚自
不要豈况乾嚗嚗底禪楊擬議師乃有頌示
作王臣佛祖罔措為指迷源殺人無數楊云
和尚為什麼就身打刼師云元來却是我家
裏人楊大笑師云山僧罪過萬壽先馳馳書
至師問萬壽峰前師子吼當人返擲事如何
僧云踣跳上三十三天師云與麼則雲盖直
下覷也僧云草賊大敗師云更不再勘且坐

喫茶。

慈眀遷化僧馳書至師集眾掛真舉哀師至
真前提起坐具云大眾會麼遂指真云我昔
日行脚時被者老和尚將一百二十斤擔子
放在我身上如今且得天下太平却[(厂@巳)*頁]視大
眾云會麼眾無語師搥胷云嗚呼哀[栽-木+(万-一)]㐲惟
尚饗送武泉常老出門乃問出門便作還鄉
計到家一句作麼生道泉云和尚善為住持
師云與麼則身隨寒影去脚大草鞋寬泉云
和尚善為開田師云兔子何曾離得窟。

一日七人新到師問陣勢既圓作家戰將何
不出陣與楊岐相見僧以坐具便打師云作
家僧又打師云一坐具兩坐具又作麼生僧
擬議師背面立僧又打師云󲊛道楊岐話頭
落在什麼處僧指面前云在這裏師云三十
年後遇明眼人不得錯舉且坐喫茶。

一日道吾供養主馳書至師問春雨霖霖無
暫息不觸波瀾試道看主云適來巳通信了
師云者個是道吾底那個是化主底主指云
春雨霖霖師撫掌大笑云不直半分錢主便
喝師云者瞎漢向道不直半分錢又𢙣發作
什麼主撫掌一下師云且坐喫茶。

一日石霜供養主至師問征行戰將假道經
過劄寨圓何不與楊歧草戰主云昔時謬

向途中覔今日親逢老作家師云楊歧且輸
小捷去也主便喝師云乱做作什麼主將坐
具劃一劃師云齋後鍾主云噓師云只者個
別更有在主無語師云敗將不斬且坐喫茶。

師問僧楊岐路僻高步何來僧云和尚幸是
大人云嗄僧云和尚幸是大人師云楊岐
近日耳聾且坐喫茶。

師問僧秋色依依
朝離何處僧云去夏在上籃師云不涉程途
一句作麼生道僧云兩重公案師云謝上座
荅話僧便喝師云郍裏學得者虗頭來僧云
明眼尊宿難謾師云與麼則楊歧隨上座去
也僧擬議師云念󲊛鄉人在此放󲊛三十棒。

師問僧雲深路僻高步何來僧云天無四壁
師云踏破多少草鞋僧便喝(師云)一喝兩喝又
作麼生僧云󲊛看者老和尚師云拄杖不在
且坐喫茶。

一日八人新到師問一字陣圓
作家戰將何不出陣與楊岐相見僧云和尚
照顧話頭師云楊岐今日抱馬拖旗去也僧
云新戒打退鼓師云道僧擬議師云道僧撫
掌一下師云謝上座荅話僧無語師云將頭
不猛累及三軍且坐喫茶。

潭州道吾禪師諱悟真開堂日表白宣䟽罷
乃云請和尚不勞謙讓為眾舉揚師云直饒
與麼道也落苐三綣便陞座上首白槌了師

乃云便與麼觀得一時着便若論玄微見與
不見一時[翟*支]瞎時有僧問承師有言明暗兩
字截断眾流請師便道師云作麼生道僧云
作家師便喝僧撫掌師云恰是問三千劒客
無施用便卷朱簾賀太平時如何師云逼塞
虛空內開張日月前進云恁麼則千花岩畔
澄孤月五鳳樓前舞纛旗去師云白雲千里
万里僧拂袖歸眾師云瞎問疋馬單鏘請師
布陣師云分為兩叚僧撫掌師云󲊛又作麼
生僧無語師喝云瞎漢乃云一問一荅未有
休期直饒󲊛問到未來際我也荅到未來際
所以古人喚作無盡法藏亦喚作無碍辯門
且道如今喚作無𥁞法藏是無碍辨門是還
有道得底麼試出來道看如無拄杖子為󲊛
諸人道去也以拄杖劃一劃云一時領過下
座。

師在北禪上堂云青山峭峻白日如梭
龍門無客閙市人多諸人且道即今下菜行
頭有幾人納稅百姓時有僧出禮拜師云北
禪寺裏却有一個僧問不落二三請師速道
師云前三點後三點僧便喝師無喝僧禮拜
師云有恁麼瞎漢。

上堂云拗折秤衡將什
麼定斤兩拈却鉢盂𢁈筯將什麼喫粥飯不
如向三家村裏東卜西卜忽然卜着脫却鼻
孔。

上堂拈拄杖卓一卓喝一喝云󲊛還肯

麼󲊛若肯心肝五臟頭目髓腦一時属老僧
󲊛若不肯心肝五臟頭目髓腦一時分付擲
下拄杖便下座。

上堂一切智智清淨無二
無二分又道無法可說是名說法且道龍宮
海藏甚處得來良久云三要點開天地眼一
曲無私豁古今。

上堂直上直下如何指南
十字縱橫作麼生提綱良久云風散乱雲長
空靜夜深明月照䆫前。

上堂乃喚維那令
昨日四人新到人事新到纔出師云雖是小
過令人大怒新到纔展坐具師云當為空王
如來作禮便歸方丈。

上堂云遍界元正又
逢令莭問諸禪人是生是滅紅日長輝玉輪
圓缺疾熖過鋒眼中電掣髑髏常吟是决不
决汝等諸人還拜父母墳靈也無良久云人
行荒草裏鬼哭密林間。

問王老夜燒錢意
旨如何云白日看星月僧擬議云會麼僧云
不會師乃云王老夜燒錢白日看星月磕額
禮慈尊手把冥香𤑔。

上堂拈拄杖卓一卓
喝一喝乃云一喝一卓眼生八角鼻孔吒沙
眉毛卓朔若也會得西山月落若也不會胡
餅䬪飥下座。

上堂僧問如何是苐一句師
云直下衝雲際東山絕往來問如何是苐二
句師云面前渠不見背後稱[穴/兄]若問如何是
苐三句師云頭上一堆塵脚下三尺土問(古人)

道來時不將絲頭來去時不將絲頭去意旨
如何師云三生六十刼未是長期僧無語師
云會麼僧云不會師云洞庭八百里未是闊
問如何是透出乹坤句師云棒下最分眀僧
無語師乃云透出乹坤句未語先剖陳屈躬
來更問棒下取分眀。

上堂眾集師以拄杖
擲下來隨後跳下眾擬散師乃召大眾眾回
首師乃云為老僧[(冰-水+〡)*ㄆ]取拄杖便歸方丈上堂
云開心椀子盛將來無縫合盤合取去擬思
量何刼悟看取眉毛有幾許去。

上堂云夜
來雷聲震地今朝細雨霏霏乾枯滋潤万物
萌芽且道嘉州大象髭鬚長得多少還有道
得者麼若也道得陜府鐵牛是常不輕菩薩
若道不得土宿拽脫󲊛鼻孔。

上堂若據祖
今到這裏捴須茫然放老僧一線且向眉睫
裏東覷西覷。

問如何是先照後用師云語
路分眀說投針不回避如何是先用後照師
云金剛覿面親分付話道分明好好陳如何
是照用同時師云祖佛道中行路異森羅影
裏不㽞身如何是照用不同時師云清涼金
色光先照峨嵋銀界一時鋪乃云叅須實叅
學須實學又須要明古人血脉且道作麼生
是古人血脉良久云智不到處切忌道着。

上堂云寒風浩浩無時莭浪打懸崖石頭裂

洞庭湖裏釣舡傾雪路行人山路絕清風月
白透幽関畢竟以何為妙訣下座。

上堂向
上一路千聖不傳學者勞形如猿捉影󲊛等
諸人還明得這時莭麼若明得去天上人間
堪受供養若明不得閻羅老子眼目分眀。

上堂汝等諸人盡學佛法非即便言非是即
便言是直須緇素分明不得錯認定盤星好
珍重。

上堂云如天普盖似地普擎三世諸
佛捴在󲊛鼻孔裏三十年後不得辜負老僧。

上堂舉僧問大隋刼火洞然大千俱壞未審
這個壞不壞隋云壞僧云與麼則隨他去隋
云隨他去又問龍濟刼火洞然大千俱壞未
審這個壞不壞濟云不壞僧云為什麼不壞
濟云為同大千此二老宿一人道壞一人道
不壞且道壞底是不壞底是會麼壞與不壞
俱非內外不隔纖毫尋常面對。

上堂問如
何是奪人不奪境師云菴中閑打坐白雲起
峯頂如何是奪境不奪人師云閃爍紅霞散
天童指路親如何是人境兩俱奪師云剛骨
盡隨紅影沒苕苗揔逐白雲消如何是人境
俱不奪師云久旱逢初雨他鄉遇舊知問如
何是賔中賔師云誰說有踈親如何是賔中
主師云磕額無回互對面与誰陳如何是主
中賔師云瑞雲空裏布霹歷震乹坤如何是

主中主師云古皇今高舉巧辨徒申吐問如
何是正中來曰皎潔乹坤震地雷如何是正
中偏曰諸子投來見大仙如何是偏中正曰
万水千山明似鏡如何是兼中至曰施設縱
橫無所畏如何是兼中到曰黑白未分已前
過師乃云古人道主賔元不異問荅理俱全
同安又云賔主睦時全是妄君臣合處正中
邪一等是出世尊宿接物利生言教有異為
復見處偏枯為復利生不普明眼底人通個
消息。

上堂云有物先天地無形本寂寥能
為万象主不逐回時凋且道是什麼物還識
得麼若識得乹坤大地森羅洞眀若也不識
被物拶着轉身不得。

上堂云鋒刃上踣跳
微塵裏走馬勞勞去復來個是知音者。

上堂云昨日三人新到出來人事僧才出禮
拜師云不落平常卦筮直述來情僧云和尚
休得也師云此由是落平常僧云恰是歸眾
師云龍虵易辨衲子難瞞下座。
勘辯

師問僧先行不到末後太過僧擬提起坐具
師指云離却坐具作麼生道僧云和尚那裏
得這消息來師便打僧擬提坐具師又打云
瞎漢僧擬議師又打云且坐喫茶僧便坐師
云什麼處來僧云石霜師云怪得。

師問僧
有一事借問上座只是不得打老僧僧云着

甚來由師提起坐具云爭柰這個何僧云莫
乱做師便打僧云莫乱做莫乱做師又打云
且坐喫茶僧云適來道着甚來由和尚為什
麼却打某甲師云󲊛適來去什麼處來僧無
語師乃槌胷一下。

師問僧昨日㽵上巳相
見了也今日人事又作麼生僧云合耴狗口
師云也是僧便打師云老僧過在什麼處僧
云再犯不容師却云將謂是個漢師便打云
參堂去。

數人新到禮拜師云捴是浙裏師
僧僧云猢孫向火師云踣跳作麼僧云今日
得見和尚師云伏惟尚饗僧無語師便打。

師在慈明會裏一日提螺師一籃遶院云賣
螺師令眾下語皆不契有一老宿揭簾見以
目[(厂@巳)*頁]視師放身便臥師放籃子便行。

師問僧甚處來僧云殿寮裏來師云釋迦老
子作何面孔僧便喝師云作麼僧又喝師云恰
是僧云一任踣跳師便打。

一日新到
人事乃云請和尚相看師云不易道得且坐
喫茶泐潭專使禮拜乃云德華禮拜師云是
箇浙裏師僧云不消如是師云由是舊時氣
息僧云喏師云喏即且致別作麼僧良久云
一任踣跳師撫掌一下。

王提刑問璉三生
云某甲四十年為官作麼脫得此塵去生無
對師代云一任踣跳又看上峯路璉云這个

是上峯路提刑云寺在上頭那璉云是提刑
云恁麼則不去也璉無語師代云今日勘破。

偈頌
溈山水牯牛

「　水牯溈山峭峻機分明人類顯幽奇兩途語出分明處夜鳥投林曉復飛」



杖林山下竹筯鞭

「　杖林山下竹筯鞭搭索拏鈎火裏牽拽近不能推放後回旋却到使君前」


北斗藏身

「　雲門透法身從此覔踈親盡道和風暖三春寒更新」



百丈野狐

「　語路分明在憑君子細看和雨西風急近火轉加寒」


麻三斤


「　同袍𠫵學問通津來扣宗師正佛因為說三斤麻最好三斤天下說尖新幾多匠者頻拈掇柰緣緇侶有踈親余今更為重秤過那吒太子柝全身」


興化問雲居何必話


「　何必不必一七二七龍樹馬鳴熖光透出」



古尊宿語錄卷第二十　　　　　　勿八


