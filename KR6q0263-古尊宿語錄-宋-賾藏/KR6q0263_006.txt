










古尊宿語錄卷第六　　　　　　　密六


  
  * 臨濟禪師(語錄之餘)
  * 興化禪師(大鑑下五世嗣臨際)

臨濟慧照禪師(餘錄)

師問洛浦云[泳-永+(從-彳)]上來
一人行棒一人行喝阿那箇親洛浦云捴不
親師曰親處作麼生洛浦便喝師便打一日
大覺到㕘師舉起拂子大覺敷坐具師擲下
拂子大覺収坐具入僧堂眾僧云這僧莫是
和尚親故不禮拜又不喫棒師聞令喚覺覺
出師云大眾道汝未㕘長老覺云不審便自
歸眾。

麻谷到㕘敷坐具問十二面觀音
阿那面正師下繩牀一手収坐具一手搊麻
谷云十二面觀音向什麼處去也麻谷轉身
擬坐繩牀師拈拄杖打麻谷接却相捉入方
丈。

師問僧有時一喝如金剛王寶劍有
時一喝如踞地金毛師子有時一喝如探竿
影草有時一喝不作一喝用汝作麼生會僧
擬議師便喝。

師問一𡰱善來𢙣來𡰱便
喝師拈棒云更道更道𡰱又喝師便打。

龍牙問如何是祖師西來意師云与我過禪
板來牙便過禪板與師師接得便打牙云打
即任打要且無祖師意牙後到翠微問如何
是祖師西來意微云與我過蒲團來牙便過

蒲團與翠微翠微接得便打牙云打即任打
要且無祖師意牙住院後有僧入室請益云
和尚行脚時㕘二尊宿囙緣還肯佗也無牙
云肯即深肯要且無祖師意。

徑山有五
百眾少人㕘請黃檗令師到徑山乃謂師曰
汝到彼作麼生師云某甲到彼自有方便師
到徑山裝腰上法堂見徑山徑山方舉頭師
便喝徑山擬開口師拂袖便行尋有僧問徑
山這僧適來有什麼言句便喝和尚徑山云
這僧[泳-永+(從-彳)]黃檗會裡來󲊛要知麼自問取佗徑
山五百眾太半分散。

普化一日於街市
中就人乞直裰人皆與之普化俱不要師令
院主買棺一具普化㱕來師云我與汝做得
箇直裰了也普化便自擔去繞街市呌云臨
濟与我做直裰了也我徃東門遷化去市人
競隨看之普化云我今日未來日徃南門遷
化去如是三日人皆不信至第四日無人隨
看獨出城外自入棺內倩路行人釘之即時
傳布市人競徃開棺乃見全身脫去秪聞空
中鈴響隱隱而去。

師栽松次黃檗問深山裡栽許多作什麼師
云一與山門作境致二與後人作標榜道了
將钁頭打地三下黃檗云雖然如是子巳喫
吾三十棒了也師又以钁頭打地三下作噓

噓聲黃檗云吾宗到汝大興於世後溈山㪯
此語問仰山黃檗當時秪囑臨濟一人更有
人在仰山云有秪是年代深遠不欲㪯似和
尚溈山云雖然如是吾亦要知汝但㪯看仰
山云一人指南吳越令行遇大風即止。

師侍立德山次山云今日困師云這老漢寐
語作什麼山便打師掀倒繩牀山便休。

師普請鉏地次見黃檗來拄钁而立黃檗云
這漢困那師云钁也未㪯困箇什麼黃檗便
打師接住棒一送送倒黃檗喚維那維那扶
起我維那近前扶云和尚爭容得這風顛漢
無禮黃檗纔起便打維那師钁地云諸方火
葬我這裡一時活埋後溈山問仰山黃檗打
維那意作麼生仰山云正賊走却邏蹤人喫
棒。

師一日在僧堂前坐見黃檗來便閉
却目黃檗乃作怖勢便歸方丈師隨至方丈
禮謝首座在黃檗處侍立黃檗云此僧雖是
後生却知有此事首座云老和尚脚跟不點
地却證據箇後生黃檗自於口上打一摑首
座云知即得。

師見普化乃云我在南方馳書到溈山時知
󲊛先在此住待我來及我來得汝佐贊我今
欲建立黃檗宗旨汝切湏為我成褫普化珍
重下去克符後至師亦如是道符亦珍重下

去三日後普化却上問訊云和尚前日道甚
麼師拈棒便打下又三日克符亦上問訊乃
問和尚前日打普化作甚麼師亦拈棒打下
師會下有同斈二人相問離却中下二機請
兄道一句子一人云擬問即失一人云恁麼
則禮拜老兄去也前人云賊師聞得陞堂云
要會臨濟賓主句問取堂中二禪客便下座。

有僧來問禮拜則是不禮拜則是師便喝僧
作禮師云這賊僧亦云這賊便出去師云莫
道無事好首座侍立師回[(厂@巳)*頁]云還有過也無
座云有師云賓家有過主家有過座云二俱
有過師云過在甚麼處座便出去師云莫道
無事好。

師問僧什麼處來僧便喝師便
揖坐僧擬議師便打。

師見僧來便竪起
拂子僧禮拜師便打又見僧來亦竪起拂子
僧不[(厂@巳)*頁]師亦打。

示眾云㕘學之人大湏
子細如賓主相見便有言論往來或應物現
形或全体作用或把機權喜怒或現半身或
乘師子或乘象王如有真正學人便喝先拈
出一箇膠盆子善知識不辨是境便上他境
上作模作樣便被學人又喝前人不肎放下
此是膏肓之病不堪醫治喚作賓看主或是
善知識不拈出物秪隨學人問處即奪學人
被奪𢪔死不肎放此是主看賓或有斈人應

一箇清淨境出善知識前知識辨得是境把
得拋向坑裏學人言大好善知識知識即云
咄哉不識好𢙣學人便禮拜此喚作主看主
或有學人披枷帶鎻出善知識前知識更与
安一重枷鎻學人歡喜彼此不辨喚作賔看
賓大德山僧所舉皆是辨魔揀異知其邪正
到明化化問來來去去作什麼師云秪徒踏
破草鞋化云畢竟作麼生師云老漢話頭也
不識。

徃鳳林路逢一婆婆問甚處去師
云鳳林去婆云恰值鳳林不在師云甚處去
婆便行師乃喚婆婆回頭師便打。

師陞堂有僧出師便喝僧亦喝便禮拜師便
打問僧甚處來曰定州來師拈棒僧擬議師
便打僧不肎師曰巳後遇明眼人去在僧後
㕘三聖纔舉前話三聖便打僧擬議聖又打
師應機多用喝會下㕘徒亦學師喝師曰汝
等捴學我喝我今問汝有一人[泳-永+(從-彳)]東堂出一
人[泳-永+(從-彳)]西堂出兩人齊喝一聲這裏分得賓主
麼汝且作麼生分若分不得巳後不得學老
僧喝。

示眾我有時先照後用有時先用
後照有時照用同時有時照用不同時先照
後用有人在先用後照有法在照用同時駈
耕夫之牛奪飢人之食敲骨取髓痛下針錐
照用不同時有問有荅立賓立主合水和泥

應機接物若是過量人向未舉巳前撩起便
行猶較些子師見僧來舉起拂子僧禮拜師
便打又有僧來師亦舉拂子僧不[(厂@巳)*頁]師亦打
又有僧來㕘師舉拂子僧曰謝和尚指示師
亦打。

師在堂中睡黃檗下來見以拄杖
打板頭一下師舉頭見是黃檗却睡黃檗又
打板頭一下却往上間見首座坐禪乃云下
間後生却坐禪汝這裡妄想作什麼首座云
這老漢作什麼黃檗打板頭一下便出去後
溈山問仰山黃檗入僧堂意作麼生仰山云
兩彩一賽。

一日普請次師在後行黃檗
回頭見師空手乃問钁頭在什麼處師云有
一人將去了也黃檗云近前來共汝啇量箇
事師便近前黃檗竪起钁頭云秖這箇天下
人拈掇不起師就手掣淂竪起云為什麼却
在某甲手裡黃檗云今日大有人普請便歸
院後溈山問仰山钁頭在黃檗手裡為什麼
却被臨濟奪却仰山云賊是小人智過君子
師為黃檗馳書去溈山時仰山作知客接得
書便問這箇是黃檗底那箇是專使底師便
掌仰山約住云老兄知是般事便休同去見
溈山溈山便問黃檗師兄多少眾師云七伯
眾溈山云什麼人為導首師云適來巳達書
了也師却問溈山和尚此間多少眾溈山云

一千五百眾師云太多生溈山云黃檗師兄
亦不少師辞溈山仰山送出云汝向後北去
有箇住處師云豈有与麼事仰山云但去巳
後有一人佐輔老兄在此人秪是有頭無尾
有始無終師後到鎮州普化巳在彼師出世
普化佐贊於師師住未久普化全身脫去。

師囙半夏上黃檗見和尚看經師云我將謂
是箇人元來是揞黑豆老和尚住[婁*殳]日乃辞
去黃檗云汝破夏來不終夏去師云某甲暫
來禮拜和尚黃檗遂打趂令去師行[婁*殳]里疑
此事却回終夏師一日辞黃檗檗問什麼處
去師云不是河南便㱕河北黃檗便打師約
住与一掌黃檗大咲乃喚侍者將百丈先師
禪板机案來師云侍者將火來黃檗云雖然
如是汝但將去巳後坐却天下人舌頭去在
後溈山問仰山臨濟莫辜負佗黃檗也無仰
山云不然溈山云子又作麼生仰山云知恩
方觧報恩溈山云[泳-永+(從-彳)]上古人還有相似底也
無仰山云有秖是年代深遠不欲㪯佀和尚
溈山云雖然如是吾亦要知子但舉看仰山
云秪如楞嚴會上阿難讚佛云將此深心奉
塵剎是則名為報佛恩豈不是報恩之事溈
山云如是如是見與師齊减師半德見過於
師方堪傳授。

師到達磨塔頭塔主云長

老先禮佛先禮祖師云佛祖俱不禮塔主云
佛祖與長老是什麼冤家師便拂袖而出。

師行脚時到龍光光上堂師出問不展鋒鋩
如何得勝光據坐師云大善知識豈無方便
光瞪目云嗄師以手指云這老漢今日敗闕
也。

到三峯平和尚問什麼處來師云黃
檗來平云黃檗有何言句師云金牛昨夜遭
塗炭直至如今不見蹤平云金風吹玉管那
箇是知音師云直透萬重関不住清霄內平
云子這一問太高生師云龍生金鳳子衝破
碧琉璃平云且坐喫茶又問近離甚處師云
龍光平云龍光近日如何師便出去。

到大慈慈在方丈內坐師問端居丈室時如
何慈云寒松一色千年別野老拈芲萬國春
師云今古永超圓智躰三山鏁断萬重関慈
便喝師亦喝慈云作麼師拂袖便出。

到襄州華嚴嚴倚拄杖作睡勢師云老和尚
瞌睡作麼嚴云作家禪客宛爾不同師云侍
者點茶來與和尚喫嚴乃喚維那第三位安
排這上座。

到翠峯峯問甚處來師云黃
檗來峯云黃檗有何言句指示於人師云黃
檗無言句峯云為什麼無師云設有亦無舉
處峯云但舉看師云一箭過西天。

到象
田師問不凡不聖請師速道田云老僧秪与

麼師便喝云許多禿子在這裡覓什麼椀。

到鳳林林問有事相借問得麼師云何得剜
肉作瘡林云海月澄無影游魚獨自迷師云
海月既無影游魚何得迷鳳林云觀風知浪
起翫水野帆飄師云孤輪獨照江山靜自咲
一聲天地驚林云任將三寸輝天地一句臨
機試道看師云路逢劍客湏呈劍不是詩人
莫獻詩鳳林便休師乃有頌大道絕同任向
西東石火莫及電光罔通溈山同仰山石火
莫及電光罔通[泳-永+(從-彳)]上諸聖將什麼為人仰山
云和尚意作麼生溈山云但有言說都無寔
義仰山云不然溈山云子又作麼生仰山云
官不容針私通車馬。

到金牛牛見師來
橫按拄杖當門踞坐師以手敲拄杖三下却
㱕堂中苐一位坐牛下來見乃問夫賓主相
見各具威儀上座[泳-永+(從-彳)]何而來太無禮生師云
老和尚道什麼牛擬開口師便打牛作倒勢
師又打牛云今日不著便溈山問仰山此二
尊宿還有勝負也無仰山云勝即㹅勝負即
㹅負。

師臨遷化時據坐云吾滅後不得
滅却吾正法眼藏三聖出云爭敢滅却和尚
正法眼藏師云巳後有人問󲊛向他道什麼
三聖便喝師云誰知吾正法眼藏向這瞎馿
邊滅却言訖端然示寂。


興化禪師諱存獎初謁臨濟濟令師充侍者
濟問新到甚處來云鑾城濟云有事相借問
得麼云新戒不會濟云打破大唐國覔個不
會人難得㕘堂去師問適來新到是成褫伊
耶濟云我誰管󲊛成褫不成褫師云和尚只
會將死雀就地彈不觧將一轉語盖覆却濟
云󲊛又作麼生師云請和尚作新到濟遂云
新戒不會師云却是老僧罪過濟云󲊛語藏
鋒師擬議濟便打至晚濟謂師云我今日問
新到是將死雀就地彈就窠裡打及󲊛出得
語又喝起向青雲裡打師云草賊大敗濟又
打。

師開堂日示眾云此一炷香本為三
聖師兄三聖為我太孤便合承嗣大覺大覺
為我太[賒-示+未]我於三聖處會得賓主句若不遇
大覺師兄洎乎誤却我平生我於大覺處吃
棒見得臨濟先師在黃檗處喫棒𢇹道理此
一炷香供養我臨濟先師。

示眾云今日
不問如何若何便請單刀直入興化与󲊛證
明時有旻德長老出作禮起便喝師亦喝德
又喝師又喝德作禮㱕眾師云適來若是別
人三十棒一棒也不較何故為他旻德長老
會一喝不作一喝用。

師入堂見首座乃
云我見󲊛了也座便喝師打露柱一下便出
去首座隨後上方丈云適來觸忤和尚便作

禮師就地打一棒座無語。

師見同㕘來
纔上法堂師便喝僧亦喝行三兩步師又喝
僧亦喝湏臾近前師拈棒僧又喝師云󲊛看
這瞎漢猶作主在僧擬議師便打直打下法
堂時有僧問這僧有甚觸忤和尚處師云是
伊適來也有權也有寔也有照也有用及乎
我將手向伊面前橫兩遭便去不得似這般
瞎漢不打更待何時。

僧問四方八面來
時如何師云打中間底僧作禮師云興化今
日赴個村齊中路遇一陣卒風暴雨却去古
廟裡避得過。

僧問多子塔前共談何事
師云一人傳虛万人傳寔。

師㪯三聖僧
問如何是祖師西來意三聖云臭肉來蠅師
云興化即不然破脊驢上足蒼蠅。

上堂
云我聞三聖道我逢人即出出即不為人興
化即不然我逢人即不出出即便為人下座。

上堂今日不用如何若何直湏單刀直入興
化與󲊛證據時有閩德長老出禮拜起便喝
師亦喝閩德又喝師又喝閩德禮拜便㱕眾
師云適來若是別人三十棒一棒也較不得
為他閩德會一喝不作一喝用便下座。

師入僧堂見首座坐禪師云我見󲊛了也首
座便喝師打露柱一下便出去首座隨後上
去云莫怪適來觸忤和尚師又打地一下。


師巡堂次垂語云我有一隻聖箭遇作家即
分付至下間有一道者云便請師云󲊛喚什
麼作聖箭道者把衲衣便拂師接住云秪者
箇別更有在道者擬議師便打。

師到雲
居問權借一問以為影草時如何雲居道不
得師三度㪯話頭雲居無語師云情知和尚
道不得且禮三拜雲居一日上堂云我二十
年前興化問我當時機思遲鈍道不得為他
致得問頭奇特不敢辜他如今秪消一个何
必後有僧舉似師師云二十年秪道得箇何
必興化即不然不消一箇不必後三聖拈云
二十年道得底是雲居如今啇量猶較興化
半月程。

師見僧來云󲊛未恁麼來山僧
早行了也僧便喝師云據令而行僧又喝師
云作家僧又喝師便打。

問王程有限時
如何師云日馳五百。

同光帝駕幸河北
回至魏府行宮帝坐朝僧錄名員來朝後帝
遂問左右此間莫有德人否近臣奏曰適來
僧錄名員皆是德人帝曰此是名利之德莫
有道德之人否近臣奏曰此間有興化長老
甚是德人帝乃召之師來朝見帝賜坐茶湯
畢帝遂問朕𠬧下中原獲得一寶未曾有人
酬價師云如何是陛下中原之寶帝以手舒
㡤頭脚師云君王之寶誰敢酬價聖顏大恱

賜紫衣師號師皆不受宣馬一疋與師乘騎
馬忽驚隊師遂傷足帝聞宣藥救療師喚院
主院主至侍立次師云與我作箇木枴子院
主做了將來師接得遶院行問僧云汝等還
識老僧麼僧云和尚爭得不識師云癘脚法
師說得行不得又至法堂上令維那聲鍾上
堂師如前垂示眾皆無對師擲下枴子端然
而逝勑謚廣濟大師墖曰通寂。

古尊宿語錄卷第六　　　　　　　密六


