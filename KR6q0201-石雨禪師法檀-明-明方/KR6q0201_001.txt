











<img:>










<img:>










石雨大師法檀敘

自五鐙分焰洞上一宗精詳綿密辨魔揀異真如寶
鏡高縣狐妖落膽救顢頇大病之良藥也一橛頭亂
統禪望崖而退矣乃反從而譏之日是義解也是教
理也猶越人安於斷髮文身見章甫玉帛而譏其為
繁文縟節耳夫一棓一喝出自德山臨濟覿面提持
自是迅雷掣電利劍慧刃奈法末人漓稍具一知半
見者能倣而行之矣久之而狂狐野干之屬竟冒而
行之矣惟洞上宗旨慧刃利劍即是玉線金鍼掣電
迅雷具有正偏回牙以儱侗承當之不得以意識湊

泊之不得苟非徹法源底脫盡窠堀烏能達五位之
玅用出三漏之網羅哉從上諸大老潛機密用至今
日而猶有升其堂入其室者寶鏡之光煇其佛法之
命脈乎中興洞宗而為法王之周宣漢光者江西則
有壽昌兩淛則有雲門焉石雨大師雲門之法嗣也
知見超越機用敏捷導大行於閩淛之間真雲門克
家之子憶癸亥歲雲門大開鑪韝集龍為萬指而蒙
印可受付囑者乃為兩少年沙彌石雨三宜二大師
是也當時一軍皆驚而後皆服雲門擇法之精盍分
豪不爽益信雲門深得曹洞不傳之秘而辨驗之下
自能棄汞取金進璠璵而退碔砆也大師初披緇於
武林法相即有󵊜視一世之概一缽飄然寸絲不蓄
遂為新安諸名士所重而納交焉非所謂虎生三日
氣巳食牛者乎大師門人集師語成錄予讀而快心
焉直截與精密盍兩得之矣亟請梓之以救末法顢
頇之病而因弁數言於首予之師事大師猶先大參
之師事雲門也不復以不文為辭矣。

山陰祁彪隹拜
譔



石雨禪師法檀敘

雲門宿古廟中拾得洞山寶鏡圓明清淨鑒照十方
佛來魔來面目全露末後以光明藏囑付石雨禪師
余舟過鏡湖寶光露現鏡中相見眉目宛然乃知雲
門猶在也鏡裏機緣無容久薀特為拈出以示諸方。

海道人黃端伯題






石雨禪師法檀總目

  
  * 原敘(祁彪隹　黃端伯)
  * 卷第一
  
  * 住紹興府天華禪寺語錄
  * 卷第二
  
  * 住紹興府雲門顯聖禪寺語錄
  * 住杭州府寶壽山光孝禪寺語錄
  * 住福州府怡山西禪禪寺語錄
  * 卷第三
  
  * 住福州府雪峰禪寺語錄
  * 住汀州府靈山禪寺語錄
  * 住建寧府普明禪寺語錄
  * 卷第四
  
  * 住建寧府考亭靈峰禪寺語錄
  * 再住紹興府天華禪寺語錄
  * 再住杭州府寶壽山光孝禪寺語錄
  * 卷第五
  
  * 住杭州府龍門山悟空禪寺語錄
  * 住嘉興府東塔廣福禪寺語錄
  * 卷第六
  
  * 住杭州府皋亭山佛日禪寺語錄上
  * 卷第七
  
  * 住杭州府皋亭山佛日禪寺語錄下
  * 卷第八
  
  * 紹興府象田禪寺語錄
  * 紹興府蘭芎山禪寺語錄
  * 普說
  * 示眾一
  * 卷第九
  
  * 示眾二

  * 卷第十
  
  * 機緣
  * 卷第十一
  
  * 頌古
  * 卷第十二
  
  * 贊
  * 卷第十三
  
  * 法語
  * 詩偈一
  * 卷第十四
  
  * 詩偈二
  * 卷第十五
  
  * 詩偈三
  * 卷第十六
  
  * 序
  * 記
  * 銘
  * 跋
  * 卷第十七
  
  * 疏
  * 書問一
  * 卷第十八
  
  * 書問二
  * 卷第十九
  
  * 佛事
  * 卷第二十
  
  * 祭文
  * 雜著
  * 行狀
  * 塔銘(嗣刻)

石雨禪師法檀卷第一
嗣法小師淨柱編

住紹興府天華禪寺語錄

崇禎五年十二月十二日入寺。

三門者裏是甚麼所在旁僧曰是三門師曰巳後向
人切忌道著。

大殿於一毫端現寶王剎用許多氣力作麼坐微塵
裏轉大法輪占許多世界作麼總不如山僧將錯就
錯去也遂展具。

伽藍山僧一向喫飯穿衣屙屎放尿不著個所在今
日借重了也。

祖師一向你拖累我今日我拖累你拈起香曰會麼
不會看取下梢頭。

方丈若道此是毘耶離又不是個維摩詰若道此是
摩竭提又不是個黃面賊且道畢竟是個甚麼良久
曰莫教疑殺天涯客。

即日上堂拈疏曰自從若耶溪上得者個消息從來
不曾舉示於人今日仰勞維那對眾宣出宣疏竟指
法座曰此不是寶華嚴飾又非嫩草鋪舒咦且看方
上座坐斷天下老和尚舌頭去也遂陞座拈香曰此
一瓣香竺乾付囑震旦流芳君臣得之而有義父子
得之而有親夫婦得之而有別長幼得之而有序朋
友得之而有信且道衲僧得之又堪作個甚麼良久
曰今日熱向爐中端為祝延　今上皇帝聖壽萬安
皇后齊年太子千秋文武官僚咸增祿位更願本府
各廳兩縣諸衙泊及本寺護法檀那不負靈山之付
囑永為我道之金湯此一瓣香下種於南高峰錫杖
泉邊生芽於南嶽山毘佛洞裏發榦於天目圓通巷
口開花結果於雲門石傘峰頭果熟香舒於黃安小
天台鷂兒山下狼藉一個兩個於南天台香柏峰前

飄落三個四個於寶泉象田及蘭芎山畔今日天華
堂上和盤拈出供養顯聖堂中傳曹洞正宗第三十
二代湛然大和尚用酬法乳之恩伏願處處園栽無
影樹家家花發不萌枝遂歛衣就座白槌畢師曰若
論此事如優曇華時一現耳眾中還有不惜身命向
懸崖絕頂攀折得者麼良久曰如無山僧且牽枝引
蔓去也山僧也不知佛也不知法只曉得遊山翫水
嘯月眠雲與猿猴為伍麋鹿為群誓不出山活埋為
計所以自志偈有翻轉杜園還杜田那管十年廿年
三十年之句今日為甚麼又作者個彀當噫要且不
為別事昔日大慧禪師於行腳時因見宗風寥落混
濫者多所以誓不作者般蟲豸巳後出世有人問云
和尚向道誓不作者般蟲豸今又爭得如是慧云盡
大地是個杲上座又作麼生雖則事無一向未免相
累解嘲今日山僧倘有人問及又當作個甚麼解嘲
方法以拂指前曰你看天華落也大眾回顧師便下
座。

結制上堂拈疏曰釋迦拈的迦葉笑的達磨坐的神
光立的一切護法國王宰官護不盡的悉在裏許有
煩維那對眾宣出看宣畢指法座曰舉足下足動念
即乖瞬目揚眉擬心即錯且道畢竟如何咦不見道
若有路可上更高人也行遂登座白椎畢師曰者個
第一義達磨西來巳被梁武帝當頭一問直得口如
扁擔眼似流星滿口舌頭道個廓然無聖不知巳落
二落三了也爭奈武帝有殺人見血的手段又拶一
問云對朕者誰達磨答個不識不識雖好也只救得
一半及乎淒淒渡江九年面壁要救那一半不得後
得神光立雪斷臂不惜身命也要扶持那一半乃至
六代五家沿流至今也要扶持那一半殊不知那一
半人人本具個個不無為甚麼不知不道你不知只

是你不會即今天華會上若聖若凡若男若女若貴
若賤若長若幼遂舉拂曰還知麼既知為甚麼問著
那一半便忙然不會莫道你不會即三世諸佛也料
理不下故古德也只好旁通一線道欲識佛性義當
觀時節因緣時節若至其理自彰大眾且道如何是
自彰的理眾中有倜儻者出來商量看僧問如何是
不識的意旨師曰恐汝不能皆隨我道進曰不識意
旨蒙師指滿口道廓然無聖意如何師曰九月莫道
春風多進曰恁麼則人天皆仰四眾咸尊去也師曰
鈍漢問十方雲聚克志無為無為的句乞師垂示師
曰霜葉紅於二月花進曰人人鼻孔撩天個個腳跟
點地師曰知恩方解報恩進曰恁麼則萬方歸化日
九土仰清光師曰且到堂中穩坐去進曰眉毛爍破
四天下去也師曰閒言語。

上堂噫莫妄想山僧者裏無恁麼餿茶臭飯穢污大
眾只解春耕夏耨秋收冬藏積幾擔米堆幾擔柴集
幾個沒伎倆禪和整備著銅琵琶鐵拍板相聚喫莖
虀放個太平曲只是莫唱無生歌者無生歌黃而老
子語言如山堆海積四十九年不曾唱著一字即歷
代祖師說個師師相授也秪是遞相熱瞞直得先師
於慈舟師公處竊得個拂子不值二三十文以為奇
貨出入隨身逢場作戲拖泥帶水造妖捏怪惹得四
眾攢頭又道三根普利將者拂子用得柄斷毛枯付
與山僧曰向後人天眾前舉揚個事去山僧彼時幾
乎被他連累幸得眼清手快接來拋向糞掃堆頭十
有餘載今日見他伎倆俱消光怪俱絕特地拈來忽
得一夢夢見一個無面目的童子唱個歌兒著實有
些奇怪歌曰日出堂堂照見皇皇皇皇騎馬上傖塘
山僧聞得直得通身毛豎夾背汗流只得掩耳而歸
幸不聞他末後一句若聞得如何有今日事眾中還

有忍俊不禁者出來試道看僧問凡聖不通人天莫
測深深密密的句請師道看師曰巧言不如直道進
曰大小天華被某一問直得指東話西去也。師曰闍
黎伎倆只如此耶進曰任從扯來蓋覆秪得一半師
曰者一半還讓闍黎得麼僧一喝師曰野狐精。

小參金粟打黃檗罵纔到雲門便放下若還以此作
禪宗後代兒孫成話靶此博山大師偈也流布諸方
盡作是非話會天華今日拈來雖不能起博山一笑
也要諸方簡別他道金粟打大似自無手怪人打黃
檗罵大似自無口怪人罵纔到雲門便放下大似自
無落處卻怪人說放下若還以此作禪宗大似靈龜
曳尾後代兒孫成話靶卻被他道著且道道著個甚
麼放下著大眾此是先師潑不了的惡水今日事不
獲巳不免又污大眾期巳過半了米巳喫完了柴巳
燒盡了行人筋骨巳磨穿了山僧在方丈裏引領而
望巴不得個還飯錢柴錢酬勞行人的來直望到如
今杳無消息所以今日只得教你放下良久又曰放
下又良久曰更放下諸兄弟還放得下麼昔日大死
翁參寶峰入室峰云直須斷起滅念向空劫巳前掃
除玄路不涉正偏盡卻今時全身放下放盡還放方
有自繇分翁即頓領厥旨峰乃擊鼓告眾曰深得闡
提大死之道後學宜依之諸兄弟還似你纔做到無
撈摸處便怕落空亡去麼還似你纔得一知半解便
胡做去麼還放得下麼放不下且置畢竟如何是闡
提大死之道眾無語久之師大怒罵不止一僧纔出
師以杖打罵歸方丈。

求嗣上堂第一義第一義打破虛空補不及第二義
第三義以楔出楔終不濟第四義第五義如何說個
西來意乃屈指曰第六第七第八第九乃至千義萬
義無量無邊不思議義總不如個觀音菩薩買餬餅

放下卻是個饅頭良久曰饅頭且置畢竟如何是觀
音若識得便曉得住處曉得住處便曉得他去處來
處曉得去來住處便曉得他不去不來不住處便曉
得他三十二應十四無畏四不思議便好求男得男
求女得女舉拂曰莫者便是麼若不是畢竟向甚麼
處求大眾今日齋主求嗣請山僧陞座於中儒宗賢
聖聞得山僧如此舉揚大有相違既是三教一家孔
子道富而可求雖執鞭之士吾亦為之如不可求從
吾所好何故釋門只是教人求殊不知孔子語句四
方受敵八面玲瓏只因自古聖賢將孔子鼻頭一把
捏住吐氣不得直得釋迦老子為通一線尚未相信
今日山僧與他大通一下我也說道富而可求雖執
鞭之士吾亦為之如不可求從吾所好你道今日齋
主所好好個甚麼他好生男好生福德智慧之男他
好生女好生端正有相之女大眾此是孔子自家說
的與山僧無干。

觀音誕日小參你道觀音今日生我道觀音今日死
你道觀音今日不曾死我道觀音今日不曾生不是
拗直為曲實乃順理成章今日山僧落堂幸而不隨
大眾腳跟若隨還教我慶即是弔即是良久曰昨日
有人來顯聖明朝更有下天台。

上堂參頭白椎曰法筵龍象眾當觀第一義師亦高
唱曰法筵龍象眾當觀第一義乃召大眾曰恁麼還
是山僧辜負參頭參頭辜負山僧若山僧孤負參頭
卻是銀碗盛雪若參頭辜負山僧卻是明月藏鷺若
山僧即是參頭參頭即是山僧卻又類之不齊若道
有甚麼山僧有甚麼參頭卻又混則知處諸兄弟須
知人人有如是奇特有如是神通有如是遊戲有如
是三昧為甚麼自巳埋沒了向人家腳根下求佛求
法祗因你向人求所以自巳許多妙用都在山僧光

明裏許汝能一念回光去山僧卻在汝光明裏許二
六時中一舉一動有甚麼過所以道拈來無不是用
去莫生疑豈不見法華經云治世語言資生業等皆
順正法不要聽得恁麼說便將殺盜婬妄貪瞋癡慢
一味鹵莽承當將去必須試看境界現前不似落湯
螃蟹一般麼一言半句自然合宗合教麼所以山僧
尋常見此等人有個驗處只如上大人丘乙巳化三
千七十士你道合那一家宗合那一句教若合不得
切須仔細若不仔細祗是個鹵莽無慚愧漢舉夾山
道老僧二十年住此山未曾舉著宗門中事有僧問
承和尚有言二十年住此山未曾舉著宗門中事是
否山曰是僧便掀倒法座山休去至明日普請掘一
坑教昨日問話僧來老僧二十年說無義語今日請
上座打殺老僧埋向坑裏若不打殺老僧上座自著
打殺埋在坑中始得其僧束裝潛去師曰你看此等
便是鹵莽承當漢若是真個有氣息的待他要你須
自著打殺便如前掀倒法座豈不俊哉雖然夾山有
法座許你掀假饒無法座又掀個甚麼師忽作掀勢
曰哱𠾐大眾此在夾山處即可若是天華者裏須別
著個語話始得眾下語都不契師曰山僧與你代轉
去也待他問道無法座又作麼生師又作掀勢曰哱
𠾐。

寶泉寺請上堂男子身中入正定女子身中從定起
女子身中入正定男子身中從定起人人認作南山
雲依稀變作北山雨分明月色在梅花看到梅花遲
了矣又何須挂飛帆攜短棹驚風破浪憐同調阿呵
呵笑欲倒出門步步皆青草出門青草且置直饒不
出門亦是草眾中有入理深談者出來道看僧問鶴
出銀籠即不問寒雀啄冰珠曾得飽也無師曰你道
今日唱的是天華曲寶泉曲進曰入口無蹤因甚不

知凍餒師曰曾到寶泉也未進曰分明踏在天華上
看到天華早巳遲師曰爭怪得進曰恁麼則故園侵
麗色林外換春聲去也師曰有甚麼交涉乃舉拂子
曰大眾還見麼盡大地人無明煩惱貪嗔癡等命根
如斬一握絲一斬一切斷還信得及麼若信得及從
此歸家士農工商挑花紡織堯之天舜之日同唱太
平歌共樂無為化若信不及便於拂子頭上分彼分
此分親分疏此是著了拂子的漢若更離了卻是徐
六擔板各見一邊且道畢竟如何擲拂子曰增錢不
如再看。

佛誕小參召大眾曰各各于此日降王宮出母胎四
天王捧足九龍吐水沐浴巳竟還信麼若不信各與
三十拄杖若信也與三十拄杖且道既信為甚麼也
與三十拄杖良久曰無風荷葉動必定有魚行。

上堂良久曰還見麼釋迦老子初降生時應持菩薩
親手捧持諦審諦觀不見如來頂相你看他用了許
多殷勤不消山僧一覷又有不唧溜的無邊身菩薩
要見佛頂將根竹杖子量了丈六又丈六直量到梵
天畢竟不見乃擲下竹杖說偈讚曰虛空無有邊佛
功德亦然若有能量者窮劫不可盡你看他用了許
多氣力不消山僧一拓大眾若依天華則辜負二位
菩薩若依二位菩薩則辜負天華到者裏須吐得口
氣方有自繇分若不得自繇便於佛頂頭上推度道
佛是有神通的所以人不能見殊不知不獨佛頂即
山河大地明暗色空草芥人畜等你還見麼若見即
今面前香爐你還作青見黃見赤見白見長見短見
方見圓見若作方圓等見即是個方圓等相要且未
見香爐在若畢竟不能見為甚麼有香爐佛頂及山
河大地一切等名到者裏更須轉身始得若轉不得
秪是個百尺竿頭坐的人亦名金剛圈栗棘蓬金剛

圈須要透過始得栗棘蓬須要赤身坐臥始得還透
得麼還坐臥得麼僧問如何是賓中賓師曰路逢劍
客須呈劍進曰如何是主中賓師曰端坐焚香拜鬼
神進曰如何是賓中主師曰梅須遜雪三分白進曰
如何是主中主師曰不是詩人不獻詩進曰賓主巳
蒙師指示向上玄關事若何師曰你還見大眾麼僧
禮拜師曰一場懡㦬。

彌陀誕日上堂師召大眾曰即此便是西方還信得
及麼若信不及要過十萬億佛土若信得及也要過
十萬億佛土有世界名曰極樂其土有佛號阿彌陀
今現在說法大眾還聞麼若聞汝等尚以緣心聽法
此法亦緣非得法性若不聞尚以不緣心聽法此法
不緣亦非得法性總不如不離禪者年年此日燒幾
對燭點幾炷香為阿彌陀佛慶賀母難之辰欲得自
利利他特請山僧陞座為他闡揚他欲年年與佛同
生生生與佛同住更欲人人知有個西方個個西方
有個極樂國土個個極樂國土有個彌陀個個彌陀
有個佛母個個佛母於此日生阿彌陀佛個個彌陀
於今現在說法大眾還聞麼良久曰彌陀說法且置
山僧恁麼告報大眾還聞麼又良久曰莫因竹密妨
流水盡謂山高礙白雲。

過顯聖掃塔上堂召大眾曰石傘峰倒卓了也還見
麼若見切忌揚眉瞬目若耶水逆流了也還聞麼若
聞切忌伸頭側耳直饒不見不聞卻是知恩者多報
恩者少山僧於天啟癸亥年間從此打失先師鼻孔
流落天涯奔南走北直至天華天華不現及至顯聖
聖又未顯不如少頃向無縫塔前撮土焚香求過懺
悔去也便下座。

端午小參眾兄弟汝等人人腳根下有一無名腫毒
生則癰腫死則潰爛只因無量劫來被諸佛祖說真

方賣假藥所以至今不能平復今日是五月五日午
時正當蟲毒潛藏百艸芬馥之際於中有依時及節
者折取一莖目療取去好。

結制上堂古道今開切忌填泥塞土新逢舊識何須
眼去眉來躡足進前未免顢頇佛性簇鞭退步猶是
儱侗真如直饒不進不退亦不出孟冬初冷眾中有
不待東風花信發先來通個小陽春僧問進不得退
不得中不得請問和尚如何下腳師曰正好下腳進
曰恁麼則一聲吼破澄潭月萬古從教徹底清師曰
又成進退去也僧一喝師曰放過則不可乃曰古人
問答大似玉線金鍼一來一往總不徒然今時不出
常流只解粘皮搭骨所以向他道山自高水自深個
個攢頭湊額盡為知有若向他道魚大于海鳥大于
山未免半疑半信何況要他山上撈魚海中覓鳥則
個個退身千里所以天華今日開個舖子只有山田
脫粟米野菜淡黃虀芙蓉楷道喫則從君喫不喫任
東西天華則不然喫即休云飽不喫莫嫌饑。

冬至上堂群陰剝盡之後一陽未發之前普慧問若
雲興普賢答如瓶瀉雖不露揚家醜也是好肉挖瘡
惹得斷拂子惡發輕輕一摑打得雨散雲消那個不
知那個不見為甚麼又要陞座莫更有別事商量麼
僧問群陰剝盡一陽生大地乾坤笑滿襟未審何人
受用師曰退步莫落後盡曰還有不落時節的麼師
曰進步莫向前僧一喝師曰者一喝卻有落處僧擬
進語師便打乃曰今日雖則一陽初動幸而萬象未
新若肯直下承當山僧不妨與他飲玄酒把臂論文
調太音逢場作戲若更要論佛性義又如何時節因
緣又如何如何得時節自至如何得其理自彰總不
如門外青山青又青屋邊流水深又深客到莫炊無
米飯月林連夜褁餛飩四顧大眾喝一喝下座。


付首座即念法上堂雲興霧起皆顯別傳之旨龍吟
虎嘯齊承密受之宗別傳何傳盡謂釋迦不說說密
受何受俱云迦葉不聞聞賴有超師作略捉取木毬
安舊處求人為法剎竿倒卻出常流蓋為人心不古
學處不玄宗師家舉揚者多大都以字不成學人輩
承當不少依俙八字不就所以道入我門來一機一
境不用當場拈出拖泥帶水直須異類中來近有說
正說偏往往烏焉不辯論玄論要明明魚魯難分縱
有師資道合賓主協通只解袖子裏闇傳春色誰能
向樹凋處獨露金風今日天華登座不敢說扶揚宗
祖祇因他曹洞中衰偶爾借雪峰毬子輕輕拋出孰
能假慶喜剎竿緩緩扶將眾中若肯欣然終不囊藏
被蓋還肯麼首座出曰如是我聞師默然座便禮拜
曰明言猶未的密囑豈應真師索筆曰眾兄弟莫因
他在香雪庵輔具足兄如師麼在東山寺事爾密兄
如長麼為什麼到天華卻不肯住且看山僧下個註
腳遂疾書付法偈書竟乃舉問大眾曰還會麼不見
道住即印破雖然三十年後錯舉者少舉錯者多。

解制說戒上堂舉如意曰盡大地人都來總是者個
只因你要修行出家參禪受戒復以如意打此○相
曰所以被者個礙卻及至入禪堂受具戒說迷說悟
說犯說持又以如意打此㊀相曰所以又被者個礙
卻及乎今日解制圓戒了又舉如意曰依舊原是者
個有什麼礙與不礙所以道原來只是舊時人不是
舊時行履處乃舉法眼問永明潛云隔壁聞釵釧聲
律中便名破戒今日朱紫駢闐又作麼生潛云好個
入處師曰今時錯會者多盡道觸目皆是所以擎拳
豎指胡言亂喝認作六根妙用於事無心無非入處
苦哉若作是解不唯不得名為解制亦不得名為圓
戒且道畢竟如何理會良久曰久晴無驟雨。


上堂滴水不滴凍臘月春風動緣心聽法人切忌作
春夢大眾世尊道汝等尚以緣心聽法此法亦緣非
得法性眾中還有不以緣心聽法而得法性者麼一
勤宿出眾打一圓相問曰和尚者個是緣心不是緣
心師默然宿禮拜起師曰者個是緣心不是緣心進
曰先師靈骨何在師曰老兄也須具眼進曰人天交
接兩得相見師曰隔靴抓癢乃舉龐居士參石頭便
問不與萬法為侶話師曰你看者兩個老漢一個誘
人犯法一個停囚長智天華則不然待他問不與萬
法為侶者是甚麼人即向他道六祖道的大眾你若
要了生脫死須向石頭掩口處會取你若要續佛慧
命須向一口吸盡西江處會取雖然若不會天華六
祖道的猶是依門傍戶漢。

退院小參庭際蕉軒後竹三年愛惜如珍蓄大雪打
不枯大風吹不曲一旦辭之過別峰細雨蕭蕭初夜
中不學白雲端去瞥只因無個圓通訥所以遲遲一
盞茶攢頭共語笑相別大眾相別且置如何是別後
一句良久曰不見道難得不相見。
石雨禪師法檀卷第一(終)

(嘉興府平湖縣東
皋釋行旦施貲刻)


