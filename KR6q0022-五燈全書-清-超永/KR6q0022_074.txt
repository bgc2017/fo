











五燈全書卷第七十四
京都聖感禪寺住持(臣)僧　(超永)　編輯
京都古華嚴寺住持(臣)僧　(超揆)　較閱　進
呈

臨濟宗

南嶽下三十五世隨錄

廣東惠州曹源奯山本微禪師

潮州傅氏子。上堂。諸
方浩浩說禪。宛似畵梁春燕。古樹秋蟬。且道禪作麼
生說。一僧出問。只如從上師僧。陞座入室。所為何事。
師擲拄杖曰。看看。竟歸方丈　師一日赴齋歸。中途
一僧問。檀越齋僧。還有功德也無。師曰。不可無心得。
曰。只如梁武帝。五里一廟。十里一寺。為甚初祖道實
無功德。師曰。不可有心求。曰除此二途。請道一句。師
曰。大道透長安(山翁忞嗣)。

鄂州獅巖蘧菴本元禪師

上堂。諸方撾鼓陞堂。獅崖
登座最苦。田禾遇著乾荒。僧房盡為賊擄。晨鐘暮鼓
相催。要且難充饑火。畵○曰。大眾會麼。少間碗底箸
頭薦取(山翁忞嗣)。

金陵東山大咸本咸禪師

川北廣安任氏子。幼閱楞
嚴經。感發志求出家。年二十五。禮羊山總持。薙染完
具。時值破山明。避兵石柱司。師往參扣。明問。你俗姓

甚麼。師曰姓任。明曰。父母未生前。還姓甚麼。師不能
答。禮請開示。明打曰參。師從此懷疑。猛力參究。再請
開示。明復痛打。師益疑。偶聞講楞嚴有省。遂決志南
詢。歷參龍池微古南門。後謁天童忞。忞舉僧問南臺。
離地四指。為甚麼却有魚紋。臺曰。有聖量在因緣。掛
牌令眾作頌。師屢頌不契。乃于三日中。寢食俱廢。目
不交睫。坐起不知。忽下樓失足。豁然汗下。得大快爽。
值忞上堂。師乃出問曰。昨日因南臺答聖量因緣。于
下樓失足處。識破南臺。今對人天眾前。舉似和尚。忞
曰。熟睡饒譫語。師曰。灼然明眼難瞞。忞便打。師便喝。
忞又打。師又喝歸眾。忞又舉殃崛值產難因緣徵詰。
師信口曰。雪裏梅開自有春。休將百卉較疎親。𤠔聲
小是天邊雁。可信當年悞聽人。忞頷之　上堂。高聲
曰。住住。但有聞法者。無一不成佛。便下座　上堂。良
久曰。與麼會去。巳陷情圍。不與麼會去。早沉識海。總
不與麼如何。踏破草鞋赤脚走。好山猶在最高層
　晚參。人人擡起頭。各各看山僧。且道是甚麼。眼裏有
睛的。開眼也見。合眼也見。脚跟點地的。東也踏著。西
也踏著。放之本不離。求之即蹉過。當體絕蹤由。物物
憑渠播。好大哥。要行便行。要坐便坐　僧入。師拈拄
杖。僧拂袖便出。師曰。良馬見鞭。僧回顧。師曰。物見主
眼卓朔。僧喝。師曰。要草料那　師歷主釆石寶積。太
平白紵。金陵華藏。康熙丁巳八月初四日。師將示寂。
眾請留偈。師點首微笑。而說偈曰。傾腸倒腹為人屙。

屎溺連天不較多。屙到而今屙不得。原來肚裏一些
無。阿呵呵。會也麼。良久曰。知恩不似負恩多。說畢趺
坐而逝(山翁忞嗣)。

韶州曹谿雪𣜃真樸禪師

閩之漳州。徐孝廉也。得法
于天童忞。初住福建太平。後主曹谿　上堂。浹旬寒
雨落瀟瀟。凍得天王鼻孔焦。廠內碓頭花匼匝。庭前
石柱筍橫標。空鍋溼菜和根煑。冷竈生柴帶葉燒。寒
拾無端拍手笑。且道笑箇什麼。豐干何事舌頻饒。擊
拂子下座　小參。舉花藥英云。十七十八。道著即瞎。
十九二十。人信不及。更要待枯木生花。胡餅出汁。師
曰。花藥老漢。雖則尅期取證。未免活逼生蛇。若是曹
谿。也不教你胡餅出汁。只教你眼若不睡諸夢自除。
何則。不見道。甕裏何曾走却鱉　僧問。威音王初出
世時。參甚麼人。師豎拳曰。參見渠來(山翁忞嗣)。

蘇州莫菴博凡潛可禪師

小參。豎拂子曰。若也會得。
向此一塵之上。便見千佛現前。若也不會。縱饒千佛
出世。被者一塵遮却。且道畢竟如何。擲拂子曰。雖有
一雙窮相手。不曾容易舞三臺(山翁忞嗣)。

溧陽古木古拙本哲禪師

僧問。如何是鬧市中佛法。
師曰。挨擠不開。曰如何見得。師曰。猪肉案頭。茶鹽舖
裏(山翁忞嗣)。

越州老祖瞿菴浮弋本岑禪師

僧問。如何是大歇場。
師曰。大火聚中(山翁忞嗣)。

金陵蔣山佩南本印禪師

邗上名家吳氏子。偶以朝

普陀遇太白。見山翁忞。言下投機。遂從芟染。嗣受記
莂。命住廬山黃巖。七載後。主興善。開爐上堂。寒風蕭
䬃。山寺荒凉。開爐雖無柴炭。無烟火種煇煌。直得虗
空消爍。萬物隱藏。祇如無角鐵牛。又作麼生煅煉。良
久曰。遇賤即貴。遇貴即賤　上堂。節屆重陽。水落霜
黃。籬菊叢邊。尋枝摘葉底。三三五五。茱萸酒畔。清歌
妙舞的。逐隊成行。不是西來大意。亦非諸佛條章。驚
風亂颭芙蓉水。細雨斜侵薜茘墻(山翁忞嗣)。

安州大覺釆商本榮禪師

上堂。說心論性。擎拳掉臂。
掦眉瞬目。指東話西。總是寒潭潑月。卓拄杖曰。會也
未。若會得。也是寒潭潑月　僧參。師曰。喚你作客作
漢得麼。曰特來親近和尚。師曰。大妄語。曰果然大事
未了。師曰。草鞋泥水太多。曰承和尚恩力去也。師曰。
幾被你瞞。僧便喝。師打曰。也要分明(山翁忞嗣)。

杭州橫山光明圓智本緣禪師

上堂。說悟說迷。巳成
特地。煅凡煉聖。轉見不堪。若是利根上智。自然點頭
知尾。假饒三搭不回。未免重費經畫。以拂子畫○曰。
此乃是釋迦老子二千年底遺範。諸仁于中行住坐
臥。切忌九十日內。不得動著。何故。心王一動。六國難
通　晚參。清寥寥。白滴滴。佛祖門庭。冷如冰雪。趂此
好安居。生死打教徹。徹不徹。結制巳經三七日。水牯
牛鼻孔要牢牽。寒山子面目須親識。大眾。寒山子作
麼生識。莫是與你同門出入底是麼。喝一喝曰。切忌
錯認驢鞍橋。作阿爺下頷　上堂。花開心地。證取無

上菩提。眼具頂門。洞見諸佛源底。三千里外。不隔纖
塵。一坐具地。包羅萬有。舉一明三。拈頭作尾。如是行
如是持。全體戒乘。恁麼參恁麼究。通身作略。騎聖僧
頸。不為分外。捋猛虎鬚。要在其人。眾中有不涉階梯。
而高超極品者麼。卓拄杖曰。千花叢裏現全身　除
夕小參。燒錢黃老絕廉纖。話歲烹牛強指南。爭似光
明無量相。風前唱拍要空拳。阿呵呵。囉囉嗹。大家拾
箇乾蘿蔔。豎嚼橫吞滋味全。復舉保寧勇示眾曰。一
是一。二是二。三是三。四是四。數目甚分明。上下依資
次。依資次有何事。以拄杖畫曰。一時把六十甲子撥
亂了也。師曰。保寧善能提唱。爭奈忘前失後。若論六
十甲子。未畫以前。早巳撥動了也。光明則不然。一二
三四五六七。七六五四三二一。數目更分明。顛倒還
依次。雖依次無箇事。以拄杖。撥兩撥曰。一時將六十
甲子。撥正了也。諸人還見麼。喝一喝曰。祇為分明極。
翻令所得遲　上堂。剋期取證猶嫌鈍。如法甄陶轉
見遲。安得超方伶俐客。輕輕點著即知歸。卓拄杖曰。
如信得及。當下搆去。再若猶豫。白雲萬里。復舉洞山
禪師曰。有一物。上拄天下拄地。常在動用中。動用中
收不得。且道過在甚麼處。泰首座曰。過在動用處。洞
山即掇退果桌。師曰。食到口邊。被人奪却。如今有道
得恰好句。山僧者裏。和盤托出。不然。猢猻騎鱉背。心
肚挂樹頭。參　上堂。天自清。地自寧。人自傑。物自靈。
祥雲彌六合。瑞氣靄叢林。叢林何所重。眼目貴精明。

若問佛法有。抖搜沒半痕。若問佛法無。滄海幾曾枯。
佛法有無俱掃却。桂輪皎皎拂珊瑚　僧舉恕中慍
禪師曰。穩坐家堂。因甚主人翁不識。師曰。腦後見腮。
莫與往來。曰掀翻大海。摑碎須彌。因甚平地上擡脚
不起。師曰。合眼跳黃河。眼光爍破四天下。曰自家眉
毛落盡。因甚不見。師曰。伸脚原在縮脚裏　問僧。開
口即錯。閉口即失。去此二途。如何通信。僧曰。兩眼對
兩眼。師曰。瞎(山翁忞嗣)。

龍舒紫林放菴本雲禪師

長沙王氏子。幼聰慧。至成
童時。每好禪坐。于時棄儒。詣淮安甘露。禮德弘薙髮
受具。遍參叢席。後得法平陽忞。出住紫林　上堂。纔
臨夏至。又值端陽。日月逝矣。歲不我將。江上龍舟競
渡。只為屈子忠良。人間苦樂相聚。醉殺火酒雄黃。惟
有衲僧煎茗。熱惱睡魔盡降。說甚蝦蟇蚯蚓。百恠千
殃。不消彈指。瓦解冰洋。二六時。精勤辨道。念世無常。
庶免後日披毛戴角。報答諸檀。顧眎左右曰。光陰倐
忽催人老。嫩綠駸駸巳過墻　小參。一二三四五六
七。七六五四三二一。顛倒為君數不出。有口只堪挂
東壁。拈却一休存七。眼裏瞳人吹觱栗。試問雪覆千
山。為任孤峰不白。良久喝一喝曰。凍得鴨兒嘴。匾龜
哥眼赤。喝一喝　示眾。舉牛過窗櫺公案。頌曰。一劈
華山成兩路。萬年流水不知春。除却當時陳處士。何
人不帶是非行　示眾。舉女子出定。頌曰。沒絃琴上
知音少。休向宮商角徵調。縱使伯牙與子期。懵然錯

會當陽竅。那一竅真好笑。毗婆尸佛早留心。直至如
今不得妙　師住雲濤日。僧問。頭頭上了。物物上通。
祇如鐵崑崙。作麼生通。師曰。雲濤山勢湧。不礙採樵
人　康熈乙丑九月十五日子時示寂。書偈曰。一夢
五十八年。法門深愧無補。翻身撞破虗空。夜半金烏
正午。擲筆而逝(山翁忞嗣)。

雲間華亭瑞應大淵本奫禪師

楚之茶陵陳氏子。最
初行脚。見箬菴問于夾山。便得立地穩當。復徧詢南
浙諸老。後到虎巖室中。數載參隨。深得契入。乃于天
童堂上。印證得法。辭隱蘇之陳溪。兩主華亭瑞應
　上堂。休夏自恣。諸方舊例。當人拶著回頭。猶是循途
守轍。太醒醒。何顛蹶。我愛夏日長。人皆苦炎熱　上
堂。寺環流水木森陰。殿閣凉風倒影深。倐爾蟬鳴侵
晝永。幾回驚覺祖師心。喝一喝曰。是何言歟　晚參。
冰河發𦦨。石筍抽條。君子道長。小人道消。喝一喝。擲
拄杖曰。我王庫內。無如是刀　師一日。于白晝然燭。
插燈籠內。向外書屈屈二字。親持入僧堂。週旋數匝。
尋復大呌曰。屈屈。少有契其旨。即曰。呀。今日不著便。
擲燈籠。歸方丈　示眾。舉古德曰。日可冷。月可熱。眾
魔不能壞真說。保寧勇曰。月可冷。日可熱。眾魔亦能
壞真說。師曰。二大老。大似徐六擔板。各見一邊。普照
要且不然。日原不冷。月原不熱。眾魔何處壞真說。諸
仁者。真說且置。喚什麼作眾魔。拍膝一下曰。肚無偏
僻病。那怕冷油虀　示眾。傍水經年住。談元口不開。

鴉啞枝上噪。飛去復飛來。大眾且道。明什麼邊事。劈
面霜風搜骨冷。堦前白石滑如苔。喝一喝(山翁忞嗣)。

蘄州四祖破一本庸禪師

上堂。法性無體。徧界無痕。
舉目相看。歷歷分明。且道是宗耶是教耶。祇如宗教
不立。事理俱冺。又且如何。露箇消息。良久揮拂子曰。
蘇盧悉唎(山翁忞嗣)。

韶州曹溪天拙本宗禪師

上堂。如來禪。祖師禪。鼻孔
兩竅。即此說。離此說。出氣同源。即與離且置。只如大
佛頂。如何見。振威一喝　晚參。自從踏著曹溪路。了
知生死不相干。汝等大眾。即今行住坐臥。為甚還在
生死海中。頭出頭沒。復曰。自是諸人。二六時中。脚跟
不曾點地。又說甚麼踏著(山翁忞嗣)。

江西南源具準元發禪師

小參。今朝二月初一。風雨
庭前陡急。桃花銷落紅粉。好段春光打夫。歎天涯未
歸客。驀地轉歡成戚。阿呵呵。休歡戚。馳求頓歇觸處
安。須識從前錯費力(山翁忞嗣)。

越州平水冰壑元禪師

上堂。諸方說禪。掘地覓天。山
中無事。一任隨緣。饑來喫飯。困來打眠。你若不會。蒼
天蒼天　僧問。古人道。說取行不得的。行取說不得
的。如何是說取行不得的。師曰。烏龜吞大象。曰如何
是行取說不得的。師曰。家醜不可外揚　問。如何是
不動尊。師曰。石敢當。曰如何是應化法身。師曰。長的
長。短的短(山翁忞嗣)。

金陵蔣山興善芥菴琛大禪師

湘潭李氏子。幼業儒。

因申酉鼎革之際。頓悟塵勞之幻。遂禮桃花山不韻
薙染。遍參名宿。後依弘覺。為入室真子。記莂後。出住
金陵興善。上堂。春風蕩蕩。春日融融。柳垂嫩綠。花發
新紅。龍光峰說法。金水河流通。是汝諸人。十二時中。
晨朝洗面。黃昏打鐘。也須知聲色俱透過。元關又一
重。卓拄杖　晚參。海底泥牛吞却月。鐵鑄金剛肚皮
裂。鷺鷥踢翻鸚鵡洲。舜若多神痛不徹。你也參不透。
我也會不捷　上堂。舉白雲和尚道。禪禪。閻浮提在
海南邊。近則不離方寸。遠則十萬八千。畢竟如何。禪
禪。興善亦有箇見處。禪禪。紫金山在寺門前。聞道日
日變現十二種色。于今松杉伐盡之後。惟見白日青
天。山僧亦得登其頂。造其巔。遠觀東西南北。近看萬
井千烟。畢竟如何。禪禪　晚參。舉眾賣花兮獨賣松。
青青顏色不如紅。筭來終不與時合。歸去來兮翠靄
中。古人恁麼告報。雖則高擡聲價。其奈己見猶存。興
善未免也續貂一首。不賣花兮不賣松。夜眠直到日
通紅。他非我是都拋却。萬事消歸一笑中。且道笑箇
甚麼。喝一喝　晚參。舉僧問璣和尚。禪以何為義。璣
曰。以謗為義。雪堂拈曰。三世諸佛是謗。西天二十八
祖是謗。唐土六代祖師是謗。天下老和尚是謗。諸人
是謗。山僧是謗。于中還有不謗者也無。談元說妙河
沙數。爭似雙峰謗得親。若是興善。禪以何為義。以錯
為義。三世諸佛是錯。西天四七是錯。東土二三是錯。
天下老和尚是錯。諸人是錯。山僧是錯。還有不錯者

也無。以手指其掌曰。知其說者之於天下也。其如示
諸斯乎。大眾還會麼。良久曰。也是將錯就錯　示眾。
衣成人。水成田。佛法元來在口邊。上是地。下是天。幾
人到此總茫然。興善菜種屋裏。稻割門前。大家相聚
喫了。終日語笑喧喧。總不念斷臂心安。春糠志堅。長
慶坐破七箇蒲團。香林用力四十九年。上座贏得日
高三丈。猶自伸脚打眠。行者來請赴堂喫粥。攔胸一
摑麤拳。為甚如此。不合驚起我瞌睡。又使我好夢倣
不週全　小參。即心即佛。過山尋蟻跡。非心非佛。渡
水覓魚踪。不是心不是佛不是物。夾路桃花風雨後。
馬蹄何處避殘紅　小參。秋山削玉。秋水磨銅。城吹
寒角。樓打霜鐘。修行不到無心地。萬法樅然那得空。
盡向鬼門貼卦。誰識虎咬大蟲。南泉打破粥鍋。甘贄
禮拜蒸籠。泣露千般草。吟風一樣松。喝一喝曰。若不
是山僧者一喝喝住。你諸人洎乎又尋過一東二冬
　小參。前村紅葉落將盡。後院黃花開又殘。紙被夜
烘剛覺暖。五更霜重又多寒。天何闊地何寬。裙子褊
衫多破了。一箇渾身無處安。便恁麼太無端。剔起眉
毛君自看。大事為你不得。小事自家支當　小參。語
是謗。默是誑。不語不默。凍鎖寒江。雪埋青嶂。雪峰相
見望州亭。德山未跨船舷。好與三十棒。何故。不待春
風著意開。暗香巳在梅梢上　小參。舉僧問趙州。真
如凡聖。皆是夢言。如何是真言。州曰。唵部林㗶。師曰。
趙州答話。如探囊取物。然未免索鹽奉馬。有問蔣山

如何是真言。只向他道。草枯風勁。各寮謹慎火燭
　小參。色空明暗遮雙眼。地水火風周一身。你若一念
心疑被地礙。一念心喜被風飄。一念心嗔被火燒。一
念心愛被水溺。只者地水火風。使得當人。二六時中。
不得自由。惟有拄杖。聱聱橇橇。列列挈挈。地不能礙。
風不能飄。火不能燒。水不能溺。王母晝下雲旗翻。寒
𤠔啼落天邊月　晚參。道遠乎哉。觸事而真。聖遠乎
哉。體之則神。驀豎拂子曰。山僧喚作拂子了也。諸人
畢竟作麼生。良久曰。水流黃葉來何處。牛帶寒鴉過
別村　小參。至道無難。惟嫌揀擇。但莫愛憎。洞然明
白。白雪之白。白玉之白。白羽之白。趙州參見老南泉。
解道鎮州出蘿蔔。就地拾得麗水金。元來又是并州
鐵。八十村翁笑點頭。買得硃砂畵黑月。四句離百非
絕。今日為君重剖決。天上無釋迦。地下無彌勒。達磨
老臊胡。當門牙齒缺。十字街頭驀相逢。却是一枚無
狀賊。擊拂子曰。賊賊　小參。南泉提起茅鐮。投子拈
出油瓶。一大藏教註不得。三世諸佛言不及。說甚趙
州佛性無。一箇葫蘆挂東壁　解制上堂。一不做。二
不休。衲僧著力轉身句。嘉州大象陜府牛。獨有太原
孚上座。五更聞畵角。屋裹販揚州。朝悠悠。暮悠悠。行
脚挑包事遠遊。若是冷灰真豆爆。何須向外更馳求。
說甚一拳拳倒黃鶴樓。一踢踢翻鸚鵡洲。也要紫金
山子肯點頭。禾山鼓。雪峰毬。何似投子手中油。架箭
張弓空費力。半箇聖人那見收。擲却絲。拋却鈎。夜靜

水寒魚不餌。烟波空泛月明舟。擲拂子下座　僧問。
如何是祖師西來意。師曰。七醋搗生薑。曰意旨如何。
師曰。食者盡攢眉　問。如何是和尚家風。師曰。有米
無柴。曰忽遇客來。將何欵待。師曰。快趕狗漫燒茶
　問。鷄見相鬬。狗見相咬。鴟吻終日相對。為什麼不嗔。
師曰。好與衲僧為榜樣　問。蚯蚓為什麼化為百合。
師曰。量材補職　布袋和尚讚曰。一文乞與濟誰貧。
浩浩塵中孰是親。自己慳囊放不下。又來開口笑何
人(山翁忞嗣)。

嘉興漏澤嶽來本衡禪師

小參。鷲嶺拈花。眼中著楔。
少室直指。曲順人情。二俱隨類示權。都則應機赴感。
何故。時節若至。其理自彰。新漏澤不敢囊藏被葢。只
得相席打令。此是我法叔箬老和尚。據曲彔木。與一
切人。解粘去縛抽釘拔楔。施向上鉗鎚。碎衲僧窠臼
之場。因虗席巳久。百種全無。法幢寥落。堂供蕭疎。古
人道。圓通不開生藥舖。單單只賣死猫頭。不知那箇
無思筭。喫著通身冷汗流。新漏澤。亦有一偈。漏澤新
開雜貨舖。更無一人來垂顧。可憐三尺貴龍鬚。剪碎
綾羅喚作布。設有人問。長老綾羅。為甚剪碎作布賣。
有時價重南金。有時分文不值。說貴也得。說賤也得。
恁麼也得。不恁麼也得。恁麼不恁麼總得。然雖如是。
且喜更點分明。卓拄杖　上堂。鶯老花殘。時逢初夏。
呢喃燕語。舌覆大千。礙則涉有為之境。悟則離昏醉
之鄉。截斷兩頭。莫存軌則。一性圓明。當陽薦取。既是

莫存軌則。薦取箇甚麼。良久曰。剔起眉毛親證得。頭
頭物物祖師心(山翁忞嗣)。

江陰十方山𦦨杲禪師

湖州施氏子。初參報恩琇。琇
問。二六時中。可有雜念也無。師曰。連正念了不可得。
琇曰。恁麼則業識茫茫。無本可據。師震聲一喝。琇曰。
好喝。再喝喝看。師搖頭吐舌而出。再謁天童忞。結制。
立師為維那。忞下堂。以杖指單票破處曰。這裏因甚
如此。眾下語不契。忞問。維那作麼生。師曰。薄處先穿。
忞曰。穿後如何。師曰。貴圖兩相見。忞舉拄杖曰。猶隔
這箇在。師曰。也是和尚自生窒礙。忞打曰。何得觸忤
老僧。師禮拜曰。今日得見和尚。忞頷之(山翁忞嗣)。

燕京西山石香夙成本奯禪師

荊州枝江王氏子。年
十八歲。禮本郡菩提場白齋薙染。自知參究。刻苦用
功。所悟親切。南詢福嚴天童報恩三大老。罔不契合。
受囑。心印則稟平陽弘覺。師長身玉貌。皓齒朱唇。聲
如洪鐘。讀內外典。經目不忘。日三食眠三覺。夜則雙
趺一坐。兀然達旦。住嬾雲窩。後游京都。寓西山石香
精舍。無何示寂。茶毗獲舍利無筭。大者如菽。寸光熠
熠。塔于院之前山(山翁忞嗣)。

湖州道場神山本瀛禪師

示眾。舉南泉三不是話畢。
頌曰。天外銀沙直下飛。謫仙題就巳遲遲。何如擲筆
懸崖畔。亂撒冰珠總是詩(山翁忞嗣)。

寧波天童福泉直菴本浩禪師

得法後。結茅天童之
福泉絕頂。人跡罕至。有同門山曉晳。勸師出世。師笑

曰。一般秀色湘谿裏。君自匡徒我自眠。古人巳代我
言之矣。他日望兄指一人接續。用報師恩。便一把火
足矣。次年晳誕辰。師曳杖到天童。一見遽曰。浩志不
下山。今日之來。一祝嵩齡。一果前約。惟勿我拒也。別
不旬日。即跏趺化去。壁留船子覆舟頌曰。一月當天
萬壑秋。蘆花深處任優游。波心幾度拋香餌。釣得蒼
龍覆却舟(山翁忞嗣)。

新州龍山曠圓本果禪師

上堂。問祖道重開即不問。
如何是主中賓。師曰。山僧為汝徹困。曰如何是賓中
主。師曰。咨爾所問曰。如何是主中主。師曰。誰敢當鋒。
曰如何是賓中賓。師曰。且立門外。問學人乍入叢林。
請師指示。師曰。莫向佛邊求。僧禮拜。師曰。看脚下。乃
曰。一箇兩箇三四箇。毗耶城中行且坐。看來曾不隔
絲毫。何用當陽重說破。不說破。任縱橫。炊無米飯。煑
不溼羹。共盛無底缽。呷得飽彭亨。薄暮小池雙鷺宿。
清秋高柳亂蟬鳴　祖忌上堂。昔年八月三。祖師未
出世。諸仁總不知。腦門不著地。今年八月三。腦門齊
著地。諸仁既總知。祖師何者是。聽取一頌。雨過千峰
色點蒼。麻衣松牖坐生凉。一聲幽鳥啼何處。明月滿
山丹桂香　九日上堂。病起高登曲彔床。英英籬菊
正披黃。龍山今古何同異。帽落從教風雨狂。誰識三
元具一句。元來九日即重陽。糖糕栗粽俱無有。笑指
雲天空渺茫。恁麼則僧厨齋寂。野客清寒。如此佳辰。
將何供養。良久曰。幸自身輕餐脫粟。不須人佩紫萸

囊　上堂。妙體明圓絕所因。本來端的見須親。還他
一會靈山客。炎海堪同轉法輪。瓦礫荊榛。作獅子吼。
石頭土塊。一齊翻身。三十年來未了之事。只此一事。
二千里外難逢之人。只此數人。不用持道吾吉獠之
棒。自然來甘贄藥山之銀。說甚南宗北教。休分東魯
西秦。水松數株碧。引鷺池之月。木綿一樹紅。飛鹿苑
之春。心境俱非。透過三句。剎海莫測。混入一塵。一塵
含法界。法界渺無垠。非離真而立處。立處即真。且知
恩報恩一句。作麼生道。良久喝一喝曰。當陽揮寶劍。
捻土定千鈞(山翁忞嗣)。

寧波錫山寶嚴爐雪慧禪師

僧參。師問。那裏來。曰五
磊。師曰。從九曲嶺過。曰是。師曰。一條大路如絃直。因
甚從九曲。僧無語。師便打　頌楞嚴經不斷煩惱而
入涅槃曰。滿園桃李呈春色。幾處笙歌揭畵樓。獨坐
小窗閒不徹。倒騎驢子上揚州(山翁忞嗣)。

金陵天寧古田達元禪師

楚之黃陂傅氏子。初參雪
竇雲。一日告假省親。雲曰。汝歸見母時。道箇甚麼。師
曰。與他三十棒。雲曰。得與麼不孝。師曰。不作者箇見
解。雲曰。更有箇甚麼聻。師便趨出。雲乃以偈送曰。越
山楚水兩悠悠。盡在元禪拄杖頭。相見母親作麼道。
報言三十為他酬　問。牛頭未見四祖時如何。師曰。
瓦礫生光。曰見後如何。師曰。真金失色　問。如何是
佛。師曰。脚蹋實地　問。如何是物不遷底意。師曰。雨
墮花臨砌。風吹竹近樓　問。亡僧遷化。向甚麼處去。

師曰。把火入牛闌　問。離一切相。即名諸佛。既離一
切相。喚甚麼作諸佛。師曰。莫妄想　問。如何是佛。師
曰。長江水上波。曰意旨如何。師曰。險　問。如何是堅
固法身。師曰。驢屎似馬糞。會麼。曰不會。師曰。我說底
尚不會。如何透得祖師關　居士呈偈次。師驀豎拳
曰。我喚作拳頭。汝喚作甚麼。士擬議。師一掌曰。者裏
去不得。有甚用處　師一日入城行次。侍者問。今生
父母即不問。如何是最初底父母。師驀指曰。東邊是
一羣牛。西邊是一羣驢　士問。把茅葢頭時如何。師
曰。山鉏一把三斤半。曰寸絲不挂時如何。師曰。健即
鋤雲倦即眠　問。如何是諸佛出身處。師曰。秋蟬鳴
翠柳。不礙往來看　玉輪滿侍者。呈女子出定頌。師
曰。文殊是七佛之師。為甚出女子定不得。曰棊逢敵
手難藏拙。師曰。罔明是下方菩薩。因甚出得女子定。
曰。琴遇知音始好彈。師復曰。女子出定意旨如何。滿
抽身便出。師曰。汝祇解恁麼去。不解恁麼來。曰更要
某甲禮拜那。師曰。好與三十棒。曰恩大難酬　問。釋
迦佛治世。因甚教念阿彌陀佛。師曰。柳線共垂綠。桃
花相映紅　問。如何是西來意。師曰。人貧智短　問。
如何是天寧境。師曰。茅齋高對古皇城。曰如何是境
中人。師曰。麤拳大脚。曰如何是和尚家風。師曰。木槌
打鐵磬。曰為甚麼如此。師曰。露柱念摩訶　頌庭前
柏樹子曰。趙州庭柏。斬釘截鐵。擬議思量。腦門著楔
　頌首山示眾識得拄杖子行脚事畢。三角云。識得

拄杖子入地獄如箭曰。等閒拈起乾坤黑。放下依然
壁角頭。爭似衲僧都不識。鑊湯爐炭轉風流　頌洞
山因僧問如何是空劫巳前自己。山曰白鳥入蘆花
曰。白鳥入蘆花。烟昏巳日斜。一回尋得見。蹋著赤斑
蛇　頌雲門乾屎橛曰。雲門乾屎橛。其氣毒如蠍。官
法急如爐。人心冷似鐵　頌南泉三不是曰。不是心
佛物。拶出虗空骨。忒殺更分明。衲僧多自屈　頌百
丈野狐曰。不落不昧。失錢遭罪。不昧不落。砒霜毒藥。
巍巍坐斷大雄峰。是聖是凡俱不著　頌趙州轉藏
曰。一轉不須多一字。半藏何曾少一言。一遇知音便
分付。不逢別者不開拳　頌殃崛救產難曰。聖法從
來不殺生。壺中日月自分明。若言當下能分娩。蹉過
如來正法輪　禮白門東山海舟慈寶峰瑄二祖塔
偈曰。雙龕卓立老東山。徧界兒孫未易攀。特具瓣香
瞻拜繞。瘦松蒼靄白雲間　祖道淵源勢豈休。壯觀
今又動閻浮。欲知無縫團圝句。三四啼鴉上樹頭(山翁
忞嗣)。

寧州龍安兜率本圜禪師

荊州人。無姓氏。一日至佛
寺。見佛大喜嚮之笑。會崇禎末。獻賊破襄陽。兩湖皆
震。避兵東下。隨母之浙。擇居蕭山之湘湖。師姿性超
絕。就童學。不屑屑書卷。十六歲。決志出家。請母禮隆
興明然薙落。既而三衣登具。出參諸方。福嚴容拈竹
篦示之。有省。再詣報恩琇。留枯木堂。鉗錘凡十年。備
歷苦毒。至有死而復甦者。師甞曰。吾能忘十年枯木

堂哉。琇以虗空落地勘師。師應聲便喝。琇豎拳曰。因
甚在我手裏。師曰。用盡自己心。笑破他人口。琇曰。解
笑者是何人。師掩耳而出。會琇赴。

世祖章皇帝召。𢹂師入京。侍萬善殿。每于。

御前問答及師。師微言承應。輙當。

聖意。暨平陽忞相繼赴。

召。師隨報恩。謁平陽。甚喜欲留。師不得至。平陽還覓
師于湘湖之濵。呼師入室。驗以機用。出。

章皇帝所賜金襴袈裟。并白拂。手書歷代源流授師。
出住寧州之龍安山兜率院。再住吳江之黎川羅漢
寺　上堂。磨礱三尺。只知海上橫行。把定孤峰。不會
下山教化。吞盡十方佛。吐出六代祖。印定一切法。闡
揚一切義。二千餘年。單傳付囑有在。六十八葉。心髓
次第流通。若能於此取證承當。赤肩擔荷。可以籠罩
古今。蔭覆天下。便知聖智不可測。語言莫能到。單提
向上一路。離却中下二機。新龍安。不去揮戈魯陽合
符晉鄙。秦疆楚塞。拱手歸降。教伊從今日去不疑天
下老和尚舌頭。還有臨危不變。見義勇為底麼。三十
棒且待別時。復舉寶壽開堂三聖推出一僧。師曰。三
聖股肱臨濟功高。贊佐寶壽險截。者僧無端喫他大
棒。若果使鎮州一城人眼瞎。則二老無所逃命　上
堂。問長廊下也喝。後架上也喝。置而不論。如何是一
喝如金剛王寶劒。師曰。草木叢林皆盡。曰慈悲何在。
師曰。髑髏裏瞠眼。曰如何是一喝如踞地獅子。師曰。

妖狐絕影。曰忽遇龍生金鳳子。衝破碧琉璃時如何。
師曰。闍黎不妨漏網。曰如何是一喝如探竿影草。師
曰。江西子福建子。都來好與三十棒。曰早辯來風。師
曰。著槽廠漢。數不到你。曰如何是一喝不作一喝用。
師曰。不假三寸問將來。曰彼彼住山人。師曰。鈯斧子
擲下好。乃旋顧左右曰。有千二百長隨眾。方可應天
王人主之請。無分骨得髓兒孫。何以特地西來。滹沱
小院。也要兩箇成褫。汾陽大眾。豈無六人大器。具啐
啄同時眼。有啐啄同時用。文殊普賢。請處囊中。雲門
趙州。姑自隗始。若據令而行。天下衲僧跳不出。連喝
兩喝曰。買鐵得金。一場富貴　雨中同參至。上堂。密
雨狂風趂出門。摩醯三眼耀乾坤。輸他帶水拖泥去。
千古全無斧鑿痕。逐亦不惡。留亦非恩。靈山一會暗
消魂　上堂。禍不入慎家之門。瑞不生庭前之草。善
財通身是手。無下手處。文殊通身是口。無開口處。蜈
蚣蜒蚰。蝦蟇蠍子。入隱身三昧去也。祇如天龍道和
尚虎。玄沙曰是汝虎。是赤口。是自舌。良久擊拂子曰。
消　上堂。不說破。免得後來之罵。不雕琢。方見現今
好手。去此二途。任你讚。任你罵。且道有成褫。無成褫。
非關諸人吝慈。却是龍安罪過　上堂。未到雪山。巳
到雪山。總百億須彌山。不如此山。未到此夜。巳到此
夜。總無量晝夜。不如此夜。未覩明星。巳覩明星。總通
身手眼。不如此眼。喝一喝曰。總百億須彌。百億晝夜。
百億釋迦。于此夜覩星成道。不如我此一喝。復喝一

喝曰。家家門前火把子　上堂。天左旋。地右轉。應機
須定龍蛇眼。擊節衝關作者知。金椎擲下電光卷。多
處添。少處減。一百五日春又晚。諦當靈雲陌上花。風
光無限被渠翦　除夜小參。四百年為一晝夜。天親
彌勒謾惺惺。雖然五百從中證。爭似人人眼帶青
　病起上堂。拈拄杖曰。風也打。雨也打。佛也打。魔也打。
東壁打到西壁。明頭打到暗頭。打得七穿八落。家私
一些不留。猶嫌多箇維摩榻。直得和伊掀倒休　晚
參。問三界大師。為甚喚作乾屎橛。師曰。量才補職。曰
不喚作乾屎橛時如何。師曰。你置雲門大師于何地。
曰眾生無分也。師曰。十號一不減。曰謝師指示。師曰。
猶疑語話在他人。乃拈拄杖曰。雲門一條脊梁硬。似
鐵抝不折。却被箇瞎漢鈍置。一上理該打。三十棒趂
出。只為他管中窺豹。但見一斑。無喫棒分。要見雲門
麼。上大人丘乙己　晚參。問三聖推出一僧。寶壽便
打。二俱作家否。師曰。各不相借。曰三聖又道。瞎却一
城人眼。師曰。善入音聲陀羅尼。曰寶壽休去。足可觀
光。師曰。踞虎頭收虎尾。乃曰。夫山木為良匠所度。而
定于斧斤。瞎却鎮州一城人眼。雖是魯班繩墨。其奈
寶壽不雕之心何。問話僧。復出曰。和尚莫錯判古人。
師隨聲便打。歸方丈　晚參士問。稱西方有聖。況老
子為龍。喚孔子是箇甚麼。師曰。是箇丘乙巳。士呵呵
大笑。師便打。乃曰。帀帀風雲走電光。鳳毛麟角盡騰
驤。須彌脚下烏龜子。猶拽泥沙舊處藏　上堂。入黃

檗之室。太歲臨頭。造慈明之門。時命在坎。彌天鐵𣗥。
帀地金錘。烏飛兔走機深。裂石崩巖語峻。正當交鋒
無迹。物義不傷大家。遇境逢緣。宏通宗要。續此一派。
名下無虗人。喝一喝曰。滅吾宗者。不知是誰　上堂。
問一向灰頭土面。珍惜寶藏。今日四眾臨筵。敢請大
開布施。師曰。羅漢也不敢草草。曰祇如臨濟綱宗。為
甚麼捻聚得來底。却分疎不下。師曰。是誰之過。曰分
疎得下底。為甚麼捻聚不來。師曰。莫謗臨濟好。曰今
日又要分疎。又要捻聚。師曰。又謗山僧。曰如何是一
句中具三元。師曰。古人面目現在。曰如何是一元中
具三要。師曰。半幅全封。曰如何是第一元。師曰。鬼爭
漆桶。曰如何是第二元。師曰。是甚破草鞵。曰如何是
第三元。師曰。盞子撲落地。楪子成七片。曰如何是第
一要。師曰。良馬見鞭影而行。曰如何是第二要。師曰。
獅子一滴乳。迸散十斛驢乳。曰如何是第三要。師曰。
一時點下。曰如是則臨濟宗風至今不墜。師連卓拄
杖三下。問應時及節。懇乞提唱。師曰。天寒無被葢。曰
承此恩力者誰。師曰。凍不殺即打殺。乃曰。正人說邪
法。邪法悉皆正。邪人說正法。正法悉皆邪。直得剝盡
羣陰。珠回玉轉。日南長至。草偃風行。任他輥出木毬。
端的捉來。舊處安竟。雪庭心抽却。雲門顧莫把。香巖
挂在樹　晚參。譏人說葛藤禪。罵人說無事禪。也須
通身是眼。乃不失自家眼。驀拈拄杖。卓一卓。喝一喝
曰。你要罵人麼。沒者閒工夫　住北京薦福山隆恩

寺。康熈乙丑四月十三日。

聖旨到山。至十四日。召入玉泉宮問道。回上堂。風生
大野。日照巖廊。山河奏乾闥婆之琴聲。草木含祇陀
林之金色。輝騰今古。蔭覆人天。展過量提持。蘊逸羣
作略。聞聲悟道。單聞此道。見色明心。惟明此心。苟能
撥草瞻風。乘時湊汩。五雲瑞彩咸彰。至化二曜長祥。
並屬照臨。不須三印高懸。便見十身調御。百億國土。
百億毫端。現無量無邊殊勝莊嚴。作無量無邊廣大
佛事。俾一切人。各具金剛正體。一切物。同轉秘密法
輪。生佛共樂堯年。世界全光舜德。逢人莫敢不出。傳
法特救迷情。祇如上升梵世。高駕須彌。還落階級也
無。天上有星皆拱北。人間無水不朝東　上堂。南泉
一隻箭來也。雪峰一隻箭來也。隆恩一隻箭。大眾還
見麼。將軍不好武。稚子總能文　上堂。放釋迦老子
出氣。彌勒無容身之地。放彌勒出氣。釋迦老子無容
身之地。文殊不解排難解紛。普賢掉頭而去。却被隆
恩截住。若無近憂。不須遠慮　上堂。登絕頂於崑玉。
觀滄海於截外。洋洋乎百谷之玉。杳杳乎九天之睹。
擘開胸曰。淨五眼得五力。四維上下無倫匹。大都大
用與大機。底事何能添一筆　七期晚參。好大眾。東
邊立地。振鬣擺尾。西邊立地。衝波激浪。多是透網金
鱗。話頭不識底是誰。按拄杖曰。把竿人　上堂。未屙
巳前。五千四十八卷。拈花巳後。只有一箇頭陀。諸人
請放過。隆恩却有箇相為處。拊掌一下曰。莫謗大般

若　授顧溪翁居士法。上堂。不與萬法為侶。是無事
不辦底人。能與天地同根。是鐵錘無孔底漢。有時染
用染汙他。不得即塵勞而見佛。有時淨用淨潔他。不
上過元途而抽身。以此為極。則青天也須喫棒。不以
此為極。則明鏡何用當臺。大眾畢竟如何即得煩惱
海中為雨露。無明山上作雲雷　晚參。有心不是道。
無心豈是道。斬斷有無心。是道不是道。但憑枯木重
生艶。莫被寒灰燒殺人　頌世尊初生曰。冷地生椎
沒奈何。更加燒熱不增多。後來只管重添火。一塊無
明煉不過　頌產難因緣曰。無量劫來未殺生。殺生
真是殺生手。白血如脂沃野寒。子兮母兮復何有
　頌趙州勘二菴主曰。能言能笑。穿窬小盜。兩箇拳頭。
十箇孔竅　頌香嚴上樹曰。倒著烟簑立險灘。離鈎
香餌透還難。神鯨自是衝波去。不向空江照影寒
　師于乙丑年十月示疾。十一月朔。師作訣書示左右。
為歌名咄咄歌。次日師問。明日幾時。左右以三對。師
曰。三期至矣。晨起沐浴更衣。作辭疏謝　恩。乃作垂
問法語。與示禪徒。語畢將逝。嗣法士顧元登。請曰。和
尚可無偈耶。復甦索筆。手書偈畢。微笑而逝。世壽五
十四。僧臘三十八。塔于兜率。師有三會語錄。并所著
湘谿集。行世(弘覺忞嗣)。

五燈全書卷第七十四



五燈全書卷第七十四補遺


臨濟宗

南嶽下第三十五世隨錄

報本伊𨸒哲禪師

重九上堂。登高須極頂。入海須至
底。入海不至底。不知華藏之深。登高不極頂。不知宇
宙之寬。無上妙道。亦復然也。今朝節屆登高。敢問現
前作麼生是至深極頂底句。良久曰。諸人既道不得。
山僧與汝別峰相見去也。遂下座　上元上堂。舉僧
問趙州。如何是道。州曰墻外底。如何是大道。州曰大
道透長安。趙州古佛。撿點將來。大似村裏弄。報本則
不然。有人問如何是道。只向他道。十里燈花明似晝。
六街車馬湧如潮。如何是大道。雙鳳雲中扶輦下。六
鰲海上駕山來。且道與古人是同是別　晚參。頗愛
暮春時。落花紅似錦。滿城流水香。幾人發深省　因
雪晚參。憶昔普通年事遠。看來庭雪未曾消。三拜巳
曾親得髓。斬新拈取示今朝。咄。月巢鶴醒千年夢。不
是鳥窠吹布毛　晚參垂問。古人道。三十年不雜用
心。四十年打成一片。如何是打成一片。不雜用心底
人。師曰。泰山石敢當　辭世偈曰。昔本不生。今復何
滅。萬古晴空。一宵風月。擲筆而逝(山翁忞嗣)。

五龍瞿庵岑禪師

開爐上堂。久默斯要不務速說。大
眾。斯要且置。龍山這裏。却有幾樁緊要。你若會得緊
要。便知斯要落處。會得斯要。便知緊要源頭。何謂緊

要。第一。諸人于二六時中。饑來喫飯。是箇緊要。第二。
寒來著衣。是箇緊要。第三。渴來求飲。是箇緊要。第四。
倦來打眠。是箇緊要。第五。內逼時屙屎放尿。是箇緊
要。更有一箇緊要。我要問你眼光落地時。畢竟以何
為緊要。若也定當得出。今日開爐。功不浪施。其或未
然。大家共向無煙火。熨斗煎茶也醉人　上堂。入荒
田不揀。信手拈來草。一切在臨時。用得自恰好。要使
貧者富。饑者飽。愚者慧。昏者曉。貴把根源直下看。休
從枝葉閒尋討。不閒討。拄杖不在。苕帚柄與你三十
　晚參。小盡二十九。碧眼胡僧不知有。大盡三十日。
黃面老子道不得。總道得。也是萬里崖州隔　晚參。
結冬一期過半。諸人未知趣向。為汝細細商量。切忌
自生惰慢。驀拈拄杖。卓一下曰。大眾還會麼。不是心
不是佛不是物。畢竟是箇甚麼。以拄杖旋風打散
　頌趙州訪二庵主曰。一樣拳頭無縫罅。兩邊並峙玉
山寒。詩人咏到幽奇處。成嶺成峰請細看　頌三頓
棒曰。蒿枝六十何曾痛。一箇頑皮沒處藏。毒發大愚
醫不得。兒孫萬代受遺殃(山翁忞嗣)。

灌溪釆商榮禪師

僧參師問。灌溪浪隔。鳥道雲封。從
何得到。僧曰。不從雲水來。師曰。脚下芒鞋。泥痕太多。
僧擬答。師曰。脫空妄語漢　晚參。諸人。無量劫來衣
線下事。只因東兜西惹。曾未決斷。今日山僧。與諸人
決斷一上。遂抝折拄杖。歸方丈　除夕晚參。佛法二
字。拋向東洋大海。累諸人東撈西摸。不覺又是一年

過了。且道。還有撈摸得著底麼。若言撈摸得有。喫閻
羅老鐵棒有分。若言撈摸總無。山僧拄杖。亦未放過。
且道。畢竟如何免得。良久曰。不是知音者。徒勞話歲
寒　小參。一口吸盡西江水。情知諸人未到恁麼田
地。試將南溪。與我吸吸看。一僧纔出。師便打曰。全身
墮在泥水裏。便歸方丈(山翁忞嗣)。

六安大悲快庵鑑禪師

示眾。豎拂談玄落二三。燒香
酬唱忒無慙。空張大口恣塵說。春到幽禽巳指南。更
若搖唇成話杷。何勞陞座現優曇。只憑聞見來求法。
試問從前作麼參　晚參。結制巳七日了。露柱燈籠。
全無孔窺。釋迦彌勒。揚聲大叫。最苦昏沉。散亂不好。
惟有寒山子。逢人偏解笑。且道。笑箇甚麼。笑諸人。無
端棄却家中寶。終日茫茫外邊討。翻身驀過祖師關。
熨斗煎茶不同銚　除夕小參。不烹露地牛。不燒王
老錢。蓮峰無一物。將底過窮年。既無一物。將甚麼與
諸人分歲。驀拈拄杖。摘下曰。莫怪空疎。各宜珍重
　師經行次。忽擒住一僧曰。是什麼。僧喝。師便打。僧擬
對。師曰。山僧被你一喝。僧無語。師便喝　居士參。臨
出門曰。出門原是入門人。師曰。是什麼人。士無語。師
喝出(山翁忞嗣)。

大錢鶴嶠岱禪師

小參。太阿鋒鏌鎁燄。埋塵拂斗牛。
化龍奔雷電。洗兵即皇路氛清。挂眉則梵天血濺。當
門倒插逼人寒。鐵額銅頭遭勘驗。諸昆仲。薦不薦。萬
古常如白練飛。一條界破青山面。擊一擊。喝一喝

　佛誕日示眾。舉世尊初生下時。周行七步。目顧四方。
一手指天。一手指地曰。天上天下。惟吾獨尊。雲門偃
曰。我當初若見。一棒打殺。與狗子喫。貪圖天下太平。
雲峰悅曰。雲門雖有定亂之謀。且無出身之路。師曰。
世尊倚霸稱王。未免逞俊太過。雲門捐軀報主。大似
落水拖人。雲峰老人。雖則眼高千古。要見雲門尚未
可在。還有知安國落處者麼。驀拈拄杖卓曰。不是鐵
牛生犢子。敢驅金翅捉獰龍　示眾。乃驀拈拄杖曰。
我看你朝到西天。暮歸東土。究竟長年只在半途。復
橫按曰。明知是滿腹絲綸。填胸錦繡。因甚問著便開
口不得。直饒過東山下左邊底。拈得王節級失却帖。
正好勘過了打。且道。衲僧門下。又且如何。卓一卓曰。
刀山劍樹平時路。熱鐵洋銅潤口漿。要得拖犁並拽
耙。何妨拔肺與抽腸。復卓三下。喝一喝　師趺坐。僧
默侍。師曰。鷄立丹山。非其同類。出去。僧當前問訊。師
曰。子房門下。詭道徒施。僧拂袖便行。師曰。捉敗了也
　僧問。如何是機鋒。師曰。張弓架箭。曰此是鋒未是
機。師曰。不為鼷鼠而發　示眾。舉古德曰。佛法也大
有。只是舌頭短。師曰。早巳拖地。者裏不然。佛法大有。
漆桶不快　頌趙州訪二庵主曰。銕船駕起下揚州。
月浸芙蓉兩岸秋。欵乃一聲歸去也。金風蕭瑟動人
愁　頌興化擯克賓維那曰。赫日鯨波走迅霆。魚鰕
鱉蟹暗銷魂。錦鱗直躍化龍去。吐霧興雲出海門
　頌婆子燒庵曰。松枯石爛自春秋。任是張良計不投。

可怪一聲無孔笛。梅花吹落滿滄洲　頌黃龍三關
曰。箭穿李廣。鎗使金牙。恁麼會得。事同一家。雪覆蘆
花。鷺藏明月。停思停機。猶墮兩橛。淵明嗜菊。茂叔愛
蓮。端的舉似。疑請別參(山翁忞嗣)。

無錫淨慧節巖琇禪師

上堂。問如何是淨慧境。師曰。
雲間東嶺千重出。樹裏南湖一片明。曰如何是境中
人。師曰。鬚長髮短樵夫樣。不信人間有俗情。曰向上
還有事也無。師便打。僧喝。師復打。乃舉楊岐因僧問
如何是不動尊。岐曰大家齊著力。端祖曰。白雲即不
然。如何是不動尊。禮拜著。淨慧亦有箇見處。如何是
不動尊。山河大地萬象森羅　謝執事上堂。被大師
扭痛鼻頭。再見耳聾三日。兩堂齊下一喝。賓主歷然。
城裏糶黃米來。頭上漫漫。脚下漫漫。罰攢飯了而後
出院。就水洗犁。量材取料。雖然一種沒絃琴。端的惟
師彈得妙　圓通大士生辰。上堂。大士在南海。諸人
向波濤上尋。大士在天竺。諸人向山谷裏討。大士在
淨慧寺。諸人昨日來坐夜。今日來燒香。大士在邨廬
田舍肉案酒樓。汝又作麼生與伊相見。若向者裏。見
得分明。家家觀世音。處處無量壽。脫或未然。年年二
月十九日。一度花開一度春　大雨後晚參。五日以
前禱雨。五日以後祈晴。事上有餘。理上不足。正當五
日之內。打濕袈裟難曬㫰。掀翻墻壁絕遮攔。理上有
餘。事上不足。敢問大眾。作麼生得理事一如去。山高
月小。水落石出　晚參。以一重去一重。早是多事。不

以一重去一重。難免多事。者兩箇多事。如世之良醫
不用下藥。要瘳人間必死之症。且道。利害在甚麼處。
陣雲橫海上。拔劍攪龍門　立莊主田頭。小參。我此
間禪。如大海相似。汝以海來盛去始得。若是以缽盂
瓦鐺貯些子。濟得甚麼邊事。古人恁麼道。引他貧子
輩。望屠門而嚥津。積放希遘之想。淨慧者裏禪。如農
家犁耙相似。有力量者進前來。一肩擔荷得去。當下
超佛越祖。慶快平生。雖然如是。山僧有三十棒。也要
對眾分付。且道。意在於何。重賞之下。必有勇夫　立
春小參。放鶴亭見春。春在梅唇。蘇公堤見春。春在柳
眼。知縣官堂上。黃泥土屑。無不是春。如是見者。貴耳
賤目。不如是見者。執事偏枯。饒你出得常情。喫棒未
有分在　晚參。有權衡。方始識人輕重。無刀尺。莫能
斷人短長。乃震威一喝曰。且道。者一喝輕重短長。在
甚麼處。復喝一喝曰。切忌鑽龜打瓦　晚參。天地之
強在覆載。日月之強在照明。火之強在燒。水之強在
沒。烈士之強在寶劍。衲僧之強在鼻孔。敢問諸兄弟。
作麼生是你底鼻孔。賣扇老婆手遮日　頌南泉斬
貓曰。白日雷霆。秋空閃電。擬議不來。霜鵰落箭。相逢
猶話歲寒心。又是重牽傀儡線　頌臨濟凡見僧入
門便喝曰。未曾觸著髑髏乾。岳立波騰宇宙寒。飲血
茹毛人自古。結繩畫卦也無端　頌倩女離魂曰。花
澹春還澹。煙深水亦深。寒鷄鍾韻落。紅日到天心
　古德喫油糍頌曰。學琴事棉弓。寫字相蝌蚪。天地泄

其元。兒孫壞却手。戰波國裏覔同心。赤髮波斯春木
臼　頌產難因緣曰。八百連雲雪未消。日高秦樹恨
迢遙。長安一夜花開盡。二月春風似剪刀(山翁忞嗣)。

鹽城永寧此宗溟禪師

端午上堂。蕤賓節屆正重五。
不用桃符並艾虎。惡鬼邪神自遯藏。箇中獨露主中
主。且道。如何是主中主。震威一喝　冬至日。謝石耳
爾純兩闍黎齋。上堂。漢女宮中添綫。魯公臺上書雲。
慈明揭堂上榜文。洞山掇座元果桌。緇白動用雖殊。
化育本源不異。須是鵝王始能擇乳。苟非獅子。爭解
咬人。不見道。君子務本。本立而道生。道生一。一生二。
二生三。三生萬物。且道。永寧門下又作麼生。一陽來
復自天心。千佛分光照永寧。惟有衲僧無底鉢。依然
盛飯又盛羹　示眾。舉真淨侍黃龍。龍舉白雲端頌
臨濟三頓棒曰。一拳拳倒黃鶴樓。一蹋踢翻鸚鵡洲。
有意氣時添意氣。不風流處也風流。大稱賞之。淨曰。
某甲見處。與端兄一般。龍曰。汝作麼生會。淨擬開口。
龍喝曰。端會汝不會。師曰。當初見他云汝作麼生會。
何不掀倒禪床。見之不取。思之千里(平陽忞嗣)。

衢州祥符獻可寂禪師

僧問。好雨點點。不落在別處。
落在什麼處。師曰。你這瞎漢。僧擬議。師曰。果然　晚
參。嵩少面壁。冷竈埋把火。二祖斷臂。赤眼撞柴頭。子
湖看狗。鬼門上貼卦。東山酸餡。暗毒摟枯腸。山僧將
者些骨董。和盤盡情打翻。還有七斤衫子。也蹺蹊。諸
禪人知不知。夜來提起。觸著袖頭領。依舊尋常。自家

穿過底。何故聻。屋北鹿獨宿。溪西鷄齊啼(山翁忞嗣)。

京都法光友山石禪師

上堂。即心即佛。掉棒打月。非
心非佛。虗空釘橛。不是心不是佛不是物。朝打三千。
夜打八百。畢竟作麼生。日日是好日　上堂。豎起拄
杖。佛祖巴鼻。卓拄杖。衲僧巴鼻。擲下拄杖。討甚巴鼻。
僧抬拄杖度與師。師接住便打曰。汝得恁全無巴鼻。
復橫按拄杖。顧左右。諸兄弟。識得也未。棒打石人頭。
嚗嚗論實事　知浴請上堂。一問一答。熱閙門庭。一
主一賓。顯揚箇事。一世界清淨。則多世界清淨。一身
清淨。則多身清淨。東司頭佛殿裏。許多塳塵垃圾。從
甚處得來。驀掩鼻曰。又增了者一點氣息　示眾。父
母未生以前。便恁麼休去。脚跟下早巳泥深三尺。更
待問那箇是我本來面目。自然上無登天之計。下無。
入地之謀。又爭怪得。咄。下坡不走。快便難逢。拍膝一
下。便起　示眾。地爐撥活火通紅。茶熟香清萬籟空。
懵懂師僧真好笑。不知誰是主人公。良久。撮東風。撮
東風(山翁忞嗣)。

明因尼覺柯信禪師

示眾。舉臨濟垂問。一人在孤峰
頂上。無出身之路。一人在十字街頭。亦無背面。且道
那箇在前。那箇在後。師召大眾。還識臨濟老人意麼。
若也不識。且看明因為你雪屈。乃驀拈竹篦。一時打
散　上堂。堂堂日月無今昔。蕩蕩乾坤亘古今。轉得
頭來千萬里。不知誰是箇中人。敢問。如何是箇中人。
眨上眉毛　示眾。雲中拍板鳴霄外。海底吹螺括地

寒。滿座清風來未巳。休曰雪曲和應難。召大眾。祇如
雪曲作麼生和。歸堂喫茶去　示眾。祖師心印鐵牛
機。盡力拈來付與誰。渴便喫茶饑喫飯。知音知後幾
人知　示眾。舉興化有時召僧。僧應諾。化曰。點則不
到。或召僧。僧應喏。化曰。到則不點。師驀喚侍者。者應
喏。師曰。且道是點是到。者擬議。師便打　上堂。童子
遙詢五十三。福城東際指歸南。須知般若根非淺。學
得常啼未放參。召大眾。且道。放參一句。作麼生委。良
久拊膝曰。笑殺傍觀　除夕小參。古德曰。今夜今宵
去。明朝明日來。明因則不然。今宵原不去。明朝亦不
來。目前成現事。何用強安排　示眾。舉靈樹因有尼
送瓷鉢盂至。樹拓起問。這箇出在甚麼處。尼曰出在
定州。樹遂撲破。尼無對。師曰。這尼依實供通。不道他
不是。止是欠一轉語。待他撲破。但向道可惜許(山翁忞嗣)。

汀州桑園人嶽曉禪師

本郡寧化龔氏子。上堂。大道
本自現成。日用了無缺欠。今朝剖露當陽。要與諸人
共薦。舉起拄杖曰。若也薦。倒騎牛兒入佛殿。如未薦。
更與諸人通一線。遂卓拄杖。下座(弘覺忞嗣)。

鄂州黃陂素山冲然義禪師

黃陂邑李侍御相請。邑
顧視。師便喝。邑以手抱師。師以偈贈之曰。相逢一喝
吼如雷。究竟無從真快哉。今日送君無別囑。秋風消
息不須猜。士問。弟子久欲脫離。毋奈愛緣纏縛。如何
得度。師曰。將愛緣來。為你度脫。士曰。離家許久。師曰。
無繩自縛。師於康熈壬戌春。預期辭世。至二月十八

日午時。上堂訣眾。叉手而逝。茶毗。收靈骨。建塔本山
(弘覺忞嗣)。

湖州清凉世楷式禪師

示眾。魔強法弱。正好入作。我
慢心高。王樹轉凋。直得絕思惟離名相。幾人於此能
超上。道芽未及三分。魔熾先高一丈。紛紛習學囂浮。
著著不離依傍。只圖熱鬧門庭。少選出羣龍象。說到
者裏。清凉自領三十拄杖。且道。因甚如此。要與天下
人作榜樣(弘覺忞嗣)。

海鹽偶然居曇彥佶禪師

武林西湖人。俞母柳氏碩
人像贊曰。雙雙產得石麒麟。一笑鳴然便轉身。賸有
儀容時想像。不教兒女泣無親(弘覺忞嗣)。

越州延安躬敏勗禪師

冬至示眾。天不言四時行。地
不言萬物生。驀拈拄杖。卓一卓曰。且道。無陰陽地上。
又如何通信。喝一喝曰。箇中消息本現成(弘覺忞嗣)。

武林六喻笑隱粲禪師

楚之漢陽楊氏子。初參福嚴
容。容拈竹篦示之。師曰不會。容曰。竹篦子也不會。師
便喝。容便打。師當下會得古人行棒意。次參平陽忞。
忞曰。聞知汝住靜東園。是否。師曰是。忞曰。住靜事作
麼生。師曰。描也不成。畵也不就。忞曰。何不呈似老僧。
師曰。若呈似。則成描畵去也。忞休去(弘覺忞嗣)。

山陰烏石山慶壽南雲暐禪師

上堂。西風拂拂競秋
真。積玉堆金滿眼塵。風露正零時節至。重陽獨報菊
花新。驀卓拄杖曰。珠回玉轉。草偃風行。有眼者見。有
耳者聞。烏石岩畔翠竹。全彰佛祖心印。慶壽堂前白

日。裂破露柱面門。不妨行棒行喝。揭却衲僧腦葢。坐
斷報化佛頭。一任龍吟霧起。虎嘯風生。直得拄杖子
吞却十方世界。敢問諸人。山河大地。甚處得來。以拄
杖卓一卓。喝一喝曰。我為法王。於法自在(弘覺忞嗣)。

越州翠峰懷光燦禪師

上堂。忽聞爆竹遍村壚。歲月
還從夕夜除。人事未知何日了。來朝又是歲辰初。過
去巳過去。未來還未來。正當恁麼時。一句作麼生道。
翠峰曾不改。鑒水永長流(弘覺忞嗣)。

本一薪傳瀾禪師

閩之汀州寧化陳氏子。舉婆子拋
兒。頌曰。祇這孩兒也不消。虎頭戴角出荒郊。毒如蝎
惡似梟。將軍誰數漢嫖姚(弘覺忞嗣)。

浦城山東易堂晧禪師

建州陳氏子。示眾。芳提涅槃
真如解脫。是平白地。德山棒臨濟喝。洞山麻三斤。雲
門乾矢橛。是荊棘林。縱透得荊棘林。未免坐在平白
地。設不坐在平白地。猶然絆在荊棘林。悉非好手。畢
竟如何。我王庫內。無如是刀　懸弘覺老人道影次。
一僧前拜曰。又得一回重禮敬。師曰。那裏曾見老人
來。曰寶安。師曰。見的是何面目。僧喝。師曰。好喝。只是
不曾見老和尚。曰用見作麼。師曰。前言何在。喝出(弘覺
忞嗣)。

興化天谷徹也照禪師

本邑張氏子。早參垂問。是句
也剗。非句也剗。棒下無私。瞎頂門眼。汝等諸人。作麼
生取辨　是句也展。非句也展。一劍倚天。羣魔喪膽。
汝等諸人。如何理論　是句也頭。非句也頭。真獅子

兒。到即不點。汝等諸人。作麼凑泊(弘覺忞嗣)。

舒城地藏卼巖常禪師

頌世尊拈花曰。徹底掀翻說
向人。情懷無過此時真。輸他百萬人天眼。脫賺頭陀
不了心　頌應無所住而生其心曰。東㵎水流西㵎
水。南山雲起北山雲。不知至業歸王化。春到寒崖異
草青　頌趙州訪二庵主曰。兩處都將一欵呈。平生
肝膽向人傾。縱橫殺活機如電。鐵眼銅睛未放行
　頌寶壽開堂三聖推山一僧曰。劈面金鎚如電疾。接
來不費碗頭力。一齊擲向碧波中。天上人間無處覓
(弘覺忞嗣)。

江西寶峰大雷慶禪師

元旦陞座。銕笛橫吹宇宙清。
洋洋萬國靄歡聲。含哺鼓腹熱蠶麥。海不掦波犬不
驚。此是護法致君澤民祈年永命底意。祗如我林下
人。又如何稱頌。乃起身曰。皇天無二道。聖人無兩心
　上堂。入門便喝。果然佛法無多。劈脊便摟。何用樞
竭世。所以攢花簇錦。空閼大道之淵。厭死欣生。未脫
識情之表。是故衲僧家。眼光爍破四天。毛孔橫吞大
地。排斥三藏教。呵罵諸小兒。從阿娘肚裏出。便作師
子吼。猶未是性燥漢。還肯恁麼那。擲拂曰。山家不會
諭冬夏。石爛松枯是一年　示眾。蔦蘿灌莾。蕪翳蔽
天。土銼炊糜。松根搘榻。頂笠蓐食而居。鹿豕鷄𪀦為
伍。月潭侵玉。雪瀑濺珠。虎嘯猿啼。龍蟠鳳翥。暫時歛
念。樓閣門開。直下回機。毫端剎涌。如來宮殿無有邊。
自然覺者處其中。不覩華藏界。爭識舍那聲　結制

上堂。拈花微笑。神機密契於聖衷。越漠求賢。大用雷
轟於震旦。所以五葉流芳。二株獨秀。崢嶸萬指。首開
選佛於法林。榘蠖千秋。繼述清規於聖壽。脚下盡是
兒孫。堀中無非師子。靈山法會儼然。列祖典謨現在。
即今重開選佛。大啟洪爐。如何是報答君親底意。海
宴河清日。心空及第時(弘覺忞嗣)。

湖州萬壽神山瀛禪師

晚參。久雨不晴。雲門劄破。迸
落青天。者缺難補。饒伊煉五色石。斷六鼇足。具補天
浴日之雄威。徒勞疲苦。若是出頭天外底看來。不直
一唾禍福。愁殺嵩山破竈墮　開爐晚參。諸方今日
大開爐鞴。烹煅佛祖。道峰無柴無炭。向冷灰裏。深深
撥起一星火。諸人脚跟下。若也拶著。管教冬暖夏凉
論劫受用不盡。木佛不用燒。古鏡亦休比。若是英俊
流。直下便會取　冬節早參。剝盡羣陰依舊天。一陽
來復在機先。抽條石筍烹來嫩。𦦨發寒灰賓主全。驀
以拄杖畫曰。疑則別參　頌女子出定曰。費力不趁
錢。趁錢不費力。女子與瞿曇。未是白拈賊　頌婆子
燒庵曰。休兵大帥不稱雄。暗度明脩狹路中。正恁麼
時全殺活。旗槍別轉冷家風(弘覺忞嗣)。

順天放生池響山琦禪師

上堂。靈山密旨。少室真宗。
遞代相續。揭露寰中。祥雲擁座。華雨香濃。駢集人天。
繼此高蹤。萬重烟樹。翠繞西東。紅塵紫陌。柳港芳叢。
夕陽短笛。入聽無窮。逢場作戲。竿木相從。遇緣即應。
利導羣蒙。證取上乘。及第心空。秪如今日。闔國公卿。

不忘付囑。恭請開堂。祝延聖壽。報答皇恩一句。作麼
生展演。遂驀起躬身曰。睿筭羅圖齊北極。彌隆帝祚
等南山　中秋小參。浮雲散盡碧天寬。皓魄當頭照
萬山。近水樓臺人盡望。夜深倚遍玉欄杆。以拂子打
○相曰。大眾還見麼。良久。擲下曰。桂花香冷秋容淡。
旅雁霜飛籬菊丹　頌南泉斬猫曰。龍泉提起在機
先。殺活臨時血濺天。誰敢當鋒爭勝負。興兵陣後總
徒然　頌女子出定曰。幽深花徑碧雲封。三兩成羣
逞伎窮。啼鳥一聲山色曉。陽春唱徹畵樓中(弘覺忞嗣)。

龍舒庚除岊禪師

小參。遠山潑黛。野水拖藍。鴉鳴鵲
喿。言端語端。會即真如佛性。不會則儱侗顢頇。山僧
與麼告報。大似隨聲逐色。眾中有不墮聲色者麼。若
向者裏。諦當分明。方堪與香嚴靈雲二尊宿。同途合
轍。未審諸人還委悉麼。良久。喝一喝曰。罕逢穿耳客。
多見刻舟人　除夜小參。年窮歲盡。臘去春回。貧富
貴賤。苦樂懽悲。樂者樂得畼意。苦者苦得皺眉。輸我
林下衲子。不逐者般轉迻。窮教徹骨徹髓。直到無地
無錐。始是放身命處。方能與道相宜。驀地冷灰豆爆。
歷劫受用靡虧。眾中還有恁麼人麼。光孝與汝證據。
良久曰。山僧與麼徹困。誰知地廣人稀　結制上堂。
準例十月十五。執事考鐘伐皷。爰開大冶紅爐。正好
烹佛煉祖。無論鈍鐵頑銅。都盧盡入裏許。照顧爛額
焦頭。切忌麤心莾鹵。一朝塵淨光生。自然超今越古。
儻或進退因循。驢年放得清楚。諸仁者且道。利害在

甚麼處。甜瓜徹蒂甜。苦瓜連根苦　大覺琇老人問。
髑髏粉碎旹如何。師曰。填溝塞壑。琇乃休去　僧問。
萬法歸一。一歸何處。師曰。舌頭不出口。僧擬議。師便
掌　頌世尊陞座曰。瞿曇太儉。文殊奢却。向諸人眼
撒沙。引得承虗接響者。商量浩浩數如麻　頌婆子
拋兒曰。相逢敵手動征鼙。不似金沙布陣奇。愛割一
朝真快便。神機千載有誰知(山翁忞嗣)。

溧陽古木古拙哲禪師

河南右族也。參天童忞。受囑
後。縛茅于福泉精舍。僧問。如何是閙市中佛法。師曰。
挨擠不開。曰如何見得。師曰。猪肉案頭。茶鹽舖裏(山翁
忞嗣)。

廬州淨戒浪平理禪師

上堂。恁麼道太露。不恁麼道
太浮。切忌從他覔。歸家始到頭。慎勿外邊走。依然得
自由。山僧與麼舉揚。眾中還有承當者麼。良久曰。也
是憐兒不覺羞(山翁忞嗣)。

嘉興普明息庵冲禪師

上堂。法無定相。遇緣即宗。道
不虗行。隨處作主。須知壁立千仞處。不妨合水和泥。
有時合水和泥時。依舊壁立千仞。雖然如是。以拄杖
就地一畫曰。也是為虵添足。今日冲上座。既到者裏。
又且如何為人。舊店新開。波波挈挈。心不負人。面無
慚色　頌臨濟兩堂首座同時下喝話曰。將將何須
復將兵。龍吟虎嘯任縱橫。真風自是歸王化。一劍霜
寒萬國清　頌心不是佛智不是道曰。返照入閭巷。
憂來誰共語。古路無行人。秋風動禾黍(山翁忞嗣)。

