











五燈全書卷第三十七
京都聖感禪寺住持(臣)僧　(超永)　編輯
京都古華嚴寺住持(臣)僧　(超揆)　較閱　進
呈

臨濟宗

南嶽下十一世


石霜圓禪師法嗣

隆興府黃龍慧南禪師

信州章氏子。依泐潭澄。分座
接物。名振諸方。偶同雲峰悅。遊西山。夜話雲門法道。
峰曰。澄公雖是雲門之後。法道異矣。師詰其所以異。
峰曰。雲門。如九轉丹砂。點鐵成金。澄公。藥汞銀。徒可
玩。入煅則流去。師怒以枕投之。明日峰謝過。又曰。雲
門氣宇如王。甘死語下乎。澄公有法授人。死語也。死
語其能活人乎。即背去。師挽之曰。若如是。則誰可汝
意。峰曰。石霜圓手段出諸方。子宜見之。不可後也。師
默計之曰。悅師翠巖。使我見石霜。於悅何有哉。即造
石霜。中途聞慈明不事事忽叢林。遂登衡嶽。乃謁福
嚴賢。賢命掌書記。俄賢卒。郡守以慈明補之。既至。目
其貶剝諸方件件數為邪解。師為之氣索。遂造其室。
明曰。書記領徒遊方。借使有疑。可坐而商略。師哀懇
愈切。明曰。公學雲門禪。必善其旨。如云放洞山三頓
棒。是有喫棒分。無喫棒分。師曰。有喫棒分。明色莊曰。
從朝至暮。鵲噪鴉鳴。皆應喫棒。明則端坐受師炷香
作禮。明復問。趙州道。臺山婆子。我為汝勘破了也。且
那裏是他勘破婆子處。師汗下不能加答。次日又詣。
明詬罵不巳。師曰。罵豈慈悲法施耶。明曰。你作罵會
那。師於言下大悟。作頌曰。傑出叢林是趙州。老婆勘
破沒來由。而今四海清如鏡。行人莫與路為讐。呈慈
明。明頷之。後開法同安。初受請日。泐潭遣僧來。審師
提唱之語。有曰。智海無性。因覺妄而成。凡覺妄元虗。

即凡心而見佛。便爾休去。將謂同安無折合。隨汝顛
倒所欲。南斗七北斗八。僧歸舉似澄。澄不懌。自是泐
潭舊好絕矣　僧問。儂家自有同風事。如何是同風
事。師良久。僧曰。恁麼則起動和尚去也。師曰。靈利人
難得。僧禮拜　示眾。江南之地。春寒秋熱。近日巳來。
滴水滴凍。僧問。滴水滴凍時如何。師曰。未是衲僧分
上事。曰如何是衲僧分上事。師曰。滴水滴凍　問牛
頭未見四祖時。為甚麼百鳥銜花獻。師曰。釘根桑樹。
濶角水牛。曰見後為甚麼不銜花。師曰。裩無襠。袴無
口　問無為無事人。猶是金鎖難。未審過在甚麼處。
師曰。一字入公門。九牛車不出。曰學人未曉。乞師方
便。師曰。大庾嶺頭。笑却成哭　問一不去。二不住。請
師道。師曰。高祖殿前樊噲怒。曰恁麼則今日得遇和
尚也。師曰。仰面看天不見天　問德山棒。臨濟喝。直
至如今。少人拈掇。請師拈掇。師曰。千鈞之弩。不為鼷
鼠而發機。曰作家宗師。今朝有在。師便喝。僧禮拜。師
曰。五湖衲子。一錫禪人。未到同安。不妨疑著　上堂。
橫吞巨海。倒卓須彌。衲僧面前。也是尋常茶飯。行脚
人。須是荊棘林內。坐大道場。向和泥合水處。認取本
來面目。且作麼生見得。遂拈拄杖曰。直饒見得。未免
山僧拄杖　上堂。聖凡情盡。體露真常。拈起拂子曰。
拂子𨁝跳。上三十三天。搊脫帝釋鼻孔。驢脣先生。拊
掌大笑道。盡十方世界。覓個識好惡底人。萬中無一。
擊禪牀下座　上堂。說妙談玄。乃太平之姦賊。行棒

行喝。為亂世之英雄。英雄姦賊。棒喝妙玄。皆為長物。
黃檗門下。總用不著。且道。黃檗門下。尋常用個甚麼。
喝一喝　上堂。撞鐘鐘鳴。擊鼓鼓響。大眾殷勤問訊。
同安端然合掌。這個是世法。那個是佛法。咄　上堂。
有一人。朝看華嚴。暮觀般若。晝夜精勤。無有暫暇。有
一人。不參禪。不論義。把個破蓆日裏睡。於是。二人同
到黃龍。一人有為。一人無為。安下那一個即是。良久
曰。功德天。黑暗女。有智主人。二俱不受　上堂。心王
不妄動。六國一時通。罷拈三尺劒。休弄一張弓。擊禪
牀下座　上堂。道遠乎哉。觸事而真。聖遠乎哉。體之
即神。乃拈拄杖曰。道之與聖。總在歸宗拄杖頭上。汝
等諸人。何不識取。若也識得。十方剎土。不行而至。百
千三昧。無作而成。若也未識。有寒暑兮促君壽。有鬼
神兮妬君福　上堂。半夜促烏鷄。驚起梵王睡。毗嵐
風忽起。吹倒須彌山。官路無人行。私酒多人喫。當此
之時。臨濟德山。開得口。張得眼。有棒有喝。用不得。汝
等諸人。各自尋取祖業契書。莫認驢鞍橋。作阿爺下
頷　上堂。舉大珠和尚道。身口意清淨。是名佛出世。
身口意不淨。是名佛滅度。也好個消息。古人一期方
便。與你諸人。計個入路。既得個入路。又須得個出路。
登山須到頂。入海須到底。登山不到頂。不知宇宙之
寬廣。入海不到底。不知滄溟之淺深。既知寬廣。又知
淺深。一踏踏翻四大海。一摑摑倒須彌山。散手到家
人不識。鵲噪鴉鳴栢樹間　上堂。千般說。萬般喻。祇

要教君早回去。去何處。良久曰。夜來風起滿庭香。吹
落桃花三五樹　因化主歸。上堂。世間有五種不易。
一化者不易。二施者不易。三變生為熟者不易。四端
坐喫者不易。更有一種不易。是甚麼人。良久曰。聻。便
下座(時翠巖真為首座。藏主問曰。適來和尚道。第五種不易。是甚麼人。真曰。腦後見腮。莫與徃來)
　上堂。拈拄杖曰。橫拈倒用。撥開彌勒眼睛。明去暗
來。敲落祖師鼻孔。當是時也。目連鶖子。飲氣吞聲。臨
濟德山。呵呵大笑。且道。笑個甚麼。咄　師室中常問
僧曰。人人盡有生緣。上座生緣在何處。正當問答交
鋒。却復伸手曰。我手何似佛手。又問諸方參請宗師
所得。却復垂脚曰。我脚何似驢脚。三十餘年。示此三
問。學者莫有契其旨。脫有酬者。師未嘗可否。叢林目
之。為黃龍三關。師自頌曰。生緣有語人皆識。水母何
曾離得鰕。但見日頭東畔上。誰能更喫趙州茶。我手
佛手兼舉。禪人直下薦取。不動干戈道出。當處超佛
越祖。我脚驢脚竝行。步步踏著無生。會得雲收日卷。
方知此道縱橫。總頌曰。生緣斷處伸驢脚。驢脚伸時
佛手開。為報五湖參學者。三關一一透將來　宋神
宗熈寧己酉三月十六日。四祖演通嗣法書至。上堂。
山僧才輕德薄。豈堪人師。葢不昧本心。不欺諸聖。未
免生死。今免生死。未出輪回。今出輪迴。未得解脫。今
得解脫。未得自在。今得自在。所以大覺世尊。於然燈
佛所。無一法可得。六祖夜半於黃梅。又傳個甚麼。乃
說偈曰。得不得。傳不傳歸根得旨復何言。憶得首山

曾漏泄。新婦騎驢阿家牽。翌日午時。端坐示寂。闍維
得五色舍利。塔于前山。壽六十八。臘五十。徽宗大觀
庚寅。敕諡普覺禪師。

南嶽下十二世

黃龍南禪師法嗣

隆興府黃龍祖心寶覺禪師

南雄鄔氏子。參雲峰悅
三年。無所得辭去。悅曰。必往依黃檗南。師至黃檗。四
年不大發明。又辭再上雲峰。會悅謝世。就止石霜。因
閱傳燈。至僧問多福如何是多福一叢竹。福曰。一莖
兩莖斜。曰不會。福曰。三莖四莖曲。師於此開悟。徹見
二師用處。徑回黃檗。方展坐具。南曰。子巳入吾室矣。
師踊躍曰。大事本來如是。和尚何得教人看話。百計
搜尋。南曰。若不教你如此究尋。到無用心處。自見自
肯。即吾埋沒汝也　住後。僧問。達磨九年面壁。意旨
如何。師曰。身貧無被葢。曰莫孤負他先聖也無。師曰。
闍黎見處又作麼生。僧畫一圓相。師曰。燕雀不離窠。
僧禮拜。師曰。更深猶自可。午後始愁人　問未登此
座時如何。師曰。一事全無。曰登後如何。師曰。仰面觀
天不見天　上堂。愚人除境不忘心。智者忘心不除
境。不知心境本如如。觸目遇緣無障礙。遂舉拂子曰。
看。拂子走過西天。却來新羅國裏。知我者。謂我拖泥
帶水。不知我者。贏得一場怪誕　上堂。擊禪牀曰。一
塵纔舉。大地全收。諸人耳在一聲中。一聲徧在諸人
耳。若是摩霄俊鶻。便合乘時。止濼困魚。徒勞激浪

　上堂。不與萬法為侶。即是無諍三昧。便恁麼去爭奈。
絃急則聲促。若能向紫羅帳裏撤真珠。未必善因而
招惡果　上堂。有句無句。如藤倚樹。且任諸人點頭。
及乎樹倒藤枯。上無衝天之計。下無入地之謀。靈利
漢。這裏著得一隻眼。便見七縱八橫。舉拂子曰。看。太
陽溢目。萬里不挂片雲。若是覆盆之下。又爭怪得老
僧　上堂。若也單明自己。不悟目前。此人有眼無足。
若悟目前。不明自己。此人有足無眼。據此二人。十二
時中。常有一物。蘊在胸中。物既在胸。不安之相。常在
目前。既在目前。觸途成滯。作麼生得平穩去。祖不言
乎。執之失度。必入邪路。放之自然。體無去住　上堂。
良工未出。玉石不分。巧冶無人。金沙混雜。還有無師
自悟底麼。出來辨別看。乃舉拂子曰。且道。是金是沙。
良久曰。見之不取。思之千里　上堂。有時開門待知
識。知識不來過。有時把手上高山。高山人不顧。或作
敗軍之將。向闍黎手裏。拱手歸降。或為忿怒那叱。敲
骨打髓。正當恁麼時。還有同聲相應。同氣相求底麼。
有則向百尺竿頭。進取一步。如無。少室峰前一場笑
具　上堂。心同虗空界。示等虗空法。證得虗空時。無
是無非法。便恁麼休去。停橈把纜。且向灣裏泊船。若
據衲僧門下。天地懸隔。且道。衲僧門下。有甚長處。楖
栗橫擔不顧人。直入千峰萬峰去　上堂。一不向。二
不開。翻思南嶽與天台。堪笑白雲無定止。被風吹去
又吹來　上堂。不是風動。不是幡動。明眼漢。謾他一

點也不得。仁者心動且煖緩。你向甚處見祖師。乃擲
下拂子曰。看　上堂。過去諸佛巳滅。未來諸佛未生。
正當現在佛法。委付黃龍。放行則恍恍惚惚。其中有
物。把住則杳杳冥冥。其中有精。且道。放行即是。把住
即是。竿頭絲線從君弄。不犯清波意自殊　上堂。虎
頭生角人難措。石火電光須密布。假饒烈士也應難。
懵底那能善回互。手擎日月。背負須彌。擲向他方。其
中眾生。不覺不知。其中眾生。騎驢入諸人眼裏。諸人
亦不覺不知。會麼。將此身心奉塵剎。是則名為報佛
恩　上堂。一漚未發。古帆未征。風信不來。無人舉櫂。
正當恁麼時。水脈如何辨的。君不見。雲門老垂手處。
落落清波無透路。又不見。華亭叟泄天機。夜深空載
月明歸。莫怪相逢不相識。從教萬古漫漫黑　上堂。
馬祖陞堂。百丈卷席。後人不善來風。盡道不留朕迹。
殊不知。桃花浪裏。正好張帆。七里灘頭。更堪垂釣。如
今必有辯浮沉識深淺底漢。試出來定當水脈看。如
無。且將漁父笛。閑向海邊吹　上堂。風瀟瀟兮木葉
飛。鴻鴈不來音信稀。還鄉一曲無人唱。令余拍手空
遲疑　上堂。鏡像或謂有攬之不盈手。鏡像或謂無
分明如儼圖。所以取不得。舍不得。不可得中祇麼得。
還會麼。不作維摩詰。又似傅大士　上堂。夫元道者。
不可以設功得。聖智者。不可以有心知。真諦者。不可
以存我會。至功者。不可以營事為。古人一期應病與
藥則不無。若是丈夫漢。出則經濟天下。不出則卷而

懷之。爾若一向聲和響順。我則排斥諸方。爾若示現
酒肆婬坊。我則孤峰獨宿。且道。甚處是黃龍為人眼
　師室中常舉拳問僧曰。喚作拳頭則觸。不喚作拳
頭則背。喚作甚麼　師於宋哲宗元符庚辰十一月
十六中夜入滅。遺命門人。黃太史庭堅。主後事。茶毗
日。隣峰為秉炬。火不續。黃顧師之得法上首死心新
曰。此老師。有待於吾兄也。新以喪拒。黃強之。新執炬。
召眾曰。不是餘殃累及我。彌天罪過不容誅。而今兩
脚捎空去。不作牛兮定作驢。以火炬打一圓相曰。祇
向這裏雪屈。擲炬應手而爇。靈骨窆于普覺塔之東。
諡寶覺禪師。壽七十有六。坐五十有五夏。

江州東林興龍寺常總照覺禪師

延平施氏子。久依
黃龍。密授大法。出住泐潭。次遷東林。上堂。僧問。乾坤
之內。宇宙之間。中有一寶。秘在形山。如何是寶。師曰。
白月現。黑月隱。曰非但聞名。今日親見。師曰。且道。寶
在甚麼處。曰古殿戶開光燦爛。白蓮池畔社中人。師
曰。別寶還他碧眼胡。又僧出眾。提起坐具曰。請師答
話。師曰。放下著。僧又作展勢。師曰收。曰昔年尋劒客。
今朝遇作家。師曰。這裏是甚麼所在。僧便喝。師曰。喝
老僧那。僧又喝。師曰。放過又爭得。便打。乃曰。乾坤大
地。常演圓音。日月星辰。每談實相。翻憶先黃龍道。秋
雨淋漓。連宵徹曙。點點無私。不落別處。復云。滴穿汝
眼睛。浸瀾汝鼻孔。東林則不然。終歸大海作波濤。擊
禪牀下座　上堂。老盧不識字。頓明佛意。佛意離文

墨故。白兆不識書。圓悟宗乘。宗乘非言詮故。如此老
婆心。分明入泥水。今時人。猶尚抱橋柱澡洗。把纜放
船。良久曰。爭怪得老僧　宋哲宗元祐辛未九月二
十九日示寂。壽六十七。臘四十九。

隆興府寶峰克文雲庵真淨禪師

陜府鄭氏子。坐夏
大溈。聞僧舉。僧問雲門。佛法如水中月。是否。門曰。清
波無透路。師乃領解。往見黃龍不契。却曰。我有好處。
這老漢不識我。遂往見香城順。順問。甚處來。師曰。黃
龍來。曰黃龍近日有何言句。師曰。黃龍近日州府委
請黃檗長老。龍垂語曰。鐘樓上念讚。牀脚下種菜。有
人下得語契。便往住持。勝上座曰。猛虎當路坐。龍遂
令去住黃檗。順不覺曰。勝首座。祇下得一轉語。便得
黃檗住。佛法未夢見在。師於言下大悟。方知黃龍用
處。遂回見黃龍。龍問。甚處來。師曰。特來禮拜和尚。龍
曰。恰值老僧不在。師曰。向甚麼處去。龍曰。天台普請。
南嶽遊山。師曰。恁麼則學人得自在去也。龍曰。脚下
鞋甚處得來。師曰。廬山七百五十文唱來。龍曰。何曾
得自在。師指鞋曰。何嘗不自在。龍駭之。及龍入滅。首
眾仰山。熙寧壬子。至高安。太守錢弋先候師。師復謁。
有獒逸出屏間。師方少避。弋曰。禪者固能伏虎蛇。乃
畏狗乎。師曰。易伏隈巖虎。難降護宅龍。弋喜。請住洞
山。上堂。熱惱既盡。清凉現前。分□不生。虗明自照。然
後。我當按指。海印發光。汝暫舉心。塵勞先起。乃喝曰。
三世諸佛。一棒打殺。填溝塞壑。拋東擲西。一任諸人

看。驀拈拄杖曰。過去諸佛亦如是。現在諸佛亦如是。
未來諸佛亦如是。遂擲下曰。看　上堂。方經七月十
五。巳是八月中秋。徒知暑往寒來。人老區區未休。休
休看看。便是結交頭。大眾。丹霞老道底。百骸俱潰散。
一物鎮長靈。乃喝曰。無端騎聖僧　上堂。東西南北。
四維上下。觀機設教。應病與藥。驀拈拄杖曰。馬大師
來也。看看。日面佛。月面佛。一一為君重拈出。若善服
者。病瘥藥除。舉足下足。無非道場。不善服者。藥病相
治。盡大地是藥。觸途成滯。遂擲下曰。祇在諸人面前
　上堂。有時灰頭土面。橫身荒草。眾生處處著。引之
令得出。其奈飢逢王饍不能飱。又爭怪得老僧　上
堂。德山呵佛罵祖。承其言者多。見德山者少。黃龍佛
手驢脚。見黃龍者眾。善其機者稀。驀拈拄杖曰。欲得
見德山麼。遂左邊卓曰。看。要知佛手驢脚麼。復右邊
卓曰。看。乃橫曰。佛手驢脚。我宗恢廓。德山披毛。黃龍
戴角。萬化目前。磊磊落落。乃喝曰。眼孔定動。總是著
縛　上堂。十月十五。迎寒送暑。唯有這個不來不去。
該天括地。亘今亘古。雖則全彰。要且不露。喝一喝
　上堂。聖壽。有時壁立千仞。欲發人人之大機。我與麼
來你擬心。早是蹉過了也。何故。此事非汝思心注意
常情之所能。諸禪德盡情說了也。合作麼生　上堂。
十月二十五。臨濟太莽鹵。開却雲門門。德山罵佛祖
　上堂。以字不成。八字不是。有利無利。不離行市。驀
拈拄杖曰。寰中天子。塞外將軍。擊禪牀　上堂。十月

二十三。天寒下暖簾。黃昏一覺睡。南海出榆甘　上
堂。聖壽長老。不會禪。不會道。祇會解粘去縛。應病與
藥。諸佛子。無禪可參。無法可學。棄本逐末。區區客作。
不如歸去來。識取自家城郭。城中自有法王尊。一呼
百諾。髻晃明月珠。手振黃金鐸。還要一切群生。自家
省覺來來應是。從前佛法知見。一時放却。乃得自已
毗盧心印明廓。乃喝曰。大丈夫兒。莫錯莫錯　上堂。
真不掩偽。曲不藏直。雪後始知松栢操夜深方見把
針人　參問。有一人欲出長安。有一人欲入長安。未
審那個在先。師曰。多少人疑著。曰不許夜行。師曰。蚊
子錐鐵牛。曰山頂老猿啼古木。渡頭新鴈下平沙。師
曰。長安人巳入。你合作麼生。曰春日華山青。師曰。者
僧雖然後生。却可與商量　問久晴無雨時如何。師
曰點。曰學人有賴也。師曰。赫日爍破闍黎面門。僧回
首召曰。大眾高著眼。師曰。三十年後。有人笑你　上
堂。九日無白醪。飽餐黃栗餻十日有黃菊。催人打禾
穀。五更鐘未鳴。隣鷄巳數聲。相逢不下馬。各自奔前
程　上堂。昨日風氣暖。今朝天色寒。乾坤共著力。衲
子眼皮寬　上堂。古德道。從門入者。不是家珍。又作
麼生是家珍。驀拈拄杖。召大眾曰。還見麼。遂敲香臺。
復乃噓噓。釋迦老子。棒打不殺。文殊普賢。喚不回頭。
休休虗費力。且隨流待伊時節至。一葉落天下秋
　上堂。洞山門下。要行便行。要坐便坐。鉢盂裏屙屎。淨
瓶中吐唾。執法修行。如牛拽磨。參　上堂。洞山門下。

要道便道。要用便用。救得眉毛。失却鼻孔。乃喝曰。久
雨不晴。參　出縣回。上堂。三日不相見。不得故眼相
看。是何言歟。洞山數日不相見。相見祇是舊時人。乃
合掌曰。不審過去諸佛。現在諸佛。未來諸佛。參退喫
茶　上堂。洞山深幽且固。千年林木生煙霧。林間多
少葛藤枝。右攀右惹難回互。回而更相涉。不爾依位
住。阿呵呵。將謂洞山多葛藤。元來却是參同契。乃喝
曰。明眼衲僧莫容易　上堂。但知隨例餐䭔子。也得
三文買草鞋。祇如新婦騎驢阿家牽。又作麼生。直饒
道得。更問。祖師鼻孔。長多少在　上堂。舉雲門曰。劄。
久雨不晴。師曰。雲門雖善臨時變豹。東劄西劄。未免
和泥合水。和泥合水即且止。祇如雲門道劄。是那個
劄字。莫有明眼衲僧識麼。若識。雲門有甚氣息。若不
識。衲僧有甚氣息。祇者氣息。有鼻孔者辨　上堂。世
尊拈花。迦葉微笑。乃拈起拄杖曰。洞山拈起拄杖子。
你諸人合作麼生。遂擊香卓　上堂。此事。如明珠在
盤。不撥自轉。有底撥不轉按不活。又爭怪得老僧。要
識明珠麼。各自歸堂喫茶　上堂。聖僧每日入骨入
髓。為諸人說。適來重為宣揚。更待長老開口動舌。又
堪作什麼。老僧恁麼道。也是為蛇畫足　結夏日上
堂。十方聚會。三月一結。息狂妄心。除煩惱熱。獲勝清
涼。證大寂滅。到波羅岸。出生死轍。以此聖制。故不虗
設。聲聞緣覺。不見不聞。三世諸佛。祇可自知。衲僧跳
不出。打在綣繢裏。動即開眼尿牀。夢中說夢。且向洞

山門下。九十日討個活路　上堂。僧問。如何是佛。師
呵呵大笑。曰何哂之有。師曰。我笑你隨語生解。曰偶
然失利。師遂高聲曰。不要禮拜。僧便歸眾。師復笑曰。
隨語生解。復曰。好大眾。也無禪。也無道。也無元。也無
妙。快活當明者一竅。一竅不明愁殺人。動即依他和
屎合尿。參　上堂。僧問。學人一面琴。不是凡間木。今
朝捧上來。請師彈一曲。師曰。大眾側耳。曰得聞於未
聞去也。師曰。是何指法。僧提起坐具。師曰。哀哉哀哉。
汝命何太短。曰且喜勿交涉。師曰。不是知音。曰不如
歸去來。葱嶺有人憶。師曰。何得忘却焦桐。曰在者裏。
師曰。放下著。復曰。適來一曲。諸人罔措。再為一彈。快
須聽取。驀拈拄杖橫按。良久曰。一曲兩曲聞不聞。悲
風流水何方去。卓拄杖。下座　上堂。長安甚閙。我國
晏然。驀拈拄杖曰。雲門大師來也。劄。久雨不晴。以拄
杖敲香几曰。新羅在海東。臨濟小廝兒。祇具一隻眼。
普化賊漢。佯狂詐題。尀耐豐干饒舌。指出文殊普賢
　問雲門大師。欲一棒打殺釋迦老子。和尚。又欲糞
掃堆頭窨殺雲門。未審和尚罪過。還許學人點撿也
無。師曰。且莫造次。曰和尚坐斷廬山。為什麼不識某
甲這話。師曰。三十棒。曰關。師曰點。曰劄。師曰。念汝做
街坊　因雙林下生長老來。上堂。寶山不易到。既到
莫空迴。莫有不空迴者麼。遂擲下拄杖曰。是什麼。良
久曰。不見雙林釋迦老。又聞彌勒下生來。喝一喝
　開馬祖塔日。上堂。放過一著。落在第二。有利無利。不

離行市。家家門外綠柳垂。不獨春風折桃李。馬祖堂
開。二月初二。觸目遇緣。法門大啟。不如歸去來。良久
曰。向什麼處去。馬祖堂中燒香罷。僧堂裏喫茶　出
外歸上堂。歸來閏二月。閴寂寶山中。城隍耳目盡。塵
勞萬事空。春水綠。野花紅。須信禪家道不窮。信手拈
來一枝草。臨機生殺任西東　師晚年退居雲庵。以
宋徽宗崇寧改元壬午十月旦示疾。望日乃愈。盡出
道具散諸徒。翌日中夜。沐浴更衣趺坐。眾請說法示
偈。及遺誡宗門大略。言卒而逝。火葬。𦦨成五色。白光
上騰。煙所至處。皆設利。分骨塔于泐潭新豐。

南康軍雲居真如院元祐禪師

信州王氏子。僧問。如
何是道林的旨。師曰劄。曰隨流認得性。無喜亦無憂。
師曰。汝皮袋重多少。曰高著眼看。師曰。自領出去
　問如何是祖師西來意。師曰。霜天雪壓玉麒麟　問
如龜藏六時如何。師曰。文彩巳彰。曰爭奈處處無蹤
跡。師曰。一任拖泥帶水。曰便與麼去時如何。師曰。果
然　上堂。過去諸如來。更不再勘。現在諸菩薩。放過
即不可。未來修學人。謾他一點不得。所以教中道。若
人欲了知三世一切佛。應觀法界性一切惟心造。雖
然如是。雲居門下。正是金屑落眼　上堂。凡見聖見。
春雲掣電。真說妄說。空華水月。翻憶長髭見石頭。解
道紅罏一點雪。擊禪牀　上堂。龜毛為箭。兔角為弓。
那叱忿怒射破虗空。虗空撲落。傾湫倒嶽。墻壁瓦礫
放光明。歸依如來大圓覺。擊禪牀　上堂。月色和雲

白。松聲帶露寒。好個真消息。憑君子細看。黃龍先師。
和身放倒。還有人扶得起麼。祖禰不了。殃及兒孫。擊
禪牀　上堂。一切聲是佛聲。以拂子擊禪牀曰。梵音
深遠。令人樂聞。又曰。一切色是佛色。乃拈起拂子曰。
今佛放光明。助發實相義。巳到之者。頂戴奉行。未到
之者。應如是知。應如是信。擊禪牀下座　宋哲宗元
祐壬申七月七日夜子時。為眾曰。三處住持。不傳一
法。火風聚散。物理常情。吾滅後。不得循世俗情。當依
法火葬。歸骨于塔。乃說偈曰。今年六十六。三處因緣
足。夜半火燒山。跳入火中浴。言畢示寂。闍維。得五色
舍利。塔于雲居。

潭州大溈懷秀禪師

信州應氏子。僧問。昔日溈山水
牯牛。自從放去絕蹤由。今朝幸遇師登座。未審時人
何處求。師曰不得犯人苗稼曰恁麼則頭角巳分明。
師曰。空把山童贈鐵鞭。

瑞州黃檗惟勝真覺禪師

潼川羅氏子。居講聚時。偶
以扇勒窗欞有聲。忽憶。教中道。十方俱擊鼓。十處一
時聞。因大悟。白本講。講令參問。師徑往黃龍。後因瑞
州太守委龍遴。選黃檗主人。龍集眾垂語曰。鐘樓上
念讚。牀脚下種菜。若人道得。乃往住持。師出答曰。猛
虎當路坐。龍大悅。遂令師往。由是諸方宗仰之　上
堂。臨濟喝。德山棒。留與禪人作模範。歸宗磨。雪峰毬。
此個門庭接上流。若是黃檗即不然。也無喝。也無棒。
亦不推磨。亦不輥毬。前面是案山。背後是主山。塞却

你眼睛。拶破你面門。於此見得。得不退轉地。盡未來
際。不向他求。若一不得。醍醐上味。翻成毒藥　上堂。
寂兮寥兮。蟾蜍皎皎下空谷。寬兮廓兮。曦光赫赫流
四海。曹谿路上。勦絕人行。多子塔前。駢闐如市。直饒
這裏薦得。倜儻分明。未是衲僧活計。大丈夫漢。須是
向黑暗獄中。敲枷打鎖。餓鬼隊裏。放火奪漿。推倒慈
氏樓。拆却空王殿。靈苗瑞草和根拔。滿地從教荊棘
生。

隆興府祐聖法𡨢禪師

潮陽鄭氏子。晚見黃龍。深蒙
印可。上堂。此事如醫家驗病方。且雜毒滿腹。未易攻
治。必瞑眩之藥。而後可瘳。就令狗意投之。適足狂惑。
增其沈痼。求其己病。不亦左乎。法堂前草深。於心無
媿。

蘄州開元子琦禪師

泉州許氏子。依開元訥。試經得
度。精楞嚴圓覺。棄謁翠巖真。問佛法大意。真唾地曰。
這一滴。落在甚麼處。師捫膺曰。學人今日脾疼。真解
顏。辭參積翠歲餘。盡得其道。乘間侍翠。商搉古今。適
大雪。翠指曰。斯可以一致苕帚否。師曰。不能。然則天
霽日出。雲物解駮。豈復有哉。知有底人。於一切言句
如破竹。雖百節。當迎刃而解。詎容聲於擬議乎。一日
翠遣僧逆問。老和尚三關語如何。師厲聲曰。你理會
久遠。時事作麼。翠聞。益奇之。於是名著叢席。翠歿。四
祖演。命分座　室中垂語曰。一人有口道不得。姓字
為誰。後傳至東林總。總嘆曰。琦首座。如鐵山萬仞。卒

難逗他語脈。未幾。以開元為禪林。請師為第一世
　上堂。虗空無內外。事理有短長。順則成菩提。逆則成
煩惱。燈籠常瞌睡。露柱亦懊惱。大道在目前。更於何
處討。以拂子擊禪牀　上堂。四面亦無門。十方無壁
落。頭髼鬆。耳卓朔。個個男兒大丈夫。何得無繩而自
縛。且道。透脫一句。作麼生道。良久曰。踏破草鞋赤脚
走　僧問。須彌納芥子。即不問。微塵裏轉大法輪時
如何。師曰。一步進一步。曰恁麼則朝到西天。暮歸唐
土。師曰。作客不如歸家。曰久嚮道風。請師相見。師曰。
雲月是同。谿山各異。

袁州仰山行偉禪師

河朔人。東京大佛寺受具戒。聽
習圓覺。微有所疑。挈囊遊方。專扣祖意。至黃龍。六遷
星序。一日扣請。尋被喝出。足擬跨門。頓省元旨。出世
仰山。道風大著　上堂。大眾會麼。古今事掩不得。日
用事藏不得。既藏掩不得。則日用現前。且問諸人。現
前事作麼生。參　上堂。大眾見麼。開眼則普觀十方。
合眼則包含萬有。不開不合。是何模樣。還見模樣麼。
久參高德。舉處便曉。後進初機。識取模樣。莫祇管貪
睡。睡時眼見個甚麼。若道不見。與死人何別直饒丹
青處士。筆頭上畫出青山綠水。夾竹桃花。祗是相似
模樣。設使石匠錐頭。鑽出群羊走獸。也祇是相似模
樣。若是真模樣。任是處士石匠。無你下手處。諸人要
見。須是著眼始得。良久曰。廣則一線道。狹則一寸半。
以拂子擊禪牀　上堂。鼓聲纔動。大眾雲臻。諸人上

觀。山僧下覰。上觀觀個甚麼。下覰覰個甚麼。良久曰。
對面不相識　上堂。道不在聲色。而不離聲色。凡一
語一點。一動一靜。隱顯縱橫。無非佛事。日用現前。古
今凝然。理何差互　師自題其像曰。吾真難邈。斑斑
駮駮。擬欲安排。下筆便錯　師立身甚嚴。坐忘夜旦。
有過師者。虗己座以延之。躬起叉手而立。南聞之。以
為太絕物。非和光同塵義。而誡之。師曰。道業未辦。歲
月如流。大根器如雲門趙州。猶曰我唯粥飯二時。是
雜用心。矧偉根器日劫相倍者乎。宋神宗元豐庚申
十二月二十六日。說偈而化。闍維。獲五色舍利。骨石
栓索勾連。塔于寺之東。壽六十三。臘三十三。

南嶽福嚴慈感禪師

潼川杜氏子。上堂。古佛心祇如
今。若不會苦沈吟。秋雨微微。秋風颯颯。乍此乍彼。若
為酧答。沙岸蘆花。青黃交雜。禪者何依。良久曰。劄。

潭州雲葢守智禪師

劒州陳氏子。遊方至豫章大寧。
時法昌。遇韜藏西山。師聞其飽參即之。昌問。汝何所
來。師曰大寧。昌曰。三門夜來倒。汝知麼。師愕然曰。不
知。昌曰。吳中石佛。大有人不曾得見。師惘然。即展拜。
昌使謁翠巖真。久之無省。且不舍寸陰。及謁黃龍於
積翠。始盡所疑。後首眾石霜。遂開法道吾。徙雲葢
　僧問。有一無絃琴。不是世間木。今朝負上來。請師彈
一曲。師拊膝一下。僧曰。金風颯颯和清韻。請師方便
再垂音。師曰。陜府灌鐵牛　上堂。緊捎離水靴。踏破
湖湘月。手把鐵蒺藜。打破龍虎穴。翻身倒上樹。始見

無生滅。却笑老瞿曇。彈指超彌勒　上堂。昨日高山
看釣魚。步行騎馬失却驢。有人拾得駱駝去。重賞千
金一也無。若向這裏薦得不著。還草鞋錢　上堂。舉
趙州問僧。向甚麼處去。曰摘茶去。州曰閑。師曰。道著
不著。何處摸索。背後龍鱗。面前驢脚。翻身筋斗。孤雲
野鶴。阿呵呵　示眾。不離當處常湛然。覓即知君不
可見。雖然先聖恁麼道。且作個模子搭却。若也出不
得。祇抱得古人底。若也出得。方有少分相應。雲葢則
不然。騎駿馬繞須彌。過山尋蟻跡。能有幾人知　師
居院之東堂。宋徽宗政和辛卯。死心謝事。黃龍由湖
南入山奉覲。日已夕矣。侍僧通謁。師曳履。且行且語
曰。將燭來看。其面目何似生。而致名喧宇宙。死心亦
絕呌。把近前來。我要照。是真師叔。是假師叔。師即當
胸敺一拳。死心曰。却是真個。遂作禮。賓主相得歡甚。
及死心復領黃龍。至示寂時。師住開福得訃。上堂。法
門不幸法幢摧。五蘊山中化作灰。昨夜泥牛通一線。
黃龍從此入輪迴　師於政和乙未三月七日。陞座
說偈曰。未出世頭如馬杓。出世後口如驢觜。百年終
須自壞。一任天下卜度。歸方丈。安坐而化。壽九十一。
臘六十六。

福州玄沙合文明慧禪師

僧問。如何是道。師曰。私通
車馬。僧進一步。師曰。官不容鍼。

楊州建隆院昭慶禪師

泉州晉江林氏子。出家開元。
參黃龍。龍示以三關語。久之盡得其道。出住高郵之

乾明。烏江之慧濟。後住建隆。上堂。始見新歲。倐忽早
是二月初一。天氣和融。擬舉個時節因緣。與諸人商
量。却被帝釋梵王。在門外柳眼中。努出頭來。先說偈
言。褭褭颺輕絮。且逐風來去。相次走綿毬。休言道我
絮。當時撞著阿修羅。把住曰。任你絮忽逢西風吹。渭
水落葉滿長安。一句作麼生道。於是。帝釋縮頭。入柳
眼中。良久曰。參　師於宋哲宗元祐己巳八月十六。
說偈而化。塔於建隆。

安吉州報本慧元禪師

潮州倪氏子。十九為大僧。徧
歷叢席。於黃龍三關語下悟入。住後。僧問。諸佛不出
世。達磨不西來。正當恁麼時。未審來不來。師曰。撞著
你鼻孔　上堂。白雲消散。紅曰東昇。仰面看天。低頭
覰地。東西南北。一任觀光。達磨眼睛斗量不盡。演若
何曾認影。善財不往南方。衲僧鼻孔遼天。到此一時
穿却。僧出禮拜曰。學人有一問。和尚還答否。師曰。昨
日答汝了也。曰今日作麼生。師曰。明日來　上堂。僧
問。諸佛所說法。種種皆方便。是否。師曰是。曰為甚麼
諸法寂滅相。不可以言宣。師曰。且莫錯會。僧以坐具
一畫。師喝曰。諸法寂滅相。不可以言宣。今之學者。方
見道不可以言宣。便擬絕慮忘緣。杜塞視聽。如斯見
解。未有自在分。諸人要會寂滅相麼。出門不見一纖
毫。滿目白雲與青嶂　師坐而不臥。餘三十年。于宋
哲宗元祐辛未十一月十六日。陞座說偈曰。五十五
年夢幻身。東西南北孰為親。白雲散盡青山外。萬里

秋空片月新。言訖而化。塔全身于峴山之陽。後三十
年。賜諡證悟禪師。塔曰定應。旨下。建顯化寺。歲度僧。
以奉香火。

吉州仁山隆慶院慶閑禪師

福州卓氏子。母夢西僧
授以明珠吞之。而娠。及生。白光照室。幼不近酒胾。年
十一棄俗。十七得度。二十徧參。後謁黃龍於黃檗。龍
問甚處來。師曰百丈。曰幾時離彼。師曰。正月十三。龍
曰。脚跟好痛與三十棒。師曰。非但三十棒。龍喝曰。許
多時行脚。無點氣息。師曰。百千諸佛。亦乃如是。曰汝
與麼來。何曾有纖毫到諸佛境界。師曰。諸佛未必到
慶閑境界。龍問。如何是汝生緣處。師曰。早晨喫白粥。
如今又覺饑。曰我手何似佛手。師曰。月下弄琵琶。曰
我脚何似驢脚。師曰。鷺鷥立雪非同色。龍嗟咨而視
曰。汝剃除鬚髮。當為何事。師曰。祇要無事。曰與麼則
數聲清磬是非外。一個閑人天地間也。師曰。是何言
歟。曰靈利衲子。師曰。也不消得。龍曰。此間有辯上座
者。汝著精彩。師曰。他有甚長處。曰他拊汝背二下。又
如何。師曰。作甚麼。曰他展兩手。師曰。甚處學這虗頭
來。龍大笑。師却展兩手。龍喝之。又問。𢤱𢤱鬆鬆。兩人
共一椀。作麼生會。師曰。百雜碎。曰盡大地是個須彌
山。撮來掌中。汝又作麼生會。師曰。兩重公案。曰這裏
從汝胡言漢語。若到同安。如何過得。(時英邵武。在同安作首座。師欲
往見之)師曰。渠也須到這個田地始得。曰忽被渠指火
爐曰。這個是黑漆火爐。那個是黑漆香卓。甚處是不

到處。師曰。慶閑面前。且從恁麼說話。若是別人。笑和
尚去。龍拍一拍。師便喝。明日同看僧堂曰。好僧堂。師
曰。極好工夫。曰好在甚處。師曰。一梁拄一柱。曰此未
是好處。師曰。和尚又作麼生。龍以手指曰。這柱得與
麼圓。那枋得與麼匾。師曰。人天大善知識。須是和尚
始得。即趨去。明日侍立。龍問。得坐披衣。向後如何施
設。師曰。遇方即方。遇圓即圓。曰汝與麼說話。猶帶脣
齒在。師曰。慶閑即與麼。和尚作麼生。曰近前來。為汝
說。師拊掌曰。三十年用底。今朝捉敗。龍大笑曰。一等
是精靈。師拂袖而去。由是學者爭歸之。廬陵太守張
公鑒。請居隆慶　僧問。鋪席新開。不可放過。師曰。記
取話頭。曰請師高著眼。師曰。蹉過了也　室中垂問
曰。祖師心印。篆作何文。諸佛本源。深之多少。又曰。十
二時中。上來下去。開單展鉢。此是五蘊敗壞之身。那
個是清淨法身。又曰。不用指東畫西。實地上道將一
句來。又曰。十二時中。著衣喫飯。承甚麼人恩力。又曰。
魚行水濁。鳥飛毛落。亮座主一入西山。為甚麼杳無
消息　師居隆慶未朞年。鍾陵太守王公詔。請居龍
泉。不逾年以病求去。廬陵道俗。舟載而歸。居隆慶之
東堂。事之益篤。宋神宗元豊辛酉三月七日。將示寂。
遺偈曰。露質浮世。奄質浮滅。五十三歲。六七八月。南
嶽天台。松風㵎雲。珍重知音。紅爐優鉢。泊然坐逝。俾
畫工就寫其真。首忽自舉。次日仍平視。闍維日。雲起
風作。飛瓦折木。煙氣所至。東西南北四十里。凡草木

沙礫之間。皆得舍利如金色。計其所獲幾數斛。閱世
五十五。坐夏三十六。初蘇子由。欲為作記。而疑其事。
方臥痁。夢有呵者曰。閑師事何疑哉。疑即病矣。子由
夢中作數百言。其銘略曰。稽首三界尊。閑師不止此。
愍世狹劣故。聊示其小者。子由其知言哉。

舒州三祖山法宗禪師

僧問。如何是佛。師曰。喫鹽添
得渴　問如何是道。師曰。十里雙牌。五里單堠。曰如
何是道中人。師曰。少避長。賤避貴　問如何是善知
識所為底心。師曰。十字街頭一片甎。曰如何是十字
街頭一片甎。師曰不知。曰既不知。却恁麼說。師曰。無
人踏著　上堂。五五二十五。時人盡解數。倒拈第二
籌。茫茫者無據。為甚麼無據。愛他一縷。失却一端
　上堂。明晃晃。活鱍鱍。十方世界。一毫未拋向面前。知
不知。莫向意根上拈掇。拍一拍　上堂。架梯可以攀
高。雖升而不能達河漢。鑄鍬可以掘鑿。雖利而不能
到風輪。其器者費功。其謀者益妄。不如歸家坐。免使
走塵壤。大眾。那個是塵壤。祖佛禪道。

隆興府泐潭洪英禪師

邵武陳氏子。幼㯋邁。一目五
行。長棄儒得度。依曹山雅。久之辭登雲居。睠其勝絕。
殆終于此山。因閱華嚴十明論。乃證宗要。即詣黃檗
南席。檗與語達旦。曰荷擔大法。盡在爾躬厚自愛。所
至議論奪席。晚遊西山。與勝首座棲雙嶺。後開法石
門。久之遷泐潭　上堂。僧問。逢場作戲時如何。師曰。
紅爐爆出鐵烏龜。曰當軒布鼓師親擊。百尺竿頭事

若何。師曰。山僧不作這活計。僧擬議。師曰。不唧𠺕漢。
又僧禮拜。起便垂下袈裟角曰。脫衣銜甲時如何。師
曰。喜得狼煙息。弓弰壁上懸。僧却攬上袈裟曰。重整
衣甲時如何。師曰。不到烏江畔。知君未肯休。僧便喝。
師曰。驚殺我。僧拍一拍。師曰。也是死中得活。僧禮拜。
師曰。將謂是收燕破趙之才。元來是販私鹽賊。問臨
濟栽松即不問。百丈開田事若何。師曰。深著鉏頭。曰
古人猶在。師曰。更添鉏頭。僧禮拜。師扣禪牀一下。乃
曰。問也無窮。答也無盡。問答去來。於道轉遠。何故。況
為此事。直饒棒頭薦得。不是丈夫。喝下承當。未為達
士。那堪更向言中取則。句裏馳求。語路尖新。機峰捷
疾。如斯見解。盡是埋沒宗旨。玷污先賢。於吾祖道。何
曾夢見。祇如我佛如來。臨般涅槃曰。吾有正法眼藏。
涅槃妙心。付囑摩訶大迦葉。迦葉遂付阿難。暨商那
和修優波毱多。諸祖相繼。至於達磨西來。直指人心。
見性成佛。不立文字語言。豈不是先聖方便之道。自
是當人不信。却自迷頭。認影奔逐狂途。致使竛竮流
浪生死。諸禪德。若能一念回光返照。到自己脚跟下。
褫剝究竟將來。可謂洞門豁開。樓閣重重。十方普現。
海會齊彰。便乃凡聖賢愚。山河大地。以海印三昧一
印印定。更無纖毫透漏。山僧如是舉唱。若是眾中。有
本色衲僧聞之。實謂掩耳而回。笑破他口。大眾且道。
本色衲僧門下。一句作麼生道。良久曰。天際雪埋千
尺石。洞門凍折數株松　上堂。釋迦老子。當時一手

指天。一手指地曰。天上天下。唯我獨尊。釋迦老子。旁
若無人。當時若遇個明眼衲僧。直教他上天無路。入
地無門。然雖如是。也須是銅沙鑼裏。滿盛油始得
　上堂。顧視大眾曰。青山重疊疊。綠水響潺潺。遂拈拄
杖曰。未到懸崖處。擡頭子細看。卓一下　上堂。寶峰
高士罕會到。巖前雪壓枯松倒。嶺前嶺後野猨啼。一
條古路清風掃。禪德雖然如是。且道山僧拄杖長多
少。遂拈起曰。長者隨長使。短者隨短用。卓一下　上
堂。顧視大眾曰。石門巇嶮鐵關牢。舉目重重萬仞高。
無角鐵牛衝得破。毗盧海內作波濤。且道。不涉波濤
一句。作麼生道。良久曰。一句不遑無著問。迄今猶作
野盤僧　師於宋神宗熙寧辛亥六月。因知事粉爭。
止之不可。乃謂眾曰。領眾不肅。正坐無德。吾有愧黃
龍。敘行脚始末曰。吾滅後火化。以骨石藏普同塔。明
生死不離清眾也。言卒而逝。世壽五十九。僧臘四十
三。茶毗。收骨入塔。別收舍利供養。

金陵保寧寺圓璣禪師

福州林氏子。僧問。生死到來
如何回避。師曰。堂中瞌睡。寮裏抽解。曰便恁麼時如
何。師曰。須知有轉身一路。曰如何是轉身一路。師曰。
傾出你腦髓。拽脫你鼻孔。曰便從今日無疑去也。師
曰。作麼生會。曰但知行好事。不用問前程。師曰。須是
恁麼　上堂。道源不遠。性海非遙。但向己求。莫從他
覓。古人與麼說話。大似認奴作郎。指鹿為馬。若是翠
巖。即不然也。不向己求。亦不從他覓。何故。雙眉本來

自橫。鼻孔本來自直。直饒說得天花亂墜。頑石點頭。
筭來多虗。不如少實。且道。如何是少實底事。良久曰。
冬瓜直儱侗。瓠子曲彎彎　上堂。春雨微微。百事皆
宜。禾苗發秀。蔬菜得時。阿難如合掌。迦葉亦攢眉。直
饒靈山會上。拈花微笑。筭來猶涉離微。爭似三家村
裏老翁。深耕淺種。各知其時。有時當面便說。誰管瞬
目掦眉。更有一般奇特事。末後一著。更須知。擊拂子
　上堂。廣尋文義。鏡裏求形。息念觀空。水中捉月。單
傳心印。特地多端。德山臨濟。枉用工夫。石鞏子湖。翻
成特地。若是保寧。總不恁麼。但自隨緣飲啄。一切尋
常。深遯白雲。甘為無學之者。敢問諸人。保寧畢竟將
何報答四恩三有。良久曰。愁人莫向愁人說。說向愁
人愁殺人　師示寂。闍維。有終不壞者二。糝以五色
舍利。塔于雨花臺之左。

南安軍雪峰道圓禪師

南雄人。依積翠。日宴坐。下板
時。二僧論野狐話。一曰。不昧因果。也未脫得野狐身。
一曰。不落因果。又何曾墮野狐來。師聞之悚然。因詣
積翠庵。渡㵎猛省。述偈曰。不落不昧。僧俗本無忌諱。
丈夫氣宇如王。爭受囊藏被葢。一條楖栗任縱橫。野
狐跳入金毛隊。翠見為助喜。住後。上堂。舉風幡話頌
曰。不是風兮不是幡。白雲依舊覆青山。年來老大渾
無力。偷得忙中些子閑。

蘄州四祖山法演禪師

桂州人。僧問。如何是心相師
曰。山河大地。曰如何是心體。師曰。汝喚甚麼作山河

大地　上堂。葉辭柯秋巳暮。參元人須警悟。莫謂來
年更有春。等閒蹉了巖前路。且道。作麼生是巖前路。
良久曰。嶮　上堂。主山吞却案山。尋常言論。拄杖子。
普該塵剎。未足為奇。光境兩亡。復是何物。良久曰。劫
火洞然毫未盡。青山依舊白雲中　上堂。佛祖之道。
壁立千仞。擬議馳求。還同點額。識不能識。智不能知。
古聖到這裏。垂一言半句。要你諸人有個入處。所以
道。低頭不見地。仰面不見天。欲識白牛處。但看髑髏
前。如今頭上是屋。脚下是地。面前是佛殿。且道。白牛
在甚麼處。乃召大眾。眾舉頭。師叱之。

南康軍清隱潛庵清源禪師

豫章鄧氏子。上堂。寒風
激水成冰。杲日照冰成水。冰水本自無情。各各應時
而至。世間萬物皆然。不用強生擬議　上堂。先師初
事棲賢諟。泐潭清。歷二十年。宗門奇奧。經論元要。莫
不貫穿。及因雲峰指見慈明。則一字無用。遂設三關
語。以驗學者。而學者。如葉公畫龍。龍現即怖。

安州興國院契雅禪師

僧問。請師不於語默裏答話。
師以拄杖卓一下。僧曰。和尚莫草草怱怱。師曰。西天
斬頭截臂。僧禮拜。師曰。墮也墮也　上堂。心如朗月
連天靜。遂打一圓相曰。寒山子聻。性似寒潭徹底清。
是何境界。良久曰。無價夜光人不識。識得又堪作甚
麼。凡夫虗度幾千春。乃呵呵大笑曰。爭如獨坐明窗
下。花落花開自有時。下座。

齊州靈巖山重確正覺禪師

上堂。祖師心印。狀似鐵

牛之機。鍼挑不出。匙挑不上。過在阿誰綠雖千種草。
香祇一株蘭　上堂。不方不圓。不上不下。驢鳴狗吠。
十方無價。拍禪牀下座。

䖍州廉泉院曇秀禪師

僧問。滿口道不得時如何。師
曰。話墮也　問不與萬法為侶時如何。師曰。自家肚
皮自家畫　問如何是學人轉身處。師曰。掃地澆花。
曰如何是學人親切處。師曰。高枕枕頭。曰總不恁麼
時如何。師曰。鶯啼嶺上。花發巖前　問如何是衲僧
口。師曰。殺人不用刀。

南嶽高臺寺宣明佛印禪師

僧問。正法眼藏。涅槃妙
心。便請拈出。師直上覷。僧曰。恁麼則人天有賴。師曰。
金屑雖貴。

蘄州三角山慧澤禪師

僧問。師登寶座。大眾側聆。師
卓拄杖一下。僧曰。答即便答。又卓個甚麼。師曰。百雜
碎。

南嶽法輪文昱禪師

上堂。以拄杖卓一卓。喝一喝曰。
雪上加霜。眼中添屑。若也不會。北鬱單越。

信州靈鷲慧覺禪師

上堂。大眾。百千三昧。無量妙義。
盡在諸人脚跟下。各請自家回互取。會麼。回互不回
互。認取歸家路。智慧為橋梁。柔和作依怙。居安則慮
危。在樂須知苦。君不見龐居士。黃金拋却如糞土。父
子團圞頭。共說無生語。無生語仍記取。九夏雪花飛。
三冬汗如雨。

黃檗積翠永庵主

示眾。山僧住庵來。無禪可說。無法

可傳。亦無差珍異寶。祇收得續火柴頭一個。留與後
人。令他煙𦦨不絕。火光長明。遂擲下拂子。時有僧。就
地拈起。吹一吹。師便喝曰。誰知續火柴頭。從這漢邊。
煙消火滅去。乃拂袖歸庵。僧吐舌而去　師問僧審
奇。汝久不見。何所為。奇曰。見偉藏主。有個安樂處。師
曰。試舉似我看。奇因敘其所得。師曰。汝是偉未是。奇
莫測。歸以語。偉大笑曰。汝非永不非。奇走積翠。質之
慧南。南亦大笑。師乃作偈曰。明暗相參殺活機。大人
境界普賢知。同條生不同條死。笑倒庵中老古錐。

廬山歸宗志芝庵主

臨江人。壯為苾蒭。依黃龍於歸
宗。遂領深旨。有偈曰。未到應須到。到了令人笑。眉毛
本無用。無渠底波俏。未幾龍引退。芝陸沈于眾。一日
普請罷。書偈曰。茶芽蔍蔌初離焙。筍角狼忙又吐泥。
山舍一年春事辦。得閑誰管板頭低。由是衲子親之。
師不懌。結茆絕頂。作偈曰。千峰頂上一間屋。老僧半
間雲半間。昨夜雲隨風雨去。到頭不及老僧閑。

隆興百丈元肅禪師

上堂。僧問。祖意西來。願垂開示。
師曰。泥牛吞巨浪。曰中下之機如何體究。師曰。木馬
踐紅塵。曰恁麼則法輪再轉。祖道重光。師曰。土上加
泥。乃曰。文殊在諸人眼睫上放光。普賢在諸人脚跟
下走過。且道。觀音大士。在什麼處行履。夜聞風水響。
日聽嶺猿啼　示眾。春去秋來始復冬。花開花落幾
時窮。唯餘林下探元者。了得無常性自通　示眾。動
則應用無窮。靜則虗明寥廓。動靜無二。物我如如。諸

人在這裏。阿誰無分。雖然如是。苦瓠連根苦。甜瓜徹
蔕甜。

長沙石霜琳禪師

行脚時。與夾山齡。同依佛日才。自
負罷參。因同遊黃檗。聞檗小參。不喻其旨。師遂求入
室。齡大怒。痛敺而去。師獨留。未幾。得悟黃龍宗旨。機
鋒頴脫。名振叢林。與文關西英邵武齊名。開法石霜
　示眾。霜花一境。極目蕭然。枯木堂前。風行艸偃。淥
水滔滔無盡。白雲合而還開。往來禪客。飽足觀光。林
下相逢。呵呵大笑。且道。笑個什麼。良久曰。烟村三四
月。別是一家春　上堂。或譚元。或說妙。德山臨濟拍
手笑。更言無說是菩提。多年梁上生芝艸　僧問。法
王出世。請施號令。師曰。一二三四五。曰恁麼則法令
齊行也。師曰。瀟湘船子　問石霜枯木重生時如何。
師曰。海底金龜走。天邊玉兔明。曰恁麼則覺花開有
地。果熟自然香。師曰。須彌頂上面南行　師說法。類
真淨。然於真淨不相識。而心敬之。在石霜時。真淨住
洞山。師以偈送僧。有憧憧四海求禪者。不到新豐也
是癡之句。葢見之也。宋神宗元豐甲子三月八日。淨
髮沐浴。至晚小參。遺偈辭世。夜半端然示寂。闍維得
舍利。葬於本山。

隆興上藍順禪師

西蜀人。有遠識。為人勤渠純至。叢
林後進。皆敬愛之。初出蜀。與圜通訥偕行。巳而又與
大覺璉遊。甚久。又善東坡。故黃門。後贊其像曰。與訥
偕行。與璉偕處。得法於南為長子。然緣薄。所居皆遠

方小剎。又住景福香城雙峰。學者過其門莫肯留。師
亦超然自得。壽八十餘。坐脫香城山。平生與潘延之
善。將終使邀敘別。延之至。而師巳化矣。其示眾。多為
偈。皆德言也。偈曰。夏日人人把扇搖。冬來以炭滿爐
燒。若能如此全知曉。塵劫無明當下消　趙州勘婆
子頌曰。趙州問路婆子。答云直恁麼去。皆言勘破老
婆。婆子無你雪處　黃龍三關頌曰。長江雪散水滔
滔。忽爾狂風浪便高。不識漁家元妙意。偏於浪裏覘
風濤。又曰。南海波斯入大唐。有人別寶便商量。或時
遇賤或時貴。日到西峰影漸長。又曰。黃龍老和尚。有
個生緣語。山僧承嗣伊。今日為君舉。為君舉。猫兒偏
解捉老鼠。

福州延慶洪準禪師

桂州人。久從黃龍游。天資純謹。
未嘗忤物。暮年謝院事。寓迹寒溪寺。壽八十。日夕惟
吟梵音。贊觀世音而巳。臨終時。大眾皆遠赴檀供。惟
一僕夫在。師擕磬坐土地祠。誦孔雀經一遍。歸臥室。
安坐而逝。鄉民觀者如堵。師忽開目而笑。使坐於地。
有頃大眾還。師呼立其右握。手如炊熟。久視之。寂然
去矣。三日不傾。神色如生。道俗塑其像。龕供之。

安慶宿松靈隱德滋山主

蜀人。住院二十年。每獨自
陞座曰。朝朝相似。日日一般。只者便是。更莫別參。宋
神宗元豐癸亥十月四日。陞堂集眾。良久曰。會麼。眾
無語。師儼然而逝。

吉安禾山德普禪師

緜州蒲氏子。少尚氣節。有卓識。

禮富樂靜為師。靜與語奇之。事眾為務。十八得度。受
具。秀出講席。解唯識起信論。兩川無敢難詰者。號義
虎。罪圭峰疏義多臆說。摘其失處。誡學者不可信。老
宿皆數之云。圭峰。清涼國師所印可。汝敢雌黃。蚍蜉
撼樹。汝今是矣。師嘆曰。學者以名位惑久矣。清涼圭
峰。非有四目八臂也。奈何甘自退屈乎。乃出蜀。至荊
州金鑾。得老衲激勵。指參黃龍。便問。迦葉答阿難。倒
却門前剎竿著。意旨如何。龍曰。上人出蜀。曾到玉泉
否。師曰曾到。曰曾挂搭否。師曰。一夕便發。曰智者道
場。關將軍打供與結緣。幾時何妨。師嘿然。良久。理前
問。龍俛首。師趨出。豁然有省。大驚曰。兩川義虎。不消
此老一唾。游螺川。侍制劉公。請住慧雲。次遷禾山
　宋哲宗元祐庚午十二月十五日。謂左右曰。諸方尊
宿死。叢林必祭。吾以為徒虗設。吾若死。汝曹當先祭。
乃令從今辦祭。眾問。和尚幾時遷化。師曰。汝輩祭絕
即行。於是幃寢堂坐師中。致祭讀文。跪揖上食。師飫
餐自如。自門弟子下及莊力。日次為之。明年元日祭
絕。曰明日雪晴乃行。至時晴忽雪。雪止。師坐焚香而
化。閱世六十有七。坐四十九夏。全身塔于寺之左。

開封慧林佛陀德遜禪師

福州侯官楊氏子。依東京
天寧照出家。造黃龍。久為侍者。初出世汾陽之淨土。
次遷太原之白雲。常坐不臥。奉詔住慧林。開堂日。宋
哲宗。遣中使降香。師陞座。問答罷。乃曰。傳持此事。豈
以搖唇鼓舌。馳騁言鋒而可議。然於方便門中。事無

一向。是故文殊以無住為本。曹溪以無念為宗。無念
之宗。為萬法之宗。無住之本。為萬法之本。眾生棄本
逐末。背覺合塵。一失其源。迷而不復。故祖師西來。不
立文字。特唱宗乘。只教諸人。明見自性。與佛同壽。歇
即菩提。不從人得。佛言。我於燃燈佛所。無一法可得。
若有一法可得。燃燈佛。即不與我授記。如是舉唱。猶
是化門。且道。不落化門一句。作麼生道。冬不寒臘下
看。哲宗升遐。百日入內。賜號佛陀禪師。未幾。太后上
僊。師又被詔入內陞座。舉揚般若。賜賚甚厚。黃龍法
道。至是始盛京都。後於大觀間。示寂。

五燈全書卷第三十七
