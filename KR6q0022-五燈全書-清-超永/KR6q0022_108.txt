











五燈全書卷第一百八
京都聖感禪寺住持(臣)僧　(超永)　編輯
京都古華嚴寺住持(臣)僧　(超揆)　較閱　進
呈

臨濟宗

南嶽下三十七世隨錄

瑞安本寂雲蔭德禪師

問既是無縫塔。因甚又用灰
泥。師曰。爭奈者一問何　僧聞牛鳴問。者是甚麼聲
師曰。是佛聲。曰因甚墮到這裏。師曰。蒼天蒼天　示
眾。舉舍利弗入城公案畢。乃曰。舍利弗纔起思惟。却
被月上女看破。直至如今。身入荒草　示眾。舉女子
出定話畢。乃曰。文殊放去太賒。罔明收來太速。帶累
瞿曇。女子通身泥水(紫芝有嗣)。

瑞安雙貞尼通禮敬禪師

姓陳。係林眉聲堂嬸也。矢
節焚修。眉聲令參。如何是祖師西來意。庭前柏樹子。
恁麼會又爭得。如何是祖師西來意。庭前柏樹子。恁
麼會猶較些子。久之未有所入。偶閱冰輪道者柏樹
子頌有省。上寶寧求證紫芝有。有曰。祇如趙州道狗
子佛住無。又作麼生。師曰。謝和尚證明。有曰。既是無。
又證明甚麼。師曰。惟人自肯乃方親。有曰。汝猶未徹
在。師禮拜便出　康熙庚午二月二十日。對眾說偈

坐脫(紫芝有嗣)。

山西蒲州萬固文源燦禪師

上堂。大道只在目前。莫
謂目前難覩。欲識大道真體。拄杖七尺二。拂子二尺
五　上堂。撾砂點眼不蒙便瞎。救火送薪有甚奇特。
喚作是佛眼見空花。不喚是佛不可少他。聖名凡號
打瓦鑽龜作麼。喝一喝曰。四方八面絕遮攔。萬象森
羅齊點首(奇然□嗣)。

太平青山竺菴瑞禪師

示眾。城子埂項王橋。等閒踏
著兩頭搖。不是山前溪水秀。有錢難買白雲高　元
宵晚參。今宵正月半。走馬燈似鑽。說與諸人知。轉眼
時光換。以杖卓一卓。顧左右曰。看看　示眾年來無
所悅。高臥白雲堂。雨過松山翠。風來竹戶涼。頭頭非
取捨。物物本全彰。有問西來意。庭前梔子香(芝山觀嗣)。

潭州石霜憨峰聞慧禪師

上堂。一見一切見。天地日
月。萬象森羅。一明一切明。春榮夏茂。秋肅冬寒。喚作
佛祖心。墮坑落塹。不喚作佛祖心。斬頭覓活。畢竟如
何是透脫一路。寉有九皋纔舉翼。馬無千里謾追風
　上堂秋風凉秋空碧。秋水清秋山寂。秋雁飛秋蟲
泣。秋樹凋秋葉赤。且道。衲僧分上。明得甚麼邊事。迢
迢十萬里西來。親對梁皇道不識　丈寺田上堂。若
論此事。如一片田地相似。從來授受。契劵分明。其奈
自暴自殘。癡狂外邊。以致拋荒失業。跉𨂲孤苦。幸我
聖主神明。清其界。理其業。前至萬歲橋一百畝晚田
後至白米倉二十畝荒田。左至金銀庫四十畝早田。

右至芭蕉冲三十畝中田。遠近方圓。荒熟共三百餘
畝。徑以丈尺。廣以分寸。科以升合。派以毫釐。誰敢隱
瞞些子。山僧幸獲觀光。忍俊不禁。將原本契書。乘時
拈出分。付諸人去也。卓拄杖曰。還委悉麼。野色更無
山隔斷。天光直與水相通　問疋馬單鎗。請師相見。
師曰。降將不斬　問佛度一切眾生。因甚見殺不救。
師曰。情知你命根不肯斷　問學人發疑情不起。求
和尚開示。師舉竹篦曰。喚作竹篦。入地獄如箭射。僧
擬議。師直打出方丈　頌殃崛產難話曰。虎伸腰處
風生谷。鶴側身時月到廊。眉底若無宗正眼。回頭只
見碧天長　頌馬祖離四句絕百非話曰。紅爛熳撥
不開。探芳遊子去還來。不知巳泄春多少。猶向鷓鴣
啼處猜(碧眼開嗣)。

瀏水鳳翔唱宗來鑑禪師

僧問。曾子曰唯。黃蘗無師。
且道。是一是二。師曰。上大人可知禮也。曰恁麼則儒
釋分明去也。師曰。金風吹玉管。那個是知音(碧眼開嗣)。

潭州石霜大用來珍禪師

侍石霜開最久。開一日入
堂問。諸禪德。還見山僧心肝五臟麼。師曰。知恩者少。
負恩者多。開曰。汝分上道將一句來。師曰。粉骨碎身
未足酬開。又問。鳳翔峰今日為甚點頭。師曰。某甲徹
也。開頷之　僧問。如何是第一句。師曰。大悲千眼看
不見。曰如何是第二句。師曰。八臂那吒道不出。曰如
何是第三句。師曰。月明簷外一輪圓(碧眼開嗣)。

長沙霜華楚芝來悟禪師

僧問。如何是霜華境。師曰。

一夜雷遷塔一座。至今何處不傳聞。曰如何是境中
人。師曰。八百高賢同聚首。馨香不但楚王城。曰人境
且蒙師拈出。格外元機又若何。師曰。不可節外更生
枝　示眾。恒沙諸佛體本元同。我及眾生同一性命。
蟭螟眼裏四大海。當陽看取。蝦蟇脚下五須彌。端的
分明。召大眾曰。會麼。為汝保任。終不虗也。喝一喝(碧眼
開嗣)。

瀏陽石霜㵎月來仁禪師

石霜開命入侍寮。行藏骨
格有異人處。一日開問。汝有古人之氣。不知心行若
何。師曰。和尚何得打作兩橛。開曰。也要看過始得。開
又問。破沙盆汝能扶起否。師曰。將此深心奉塵剎。是
則名為報佛恩。開頷之　小參。法是大法。寶為大寶。
所謂法王之寶不虗妄也。汝諸禪德。能見法王大寶
麼。若道見也不是。若道不見也不是。莫把是非來辨
我。浮生穿鑿不相干(碧眼開嗣)。

新寧草菴佛言來經禪師

上堂。舉百丈野狐話畢。乃
曰。王言如絲。其出如綸。不落不昧。絕疎絕親。長安市
上家家月。幾處笙歌幾處真　師一日同眾挑土。有
僧問。如何是祖師西來意。師曰。石頭上塊。曰意旨如
何。師曰風吹日曬(雪舲中嗣)。

宜興法華嗣嶽來燈禪師

示眾。僧問如何是湖山境。
師曰。畵不成描不就。曰如何是境中人。師曰。推不開
約不散。曰如何是湖山佛法。師曰。海口難宣。乃曰。湖
山境有眼者見。境中人覿面難藏。將謂佛法別有。未

免墮坑落塹(雪舲中嗣)。

漢陽大湖道務來勝禪師

示眾。靈雲被桃花。瞎却一
雙眼。我輩諸兄弟。休以物所轉。松含風而夜寒溪帶
雨而春漲(雪舲中嗣)。

城步玉屏野雲禪師

僧問。十字縱橫如時何。師曰。朝
打三千。暮打八百。曰穩坐家堂時如何。師曰。恭惟起
居萬福　小參。卓拄杖曰。道得棒下死。道不得棒下
死。諸兄弟試道看。眾不出。師曰。啼得血流無用處。不
如緘口過殘春。便歸方丈(石舲萃嗣)。

城步大悲含舒來詠禪師

示眾。十方世界是沙門一
隻眼。且道。夜叉羅剎鬼子母阿修羅眼。在甚麼處。這
裏分剖得出。可謂了事衲僧。其或未然。山僧罪過(石舲
萃嗣)。

杭州仁王梅璞來育禪師

示眾。錐頭利。鑿頭方。明歷
歷。絕商量。昨夜三更月到(子愚玄嗣)。

東安鳳山非石來珵禪師

僧問。盡大地是火坑。得何
三昧不被燒却。師曰。識法者懼。曰恁麼則獅子一滴
乳。迸散十斛驢乳。師曰。大唐國裏有幾人　示眾。大
事未明如喪考妣。山不是山。大事巳明如喪考妣。水
不是水。月明照見夜行人。萬里山河圓一鏡(破有宣嗣)。

武岡觀音再履來崑禪師

示眾。殃崛持缽。婦人產難。
覿面相逢。棒打不散　示眾。卓拄杖一下曰。大眾見
麼。又喝一喝曰。大眾聞麼。若也聞見分明。不必東撈
西摸。其或未然莫將容易得。便作等閒看(鐵輪焸嗣)。


鼎州護國決菴玉禪師

頌女子出定曰。嶺南鸚鵡亂
啼時。價重聲高覓所知。古調曲中音韻遠。誰能會取
絕思唯　頌乾闥婆王奏樂曰。幽禽三四聲。喚醒佳
人夢。有意不堪聞。靜把絲桐弄(天機舜嗣)。

鼎州陽山楞嚴莖草勝林禪師

頌洞山麻三觔曰。如
如是佛麻三觔。纏縛往來多少人。任是大悲千手眼。
至今不識定盤星　頌雲門對一說曰。鳥語春深啼
杜䳌。一聲遙送百花天。殘紅墜地難迴復。夏日陰濃
馬不前(枕石徹嗣)。

京口夾山乾彰縉禪師

示眾。一二三四五六七。顛倒
眾生空見識。七六五四三二一。大地山河黑漆漆。個
中數目甚分明。具眼衲僧須辨的。若辨的。虎齩大蟲。
蛇吞鱉鼻　示眾。昨夜三更。拄杖子吞却山河大地。
山河大地即是拄杖子。拄杖子即是山河大地。汝等
諸人。在甚處安身立命。卓拄杖。喝一喝曰。漆桶不快。
歸堂努力　頌無夢無想主人公話曰。長江千古自
流東。萬里無雲印碧空。夜靜水寒人睡穩。蘆花深處
一燈紅(辯海言嗣)。

五燈全書卷第一百八


五燈全書卷第一百八補遺


臨濟宗


南嶽下第三十七世隨錄(磬山下)

潭州石霜冶漚澄禪師

上堂。聞聲悟道。承虗接響。見
色明心。金沙翳眼。𡎺破脚指。了沒交涉。扭住鼻頭。錯
過了也者隊無面目漢。不是石霜壓良為賤。我王庫
內。無如是刀　解制。小參。制無結解。而人自生結解。
道無悟迷。而人自生悟迷。穿衣喫飯。本來成現。行住
坐臥。覿體堂堂。何用三條椽下七尺單前。瞠眉努目。
晝三夜三。堪什麼事。逗到伎窮倆盡。依舊緊捎草鞵。
三千里外逢人。但不得道從石霜來。何故。你不識山
僧。山僧不識你。有什麼交涉　上堂。西風急桂子香。
西來祖意絕囊藏。咄。兔徑非大象之所游。鷄粟豈鳳
凰之啗啄。便下座　示眾。青山青白雪白。一夜朔風
寒。濩湯連底結。別別。乾坤萬里一條鐵　問不與萬
法為侶者。是什麼人。師厲聲曰。是什麼人。僧擬對。師
打出　問父母未生前。那箇是學人自己本來面目。
師曰。青山夾亂流(碧眼開嗣)。

趙州古觀音院禪林意禪師

秉拂小參。曰者磯頭截
眾流。今借坐展釣鈎。眾中有衝浪錦鱗。不妨出來游
泳看。左右顧視曰。有麼有麼。雨花峩禪師問。趙州古
佛剎。庭前祖意猶存。臨濟滹沱邊。座上元風廣愽。請
問法兄。如何是奪人不奪境。師曰。目前無老兄。進曰。
如何是奪境不奪人。師曰。座上有禪林。進曰。如何是
人境兩俱奪。師曰。趙州路滑。難以著脚。進曰。如何是
人境俱不奪。師曰。夾路梅開。偏逢驛使。進曰。料簡巳

聞其詳。利生之事若何。師曰。焉辭拖泥帶水。進曰。與
麼則遲日江山麗。春風花草香。師曰。賴兄證盟。首山
禪師問。滹沱一滴即不問。如何是機前一句。師良久
曰。會麼。進曰。如何是語後一句。師曰。切忌鑽龜打瓦。
進曰。劫外頓然消息斷。知音知外更誰知。師曰。首上
座真名持戒。乃曰。雙晴覰透齊秦月。隻杖卓餘燕趙
雲。教管律鈴渾厭掇。誰知又打宗門鼖。驀以拂子畵
○相曰。若論者箇大鼓。堂上老人恒常撾擊。音韻清
雅令人樂聞。而現前諸昆季。無不耳之稔矣。又奚俟
意上座今日之續嚮乎哉。但承慈命。不得不一接拍
耳。遂震聲一喝曰。只此一通。非漁陽可該。豈三臺能
收。惟要當人從大火聚中翻身。千尋海底著脚。然後
具得一副。揩毒蛇頭上癢。奪餓虎口邊食底手段。始
敢當軒撾動。不惟直教尋言逐句。穿鑿卜度者。藏竄
無地。即久參上士。多智賢明。亦乃側耳悚聽。咦。妙應
羣機即且置。親承記莂一句作麼生。諦審高風此日
韻。菲躬慚愧繼芳猷。連喝兩喝。下座(雪山祥嗣)。

北京龍泉曉愚講禪師

登州程氏子。投法源髠髮。示
參萬法歸一話。詣憫忠受具。每提話頭。懵無所趣。乃
束裝至羅那延窟。一晚危坐。忘所以。忽聞風吹松清
梵入耳。汗流溼衣。疑慮俱失。乃南下。至浙之柏山青
州大覺。末覲法源玉。玉問。善財參徧處。為甚黑豆未
生芽。師曰。若生芽則禍事玉。曰用。南詢作麼師。曰不
入洪波裏。怎見弄潮人。玉曰。別峰相見有什麼事。師

曰。大似重栽眼上眉。玉曰。放子三十棒。師禮拜。巾侍
十稔。乃得微旨(寶如玉嗣)。

登州法源仁山能禪師

本郡焦氏子。從法源玉芟染。
任勞不息。暇則焚禮。感大士現相。白玉。玉命參萬法
歸一。一夜見佛燈光𦦨騰空有省。呈玉。玉適送亡僧
歸。便問。亡僧遷化向什處去。師曰。鼻孔朝天。曰因什
顛倒。師曰。正是他放身命處。曰大家燒作一堆灰。什
處相見。師曰。安南地暖。塞北天寒。源異之。命理院事。
即成叢林。玉問。法源一舖功德成褫否。師曰。何須片
雪點紅爐。玉曰。果圓成否。師曰。一人有慶。兆民賴之。
玉曰。脚跟下道句看。師曰。怎敢勞煩和。尚便禮拜。玉
頷之。命繼席法源(寶如玉嗣)。

儀真地藏具函廣禪師

揚州陳氏子。初參許村虎餘。
命看一歸何處話。歷三載未脫膺礙。次詣慈雲。參大
覺琇。再謁嘯堂。予於安化入室次。予問一歸何處。師
曰。西山高絕頂。一望四無垠。予卓杖曰。向者裏道句
看。師喝。予便打。師擬議。予又打。師豁然禮拜。予頷之。
　舉東墖野翁禪師。參天目。目曰。子以到不疑之地。
何生死之懼哉。翁于言下豁然。師頌曰。父子相逢話
正長。夜深秋月照人凉。說盡當年辛苦事。一度傷思
一斷腸(嘯堂予嗣)。

□□□□□□□□禪師

餘姚陸氏子。投智顯披剃。
禮白馬忍得戒。示眾竹篦子話。後參諸方。觸石遭跌
有省。口忽曰。虗空粉碎渺無霞。祇恨從前入路差。今

日始知無一物。西村元是舊親家。甲戌禮臺山。至都
中。謁安化賢。賢問那裏來。師曰楊關。賢曰。甚麼物與
麼來。師曰。蘇州有常州有。賢曰。這樣滯貨。師曰。滯即
且止。請和尚定價。賢曰。也少三十棒不得。師曰。和尚
太煞婆心。便出入室。一日賢問。文殊七佛之師。因甚
出女子定不得。師曰。點即不到。賢曰。罔明初地菩薩。
因甚出得女子定。師曰。到即不點。賢高聲曰。女子聻。
師便作女人拜曰。和尚萬福。賢頷之。

金華華藏藥海盂禪師

姓蔣。浦江人。投湖山庵玅吉
落髮。嘗習坐禪。北參天龍中。值玅雲雄。請禪要工夫。
雄命看萬法歸一話。自謂有契入。一日中問。玅老人
與你道甚麼。師曰。但得雪消去。自然春到來。中打曰。
者念篇章漢。有甚了期。師曰。和尚莫壓良為賤。中擲
杖曰。我即不打。你試親切道句看。師曰。乞和尚拽起
某甲著。中即拽起。師便與一掌。中呵呵大笑。師禮拜。
中肯之(致和中嗣)。

天津水月殊庵定禪師

餘姚劉氏子。禮摩竭剃染。詣
京嚴淨圓具。後參慧林光。令看萬法歸一話。刻責自
究。久無所入。偶過村落。聞砧杵聲有省。歸呈所見。光
曰。如何是萬法歸一。師曰。水向東流。光曰。一歸何處。
師曰。大家在者裏。光曰。親切處道一句看。師禮拜。光
曰。放汝三十棒。晚參。驀召師問曰。三藏十二部俱是
佛說。忽翹一足曰。且道者是誰說。師曰。請和尚尊重。
光頷之。後以偈付之(慧林光嗣)。


杭州慈廕涵靜振禪師

桐鄉宋氏子。禮以仁薙染。北
遊天津。覲慧林光。於大悲令參三不是話。刻究無所
入。一夕經行擡頭。覩飛星有省。趨方丈。光問。不是心
佛物。畢竟是個什麼。師曰。拄杖長七尺。曰那裏得者
箇消息。師便喝。光便打。師曰。和尚婆心太煞。光休去。
入室次。光曰。昨日風今日雨。是何意旨。師曰。穿破鐵
牛鼻孔。光曰。為什拄杖子吞却乾坤。師便喝。光打曰。
者一棒聻。師曰。恩大難酬。光頷之(慧林光嗣)。

北京茶蓬忍僊喆禪師

金陵湯氏子。幼而頴慧知有
向上事辭。親依聖感圓。初脫白。禮覺胤受具。參遯村。
命看父母未生前話。聞風折樹聲有省。入室呈解。問
如何是本來面目。師曰。堤邊柳色含烟綠。陌上桃花
映日紅。曰未在更道。師曰。記得當年相識處。回頭又
見月華新。曰什處學來底。師拂袖便出。參弘覺忞于
平陽。忞問。那裏來。師曰。苕溪東霅水西。曰為什走兩
條路。師曰。也要和尚疑著。曰我道你不從苕霅來。師
曰。請和尚道。曰汝從水灣灣山凸凸處來。師曰大好。
平陽曰。汝還見虎麼。師作怕勢。曰且照顧性命。師便
作虎聲。忞謂客司曰。領者僧參堂去。參靈機觀。觀問。
倩女離魂。那個是真。師便喝。觀曰。者一喝落在甚處。
師又喝。觀打曰。少者棒不得。最後見蕪湖福嚴輪。師
資機契。執侍五載。得受印記　掩關小參。萬法本閒。
為人自閙。真智圓明。情生性隔。若欲本源清徹。性體
淵弘。必須靜極光通。自然造車含轍。千江有水。星月

皆含。萬里無雲。純清絕點。了亦無可了。得亦無可得。
正恁麼時。且道。如何即是。乃拽杖入關云。一輪杲日
當空照。萬象森羅影現中。喝一喝(鞠庵輪嗣)。

泰州藏經石浪□禪師

上堂。舉天巖啟小參云。孔子
不識字。達磨不會禪。人却不信。鳥大如山。魚大如海。
人却不信。父少於子。弟長於兄。人却不信。明星午現。
紅輪夜照。人却不信。海月與麼說。諸人不信。諸人與
麼說。海月不信。海月不信。諸人不信。且道。是同是別。
顧左右云。畢竟作麼生。復云。參卍庵純曰。魚游松頂。
鶴宿波瀾。倒騎鐵馬直上青天。一曲豪歌聲落幽玄。
耳聞不會。眼聽始全。諸人不信。海月難圓。海月不信。
諸人高眠。生乎今之世。反古之道。豈其為然。復云。參
師頌曰。𨎊𨎊通紅鐵一團。週遭宛轉絕躋攀。和烟拋
入青霄外。三眼摩醯未許看(卍庵純嗣)。

義水語崎梅徹禰禪師

本邑人。參宜林能。令看父母
未生前話。久之。一日能問。如何是你父母未生前的
面目。師不能對。遭能痛棒。師曰。乞和尚寬容。能又問。
師擬對。能又打。師冰釋所疑。乃禮拜曰。和尚恩逾父
母。能曰。汝見個甚麼恁麼道。師曰。金剛手裏八輪棒。
能曰。未在更道。師便喝。能頷之　舉天則能。參龍池
微。微舉扇曰。會麼。能曰。不會。曰為什不會。能曰。非我
境界。曰汝何處來。能曰湖廣。曰黃梅佛法如何。能曰。
夜半付盧能。泥牛歸雪嶺。曰即今事作麼生。能曰。和
尚道個甚麼。微便喝。能曰。老作家。師頌曰。江國春闌

風信幽。漁翁把釣曲江頭。一聲笛奏千林曉。破浪金
鱗撒斷鈎(天則能嗣)。

長沙印宗奇禪師

初參劍叟有悟入。晚謁石源雲于
石門。深悉微旨　上堂。舉山鐸在。參金明進問。不是
心佛物。是個什麼。在曰露。曰昨日有人恁麼道。趁出
了也。在曰。要打便打。說什昨日。隨聲便掌。進約住曰。
者瞎驢亂作那。在擬進語。進便打。復擬進語。進又打。
在豁然契證。師頌曰。歷徧千峰與萬峰。白雲深處見
𦏪蹤。翻身直上最高頂。激電驅雷縱遠鴻(石源雲嗣)。

黃安獨山微塵盛禪師

本邑人。歷參尊宿。晚謁石源
雲于龍興。得受記莂　小參。舉聞谷印。問南明廣。了
即業障本來空。為甚師子尊者被罽賓國王斬却。廣
曰。本來空。曰爭奈頭何。廣曰。本來空。曰為什罽賓國
王一手墮地。廣曰。本來空。師頌曰。柳汀斜對野人牕
零落衰條伴曉江。正是霜風飄斷處。寒鷗驚起一雙
雙(石源雲嗣)。

英麓興福穎戟易禪師

蘄水人。禮黃尖欽剃落受具。
參柏樹子話。一日斫柴傷指有省。呈欽。欽曰。柏樹子
聻。師曰。血淋淋的。欽頷之　舉方山寶。凡見僧入室。
概豎拂子曰。是甚麼。僧擬議。直打出。二十年少有契
其機者。石門雲曰。祇如師僧家識得拂子。又作麼生。
良久彈指一下。金明旭曰。識得拂子。買草鞋行脚。師
曰。古人門庭恁麼施設。近時惟恐蟻不解腥。蠅不來
臭。可不歎息(等輝欽嗣)。


建寧真如餘力恒禪師

建陽陳氏子。禮浪雲脫白。嘗
請益穎素鑒。鑒曰。出家學道。非小根劣志可趨向也。
師曰。如何即是。鑒曰。汝但一切善惡都莫計意。單提
個無字。全身靠定。如一把金剛王劒。佛來也斬。魔來
也斬。久久自然瞞你不得。師于是刻究。雖執勞任重。
未嘗放過。一日晦嶽旭至普明。索從上遺稿。師朝夕
請益。旭問。還我無字意來。師曰。無本無意。曰既無意。
誰來請益師于言下有省。便禮拜。旭然之　舉希覺
銳參時現曇。曇問上座年多少。銳曰與虗空同生。曰
還有人相伴麼。銳曰從來不借他人力。曰如何是汝
自己力。銳便摑。曇曰者漢恁麼那。師頌曰。紀年多少。
同空生日。是誰相伴。不借他力。等閒輕撥著。迎風劈。
箭急。凜凜威風。山崩海立(晦岳旭嗣)。

浦城龍珍天秀潤禪師

本郡人。丱歲禮龍珍胤披緇。
謁鼓山賢受具。隨胤參鳳山曇。命看柏話子話。一日
值曇自擕水。師擬接。曇伸手曰。還我話頭來。師曰。待
某甲淨脚了。向和尚道。曇曰。即今事作麼生。師便喝。
曇曰。甚麼學來底。師又喝。曇擬掌。師擕水便行。曇曰。
却也有些衲僧氣息。師曰。也要和尚著一驚。曇器之。
後胤受曇印記。命師理院事二十載。看法華次。胤問。
如何是一大事因緣。師曰。千手大悲提不起。胤曰。子
又作麼生。師以兩手作托呈勢。胤曰。錯會也。師便喝。
胤曰。還更有麼。師作禮三拜。珍重而出。胤喚監院。師
回首。胤曰。山僧亦有一大事因緣。要汝提掇。他日向

钁頭邊。覓得一個半個續佛慧命。不負先人之念。吾
願足矣付。偈印焉(覺圓胤嗣)。

北京千佛普韻法禪師

濟寧鬱氏子。造淮城。投靜然
披緇。抵京謁雲光受具。閱禪燈如夙習。參廣嗣杲。命
看三不是話。力究累年。一日聞僧誦風鈴偈曰。言外
百千三昧法。因風說與個中人。豁然冰泮。即見檀度。
次謁大悲。深領提誨。復造普慧哺。哺命典藏。一日哺
問。黃檗打臨濟意作麼生。師曰。金將火試。哺曰。為甚
向大愚肋下還拳。師曰。者裏失錢。那裏拔本。哺曰。當
時得大愚力。何以承嗣黃檗。師曰。冤有頭債有主。哺
曰。放汝三十棒。師禮三拜。哺契之。乃付以偈(天乳哺嗣)。

臨清大悲穎謙津禪師

本郡赫氏子。投靈鷲祝髮。請
益玅雲雄指示禪要。命看三不是話。夙夜刻究不怠。
一日挑水灌園。忽箍爆桶落。豁然有省。詣方丈呈解。
雲叱之曰。此不過暫時現量。非為究竟。師擬伸問。雄
亂棒打出。遂徧扣名宿。末後參天癡善。善曰。三日不
相見。莫作等閒看。汝眉毛長多少。師曰。與和尚一般。
善曰。真個那。師震威一喝。善曰。一喝不作一喝用。你
作麼生會。師曰。竹密不妨流水過。山高豈礙白雲飛。
善曰。恁麼會又怎得。師又喝。善打曰。參堂去。執侍五
載。善印以偈(天癡善嗣)。

惠州圓通玉巖弘禪師

鎮江人。上堂。舉法眼云。三通
鼓罷簇簇上來。佛法人事一時周畢。淨居云。三通鼓
罷簇簇上來。拄杖子不在。苕帚柄聊與三十。師曰。二

大老分疆列界各顯家風則不無。若是開人眼目。斷
人命根。要且未在。圓通即不如是。拈拄杖召眾曰。三
通鼓罷簇簇上來。豎起拄杖曰。是甚麼旋風。一齊打
散。擲杖于地。呵呵大笑歸方丈(潛夫峻嗣)。

荊州天龍可藏用禪師

參普光峻。峻問。何處來。師曰。
請師鑑。峻曰。者尿床鬼子。拈棒便打。師曰。早知和尚
有此機要。峻又打。師曰。某甲過在甚處。峻曰墮也。師
豁然便禮拜曰。若不親見和尚。幾被諸方賺悟一生。
峻然之。執侍數載。峻付以偈　示眾。拈拄杖云。者個
不得喚作拄杖。若喚作拄杖。入地獄如箭射。復以拄
杖召眾曰。者箇端是拄杖。若不喚作拄杖。入地獄如
箭射。且道如何即得。便下座　上堂。舉高峰云。三十
年來。合得一服快活無憂散。其藥雖微。其功極大。不
問佛病祖病心病禪病凡病聖病是病非病生病死
病。除禪和子一種毛病之外。聞者見者莫不靈驗。師
曰。者服快活散。雖則神玅。不過有三年之艾。能灸七
年之病。若是膏肓之疾。未免束手傍觀。天龍也有個
單方。不假造作。其功莫有逾者。佛病祖病。以至生病
死病。且置一邊。專治禪和子一種毛病。見者聞者喪
却性命。且道是什麼藥頭。聻。神農不敢嘗(潛夫峻嗣)。

崑山王全信居士

本邑人。知有宗門事。嘗自究竟生
從何來死從何去。遇遯叟開示數語。深明一貫之理。
一日呈偈讀雪子曰。尋常日用本非他。物物頭頭事
豈蹉。信手拈來無剩法。只將一著定誵訛。讀雪閱畢。

問如何是你日用一著。士豎起拳。讀雪曰。放下著。士
舒掌曰。不可弄巧成拙。讀雪曰。去此二途道一句看。
士便喝。住曰再喝看。士曰。那更矢上加尖。讀雪便打。
自是嘗炙左右。讀雪印偈曰。祖師鐵牛機。克振在機
先。我今斯付汝。宗風播大千(讀雪章嗣)。

薊州盤山位與寶禪師

宛平卞氏子。初謁興隆。示竹
篦話。刻究忘倦。及參大悲則。苦切倍常。偶過瀛海。聞
潮聲有省。則問。趙州道我在青州做領布衫重七斤。
汝如何會。師曰。波斯嚼氷雪。不覺齒牙寒。則稱善。乃
命依吉庵貞。貞問。如何是入門句。師曰。恰值金吾不
禁。貞拈杖橫按曰。怎柰者箇何。師曰。和尚婆心太切。
貞豎杖曰。轉身一句又作麼生。師作禮曰。成寶禮拜
有分。貞曰。三十棒且待別時。師約住一掌曰。要打便
打。說甚別時。貞拓開曰。不啻汝到恁麼地。師作噓噓
聲。自是執巾五載。漸悉玅理。後承印記(聖蓮貞嗣)。

黃梅萬緣法禪師

吉安人。從銳剃落。叩天峰有悟入。
峰仍命見銳。銳每示鉗錘。師無難色。一日銳命入室。
問無字公案。凡十三語。銳不加諾。師曰。和尚莫強壓
人好。銳曰。不道汝不會。怎柰禪太多。師佇思點首便
禮拜。銳曰。子見何道理乃爾。師曰。萬古碧潭空界月。
再三撈摝始應知。銳可之(鈍峰銳嗣)。

黃陂彌陀憨若印禪師

荊州萬氏子。隨父禮雲谷脫
白。稟戒於揚州天寧。受學於匡山紫淵。徧參諸老。俱
有機語。末造金明。值旭搬瓦次。旭拈瓦示眾曰。一大

藏教只說者箇。師進前亦拈一片瓦曰。一大藏教不
說者箇。旭曰。說與不說只消一文錢。師曰。半文亦不
值。旭曰。山僧今日折本也。師微笑。旭深器之。命克侍
司。前後九載。旭以偈印焉(金明旭嗣)。

漢陽三河一葦蓮禪師

本郡人。齠年薙染。志慕禪宗。
禮演受具。求開示。令看一歸話。三載精勤不怠。七期
演落堂問。一歸何處。師面赤不能對。演扭師鼻曰。者
畜生。在此多時尚使不得耶。師負痛失聲。演曰。却甚
親切。師聞而汗出。覺身與空等。便禮拜。演曰。何不道
一句。師曰。天寒滴凍。請和尚暖室裏坐。演便休。命師
書狀。師雖得悟。日夜猶勤。刻究彌切。演印以偈。師乃
問。只如燈燈不息時如何。演曰。大似瞎驢趁隊走。師
曰。謝師答話。演打七棒趁出(東林演嗣)。

黃安得得雲峰定禪師

本邑人。嘗聞僧談及禪理。師
喜不自勝。因造大聖稟戒。值演與胡心維盤桓。如忘
忽記。即進前禮拜曰。和尚與居士所言何事。演曰。非
汝境界。師曰。巳被學人看破也。演拈竹篦曰。看得者
箇破麼。師奪得擲之便出。演語士曰。此子莫參禪麼。
士相與稱奇。後命師入室。問子曾參那箇知識。師曰。
大聖和尚。演拈杖打曰。者掠虗頭漢。來誑老僧那。師
曰。却是拄杖子記得。演乃喝曰。不是者箇道理。遂命
看柏樹子話。師擬祇對。演打曰。開口即錯。出去。師亦
知其意。後演印之以偈(東林演嗣)。

普應尼蘊古宗禪師

上堂。天空海濶。月白風清。在處

漁樵起舞。隨方物類生歡。新普應怎。敢違時失候。千
差萬別。向者裏一齊坐斷。迥絕誵訛。踏開生佛頂𩕳。
揭露須彌腦葢。大眾且道。神通耶法爾耶。恁麼會得。
盡十方世界。總不出我者裏。若是門庭施設。也要另
出隻手。以拂子畫○曰。心燈焰焰傳芳遠。一點無私
徹古今　小參。洪鐘在架。有扣則鳴。寶鏡當臺。有來
則現。諸大德。各各本有一段光明。用無窮取無竭。灼
然一切處不昧著。明鏡洪鏡無二無別。自是汝不薦。
葢為妄執塵勞分別影事。汩沒生死。浮沉苦海。被根
境縛著。累劫難脫。諸人要會直下便會。有什麼相隔
處。如不爾者。三根椽下七尺單前。把身心打疊。得乾
乾淨淨。仔細諦審。看是什麼物。者裏翻得身轉。一點
也瞞你不得。方知吾不汝欺。還有麼。良久曰。把手勸
君行不得。為人自肯乃方親(寶如玉嗣)。

徑山千指蘭谷邃禪師

頌青州布衫曰。巧樣裁成恰
稱身。非長非短覺相親。尋常不浣春江水。日炙風吹
豈染塵(悟松裕嗣)。

金陵普濟宗鏡徹禪師

晚參。石頭城下。燕子磯頭。長
江浪湧。烟雨空濛。諸佛機祖師意。分明揭露。亘古彌
今本無變遷。若能覿面會去。便可歸家穩坐。何須歷
徧百城。奚用閣門彈指。驀豎拂子曰。大眾還見麼。復
擲拂曰。切忌換却眼睛(閴谷悟嗣)。

安州法雲天機徹禪師

閩中泉州林氏子。弱冠薙髮
於汴州相國寺。遍歷諸方。末侍祝峰善。乃蒙印可。繼

席。示眾。法。無定相。遇緣即宗。道本無言。因言而顯。所
以三際求而罔得。二諦推而莫知。無相無名。不可測
其深廣。無依無住。不可察其指蹤。到者裏。須知有透
脫一路始得。卓拄杖曰。擘開華嶽連天秀。放出黃河
徹底清。喝一喝　示眾。拈拄杖曰。是法非思量分別
之所能解。卓一卓曰。惟有一乘法。無二一無三。於此
透得明得。一大藏教盡是拭瘡膿故紙。良久曰。還會
麼。三脚驢兒弄蹄行。踏碎乾坤無寸土。墖於普照寺
之北隅(祝峯善嗣)。

隨州水南徵宗省禪師

參祝峯善。善曰。年多少。師曰。
三十六。善曰。水牯牛多少。師曰兩個。善頷之　上堂。
祖庭傾頹巳多春。四至分明記不親。雨傘撐開新世
界。犂耙耕轉舊乾坤。卓拄杖曰自是不歸歸便得。五
湖烟景有誰爭(祝峯善嗣)。

漢陽三河一葦蓮禪師

初參護國。不契。遂徧歷叢林。
末造大聖演。纔入門。演拈杖卓一下曰。拄杖子𨁝跳。
師曰。和尚莫探頭如。演便打。師曰。學人過在甚處。演
曰。好惡也不識。師不領。演置杖曰。上座不必忙。曾有
諦當處。不妨舉似為你證據。師歷舉所得機緣。演曰。
者總是心意卜度得底。祇趙州道個無。你作麼生會。
師茫然。演曰。且去別時來。師出門次。演驀喚上座。師
回首。演曰。是甚麼。師於此有省。便禮拜。演曰。何不道
道。師曰。一雙青白眼。那更著泥沙。演曰。還我無字來。
師曰。雙城驛前官馬路。行人幾個不辛酸。演曰。走殺

闍黎。師曰。步步不沾塵。演曰。三十棒且待別時。後印
以偈(耳觀演嗣)。

黃安得得庵雲峯定禪師

本邑程氏子。依雪居髠染。
詣大聖獲戒。請益工夫。演命參一歸話。二載。一日覩
山水瀑發波浪洶湧。忽有所入。呈演。演曰。一歸何處。
師曰。山頭翻白浪。海底起紅塵。演曰。是見若受。即成
障隔。師曰。如何即是。演痛棒打出。掩却門。壁立堦前
半嚮。忽有人問牛在那裏。有僧答曰。就在者裏。師聞
之頓釋前解。疾趨扣方丈。演曰誰。師曰。不是別人。演
開門。師禮拜。演然之(耳觀演嗣)。

嘉興敬畏韞石琳禪師

海鹽陸氏子。從雪介剃度。禮
晦岳旭於三墖圓戒。命看一歸話。次入楚徧參。旋歷
匡廬俱不契。再見旭。旭數回盤詰。應對頗捷。移時。旭
喚師曰。從前三則語。盡是躲跟。未到實地。今日快快
供說。不然打你疾死。師赧然擬對。旭便打。師又擬對。
旭又打。師茫無措。旭連棒打曰。一歸何處。速道速道。
師頓有省。乃禮拜曰。全琳今日始知和尚一片婆心。
碎身難報。旭可之　示眾。舉楞嚴曰。諸可還者自然
非汝。不汝還者非汝而誰　頌曰。畫樓春色最嬌華。
逞盡風流與莫遮。試向清波手畫月。冰容難並玉容
嘉　頌南泉刈茅僧問南泉路因緣曰。踄巘梯雲欲
學仙。不知身在葛洪前。一壺玅藥都傾與。稚子猶然
問洞天(晦岳旭嗣)。

嘉興在聞本禪師

本邑洪氏子。幼出塵。禮同岑燈圓

具。造金明求指示。旭曰。本無建立。指示個甚麼。師曰。
弟子愚頑。乞師慈誨。旭舉趙州無字。命師參究。無虗
日。偶聞車水聲有省。述偈曰。趙州一個無字。匝地普
天不漏。驀然打碎虗空。塞斷黃河倒注。呈旭。旭稱善
(晦岳旭嗣)。

鎮江帝青寶禪師

本郡人。脫白。中隱參天寧。命看生
前話。數載後。呈見甘露旭每掃却。師動止不安。一夜
危坐。聞炮聲響徹天地。心境廓然。侵晨呈旭。旭曰。即
今炮聲落在甚處。師便喝。旭曰。汝者一喝又落甚處。
師又喝。旭曰未在。師禮拜起連喝兩喝而出。旭頷之
　師頌青州布衫曰青州七斤衫。團圞無縫隙。幾多
人向此中迷。不識趙州赤骨𩪸(晦岳旭嗣)。

青龍覆載證禪師

小參。覺印當軒。逈超無極先天之
表。玅湛圓明。徹證恒河沙界之中。正令全提。縱橫無
礙。刮龜毛於牛背。截兔角於虎頭。展大機顯大用。何
妨藏天下於天下。正好徘徊廣莫之野。逍遙何有之
鄉且道是甚麼人境界。喝一喝　小參。穴知雨。巢知
風殘花落盡月輝空。塵塵寂寞。剎剎圓融。的的三乘
外。寥寥一印中。祖師意沒西東。繫驢橛上生芝草。黑
漆盤中日正紅　立春上堂。泥牛鞭出黃金骨。蕩蕩
春風散五湖吞綠含紅無限意。看取江山一畵圖。展
手曰是什麼。切忌道破(辨海言嗣)。

揚州普濟機先宗禪師

上堂。道無向背。法離見聞。當
陽獨露。凡聖不存直饒棒頭取證。喝下承當。箭過西

天白雲萬里(閴谷悟嗣)。

法華天然順禪師

小參無絃琴上撫出五音六律。沒
底鉢中托出百味珍饈。碁盤石𨁝跳上三十三天。洗
鉢池哮吼入汪洋大海順上座忍俊不禁。到這裏。將
祖翁田地點露當陽未耕者耕未得者得。信手拈來。
和盤受用。且道如何受用。聻。良久喝一喝下座(聞谷悟嗣)。

奉天蕭鳳儀扶雲居士

本業儒。隨父國麟。宦遊粤東
京口。徧歷禪席。知有此事。後父歿。扶柩旋京。參寶如
玉于三大士庵。一聞開導。心生踴躍。更求垂示。命看
萬法歸一話。後聞更皷聲有省。即見玉。玉問。如何是
萬法歸一。士曰。眾星拱月。曰一歸何處。士曰。月落天
空。玉曰。正恁麼時道一句看。士曰。佛祖難窺。玉曰。未
在更道。士便喝。玉頷之。士甞侍玉左右。深領提擕。得
入幽奧。後玉示疾。告眾畢。召士囑以偈曰。入室知堂
奧。出門車合轍。踏翻向上關。無孔笛吹徹。士唯然拜
受　士訪友山石。石問。是蕭居士否。士曰。和尚須具
眼始得。石曰。看破了也。士曰。換却眼睛也不知。石震
威一喝。士曰。又恁麼去也。石曰。原來是作家。士曰。塗
污人作麼　士到天甕。禮玅雲雄。雄問。居士高姓。士
曰姓蕭。雄曰。古人一管簫。吹散八千兵。汝試吹看。士
展兩手曰。又是一場禍事。雄曰。三十棒一棒也少不
得。士曰。老和尚棒頭太奢。雄曰。幾乎喚你作俗人。士
曰。和尚捺人向坑子裏作麼。雄曰。雁過長空。影沉秋
水。士曰。理長即就。雄打曰。逢人切忌錯舉。士禮拜(寶如

玉嗣)。

南蘭成正禪師

參安化中。中問。如何是上座底野鴨
子。師曰。收來人不見。放去不成羣。中曰。非汝分上事。
師曰。不是某甲分上事。且道是阿誰分上事。中打曰。
瞎。師便喝。中曰。也是賊過張弓。師搊住中曰。爭奈贓
物現在。中曰。太煞無禮。師作禮呈頌。中頷而印之(致和
中嗣)。

永平茶棚圓融諦禪師

吳縣施氏子。投普明薙染。禮
海會得戒。參父母未生前話。忽聞香板落地聲有省。
出謁南㵎珍。問如何是諸佛出身處。師曰。南人泛舟。
北地乘馬。珍曰。兩頭不著。師曰。磨盤空裏走。珍便打。
師一喝而出。晚依普度虗。作務次。虗曰。钁頭在手。阿
誰運用。師曰。何須掘地覔天。虗曰。汝既不會。何不問
山僧。師豎钁曰。大眾證明。虗頷之(從實虗嗣)。

金華善慶靈慧智禪師

義烏吳氏子。參致和中於安
化。有師資契。命理院事。參請無虗曰。又旋浙渡錢塘。
忽失前有。復北上呈中。中曰。錢塘江幾許深。師曰。直
似海。中近面覷曰。果然鼻孔浸爛。師曰。和尚莫眼花。
中曰。且喜眉毛還在。師曰。謝師證明。中休去。入室。中
問。南泉喫油糍。莊主來謝。誵訛在甚處。師曰。疑殺天
下人。中曰。還識南泉麼。師曰。今日捉敗者老漢。中可
之。執侍十載。中以偈印焉(致和中嗣)。

太倉鈍機顯禪師

玉峰李氏子。幼投南廣雲髠髻。命
看一歸話。禮椒山制秉戒。日夜參究不懈。因普請挑

柴雪中。著跌有省。呈偈曰。雲暗不知天早晚。雪深難
辨路高低。等閒觸破威音上。原是娘生箇面皮。制曰。
只如娘未生時又作麼生。師曰。佛祖覷不見。制打曰。
者一棒落在甚處。師便喝。制器之。次親百愚斯於青
龍。斯問。上座參方何年。師曰。威音王前。斯曰。太遲生。
師曰。幸逢和尚住世。斯異之。復徧參諸老。俱有機語。
晚造心莊陳讀雪。問子曾脚跟點地麼。師曰。太湖三
萬六千頃。誰知到岸不須舟。雪曰。如何是到岸一句。
師曰。特地一場愁。雪拈棒。師便喝。雪曰。俊哉衲子。師
拂袖便出。遂親依數載。雪印以偈曰。是法無彼我。是
心超古今。顯了非心法。真機廓太清(陳玉文嗣)。

常州黃山藥師補石天禪師

本郡劉氏子。性頴悟。十
歲受學。有會心處輒起立。同學異之。年十九。怙恃俱
失。就耕一十三載。一日棄妻子。飄然入黃山。禮完白
老宿薙染。二子甞依之。師不顧。竟造靈巖受具。命看
三不是。夜坐更深。開門見月光廓無際。返觀自身猶
虗空等。述偈呈童碩宏曰。不是心佛物。皎然當宇宙。
踏碎上頭關。突出虗空口。宏曰。喚甚麼作上頭關。師
便喝。宏器之。復參眠雲濟水洸。問何處來。師曰天台。
曰見羅漢麼。師曰。又見一箇。曰莫錯認。師曰。巳露賊
身。洸便打。師接住送倒。洸喚侍者。一掌便出。晚親晦
嶽旭於龍淵。擬展具。旭曰不是。師收具。旭曰轉錯。師
曰。學人錯。和尚不是。旭便打。師曰。久聞龍淵深。果爾
浪頭高。旭曰。淹殺闍黎。師便喝。後至甘露再參。命首

眾。入室次。旭拈拂子問。當時馬祖底與山僧底同耶
別耶。師奪得豎起曰。請和尚道。旭曰。你道百丈意作
麼生。師擲下拂子。旭震聲喝。師禮拜。尋印以偈(晦岳旭嗣)。

嘉善惠民古仙真禪師

江寧李氏子。幼投弘渡律主
剃染。十八遊講肆。謁海會受具。看一歸話。不契。南參
龍淵雄。師問。如何是即心即佛。曰獅子咬人。韓獹逐
塊。師曰。如何是非心非佛。曰手長衫袖短。脚瘦草鞋
寬。師擬議。曰汝作麼生會。師佇思。雄便打。師曰。倚天
長劍逼人寒。曰劍聻。師一喝歸眾。復徧參諸方。最後
覲晦嶽旭。問甚處來。師曰南海。曰見大士麼。師曰。學
人去時得潮。來時得風。曰放下餬餅。為甚却是饅頭。
師曰。也是平常事。旭拈竹篦曰。既是平常事。者裏道
句看。師纔開口。旭便打。師曰。深領和尚一棒。曰你向
甚處會。師禮拜歸眾。旭肯之。後示偈曰。法法無形表。
非物非名字。我親分付汝。橋流聲不住(晦岳旭嗣)。

金陵真如二輪明禪師

本郡呂氏子。依弘渡出家。謁
勝果受具。造顯聖理。問那箇是你本來面目。師無對。
理便打。師擬開口。理又打。師有省。未幾理寂。師造磬
山操。問是甚麼。師曰不審曰上座今日太歲當頭。師
曰。且喜和尚土星入命。操便打。師便喝。後參甘露旭。
有契。普請挑柴憩江岸。旭問。既是悟的人。為甚氣急。
師曰。魚行水濁。忽見死魚。旭指曰魚以水為命因甚
死於水。師曰。恩深不忘。旭曰。如何是恩深處。師禮拜。
旭曰。拄杖不在手。記取三十。依二哉旭。印以偈(晦岳旭嗣)。


滁州瑯琊慈門聖禪師

武昌毛氏子。甫十歲。二親俱
喪。十八禮五祖岡落髮。圓具苦行。三年看無字。依廣
教玉數載。南下抵夾山。憩旦過。聞僧誦有物先天地
句有省。遂結茆滁之皆山八載。後棄菴。參報恩淳。入
浴次。淳問。古人道一口吸盡西江。你試吸浴堂水看。
師曰。某甲不作者野狐見解。淳器之。復徧參諸方。終
不自諾。末後至甘露。方跨門。旭問是甚麼。師曰。素仰
高風。特來瞻禮。旭曰。老老大大著甚來由。師曰。古人
三登投子九上洞山。還是遊覧山川。還是別有道理。
曰如人飲水冷暖自知。師曰。萬點烟消天地淨。一腔
風月廓無垠。曰莫是子見處麼。師便喝。親炙二載。旭
印以偈(晦岳旭嗣)。

膠州普濟惟一道禪師

萊州劉氏子。參法光石。䇿勵
彌切。力究數稔。一夜孤坐達旦。聞迅雷猛風。覺身心
頓空。廓無涯際。往呈石。石曰。生前面目在甚麼處。師
曰。徧界不能藏。曰既徧界不能藏。何處安身立命。師
便喝。石拈棒。師曰。者老漢手忙脚亂作麼。便出。石器
之。即南下。徧謁叢席。晚參甘露。有師資之契。即命典
客。一日旭召入室。問今日幾人新到。師曰。早期三人。
晚來五人。曰幾人得體。幾人得用。師曰。請和尚勘。旭
便打。師曰。即此是用。如何是體。曰汝向甚處見山僧。
師便禮拜。旭又打兩棒。後印以偈(晦岳旭嗣)。

黃安恒河瑩𤩔珩禪師

本邑盧氏子。生不茹葷。性冲
澹。二親既歿。禮微塵剃染。命看三不是話。師曰。既不

是心佛物。又參個甚麼。塵曰。正好著力。謁大聖演受
具。入七堂聞香板聲有省。演舉香板問。者是甚麼。師
便喝。曰亂喝。師又喝。演便打。遂參諸方。晚親甘露旭。
問學人遠來。乞師一接。旭便打師以坐具打圓相托
呈曰。西天九十六種外道。你是最下一品。師曰。是精
識精。旭直打出。入室次。旭拈棒問。者裏親切道句來。
師曰。北固山頭浪湧。揚子江心火發。曰燒却你眉毛。
浸爛你鼻孔。師曰。乾坤浪蕩無拘束。倒跨須彌象外
遊。曰莫是汝見處麼。師曰。無見可見。曰怎奈目前何。
師禮拜。旭然之(晦岳旭嗣)。

黃梅萬緣發禪師

吉安人。從鈍鋒銳剃落。依松岫源
於羅漢久之。次叩天峰性。有悟入。性仍命見銳。甞詰
無字。凡十數語不諾。師曰。和尚莫強抑人好。銳曰。不
道汝不會。怎奈太多生。師唯唯點首便禮拜。銳曰。子
意如何。師曰。全發今日會和尚婆心片片。銳然之(鈍鋒
銳嗣)。

南泉雲槎渡禪師

武進王氏子。親天寧桂昌銳開導。
向上一著。曉夜疑慮。投祖印剃度。詣龍池圓具。看三
不是話。北遊金門。參南泉宗。激發用功。歷三寒暑。聞
更鼓聲有省。宗問。溈山踢倒淨瓶。雪峰淘米去砂。是
同是別。師曰。兩段不同。收歸上科。宗曰。南泉斬猫。歸
宗鋤蛇。是何意旨。師曰。長劍倚天。髑髏徧地。宗打曰。
者一棒如何理會。師曰。直得大地震動。宗肯之(心禪宗嗣)。

杭州慧彰自餘弘禪師

侍慧彰璣甚久。參究不怠。一

日聞梆聲有省。呈偈曰。楗槌一擊有來由。驚起溈山
水牯牛。兩角撐天曾不異。自收自放自風流。璣問。如
何是自收自放自風流的事。師拂袖出方丈。璣曰。放
汝三十棒。自是漸益玅旨。璣印以偈曰。鐵船高駕許
誰酬。吞海金鱗躍上舟。細驗絕無粘帶處。絕無粘帶
接英流　上堂。天地未分時。固是無可覆載。日月未
明時。光輝洞照無邊。釋迦彌勒有口無說處。文殊普
賢有智無用處。圓通大士無聞證處。善財童子無參
見處。大眾正恁麼時。且道山僧在於何處。便下座(文玉
璣嗣)。

山陰衛生鑑俞堅禪師

本邑人。親平陽顯聖諸宿有
年。看三不是話。精勵不懈。後參月暉光。執勞甚勤。營
築殿堂。開鑿陂池。而本參話頭。未甞有間。偶聞僧曰。
鑿池不待月。池成月自來。礙膺冰釋。乃呈光。光曰。靈
雲見桃花悟道。因甚玄沙不肯。師曰。試玉須憑火。曰
那裏是他未徹處。師曰。枯木綻銀花。曰你即今悟也
未。師曰。須彌何更戴須彌。光便打。師禮拜。光頷之(月暉
光嗣)。

