











五燈全書卷第九十七
京都聖感禪寺住持(臣)僧　(超永)　編輯
京都古華嚴寺住持(臣)僧　(超揆)　較閱　進
呈

臨濟宗

南嶽下三十六世隨錄

杭州開化化南上禪師

越之浣溪人。稚時口瘂。七歲
方知語言。九歲過五洩。禮佛見僧如舊識。乃投出家。
後上天童。悟祖命參萬法歸一一歸何處話。逾年聞
猫聲。豁然開悟。祖遽問。萬法歸一一歸何處。師曰。烏
龜鑽破壁。悟頷之。最後參鹿泉瀇。一見契合　開化
上堂。舉達觀頴曰。諸方鈎又曲。餌又無。猶如水底捺
葫蘆。拈拄杖。作釣勢曰。深水取魚長性命。不曾將酒
祭江神。開化又且不然。家業輕舟一葉。朝南暮北隨
流。得意高歌數曲。忘機閒伴沙鷗。遂收取拂子曰。寧
教絃斷成孤峻。不為門庭下曲鈎(獨癡瀇嗣)。

潤州龍山放雲智禪師

參鹿泉瀇。看南泉三不是話。
偶柴扁挑墮地作聲。咄曰。元來元來。不是心不是佛
不是物。欲覓覓不得。欲避避不得。冷地親看破。分明
者個賊　頌竹篦子曰。竹篦子無背面。利似吹毛揮
八面。衲僧觸者是如何。拍破腦門鮮血濺。看取香爐

吞佛殿　龍牙石龜頌曰。前朝風昨夜雨。今日夢回
又見鬼。鬼扯腿跌折嘴。仔細思量弄自己　趙州城
門頌曰。四門開豁趙州城。南北東西道路分。二十五
絃彈夜月。玉樓人醉杏花村(獨癡瀇嗣)。

都督葵軒居士張國勛

宣府世家。初于福嚴容。安田
靜。愚菴盂。天界盛。參扣有年。再訪鹿泉瀇。問如何是
捷徑路頭。瀇曰。黃鶴山頭春萬家。士曰。如何是歸源
的旨。瀇曰。瘦拳斜枕臥梅花。士曰。幾乎錯過目前機。
瀇曰。巳知居士是家裏人。士曰。弟子究心佛法。不敢
自負生平。但恐業累覊人。惟願不吝慈悲。瀇曰。居士
如寶劒在握。一斬一切斷。何處更有業累所覊。士于
言下猛省。呈偈曰。于此植機緣。我道總一般。山頭明
月下。松風話指南(獨癡瀇嗣)。

廣東淨業方中式禪師

月夜示眾。初出銀蟾遍大千。
尖時圓相巳完全。只今笑語垂楊下。多少清光在目
前。大眾。這個光明。人人本有。因甚不知落處。聻。盤山
曰。光非照鏡。鏡亦非存。光景俱忘。復是何物。且道。是
月。不是月。是月。瞎却諸人了也。不是月。汝等作麼生
會。便下座(拳石沃嗣)。

昆陽玉倉碧峰微禪師

示眾。我此法印。如塗毒鼓。聞
者命根頓斷。諸人如何湊泊。直下便是。巳涉堦梯。總
不恁麼。猶落情識。任他千聖到來。一齊列在下風。汝
等還識此法印麼。擲下拄杖　小參。今日將十方世
界。權借為一禪堂。開深深之爐。堆𦦨𦦨之煤。是凡是

聖。萬象森羅。一一盡在其中。朝打三千。暮打八百。個
個皮穿骨露。脫體無依。眾中還有不受煅煉者麼。拈
竹篦曰。禹門三級千層浪。奮迅休遭點額回(拳石沃嗣)。

明州普陀貫之珏禪師

姚江陳氏子。元宵解制上堂。
萬象回春。冰河轉綠。黃鳥閒關。魚蝦𨁝跳。當是時也。
鐵樹共銀花競彩。金烏與玉兔潛輝。衲僧家行止未
卜。脚跟下去住何傷。到這裏。瑠璃瓶祇盛獅子乳。龍
象踐踏。非驢所堪。出頭跛鱉。行乎其所。不得不行。得
水真龍。得乎其所。不得不止。若也脚踏實地底。爾等
亦須善自體悉。良久曰。仍把鉢盂安舊位。莫教虗費
草鞵錢(拳石沃嗣)。

四明薜蘿尼慧空禪師

鄞縣王氏女。三十三歲。辭俗
出家。初參念佛底是誰。苦無入處。因參天童奇。問盤
陀石上珠一顆。無去無來不見踪。請和尚直指。奇曰。
說底是誰。師沈吟。奇一喝。師大起疑情。歸途遇老宿
問。如何是本來面目。宿曰。禮拜的是誰。師于言下頓
悟。遂述偈曰。四大浮囊假借因。拈香撥火阿誰親。從
今爍破孃生面。大地山河一統平。又曰。本自無心物
自閒。通身渾露祖師關。俄然一念超方外。水自水兮
山自山(拳石沃嗣)。

江都中房李謙居士

淮安山陽籍北直人。年十二。夢
朝天帝。令二僧。傳示龍從火裏出虎向水中生十字。
醒白二親。親曰。汝未生前。因禱呂祖而孕。士遽問。未
生前作麼生。父大異之。年既長。好讀孫吳書。二十八

歲。中崇禎丁丑進士。三十二歲。遇異人授三教心法。
遂棄職尋師。歷參名宿。謁商尊元。問臨濟三句話。尊
喝曰。要山僧說與你聽麼。士矍然。又問雲門拄杖子
𨁝跳因緣。尊又喝曰。要山僧講與你聽麼。士于言下
大省曰。毗耶一默。觀聽全消。月落烏啼。雲漢昭昭。尊
曰。從來孝子諱爺名。士禮三拜。尊深然之。後謁天峰
清。一見許可。特為上堂。問路逢達道人。不將語默對。
將甚麼對。士曰。臨去秋波那一轉。清曰。未在更道。士
曰。先號咷而後笑。清遂記莂。士甞獨居。興教僧寮。隨
機說法。唱演楞嚴圓覺大義。世稱田大士復生　僧
問。趙州繞禪床一帀。何云轉藏竟。士曰。纔下禪床。早
知轉經巳竟。曰婆子因何云只轉半藏。士曰。牛過窗
櫺。頭足四蹄都過了。為甚麼尾巴過不得。僧曰。差別
公案如是者少(天峯清嗣)。

興化融峰萍寄普禪師

上堂。擊鼓鳴鐘巳舉揚。何勞
請我更陞堂。不知棒喝重彰露。猶聽叨叨說短長。便
喝散大眾。擲拄杖下座　上堂。豎起拂子曰。惟此一
事實。餘二則非真。復自摑口曰。山僧今日為人錯下
註脚　上堂。拈拄杖曰。山僧今日特請木上座。為汝
等一上去也。卓拄杖曰。諦聽諦聽　問。生從何來。師
舉火鎌曰。這張火鎌子。三文錢買的。曰死從何去。師
曰。一擦火星飛　問。如何是道。師曰。水陸通衢。曰不
問這個道。師曰。問甚麼道。曰問大道。師曰。南北東西
(法音𣽘嗣)。


嘉興會龍破峰一禪師

海寧曹氏子。上堂。院無大小。
眾無多寡。小中現大。大中現小。不見道。文殊騎象于
藕絲孔裏。消息全無。鴻蒙鼓翅于北溟之上。浪沸波
騰。事會也。得處處綠楊堪繫馬。理會也。得家家有路
透長安。顧左右曰。只恐不是玉。是玉也大奇(法音𣽘嗣)。

揚州遠峰旨玄泰禪師

興化焦氏子。十四出家。依建
隆𣽘。力參有年。𣽘一日問。不落古今。道將一句來。師
曰不道。𣽘曰。為甚麼不道。師曰。道又落古今也。𣽘休
去　僧問。今日喫粥喫飯。師曰。打破鍋來。向汝道。曰
打破也。師曰。一任飽餐　拈趙州狗子佛性有無。頌
曰。佛性緣何說有無。十分春色滿皇都。掠虗頭漢無
依賴。留與兒孫唱哩囉　黃龍三關頌曰。驢脚生緣
與佛手。橫三豎四揚家醜。看來不值半文錢。也向人
前開大口(法音𣽘嗣)。

融峰法幢普禪師

興化李氏子。上堂。鐘音鏗鏘。鼓聲
軒昂。山僧陞座。眾立兩旁。喝一喝曰。底事分明全露
布。何須重叠更宣揚　師甞頌汾陽三訣曰。第一訣。
不容擬議無分說。秤錘是鐵甚分明。看到秤錘重著
楔。第二訣。馬祖藍關消思絕。朔風凜凜普天寒。大地
山河一片雪。第三訣。百草頭邊俱露泄。桃紅李白柳
垂青。子規聲裏流啼血。又曰。汾陽三訣。強生枝節。要
知落處。水冷火熱　僧問。心經云。無眼耳鼻舌身意。
將甚麼說法。師良久問僧。適間問個甚麼。僧擬開口。
師便以手掩却(法音𣽘嗣)。


江都維摩古梅寬禪師

邑之方氏子。佛開光上堂。一
陽開泰。萬象咸亨。四眾瞻依。佛光朗照。且道。維摩今
日。有何義諦。以拄杖擊香几曰。大眾。盡大地是個佛
身。汝等向甚麼處安居。復擊一下曰。泥牛吼月歸東
海。萬水朝宗又一重(法音𣽘嗣)。

六安佛國文楚演禪師

泰州屠氏子。上堂。舉本師𣽘
到月菴曰。菴主在否。曰不在。𣽘曰甚處去。曰檀越家
去。𣽘曰水牯牛牽去麼。曰不知。𣽘打僧三下便出。菴
主回。僧舉前話。菴主曰。水牯牛被人牽去。也不護惜。
遂打擯出。𣽘聞曰。略較些子。雖然如是。也是按牛頭
喫草。師曰。仰之彌高。鑽之彌堅。瞻之在前。忽焉在後。
大眾。老人這樣說話。還知他人落處麼。將成九仞之
山。不進一簣之土。喝一喝(法音𣽘嗣)。

青州萬祥麒禪師

示眾。今日聊將一線通。秋山秋水
畵圖中。紅輪劈破闍黎面。擬議思量隔萬重(法音𣽘嗣)。

真州大慈尼桴海濟禪師

上堂。學道應須達正因。道
源曾不隔微塵。當知一切眾生界。即是如來正法輪。
濟長老截舌去也。眾中還有相救者麼。喝一喝。下座
(法音𣽘嗣)。

雲間賈龍文居士

名達真。年九歲。父母俱喪。兄龍媒
撫養。婚娶後。愛酒好訟。十載囹圄。鼎革以來。諸事不
豫。每嘆光陰有限。世事不常。發願念佛齋僧。漸漸留
心本分。參佛果聞。韜明宗。三默權。霽崙永諸禪宿。六
載工夫。幾成一片。每於行住坐臥時。如皓月澄潭。純

清絕點。及至勘問。便轉身不得。一日請永至舍。齋後。
永放下面皮。痛加逼拶。問居士即今一口氣不來。向
何處安身立命。直得無語可對。回入室中。豎起脊梁。
萬緣放下。不覺冷汗如雨。忽聽更鑼聲。通身慶快。如
拋下千觔擔子一般。出侍次。永問。得何消息。士震威
一喝。永曰。親切道來。士便掌。永曰。不怕罪過。士曰。蒼
天蒼天。即呈偈曰。樹凋葉落見秋空。全放全収不露
踪。人亦忘時牛亦滅。一輪皎皎碧天中。永曰。不信道。
士隨畵圓相曰。大地平沈遍界空。腦門裂破任西東。
振聲一喝千江逆。萬法收歸絕異同。永頷之。明日往
龍華。入方丈。宗曰。內不放出。外不放入。如何是你作
用。士曰。一拶粉碎。宗曰。那裏學來的。士曰。好個具眼
堂頭。宗曰。你的眼聻。士便喝。宗拈棒。士便出。徧歷諸
方。後受報恩汋記莂。隨機應接。逞性逍遙。至康熙乙
丑冬月。示微疾。書遺訓十則。誡勉其子。不得行世禮。
須備木龕道服。自製封龕偈曰。向來愛坐。今日要眠。
向來要眠。今日愛坐。兩俱不著。四無回互。天然一段
好風光。赤骨條條我獨步。舉火偈曰。賈龍文。賈龍文。
紅爐烈焰。久煉精金。胸中惡氣。脫體從新。入火不變。
入水澄清。攛火炬曰。一道風光無限樂。換却時人眼
裏睛。復書一偈曰。此番決定別無私。撒手分明在戌
時。若能識得其中意。雲在山兮月在池。一笑而逝(佛果
汋嗣)。

汝寧羅山巖立敏禪師

休寧人。參寄菴澯。問如何是

佛法的的大意。澯曰。待山前石龜解語。方向汝道。師
擬議。澯便喝。一日騎驢過㵎有省。歸乃禮拜曰。山前
石龜。今日點首也。澯舉首。師曰。切忌多口。澯下禪床。
師指曰。老漢脚跟。猶未點地在。呈偈曰。忘餐廢寢亦
無端。謬把孃生鼻揑酸。小塔山前遭一撲。虗空笑得
舌頭乾。澯為印可(寄菴𣽘嗣)。

溧水劉惟贊居士

不第後。閉關二十年。有省。註經解
論。甞作山居百首。有曰。日用工夫在钁頭。剪茅誅葛
自無休。有人笑我空勞力。個事如何向別求　參禪
何用坐蒲團。活處工夫死處鑽。事事隨緣無不是。百
般滋味一般酸(寄菴澯嗣)。

蘇州法華樹南祚禪師

上堂。丁一卓二。白雲淡泞。放
兩拋三。㵎水潺湲。住住。假雞聲韻難瞞我。未肯糢糊
放過關。以拄杖卓一下曰。這個喚作關。諸人作麼生
過。時有僧纔出。師連打曰。也不得輕放。隨後曰。的是
孟甞門下客。從教一去不輕還　元夕解制上堂。火
就乾。水就溼。棘何曲。松何直。南來自南。北去自北。出
門草漫漫。沿街燈簇簇。一棚兩棚。三椀四椀。六六原
來三十六。說與今朝衲子。各各觀光飽足　示眾。天
上天下唯我獨尊。世尊最初之句。正法眼藏。涅槃妙
心。世尊末後之機。此話西遍西天。東遍東土。必也共
相委悉。及乎輕輕拶著。多是開口不得。更向語言上
尋。心思上卜。日日日東昇。日日日西沒。有日會時。金
烏飛向虜淵。玉兔走入暘谷　示眾。寒山寺笑呵呵。

法華院挨濟濟。黑豆子換人眼睛。紅茘枝赤茘枝。與
人吞噉。閉目食蝸牛。何處門頭無幾個。開眼喫鼠糞。
誰家釜裏有兩顆。會則蝦蟇大蟲。猫兒老鼠。不會。三
世如來。一大藏教。在你脚底。參　結七上堂。山僧有
兩個關棙子。三十年行脚。東尋西討。未敢布露。今日
結七安禪。為汝等拈出。要且坐斷仰山九十六種圓
相。及得盡底去也。釋迦達磨。未能出得這裏。師以手
畫△▽曰。諸禪德。若透得這兩字。如天有日月。照臨
八表九州。如地有泉淵。週流五湖四海。如人有眼目。
勘驗天下衲僧。且道。以何為驗。乃豎拂子曰。還識麼。
復放下拂子曰。還會麼。山僧字義巳說。注解巳竟。個
中若有仙陀客。何必文殊下一槌　春朝上堂。桃花
紅李花白。揭開佛祖眼睛。小葉柳大葉楊。穿過衲僧
巴鼻。泥牛打破。千年古木敷榮。木馬牽回。萬里長途
瞬息。出谷黃鶯毛自乾。入水烏龜頭不溼。有智主人
黑眼漆。無位真人赤骨律。咄咄。何處春睛轟霹靂
　示眾。咄咄咄。臨濟小廝兒。𡎺著大愚肋。不禁三拳呌
屈聲。風清月皎有何極。子規啼上杜䳌花。長恨游人
歸不得。歸不得。歸便得。十分春色滿皇都。五陵公子
鞭驄勒。夜來爛醉臥花街。回頭日出東方白　士問。
百姓日用而不知。知得又如何。師曰。智者見之。謂之
智。仁者見之。謂之仁。曰請示佛法。師曰。你自已屋裏
不打點。問他家事　問。如何是彼岸。師曰此路。曰問
水答水。問蟲答蟲。學人問彼岸。因甚和尚答此路。師

曰。此路不通(彌壑澧嗣)。

益州嵩山壄竹福慧禪師

渝州長壽葉氏子。因遭變
亂。父母竄散孤身南避黔州。不覺一念回觀。立志脫
白。求禮東明曉剃落。未幾。去謁龍門澣。示以萬法歸
一一歸何處話。參究有年。始有契悟。仍受龍門記莂。
出住雲南慈雲。蒙化竹林。順寧五福。樹宗善法。富民
法華。澂江彌勒。益州嵩山　上堂。即心即佛也不是。
非心非佛也不是。不是心不是佛不是物也不是。泥
神笑金剛骨出。土地罵伽藍面黑。會則脫體風流。不
會莫枉久立　上堂。一二三四五六七。楊岐老子舌
頭赤。新婦騎驢阿家牽。伶俐衲僧爭得識。喝一喝
　上堂。去年春在天目。今年春在五福。却把寒梅仔細
看。枝枝撐破山頭綠。誰家灑酒賽勾芒。不管子規啼
血出　上堂。僧問。如何是三寶。師曰。稻梁菽。曰意旨
如何。師曰。二時喫得鮑齁齁。乃曰。若是德山臨濟。以
杖指曰。且向這邊立。若是文殊普賢。以杖指曰。且向
這邊立。顧左右曰。臥龍不合為諸人註脚。便下座
　上堂。一聲呱破稱雄。安知雲門棒折。更有白拈老子。
說他所見不別。拈拄杖曰。當斷不斷返招賊。擲拄杖。
呵呵下座　中秋晚參。青山日日雨傾盆。祇說廣寒
羞見人。忽地睛開天如洗。清光依舊在江蘋。驀召眾
曰。正恁麼時。還是修行耶。供養耶。拂袖歸去耶。星隨
平野闊。月涌大江流　開南小參。拈拂子召眾曰。會
麼。開南盡處是天涯。竹引清風日正斜。杖上無錢沽

白酒。且傾一盌趙州茶。笑者如麻。不笑者如麻。放下
曰。吽癹吒　小參。匡徒領眾竭吾才。祇要兒孫正眼
開。若是分明開正眼。眾生諸佛一坑埋。以拄杖畫一
畫曰。且道。毗盧遮那聻。復畫一畫　小參。知見立知。
即無明本。知見無見。斯即涅槃。驀豎拄杖曰。安楞嚴。
安楞嚴。你何曾識得。菱花未照前　示眾。寸絲不挂。
粒米不餐底衲僧。正好痛與三十棒。為甚如此。為他
祇解潔白地上作活。未解一切處流通。雖然。且到這
裏著　示眾。要取便取。要舍便舍。取舍兩忘時如何。
大唐國裏。安他不下　士問。如何是父母未生前面
目。師劈口掌曰。是生耶。未生耶　問。如何是水中月。
師曰。教你撈摸不著(山暉澣嗣)。

五燈全書卷第九十七


五燈全書卷第九十七補遺


臨濟宗

南嶽下第三十六世隨錄

松隱栢山森禪師

問如何是松隱境。師曰。橋橫活水
由升降。塔拄清風任往還。曰如何是境中人。師曰。體
掛袈裟離世相。心懸祖印出人間。曰法王法令意旨
如何。師曰。急須著眼看僊人。莫看僊人手中扇　小
參。三乘十二分教。俱是止啼黃葉。一千七百公案。總

乃陳爛葛藤。今向諸佛談說不著處。諸祖行履不到
的。略通一綫。言外知歸。舉拂曰。初開新氣象。齊唱太
平歌　晚參。萬緣叢中夏五月。松隱林開獅子窟。箇
箇心空及第歸。塵說剎說熾然說。熾然說無間歇。山
色無非清淨身。溪聲盡廣長舌(冠嵋澣嗣)。

智海曇紹杲禪師

上堂。南泉斬猫。打失兩隻眼睛。趙
州禮拜。嬴得一輛草鞋。打鎖敲枷。斬釘截鐵。是山僧
分上事。諸人分中。又作麼生道。良久曰。十字街心一
塊磚　上堂。摩尼珠人不識。如來藏裏親收得。驀召
曰。大眾。如何是摩尼珠。喚什麼作如來藏。良久。乃以
手指曰。者箇上座肥。那箇上座瘦。便下座　清明上
堂。草芊芊。花爛熳。春風拂面寒。紙錢灰繚亂。觸目烟
霞處。俱是名利漢。終日走紅塵。何不回光看。各各持
鍬著土。聲聲喚子呼爺。不如子規親切。叫道急早還
家。夜來何處狂颷起。吹落人間多少花　僧參。師良
久。曰和尚何得一語不施。師曰。早識得汝了也　僧
參。師曰。近自何來。曰臺山。師曰。聞說清涼石。被海龍
王移去。是否。僧罔措。師打曰。何得不持五戒(彌壑澧嗣)。

洪都法藥百拙倫禪師

結制上堂。今朝法藥結制。大
似一場兒戲。柴炭渾無些些。却也不成罏鞴。辜負龍
象到來。猶如賊打空室。非是山僧恡財。要汝偷心頓
息。諸方點鐵成金。我道點金成鐵。從來眼裏不著沙。
歷劫何曾異今日。呵呵呵。好大哥。瞥不瞥。若不瞥。且
自關門去拽石。驀然蹋著自家底。九九元還八十一。

喝一喝　解制小參。九旬閉門造車。今朝開門合轍。
打車打牛。總莫交涉。蘇州有常州有。八角磨盤空裏
走。遇著拾得與寒山。鼓掌呵呵笑破口　僧參。師豎
拂子。僧便喝。師曰。作家禪客。宛爾不同。僧又喝。師曰。
山僧今日失却一隻眼。便打出　問。如何是一。師曰。
今日不答話。曰為甚麼不答話。師曰。恐汝落在二(山衣
瀇嗣)。

泰州定慧容德裕禪師

示眾。只合寒江坐釣磯。等閑
識得舊荷衣。雖然踏著家山路。雲護春深出繡緯
　頌臺山婆子曰。兩岸蘆花兩岸香。杖藜雲外異清涼。
道人行處離中虗。日月經天有底藏(法音𣽘嗣)。

建隆拙翁最侍者

一日坐香次。𣽘問。如何是本來面
目。師曰。腿麻脚酸。𣽘曰。莫錯好。師曰。甜瓜徹蒂甜。苦
瓜連根苦　頌本來面目曰。昔年𢹂手向高臺。叢菊
丹楓覆酒杯。今日半山園獨醉。清風明月久徘徊(法音
𣽘嗣)。

蘇州西山機先曉禪師

示眾。拈拄杖卓一卓曰。勘破
了也。底事分明全露布。何須重疊費商量　小參。以
拂子向空中點三下。乃顧左右曰。見麼。家肥生孝子。
國覇有賢臣。擲拂下座(法音𣽘嗣)。

廬陵聶先樂讀居士

參建隆𣽘。一見機契。每入室棒
下得旨。一日𣽘舉拂子。士曰。入地獄如箭射。𣽘放下
拂子。士曰。入地獄如箭射。𣽘曰。不拈不放一句聻。士
曰。入地獄如箭射。𣽘曰。西來大意。可曾會麼。士曰。拈

箇泥彈子。打殺活雀兒。𣽘曰。還能救得麼。士曰。滿堂
僧不厭。一箇俗人多。𣽘便打退。士輯續指月錄。行世
(法音𣽘嗣)。

松江倪超定永清居士

淹博古今。以詩名世。入建隆
𣽘室。有機最契。呈偈曰。那容門外木馬行。不聞海底
泥牛叫。一拳打倒四金剛。彌勒果然呵呵笑。𣽘頷之
　一日雪首座問。紙縫中有本來面目。日月照耀。居
士可曾見麼。士便喝。雪曰。詩在筆尖頭。大地山河在
舌頭。且道。當人心血。如此用盡。成得什麼邊事。士曰。
野鴨子飛過去也。雪曰。麻三斤見過也未。士曰。從來
不曾妄誕。雪曰。乾矢橛用得著麼。士曰。悉憑首座證
據。雪曰。四句外。別通一線看。士曰。夜深困倦(法音𣽘嗣)。

明州補陀自天育禪師

晚參。薄福住補陀。家常事事
無。僧堂名不二。少炭漫開爐。不用煖處商量。貴在當
陽拋出。且道。火種在甚麼處。驀舉拂子曰。喚作火燒
殺你。不喚作火凍殺你　示眾。春回大地雪漫漫。莫
作尋常景致看。指出箬山頭巳白。人間疑是玉龍皤。
顧左右曰。莫受人瞞　退院示眾。千丈巖前浪潑天。
三山雲接箬山連。海門風急潮回晚。收拾絲綸過別
川。橫擔拄杖。下座(拳石沃嗣)。

明州隱學岸麟駿禪師

示眾。舉僧問睦州。一言道盡
時如何。州曰老僧在汝鉢囊裏。又問雲門。一言道時
盡時如何。雲曰裂破。師曰。或問隱學。一言道盡時如
何。合取兩片皮　小參。今朝臘月十四。諸人看是不

是。當陽放大寶光。切忌當面蹉過。不蹉過。寒則徹骨
寒。熱則通身熱。喝一喝。下座　問。一年之稻。早巳收
割。一生之道。為甚不了。師打曰。且道了也未(拳石沃嗣)。

常州萬育霖沛汾禪師

彌陀誕日上堂。自性本圓明。
自性本空寂。生固未常生。滅亦何常滅。西方古佛號
彌陀。相傳降誕在今日。諸仁者。高著眼看。你道彌陀
生也未。若道露柱尚懷胎。固是平地死漢。若道玉毫
巳現瑞。也是眼裏生花。驀豎拂子曰。彌陀來也。若果
見得分明。則七寶池八功德水。頭頭現前。樓臺殿閣
金銀琉璃硨磲瑪瑙。物物具足。迦陵頻伽諸鳥。無不
演唱雅音。五根五力七菩提分八聖道分功德莊嚴。
又何須口裏念真言。眼前作佛事。其或未然。必須猛
力看去。如子憶母。如母憶子。哀切追尋。追到無可追。
尋到無可尋處。忽然氷河𦦨發。㘞地一聲。再來親喫
山僧痛棒。何故聻。冬至離春四十五　問。如何是萬
法歸一。師曰。開口便錯。曰一歸何處。師曰。重陽九月
九　問一念未生時如何。師曰。這問從何處得來
　問。古鏡未磨時如何。師曰。無汝覷眼處。磨後如何。師
曰。無汝藏身處(彌壑澧嗣)。

京都九華晦嵓慧禪師

上堂。五九四十五。窮漢街頭
舞。卓拄杖曰。發機須用千鈞弩　上堂。古人道。從文
殊門入者。墻壁瓦礫。為汝發機。觀音門入者。蝦蟇蚯
蚓。為汝發機。普賢門入者。不動步徧十方。卓拄杖曰。
且道。從這裏入者。阿那箇為汝發機。顧左右曰。半嶺

夕銜樹落。一行斜雁向人來　解冬示眾。去年結未
曾結。拶出諸人佛手。今年解未曾解。緊悄諸人驢脚。
祇如道人人有箇生緣。諸人生緣在甚麼處。渴飲饑
餐好自如。莫學茫茫顛倒走　示眾。舉阿育王問賓
頭盧尊者曰。承聞尊者親見佛來。是否。者以手撥開
眉云。親見佛來　示眾。舉僧問雲門。如何是清淨法
身。門曰花藥欄(彌壑澧嗣)。

開封白封渭南乘禪師

中秋晚參。冉冉白雲去復留。
長安共賞萬家秋。這回底事分明說。切忌清光換却
眸。顧視左右曰。總皆賞月。殊不知。諸昆仲。各各有此
一輪明月。清光匝地。逈脫根塵。所以從上老古錐。只
教伊承當去。瞥地去。免致光前影後。只如月落長空
後。又作麼生相見。復顧左右曰。還我話頭來　上堂。
臘月二十五。雲門一曲譜。石女弄笙歌。崑崙水上舞。
大用從來顛倒顛。五五不成二十五　問。牛頭未見
四祖時如何。師曰。擎頭帶角。曰見四祖後又且如何。
師曰。失却鼻孔　一僧到。師問。參甚麼話頭。曰合是
和尚記得。師曰。却是山僧罪過(山暉澣嗣)。

揚州吳陵光孝旭峰焯禪師

南通州徐氏子。出家于
本州三仙寺。天童受具。得法光孝。出住𡵀碭山。至佛
殿基。以拄杖指曰。虗空的宮殿。瓦礫的金身。羣山的
大眾。一切盡屬拄杖子了也。且道。契書甚人寫。復以
拄杖。畫十字曰。五湖烟景有誰爭　解制上堂。師高
聲召大眾曰。水牯牛走也。眾皆回首。師曰。山僧說法

少人知。待你知來是幾時。便下座　示眾。學道人。抱
個話頭。如握一把鐵掃帚相似。佛來也掃。魔來也掃。
一切物來一切掃。直掃到無掃處。老僧更問汝覓掃
帚在　問如何是萬法歸一。師曰。拄杖子吞却大千
世界。曰畢竟一歸何處。師便打　問如何是祖師西
來意。師曰。簷聲未斷前宵雨。曰不會。師曰。電影還連
後夜雷(玉田潤嗣)。

亳州護國義明今禪師

開封蘭陽楊氏子。生而不茹
葷。五歲送入鄉塾。開卷。即閉目思睡。聞梵誦聲輒喜
躍。年十二。懇求出家。父母不許。先是。大中丞瑞軒丁
公文盛。秉臬中州。公之子制府泰巖公思孔。方垂髫。
公一夕夢韋駄。謂曰。公之子。乘願輪來。當取科第立
功勳。然須覓一人代為薙染。以報佛恩。隨以手中杵。
指旁立童子曰。此兒大乘法器也。毋蹉過。公唯唯。及
醒。以語黃夫人。而黃夫人所得夢亦同。不勝歎異。翌
日公偶出。師年十五。方自塾歸。途中卒不及避。因拱
立道左。公瞥見之。乃宛然夢中童子也。因喚至署。問
童子。志何所慕。師曰。願出家。公以夢中事語其父。父
曰。此天也。不可強矣。公因出廉俸。為之落䰂。師脫白
後不半載。歎曰。出家兒。為了生死大事。豈如此虗消
信食。唐喪光陰耶。遂腰包頂笠。孤身行脚。參請知識
三十餘輩。究心多年。不甚明了。至亳州護國。謁洞上
白雪靜。令參萬法歸一一歸何處話。苦心體究。一夕
漏盡不寐。忽聞鷄鳴有省。作偈曰。譙樓敲徹短長更。

燈盡油乾兩目瞠。腷膊一聲剛報曉。隣家惹得眾雞
鳴。次早呈白靜。靜掩偈曰。速道速道。師曰。金屑雖貴。
落眼成翳。靜曰。不許夜行剛把火。直須當道與人看。
師曰。快便難逢。靜曰。三十年後。逢人不得錯舉。師震
威便喝。靜曰。據子見處。當是臨濟兒孫。於是溫研積
累。二十年如一日也。康熙甲戌秋。聞制府泰巖公歿
於官。快快如有所失。迨次年秋。思公小祥日近。遂挈
笠入都。遇乾乾湜。駐錫保安。遂往咨叩。湜問。甚處來。
師曰亳州。湜曰。到此幾程。師曰。二千里。湜曰。船來陸
來。師曰。頭頭有路透長安。湜拈拄杖曰。向這裏更道。
師曰。蒼天蒼天。湜便打。師拂袖便出。有頃。師重具威
儀。上方丈請益。湜曰。趙州三十年前火爐頭。有箇無
賓主話。未曾有人舉著。此意如何。師曰。和尚年高。莫
要麵喫。湜曰。畢竟如何是無賓主話。師曰。鴉鳴鴉鴉
鵲鳴鵲。湜曰。只如元沙聞得云。者老漢。脚跟猶未點
地在。又作麼生。師曰。獅子齩人。韓盧逐塊。湜曰。出頭
天外看。誰是我般人。師作掀禪床勢。湜休去。一日值
湜上堂。師纔出眾問訊。湜曰。來者好一員法門戰將。
師曰。和尚真箇具眼。湜曰。運籌帷幄之中。決勝千里
之外。又是什麼人分上事。師曰。攙旗奪鼓。據險用奇。
不無和尚。踞虎頭收虎尾。第一句下明宗旨。還讓某
甲。湜曰。老僧斫額望汝巳久。師向前三步。應諾諾。湜
劈頭便棒曰。且道。者一棒。是踞虎頭。是收虎尾。師遂
禮拜曰。恩大難酬。湜深頷之。以拄杖源流。當堂記莂。

偈曰。叩徧諸方巳有年。師資道合本天然。從教拄杖
為龍去。接盡人中上上賢(乾乾湜嗣)。

宿遷法華半雲佚禪師

臘八上堂。瞿曇夜半覩明星。
打失娘生兩眼睛。新得一般奇特事。十方世界總全
身。總全身。不用尋。梅花枝上寒香噴。箇箇山頭頂白
雲　上堂。兩堂首座齊聲喝。賓主歷然當下分。不是
久經行陣手。山僧杖下不容情。曹山酒金牛飯。雲門
餅趙州茶。自古風流出當家。雙手呈起拄杖曰。大眾
見麼。滿盤托出多般味。一飽忘饑萬事休。卓拄杖。下
座　師看書次。僧問。如何是祖師西來意。師曰。一句
一圈。曰如何是一句一圈。師曰。汝問甚麼　問大道
無形。如何得見其道。師曰。青色青光。黃色黃光。曰學
人因甚不見。師曰。祇為太近　頌臺山婆子曰。綠茸
深厚迷歸鳥。南北風吹啟薜蘿。浪子不甘休歇去。長
天空挂月如珂　頌趙州勘二庵主曰。兵符在握任
施為。雷掣雷轟妙用奇。一等沙場仝著力。當鋒殺活
有誰知(獨癡瀇嗣)。

廣陵萬壽憨雲頂禪師

小參。上古衲子無叢林。巢居
穴處絕羈絆。日則乞食向村落。室家無慮道可辦。雖
然行止若雲踪。豈免朝夕風雨患。後來大智創叢林。
杖錫所至起烟爨。四方老幼盡來歸。養育材器從此
煅。全憑主法行法令。循規蹈矩統條貫。長者如兄少
者弟。四攝六和無諍慢。開門七事要支撐。身心道業
俱成現。如上所說當遵行。拄杖無情如鐵面　上堂。

聲色浩浩。總是西來大道。眾生本不曾迷。聲色浩浩。
不是西來大道。諸佛本不曾悟。了知迷悟不相干。柳
巷花街隨處安。絕憎絕愛。癡癡憨憨。等閒潑狼潑籍。
只知有飯開口便吃。那來討甚佛法多般。若便恁麼
去。將謂辜負高檀。若不恁麼去。畢竟將何指南。遂起
身以拄杖架肩曰。志公不是閒和尚。花剪刀子杖頭
看　僧參。師曰。巍巍堂堂。煒煒煌煌。是個甚麼。僧罔
措。師曰。將謂是絕妙好辭。原來是個沒字牌(獨癡瀇嗣)。

潤州鹿泉牧庵密禪師

除夕小參。拈拄杖曰。去年臘
月三十日有者個。今年臘月三十日也有者個。復舉
拄杖曰。還見麼。若道有見有聞。却是隨聲逐色。卓一
下曰。還聞麼。若道不見不聞。人是避色逃聲。畢竟如
何。擲下拄杖曰。領取山頭開凍色。共檠茗椀薦春槃
　小參。虎泉一滴水。含吐十虗無向背。對面潑來深
千尺。知恩者少。當頭澆下潤心田。負恩者多。既然有
恁麼神通。脚下為什麼乾爆爆地。風來樹影動。葉落
便知龝　問無夢無想。主人公在什麼處。師曰。石龜
吞却月　問三界無安。猶如火宅。且如何安得去。師
曰。你因甚踏碎常住方磚角　頌晦堂豎拳示僧曰。
武陵溪畔碧峰巒。俗眼從來未許觀。行過六橋風景
異。雲漫漫又水漫漫　頌德山托鉢曰。狹路相逢子
驗爺。低頭無語毒何奢。雖然未遇梭雲手。巳使人人
理亂麻(獨癡瀇嗣)。

舒州菩提古癡言禪師

江南興化李氏子。問如何是

祖師西來意。師曰。青山吐色。㵎水傳聲。曰如何保任。
師曰。水邊林下。曰恁麼則承當去也。師打曰。還我飯
錢來　問一物不將來。還許學人相見否。師曰。不相
見。曰為什麼不相見。師曰。一物不將來。相見箇甚麼。
僧便喝。師曰。該打折你驢腰(法音𣽘嗣)。

廬山東林宗遠溥禪師

江寧人。歷參名宿。不契。後謁
法音𣽘於風化。𣽘問。甚麼處來。師曰江南。𣽘曰。曾見
甚麼人。師曰。見幾箇粗行比丘。𣽘豎拳曰。曾見這箇
麼。師擬進語。𣽘便打曰。粗行比丘。𣽘一日拈拂子曰。
汝向這裏道一句。許汝參學事畢。師禮拜起。依位而
立。𣽘曰。別道看。師拂袖便出(法音𣽘嗣)。

蘇州虎丘石龕遡禪師

本郡陸氏子。上堂。密移一步
虗空座。演法翻披無相衣。鐵笛橫吹劫外韻。金鳥夜
半徹天飛　問白浪滔天事如何。師曰嶮。僧擬進語。
師曰。沒頭沒腦　問虎項金鈴誰人解。師曰。無手人
解。曰既是無手。如何解得。師曰。汝若不會。怎怪得老
僧(法音𣽘嗣)。

興化正覺怡庵常禪師

本邑趙氏子。上堂。皓月當空
照。澄潭無影樹。心同太虗空。示等虗空法。大眾。如何
是虗空法。豎拂子曰。更有一句。不敢道著。道著。諸佛
諸祖齊立下風。且道。是那一句聻。良久曰。路逢死蛇
莫踏殺。無底藍兒盛將歸(法音𣽘嗣)。

揚州法雲華嚴偉珍琦禪師

本郡張氏子。上堂。舉芭
蕉曰。你有拄杖子。我與你拄杖子。你無拄杖子。奪却

你拄杖子。正眼觀來。未免也是將官物作人情。畢竟
如何施設。只教諸兄進前不得。退後不得。今日一句。
越例前來。聊且放開一線。通箇消息。遂連卓拄杖曰。
路逢劍客須呈劍。不是詩人莫獻詩(法音𣽘嗣)。

掦州建隆拙翁聚侍者

六合楊氏子。參法音𣽘最久。
一日坐香次。𣽘問曰。如何是汝本來面目。師曰。腿麻
脚痛。𣽘曰。莫錯好。師曰。某甲又不酸痛也。𣽘曰。如何
是不酸痛的意。師曰。甜瓜徹底甜。苦瓜連根苦。即呈
偈曰。腿麻脚痛甚分明。徹底風流豁頂門。兩岸溪聲
山更遠。高聲唱曲過南村　除夕小參。用得親。見得
徹。拈來無別說。炮竹迅如雷。聲聲玄妙訣。玉女夜懷
胎。東村王打鐵。以拂子擊香几曰。一擊忘所之。更不
重添屑。揮拂子。下座　本來面目頌曰。昔年𢹂手向
高臺。今日丹楓覆酒來。有絡索時添絡索。得徘徊處
且徘徊(法音𣽘嗣)。

江西袁州揚岐逸岩靜禪師

示眾。舉女子出定。頌曰。
一不做二不通。半憨半巧半英雄。紅葉笑翻秋景老。
梅花出賣古春風(法音𣽘嗣)。

興化法華朗慧元禪師

本邑韓氏子。八歲。投蘆渡寺
徹生老宿出家。上堂。問如何是法華境。師曰。門外芳
草綠。階前苔蘚青。如何是境中人。師曰。拄杖撐天地。
日月照時人。曰人境巳蒙師指示。今日登座事如何。
師曰。一棒一條痕。乃曰。古剎重開色更研。拈來白棒
打青天。今朝舉向諸人看。舟破溪邊月影圓。大眾還

委悉麼。良久。以拂子擊禪床曰。垂垂細柳埋山寺。漠
漠荒陵作水田(法音𣽘嗣)。

江西黃檗徹翁昭禪師

南昌人。元旦上堂。數十年前
事。丟在太虗空。今朝重拈出。長安大路通。欲問西來
意。東方日正紅(法音𣽘嗣)。

天台護國魯庵源禪師

江都人。徐氏子。解制小參。九
旬禁足。三月安居。把住牢關。不容絲毫走作。管教進
退無門。藏身無地。不免放開一線。使人人脫體風流。
箇箇眉橫鼻直。如龍得水。似虎靠山。縱橫自在。殺活
自由。到這裏。恁麼也得。不恁麼也得。空心樹子歸霄
漢。恁麼總不得。處處相逢李八伯。顧視左右曰。歸家
盡是兒孫事。祖父從來不出門(法音𣽘嗣)。

常州靖江朱鳳台居士

字慎人。丁亥進士。一日與倪
永清坐次。論三教盛衰。倪曰。儒門澹泊。著落我輩不
得。佛門廣大。一槩收羅去訖。士曰。若然。孔丘孟軻。皆
作古佛矣。倪曰。人人有一尊古佛。先生古佛在什麼
處。士曰。古佛不在別處。倪曰。畢竟在什麼處。士擬對。
倪曰慎翁。士應諾。倪曰。古佛出現也。時聞猴兒演劇。
有省。偈曰。天不偏地不圓。幾箇猴兒跳出圈。古佛堂
前今出現。西方只在草鞋邊。歸呈建隆。𣽘曰。此君徹
也。因付偈曰。不用隔江招手。何須望見剎竿。報與靖
江居士。猴兒巳跳出圈(法音𣽘嗣)。

小楊山翠峰祖源溟禪師

上堂。萬機截斷。一句全提。
千聖難窺。萬靈罔測。諸佛出世。列祖繁興。有恁麼人。

知恁麼事。卓拄杖曰。聲前薦得無私旨。直透威音更
那邊　小參。饑來吃飯。困來打眠。寒來向火。熱來取
凉。見聞不昧。聲色全彰。因甚問著不知。且道。過在甚
麼處。良久。眎左右曰。面皺皆因陪笑得。背佗自謂打
躬多　結制小參。水牯牛趕入欄檻。老瞎驢繫枯樁。
自教水足草足。養得身強力壯。且待來春趂他出去。
任爾左跛右跛。東觸西觸。自然不犯人家苗稼。因甚
得恁麼慶快。呵呵大笑曰。因他累劫遭饑渴。漫學溈
山得自由(天峯清嗣)。

吉州報國千拙覐禪師

金溪吳氏子。上堂。佛是眾生
父。眾生為佛子。父子情俱忘。即便離生死。打破閻羅
關。當下超佛祖。從茲便入廛。不願生淨土　冬至上
堂。吾道一以貫。京師出大黃。小人纔退位。君子便登
場。一句無私曲。今朝為舉揚(百可溢嗣)。

杭州華嚴禹庵弘禪師

臨安高氏子。出關示眾。立限
三年今巳終。和盤托出貴流通。今朝踏破這重關。鐵
壁銀山不露踪。說甚言言見諦。句句朝宗。揮拂子曰。
夜半不露無私句。密移一步看飛龍(百可溢嗣)。

毗陵澹園履中弘禪師

晚參。是日曰巳過。燈花咲未
休。滿座參元客。騎牛更覔牛。且如何是你們底牛。眾
無語。師厲聲曰。這班噇飯漢。牛也不識。以竹篦旋風
打散(法音𣽘嗣)。

鹽官悟空介威禪師

上堂。問如何是父母未生前本
來面目。師便與一棒。如何是巳生底面目。師又與一

棒。如何是青州布衫重七斤。師曰。今日天晴。乃曰。竹
浪千層碧。松花一片金。黃鶯枝上囀。鳴破祖師心
　上堂。今朝正是五月午。祖印當陽亘今古。聊拈蒲釰
逼虗空。蚯蚓蝦蟆變猛虎。不須門上畵蜘蛛。百怪千
妖叫冤苦。休叫苦。榴花朵朵紅似火　頌丹霞燒佛
曰。丹霞焚佛無多子。院主眉鬚墮偶然。致使五湖林
下客。一回舉著骨毛寒　頌產難曰。甘雨堂前落。泥
團盡打開。白雲消散後。杲日照庭臺　問天要下雨。
因甚用雷。師曰。先以定動。後以智拔(干雲湛嗣)。

獲嘉東林夫隱機禪師

小參。舉高峰大師中夏上堂。
以拂子召大眾曰。到這裏。進前一步也不得。退後一
步也不得。總不恁麼也不得。畢竟如何。不得不得。師
曰。高峰大師。一等是為眾竭力。要且勞而無功。東林
這裏。又且不然。以拂子召大眾曰。到這裏。進前一步
也得。退後一步也得。總不恁麼也得。畢竟如何。得得。
且道。與高峰大師。相去多少　示眾。起七來第三日
了。諸仁者。得箇入處也未。如若得箇入處。出來道看。
若未得箇入處。山僧有一要語。與汝商量。祇貴依教
奉行。東單的禪師。過西單立。西單的禪師。過東單立。
眾一如所教。師曰。昔日達磨大士。從西天過東土來。
祇要覔過不受惑的人。呵呵大笑。拽杖便出。一眾竦
然(彌壑澧嗣)。

