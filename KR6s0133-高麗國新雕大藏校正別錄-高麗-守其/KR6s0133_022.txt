










高麗國新雕大藏挍正別錄卷第二十二　密
沙門　守其等奉　勑挍勘

隨凾　摩訶僧祇比丘尼戒本
　東晉法顯共覺賢　譯

按此戒者宋本與國本多同丹本與
二本大異今對同譯本律尼部及比
丘同戒撿之丹本乃正其國宋二本
亦非異譯但文句多涉四分之言故
有異耳未詳厥由今取丹本對律挍
正入藏而眾學初有十三戒丹本所
無者今勘諸律及五部戒本㸦有一
二或並無者既未詳故不忍刪去并
取入之直注其下云。

外凾　沙彌尼離戒文　(失譯附東晉錄)

按此戒名國本宋本及開元錄皆云
沙彌尼離戒文丹本即云沙彌尼雜
戒文今撿正文諸本皆非何則按此
譯之離字與他譯之尼字但梵音楚
夏耳曾不是沙彌尼之離戒文亦不
是沙彌尼之雜戒文並乖正文故今
可直云沙彌離戒文方乃正耳然三
本皆無不敢擅改直書其意以待雅

正君子焉。

傳凾　四分比丘尼羯磨一卷
(丹本云宋求那跋摩譯　宋本但云女人出家事)

按此羯磨一卷宋本與國本則同丹
本將二本獨異何耶今撿丹本與懷
素所集文義大同又其起盡有倫敘
可觀知是跋摩所譯正本故取之入
藏彼國宋二本甚是錯乱凡尼出家
始終之例初求出家次受十戒學法
二歲受具足戒久後方𠧒畜眾羯磨
度人受戒乃其序也二本於受六法
請和尚文重用沙彌請十戒文此一乱
也以𠧒畜眾文繫乎受大戒前二乱
也凡尼受戒先於尼僧中受後至大
僧而受二本即云二部僧聽不分先
後三乱也其學戒六法中四分即以
非時食與飲酒為第五六而二本乃
以摩觸八事為五為六四乱也首題
既云尼羯磨二本即有比丘度沙彌
法沙彌受十戒法大僧受具戒法等
五乱也開元錄云宋求那跋摩譯二
本但云女人出家法六乱也故知二
本是乃後代無稽之人臆度乱鈔耳

不可依用今故遆之。

四分比丘尼羯磨法
宋𦋺賓三藏求那跋摩譯

結界法第一

(其諸結界羯磨作法與上大僧同唯稱尼大姉為異)。

受戒法第二

比丘尼乞畜眾羯磨文

(比丘尼欲度人者當徃
比丘尼僧中偏露右肩脫革屣禮僧足巳右膝著地合掌乞畜眾羯磨作
如是白)。

大姉僧聽我比丘尼某甲今從僧𠧒
度人授具足戒願僧聽我度人授具
足戒(如是三說)。

與畜眾羯磨文

大姉僧聽此比丘尼某甲今從僧𠧒
度人授人具足戒若僧時到僧忍聽
僧今聽比丘尼某甲度人授人具足
戒白如是。

大姉僧聽此比丘尼某甲今從僧乞
度人授人具足戒僧今聽比丘尼某
甲度人授人具足戒誰諸大姉忍僧
聽比丘尼某甲度人授人具足戒者
默然誰不忍者說。

僧巳忍聽比丘尼某甲度人授人具
足戒竟僧忍默然故是事如是持。


度沙彌尼文

(若欲在寺內剃髮者應白一切僧若不和合應
房房語令知若和合應作白然後與剃髮應作如是白)。

大姉僧聽此某甲欲從某甲求剃髮
若僧時到僧忍聽為某甲剃髮白如
是(白巳為剃髮欲在寺內出家者應白一切僧若不和合應房房語令
知若和合應作白然後與出家應作如是白)。

大姉僧聽此某甲欲從某甲求出家
若僧時到僧忍聽與某甲出家白如
是(應作如是出家教出家者著袈巳偏露右肩脫革屣右膝著地合
掌教作如是白)我阿夷某甲歸依佛歸依法
歸依僧我今隨佛出家和尚尼某甲
如來無所著等正覺是我世尊(如是三說)
我阿夷某甲歸依佛竟歸依法竟歸
依僧竟我今隨佛出家竟和尚尼某
甲如來無所著等正覺是我世尊(亦如
是三說巳應與受戒)。

盡形壽不得殺生是沙彌尼戒能持
不(荅言能)。

盡形壽不得盜是沙彌尼戒能持不
(荅言能)。

盡形壽不得婬是沙彌尼戒能持不
(荅言能)。

盡形壽不得妄語是沙彌尼戒能持

不(荅言能)。

盡形壽不得飲酒是沙彌尼戒能持
不(荅言能)。

盡形壽不得著花鬘香油塗身是沙
彌尼戒能持不(荅言能)。

盡形壽不得歌舞倡伎亦不觀聽是
沙彌尼戒能持不(荅言能)。

盡形壽不得高廣大牀上坐是沙彌
尼戒能持不(荅言能)。

盡形壽不得捉持生像金銀寶物是
沙彌尼戒能持不(荅言能)。

盡形壽不得非時食是沙彌尼戒能
持不(荅言能)。

如是沙彌尼十戒盡形壽不得犯能
持不(荅言能)。

汝巳受戒竟當供養三寶佛寶法寶
僧寶當修三業坐禪誦經勸助眾事
(聽童女十八者二歲學戒年滿二十二部僧中受大戒若年十歲曾出適
者聽二歲學戒年滿十二與受大戒應如是與二歲學戒)。

式叉摩那受六法文

(沙彌尼應往比丘尼眾中偏露
右肩脫革屣禮比丘尼僧足已右膝著地合掌白如是言)。

大姉僧聽我沙彌尼某甲今從僧𠧒
二歲學戒和尚尼某甲願僧濟度我

慈愍故(如是三說應將沙彌尼至離聞處著見處巳眾中應差堪
作羯磨者如上應作白言)。

大姉僧聽此某甲沙彌尼今從僧𠧒
二歲學戒和尚尼某甲若僧時到僧
忍聽僧今與某甲沙彌尼二歲學戒
和尚尼某甲白如是。

大姉僧聽此某甲沙彌尼今從僧𠧒
二歲學戒和尚尼某甲僧今與某甲
沙彌尼二歲學戒和尚尼某甲誰諸
大姉忍僧與某甲沙彌尼二歲學戒
和尚尼某甲者默然誰不忍者說是
初羯磨(如是三說)。

僧已忍與某甲沙彌尼二歲學戒和
尚尼某甲竟僧忍默然故是事如是
持(應如是與六法)。

某甲諦聽如來無所著等正覺說六
法不得犯。

不得行婬欲法若式叉摩那行婬欲
法非式叉摩那非釋種女與染汙心
男子共身相摩觸鈌戒應更與受戒
是中盡形壽不得犯能持不(荅言能)。

不得偷盜乃至草葉若式叉摩那取
人五錢若過五錢若自取教人取若

自斫教人斫若自破教人破若燒若
埋若壞色非式叉摩那非釋種女若
取減五錢缺戒應更與受戒是中盡
形壽不得犯能持不(荅言能)。

不得故断眾生命乃至蟻子若式叉
摩那故自手断人命求刀授與人教
死勸死讚死若與非藥若墮胎厭禱
呪術自作教人作者非式叉摩那非
釋種女若断畜生不能變化者命缺
戒應更與受戒是中盡形壽不得犯
能持不(荅言能)。

不得妄語乃至戲笑若式叉摩那不
真實非巳有自稱言得上人法言得
禪得解脫得三昧正受得須陀洹果
斯陀含果阿那含果阿羅漢果言天
來龍鬼神來供養我此非式叉摩那
非釋種女若於眾中故作妄語缺戒
應更與戒是中盡形壽不得犯能持
不(荅言能)。

不得非時食若式叉摩那非時食犯
戒應更與戒是中盡形壽不得犯能
持不(荅言能)。

不得飲酒若式叉摩那飲酒犯戒應

更與受戒是中盡形壽不得犯能持
不(荅言能)。

式叉摩那於一切尼戒中應學除為
比丘尼過食自受食食。

式叉摩那受大戒法

(若式叉摩那學戒巳年滿二十
若滿十二應與受大戒先至比丘尼僧中請和尚應如是言)。

大姉一心念我某甲求阿姨為和尚
願阿姨為我作和尚我依阿姨故得
受大戒(如是三說和尚尼應荅言尒應如是受持受戒人離聞處
著見處應差教授師是中戒師應如是問言)。

此眾中誰能為某甲作教授師(若有者荅
言我能尒時戒師即應作白)。

大姉僧聽此某甲從和尚尼某甲求
受大戒若僧時到僧忍聽某甲為教
授師白如是(教授師應往至受戒人所語言)。

此安陀會欝多羅僧僧伽梨此僧祇
支覆肩衣此衣鉢是汝有不(荅言巳有)。

善女人諦聽今是真誠時我今問汝
有便言有無當言無汝不犯邊罪不
汝不犯淨行比丘不汝不賊心受戒
不汝不破內外道不汝非黃門不汝
不殺父不汝不殺母不汝不殺真人
阿羅漢不汝不破僧不汝不惡心出

佛身血不汝非非人不汝非畜生不
汝非二根不汝字何等和尚尼字誰
年歲滿不衣鉢具足不父母夫主聽
汝不汝不負債不汝非婢不汝是女
人不女人有如是諸病癩白癩乾痟
癲狂二根一道合道小大小便常漏
涕唾常出汝有如是諸病不(荅言無者應語言)
如我向問汝僧中亦當如是問如汝
向者荅我僧中亦當如是荅(教授師問巳應
至僧中如常威儀至舒手及處立應作白)。

大姉僧聽此某甲從和尚尼某甲求
受大戒若僧時到僧忍聽我巳教授
竟聽使來白如是(彼應語言來來巳應與捉衣鉢教禮
僧足巳在戒師前䠒合掌作如是乞)。

大姉僧聽我某甲從和尚尼某甲求
受大戒我某甲今從僧乞受大戒和
尚尼某甲願僧濟度我慈愍故(如是三說
是中戒師應作白)。

大姉僧聽此某甲從和尚尼某甲求
受大戒此某甲今從僧乞受大戒和
尚尼某甲若僧時到僧忍聽我問諸
難事白如是。

汝諦聽今是真誠時我今問汝有當

言有無當言無汝不犯邊罪不汝不
犯淨行比丘不汝不賊心受戒不汝
不破內外道不汝非黃門不汝不殺
父不汝不殺󳌤不汝不殺真人阿羅
漢不汝不破僧不汝不惡心出佛身
血不汝非非人不汝非畜生不汝不
二根不汝字何等和尚尼字誰年歲
滿不衣鉢具足不父母夫主聽汝不
汝不負債不汝非婢不汝是女人不
女人有如是諸病癩白癩乾痟癲狂
二根二道合道小大小便常漏汝有
如是諸病不(荅言無應作白)。

大姉僧聽此某甲從和尚尼某甲求
受大戒此某甲今從僧乞受大戒和
尚尼某甲某甲自說清淨無諸難事
年滿二十衣鉢具足若僧時到僧忍
聽僧今為某甲受大戒和尚尼某甲
白如是。

大姉僧聽此某甲從和尚尼某甲求
受大戒此某甲今從僧乞受大戒和
尚尼某甲某甲自說清淨無諸難事
年歲巳滿衣鉢具足僧今為某甲受
大戒和尚尼某甲誰諸大姉忍僧今

為某甲受大戒和尚尼某甲者默然
誰不忍者說是初羯磨(第二第三亦如是說)。

僧巳忍與某甲受大戒竟和尚尼某
甲僧忍默然故是事如是持。

尼往比丘僧中受大戒法

(彼受戒者與比丘尼
僧俱至比丘僧中禮僧足巳右膝著地合掌作如是言)。

大德僧聽我某甲從和尚尼某甲求
受大戒我某甲今從僧乞受大戒和
尚尼某甲願僧救濟我慈愍故(如是三說
此中戒師應問諸難事作白)。

大德僧聽此某甲從和尚尼某甲求
受大戒此某甲今從僧乞受大戒和
尚尼某甲若僧時到僧忍聽我問諸
難事白如是。

善女人諦聽今是真誠時實語時我
今問汝有當言有無當言無汝不犯
邊罪不汝不犯淨行比丘不汝不賊
心受戒不汝不破內外道不汝非黃
門不汝不殺父不汝不殺母不汝不
殺真人阿羅漢不汝不破僧不汝不
惡心出佛身血不汝非非人不汝非
畜生不汝不二根不汝字何等和尚
尼字誰年滿二十未衣鉢具足不父

母夫主聽汝不汝不負債不汝非婢
不汝是女人不女人有如是諸病癩
白癩乾痟癲狂二根二道合道小大
小便常漏涕唾常出汝有如是諸病
不(荅言無者應問言)汝學戒未清淨不(荅言學戒
清淨應問餘比丘尼)某甲學戒未清淨不(荅言巳學
戒清淨)。

大德僧聽此某甲從和尚尼某甲求
受大戒此某甲今從僧乞受大戒和
尚尼某甲某甲自說清淨無諸難事
年歲已滿衣鉢具足巳學戒清淨若
僧時到僧忍聽僧今為某甲受大戒
和尚尼某甲白如是。

大德僧聽此某甲從和尚尼某甲求
受大戒此某甲今從僧乞受大戒和
尚尼某甲某甲自說清淨無諸難事
年歲巳滿衣鉢具足巳學戒清淨僧
今為某甲受大戒和尚尼某甲誰諸
長老忍僧為某甲受大戒和尚尼某
甲者默然誰不忍者說是初羯磨(如是
三說)。

僧巳忍為某甲受大戒竟和尚尼某
甲僧忍默然故是事如是持。


善女人諦聽如來無所著等正覺說
八波羅夷法若比丘尼犯者非比丘
尼非釋種女不得犯不淨行行婬欲
法若比丘尼作不淨行行婬欲法乃
至共畜生此非比丘尼非釋種女是
中盡形壽不得犯能持不(荅言能)。

不得偷盜乃至草葉若比丘尼盜人
五錢若過五錢若自取教人取若自
斫教人斫若自破教人破若燒若埋
若壞色非比丘尼非釋種女是中盡
形壽不得犯能持不(荅言能)。

不得断眾生命乃至蟻子若比丘尼
若自手断人命持刀授與人教死讚
死勸死與人非藥墮胎厭禱呪術若
作方便教人作方便彼非比丘尼非
釋種女是中盡形壽不得犯能持不
(荅言能)。

不得妄語乃至戲笑若比丘尼不真
實非巳有自稱言得上人法得禪得
解脫三昧正受得須陀洹果斯陀含
果阿那含果阿羅漢果言天來龍來
鬼神來供養我彼非比丘尼非釋種
女是中盡形壽不得犯能持不(荅言能)。


不得身相觸乃至共畜生若比丘尼
有染汙心與染汙心男子身相觸腋
巳下膝巳上若摩若逆摩若順摩若
牽若推若舉若下若捉若急捺彼非
比丘尼非釋種女是中盡形壽不得
犯能持不(荅言能)。

不得犯八事乃至共畜生若比丘尼
有染汙心與染汙心男子受捉手捉
衣至屏處屏處立屏處語若共行若
身相近若共期行犯此八事彼非比
丘尼非釋種女是中盡形壽不得犯
能持不(荅言能)。

不應覆藏他罪乃至突吉羅惡說若
比丘尼知比丘尼犯波羅夷不自舉
亦不白僧不語人令知後於異時此
比丘尼若休道若滅𢷤若作不共住
若入外道後作如是言我先知此人
如是如是彼非比丘尼非釋種女覆
藏重罪故是中盡形壽不得犯能知
不(荅言能)。

不得隨被舉比丘語乃至沙彌若比
丘尼知比丘為僧所舉如法如毗尼
如佛所教犯威儀未懺悔不作共住

便隨順彼比丘彼比丘尼諫此比丘
尼言大姉彼比丘為僧所舉如法如
毗尼如佛所教犯威儀未懺悔不共
住莫隨順彼比丘彼比丘尼諫此比
丘尼時堅持不捨彼比丘尼應乃至
三諫捨此事故乃至三諫捨者善若
不捨者彼非比丘尼非釋種女犯隨
舉是中盡形壽不得犯能持不(荅言能)。

善女人諦聽如來無所著等正覺說
四依法比丘尼依此出家受大戒是
比丘尼法依糞掃衣出家受大戒是
比丘尼法是中盡形壽能持不(荅言能)。

若得長利若檀越施衣若得輕衣若
得割截衣應受依乞食出家受大戒
是比丘尼法是中盡形壽能持不(荅言能)。

若得長利僧差食若檀越送食月八
日食十五日食月初日食眾僧常食
檀越請食得受依樹下坐出家受大
戒是比丘尼法是中盡形壽能持不
(荅言能)。

若得長利若別房樓閣小房石室兩
房一戶應受依腐爛藥出家受大戒
是比丘尼法是中盡形壽能持不(荅言能)。


若得長利酥油生酥蜜石蜜應受。

汝巳受戒竟白四羯磨如法成就得
處所和尚如法阿闍梨如法二部僧
具足滿當善受教法當勤供養佛法
僧和尚阿闍梨一切如法教勑不得
違逆當學問誦經勤求方便於佛法
中得須陀洹果斯陀含果阿那含果
阿羅漢果汝始發心出家功不唐捐
果報不絕餘所未知者當問和尚阿
闍梨(使受戒人在前而去)。

除罪法第三

尼懺僧殘罪法

(尼以女弱事須相假以肅其懷如若私已
容惡則自壞彼犯在不輕故尼覆僧殘但增罪治半月行摩那埵無別覆
藏調伏法故尼懺僧殘要在二部僧中作摩那埵羯磨大僧與尼二部各
滿四人若作出罪羯磨大僧與尼二部各滿二十人不得減)。

乞摩那埵羯磨文

(比丘尼犯僧殘罪應一部僧中半月
行摩那埵行摩那埵非應至二部僧中偏露右肩脫革屣禮僧足右膝著
地合掌作如是乞)。

大德僧聽我比丘尼某甲犯某甲若
干僧殘罪今從二部僧乞半月摩那
埵願僧與我半月摩那埵慈愍故
(如是三說)。

與摩那埵羯磨文


大德僧聽此比丘尼某甲犯某甲若
干僧殘罪今從二部僧乞半月摩那
埵若僧時到僧忍聽僧今與比丘尼
某甲半月摩那埵白如是。

大德僧聽此比丘尼某甲犯某甲若
干僧殘罪今從二部僧乞半月摩那
埵僧今與比丘尼某甲半月摩那埵
誰諸長老忍僧與比丘尼某甲半月
摩那埵者默然誰不忍者說是初羯
磨(如是三說)。

僧已忍與比丘尼某甲半月摩那埵
竟僧忍默然故是事如是持(比丘尼行摩那
埵法與上大僧同唯應二部僧中日日白應作如是白)。

大德僧聽我比丘尼某甲犯某甲若
干僧殘罪巳從二部僧乞半月摩那
埵僧巳與我半月摩那埵我比丘尼
某甲巳行若干日過餘有若干日在
白大德僧令知我行摩那埵。

乞出罪羯磨文

(比丘尼半月行摩那埵竟應至二部僧中
作如是乞)。

大德僧聽我比丘尼某甲犯某甲若
干僧殘罪巳從二部僧乞半月摩那
埵僧巳與我半月摩那埵我巳於二

部僧中行半月摩那埵竟今從僧乞
出罪羯磨願僧與我出罪羯磨慈愍
故(如是三說)。

與出罪羯磨文

大德僧聽此比丘尼某甲犯某甲若
干僧殘罪巳從二部僧乞半月摩那
埵僧巳與比丘尼某甲半月摩那埵
此比丘尼某甲巳於二部僧中行半
月摩那埵竟今從僧乞出罪羯磨若
僧時到僧忍聽僧今與比丘尼某甲
出罪羯磨白如是。

大德僧聽此比丘尼某甲犯某甲若
干僧殘罪巳從二部僧乞半月摩那
埵僧巳與比丘尼某甲半月摩那埵
此比丘尼某甲巳於二部僧中行半
月摩那埵竟今從僧乞出罪羯磨僧
今與比丘尼某甲出罪羯磨誰諸長
老忍僧今與比丘尼某甲出罪羯磨
者默然誰不忍者說是初羯磨(如是三說)。

僧巳忍與比丘尼某甲出罪羯磨竟
僧忍默然故是事如是持。

說戒法第四

(其說戒法一與上大僧同)。

尼僧差請教授人羯磨文

(尼僧應半月半月至

大僧請教誡故今須差此使為尼僧請教誡應如是差)。

大姉僧聽若僧時到僧忍聽僧今差
比丘尼某甲為比丘尼僧故半月往
比丘僧中求教授白如是。

大姉僧聽僧今差比丘尼某甲為比
丘尼僧故半月往比丘僧中求教授
誰諸大姉忍僧差比丘尼某甲為比
丘尼僧故半月往比丘僧中求教授
者默然誰不忍者說。

僧巳忍差比丘尼某甲為比丘尼僧
故半月往比丘僧中求教授竟僧忍
默然故是事如是持(更差一人為伴往大僧中至舊
住比丘所禮足曲身低頭合掌白如是言)。

大德一心念比丘尼僧某甲等和合
禮比丘僧足求教授(如是三說受囑比丘說戒時應
作如是白)。

比丘尼僧某甲眾和合禮大德僧足
求教授(如是三說)比丘尼明日應問可
否比丘教授師應期往比丘尼應期
迎比丘期往不往者突吉羅比丘尼
僧期迎而不迎者突吉羅若比丘尼
聞教授師來當半由旬迎至寺內供
給所須洗浴具羹粥飲食菓蓏以此

供養若不者突吉羅若比丘僧盡病
若眾不和合若眾不滿遣信往禮拜
問訊若比丘尼僧盡病不和合眾不
滿亦當遣信往禮拜問訊若不往者
突吉羅。

安居法第五

(其安居法皆與大僧同)。

自恣法第六

尼僧差往大僧中受自恣人羯磨文

(比丘尼僧夏安居竟應往大僧中受自恣故今湏差此使為尼僧詣大僧
中求受自恣應如是差)。

大姉僧聽若僧時到僧忍聽僧今差
比丘尼某甲為比丘尼僧故往大僧
中說三事自恣見聞疑白如是。

大姉僧聽僧今差比丘尼某甲為比
丘尼僧故往大僧中說三事自恣見
聞疑誰諸大姉忍僧差比丘尼某甲
為比丘尼僧故往大僧中說三事自
恣見聞疑者默然誰不忍者說。

僧巳忍差比丘尼某甲為比丘尼僧
故往大僧中說三事自恣竟僧忍默
然故是事如是持。

往大僧中受自恣文

(差人為伴往大僧中禮僧足巳
曲身低頭合掌作如是說)。


比丘尼僧夏安居竟比丘僧夏安居
竟比丘尼僧說三事自恣見聞疑大
德慈愍故語我我若見罪當如法懺
悔(如是三說)。

彼即比丘僧自恣日便自恣而皆疲
極佛言不應尒若比丘僧十四日自
恣比丘尼僧十五日自恣若大僧病
若眾不和合若眾不滿比丘尼應遣
信禮拜問訊不者突吉羅若比丘尼
僧病若眾不和合若眾不滿比丘僧
亦當遣信禮拜問訊不者突吉羅(其至
大僧中受自恣人還共尼僧作自恣其自恣一與上大僧同)。

分衣法第七

(與上大僧同)。

衣食淨法第八

(尼無作餘食法除此巳餘皆與大僧同)。

雜法第九

(尼無乞處分作房法自餘皆與上大僧同)。

高麗國新雕大藏挍正別錄卷第二十二　(二十一張)


