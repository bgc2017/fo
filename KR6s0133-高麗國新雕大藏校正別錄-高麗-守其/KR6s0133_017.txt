










高麗國新雕大藏挍正別錄卷第十七　乂
沙門　守其等奉　勑挍勘

別譯雜阿含經之餘

如是我聞一時佛在舍衛國祇樹給
孤獨園時梵主天於其中夜光明倍
常來詣佛所禮佛足巳在一靣坐梵
主威光照於時會赫然大明即於座
上而說偈言。


「　剎利二足尊
　種姓真正者
　明行巳具足
　人天中最勝」



佛告梵主言誠如是言誠如是言剎
利二足尊種姓真正者明行巳具足
天人中最勝時梵主天聞佛所說踊
躍歡喜頂禮佛足於彼坐沒還於天
宮。

如是我聞一時佛遊拘薩羅國時彼
國中有一阿蘭若住處尒時世尊與
諸大眾比丘僧俱在彼止宿於時世
尊讚斯住處說阿蘭若住處法時梵
主天知如來遊於拘薩羅與比丘眾
止宿阿蘭若住處讚歎阿蘭若住處
說阿蘭若住處法梵主天王作是念
言我今當詣佛所讚歎隨喜時梵主

天即於彼沒譬如壯士屈申臂頃來
詣佛所頂禮佛足在一靣坐即說偈
言。


「　處靜有敷具
　應断於結縛
　若不能愛樂
　還應住僧中
　恒應正憶念
　調根行乞食
　具足禁戒者
　應至空靜處
　放捨於怖懼
　堅住於無畏
　断除憍慢者
　堅心處中住
　如是我所聞
　不應懷疑惑
　一千阿羅漢
　於此断生死
　學者二五百
　千一百須陁
　隨流修正道
　終不趣邪徑
　不能具宣說
　諸道得果者
　所以不能說
　畏懼不信敬」



時梵主天說是偈巳頂禮佛足還於
天宮。

如是我聞一時佛在釋翅迦毗羅衛
林與五百大比丘眾俱皆是阿羅漢
諸漏巳盡所作已辦捨於重擔逮得
巳利盡於後有無復結使正智解脫
復有十世界大威德諸天來至佛所
問訊佛僧於時世尊說於隨順涅盤
之法有四梵身天各作是念今佛在
釋翅迦羅衛林與五百比丘僧俱皆
是大阿羅漢諸漏已盡所作巳辦捨
於重擔逮得已利盡於後有無復結

使正智解脫復有十世界大威德天
來至佛所問訊佛僧世尊為其說於
隨順涅盤之法我於今者當往於彼
佛世尊所時梵身天作是念巳即於
彼沒譬如壯士屈申臂頃來至佛所
頂禮佛足在一靣立時第一梵身天
而說偈言。


「　今於此林中
　集會於大眾
　是故我等來
　正欲觀眾僧
　不以不善心
　壞僧破和合」



第二梵身天復說偈言。


「　比丘誠實心
　冝應務精勤
　猶如善御者
　制馬令調順
　比丘亦如是
　應制御諸根」



第三梵身天復說偈言。


「　譬如野馬被羇繫
　拔柱蹋壍安隱出
　諸比丘等亦如是
　拔三毒柱断欲壍
　世尊導師之所調
　能出是等大龍象」



第四梵身天復說偈言。


「　諸有歸依於佛者
　人中捨形得天身」



時四梵身天各說偈巳在於僧中敬
心戰慓作禮而去。

如是我聞一時佛在王舍城迦蘭陁
竹林時梵主天於其中夜威光甚明
來至佛所尒時世尊入火光三昧時

梵主天作是心念今者如來入於三
昧我來至此甚為非時當尒之時提
婆達多親友瞿迦梨比丘謗舍利弗
及大目連此梵主天即詣其所扣瞿
迦梨門喚言瞿迦梨瞿迦梨汝於舍
利弗目連當生淨信彼二尊者心淨
柔䎡梵行具足汝作是謗後於長夜
受諸衰苦瞿迦梨即問之言汝為是
誰荅曰我是梵主天瞿迦梨言佛記
汝得阿那含耶梵主荅言實尒瞿迦
梨言阿那含名為不還汝云何還梵
主天復作是念如此等人不應與語
而說偈言。


「　欲測無量法
　智者所不應
　若測無量法
　必為所燒害」



時梵主天說是偈巳即往佛所頂禮
佛足在一靣坐以瞿迦梨所說因緣
具白世尊佛告梵言實尒實尒欲測
無量法能燒凡夫尒時世尊即說偈
言。


「　夫人生世
　斧在口中
　由其𢙣口
　自斬其身
　應讚者毀
　應毀者讚
　如斯𢙣人
　終不見樂
　迦梨偽謗

　於佛賢聖
　迦梨為重
　日千地獄
　時阿浮陁
　毀謗賢聖
　口意𢙣故
　入此地獄」



時梵主天聞是偈巳禮佛而退。

如是我聞一時佛在舍衛國祇樹給
孤獨園時有二天一名小勝善閉梵
二名小勝光梵欲來詣佛時婆迦梵
見此二梵即問之曰欲何所至二梵
荅言我等欲往詣世尊所問訊禮敬
時婆迦梵即說偈言。


「　四梵字鸛雀
　三梵名為金
　七十二五百
　名曰為餘毗
　汝觀我金色
　赫然而明盛
　所有威光明
　暉光蔽梵天
　云何不觀我
　乃欲詣佛所」



尒時二梵以偈荅言。


「　汝今有少光
　暎蔽于梵天
　當知此光色
　皆有諸過患
　明智得解脫
　不樂斯光色」



尒時二梵說是偈巳來詣佛所頂禮
佛足在一靣坐二梵白佛言世尊我
等欲來見佛時婆迦梵因問我言欲
何所至我等荅言欲詣佛所時婆迦
梵說此偈言。


「　四梵名鸛雀
　三梵名為金
　七十二五百

　名曰為餘毗
　汝觀我金色
　赫然大熾盛
　所有身光明
　暉光蔽梵天
　云何不觀我
　乃欲詣佛所」



我等即便說偈荅言。


「　汝今有少光
　暎蔽於梵天
　當知此光色
　皆有諸過患
　智者得解脫
　不樂斯光色」



佛言梵天實尒實尒彼梵雖復少有
光色暎蔽梵天當知光色皆有過患
智者解了不應樂此佛為二梵種種
說法示教利喜二梵聞法歡喜頂禮
還於天宮。

如是我聞一時佛在舍衛國祇樹給
孤獨園時婆迦梵生於邪見言此處
常堅實不壞不復往來於其生死若
有過此不往來者無有是處尒時世
尊知婆迦梵心之所念如來尒時譬
如壯士屈申臂頃尋即往彼婆迦梵
宮時婆迦梵語佛言大仙此處是常
堅實不壞都無往來若有過此無往
來者無有是處佛語梵言此處無常
汝今云何橫生常想此處敗壞而復
橫生不敗壞想此處不定橫生定想
此處往來汝今橫生不往來想更有

勝處都無往來汝便橫生更無勝想
時婆迦梵即說偈言。


「　七十二梵作勝福
　悉皆於此而終沒
　一切諸梵皆知我
　唯我在此不退沒」



尒時世尊復說偈言。


「　汝謂為長壽
　其實壽短促
　我知汝壽命
　百千尼羅浮」



時婆迦梵說偈荅曰。


「　婆伽婆世尊
　汝智實無盡
　過於生老憂
　為具眼者說
　我先造何業
　修何等戒行
　在此梵天上
　壽命得延長」



尒時世尊復說偈言。


「　往昔有群賊
　劫掠壞聚落
　剝脫繫縛人
　大取於財物
　汝當於尒時
　甚有大勇力
　救解於諸人
　然復不加害
　尋共彼諸人
　一劫中修善
　慈仁好惠施
　復能持戒行
　汝於睡及寤
　冝憶本所行
　又有人乘舩
　於彼恒河中
　𢙣龍提舩人
　盡欲加毒害
　汝時為神仙
　救濟於彼命
　此汝昔日時
　修戒之所致」



時婆迦梵即說偈言。


「　汝實能知我
　壽命之脩短
　更有諸餘事
　汝亦悉知之
　汝光甚熾盛
　能蔽於諸梵

　靡所不了達
　故名婆伽婆」



尒時世尊為婆迦梵說種種法示教
利喜尋復於彼沒還祇洹。

如是我聞一時佛在舍衛國祇樹給
孤獨園時有一梵起大邪見而作是
言我此處常不見有能生於我宮況
復有能過於我上者尒時世尊入於
三昧從閻浮提沒現於梵頂虛空中
坐尊者憍陳如以淨天眼觀於世尊
為至何處即知如來在梵頂上虛空
中坐時憍陳如亦入是定於此而沒
現梵頂上處如來下在於東靣。

時尊者摩訶迦葉以淨天眼觀於如
來為至何處尋知世尊在梵頂上復
入此定於此處沒在如來下現梵頂
上在於南靣。

尊者目連以淨天眼觀於如來為至
何處尋知世尊在梵頂上即入是定
於此處沒現梵頂上處如來下在於
西靣。

時尊者阿那律復以淨天眼觀察如
來為至何處尋知世尊在梵頂上亦
入是定於此處沒現梵頂上處如來

下在於北靣。

尒時世尊告梵天言汝本所見為捨
巳不復告梵天汝本心念我不見有
能生我宮者況能出過汝今試觀此
等天身容貌光明勝汝巳不時梵白
佛唯然巳見而今見之斯等光明昔
所不見而今見之斯等光明真為殊
勝自今巳後更不敢言此處常恒無
有變易佛告梵天此處無常空不自
在佛為彼梵種種說法示教利喜入
如是三昧從彼梵沒還於祇洹尊者
憍陳如摩訶迦葉阿那律等亦為彼
梵種種說法示教利喜亦入是定從
彼處沒還於祇洹唯尊者大目揵連
在彼而坐尒時彼梵問目連言世尊
弟子頗有如汝有大威德神足者不
目連荅言諸餘聲聞亦有如是威德
神足尊者目連即說偈言。


「　牟尼弟子大羅漢
　有大威德具三明
　得盡諸漏知他心
　能現神變化群生
　如是聲聞甚眾多
　是故汝今冝恭敬」



時尊者目連說是偈巳種種說法示
教利喜亦入是定從彼梵沒還於祇

洹。

如是我聞一時佛在拘尸那竭力士
生地娑羅林中尒時如來涅盤時到
告阿難曰汝可為我於雙樹閒北首
敷座於時阿難受佛勑巳於雙樹閒
北首敷座既敷座巳還至佛所頂禮
佛足在一靣坐白佛言世尊我於雙
樹閒北首敷座所作巳竟尒時世尊
即從座起往趣雙樹敷上北首右脇
而臥足足相累繫心在明起於念覺
先作涅盤想尒時拘尸那竭國有一
梵志名須跋陁羅先住彼國其年朽
邁一百二十時彼國中諸力士軰供
養恭敬尊重讚歎是阿羅漢時須跋
陁羅傳聞人說婆伽婆於今日夜當
入涅盤作是念言我於法中有所疑
惑唯有瞿曇必能解釋决我所疑作
是念巳即出拘尸那竭往詣娑羅林
尊者阿難在外經行時須跋陁見阿
難巳即詣其所白阿難言我聞他說
沙門瞿曇於今日中夜當入無餘涅
盤吾今須見諮决所疑阿難荅言梵
志佛身疲惓汝今擾惱須跋陁羅白

阿難言我聞如來今日中夜入無餘
涅盤我昔曾聞宿舊仙言若如來至
真等正覺出現於世如優曇鉢花難
可值遇我有少疑思得諮决願聽我
見如是三請阿難荅言莫擾惱佛尒
時世尊以淨天耳遙聞阿難遮須跋
陁不聽前進佛告阿難莫遮彼人聽
其前進隨意問難時須跋陁羅聞佛
慈矜聽令前進踊躍歡喜即至佛所
問訊巳訖在一靣坐白佛言世尊我
有少疑聽我問不佛言恣汝所問須
跋陁羅既蒙聽許白佛言世尊外道
六師種種異見富蘭那迦葉末迦梨
俱[賒-示+未]梨子阿闍耶毗羅坘子阿闍多
翅舍婆羅迦尼陁迦旃延尼乹陁闍
提子斯等六師各各自稱巳為世尊
竟為實得一切智不尒時世尊即說
偈言。


「　三十一出家
　尒來過五十
　推求諸善法
　戒定行明達
　一切諸世間
　不知實方所
　况知實法者
　若修八正道
　能獲於初果
　乃至第四果
　若不修八正
　初果不可知
　况復第四果
　我於大眾中
　說法師子吼

　如此正法外
　亦無有沙門
　及與婆羅門」



佛說是時須跋陁羅遠塵離垢得法
眼淨時須跋陁羅整欝多羅僧合掌
向佛白佛言世尊我今巳得過三惡
道時須跋陁羅白阿難言善哉阿難
汝獲大利為佛弟子給侍第一我於
今者亦得善利於佛法中願得出家
阿難合掌白佛言須跋陁羅於佛法
中願樂出家尒時世尊即告須跋陁
羅善來比丘鬚髮自落法衣著身即
得具戒得具戒巳即成羅漢須跋陁
羅即作是念我今不忍見於世尊入
般涅盤我當先入須跋陁羅即時先
入涅盤如來於後亦入涅盤尒時眾
中有一比丘而說偈言。


「　雙樹入涅盤
　枝條四遍布
　上下而雨花
　繽紛散佛上
　所以雨花者
　世尊入涅盤」



釋提桓因復說偈言。


「　諸行無常
　是生滅法
　生滅滅巳
　乃名涅盤」



時梵主天復說偈言。


「　世閒有生類
　捨身歸終滅
　今者大聖尊
　具足於十力
　世尊無等倫
　今入於涅盤」




時尊者阿那律復說偈言。


「　法主意止住
　出入息巳断
　如來所成就
　行力悉滿足
　今入於涅盤
　其心無怖畏
　都捨於諸受
　如油盡燈滅
　滅有入涅盤
　心意得解脫」



時眾覩巳身毛皆竪佛入涅盤始經
七日尒時阿難闍維如來右遶說偈。


「　大悲梵世尊
　體同真淨寶
　有大神通力
　火出自然身
　千㲲用緾身
　內外二不燒」



澄凾(國宋藏云起世經闍那崛多共達摩笈多等譯丹藏則云闍那崛多譯)

取凾(國宋藏云起世因本經闍那崛多譯丹藏則云達摩笈多譯)

今撿開元錄以起世經為闍那崛多
譯亦為前經以起世因本經為達摩
笈多譯亦為後經則經名前後皆同
而但譯主少差耳及見注云前經初
云婆伽婆在舍婆提城後經乃云在
舍囉婆悉帝城緣生經亦云舍囉婆
悉帝城故知同是笈多譯也恐二本
相濫題下別云起世因本焉(按云)㨿此
注文丹本為正故今以在舍婆提城
者名為起世經為崛多譯而前之為
澄凾以在舍囉婆悉帝城者題加因
本二字為笈多譯而却之為取凾焉。


暎凾　大樓炭經卷第一

右經第十九幅十八行家室親屬四
部兵(之下)宋丹藏本脫十五行文今依
國本加之又為看舊宋丹藏者具錄
其文于左。

四部兵(之下有云)止頓其中尒時北方諸
少王以金鉢滿盛銀粟以銀鉢盛滿
金粟共往至轉輪王所白言天王來
大善北方諸城國界富樂熾盛安穩
五穀豊熟人民珍寶眾多工巧者饒
明月珠玉瑠璃象馬牛羊奴婢米穀
豊饒倉庫儲滿願大王止此我等承
受其教轉輪王便告諸少王言賢等
各自治國以正法莫行非法賢等莫
殺生莫盜竊莫犯人婦女莫妄語罵
詈惡口兩舌莫念人惡當念慈心為
正見奉行如是者即為受我教尒時
諸小王持國界捧上轉輪王按行北
方諸國(云云)。

暎凾　中本起經卷下

右經第十幅十四行下宋本闕瞿曇
彌來作比丘尼品第九凡六紙今依
他本補之又為看舊宋藏經者具錄

其文于左。

瞿曇彌來作比丘尼品第九

尒時佛遊於迦維羅衛國釋氏精舍
與大比丘僧千二百五十人俱是時
大愛道瞿曇彌行到佛所稽首作禮
却住一面叉手白佛言我聞女人精
進可得沙門四道願得受佛法律我
以居家有信欲出家為道佛言且止
瞿曇彌無樂以女人入我法律服法
衣者當盡壽清淨究暢梵行瞿曇彌
又復求哀如是至三佛不肯聽便前
作禮遶佛而去其後不久佛時與諸
大比丘俱從釋氏精舍入迦維羅衛
國大愛道聞佛從諸弟子來入國中
心大歡喜即行到佛所稽首佛足下
大愛道復白佛言我聞女人精進可
得沙門四道願得受佛法律我以居
家有信欲出家為道佛言止止瞿曇
彌無樂以女人入我法律服法衣者
當盡壽清淨究暢梵行大愛道則復
求哀如是至三佛不肯聽便前作禮
遶佛而去佛時與諸比丘留止是國
避雨三月補成衣巳著衣持鉢出國

而去大愛道即與諸老母等俱行追
佛佛行轉到那私縣頓止河上大愛
道便前稽首作禮却住白佛言我聞
女人精進可得沙門四道願得受佛
法律我以居家有信欲出家為道佛
言止止瞿曇彌無樂以女人入我法
律服法衣者當盡壽清淨究暢梵行
大愛道則復求哀如是至三佛不肯
聽便前作禮繞佛而退住於門外被
弊敗之衣徒跣而立顏面垢穢衣服
汙塵身體疲勞噓唏悲啼賢者阿難
見伯母大愛道如是即問言瞿曇彌
何因弊衣徒跣面垢衣塵疲勞悲啼
大愛道荅言賢者阿難今我用女人
故不得受佛法律是以自悲傷耳阿
難言止止瞿曇彌且自寬意待我今
入向佛說是事賢者阿難即入稽首
佛足下長跪白佛言我從佛聞女人
精進可得沙門四道今大愛道以至
心欲受法律其巳居家有信欲出家
為道願佛許之佛言止止阿難無樂
使女人入我法律為沙門也所以者
何阿難譬如族姓之家生子多女少

男當知是家以為衰弱不得大強盛
也今使女人入我法律者必令佛清
淨梵行不得久住譬如稻田禾稼具
熟而有𢙣露灾氣則令善穀傷敗今
使女人入我法律者必令佛清淨大
道不得久興盛阿難復言今大愛道
多有善意佛初生時力自育養至于
長大佛言有是阿難大愛道信多善
意於我有恩我生七日而母𣧩亡大
愛道自育養我至于長大今我於天
下為佛亦多有恩德於大愛道大愛
道但由我故得來自歸佛自歸法自
歸比丘僧又信佛信法信比丘僧不
復疑苦不復疑習不復疑盡不復疑
道方成其信成其禁戒成其多聞成
其布施成其智慧亦能自禁制不殺
生不盜竊不婬泆不妄語不飲酒如
是阿難正使人終身相給施衣被飲
食臥具病困毉藥不及我此恩德也
佛告阿難假使女人欲作沙門者有
八敬之法不得踰越當以盡壽學而
行之譬如防水善治堤塘勿漏而巳
其能如是者可入我律戒何謂八敬

之法一者比丘持大戒女人比丘尼
當從受正法二者比丘僧持大戒半
月巳上比丘尼當禮事之三者比丘
僧比丘尼不得相與並居同止四者
三月止一處自相撿押所聞所見當
自省察五者比丘尼不得訟問比丘
僧事以所聞見若比丘僧有所聞見
訟問比丘尼比丘尼即當自省察六
者比丘尼有庶幾於道法得問比丘
僧經律之事七者比丘尼自未得道
若犯戒律當半月詣眾中首過自悔
以棄憍慢之態八者比丘尼雖有百
歲持大戒當處新受大戒幼稚比丘
僧下坐以謙敬為之作禮是為八敬
之法我教女人不得踰越當以盡壽
學而行之假令大愛道審能持此八
敬法者聽為沙門賢者阿難受佛語
巳熟諦便作禮而出報大愛道言瞿
曇彌可勿復愁巳得捨家之信去家
就戒佛說女人作沙門者有八敬之
法不得踰越但當終身勤意學行之
耳持心當如防水善治堤塘勿漏而
巳阿難便一一為伯母說佛所教勑

八敬之事言能如是者可入佛法律
大愛道即歡喜而言唯諾阿難聽我
一言譬如四姓家女沐浴塗香衣㽵
嚴事而人復欲利益之安隱不怖以
好華香珍寶結為㻉瑤持與其女豈
不愛樂頭首受耶今佛所教勑八敬
法者我亦歡心願以首頂受之尒時
大愛道便受大戒為比丘尼奉行法
律遂得應真然後異時大愛道比丘
尼與諸長老比丘尼俱行詣賢者阿
難而問言阿難是諸長老比丘尼皆
久修梵行且巳見諦云何當使為新
受大戒幼少比丘僧作禮阿難言小
且待我今入問之阿難即入稽首佛
足下白佛言大愛道比丘尼言是諸
長老比丘尼皆久修梵行且巳見諦
云何當使為新受大戒幼少比丘僧
作禮佛言止止阿難當慎此言勿得
說也但汝所知不如我知若使女人
不於我道作沙門者外諸異學梵志
及諸居士皆當以衣被布地求哀於
諸沙門言賢者有淨戒高行願行此
衣上令我長得其福佛言阿難若使

女人不於我道作沙門者天下人民
皆當解髮布地求哀於諸沙門言賢
者有戒聞慧行願行此髮上令我長
得其福若使女人不於我道作沙門
者天下人民皆當豫具衣被飯食臥
床病瘦毉藥願諸沙門當自來取之
若使女人不於我道作沙門者天下
人民奉事沙門當如事日月如事天
神過踰於諸外道異學者上若使女
人不於我道作沙門者佛之正法當
千歲興盛佛復語阿難以女人作沙
門故使我法五百歲而衰微所以者
何阿難女人有五處不能得作何等
為五女人不得作如來至真等正覺
女人不得作轉輪聖王女人不得作
第二忉利天帝釋女人不得作第六
魔天王女人不得作第七天梵天王
夫此五處者皆丈夫得為之耳丈夫
得於天下作佛得作轉輪聖王得作
天帝釋得作魔天王得作梵天王佛
說是巳皆歡喜受行。
高麗國新雕大藏挍正別錄卷第十七

丁未歲高麗國大藏都監奉
𠡠雕造


