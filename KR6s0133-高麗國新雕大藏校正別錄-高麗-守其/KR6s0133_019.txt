










高麗國新雕大藏挍正別錄卷第十九　
沙門　守其等奉　勑挍勘

籍凾　本事經第三卷

此一卷經國宋則同同有四十三叚
丹本唯有十八叚耳多少如是不同
文義始終逈異如何去取今撿國宋
本經有四大錯丹有二事以知其正
何則此卷品名既是二法則應始終
唯說二法而國宋本經四十三叚皆
是一法則名義不相當是一錯也又
國宋本卷初二叚及第三叚前六行
文即是諸本初卷(三幅)心意經一叚十
二行耳國宋於此三重重寫是二錯
也第三叚中一類有情巳下即是諸
本初卷(七幅)破僧經一叚十七行耳國
本於此重重寫之其乃至於四十一
重是三錯也其卷末頌云貪欲瞋恚
癡覆藏及惱忿不恨嫉與慳躭嗜慢
將害者即是諸本第二卷(九幅)結經頌
正云貪恚及愚癡覆藏惱忿恨嫉慳
與貪嗜慢害將一切之小訛變耳宋
本於此閑重寫之是四錯也故知大
錯耳今此丹本十八叚經始終成就

二分終至二果二緾皆是二法即與
品目名義相當是一正也又按諸本
第四卷中七幅有結頌云為通達律儀
猒知不淨果緾覺悟宴坐愧所作尋
求者則結十二經為一頌其覺悟巳
下五經即是諸本第四卷卷初五經
其緾經果經巳上七經即是丹本此
卷卷末七經耳則列結相應是二正
也餘本則非故今取此丹本為正又
為看舊國宋藏者具錄正經于左。

本事經卷第三　　　　　籍
大唐三藏法師玄奘奉　　詔譯

二法品第二之一

吾從世尊聞如是語苾蒭當知若有
苾蒭成就二分於現法中多諸憂苦
無喜樂住有災有患有惱有燒有罪
有責為諸有情同梵行者之所訶毀
身壞命終生諸𢙣趣云何為二一於
根門不能守護二於飲食不善知量
諸有苾蒭成就此二於現法中多諸
憂苦無喜樂住有災有患有惱有燒
有罪有責為諸有智同梵行者之所
訶毀身壞命終生諸𢙣趣尒時世尊

重攝此義而說頌曰。


「　若不能守護
　眼等六根門
　飲食不知量
　成不信懈怠
　彼於現法中
　身心多受苦
　及有災有患
　有惱有燒然
　行住與坐臥
　若覺若夢中
　由彼二因緣
　恒有罪有責
　居聚落空閑
　眾中及靜處
　有智常訶責
　當生𢙣趣中」



吾從世尊聞如是語苾蒭當知若有
苾蒭成就二分於現法中多諸喜樂
無憂苦住無災無患無惱無燒無罪
無責為諸有智同梵行者之所稱讚
身壞命終生諸善趣云何為二一於
根門能自守護二於飲食能善知量
諸有苾蒭成就此二於現法中多諸
喜樂無憂苦住無災無患無惱無燒
無罪無責為諸有智同梵行者之所
稱讚身壞命終生諸善趣尒時世尊
重攝此義而說頌曰。


「　若自能守護
　眼等六根門
　飲食善知量
　成就信精進
　彼於現法中
　身心多受樂
　及無災無患
　無惱無燒然
　行住與坐臥
　若覺若夢中
　由彼二因緣
　恒無罪無責
　居聚落空閑
　眾中及靜處
　有智常稱讚

　當生善趣中」



吾從世尊聞如是語苾蒭當知有二
種法能生焦惱云何為二謂有一類
補特伽羅唯造眾𢙣唯作凶狂唯起
雜穢不修眾善不習調柔不救怖畏
彼於後時身嬰重疾遍體發生增上
猛利嚴切苦受楚毒垂終不可毉療
受此苦時呻吟怨歎作是念言我從
昔來唯造眾𢙣唯作凶狂唯起雜穢
不修眾善不習調柔不救怖畏若諸
有情唯造眾𢙣唯作凶狂唯起雜穢
不修眾善不習調柔不救怖畏彼之
所趣我定當徃彼由唯造眾𢙣等故
心生焦惱及以不修眾善等故心生
焦惱如是名為有二種法能生焦惱
尒時世尊重攝此義而說頌曰。


「　有二法能生
　愚者心焦惱
　謂唯作罪業
　及不修福因
　後遭病苦時
　呻吟而怨歎
　恨有罪無福
　心悔惱焦然
　有罪無福人
　所生諸𢙣趣
　我亦當隨徃
　决定無有疑」



吾從世尊聞如是語苾蒭當知有二
種法心不焦惱云何為二謂有一類
補特伽羅唯修眾善唯習調柔唯救

怖畏不造眾𢙣不作凶狂不起雜穢
彼於後時身嬰重疾遍體發生增上
猛利嚴切苦受楚毒垂終不可毉療
受此苦時雖有呻吟而無怨歎作是
念言我從昔來唯修眾善唯習調柔
唯救怖畏不造眾𢙣不作凶狂不起
雜穢若諸有情唯修眾善唯習調柔
唯救怖畏不造眾𢙣不作凶狂不起
雜穢彼之所趣我定當徃彼由唯修
眾善等故心不焦惱及以不造眾𢙣
等故心不焦惱如是名為有二種法
心不焦惱尒時世尊重攝此義而說
頌曰。


「　有二法能生
　智者心歡喜
　謂唯修福業
　及不作罪因
　後遭病苦時
　呻吟無怨歎
　慶有福無罪
　不悔惱焦然
　有福無罪人
　所生諸善趣
　我亦當隨徃
　决定無有疑」



吾從世尊聞如是語苾芻當知為汝
略說二速通行云何為二一者樂行
二者苦行謂由樂行證彼速通及由
苦行證彼速通所修加行無歰難故
所得諸根皆猛利故是則名為樂速
通行所修加行有歰難故所得諸根

皆猛利故是則名為苦速通行是名
略說二速通行尒時世尊重攝此義
而說頌曰。


「　今為汝略說
　二種速通行
　謂樂行苦行
　因斯證速通
　無歰難加行
　有猛利諸根
　由是大仙尊
　名樂速通行
　有歰難加行
　有猛利諸根
　由是大仙尊
　名苦速通行」



吾從世尊聞如是語苾蒭當知為汝
略說二遲通行云何為二一者樂行
二者苦行謂由樂行證彼遲通及由
苦行證彼遲通所修加行無歰難故
所得諸根皆羸鈍故是則名為樂遲
通行所修加行有歰難故所得諸根
皆羸鈍故是則名為苦遲通行是名
略說二遲通行尒時世尊重攝此義
而說頌曰。


「　今為汝略說
　二種遲通行
　謂樂行苦行
　因此證遅通
　無歰難加行
　有羸鈍諸根
　由是大仙尊
　名樂遅通行
　有歰難加行
　有羸鈍諸根
　由是大仙尊
　名苦遅通行」



吾從世尊聞如是語苾蒭當知若有
一類補特伽羅成就二法不能發生
白淨善法設已發生不能决定設巳

决定不能圓滿彼於如是白淨善法
能為障礙能作衰損能生憂悔身壞
命終如棄重擔墮於地獄受諸劇苦
云何為二一者𢙣戒二者𢙣見諸有
一類補特伽羅成就如是所說二法
定不能生白淨善法設復巳生不能
决定廣說乃至身壞命終如棄重擔
墮於地獄受諸劇苦尒時世尊重攝
此義而說頌曰。


「　若成就二法
　謂𢙣戒𢙣見
　彼人終不能
　生白淨善法
　雖生而不定
　設定不圓滿
　於白淨善法
　能衰損障礙
　彼臨命終時
　有憂悔悲惱
　如棄捨重擔
　定生地獄中」



吾從世尊聞如是語苾蒭當知若有
一類補特伽羅成就二法定能發生
白淨善法若先巳生能令决定若先
巳定能令圓滿彼於如是白淨善法
不為障礙不作衰損不生憂悔身壞
命終如棄重擔生天趣中受諸快樂
云何為二一者善戒二者善見諸有
一類補特伽羅成就如是所說二法
决定能生白淨善法若先巳生能令
决定廣說乃至身壞命終如棄重擔

生天趣中受諸快樂尒時世尊重攝
此義而說頌曰。


「　若成就二法
　謂善戒善見
　彼人終定能
　生白淨善法
　若生而决定
　决定必圓滿
　於白淨善法
　不衰損障礙
　彼臨命終時
　無憂悔悲惱
　如棄捨重擔
　定生天趣中」



吾從世尊聞如是語苾蒭當知若有
一類補特伽羅成就二法臨命終時
能生憂悔身壞命終墮諸𢙣趣生地
獄中云何為二謂作不作云何為作
謂身𢙣行語𢙣行意𢙣行是名為作
云何不作謂身妙行語妙行意妙行
是名不作諸有一類補特伽羅成就
如是所說二法臨命終時能生憂悔
身壞命終墮諸𢙣趣生地獄中尒時
世尊重攝此義而說頌曰。


「　諸有愚癡人
　作三種𢙣行
　不作三妙行
　引餘過令生
　彼臨命終時
　决定有憂悔
　死墮諸𢙣趣
　生於地獄中」



吾從世尊聞如是語苾蒭當知若有
一類補特伽羅成就二法臨命終時
不生憂悔身壞命終昇於善趣生天
界中云何為二謂作不作云何為作

謂身妙行語妙行意妙行是名為作
云何不作謂身𢙣行語𢙣行意𢙣行
是名不作諸有一類補特伽羅成就
如是所說二法臨命終時不生憂悔
身壞命終昇於善趣生天界中尒時
世尊重攝此義而說頌曰。


「　諸有智慧人
　作三種妙行
　不作三𢙣行
　引餘德令生
　彼臨命終時
　决定无憂悔
　死昇諸善趣
　生於天界中」



吾從世尊聞如是語苾蒭當知有二
妙智應修令生能得未得能觸未觸
能證未證能超愁歎能滅憂苦能會
正理能獲甘露能證涅槃云何為二
一者法智二者類智法智生時便能
無倒遍知有為於有為法既遍知巳
便能令彼感後有因不得生起增長
廣大類智生時便能如實断滅無明
滅無明故便無戲論無戲論故便無
尋伺無尋伺故便無樂欲無樂欲故
便無愛憎無愛憎故便無慳嫉無慳
嫉故便無種種執持刀杖違害闘諍
㸦相罵辱不真實語相離間語諸雜
穢語及餘無量𢙣不善法無彼諸𢙣

不善法故感後有業便不增長感後
有業不增長故諸業滅盡業滅盡故
眾苦滅盡苦滅盡故生死路絕此路
絕巳便自了知我生巳盡梵行巳立
所作巳辦不受後有如是名為有二
妙智應修令生能得未得能觸未觸
能證未證能超愁歎能滅憂苦能會
正理能獲甘露能證涅槃尒時世尊
重攝此義而說頌曰。


「　有二種妙智
　應修習令生
　能得未得等
　謂法智類智
　若法智生時
　遍知有為法
　便能令後有
　因不生不增
　若類智生時
　無明便断滅
　由此展轉法
　絕生死輪迴
　自知我生盡
　及梵行巳立
　所作皆巳辦
　更不受後有」



吾從世尊聞如是語苾蒭當知有二
妙智應正尋思應善稱量應審觀察
能得未得能觸未觸能證未證能超
愁歎能滅憂苦能會正理能獲甘露
能證涅槃云何為二謂世間智及出
世智世間智者謂於色蘊能正了知
此為色蘊於受想行及識蘊中亦復
如是於其地界能正了知此為地界

於水火風及空識界亦復如是於其
眼界能正了知此為眼界於其色界
及眼識界亦復如是於其耳界能正
了知此為耳界於其聲界及耳識界
亦復如是於其鼻界能正了知此為
鼻界於其香界及鼻識界亦復如是
於其舌界能正了知此為舌界於其
味界及舌識界亦復如是於其身界
能正了知此為身界於其觸界及身
識界亦復如是於其意界能正了知
此為意界於其法界及意識界亦復
如是於如此等世俗法中如是如是
如實了知智見通慧現觀等覺周遍
照了名世間智諸聖弟子於此所說
世間智中應正尋思應善稱量應審
觀察此世間智正修習時為能令彼
生法有情永脫生不為能令彼老法
有情永脫老不病法死法愁法歎法
憂法苦法不安隱法亦復如是既審
察巳能正了知此世間智正修習時
不能令彼生法有情永脫於生不能
令彼老法有情永脫於老病法死法
愁法歎法憂法苦法不安隱法亦復

如是所以者何此世間智非賢聖法
非能永出非趣涅盤非能永猒非能
永離非能永滅非能永寂非真通慧
非正等覺不證涅槃是感生法是感
老法病法死法愁法歎法憂法苦法
不安隱法彼於如是尋思稱量審觀
察時於世間法住怖畏想於出世法
住安靜想以於世間生怖畏故都無
執受無執受故不生渴愛不渴愛故
便自內證究竟涅槃證涅槃巳便自
了知我生巳盡梵行巳立所作巳辦
不受後有是名於此世間智中應正
尋思應善稱量應審觀察出世智者
謂於一切蘊界處中能正了知如是
諸法是無常性苦性病性㿈性箭性
惱性害性怖性熱性壞性滅性災性
橫性有疫癘性虛性偽性空性妄性
無實我性難保信性於如是等諸法
性中如實了知智見通慧現觀等覺
周遍照了名出世智諸聖弟子於此
所說出世智中應正尋思應善稱量
應審觀察此出世智正修習時為能
令被生法有情永脫生不為能令彼

老法有情永脫老不病法死法愁法
歎法憂法苦法不安隱法亦復如是
既審察巳能正了知此出世智正修
習時定能令彼生法有情永脫於生
定能令彼老法有情永脫於老病法
死法愁法歎法憂法苦法不安隱法
亦復如是所以者何此出世智是賢
聖法是能永出是趣涅槃是能永猒
是能永離是能永滅是能永寂是真
通慧是正等覺能證涅盤非感生法
非感老法病法死法愁法歎法憂法
苦法不安隱法彼於如是尋思稱量
審觀察時於出世法生珍寶想於世
間法生下賤想以於出世生珍寶故
便生歡喜生歡喜故其心安適心安
適故身得輕安身輕安故便受恱樂
受恱樂故心得寂定心寂定故能實
知見實知見故能深猒背深猒背故
能正離欲正離欲故能得解脫得解
脫巳便自了知我生巳盡梵行巳立
所作已辦不受後有是名於此出世
智中應正尋思應善稱量應審觀察
如是名為有二妙智應正尋思應善

稱量應審觀察能得未得能觸未觸
能證未證能超愁歎能滅憂苦能會
正理能獲甘露能證涅槃尒時世尊
重攝此義而說頌曰。


「　有二種妙智
　知者應尋思
　謂世出世間
　能正盡眾苦
　應觀世間智
　發生怖畏想
　都無有執受
　展轉證涅槃
　應觀出世智
　發生珍寶想
　由此生歡喜
　便得身輕安
　輕安故恱樂
　恱樂故心定
　由心得定故
　便能生覺支
　覺支觀聖諦
　永断諸疑網
　無疑無所取
　永脫眾苦邊」



重攝前經嗢柁南曰。


「　二根二焦惱
　二行二戒見
　二作及不作
　二智有二種」



吾從世尊聞如是語苾蒭當知若有
苾蒭為欲矯誑諸眾生故為求名譽
遠所聞故為求利養及恭敬故而出
家者不名真實於如來所修行梵行
若有苾蒭為通達故為遍知故而出
家者是名真實於如來所修行梵行
所以者何是諸苾蒭為通達故為遍
知故而出家巳便能如實通所通達
知所遍知既能如實通所通達知所

遍知便能如實断所應断修所應修
證所應證既能如實断修證巳便自
了知我生巳盡梵行巳立所作巳辦
不受後有如是若有為通達故為遍
知故而出家者是名真實於如來所
修行梵行尒時世尊重攝此義而說
頌曰。


「　為矯誑名譽
　利養及恭敬
　非真修梵行
　是虛妄出家
　為通達遍知
　速證最上義
　是真修梵行
　非虛妄出家」



吾從世尊聞如是語苾蒭當知若有
苾蒭為欲矯誑諸眾生故為求名譽
遠所聞故為求利養及恭敬故而出
家者不名真實於如來所修行梵行
若有苾蒭為律儀故為正断故而出
家者是名真實於如來所修行梵行
所以者何是諸苾蒭為律儀故為正
断故而出家已便能如實守護六根
不虧禁戒及能速證最上正断既能
如實守護六根不虧禁戒及能速證
最上正断便能如實断所應断修所
應修證所應證既能如實断修證巳
便自了知我生巳盡梵行已立所作

巳辦不受後有如是若有為律儀故
為正断故而出家者是名真實於如
來所修行梵行尒時世尊重攝此義
而說頌曰。


「　為矯誑名譽
　利養及恭敬
　非真修梵行
　是虛妄出家
　為正断律儀
　速證最上義
　是真修梵行
　非虛妄出家」



吾從世尊聞如是語苾蒭當知若有
苾蒭為欲矯誑諸眾生故為求名譽
遠所聞故為求利養及恭敬故而出
家者不名真實於如來所修行梵行
若有苾蒭為求猒背為求離欲而出
家者是名真實於如來所修行梵行
所以者何是諸苾蒭為猒背故為離
欲故而出家巳便能如實猒背離欲
既離欲已便得解脫既解脫巳便自
了知我生巳盡梵行巳立所作巳辦
不受後有如是若有為猒背故為離
欲故而出家者是名真實於如來所
修行梵行尒時世尊重攝此義而說
頌曰。


「　為矯誑名譽
　利養及恭敬
　非真修梵行
　是虛妄出家
　為猒背離欲
　速證最上義

　是真修梵行
　非虛妄出家」



吾從世尊聞如是語苾蒭當知一切
如來應正等覺所說法門略有二種
云何為二一者於𢙣應正了知二者
於𢙣應深猒背一切如來應正等覺
略說如是二種法門所以者何諸修
行者於諸𢙣法應正了知既於𢙣法
正了知巳便能猒背既猒背巳便能
離欲既離欲巳便得解脫得解脫巳
便自了知我生巳盡梵行巳立所作
巳辦不受後有如是行者永断諸愛
及眾結縛無倒現觀正盡苦邊尒時
世尊重攝此義而說頌曰。


「　當知諸如來
　應正等覺者
　哀愍眾生故
　說二種法門
　於眾𢙣正知
　及猒背離欲
　心解脫自在
　正盡眾苦邊」



吾從世尊聞如是語苾蒭當知有二
種法若修若習若多修習能断二法
云何二法若修若習若多修習能断
二法謂不淨觀及慈悲觀能断貪欲
及與瞋恚所以者何一切巳貪現貪
當貪皆由作意思惟淨相一切已瞋
現瞋當瞋皆由作意思惟怨相一切

巳断現断當断所有貪欲皆由作意
修不淨觀一切巳断現断當断所有
瞋恚皆由作意修慈悲觀於不淨觀
若修若習若多修習决定能断一切
貪欲於慈悲觀若修若習若多修習
決定能断一切瞋恚若欲决定断貪
欲者當勤精進修不淨觀若欲决定
断瞋恚者當勤精進修慈悲觀修不
淨觀無有貪欲而不能断修慈悲觀
無有瞋恚而不能断如是名為有二
種法若修若習若多修習能断二法
尒時世尊重攝此義而說頌曰。


「　修習多修習
　二法断二法
　謂不淨慈悲
　断貪欲瞋恚
　是故有智者
　當觀自饒益
　修不淨慈悲
　断貪欲瞋恚」



吾從世尊聞如是語苾蒭當知其涅
槃界略有二種云何為二一者有餘
依涅盤界二者無餘依涅盤界云何
名為有餘依涅盤界謂諸苾蒭得阿
羅漢諸漏已盡梵行已立所作巳辦
巳捨重擔已證自義巳盡有結巳正
解了心善解脫巳得遍知宿行為緣
所感諸根猶相續住雖成諸根現觸

種種好醜境界而能猒捨無所執著
不為愛恚緾繞其心愛恚等結皆永
断故彼於諸色求欲見時雖復以眼
觀於諸色而不發起貪瞋癡等雖復
有眼及好醜色而無貪欲亦無瞋恚
所以者何愛恚等結皆永断故彼於
諸聲求欲聞時雖復以耳聽於諸聲
而不發起貪瞋癡等雖復有耳及好
醜聲而無貪欲亦無瞋恚所以者何
愛恚等結皆永断故彼於諸香求欲
嗅時雖復以鼻齅於諸香而不發起
貪瞋癡等雖復有鼻及好醜香而無
貪欲亦無瞋恚所以者何愛恚等結
皆永断故彼於諸味求欲嘗時雖復
以舌嘗於諸味而不發起貪瞋癡等
雖復有舌及好醜味而無貪欲亦無
瞋恚所以者何愛恚等結皆永断故
彼於諸觸求欲覺時雖復以身覺於
諸觸而不發起貪瞋癡等雖復以身
及好醜觸而無貪欲亦無瞋恚所以
者何愛恚等結皆永断故彼於諸法
求欲知時雖復以意知於諸法而不
發起貪瞋癡等雖復有意及好醜法

而無貪欲亦無瞋恚所以者何愛恚
等結皆永断故乃至其身相續住世
未般涅盤常為天人瞻仰禮拜恭敬
供養是名有餘依涅盤界云何名為
無餘依涅盤界謂諸苾蒭得阿羅漢
諸漏已盡梵行巳立所作已辦巳捨
重擔已證自義巳盡有結巳正解了
巳善解脫巳得遍知彼於今時一切
所受無引因故不復希望皆永盡滅
畢竟寂靜究竟清涼隱沒不現唯由
清淨無戲論體如是清淨無戲論體
不可謂有不可謂無不可謂彼亦有
亦無不可謂彼非有非無唯可說為
不可施設究竟涅盤是名無餘依涅
盤界苾蒭當知如是名為略有二種
涅盤之界尒時世尊重攝此義而說
頌曰。


「　漏盡心解脫
　任持最後身
　名有餘涅盤
　諸行猶相續
　諸所受皆滅
　寂靜永清涼
　名無餘涅盤
　眾戲論皆息
　此二涅盤界
　最上無等倫
　謂現法當來
　寂靜常安樂」



吾從世尊聞如是語苾蒭當知由二
纏故令諸天人一類怯劣一類勇猛

有慧眼者能正觀察云何二緾謂有
見緾無有見緾云何天人一類怯劣
謂有天人愛有樂有欣有喜有為滅
有故說正法時不能恭敬攝耳聽受
亦復不能住奉教心不能隨順修如
實見唯生怯劣退轉驚怖我等尒時
當何所有我等尒時當如何有如是
天人一類怯劣云何天人一類勇猛
謂有天人怖有猒有欣求無有彼彼
苦法所逼切故攝受執著如是如是
諸𢙣見趣作是念言我若断壞隱沒
不現尒時乃名寂靜微妙如是天人
一類勇猛云何名為有慧眼者能正
觀察謂聖聲聞如實觀察既觀察已
不於如實而生憍慢不依如實而生
憍慢不因如實而生憍慢不恃如實
而生憍慢如實見已便生猒背既猒
背巳便能離欲既離欲已便得解脫
得解脫已便自了知我生已盡梵行
巳立所作已辦不受後有作是思惟
世尊為彼喜樂諸有阿賴耶者恒為
常見所繫縛者令滅有故所說正法
微細甚深難見難悟寂靜勝妙非諸

尋思所行境界是諸審諦慧者所證
一切世間真實對治謂能除滅憍慢
渴愛害阿賴耶断諸徑路證其空性
離諸貪欲證得究竟寂滅涅盤作是
思惟世尊為彼怖畏諸有阿賴耶者
恒為断見所繫縛者令知業果無失
壞故所說正法現見應時易見饒益
智者內證一切世間真實對治謂能
除滅憍慢渴愛害阿賴耶断諸徑路
證真空性離諸貪欲證得究竟寂滅
涅盤如是名為有慧眼者能正觀察
如是名為由二緾故令諸天人一類
怯劣一類勇猛有慧眼者能正觀察
尒時世尊重攝此義而說頌曰。


「　由二緾所緾
　令諸天人眾
　一類有怯劣
　一類有勇猛
　有慧眼聲聞
　能如實觀察
　能除慢猒離
　究竟證涅盤
　復如實了知
　佛所說正法
　能滅断常見
　及二愛無餘
　有慧眼龍王
　能普雨法雨
　滅諸煩惱熖
　令證大清涼」



本事經卷第三

高麗國新雕大藏挍正別錄卷第十九　(二十二張)


