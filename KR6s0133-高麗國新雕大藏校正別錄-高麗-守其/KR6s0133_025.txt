










高麗國新雕大藏挍正別錄卷第二十五　密
沙門　守其等奉　勑挍勘

鼻奈耶卷第七
姚秦涼州沙門笁佛念等譯

波逸提法之一

佛世尊遊舍衛國祇樹給孤獨園時
尊者羅芸於眾人中戲笑妄語諸比
丘誨責汝為佛子云何妄語諸比丘
徃具白世尊世尊告羅芸曰汝何為
戲笑妄語以偈誨責羅芸。


「　妄語地獄近
　作之言不作
　二罪後俱受
　是行自牽去
　法衣在其身
　為𢙣不自禁
　苟為𢙣行者
　命逝墮地獄
　無戒受供養
　街巷乞不慙
　死噉燒䥫丸
　極熱劇赤火」



如是世尊誨責巳為沙門結戒若比
丘戲笑妄語者貝夜提佛世尊遊舍
衛國祇樹給孤獨園時六群比丘種
類罵諸比丘諸比丘徃具白世尊世尊
告曰若比丘種類相罵者貝夜提。

佛世尊遊舍衛國祇樹給孤獨園時
六群比丘常與十七群比丘共諍此
閒聞語便徃告彼彼閒聞語便來告
此諸比丘聞徃白世尊世尊告曰若

比丘調戲兩舌闘亂彼此者貝夜提。

佛世尊遊拘舍彌瞿師羅園彼拘舍
彌比丘喜闘繫閉坐眾耆󵠪事以得
解六群比丘還揚舉本事諸君以何
事諍不使我等断諸比丘聞六群比
丘事解還揚舉徃具白世尊世尊告
曰若比丘諍如法事止還揚舉者貝
夜提。

佛世尊遊舍衛國祇樹給孤獨園時
迦留陁夷獨入宮與末利夫人說法
王諸大臣自相謂言云何比丘獨入
宮說法十二法比丘徃白世尊世尊
告曰若比丘獨與女人說法不得過
五六語除其有人貝夜提佛世尊遊
舍衛國祇樹給孤獨園時六群比丘
向沙彌說毗𡰱語諸比丘見云何向
未受大戒者說戒徃具白世尊世尊
告曰若比丘向未受大戒者說一句
戒法貝夜提佛世尊遊舍衛國祇樹
給孤獨園時有一比丘入沙彌聚自
稱譽言我得初禪第二第三第四禪慈
悲喜護諸比丘見即徃責數云何比
丘向未受大戒者自稱得禪徃具白

世尊世尊告曰若比丘向未受大戒人
自稱譽言我知是見是實者貝逸提。

佛世尊遊舍衛國祇樹給孤獨園時
六群比丘語不受大戒人某甲比丘
犯僧伽婆施沙貝逸提諸比丘聞便
徃白世尊世尊告曰若比丘向未受
大戒人說犯僧伽婆施沙貝逸提者
除其僧使貝逸提佛世尊遊舍衛國
祇樹給孤獨園時諸長者來詣園房
觀看若還去者身飢不能得達便語
十二法比丘此沙門釋子常食人供
而到園了無待賔比丘語六群比丘
此諸長者詣園觀看若還去時飢不
能得至可聽少糴穀米以供賔客六
群比丘荅言大善後比丘多糴穀米
以待賔客六群比丘語諸比丘誰使
汝等大散僧物糴穀米以待賔客比
丘荅君前自許復言我不許汝諸比
丘不知當何荅徃白世尊世尊告曰
若比丘先共要後作是語汝减比丘
僧物用違前要者貝逸提佛世尊遊
舍衛國祇樹給孤獨園時十五日撾
揵𥣔比丘僧集說戒尊者闡怒語諸

比丘半月用說是雜碎戒為使諸比
丘愁憒不得行道諸比丘聞便徃白
世尊世尊因此事集和合僧俻十功
德佛為沙門結戒若比丘說戒之日
作是語半月用說此雜碎戒為彈却
戒者貝逸提佛世尊遊舍衛國祇樹
給孤獨園六群比丘斫樹作牀樹神
瞋徃語十二法比丘我所居舍盡斫
壞諸比丘徃白世尊世尊告曰有神
依樹根有神依樹岐有神依樹枝裏
有神依樹皮裏有神依樹皮裂中有
神依樹蓓蕾有神依樹𦰧有神依樹
花住有神依樹菓一切藥草樹木盡
有神神所以依住者食其香故若比
丘自斫樹教他斫墮。

佛世尊遊舍衛國祇樹給孤獨園六
群比丘常與十七群比丘共諍十七群
比丘不能忍卒便瞋恚諸十二法比丘
聞徃白世尊世尊告曰卒瞋恚者墮。

佛世尊遊舍衛國祇樹給孤獨園時
六群比丘撓擾激動阿練兒諸君巳
得初禪第二第三第四盡生死修梵
行諸比丘聞便徃白世尊世尊告曰

若比丘激動人使瞋者墮佛世尊遊
舍衛國祇樹給孤獨園時六群比丘
於露地敷牀薦席拘柘竟日坐論便
起去時天大雨盡汙濕座具牀廌席
拘拓諸長者見自相謂言我等减損
子孫分以供比丘僧此比丘不慙取
他信施使雨澆爛十二法比丘徃白
世尊世尊告曰若比丘於露地敷比
丘僧牀廌席拘拓若坐若臥起後不
自[羽-?+又]不教他人[羽-?+又]者墮佛世尊遊舍
衛國祇樹給孤獨園時六群比丘於
房中敷臥具起去後不[羽-?+又]坐具䖝食
諸長者來房中見自相謂言此沙門
釋子夜臥巳不[羽-?+又]臥具使䖝噉食十
二法比丘聞徃白世尊世尊告曰若
比丘比丘僧坐具於房中敷若坐若
臥起後不自[羽-?+又]不教人[羽-?+又]者墮佛世
尊遊舍衛國祇樹給孤獨園時尊者
耶舍將五百眾從拘薩羅至舍衛國
六群比丘自相謂言我等小避湏此
比丘掃灑房室敷坐具巳我等當徃
問君為幾歲彼自當說尒許歲荅言
我等大君若不出者當強駈出伺諸

比丘掃灑房室敷坐具巳即徃問君
為幾歲荅我尒許歲六群比丘言我
大君促出去不湏住此諸比丘不知
當云何徃白世尊世尊告曰若比丘
至比丘房詐為瞋恚駈他使出若使
人駈者墮。

佛世尊遊舍衛國祇樹給孤獨園有
眾多比丘於講堂前夜敷坐具或禪
或臥迦留陁夷從後至亦敷坐具臥時
迦留陁夷詐讛喘喘息麤𢙣如厭喚
呼手脚煩擾諸坐禪比丘不住即皆
[羽-?+又]坐具避去諸十二法比丘聞徃白
世尊世尊告曰若比丘於房中先敷
臥具若後有來強敷坐具若不憘我
者自當出去及煩擾者墮。

佛世尊遊羅閱城迦蘭陁竹園所時
新成重閣重閣上敷義足牀閣下有
一比丘禪跋難陁釋子於閣上放身
疾坐牀上牀足下陷蹄比丘頭破禪比
丘即失聲喚眾比丘集問汝何以頭
破具陳所由諸比丘不知當云何徃
白世尊世尊告曰若比丘上重閣上
作尖足繩牀縱力坐若臥者墮。


佛世尊遊羅閱城迦蘭陁竹園所尊
者闡怒以有䖝水灑地和泥諸比丘
語闡怒汝無以䖝水灑地和泥闡怒
佷戾不隨諫語諸比丘不知當如何
徃白世尊世尊告曰若比丘知有䖝
水灑地若教人灑自和泥若教人和
者墮。

佛世尊遊舍衛國祇樹給孤獨園有
一摩訶盧比丘取檀越百千兩金作
大講堂一日累塗覆即夜𡶤壞其長
者聞驚怪愁憂用乃尒所錢竟不成
講堂即徃具白世尊世尊因此事集
和合僧俻十功德佛為沙門結戒比
丘作大講堂先作閾窓牖得通日光
細泥塗地再三覆之(重草盖之)若過三者貝
逸提佛遊舍衛國祇樹給孤獨園時
六群比丘次未應與比丘𡰱說法自
徃與說法十二法比丘聞徃白世尊
世尊告曰若比丘比丘僧次未差與
比丘𡰱說法自徃說法者墮。

佛遊舍衛國祇樹給孤獨園諸比丘
次第與比丘尼說法尊者難陀次應
直往而不肯行摩訶愛道瞿曇彌將

五百比丘尼詣如來所頭面禮足在
一面住時世尊與大愛道及五百比
丘尼說微妙法說法巳今正是時各
還所在大愛道及五百比丘尼頭面
禮足右繞三帀而去去不夂顧問阿
難次應誰與比丘尼說法耶阿難白
佛言比丘僧巳周次應難陀難陀不
肯行時難陀亦在座上時世尊告難
陀汝可往為比丘尼說法何以故我
之說法汝之說法有何等異難陀聞
佛教默然而受時尊者難陀平且著
衣持鉢入舍衛分衛分衛巳還出城
舉衣鉢舉座布著肩上入房坐禪時
比丘尼眾聞難陀次來說法自相謂
言難陀於夏四月讀一偈不能得欲
云何與比丘尼說法難陀出靜室在
堂前敷座具結跏趺坐時大愛道及
五百比丘尼詣難陀所頭面禮足在
一面坐時尊者難陀則入三昧以三
昧力東沒西踊西沒東踊坐臥虛空
身放種種光青黃赤白或瑠璃色身
下出火身上出水身上出火身下出
水如是變化不可稱數還於本座上

結跏趺坐難陀告諸比丘尼與汝說
法善思念之云何諸妹眼有常無常
耶荅曰無常也難陀若無常者為苦
不苦耶荅曰苦也難陀若無常苦為
變易法彼見諦人作是求言是我所
非我所不耶不也難陀云何諸姓耳
鼻舌身心有常無常耶無常也難陀
若無常者苦不苦耶苦也難陀若無
常苦變易之法彼見諦人作是求言
是我所非我所不不也難陀何以故
今如諦等智見眼無常眼識苦樂亦
復無常如是耳鼻舌身心無常意識
起想苦樂不苦不樂亦復無常善哉
善哉諸妹如汝所言眼無常眼所識
苦樂亦復無常如是耳鼻舌身心無
常意識起想苦樂不苦不樂亦復無
常云何諸妹眼因緣有識彼眼識者
有常無常無常也難陀若無常者苦
不苦耶苦也難陀若無常苦變易之
法彼見諦人作是求言是我所非我
所不不也難陀如是耳鼻舌身心心
因緣有識生心識者有常無常無常
也難陀若無常者苦不苦耶苦也難

陀若無常苦變易之法彼見諦人作
是求言是我所非我所不不也難陀
何以故如諦等智見眼無常眼色識
無常眼識起想苦樂亦復無常如是
耳鼻舌身心法心識無常心識因緣
生想苦樂不苦不樂亦復無常善哉
善哉諸妹如汝所言眼無常色眼識
無常眼識因緣起想苦樂不苦不樂
亦復無常如是耳鼻舌身心法心識
無常心識因緣起想苦樂不苦不樂
亦復無常諸妹眼因緣色色因緣識
三事共會有更云何諸妹更者有常
無常無常也難陀若無常者苦不苦
耶苦也難陀若無常苦變易法者彼
見諦人作是求言是我所非我所不
不也難陀如是耳鼻舌身心法心識
心更心更者有常無常無常也難陀
若無常者苦不苦苦也難陀若無常
苦變易法者彼見諦人作是求言是
我所非我所不不也難陀何以故如
諦等智觀眼無常色眼識眼更眼更
因緣起想苦樂不苦不樂亦復無常
如是耳鼻舌身心法心識心更心更

因緣起想苦樂不苦不樂亦復無常
善哉善哉諸妹如汝所言眼無常色
眼識眼更因緣起想苦樂不苦不樂
亦復無常如是耳鼻舌身心法心識
心更心更因緣起想苦樂不苦不樂
亦復無常云何諸妹眼因緣色色因
緣識三事合為更更因緣痛彼更痛
有常無常無常也難陀若無常者苦
不苦苦也難陀若無常苦變易法者
彼見諦人作是求言是我所非我所
不不也難陀如是耳鼻舌身心法心
識心更心更所生痛有常無常無常
也難陀若無常者苦不苦苦也難陀
若無常苦變易法者彼見諦人作是
求言是我所非我所不不也難陀何
以故如諦等智觀眼無常色眼識眼
更痛眼更痛因緣起想苦樂不苦不
樂亦復無常如是耳鼻舌身心法心
識心更心更痛無常痛因緣起想苦
樂不苦不樂亦復無常善哉善哉諸
妹如汝所言眼無常色眼識眼更眼
更痛因緣起想苦樂不苦不樂亦復
無常如是耳鼻舌身心法心識心更

心更痛因緣起想苦樂不苦不樂亦
復無常云何諸妹眼因緣色色因緣
識識因緣更更因緣痛痛因緣愛彼
眼愛者有常無常無常也難陀若無
常者苦不苦苦也難陀若無常苦變
易法者彼見諦人作是求言是我所
非我所不不也難陀如是耳鼻舌身
心法心識心更心更痛愛彼痛愛者
有常無常無常也難陀若無常者苦
不苦苦也難陀若無常苦變易法者
彼見諦人作是求言是我所非我所
不不也難陀何以故如諦等智觀彼
法法自生法法自滅善哉善哉諸妹
彼法法自生法法自滅如是諸妹六
情因緣起想苦樂不苦不樂亦復無
常諸妹譬如屠牛人若屠牛弟子執
利刀殺牛剝皮取筋肉叚叚置著一
處還以其皮覆上云何諸妹還得成
牛不比丘尼荅不也難陀何以故牛
以分離實不像本所以引斯喻者當
解此義如是諸妹牛者六情相因起
想苦樂不苦不樂常住不滅無變易
法作是等求者為可得道何以故如

諦等智觀不見彼法法生不見彼法
法滅所以引喻者觀意不聚如牛者
六情無異如彼筋肉六塵是彼利刀
者等智是何以故諸妹等智刀盡断
一切生死結不復生彼此界断等断
善哉諸妹當作是學於染著法心不
染著欲得息於牽連法心不隨瞋恚
愚癡息次當學四意止七覺意八聖
道八解脫門是故當學諸妹如是學
者諸多陀竭阿羅訶三耶三佛皆從
中出無數善法皆從三十七品中出
常等心身無令中絕說是法時五百
比丘尼得阿羅漢道見始變化時二
百五十比丘尼得阿羅漢道其二百
五十比丘尼迦葉佛時曾聞此法故
今聞法得果難陀語諸妹今正是時
各還所在時大愛道及五百比丘尼
頭靣禮足而去明日大愛道及五百
比丘尼平且著衣持鉢詣如來所頭
靣禮足却住一靣世尊觀諸比丘尼
盡得道須臾佛告諸比丘尼今正是
時各還所在諸比丘尼作禮巳還去
世尊告曰難陀明日復次與比丘尼

說法時難陀默然受教難陀明日著
衣持鉢入舍衛分衛分衛巳還出城
舉衣鉢洗手足以尼師檀著肩上入
室坐禪出室於堂前敷座具結跏趺
座瞿曇彌大愛道將五百比丘尼詣
難陀所頭面作禮在一靣坐尊者難
陀與說種種微妙法說法巳竟今正
是時各還所在諸比丘尼禮足而去
時日入城門巳閉或依樹下宿或住
阜邊宿或依池水宿或依流水宿或
依城池宿明日門開諸比丘尼入城
其守門者自相謂言諸比丘尼是沙
門婦城外共宿清旦來入其十二法
比丘聞以是語往白世尊世尊告曰
比丘僧次第與比丘尼說法不得至
暮還至暮者墮。

佛遊舍衛國祇樹給孤獨園時六群
比丘次應為比丘尼說法六群比丘
作是自相謂言諸比丘所以為比丘
尼說法者得好飲食故若不得者不
與說法十二法比丘聞徃白世尊世
尊告曰若比丘作是語以飲食故比
丘與比丘尼說法者墮。


佛在舍衛國祇樹給孤獨園時六群
比丘與比丘尼同道行諸長者見自
相謂言此沙門釋子與諸比丘尼同
道行是沙門婦若非婦者何由同道
行其十二法比丘聞往白世尊世尊
告曰若比丘共比丘尼同道行從一
村至村落內者墮或應共行者若有
賈客前有虎狼賊[宋-木+祋]得共行。

佛遊舍衛國祇樹給孤獨園時六群
比丘從拘薩羅國來至舍衛時阿脂
羅江須舡尒乃得渡六群比丘與比
丘尼同舡或逆水上或隨水下經時
日已沒便渡水各散去時比丘尼為
賊所劫以此事具白世尊世尊告曰
若比丘與比丘尼同舡或逆水上或
隨水下除直渡墮。

佛世尊遊舍衛國祇樹給孤獨園時
迦留陀夷與崛多比丘尼衣著諸比
丘尼問所由得此衣荅迦留陀夷見
施諸比丘尼往白世尊世尊告曰若
比丘非親里比丘尼持衣施者墮。

佛世尊遊舍衛國祇樹給孤獨園時
迦留陀夷使崛多比丘尼作衣諸比

丘尼問與誰作衣荅言迦留陀夷作
衣諸比丘尼不知當云何往白世尊
世尊告曰若比丘非親里比丘尼使
作衣者墮。

佛世尊遊舍衛國祇樹給孤獨園時
迦留陀夷與崛多比丘尼屏處坐諸
比丘尼見往白世尊世尊告曰若比
丘獨與比丘尼屏處坐者墮。

佛世尊遊舍衛國祇樹給孤獨園時
迦留陀夷與佛陀優婆夷露處坐諸
長者見自相謂言此沙門釋子云何
與婦人露處坐十二法比丘聞往白
世尊世尊告曰若比丘獨與婦人露
處坐者墮(上比丘尼妹)。

佛世尊遊舍衛國祇樹給孤獨園有
一優婆夷請摩訶迦葉舍利弗目揵
連阿那律時長者婦饌具種種飲食
敷好坐具時鍮羅難陀比丘尼先與
長者婦善知識平旦著衣持鉢來詣
此家見饌具種種飲食敷好坐具即
問長者婦欲請阿誰作是好飲食敷
好坐具長者婦荅請摩訶迦葉舍利
弗目揵連阿那律比丘尼語捨龍象

而請騾驢長者婦問誰是龍象比丘
尼荅尊者調達騫陀達婆迦留羅提
施三文陀糸頭此上人是迦葉最大
先前入舍鍮羅比丘尼見來入語長
者婦善哉優婆夷所謂龍象以至時
長者俱聞此語便作是言惡比丘尼
先言騾驢今言龍象耶去惡比丘尼
莫復入此舍時長者見賢嚴坐定自
行澡水布種種飲食飲食巳竟重行
澡水巳在一靣坐聽達嚫摩訶迦葉
說達嚫已即從坐起去詣如來所頭
靣作禮在一靣坐以此事具白世尊
世尊因此事集和合僧備十功德佛
為沙門結戒若比丘知比丘尼譽一
比丘僧毀一比丘僧往彼飯者(調達婆兒
阿難妹也)波逸提。

佛世尊遊王舍城迦蘭陀竹園所當
於尒時人民飢饉乞求難得諸長者
或請一比丘或請兩比丘其不請往
者或四或五諸長者見自相謂言此
沙門釋子不知猒足無有慙愧其請
一者五三自往十二法比丘聞往白
世尊世尊告曰若比丘不請強往者

墮或時應往或病或執僧事作衣此
應食。

佛遊舍衛國祇樹給孤獨園拘薩羅
界有一長者起招提僧舍其有客比
丘得一日食時尊者舍利弗遇病從
拘薩羅至舍衛國過此僧舍住三宿
食時舍利弗便發去至舍衛國祇樹
給孤獨園便懷狐疑我不過食招提
僧食耶往白世尊世尊告曰若比丘
無病得一宿住食若過食者墮。

佛世尊遊舍衛國祇樹給孤獨園有
多比丘從拘薩羅詣舍衛國有長者
中道請飯豊饒酥酪時六群比丘兩
三鉢盛下行比丘不得諸長者見自
相謂言此沙門釋子重疊兩三鉢盛
下行比丘不得往白世尊世尊告曰
若比丘請入舍長者設好食酥酪豊
饒不得兩三鉢盛犯者墮若兩三鉢
取出外當等分與不得比丘。

佛世尊遊舍衛國祇樹給孤獨園時
舍衛國有一長者居門衰喪唯有一
少男兒在後此少兒聞其飯佛及比
丘僧者得生三十三天第二天我當

往行出筋力作所得錢財當飯佛及
比丘僧即往詣比舍語一長者作是
語我欲客作為可尒不長者荅須幾
許物少兒言與我五百兩金自當竭
力作使長者便思惟如今人飢饉乞
求難得乞一食者尚不可得況尒所
兩金長者問少兒能何等作為少兒
荅能坐金銀銅鐵綿絹絲肆要不取
價竟十月巳長者便作是念或有人
先索價却作使今此少兒先與人使
却乃索直即使知金銀肆是少兒宿
有福德常人坐肆得一倍利此少兒
得八倍十倍長者便作是念得此少
兒是我之幸常人坐肆得一倍利此
少兒坐肆得八倍十倍利次使知銅
鐵綿絹絲肆皆尒獲利次使知田業
常人耕種得一倍利此少兒得八倍
十倍利十月期盡即從長者索直時
長者不為不欲與正欲與恐少兒去
復重再三索為欲與我不長者問得
此金用作何等少兒荅我聞飯佛及
比丘僧得生三十三天所以客作欲
飯佛及比丘僧願見時與長者便作

是念恠此少兒為佛及比丘僧執此
勤勞即問少兒汝欲飯佛耶荅言飯
佛奈得薪草釜竈器皿及人力可即
於此閒飯佛及比丘僧二人俱時得
福少兒荅亦可尒耳長者語汝自往
請佛及比丘僧即詣世尊所頭靣禮
足在一靣坐世尊與說法說法巳默
然時少兒即從坐起偏袒右肩右膝
著地叉手向佛白世尊言欲設微供
願佛及比丘僧臨顧須臾時世尊默
然受請少兒見如來默然可之即起
頭靣禮足而去即夜具種種飯食敷
好座具往白世尊飲食巳辦今正是
時比丘僧往世尊住別送食來僧詣
長者家各次第坐坐定少兒自手行
水布種種食時是月八日國俗此日
食先亡者以殘食施諸比丘僧諸比
丘僧食巳至少兒家略不食諸比丘
同聲語行食人稍下少兒見飲食不
減便作是念比丘僧不食者我必不
生三十三天涕泣詣如來所白世尊
言比丘僧食少不多比丘不食者我
必不生三十三天世尊告曰汝往稍

益食必生三十三天無疑少兒復作
是念如來廣長舌言必得生三十三
天歡喜踊躍不能自勝即頭面禮足
繞佛三帀而去往詣比丘僧所比丘
僧食竟行澡水巳在前長跪受呪願
上坐呪願巳便去即日有五百賈客
入海還歸最大導師入城求食問行
路人誰家有食賣行人荅言某長者
家今日飯佛及比丘僧必有飲食導
師即詣此舍語守門者言汝往白長
者外有入海導師欲得相見守門者
即為白長者出迎共相問訊𢯇引入
坐須臾起語長者言承有飲食賣當
送直時少兒在一靣坐長者荅此非
我食指言此檀越食也復問少兒有
食見與當送直荅言我食不賣若須
者便相呼入坐當相供給不須直即
往呼伴入坐少兒自手行水布種種
食賈客食訖少兒還就牀坐去少兒
不遠有拘薩羅碼碯揵茨(拘薩羅國[(夕-、+一)*(〡/下)]大故稱)。

高麗國新雕大藏挍正別錄卷第二十五　(二十一張)

丁未歲高麗國大藏都監奉
𠡠雕造


