










高麗國新雕大藏挍正別錄卷第三十　密
沙門　守其等奉　勑挍勘

孰凾　佛說木槵經　不空譯

此凾國宋本中有佛說木槵經不空
譯者今撿與前竟凾木槵子經失譯
人名今附東晉錄者始終無異詳其
文體即是漢晉之譯其在竟凾者然
矣按續開元釋教錄有佛說木槵經
不空譯者則今此孰凾理必有之此
應宋藏失真不空譯本而得竟凾中
經無譯人号者錯認為此不空之譯
耳故今除却此凾中者後賢若見佛
說木槵經與彼竟凾之經異者請須
編此孰凾中焉。

傾凾　根本說一切有部毗奈
耶破僧事卷第十三

此卷撿國前本及宋本中於第十四
幅二十行尒時大子復白王言(巳下文脫)
今准國後本及丹本則有聽我出家
(乃至)往四天王所或往等(凢)八十八行
文今依二本足之。

又於十七幅第九行得神通巳作如
是(巳下文脫)今准國後本及丹本則有念

我得神通(乃至)同詣佛所(等)凡八十六
行文今依二本足之又為看舊前本
及宋本者具錄其文于左。

尒時大子復白王言聽我出家王知
其意不求世樂遂許出家時彼大子
得王放巳即入山中仙人住處出家
修道父王即冊其弟日智紹大子位
時日曜大子既至山中繫念思惟證
獨覺果於後時中身染疾患周旋消
散還至婆羅痆斯城諸人見巳而白
王言日曜大子入山修道證獨覺果
今來城內王既聞巳即迎日曜禮其
足巳白言大仙汝須衣食我求福德
今請大仙住我園林隨時安置所須
之物我當供給時彼獨覺默然受請
王見受請即勑日智大子侍養獨覺
供給所須時獨覺仙即於定中觀見
日智大子却後七日當捨其命告大
子曰弟今何故不求出家弟言我願
出家獨覺告曰白父王知日智大子
往父王所白言我願出家願王聽許
王聞此言遂生忿怒告太子曰汝兄
日曜今巳出家我終歿後須有継嗣

今不放汝時彼獨覺聞王不放其弟
即詣王所說伽他曰。


「　日曜放日智
　令隨我出家
　出家最勝事
　諸佛所讚歎」



父王白言大仙當知汝巳出家我之
國法湏有紹継唯有日智令知國位
在家修福其事足得何用出家時彼
獨覺復說伽他曰。


「　王先別思
　此事復別
　却後七日
　日智命終」



王問獨覺日智大子却後七日必不
活耶荅言如是王言若如是者放令
出家大子出家巳發善心供養獨覺
彼獨覺患風手執飯鉢掉動不安其
大子見遂將金釧以承其鉢鉢遂不
動大子觀巳歡喜發如是願我今聽
法亦復如是法入我心更不傾動往
時獨覺未得果證為弟日智常說圓
滿微妙勝法今得證果更不說法日
智見巳白獨覺言汝未出家恒常說
法何因獲果遂即默然獨覺報言我
實不說法日智問曰誰合說法獨覺
報云汝知應正等覺出世之時當說

種種圓滿妙法太子聞此發如是願
願以此善根未來之世與佛作弟又
得出家親承供養聞法領記獲大㹅
持尒時辟支迦謂其弟曰却後七日
汝當報終常守此心莫令忘失七日
既滿未得果證垂將告謝重發誓言
如前所願尒時佛告諸苾蒭曰時辟
支弟今阿難陀是緣過去世供養辟
支迦當發願言未來世中與佛作弟
親承供養多聞㹅持所以今時為我
昆季聦明第一若水注缾時諸苾蒭
咸皆有疑即白佛言其阿難陀過去
行何善業今蒙世尊於大眾中歎羙
稱揚聦明莫比㹅持強記領受無遺
佛告諸苾蒭阿難陀往昔自修善業
廣說如前。

佛告諸苾蒭往昔之時於賢劫中於
時有情壽二萬歲有佛世尊号迦攝
波出現於世在婆羅痆斯城仙人墮
處施鹿林中佛有一弟子多聞不忘
聦明第一彼有弟子從出家來常修
梵行乃至命終不獲聖果臨終之時
一心發願所作善根願當來之世與

釋迦如來為親侍弟子如今無異於
弟子之中聦明第一願釋迦如來與
我授記如彼無異汝諸苾蒭彼弟子
者今阿難陀是以先世善心發願力
故今於我弟子中聦明第一諸苾蒭
若作黑白雜染業者各獲其報汝等
應捨雜染黑業常修白業。

佛在王舍城竹林迦蘭鐸迦園中有
五百苾蒭圍繞世尊皆是阿羅漢唯
提婆達多未得聖果尒時國土飢荒
人民無食乞求難得眾中有神通苾
蒭即騰虛空或下贍部林中取香羙
贍部之果滿鉢充足還至本處供養
四眾自亦飽足或往蜜羅林下迦比
陀林或下甘露園或下阿犁勒林取
香羙之果滿鉢充足還至本處供養
四眾自亦充足或有苾蒭神通自在
即騰虛空往北俱盧洲取自然粳米
香羙之者滿鉢充足還至本處供養
四眾自亦飽足或有苾蒭神通自在
虛空遊行往至餘國乞種種美妙飲
食乃至滿鉢廣說如前或有苾蒭以
神通力往四天王所或往。


得神通巳作如是念我得如是神通
作諸變相神通亦得詣贍部林中取
香羙果滿鉢充足供養四眾自亦飽
足廣說如前乃至三十三天取天厨
食亦供養四眾自亦充足復更思念
此摩揭陀國中誰人最勝我當歸伏
因彼人故令一切人皆恭敬我復更
思念此國大子阿闍世父王亡後太
子為王我應降伏我若降得阿闍世
太子令一切人皆恭敬我作此念巳
往詣阿闍世所即現神相化為白象
即入大門從小門出或入小門從大
門出巳自現其身更入大門變為駿
馬從小門出巳自現其身欲入小門
即為牛王從大門出巳即真身現如
法持鉢詣阿闍世所即變其身猶如
小兒身衣金瓔坐太子膝上乍起乍
坐流轉徘徊太子知是提婆達多神
通之相或弄或抱或拍或嗚便唾口
中提婆達多以供養利益貪心故即
咽其唾時阿闍世起顛倒心作如是
念此提婆達多勝佛神通時提婆達
多自現真身是時大子心生恭敬便

即頂禮及諸供養將五百寶車送提
婆達多出時阿闍世還至本處每日
兩迴㕘提婆達多及承事供養時太
子遣立五百大鐺作諸飲食送至提
婆達多以為供養時提婆達多收取
自食及五百苾蒭圍繞共食時苾蒭
於王舍城晨朝乞食聞如是語此提
婆達多得太子種種利供養日日二
時恒日不絕及五百車輅寶車承事
供養及五百鐺作諸飲食而為供養
及將自食五百苾蒭圍繞而食諸苾
蒭聞此事巳次第乞食還至本處依
法食訖收衣鉢洗足巳往佛所頂禮
佛足次第而坐而白佛言大德我等
晨朝入王舍城乞食聞提婆達多從
阿闍世太子所多得利養廣說如上
乃至五百苾蒭圍繞坐共食佛告諸
苾蒭時提婆達多受此利益供養猶
此自害及以兼害何以故諸苾蒭譬
如芭蕉出果便即枯死猶此自害提
婆達多受此利養亦復如是譬如竹
葦若出花果便即枯死如騾懷妊有
子便死諸苾蒭提婆達多受此利益

亦復如是諸苾蒭提婆達多若受利
養得彼無智提婆達多日夜長受惡
名苦惱無利得如是報汝等苾蒭應
如是知尒時提婆達多廣得利養遂
起貪心更不希求起顛倒心別生憶
念世尊今既年老力弱今為四眾說
法勞苦世尊不如與我四眾我自教
示而為說法世尊當可宴寂而坐修
習善法常住安樂是時提婆達多起
此念巳即失神通自不覺知我失神
通尒時迦俱羅苾蒭習四無畏除貪
念心死生梵天即見提婆達多遂失
神通是提婆達多亦不自知尒時大
目揵連在揭伽國膠魚山恐怖鹿林
中彼迦俱羅梵天子從彼天沒如屈
申臂頃往目連處頂禮雙足却住一
靣作如是語大德目連今可知提婆
達多為利養故遂起貪心更復希求
起顛倒心別生憶念世尊今既年老
力弱今為四眾說法疲倦勞苦世尊
不如與我四眾我自教示亦為說法
世尊當可宴寂而坐證習善法常住
安樂是時提婆達多起此念心即失

神通自不覺知我失神通大德大目
揵連起慈悲心往詣佛所說提婆達
多如上緣起乃至失其神通自不覺
知尒時大目揵連從梵天子默然受
語尒時迦俱羅天子知目連受巳心
生歡喜頂禮目連雙足怱然不現尒
時大目揵連見梵天去便即入如是
定從膠魚山沒即於王舍城迦蘭鐸
迦竹林園中踊現詣世尊所頂禮雙
足却住一靣尒時大目揵連所受迦
俱羅天子言語皆悉諮白是時世尊
告目連曰汝先知提婆達多如上事
耶為復報汝始知時目揵連白言世
尊我先舊知尒時世尊共目揵連說
是語時提婆達多共四苾蒭一名迦
利迦二名褰荼達驃三名羯吒謨洛
迦底沙四名三沒羅達多共此四人
同詣佛所。

迴漢凾

右二凾中國本有佛名經十八卷者
今檢與下寧晉楚凾中三十卷本同
是一經後人見其卷數有異認為異
經故重編入今以三十卷世所盛行

故除此中十八卷者乃以摩訶衍論
十卷為迴凾玄文論二十卷為漢凾
云。

俊乂密凾

右三凾中國本有一切經源品次錄
三十卷沙門從梵撰者今檢伹是標
舉諸經卷中首尾之言於看覽藏經
者所益無幾今且除之以新選挍正
別錄三十卷編其函焉。

寧晉楚凾　佛名經三十卷(宋藏丹藏並無
此經開元錄云十六卷或三十一卷貞元錄云或三十二卷或
十四卷國本迴漢函中亦有此經為十八卷挍曰既雜人偽多
少任情)

按開元錄偽妄亂真中云右一經時
俗号為馬頭羅剎佛名經似是近代
所集乃取流支所譯十二卷者錯綜
而成於中取諸經名目後取辟支佛
及菩薩阿羅漢名以為三寶次第㹅
有三十二件禮三寶後皆有懺悔懺
悔之下仍引馬頭羅剎偽經置之於
後乃以凡俗鄙語雜於聖言尋其所
集之者全是庸愚只如第四卷云南
無法顯傳經在法寶中列此傳乃是

東晉沙門法顯往遊天笁自記行跡
元非是經置法寶中誤謬之甚又如
第九卷云南無富樓那南無彌陀羅
尼子此是一人之名分為二唱次云
南無阿難羅睺羅此乃二人之名合
之為一如斯謬妄其𩔗寔繁群愚倣
習邪儻共傳若不指明恐穢真教故
此述之貞元錄云此經乃以凡俗鄙
語雜於聖言本經雖真以有偽雜作
此挍量編於偽妄亂真錄中不得入
藏由斯可否巳數百年貞元十五年
十月二十三日乃頒製曰大佛名經
左右監門衛將軍知內侍省事馬承
債奏前件經未入藏目錄勑旨冝令
所司附入目錄今於謬妄之處分者
請合合者請分諸如此類伏請改正
下順人望上副天心編入貞元新定
釋教目錄傳出梁朝附於梁代。

挍曰今撿國本大藏彼迴漢函中亦
有此經十八卷者以此三十卷本對
彼挍之卷數雖異文義全同但一樣
懺文此經再疊彼乃三疊又寶達偽
經此有彼無為少異耳此一偽經古

有二名一名大乘蓮華馬頭羅剎經
古十六卷本用此名合之一名寶達
菩薩問報應沙門經而無荅字今此
三十卷本用此名合之而妄加荅字
隋開皇十四年勑沙門法經等所撰
眾經目錄暨皇唐諸家目錄並以此
寶達經列為偽妄今佛名經前諸錄
家真偽不錄開元錄中收為偽妄而
合此寶達偽經則妄中加妄也開元
錄云經至晉土其年未遠而憙事者
以沙揉金而無括正何以別真偽乎
農者禾草俱存后稷為之歎息金匱
玉石同緘卞和為之懷耻涇渭淆雜
龍虵並進豈不耻之今列意謂非佛
經者以示將來學士共知鄙倍焉遂
摽此經而為其首錄家懇囑如是國
本如何二重重載彼十八卷經乃似
是貞元錄中奉　製所收入者其分
卷小異耳後人見此三十卷本認為
異經故加入耳今欲刪正則彼十八
卷者乃無寶達偽經稍正可存然此
三十卷經本朝盛行行來日久國俗
多有倚此而作福者今忽刪之彼必
眾怒若俱存之理亦未可且順人情

存此而刪彼因書古人之意以告雅
正君子但其誤分錯合之處今隨改
之如第丁二卷云南無抅絺羅難陀
此是二聖之名經錯合之今分為二
第十三卷云南無賓頭盧南無頗羅
墮此是一聖之名經誤分之今合為
一此𩔗不少不能具敘嗚呼阿難大
聖也距佛不遠也經藏所集也而欲
正一僧水鶴之偈僧竟不從况我凡
夫乎佛世巳遠乎經法遙傳乎而於
舉國盛行久遠之典忽獨起以刪之
而欲眾情之不怒巳如螗螂之怒其
臂以當車欲其不輾巳也猶不足以
譬其非分也心知偽妄力不能正末
法之弊一至於此傷哉但有一理既
所患在於偽妄乱真若於諸經之名
諸羅漢号懺悔文等分明知是人所
撰集有所錯處各依聖教本文而正
之刪去寶達偽經而名之曰夾懺佛
名經使人看其名分其主客如諸家
夾注解經則其行於世亦庶幾乎可
矣。

高麗國新雕大藏挍正別錄卷第三十　(十三張　密)