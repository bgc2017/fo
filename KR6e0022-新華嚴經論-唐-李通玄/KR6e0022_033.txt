













新華嚴經論卷第三十三

長者李通玄撰

六隨文釋義者。從初列眾之中有二義。一釋
菩薩名。二釋聲聞名。初釋菩薩名中。有六段
意趣。

一從初一百四十二箇菩薩。以普賢文殊二
菩薩及佛。是總該五位及法界因果。通收一
部經之總別同異成壞法也。

二從初十箇同名號為幢菩薩。是十住位中
法慧等菩薩。至此法界無作果。號之為幢。為
以彼初發心十住智慧摧壞煩惱。至此法界
果位。號之為幢。

三次已下有十箇威力菩薩。明從十行中功
德林等十林菩薩至此法界果中號為威力
故。明以眾善行威力故能成法界果行故。

四次已下有十箇同名藏菩薩。是十迴向中
金剛幢等十箇幢菩薩。至此法界果中號名
為十箇藏菩薩以彼十迴向。以迴向摧破偏
見會。融理智悲願。能成眾德。至此法界果中。
號之為藏。

五次已下善眼等十箇同名為眼菩薩。是十
地位中金剛藏等三十七箇藏菩薩。至此法

界果中。號之為眼故。以彼十地中含藏眾德。
則法眼分明普見法界故。此已上四十箇十
十同號菩薩法界果前四位。以此四十心通
普賢文殊。為四十二賢聖道。以成法界果門。
今至本故。

六次已下有十箇菩薩同號冠。直至列菩薩
眾末。有一百箇菩薩。是法界中根本智上十
波羅蜜之行。為一波羅蜜中互體圓融。即一
中具十。十中具百。如是天冠菩薩已下一百
菩薩。即明百波羅蜜行也。通前四十箇菩薩。
皆具十波羅蜜。四十中有四百箇。隨位進修
波羅蜜。通此法界果中百波羅蜜。共為五百。
是故經云。如是五百人俱此諸菩薩皆悉成
就普賢行願者。即普賢文殊及佛根本智。三
人法行遍故。與如是五百行門。以為自在體
用。乃至無盡。如下五百童子童女優婆塞優
婆夷列五百。總約此五百行門立名。一萬龍。
以約隨智萬行。六千比丘。約加信及五位中
五百行門通收。故云六千。

第二釋聲聞眾名者。舍利弗以其母眼明利
如鶖鷺鳥目。以母之目似鶖鳥狀。以為子號。
大目揵連者。此云採菽氏。以母姓菽以為名
故。母是綠豆仙之苗裔故。摩訶迦葉者。以身
金色能飲日光。亦云是飲光。仙人之裔也。摩
訶此云大。離波多者。此云供養。須菩提者。此
云善現。阿㝹樓駄。此云無滅。難陀此云歡喜。
劫賓那。此云黃色。是往昔黃頭仙之裔也。迦
旃延者。是一宗之姓。是此胤故。延為胤也。
富樓那者。母號滿慈。以取母號。如是十大聲

聞示同不聞不見如來不思議法界變化之事
令。樂小法者趣求大故。前五百聲聞及世主
是先已有種者。能隨佛所行故。師子者。無畏
也頻申者適悅無疲勞也。此明無作縱智自
在不為而應無限深法自成也。以無功圓滿
也。如前已釋。入此頻申。三昧莊嚴樓閣忽然
廣博無有邊際者。廣大博寬也。言此樓閣忽
然寬大與法界虛空等故。明如來境界恒自
無邊。眾心迷解一念相應。無法不等故。心如
虛空遍含法界。故云忽然廣博無有邊際。此
乃引導後徒。非現前之眾。金剛為地者。法身
感果所得報成故。無量寶華及諸摩尼普散
其中處處盈滿者。總別眾行之所感生。琉璃
為柱者。無垢淨心住持悲願之所報感。眾寶
合成者。明柱上莊嚴。具足眾寶。明以一淨心
中住持萬行無所傾動。大光摩尼之所莊嚴
者。根本智之感生故。閻浮檀金者。其金柔軟
明淨甚過常金。柔和恭慎心所感生故。如意
寶王周置其上以為嚴飾者。從根本智起差
別萬行。自在無礙饒益一切眾生之所感生。
危樓逈帶者。危者高也。逈者遠也。帶者以眾
寶嚴映。總言寶樓高遠。映帶互嚴以遍法界。
其中眾多寶樓互嚴映徹。以樓傍閣道傍出
棟宇。相承猶連接也。言一一滿法界窓闥交
映者。明寶閣上門窓映徹明淨無障。階墀軒
檻者。層級為階。階下平地砌寶為墀。階上寶
板為檻。檻上寶竿為軒。登樓賦云。憑軒檻以
遙望。此之是也。種種備足都言萬寶備嚴。大
約閣是差別智感成。樓是本智起觀照用。超

諸境界感報所成。或人天形像寶為莊嚴。利
益人天行所報成。寶網是教寶。垣牆是戒寶。
樹是依蔭眾生之行。寶幡是迴向之行。寶河
是慈悲之行。一一如是約智眾行。所成報故。
又就以上報上。又加神通所嚴。初陳樓閣莊
嚴。次陳寶地遍周莊嚴。次陳虛空莊嚴。次陳
十方諸菩薩來集身相莊嚴。一一莊嚴皆映
徹相入互體重重。十方諸佛菩薩眾海身土
及莊嚴一一相入自在無礙者。但約法身根
本智為體。差別智報得萬事合然故。設一切
如來起一切神通。不離此智起大用故。無不
自在。無不相入。無不明淨。如是之智以如上
五位和會進修乃得成故。獨修一法不可得
也。只可多不離一不可守一以為自然。此逝
多林及一切法界國土莊嚴不離二法。一約
往昔所修行理智大慈大悲大願眾行所成。
二以佛菩薩不思議神通所嚴。如經自明。是
答前諸菩薩四十問。從爾時東方已下十段
經。明十方菩薩來集。明法界中佛果不可說
佛剎微塵數本行。答前菩薩所問。總是自佛
果行無盡遍周。是故世界名金剛燈雲幢。金
剛燈雲幢者。明一切佛皆從此金剛智起大
悲之行。摧破諸眾生煩惱。故名幢也。佛號毘
盧遮那。勝德王者。即是行中之果。菩薩亦名
毘盧遮那。願光明者。是明以果隨昔願行大
慈悲故。王者。明佛果隨行種種自在無礙。以
從金剛智起故。以是果行名同故。與不可說
佛剎微塵數菩薩俱來者。言行滿令諸菩薩
會此法故。故云俱來。此明檀波羅蜜中主伴

行滿。所有諸來菩薩皆以寶網嚴身者。明教
行滿故。已下九方總以十波羅蜜。以次排之。
總是一佛之金剛智上。總別同異之行倣此
例知。已下如文自明。但釋經大意。法門經中
自具。已前二十一段經是。以行會理門已釋
竟。已上普賢為主文殊為伴。已下如來放眉
間光名普照三世法界門。即是以理會行圓
融自在無礙門。已下文殊為主普賢為伴。爾
時世尊欲令諸菩薩安住師子頻申三昧。放
眉間白毫相光明。名普照三世法界門者。以
此光是法界身中根本普光明智。此智現前
時。即見三世久遠如今一體。無盡劫生死。亦
不移現前總無體性。成大智海眾法清涼。便
以眾行起差別智知根利生普周剎海無有休
息。名為普賢行。即經已下文中。獲不可說諸
三昧門教化無限諸眾生門。具如經說。如文
自具。

已上二十七段經。答前菩薩大眾所問四十
法門竟。此法界法門。明智體自在以智力自
現不藉如來口言。又令文殊普賢二人本位
自宣本果之行。令易解故。不迷教之體用故。
已上是一部經之始終圓滿。總法界體收。自
已下爾時文殊師利童子已下。名為就俗利
生成行門。已前教中。但云文殊師利不云童
子明此已下入俗化蒙以行立名。便名童子
明已前總約佛果普光明智中起十方賢聖。
以立化儀即覺首目首等五位諸菩薩。是皆
通化無方潛顯自在。文殊為信首。不名童子。
自此已下。以法界體中入俗草創化蒙。約行

所行立名。即號文殊師利童子。以妙智慧化
童蒙。入佛智慧生佛家故。此是三世諸佛。始
發菩提心。初法身現根本智無性之理妙慧
故。一切三世諸佛從此而初生佛家。從此而
成就普賢大願行故。何故名為就俗利生成
行門者。已前但云昇天。表行成就諸天未往
入間俗中化利。此法界品已前一卷半餘經。
但有菩薩聲聞世主已得道者。未有處俗凡
夫入此法門。自文殊師利童子從善住樓閣
已下。是入人間。就根接俗。化利凡夫。令其
得此法界道理。又令善財童子遍求善知識
五十二人。以表五位三種因果文殊法身中
根本智普賢差別智中行。於此二中無所住
智。名之為佛。以此三法具足。名之為佛。以
此三法遍與五位終始而作因果。名為乘如
來乘直至道場。亦名乘法界乘。以法界還以
此三種因果為體用故。前後五位因果例然。
總以此三法為因果。此佛文殊師利普賢菩
薩。與五十箇善知識行。而作因果。而自無
因果。為自佛果位中無所修無所行故。但與
五位中修行者。作治染淨二障習氣生熟處。
說名因果。然法身理智萬行自無因果。但
以五位中加行治惑習氣。而立如是因果之
名。以文殊師利往諸覺城人間。就根教化。令
善財起加行位求五十三善知識。成一百一
十因果法門令學者不迷其五位之行。使易
解故。與後發菩提心者。作修行之樣式故。故
名為就俗利生成行門。為與學者行樣式令
不迷故。更有餘意。至下就位方明。從此就俗

利生成行門中。自文殊師利童子已下至經
末。長科為三段。

第一從爾時文殊師利童子從善住樓閣已
下。至六十二卷之初。爾時文殊師利菩薩勸
諸比丘發阿耨多羅三藐三菩提心已。此一
段經。名為創始就根入俗遊歷門。

第二漸次南行經歷人間至福城東。是文殊
入俗人間。說普照法界修多羅門。

第三從爾時文殊師利童子知福城人悉已
來集已下。直至經末。是辨根與法成行門。第
一從創始就根入俗遊歷門中。分為兩段。

一從爾時文殊師利童子已下。至辭退南行
往於人間有二十行半經。明與同行菩薩及
常隨侍衛之眾辭佛南行往於人間分。

二爾時尊者舍利弗已下。至成就一切佛法。
有八十六行半經。明舍利弗等六千比丘隨
逐文殊師利南行在路發心得此一乘法門
分。

隨文釋義者。第一從初爾時文殊師利童子
已下一段中。經云。爾時文殊師利童子從
善住樓閣出者。明以自法身現根本智。樓
閣中起差別智。以利眾生故。名為出。無量
同行菩薩者。成助道翼從。共教化眾生故。
是萬行主伴。常隨侍衛諸金剛神者。都舉
諸侍衛之神。此神之中。約有二義。一以諸
神所行約自德立名。二約文殊師利之德差
別行上。以標其德。以為侍衛守護之義。此
一段并菩薩神天有三十二眾。通後六千比
丘眾。以為四十二眾。以為四十二種方便

行。成就眾生大智慧解脫之海。初金剛神
者。法身中普光明智也。智現名神。普為眾
生供養諸佛身眾神者。是恭敬義。以廣化
身雲十方恭敬供養諸佛引接眾生報得其身
端正嚴飾故。足行者。是精勤義。教化眾生
無疲勞行。風神者。以摩尼為寶冠。表明淨
無垢智能設教義。以風體能吹壞散一切萬
物。亦能昇持生長一切萬物。然自無體性
所依。以離垢寶冠表之。像法身智慧能說
教網散壞煩惱染淨自無所依。以巽為風教
故。餘如經自具。如鳩槃茶王所除餓鬼趣者。
以此大囊垂下如冬瓜。坐以踞之。行以置
之於肩。取像表法。以大悲垂俗擔負眾生無
辭勞倦。摩睺羅伽王者。此是腹行大蟒之
類。取像表法。以胸腹行是恭敬義。此是守
護僧伽藍神。自餘准名下義。表之倣此。文殊
師利及諸菩薩出自住處者。隨根接俗也。右
遶如來無量匝者。敬順所行。右遶者。從南
自東至北是。

第二舍利弗等六千比丘隨逐文殊南行段
中。復分為七段。

一爾時尊者舍利弗已下。至皆是文殊師利
說法教化之所成就。有十二行半經。明舍利
弗及六千比丘隨文殊師利南行分。

二爾時尊者舍利弗已下。至白毫相光來照
其身從頂上入。有十六行經。明舍利弗勸諸
比丘觀察文殊師利隨路行時十種福相嚴身
及道路分。

三爾時尊者舍利弗已下。至此諸比丘願得

奉覲。有十行半經。明舍利弗讚歎文殊師利
十無量德諸比丘眾咸欲願見文殊師利舍利
弗為白文殊師利分。

四爾時文殊師利童子已下。至願我一切悉
當具得。有六行半經。明六千比丘頂禮文殊
師利自發大願佛證知分。

五爾時文殊師利菩薩告諸比丘已下至近如
來地。有十八行經。明文殊師利菩薩為諸比
丘說十種無疲厭法行不墮二乘地入如來地
分。

六時諸比丘聞此法已下。至住菩提心堅
固不動。有十六行經。明六千比丘聞文殊師
利說法得無礙眼三昧於一切法各得十十法
解脫門分。

七爾時文殊師利菩薩勸諸比丘已下。至卷
末。有六行經。明文殊師利重勸比丘住普賢
行便得不離文殊師利足下普賢於十方佛所
悉現身具足一切佛法分。

隨文釋義者。六千比丘表信心亦入位故。以
十信心十住十行十迴向十地十一地路上一
時總得故。故云六千前後圍遶。以舍利弗
為主。自餘為伴。主伴同行。明昇進求正法
故。出自住處者。出自聲聞及諸權見故。趣
求法界大菩提故。遶佛三匝。皆順佛正教
故。遶佛三匝。皆是右繞自南向東向北向
西至南。如是三匝。以為右遶成法。令人返
左行。如是六千比丘是舍利弗同住。出家
未久非是羅漢。宿世有種皆易發心。經云。
六千比丘悉曾供養無量諸佛深植善根解力
廣大信眼明徹者。明往昔曾種信根今生信

種已熟。舍利弗勸諸比丘令觀文殊師利菩
薩福德圓光映徹者。是心淨之常光。能令
見者歡喜。光網者。是法網圓滿明其教光。
嚴身見者。滅苦故。文殊師利所行之路左
右八步平坦。莊嚴者。明身心常與八正道俱
故。周迴十方常有道場者。化行常滿十方。
諸佛說法之時。放眉間光灌文殊頂者。明文
殊師利是十方佛創蒙發心。法身無相智慧
之頂。一切諸佛初發心時。入此智慧而生佛
家故。一切眾生初發菩提心。皆以此法身無
相智慧為體。一切眾生皆自有之。皆須方便
三昧。方能明現故。樹皆寶嚴。明因行報生
六千比丘觀察文殊師利及所聞十種無疲厭
法。便獲得無礙眼三昧者。得法身中無相智
眼明淨。以執亡見謝智眼圓通非肉眼故。身
邊等五見亡法自明矣。即十方礙盡。初一切
法中各明十法。以明三昧力創始。初明後勸
普賢願行加進一切諸明悉達。此已上明六
千比丘發心竟。後明覺城化緣利物。如舍利
弗。是示現聲聞。前已述訖。已上餘義可解之
意。如文自明。

第二入俗人間。說普照法界修多羅門。即在
福城東娑羅林大塔廟處也。又此一段從爾
時文殊師利菩薩勸諸比丘已下。至娑羅林
中大塔廟處。有十五行半經。復分為兩段。

一爾時文殊師利菩薩已下。至人與非人之
所供養。有七行半經。明文殊師利行往人間
至所堪授化緣之分。

二時文殊師利與其眷屬已下。至大塔廟處。

有八行經。明文殊師利說普照法界修多羅
門聞法獲益分。

爾時文殊師利菩薩勸諸比丘發菩提心都結
前法漸次南行經歷人間者。明菩薩接引向
明以离為明。經人間者。明菩薩大悲為不請
之友就根引化故。福城者。約人多修福以立
城名。亦約聖者所止皆為福德莊嚴。幢者有
二義。一過去諸佛曾於此處難捨能捨破所
著故。名之為幢。二此處古佛塔廟并有林木
森竦高妙之所莊嚴。大塔廟者。名稱十方佛
國遠聞。名之為大。亦約說法界門無裏外中
間見亡。名之為大。於中安置尊者之形像不
可毀壞。名之為塔廟。亦名為幢。有梵僧云。其
此塔廟。南邊打鼓。北邊不聞。故世間名為大
也。娑羅云高竦也天龍夜叉已下。明天龍八
部及人常所供養故。文殊師利與其眷屬者。
所同來菩薩神天六千之眾。說普照法界修
多羅者。是根本智明徹遍周隨根遍故。百萬
億那由他者。當此溝也。大意明不可說修多
羅以為眷屬。此明差別智遍周應根授益。修
多羅此云長行經。說此經時於大海中已下。
明無量龍聞法悉捨龍身生天人中。一萬諸
龍於無上菩提得不退轉及無數眾生於三乘
中各得調伏。明各自依根隨差別智得自根
性法門。已上明普照法界修多羅隨根濟門
如經自具。

第三辨根與法成行門。從無量大眾從其城
出。直至經末。總是為文殊師利觀察善財及
其數。并往南方妙峯山上。以次南行詢求五

十三人。為善知識。用五位因果進修行門。欲
令後人倣之成行。劫名辨根與法成行門。於
此一段之中。復分為兩段。

第一從無量大眾從其城出已下。至爾時文
殊師利菩薩如象王迴。有九十四行經。明
福城四眾咸集文殊師利隨所樂求為其說法
令得清淨及觀善財推其因果勸令親近善知
識門。

第二爾時文殊師利如象王迴已下。直至經
末。名為知根與法令其成行發生後學門。從
初第一段中。有九十四行經。約分為六段。

一從無量大眾從其城出來詣其所已下。至
五百童女。有二十一行半經。是大眾來集
分。

二爾時文殊師利童子已下。至迴向菩提無
所障礙。有二十五行經。明文殊師利菩薩
觀察善財名字所因及歎往昔善根今生果
報分。

三爾時文殊師利菩薩如是觀察善財童子已
下。至說一切佛平等無二法。有六行半經。
明文殊師利知善財根堪而為說法分。

四爾
時文殊師利童子已下。至然後而去。有四行
半經。明文殊師利為善財及大眾說法已而
去分。

五爾時善財童子已下。至而說頌曰。有兩
行半經。明善財聞法生信已勤求無上菩提
向文殊師利說頌自嘆三有苦輪及請法教
授分。

六說頌中。有三十四行頌明善財自嗟苦本

以頌請法自利利他分。其此一段三十四行
頌中。初四行頌自嗟生死苦因已下。有三十
行頌。是歎文殊師利菩薩德。及請法門分。

隨文釋義者。如初一段中四眾來集。經云。無
量大眾從其城出及其列數但言五百者。此
明約能發菩提心以五位十波羅蜜。成其數不
從人為數。以五位修行中十波羅蜜互體有
百為一中有十故。且如檀波羅蜜為主。餘九
為伴。戒波羅蜜為主。餘九為伴。忍波羅蜜
為主。餘九為伴。皆倣此。如是百波羅蜜。於十
住十行十向十地十一地昇進見道治惑習氣
深淺上隨行名殊。安立五百若約普賢行。總
該法界無盡剎海。即有不可說不可說佛剎
微塵數諸波羅蜜。今且但約五位中。一位有
百波羅蜜。五位五百。前言一萬龍皆發菩提
心者。即明萬行圓滿。須達多者。此世善給。施
無依怙者。亦名給孤獨。婆須達多者。此云財
施。日有善行。如是四眾并一萬龍。發菩提心。
眾數有五眾。如龍眾及五百優婆塞五百優
婆夷。並是居世俗流。信心純厚。童子童女皆
是二十已下。年未弱冠。無染世欲。清信男女。
名曰童子童女。年幼創啟初心。歸法流而受
教。名曰童子童女。童者創蒙也。立下里為童。
為年居未長立志德於閭里之間。號曰童子。
年居長者能有清淨信心。但云清信士女。已
上列眾。但隨名下義。是所修之德。或以形貌
立名。如大智居士女。以父之號故約德立名。
餘准知之。經云。威光赫弈者。明文殊師利身

色盛明映於大眾。如文殊師利觀察善財名
字因緣以初入胎時於其宅內自然出七寶樓
閣者。此從因感果不可無因而有報生。明先
世信心能信自心是具足白淨無垢法身及無
依住普光明智以為信種。名之為胎。如信位
中普光明殿說金色世界不動智者。是以白
淨無垢法身。名為金色世界也。普光明智號
為不動智佛為本無性可動故。即今號無明
者。是為往世信此自心無明及一切眾生無
明。總是一切諸佛法身清淨智種。以此信心。
名之為胎。以此信胎生於世間。報得七寶樓
閣。此信時以智慧觀照力之所成就。云七寶
及七伏藏者。並約七種助道分之所報生。已
下七數例然。處胎十月者。於信心中。行十波
羅蜜。世法滿也。誕生者出世智生也。形體支
分端正者。以八正道法之所成就故。宅中自
然而有五百寶器種種諸物自然盈滿諸寶器
中間映相嚴者。明於先世信種之中信佛因
果五位行門十波羅蜜五百行門七覺八正同
異萬行始終因果總在信中之所報得。是今
生以此信還能發心。不離一生。一百一十城
之法門。一時頓印無虧。信處成一百一十之
法門。不出娑羅之林。而身遍遊諸國。只為
塵含法界性自如然智該三世古今一念。此
乃約法界實。然不依凡情虛妄。餘義向下對
文方明。此已約因辨名約報辨因竟。經云。又
此童子已曾供養過去諸佛深種善根信解廣
大者。明往世信種今生信滿。爾時文殊師利
菩薩已下。所謂一切佛積集法者。明積集十

波羅蜜四攝四無量三十七品助道之分五位
加行一百一十城之法門。一百一十城之法
門者。以五位中有五十箇所修之因果。即如
前十住中十箇慧菩薩。是即十箇佛果。同號
為月者是。如是十行中十林菩薩十眼佛等
十迴向中十幢菩薩十妙佛等。如是十地十
一地。皆依此十迴向中菩薩佛因果。如是五
位五十重因果上。各具進修因果。分為一百。
不離根本三世諸佛恒常法界體中十波羅蜜
為一百一十。以初從十住之中。以方便三昧
顯發法身根本智慧。乘法界乘行普賢行。以
治習氣安立次第。治惑習氣差別之門。以此
一百箇因果。以為治惑習之昇降次第。十箇
波羅蜜下理智悲願之因果。即是法界體中
普賢常爾之行。與一切發菩提心者。以為履
踐之跡故。是故名乘如來乘直至道場。以初
發心即乘法界中文殊普賢體用理智大悲願
行門故。即道場本之體用也。已下善財童子
善知識五十三人。是入道五位中行相故。明
前五位但說其法。恐迷其行今此文殊師利
菩薩。欲令善財起求法之樣。重明前菩薩五
位中行相法則令其後學者倣之故。安立此
五十三人。成一百一十重之因果門故。明於
法界體中。安立文殊為法身佛根本智。普賢
為差別智。彌勒佛是此文殊普賢理行中無
作之果。以此三法。成一法界體用自在無礙
之門。遍與五位中五十箇菩薩。以為因果。還
如前以法界體中十波羅蜜為所乘之行。隨
其勝進中五位上五十重波羅蜜。皆有因果。

如是五十善知識中一中有二。五十中有百。
通法界中本常行十波羅蜜。為一百一十。文
殊普賢彌勒佛果。此三法但為一法界無功
用中大用自在門。但與一切勝進菩薩作因
果以明勝進之功。然自無因果故。猶如帝王
自無階品。但如威德自在。而與一切官屬。隨
有功者而作階品故。

問曰。何故在此取彌勒
佛為佛果。何不取毘盧遮那如來以為佛果。

答曰。明毘盧遮那是已成之果。彌勒是當來
之佛果。明如今毘盧遮那佛所初發菩提心。
一念成當來彌勒佛果契會相應。故同於彌
勒樓閣之內。會三世時劫日月。總一時故。明
以根本智印印三世古今無前後故。經云。積
集法說一切佛相續法乃至說一切佛次第
法。總如上釋說。一切佛眾會清淨法。明一切
佛眾會皆同一清淨故。身土眾會不相障礙。
重重重重以相映徹故。自餘如文自具。如此
三十四行頌。初四行頌。自嘆生死由三有為
首輪迴諸苦生老不休。已下有三十行頌。明
善財歎文殊德并及請法。三有為城郭者。明
善財自嘆居三有中自固其身不出如處城
郭。三有者。欲界有。色界有。無色界有。此三
有身一切眾生不能出離。憍慢者。非禮為憍。
輕他曰慢。又有七慢。慢。過慢。慢過慢。不如
慢。增上慢。我慢。邪慢。諸趣者。所謂見趣戒
趣。又有三趣。邪定趣。不定趣。正定趣。又有
四惡趣。又人天五戒十善趣。又二乘厭苦出
世間趣。大乘菩薩淨土趣。一乘菩薩智悲圓
會未自在趣。如是等諸趣。隨善惡言之。皆是

門戶所入之業。愛水為池塹者。以愛能津潤
生死故。如池塹。愚癡者。能迷真諦號曰愚癡。
凡夫有八萬四千。十地菩薩有二十二種隨
位不了愚癡。若隨五位上一百一十種愚癡
若了。成一百一十種解脫。貪恚火熾然者。三
界煩惱以貪。為十使之首。恚為瞋之眷屬。無
明為總。覆慢為輕。自輕他。疑與五見俱能障
道。共成生死之因果。疑亡見謝智乃現前。十
使之中。疑與五見俱能障聖道。貪瞋癡慢能
障修道者行。若於行中不以道治之。還於生
死中隨業流轉不得自在。今以經文略。言其
貪恚二門。餘八總例其義。以此貪恚二障。一
切善根不生故。如火熾然。魔王作君主者。所
謂四魔。陰魔。煩惱魔。天魔。生死魔童。蒙依止
住者。所謂覆障令心不明。名為童蒙。貪愛為
徽纏者。前因貪起恚。此因貪起愛。以自纏縛。
徽纏者。執縛罪人之繩。諂誑為轡勒者。明樂
虛誑被制御故。疑惑覆其明者。以於正道生
疑。趣入。諸邪道者。以於無性理智生疑即邪
道生也。慳嫉憍盈故者。慳有五種。住處家舍。
財物不樂。稱讚他善。於法悕惜。不樂與人。是
為五。嫉者。憎餘勝己。憍者。自縱為憍。不抱
禮故。奢者。不儉也。如愛恚慢嫉慳。但為下
界五結。色愛無色愛掉舉慢無明。通上界下
界五結。以如是十使正結四魔。入於三惡道。
生老病死苦不得出世者。已上善財嘆三界
生死苦因緣竟。已下三十行頌。歎德請法。如
文自明。如是三界煩惱。初地二地治下界惑。
三地治上二界惑。四地出三界。五地習世伎。

六地出世慧具足。七地入生死等三界六道
行行大慈悲。八地無功用智悲圓。九地佛用
方滿。十地普賢行周。十一地功齊法界理智
恒然。十住法則一分與此十地行門法用相
似。但勝進不同。十行但論無染行門。十迴向
中會融悲願。如下五十三善知識具彰至位
具明。第二文殊師利知根與法令其成行發
生後學門中。約立五門。一明信心已發。二明
聖者攝受。三明聖者勸親近善友。四明善財
請法。五明文殊指授修行所歸。

一明信心已發者。如經云。善男子。汝已發阿
耨多羅三藐三菩提心者。是此信心菩提入
位菩提。以三昧行方能顯得理行。相顯業盡
純明。

二明聖者攝受者。經云。爾時文殊師利菩薩
如象王迴者。是攝受義。如大聖無方智圓形
遍隨根對現不背眾生一切眾生如應見者。
皆悉對面時諸眾生各不相知。但謂聖者獨
與我語。今言文殊師利見善財所請如象王
迴者。是知根採顧攝受與法故。

三明聖者勸
親近善友者。經云。善男子。親近供養諸善知
識是具足一切智最初因緣。是故於此勿生
疲厭。此一切智是菩提心無所得。因此而現
名根本智。以無所得為體。而照現萬法為
用。

四明善財請法者。經云。云何學菩薩道。有十
一問請菩薩道。

問曰。何故但云求菩薩道。不
云學菩提心。

答曰。為菩提無所得無所修無
所學無所行。是故但求菩薩道學菩薩行。然

菩提心自恒明現。如下妙峯山上得憶念諸
佛智慧光明門者。明託事表法。以艮為山。為
止。以約止心無念。妄想不生正慧現前。名為
憶念。以正慧與一切諸佛無相妙理合故。以
此無相正慧現前普照心境。身邊等五見總
亡萬境虛寂。見亡業謝。名曰光明。故言憶念
諸佛智慧光明門。此明三昧禪定是方便行。
能顯理智體用二門。圓周自在。乃至不可說
三昧。總是現正智之方便行故。如十波羅蜜
中唯智波羅蜜。是無功用自在之果。餘九波
羅蜜。是助顯之行。從初發心住。十十互參。如
鍊真金轉轉明淨。而令成就種種莊嚴。業亡
智滿。行周入因陀羅網法門。方可稱法界。功
堪任運。從初發心住。皆以菩提心無作用。無
所修無所行為體。而求修學普賢一切無盡
行門。以此但求菩薩道學菩薩行。無作菩提
隨行自明。以行行之中常有禪波羅蜜助顯。
體用理智轉令明白自在故。大意初發心住
以無念無作三昧加行方便。助顯菩提。以
菩提無體無性。與一切諸行作無住之緣。以
此求菩薩諸行。以諸行即菩提無體性故。若
於行外別修菩提。聲聞緣覺及空觀菩薩菩
提。非一乘文殊普賢理智萬行悲願自在菩
提。以是如來對權教菩薩。說諸行無常是生
滅法。以權教菩薩修行。法明空觀破三界有。
如來對此說諸行無常。未明三界諸有即菩
提用故。以此一乘實教菩薩。但求菩薩道行
菩薩行。即菩提用。明理智體用總該不別求
也。若也別求菩提即體用各別二見恒存。不

名乘不思議乘故。是故但求菩薩道無別菩
提也。以明菩提無求無發心無所行無處所
無問無答無得無證。行一切行具普賢道。無
行無修。是菩提大用圓滿故。但求菩薩道學
菩薩行故。始可得名初發心時便成正覺。

五明文殊師利指授修行所歸者。經云。善男
子。於此南方有一國土。名為勝樂。其國有山
名曰妙峯。於彼山中有一比丘。名曰德雲者
是也。又於此知根與法令其成行發生後學
門中。直至經末。長科為八段。

一從爾時文殊師利如象王迴已下。至爾時
文殊師利菩薩說此頌已。并頌。有二十二行。
明文殊師利勸發善財童子親近善知識。明
趣入十住以定會理契真門。即妙峯山上德
雲比丘所得憶念諸佛智慧光明門。是以次
向下至王女慈行童女。有十箇善知識。總是
十住位中善知識也。從此妙峯山已下約立
七門。

一從信趣入十住以定會理契真門。十住品
是。

二依真發起諸行門。即善見比丘并已下。
共有十善知識。是十行品是。

三理智大悲願行會融門。即從鬻香長者青
蓮花等。已下十善知識。是十迴向品是。

四蘊
修悲智成德門。即夜神婆珊婆演底并已下
共有十善知識。是十地品是。

五悲終起智成佛門。即佛母摩耶夫人并下
共有十善知識。是十定品已下共有十品是。

六修行已滿佛果門。即慈氏如來。是如來出
現品經是。


七法界自在無功大用如因陀羅網互參圓融
門。無功法界大用。是法界品是。明總法界該
括所收。如是五十三善知識起此行門。方便
令發菩提心者識其五位進修行門。令易解
故。前雖法說在行恐迷。是故令善財重起行
門。表示令學者不錯謬故。第一從信趣入十
住以定會理契真門中。從爾時文殊師利菩
薩如象王迴已下。至願學普賢乘并頌有二
十二行經。於此段中分為四段。

一爾時文殊師利菩薩如象王迴已下。至是故
於此勿生疲厭。有五行經。明文殊師利稱歎
善財發菩提心勸親近善知識勿生疲厭分。

二善財白言已下。至云何令普賢行速得圓
滿。有五行半經。明善財請問十一問菩薩所
行分。

三爾時文殊師利菩薩已下。可有一行經。明
文殊師利說頌讚歎善財分。

四正申其頌。云若有諸菩薩不厭生死苦則
具普賢道一切無能壞者。明以生死苦為菩
提即無所壞若離生死苦修菩薩行發菩提心
即有所壞。何以故。即有生死涅槃染淨二障
所壞。即有是非二見斷常所壞。又云若入方
便海安住佛菩提能隨導師學當成一切智
者。明以大願大悲萬行海為方便方可安住
佛菩提。若於一切法一切行。一法不明。一行
不行。即菩提心不得圓滿。以菩提心無障礙
無體性。一法一行上有取有捨。即有障礙但
以法界普光明智印印之。無法不徹。以此但
求菩薩行滿。即菩提心圓滿。以菩薩行與菩

提心無一不俱無合散故。二俱不可得故。如
是而行菩薩行故。生死涅槃二俱不可得故。
住於生死安住涅槃。如是修行一切菩薩行。
長大慈大悲大願。滿普賢道故。自餘如文自
明。又第一從信趣入十住以定會理契真門
中。從爾時文殊師利菩薩說此頌已下。至德
雲比丘當為汝說。有十二行半經。分為五
段。

一從爾時已下。有兩行半經。明文殊師利歎
善財發無上菩提心分。

二善男子已下。至倍更為難。有兩行經。明歎
善財求善知識倍更為難分。

三善男子已下。至應決定求真善知識。有一
行經。明求一切智應決定求真善知識分。

四
善男子已下。至勿見過失。有兩行半經。明文
殊師利教誡善財見善知識勿生厭足勿見過
失分。

五善男子已下。至德雲比丘當為汝說。有四
行半經。約有五法。一示善知識所居方面。二
示善知識所居國土。三示善知識所居處所。
四舉善知識約德立名。五舉善知識道德堪
能演說何法如文具說。
新華嚴經論卷第三十三

