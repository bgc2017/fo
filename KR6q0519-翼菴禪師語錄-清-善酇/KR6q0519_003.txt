










翼菴禪師真如語錄卷一
小師序璋等記

己酉春中朱郡侯葵石同闔郡縉紳孝廉文學居士
暨。令弟子葆子蓉令嗣範臣迪臣令孫辰始子上等。
請住真如禪寺上堂。指法座云。是甚所在。爭受容易。
道不得齊肩句子。幸自可憐生。應須高著眼。便陞拈
香云。此一瓣香推出。虛空光騰萬象。端為供養
始祖釋迦文佛大和尚。恭願
一人高拱。四海晏清。此一瓣香。超越事理函蓋正偏。
具有十方通貫之量。該攝一切差別之門。普同供養。
飲光尊者。直下六十八世先祖大和尚。伏願闔郡尊
官紳衿護法。憑將補袞調羹用。助顯馳雷掣電機。此
一瓣香。廣大分曉。雲廓天布。不爭尺寸於形名之間。
唯收實效於言意之表。奉為開山遠祖黃檗運禪師
中興師翁三峰藏和尚。伏願鶴洲郡伯續佛壽於靡
涯長水。耆英播道聲於無盡更冀。孫枝赫奕振今古
之洪謨。正令軒騰闢人天之深域。丈上拈香云。此一
瓣香。大智必然點首。小根未免驚疑。處處無礙淨光
是甚麼爛木橛。單為供養心雄手辣直摶取三千大
千之人不拘限量登時超然。於祖佛之上薄祖佛而
不為。本師南嶽退翁老和尚。聊以表示淵源。敢云酬
恩報德。寶林和尚白椎云。法筵龍象眾當觀第一義。
師云驀地一椎玄路杳絕。有向鳥道上展手底出來
放樣。問握新符入祖室巳見風規上古。摩九霄撫四
海願觀樞要今時。師云那轉不曾爛卻。進云逸格之
資自不惜其唇吻。師云幸留而今秪對。進云直是罕
遇。師云實無一字相欺。問擔佛著肩上行底出語固
無碑記。祖佛為師者提到宗乘的旨爭好一字不對。
師云事難忉怛。進云面赤何如語直。師云著甚來由。
進云豈止人天為師。師云莫怪撒沙。進云恐拂諸方

所欲。師豎拂子云。這箇喚作甚麼。僧顧第二位云。為
汝得徹困。師云匪遇上根宜慎辭哉。問法布真如紀
代者三矣同時不識祖巳自全彰父父子子箇段話
願為拈出。師云何用繁辭。進云今日莫是獨彰子道
麼。師云廓達門戶一覽洞然。進云此事知非勉強。師
云故作崤函真如罪過。問從上法要如何闡揚。師云
真如從不曾呵口氣到你面上。進云特地上來便好
徒然。師云又肯將捻土塞你眼裏。乃曰清淨心光中
流出三句。深遠莫倫悠長無際。是不從前一地至最
後地得入實是超越一切法地。得見屋裏佛真法身。
故於一切處而無所礙。一切處而無所拘。弗取裁於
匠手照用齊彰。弗稽度於哲人理事兼到。匪同一格。
鼓激臍輪氣海。敲磕牙關。排疊勝玅成其義句。設問
如何是第一句。有扣弗應。遺斯機候。如何是第二句。
赫定厥初萬口相慶。如何是第三句。迴環言外旨奕
葉劫前香。於三句外更請一句。直饒量取河沙。算他
過去未來現在亦無有窮盡。乃舉三峰藏師翁上堂
曰。第一句薦得大地江湖盡放光。第二句薦得逢著
觀音問彌勒。第三句薦得舌拄上齶。師曰盡乾坤人
口到這裏百雜碎。何消腳下孫子更用敲骨取髓。痛
下針錐底手腳。穿過髑髏拶破鼻孔。既爾忝居祖室。
敢不稱述憲章。第一句薦得等是借路經過。就中卻
甚奇特。第二句薦得但有來者不虧欠伊。總識伊來
處。第三句薦得如何有出人底路。喝一喝云。你且識
取者箇。隨拽拄杖下座。

當晚小參僧問。如何是第一句。師隨聲喝曰臨濟來
也。如何是第二句。師曰訛言亂眾。如何是第三句。師
曰整理不得也。隨左右顧視曰。直下不受整理掇轉
過量境界。一元和二佛陀三達磨到處輥輥地。管他
甚名身句身。喝一喝曰者裏一時透去。便見天地懸

殊。這裏透不去。不好不說他周匝有餘。如何是第一
句。周匝有餘。如何是第二句。鴛鴦繡了不度金鍼。如
何是第三句。萬古悠悠有誰著眼。

上堂。有一兩句上大人口不能言。拄杖子謹代與語。
乃拈拄杖東向一點曰。是諸人生長句西向一點曰
是諸人安立句。向上一點曰。是諸人升入一切智乘
句。是流出一切法奧句。通身是一句。遍身是一句。山
河大地是一句。草木叢林是一句。四七二三祖是一
句。天下老和尚是一句。心到手到是一句。布之文字
是一句。更有一句甚麼處去。隨卓拄杖曰。沒底籃兒
滿著裝。黃金索子鎖不住。去去。果爾不屈則遭逢有
據。時有僧躍出曰。某甲是句不是句。師劈頭打下曰。
我屈著你甚麼處。

晚參。鐵蛇橫古路。全不照管自己底目前。彩鳳舞丹
霄秪是播弄目前底自己。目前自己不立纖毫。自己
目前了無過患。開眼直看腳下。徹見宗師血脈。灼然
誰是其人。隨拈拄杖云。吹毛不動遍地刀鎗。卓一卓
曰。作麼生。荊棘林中太平得路。

小參。有句無句如藤倚樹。任你攀枝摘葉。一朝樹倒
藤枯。看你無所措手足。拈起拄杖曰。向虛空裏釘得
這橛。便可以為天下之大經。立天下之大本。其或未
然。百姓日用而不知。君子之道鮮矣。

姚江孫太夫人請上堂。生佛未具以前。段事秪在當
人腳跟下。有甚些須難會底道理。上來也步步登高。
下去也通身無礙。主賓玄要左右逢源。意句事理心
手相應。何待拳倒浮幢王。躩翻香水海。然後凡聖心
平等。高低路坦夷。腳腳但秪與麼去。迢迢空劫即今
時。其如情存向背。意度玄微。四相宛然。諸塵立對。則
目前一切差殊形色音聲。尚不能於自分境不相踰
越。如何得不起滅盡定。而現諸威儀。不捨凡夫法而

行諸勝行。而今要得速疾相應。與你放出面門箇無
位人看。喝一喝曰。果爾三頭六臂努目一嗔。劈破華
山分兩路。萬年流水不知春。拽取占波與新羅鬥額。
復喝一喝。

請職事上堂。維那纔白椎。師喝住。曰不待第二椎。便
性燥平生。光揚宗眼。馳驅龍象。雲起霞蒸。叱吒群靈。
烏飛兔走。罔弗聲和氣順。那敢失候違時。何必森羅
敲磕。才知動盪無私。萬象鏗鏘。始見對揚有準。踏著
聖凡命脈。抉開祖佛心髓底出來證驗。隨拈拄杖卓
一卓曰。者裏著眼令不虛行。

中夏小參。至道無難唯嫌揀擇。前是山門後是佛殿。
不須息見。鐘作鐘鳴鼓作鼓響。何用求心。坐時但坐。
行時但行。日上月下。水寒山深。是法住法位。世間相
常住。於中及節應時。了無向背。拈拄杖卓一卓曰。天
地與我同根。萬物與我一體。今年蠶麥熟羅睺羅兒
與一文。復卓一卓曰。狼藉不少。

小參。今日看定諸兄弟了也。諸兄弟千里萬里。盤山
涉嶺來到這裏。挨他赤日冷月。不無所圖。我這裏清
寥寥乾嚗嚗。沒星子元字腳到。諸兄弟苦苦來我這
裏圖箇甚麼。諸兄弟死不肯放過真如。真如又肯便
恁放過諸兄弟。真如與諸兄弟同一處住。同一見聞。
同一起倒。同一出入。明明地開提。明明地展拓。不肯
欺諸兄弟。又肯昧諸兄弟。自是諸兄弟於一切時一
切處。和合佛和合祖和合一切法句。以是之故。塞自
悟門。不見古人道。不假記隻字。亦不用一功。亦不用
眨眼。亦不用呵氣。大坐著紹卻西天段事。猶是望上
心不息。直須嫌佛不作。嫌法不說。於此門中始有少
分相應。雖然秪如未到玄源如何究理。乃拈起拄杖
曰。借者上座作箇指南。隨卓一卓曰。入得門來事事
奇。見聞聲色不思議。山青水綠元無事。盡是諸人力

使之。

錢學憲珥信請為高太夫人對靈陞座。驀拈拄杖曰。
放出無礙淨光。卓一卓曰。迸開心地靈源。滔滔灝灝
鬱鬱隆隆。河圖不能象章亥不能步。固是錢母之本
事。何藉真如為舉揚。雖然苟非格外垂慈。爭得俯開
後葉。復拈拄杖卓一卓曰。山河大地本無依。成化含
生功用奇。識得無依真佛母。天風木葉總全提。

知事化菜柴小參。也奇莖草之上。現不可稱不可說
無數無量玉殿瓊樓。有不可稱不可說無數無量恒
沙化身諸佛諸大菩薩于中安住。出大音聲而唱是
言。諸法從本來。還從本地入。得是三昧者。能使入於
掌輪。彼亦不礙。此亦不覺。可以縱可以橫。可以離可
以合。可以貴可以賤。可以近可以遠。山僧坐地觀光
好不起而稱頌。隨卓拄杖曰。驀地出隻手。一舉四十
九。不消彈指頃。箇箇盡知有。

普請搬柴小參。一舉四十九。便該盡竺乾震旦問。十
方塵剎問。過現未來問。山河大地問。應知箇段義。慶
喜結集不到。童壽翻譯不來。智莫能知之。而識豈能
識。苦苦勞他森羅萬象日月星辰。風雨晦明雷霆霹
靂。盡令提綱全生全不主。全用全不用。更問東堆西
堆。法身長短。三轉內三轉外。人搬柴柴搬人。雲門道
底。

小參。法身不解喫飯。欠一粒也不得。剩一粒也不得。
漆桶不會打鼓。普請看總是與麼野狐精見解咸通
年巳前咸通年後作不得箇影響更向枯樁非枯樁
上明他盡把格則何由出竅。饒是淨裸裸赤灑灑沒
可把古佛與露柱相交。道將一句來蘇嚕㗭哩莎訶。
師四十誕辰。葵石居士暨闔寺耆宿設齋請上堂。問
無上法王有大羅尼門流出一切智智清淨。是大神
咒耶。是大明咒耶。師曰從朝至暮。念千念萬不是念

不到。進曰實謂罕聞。師曰得共林泉相與嚙嚼。此事
也須慶幸。進曰若然則謹當奉行。師曰可一掌置而
熟視。進曰自非善巧師無能決此理。師曰展事投機
今日驗。乃曰若欲全舉除非直與。隨震聲喝一喝曰。
遍乾坤動天地底是什麼驢漢。與麼承領得下。不假
莊嚴天然尊貴。超超然於等妙二覺之表。決定不流
至第二念。過去如是如是。未來如是如是。現在如是
如是。如是之法妙絕言詮。明明了了無悶不宣。放於
六合而無外。卷於一密而無內。但得一切無心。自能
在處周匝。復喝一喝曰。設有一法過於是者。我此一
喝不作一喝用。

小參舉僧問智門。如何是般若體。門曰蚌含明月。如
何般若用。門曰兔子懷胎。雪竇曰非唯把定世界。亦
乃安貼家邦。若善參詳。便請丹霄獨步。靈巖儲和尚
曰。言前定奪。鐵壁無門。格外稱提。劍鋒有路。不是破
盡和合識相。滅盡相續心相。不能凌憑北斗截斷眾
流。蹴踏東山隨波逐浪。而況頭頭事存函蓋。著著理
應箭鋒。珠鎖九曲智門不費神功。玉解連環雪竇大
傷心力。秪如著燈籠向佛殿裏。將山門來安燈籠上。
是般若體。是般若用。良久曰。不得于親不可以為人。
不順乎親不可以為子。其明覺之謂歟。師拈竹篦畫
一畫曰。般若體用一時畫破了也。茫茫匝地普天。甚
處討他光境。饒你如今不被一切有無諸法閡。亦不
依住無閡。亦無不依住知解。要見智門雪竇。豈止如
隔須彌。若是我靈巖老師。隨喝一喝曰。待你這箇舌
頭得到口裏。或者摸著邊皮也不定。

小參。拈起拄杖曰。生掘路土造佛。何嘗內意先立。文
彩繞後。秪是臨時捏合。應手從心。奇奇離離高高低
低。無不是他成就慧身底時節。如待古殿重開。華赫
莊整。才始想見威靈。不同冥杳。隨放下卓一卓曰。將

知你秪是漆桶。

法華經期為辰始居士保福求名上堂。喝一喝曰。雅
思淵才文中王乘是寶乘直至道場。將次說法。饒益
無盡。正是昇騰之時。正是顯發之時。正是得自在之
時。正是施無畏之時。金聲玉振匝地風光。虎驟龍驤
平添意氣。不獨鵬程搏萬里。更看良驥快先聲。所謂
名花萬種唯采優曇。大寶千般先求如意。自然到處
稱尊。隨方受用。此正屬外轉事。且內轉一句畢竟作
麼生。道門庭盡是兒孫事。祖父閒閒不自知。

雲間弟子香忍六十誕辰請上堂。喝一喝曰。達得一
切名身句身。說事固不妨說理。亦不礙目前。歷歷孤
明。似地擎山。不知山之孤峻。處處不滯通貫十方。如
石含玉。不知玉之無瑕。所謂的的本生面目。原具萬
德千輪。不用黃金裹貼。自能吞日月光。看他元和佛
陀達磨是甚麼乾矢橛。箇段意旨。真如從威音王巳
前第一會說法時。秘之金櫃曾未顯露。今日有樁緊
要人事。不辭盡情揭示當陽。隨聲喝一喝曰。豈不靈
音落落殊應章章。又喝一喝曰。縱橫無不是。何用更
商量。

侍者湘曉為圓修順二七請小參。舉雲門示眾曰。天
堂地獄鑊湯鑪炭蓋卻你頭。三世諸佛在你腳跟下。
三十年後鼻孔撩天。師曰埋沒人家男女。說甚三十
年後。若輕易放他三世諸佛出頭。則不能於鑊湯鑪
炭裏成等正覺。刀山劍樹上遊戲神通。以慈心三昧
安住忍地。尋常得此便固不在言還知鼻孔在我手
裏麼。隨以拂子擊禪床曰。快生脫取去。

鶴洲太守葵石居士營壽域上堂。金剛般若波羅蜜
受命仁人群善集守正持源古道存心事光明曜千
佛祖燈繼燭法路開者也之乎展巴鼻攝受方來不
等閑情深一往何洋溢惟篤所信而貴珍百世之上

成特立百世之下符契同所以單言壽金石。金石浩
劫永不磨。幽隱何能掩其蹪。精瑩直射古皇前。從茲
及盡未來際。炳炳琅琅不可誣。紫芝朱草結靈氣。以
之為己則心安。以之為人則用備。以之昭垂則無窮。
以之立向則永利。隨拈拂子畫○相復書封字曰。以
此正眼密弘之垂休光照千百祀。

文節法師三週忌。設供上堂。豎起拂子曰。知向裏許
承當。不見有承當者。莫坐住一色麼不是蕩盡來時
風高月冷他亦不居底爭得透過十方以空劫轉自
己受想悉寂滅。以自己轉空劫。心量亦無。有到者裏
便能撒手毘盧頂上。轉身威音那邊。不住無相剎剎
分身。不住有相塵塵絕跡。秪者是淨光無礙之真。過
外是無縱橫展拓之本事。無二無分蘇嚕㗭唎。無斷
無別㗭唎蘇嚕。過去諸佛現在諸佛未來諸佛。無不
從之流出一切智智清淨。今日即將此箇法門莊嚴
文師報土。究竟空無所得。惟願一肩領荷。既是空無
所得。且道又領荷箇甚麼。隨以拂子向上點曰。頂門
一道光明透。始信山僧見不差。

赤肩沈邑宰請為尊翁襲予奉政大夫對靈小參。攬
衣就座隨旋視左右一匝曰。今此諸大眾如本未曾
有。還知古往過去劫中。正法明如來所說神咒。名曰
總持一字真言。明明密密。密密明明。卷舒無際隱顯
同源麼。真如於彼如來會中親聞是咒。秘之金櫃曾
未顯示。今日特為襲翁大夫分明朗誦一遍。隨以拂
向空劃曰還聞麼。切恐襲翁視之不靜。其聽未遠。不
妨更舉一遍。復以拂子向空劃曰。還聞麼。若也聞得。
便是徑直往西方底隨身公驗。是以我此法門若非
證入難曉宗猷。赤肩邑宰以尊翁所得所證將欲饒
益無盡。特請真如重為闡揚。前來既以再三而今不
可更有所說勉意勿獲而巳。秪得奉為解釋務使盡

大地一切眾生。知得箇道總持一字真言。彼彼不雜。
重重無礙。如寶絲網交光相羅。能以一字攝百千萬
億。以百千萬億該通一字。若論總。綱舉目張原不動。
若論持。此事何曾待所思。若論一。橫亙十方無等匹。
若論字。河洛交呈不相似。若論真。聖聖相傳古到今。
若論言。聲輪無礙透三千。若論明。無不從之稟曜靈。
若論密。佛眼從教覷不及。若論卷。國土山河隨我轉。
若論舒。時中體用自如如。若論無。虛空背看未生圖。
若論際。是中境界難思議。若論隱。六門廓達常虛靜。
若論顯。麗天日映琉璃眼。若論同。如布陽春大地中。
若論源。願普悲長塞大千。所以道是他能與一切法
安名。一切法與他安名不得。其受持之者。持到無所
得時。并這無所得亦不可得。忽然信口念著。則無始
塵垢一時銷落。金剛體上發大智光。方知蘇嚕㗭唎
㗭唎蘇嚕。盡從當人大悲心中流出。說到這裏。眾中
有箇曉事禪客。出來扼腕向前曰。從上諸說本。但以
假言說。是際無所有。不得名字相。和尚與麼刻劃得
不乖於佛意乎。山僧隨以拂子劈口撼曰。這話墮阿
師便下座。

報薦請小參。以拂子擊案一下曰。如是我聞。十方國
土。廓周沙界。此三句中。一句如天普蓋。一句如地普
擎。一句如日普照。第一句中涌出八千寶樹。瓊枝玉
葉芳馥分布。一一樹下設黃金座。眾寶為足飾無
量。高四丈九尺。大眾你道坐此座當說什麼法。他道
向下文長。且看第二句作麼生。第二句便是經題上
底字。以字不成八字不就。不可教我更下註腳也。
與麼則秪有第三句在。若說第三句。沈母陳夫人有
靈。便應作禮而去。雖然三段不同。且畢竟如何是收
歸上科一句。隨擲下拂子曰。釐奴光放三千丈。白牯
欣欣笑不休。


啟建法華長期葵石居士設齋上堂。拈拄杖卓一卓
曰。如上之所說。巍巍乎眼見。蕩蕩乎耳聞。以知過去
法知現在。亦然不分別未來。無有三種相。何有於所
知。以無所知故。赴群機而不竭。燭萬象以無私。復卓
一卓曰。六萬餘言七軸章。盡情卷疊在當場。其有不
蒙斯利者。真如誓不成正覺。復連卓兩卓曰。佛佛相
宣稱善吉。敷陳妙旨絕囊藏。

小參。然於一一法依根葉分布。拈起拄杖曰。者箇是
根。何處得一一法。隨卓兩卓曰。者箇是一一法。那裏
得根來。乃放下問僧曰。會麼。曰不會。師曰不會最親
切。復示頌曰。親言消一句。妙語不須多。趙州東壁上。
歷落挂葫蘆。

小參。雨歇農方作。天空蟬盡鳴。始見望朝又巳念日
真如堂中坐臥固亦不惡。或若當此一問將如之何。
直下信得臨濟德山。不足標榜。弗作奇特商量。一任
寒暑裏經冬過夏。

祈晴小參。大用現前不存規則。拄杖子智通無礙。東
海鯉魚打一棒。鴛鴦湖裏浪滔天。正恁麼時。長耳古
佛。遙從金地放一道寶光。照耀諸人頂門。復於光中
唱言。是大神咒是大明咒是無上咒是無等等咒。能
除一切苦。真實不虛。大眾因甚說到者裏。不見道。一
二三四五大地無寸土。復其見天心。日輪正當午。

上堂。拈起拄杖曰。千仞壁立所在。而者上座一踏到
頂。不見高峻難上者。卓一卓曰。蓋為他迥絕扳攬。了
無依倚。又卓一卓曰。都道便恁住了。卻也進進無巳。
涅槃門解脫門般若門八萬四千深法門。處處排身
直入。頭頭領攬其全。而於我此法門。望之尚遠。其如
智勇不磨。視超前烈。真如與汝放通線道。復卓一卓
曰。一擊響玲瓏。轟喧宇宙通。知音纔側耳。項羽過江
東。


小參。今朝日麗風和。藹然佳氣。山僧與拄杖子結伴。
遊於無量甚深行處。明明無際。了了無邊。瞥爾打箇
眼花。見長水坡前彩雲堆上。涌出七寶蓮花。白銀為
莖。黃金為葉。甄叔迦寶以為其臺。真珠羅網次第莊
嚴。有化如來坐寶華中。從其面門放五色光。即於光
中現五趣身。一一趣身有萬八千種形類。一一形類
現百千種身。一一身中復有無量恒河沙等身。於四
恒河沙等一一身中復現四天下大地微塵等身。於
一微塵身中現三千大千世界微塵等身。於一塵身
中復現於十方。一一方面各百千億諸佛世界微塵
等數身。乃至虛空法界不思議眾生等身。一一身光
喻如大龍蟠蘭椿輪蒨練粲爛。山僧睹斯光相。如是
淨妙。如是殊勝。心生戀慕。目不暫捨。爾時如來。即攝
光明繞身七匝。還從頂入。驀拈拄杖問曰。是你正當
與麼時。回互不回互。回而更相涉。不爾依位住。擲下
曰參同不二心。歸堂喫茶去。

小參。驀指堂前露柱曰。者漢於荊棘林中出身可易。
月明簾外脫體應難。泯然聞見不到。秪緣定等虛空。
兀爾緣慮俱忘。自是心同槁木實頭句子刀斧斫難
開真佛法身黃金裏不就。迥出六塵之境。堂堂無蓋
覆。直造一相之門。了了沒遮欄。目前無纖毫過患。一
任挨拶將來自己不見有一色轉難放他過去當體
擊碎般若解脫。便能到處成立道場。猶未稱全提時
節。好笑雲門大師道。你作麼生不說禪。致使埋沒人
家男女。箇箇擔枷過狀。雖然渠能與古佛相交。且畢
竟是第幾機。明明理極忘情謂。箇裏如何喻得齊。

小參。棒喝向爾不能施。語言向爾使不著。硬剝剝鍼
不劄。露裸裸風不入。是這般底有什用處。秪合向人
家簷下。今日明日前秋後秋。樁樁地立到驢年。咄。山
僧與汝著方便。不與一法作對。便是無諍三昧。爾當

成佛在威音王巳前。

小參。舉金剛經云。若見諸相非相即見如來。法眼云。
若見諸相非相。即不見如來。德山原和尚曰。若見諸
相非相。劈脊打下。良久曰。何故如斯之事。如來明見
無有錯謬。師曰。前頭卻實後底打不著。若見諸相非
相。驀卓拄杖曰。山河大地有什麼過。

晚參。舉雪竇顯和尚示眾曰。大施門開無壅塞。忽有
箇衲僧出來。雪竇倒退八百里。何以臨危不悚人。師
曰真如不像雪竇憑空捏合。欺誑平人。大施門開無
壅塞。東邊來底與他三斤麻。西邊來底與他一疋布。
忽有箇打中間來底。又與他箇甚麼。便拈棒劈頭打
云。我欠少你箇甚麼。何故但不孤於己。自不負於人。

小參。超毘盧之談。越釋迦之句。喝一喝曰。迥然不在
者裏。直是十萬八千。果爾大用現前。那復更存軌則。
又喝一喝曰。看看千歲寶掌變作燈籠。走入露柱裏
去。口口道。光非照境。境亦非存。光境俱忘。復是何物。
直饒與麼。猶在半途。未是透脫一路。復喝一喝。

中秋小參。盡十方世界是自己光明。未曾有一人用
著。真如於無數量中略露目前些子。隨拈竹篦曰。看
看彩雲堆上彩雲飛。長水坡前長水遶。有眼目兄弟
熟不知天上月圓。人間月半。天上人間。流光不斷。箇
段意旨。了了明明。誰家疊得在摺袋裏。直下真際平
提。神通各露。不妨與你箇助顯法門。遂起身曰。歸堂
喫茶。

小參。空手把鋤頭。揭諦揭諦。步行騎水牛。波羅揭諦。
人從橋上過。波羅僧揭諦。橋流水不流。菩提薩婆訶。
驀起身炷香曰。其不與現前諸兄弟同證是三昧者。
有如此善謹白。

洪州法昌石葉和尚訃至上堂。天下莫不嚮風。朗然
知所宗式。足徵我石兄和尚令不虛行也。夫宗師血

脈。或聖或凡。森羅萬象日月星辰。他方此土。有情無
情。俱入此宗。喝一喝曰。九天之雲下垂。復喝一喝曰。
四海之水皆立。儼然勝概不尋常。令人千古空相憶。
投遠語上座三七。越明日設供上堂。真如可煞健忘。
不省三七廿一。剛才洗腳上床。無端記起時日。一夜
轉側躊躇。尋段話作頭供養。直是覓起處不得。忽聞
風撼塔鈴。則知盡大地是一轉語。隨拍繩床角曰。這
裏拶去。東家作驢。復右拍曰。那邊轉得。西家作馬。七
出八沒。風流儒雅。驀喝一喝曰。調高何患知音寡。

小參。舉三峰藏和尚摣周不取一物。微笑而巳。靈巖
儲曰。自為即得。又曰他後將何為人堯封潛曰何不
與拄杖子隨聲便喝。師曰三代禮樂止于是哉。取此
為祖門令嗣豈不賺殺人。

臘八日小參。雪竇明覺和尚曰。見一則瞎卻眼。知一
則翳卻眼。翳生則天上人間。瞎卻則三頭六臂。迦文
老子秪為這點星光。落向父母所生。清淨寶目中一
生坐定在者裏。道是一切法不遷。攬真成立色相宛
然。不知帶累。殺天下莽蕩禪和。不解照管自己。一味
播弄目前。隨拈拄杖卓一卓曰。真如事不獲巳向灸
瘡瘢上更著一爝。汝等諸仁作麼生。與箇老子雪屈。
良久曰。人無遠慮必有近憂。

因雪上堂。世界一真依何成立。大觀平等作麼建明。
遍乾坤沒罅子空缺。體明無盡。盡大地作一句商量。
神用自通。更說甚十方虛空一時粉碎。森羅萬象杳
絕蹤由。爭禁得無位真人寒毛卓豎。空中大象意氣
平添。又何必玉階鎖斷始契劫前。銀碗盛來方明一
色。到者裏十方佛是眼中花。十方花是眼中佛。畢竟
是甚麼人境界。驀擲拂子曰。面目現在。

小參。晝見日夜見星。三家村裏納稅漢。請過一邊。南
作北東作西。蝎尾蛇頭一試之底與他饅頭蒸餅喫。

隨出拳云。也不屈著你。

除夕小參。左右顧視曰。也須自著忖量漿水錢。固是
討頭腦不著。粥飯錢將甚麼抵償。可憐生樁樁地坐
看北斗。立覷黃河。有三言兩語難為出口。無情面漢
子。可是放得你過。驀卓拄杖曰。果爾一下下交到所
在。登時端由確乎不拔。便是得大無畏之時。得大自
在之時。動揚古路。何用商量。或若未然。又卓一卓曰。
你但領下明朝看消息。

　　(嘉興秀水信童朱上麟頂資刻此真
　　如語錄首卷所祈功名達重光
　祖父門庭麟躍繁昌永佑
　皇家柱石)


