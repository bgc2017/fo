











芝巖秀和尚語錄序
經魁解元出身王文南拜撰

吾荊自六祖三世肇起惟忠迄於天皇天王兩悟炳
靈鴻洞佛日者光曜人天兒孫之繁將彌震旦乃至
茅穗挺異福昌承徽庶幾乎五宗晃晃法語馨傳迄
無盡兜率來精爽小小歇絕乃至諸方之高倡衣拂
者幾同褁足直迄隆萬荊盛儒禪如慎軒何思伯修
中郎輩諸士流宗義齊炳然後無念憨山永璞達觀
寒灰諸老或住或遊亦若應期而至荊法道若一盛
焉虎溪雲浦竹室以岑亦猶唱明貝葉虔奉教像嗣
是以還代罹兵燹亦途有崎嶇若竹帆諸公之至斯
者似樹下三宿而巳近以
先皇三禮國師海寓人爭嚮慕吾荊始復知提唱此
事近十載以來則四眾中之有居士既辦肯心還勤
福穫乃得五宗齊燿五葉同芬禪宗之集於荊者遂
協圓覺之數則荊一時之禪道為盛焉芝巖和尚蜀
山鐘秀錦水濯靈本以仕人之裔毅作披緇之侶其
所以十地發心五劫矢願者固尤異於三生石上者
矣得法于屺山二隱老和尚以荊故昔濟宗煌煌之
地蜀楚儒禪音徽相接而適吾宗提祖右協啟融宗
公暨郡之眾檀居士袈裟卜吉即選勝于右副之北
園實惟郡之東偏四水週環人煙罕接之處上為古
之明月樓下為古之明月池固巳人境雙清瞬目即
禪者矣遂共為題水月禪林鼎立寶所而奉公說法
其中自郡之中外遠及四鄉善信雲來塞彝坌會公
為提五始之綱宗與四眾為指拂頭端尾正符下令
行既即景以印心還因心以澈境一時言句之出郡
邑明公與諸當事罔不瓣香含奉輟俸莊嚴迄今水
月林中幾幾乎琉璃結網水晶為屏之盛矣郡人士
以其言句之播在叢林者上接天童之派下傳屺山

之燈欲梓行之而問敘于余余故和尚證心友也生
未始無夙種而未有善緣每多塵障舉無始劫來明
記前生有九齡輒知向上者近乃為暮年黃口日憂
水荒逋賦既未能如龐公之不入州府又未能如張
公之在所佛莊日與芝公柏影水心眉毫廝結于此
然則茲集之梓行也二老躍如有盆中天上之喻矣
書為敘。




芝巖秀禪師語錄目錄

  
  * 序
  * 卷之上
  
  * 上堂
  * 小參
  * 卷之下
  
  * 頌古
  * 雜偈
  * 佛事
  * 行實










芝巖秀禪師語錄目錄(終)

芝巖秀禪師語錄卷上
嗣法門人明一等編

住湖廣荊州府江陵水月禪院語錄

師居華嚴菴受本省提督軍門右標總戎啟融王護
法合郡縉紳文學眾居士王元海等請入院上堂師
至座前云向上一路千聖不傳向上一路千聖不然
且道新長老作麼生乃顧左右喝一喝云壁立當山
路更高人也行便登拈香云此一瓣香根盤劫外葉
覆寰中端為祝延
今上皇帝聖躬萬歲萬歲萬萬歲恭願金輪永鎮慧
日常明次拈香云此瓣香奉為滿朝文武闔國公卿
本郡當道各位尊官常為法海金湯永作皇家柱石
遠近檀那臻榮福慧又拈香云此一炷香靈根永固
懷德懷仁金枝垂秀為祥為瑞奉為今辰請主啟融
王公大護法伏願天爵榮隆高增祿位復拈香云撥
草瞻風喫盡苦辛度嶺穿雲掀騰海岳拈起也體妙
無私放下也光瑩獨露燒向爐中端申供養前住船
子道場現住宜興屺山保安堂上傳曹溪正脈三十
六代二隱老和尚用酬法乳上首白椎竟師乃揮拂
云大眾見麼今朝水月林中迥無回互舉揚箇事不
同小小直下相呈不容湊泊擬向如何劈春便棒且
道為人在什麼處還有與山僧拄杖子相見者麼一
僧出師便打問劈開荊棘踏破蒼苔水月交光全機
獨露時如何師云放寬一線進云還許學人更借一
問也無師云清風生水面皎月印波心進云龍象蹴
蹋未審如何師云無你插足處進云溈山水牯露地
翻騰又作麼生師云拽轉鼻頭痛酬一棒進云趙州
道狗子無佛性畢竟是有是無師云壁上風車走不
停僧擬進語師便打僧云者一棒未審落處師連打
兩棒問月出湖光獨照清虛之境水遶蓮池常開性

海之香敢問如何是水師卓拄杖一下云看腳下進
云如何是月師以杖劃○此相云見麼進云見且置
即今王護法鼎建禪林相酬一句請師道師云龍生
金鳳子虎抱玉麒麒進云恁麼則大家齊拍手共唱
太平歌師云徒煩側耳僧罔措師云禮拜著乃云理
無二致事有多端日上月下水冷天寒明明不昧歷
歷孤然逢場作戲倒弄橫拈所以道佛法遍在一切
處一切處悉能克遍水月長老則不然只恁麼會去
猶屬平常未有奇特事在且如何是奇特事遂以拄
杖指地云大眾於此見得便見我王護法施金布地
永供伽藍人天依之建立凡聖由此成現一切智力
無量神通悉秉具足倏爾回光圓融廓徹所以云大
人有大智大能具大用世出世間甚希有事雖然成
就建立則不無秪如因齋慶讚一句作麼生道有情
來下種因地果還生復結椎下座。

山主王護法新鑄大鐘法鼓上堂問東廊撞鐘西廊
擊鼓獅音齊吼即不問當陽一句請師宣師云金風
吹玉管若個解知音進云人天集會凡聖交參還知
是事也無師云汝也不妨伶俐進云恁麼則十方齊
洞徹悲智啟圓通師云若將耳聽終難會士禮拜師
云眼處聞時方始親乃云圓音廓震徹見當人性源
宏規肇舉透明佛祖心光心光既透觸處現成智體
洞明大千朗鑑所以昔日迦文老子一音演說隨類
得解今朝水月更為舉揚情與無情同一知覺何故
金繩開寶界玉炬起高筵廣攝群機咸登道岸乃拈
拄杖云大眾會麼復作撞鐘勢云聞麼鯨音纔吼出
那畔悉開聞。

師誕日奉楚欒居士請上堂師云秋雲輕秋色明普
天匝地淨光生霜風凜凜逼人寒菊傲東籬翠倚屏
閒獨臥設蒲輪一枕齁鼾到五更月挂梧桐驚素魄

千枝萬葉盡歸根慇懃報與知音者一寸光陰一寸
金乃厲聲云大眾好語直是無人解得何故黃葉止
兒啼巳歇詩人徒把賦歸吟。

荊州府尹李慈母挂大悲寶旛請上堂師揮拂乃云
大悲千手現通身淨妙垂慈彰聖名毫端廣攝群生
力越格全提報佛恩以手展旛大眾會麼此是當道
李大護法誥命慈母季太夫人直顯無盡之功乃與
大士眉毛撕結剪髮繡形儼然一佛境界的示諸人
且道他羅紋結角在什麼處還見麼鴛鴦繡出從君
看金針不把度與人。

迎觀音聖像元海王居士請上堂問今日六月十九
恭逢大士迎臨今請和尚陞座以何法示人天師云
普門廣攝無邊境左右相看飛寶光鄭護法問大士
像現三十二應身從聞思修眾生以其化導屏卻此
機又且如何接引師卓杖云天人群生類直下俱親
承進云恁麼則一切眾生頓超去也師云阿誰不荷
此恩光乃舉拄杖召眾云此是觀世音三十二淨妙
莊嚴無漏心力應機廣類隨其化現卓一卓云會麼
這裏會得慈能誘物悲以導迷一一品類一一見聞
始知大士有如是威神顯如是妙用成就眾生不思
議事水月恁麼道忽若有箇伶俐漢出來道長老你
且莫教壞人家男女英俊道流離情絕見聖名凡號
當頭坐斷豈容湊泊山僧亦向道是即是你只得其
體未得其用體用互彰始能運轉於一毛頭現作不
可說不可說無量勝妙法門成就一切功超十地若
是恁麼人便得恁麼事若得恁麼事須是恁麼人乃
拈拄杖云且體用現前一句作麼生道劃一劃云截
斷葛藤卓拄杖下座。

啟千佛懺會欒居士設齋上堂問如何是過去佛師
云殿上的進云如何是現在佛師云黃金鑄就紫摩

身進云如何是未來佛師云禮拜著進云三世如來
蒙師指且道他鼻孔在什麼處師打云一串穿卻問
恒沙諸佛今巳現親承句子請師宣師云莫向背進
云直得無蓋覆去也師云道你莫向背便打僧禮拜
師乃云十方同聚會個個學無為此是選佛場心空
及第歸龐蘊恁麼道美則美矣善則未善今朝水月
四眾臨筵特為提持一箇箇異口同音心心契合十
方聚會當處圓成三千諸佛在其面門放大神光廣
攝無盡更說什麼心空及第歸與不歸所以靈山會
上廣額屠兒放下屠刀乃云我是千佛一數雖然如
是撿點將來山僧則不然何故舉頭盡是兒孫事祖
父從來不出門。

大殿上樑陞座士問跨海金樑願果殊叢林千古立
雄圖徘徊滿目俱麟鳳壯麗荊南第一都且道報國
為民畢竟如何酬唱師云一爐沉水祝堯年萬姓歡
欣享太平進云且道承誰恩力師拈拄杖云全賴者
個乃云一樑一柱一瓦一椽同齊著力境界廓然若
非大有作略焉能出手扶陽然雖如是猶涉化門只
如斧斤不運鉗錘不施又作麼生等閒聳出雲霄外
舜日長明宇宙春。

圓大悲懺期上堂問懺宏法化即不問五家宗旨請
師宣師云逐一問將來進云如何是臨濟宗師云一
棒一條痕如何是曹洞宗師云不許夜行投明須到
如何是雲門宗師云腦後日頭紅如何是法眼宗師
云箭鋒相拄如何是溈仰宗師以杖打圓相云十方
虛空束作一團進云五家宗趣蒙師指見性成佛意
如何師豎拂云還識這個麼僧云識師云也須珍重
始得僧問大悲願力示現受生未審作何舉揚師驀
示如意會麼進云只這便是麼師云莫眼花師乃復
豎拂云過去正法明現前觀自在湧上拂子頭邊示

顯種種殊勝妙顏乃云我於過去不可說劫證是三
昧應感週遍現不思議七難二求隨其演說無畏勳
修微妙莫測能施法則成就未來具大威德大眾三
十二應巳為現前諸人說是法了也且道水月又如
何舉揚復豎起拂子云三十二應顯家風還同水月
印波中擊拂子一下云通身手眼通身用靈光炯炯
照無窮連擊拂三下下座。

佛成道上堂師揮拂云看看釋迦老子來也在拂子
頭上睹星成道盡脫𦆆纖乃云一切眾生皆有如來
智慧德相但以妄想執著不能證得又拂一拂云總
與八字打開了也汝等諸人還信得及麼若信得及
去始知為道骨瘦如柴面皮似蠟喫瓔珞粥一段苦
心然以根器不同機能各別所以上士一了一切了
中下多聞多不信果是英俊道流自然迥別咬牙礪
齒嘯傲天真鼓腹謳歌遊行自在大眾是事且置只
如迦文世尊還墮迷悟也無千峰勢到嶽邊止萬派
聲歸海上消。

上堂僧問大悲勝相今日親瞻無上妙旨請師指示
師云通身劍戟通身用進云大悲千手眼那個是正
眼師云一毫端上定乾坤僧擬議師便喝乃云多載
因留意今朝試為分此方真教體清淨在音聞所以
云欲識佛性義當觀時節因緣且道今日是什麼時
節豎拂云見麼即今大士八萬四千母陀羅臂清淨
寶目總向一毫端上一時揭露一一毫端放無盡光
睹此光者咸超極果眾中還有未證據者麼聽取一
偈同結良因正此時母陀臂展接群機克期取證無
生力信有功能不浪施下座。

觀音誕日上堂師云柳眼舒金咸是菩薩境界梅煙
粉席盡屬古佛家風若是昔有靈骨具大根器者一
聞所舉直下無疑信得及去坐斷聖凡了無向背超

情離見迥絕遮攔不惟助佛揚化抑且報荅四恩不
見昔日天親菩薩從彌勒內宮而下無著禪師問曰
天上一晝夜人間五百秋彌勒菩薩一時成就五百
億天子證無生法忍且道說個甚麼法天親云秪說
者個法師云大眾且道者個是甚麼法豎拂子云還
見麼以拂子拂一拂云還聞麼若乃親見親聞管教
縱橫無礙卷舒由巳人人面門上放大寶光個個腳
根下壁立萬仞正所謂從緣得本借路還家除卻妄
想即如如佛雖然如是也須親證始得其或未然聽
取一偈明月樓邊建法幢善人多聚盡金湯增輝法
社人天仰四息悠歸極樂邦欲證無生無滅旨除非
親見本爺娘以拄杖卓一卓下座。

佛誕日受千佛衣上堂至座前以如意指衣云大眾
會麼此是過去未來現在三千諸佛各各從定而起
順行逆化針鋒上透露線縫中藏身顯現今時獨露
威光全機展演當陽揭示千眼洞明如天普蓋似地
普擎未審諸公見麼山僧今日無端入此群隊去也
何故不入驚人浪難逢稱意魚搭衣便登座西文和
尚白搥竟師云要知這件福田衣大庾嶺頭提不起
雖然成就未曾披今朝這裏卻省力拈來搭在肩頭
上津濟四生皆獲益化日光天輝今古縱橫不落有
無機觸目分明無異服百匝千重憑渠力大眾既憑
渠力秪如董王眾居士家家信念個個虔誠不獨損
巳資而成種種供養亦且引進他人共作真常山僧
作麼生酬謝豎拂子云大眾還見麼以拂子拂一拂
云還聞麼若乃親見親聞管教即有漏而成無漏轉
凡心而成聖心自然福德不可量智慧不可量安樂
不可量乃至算數譬喻亦不可量山僧與麼告報還
當得酬謝麼合掌云財法二施等無差別檀波羅密
具足圓滿卓拄杖下座。


上堂師云塵劫來事袛在今朝河沙妙德總屬心源
又云心同太虛無欠無餘這點靈明本自具足如千
日之共照似一炬以函空所以水月尋常道我這裡
無內無外無出無入騎聲蓋色鑑古輝今且道是神
通妙用法爾如然乃以拂子畫○此相拂一拂云觸
碎珊瑚月清光分外明下座。

正藍旗大千歲供法衣差大人齎到設齋上堂師至
座前捧衣示眾云了知庾嶺兢相爭降賜繇來垂念
誠披出當陽誰著眼弘恩無盡甚分明大眾見麼脫
或未然顯露去也遂搭衣便陞座拈香云此一瓣香
蕩蕩乎福源浩渺巍巍乎壽算無疆恭惟　大籓籬
大千歲　統惟王母仙眷伏願透明諸佛正因徹證
列祖根源歛衣敷座維那白椎竟師云風行草偃水
到渠成靈源不昧智眼洞明不惟佛日流通便見宗
風遠振如是則知於一毫端現寶王剎坐微塵裏轉
大法輪可以提攜三界接引四生恁麼始知恢張列
祖從上宗猷顯發當人本來妙用何妨小中現大大
中現小(臣)僧幸遇我　王信知有此一大事之因緣
故爾廣作萬不及之福田現前諸人還知得麼若非
頂門具眼肘後懸符安能信哉且道此頂金襴當時
黃面老子丈六法身披來不長千丈那舍盧身亦不
短如斯見得覿體無私迥絕囊藏當陽顯示那容蓋
覆到此境界處處威權揭露時時恩光遍布由茲叢
林增色山門永鎮則且置秪如符到奉行報國酬恩
一句作麼生道萬方寧靜歸皇化仰祝無疆有道君
復舉昔日波斯匿王問佛聖義諦中還有世俗諦否
若言其有智不因一若言其無智不因二一二之義
其義云何佛言大王於過去龍光佛時曾問此義我
今無說王亦無聞無說無聞是名一義秪如眾中還
有人識此義否若還識得皇恩佛恩父母深恩一齊

報畢若不識得山僧不免道破去也靠拄杖云天上
有星皆拱北人間無水不朝東便下座。

小參

對靈小參師云紛紛雨雪覆長安迸出寒梅綻玉顏
漏洩真機藏不得夜來和月影珊珊周老宿還會麼
雖則恁麼來未離這裡若是過量人直須超越始得
出沒自由去來無礙應現剎塵不遺朕跡眾中莫有
道得的麼萬象頭邊忘管待沖霄老鶴出銀籠擊拂
子下座。

對靈小參師云今朝十月二十四告報亡靈休擬議
直透心源達本宗體證無生歸正據卓杖一下云九
蓮開合遍莊嚴頓超直入如來地。

對靈小參東風拂拂柳絲輕綠暗紅稀逐浪均一葉
忽飄秋信至到頭日午打三更卓拄杖云向這裏會
得則知往復無間動靜一如何妨蓋色騎聲超情越
格不屬春秋去來無礙所以道諸行無常是生滅法
生滅滅巳寂滅為樂且喜明源魏公生平氣硬撐天
步步腳踏實地從此擺脫羅籠網穩坐涅槃城若得
離明絕暗任去任來卷舒自在遊戲逍遙雖然如是
怎奈俊等追懷戀慕恐其忘返未獲解脫敦請山僧
為伊換步移身轉功就位得個安樂法子且道安樂
一句又作麼生道以拄杖指棺云一氣不言含萬象
高低何處不風流。

荊州水月林芝巖和尚屺山上堂法語保安法弟天
鼻和尚請。

師云祖師法印豈屬囊藏覿面無私豈容覆蓋倘有
側耳揚眉瞻前顧後者劈脊便捧膚堅出問云諸祖
門庭即不問如何是臨濟家風師云藕竅塞虛空進
云如何是金剛王寶劍師云截斷眾流進云如何是
一喝不作一喝用師云天上天下進云如何是一喝

探竿引草師云見之不取思之千里進云四喝以蒙
師指示向上宗乘事若何師云向前來與汝道進云
龍袖拂開全體現象王行處絕狐蹤師云一句道著
僧便喝師便捧進云捧頭有眼不得草草師云再犯
不容印月出問云法流千古以法為宗保安禪院大
眾雲集即不問如何是法流千古師云向這裏薦取
進云如何是禪宗妙用師云覿面無私進云某甲不
然師云試道看僧擬議師便打進云恁麼則香雲騰
寶座法雨滿乾坤師云知即得師乃云教中云十方
國土中惟有一乘法又道尚無二乘何況有三秪如
先師開道江南兩淛數十年間說法如雨散布海內
還喚作一乘法麼若喚作一乘法入地獄如箭射若
不喚作一乘法亦入地獄如箭射不見道有法可說
是名見道無法可說是名謗佛正恁麼時眾中還有
緇素得出麼如緇素得出始不辜負先師六處婆心
道風遐播如緇素不出埋沒今時況我保安法弟和
尚高提祖印洞徹玄途接上上機全提正令所以先
師末後一段光彩虧其任職之能全身擔荷門庭施
設煥然一新展開舊日家風裂破今時窠臼頓使金
剛潭際霧起龍吟屺麓峰頭風生虎嘯亦不致先師
法道寂寥也且今日愧承揮金盛設兼請舉揚山僧
到來豈敢妄通消息原為先師未了之局恭忝來命
豈能固辭只得相席打令客聽主裁雖然如是亦須
應個時節眾兄弟且道應時及節一句又作麼生道
秪為同門聲氣好兄呼弟應幾知音。

　(捐貲助刻語錄卷上
　王元海同緣明福欒彩同緣明悉欒化同
　緣明證劉斗同緣明壽詹洪曜董彬同緣
　明珠李門李氏澤溥)
芝巖秀禪師語錄卷上


