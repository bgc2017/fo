










芝巖秀禪師語錄卷下
嗣法門人明一等編

頌古

「世尊初生。」

【大驚小怪強橫行惹得韶陽報不平惑亂兒孫招此
禍至今猶恨棒頭輕。】

「世尊拈花。」

【一朵青蓮試舉時人天百萬幾堪知獨餘迦葉頭陀
老贏得金襴未是奇。】

「趙州勘二菴主。」

【賣弄風騷古趙州一般拳豎兩般酬就中殺活機關
巧牙齒原來是骨頭。】

「南泉斬貓。」

【不近人情老古錐全提正令莫能窺趙州縱使來相
救早巳橫屍那復追。】

「德山托缽。」

【奢華公子愛風流知巳罕逢倚酒樓悶極貪杯沉醉
後狂歌一曲月明秋。】

「女子出定。」

【出定入定相呼相應機關識破毫髮無剩行人莫與
路為讎而今四海清如鏡。】

「婆子燒菴。」

【三冬寒氣少九夏熱偏多若是英靈者臨機不放過
覿面呈會也麼令人特地笑呵呵。】

「香嚴上樹。」

【當陽曲為示全提箇樣婆心恐墮迷欲使諸人明祖
意虎公早巳識機倪。】

「牧牛頌(次普明禪師韻)」

「未牧。」

【狂劣知渠任性𡀱溪山望轉路迢遙頑皮未獲應難

制奔逐恐教觸犯苗。】

「初調。」

【纔拽回頭把鼻穿顛狂恨欲痛加鞭牧童不顧渾泥
水放去收來信手牽。】

「受制。」

【識得分明秪這頭從前惡性漸調柔王家水草都無
犯步步隨教得自由。】

「馴伏。」

【春芳踏遍古溪邊信伏於今始貼然一任東西忘管
待夕陽影裏得安眠。】

「無礙。」

【頭角崢嶸意自如隨情任運不相拘一聲哮吼佳山
外萬疊爭看興有餘。】

「任運。」

【縱步雲間萬頃秋牧童睡熟枕荒丘浩然不禁煙霞
骨出沒溪山任自由。】

「相忘。」

【蕭然絕跡任西東滿目清光絕異同大海瀝乾無一
滴千溪萬壑總涵空。】

「獨照。」

【了無拘絆一身閒孤月高懸翠靄間永夜是誰眠露
地清光炯炯照塵寰。】

「雙泯。」

【物我雙忘泯異同鏡開皎月印寒空碧潭影沒清如
洗遍界春風一草叢。】

與自安傑西堂


「　透徹根源心自安毘盧頂上任橫眠恢弘祖道玄機活正令全提遍界傳」



與靜菴一西堂偈


「　靜地堪將築箇菴玲瓏八面絕遮攔垂慈接物今由




與印月監寺


「　戒珠瑩潔利群機淨顯秦西道不虛月印波離三聚法靈峰獨露展威儀」



示秀還居士


「　袖裡乾坤格外機瀟然無朿亦無拘到頭撥轉三更月寶印齊彰遍界施」



送旭菴禪師重往江北募出和尚塔事


「　江北江南都走遍不辭勞苦始周全此回若得真堪委正眼流芳豈等閒」



贈天王善來當家


「　叢林賴爾聖凡親日用操持貴自勤想是當年曾記囑堂堂獨露始超群」



送別還源禪師歸蜀


「　知君氣骨不尋常返本還源歸故鄉若到峨眉峰頂月峨峰尖上駕慈航」



潛江法雲社立修出塵求偈


「　經年打算出紅塵立志須堅行要真識得本來真面目堪披法服入僧倫」



為靜覺監院


「　千斤家道事非輕賴汝勤勞荷眾辛機用全彰須猛力頭頭法法始相親」



示明福道人


「　大道本無言分明在目前透得眼前法毘盧頂上眠」



挽陳氏女道人


「　金風颯颯下秋空轉眼浮生一夢中人世排場如戲局煙霞影裏落花紅遺身返擲無生國信有渠儂得意同」



贈爾公王居士出關


「　不負鉗錘使悄然參禪須用擇師賢了知妙悟無餘




四威儀


「　山中行獨步任縱橫經舉足掉背孤掌鳴」




「　山中住竿木隨身豎逢場戲敲斷聖凡路」




「　山中坐半肩風冷過露全機那管山河墮」




「　山中臥好夢做幾箇舉似人知音也難和」



孤松挺秀


「　色古焉知歲靈然不易觀澹涵山鳥秀響壓谷音殘風雨聞仙梵蛟龍見影蟠蒼然霜雪後獨挺傲深寒」



壽梓舟和尚五旬


「　壽山壁立孰臨網北斗擬懸彩瑞香拈起吹毛頻辨別橫拖楖栗示新彰徘徊斯道重輝席高豎法幢繼祖光氣量弘深同月皎一輪清徹印湘江」



壽守元和尚


「　英俊孤巍四海降驚人句子孰承當機輪撥轉湖湘月風味飄來丹桂香佳氣每從頻笑得清聲偏向座中揚壽高獨步長天宇祖印全提遍界昌」



送別昂溪大師


「　孤杖侵寒露長途孰解前明星猶在樹曙色半橫天去路不知處來時豈待年一身空無寄萬里自隨緣」



屺山送別旵岩法兄


「　曹源一脈共知音屺嶺遙看意轉新無限香風清宙內採芳還憶送行人」



酬芥含法兄來韻


「　不愛青山入市廛祇因遍欲訪高賢若逢舊日閒知巳莫把家風儘興傳」




「　卓破青山只一笻孤昂任運月行空獨挺不計乾坤闊幾點煙霞入座中」



黃州雨花林訪此山法兄



「　重陰竹翠鎖華林瑞色飄飄意更新收捲閒雲歸遠岫袈裟猶帶舊煙塵」



過曇華寺步一念和尚來韻


「　枯柏回春慰寂寥芳神不改話前朝昂藏葉葉應初茂氣蓋森森行未消千載樹神靈有在萬年孤幹發新條徘徊祖道重輝日飛鳥爭啣香亂飄」



再晤梓舟法兄


「　憶久今相聚因憐道愛親芝蘭含遠秀松柏韻長春共話無私句同揚不二因鉤錐隨處露垂手接佳賓」



壽報菴王護法


「　正氣天倫壽不遷知心何更結山川剎竿倒著聲光滿化外生來別是天」




「　壽量親經七十三靈峰心印羡行仙浮幢王剎光中現及第心空萬象鮮」



與總戎啟融王護法


「　天涯奇遇莫非輕千里同風喜共盟滿腹情懷新調韻一翻風月瀉圖行依依問道非無益句句談心入座瑩弘護吾宗君羡譜紫衣猶帶舊煙塵」



酬報菴王護法原韻


「　氣宇超群豈受侵宏才文秀習詩蟫丹心一片舒蔡赤滿紙琅玕翰墨林妙舞生機皆自得功成名遂碧雲澄個中主伴重重意一互晴空耀古今」



送別巨掌鄭護法歸閩


「　曉起憑欄獨羡行揚帆高指五湖春頻驚柳眼含青秀細剪梅煙吐遠晴一棹堪銷芳草合半蒿深鎖夢魂輕嶺雲踏碎無心去日炙風吹枝荔新」



壽真宇鄭居士


「　風流雅士鬧身閒堪作人間瑞福仙浩浩聲光皆佛國萬峰親記萬斯年」



題建文皇帝隱東明寺



「　不愛皇宮愛梵宮煙霞晦跡萬機空庭前留得花常在何似當年文帝容」



報恩次全庵西堂大師韻


「　桃花春雨曉行舟客子忙忙入醉樓惟有金輪峰頂月不隨流水照王侯」



送別巨掌鄭護法


「　文華光耀遍天涯信步雲風蹋祖家機用全彰嵩嶽秀堪將白棒驗龍蛇」



酬歲冰師巒阿杳翳韻


「　峻嶺信步徐登上笑看大塊呈奇壯一群白鳥拍波來數朵青峰浮玉浪」



報恩同洪波兄春日登高


「　春風靄靄上重雲得入重雲見遠春此日登臨發一笑多年心事總成塵」



贈無染老宿七旬


「　介眉安進古稀年壽益康寧海屋邊心鏡暉騰光浩浩覺華愈茂碧新鮮」



壽印蓮師六旬


「　印遍靈明絕見聞蓮邦榮茂悉為真年經耳順雖稱美透徹根源壽萬齡」



壽千林和尚四十初度


「　宗風孤卓楚江干氣宇如王露彩斑足下鳥藤函九帶機前意味具三關心空及第端居譜大用全彰皓月寬何幸秪園先聖蹟千秋凜凜古今頒」



隨宜法弟過訪兼以述懷


「　荊南開法數餘年未見端誠到我邊幾欲杖移塵世外每思瓢挂碧峰巔昔因曾訂東吳地今幸盤桓西楚天愧感同門兄弟好躬身伴我歲寒煙」



拙日禪師呈妙淨白拂兼贈


「　千絲白拂少人知為愛清光淨妙施獨有奇人頻羡




詠葵


「　綠葉珠衣濃淡開嬌紅嫩蕊點金臺芙蕖謾著胭脂染疑是仙娥摘降來」




「　盈門錦繡落花殘淡鎖輕煙賽牡丹滿漾舒妍鮮紫膩一翻名勝隔青山」



東明觀牡丹花


「　春風動處牡丹開淡鎖輕煙倚玉階今日南泉來到此問君消盡幾塵埃」



壽拙目禪師


「　兀坐艸床遠市廛個中消息見誰傳葛藤截斷無拘束正是人間陸地仙」



示志潔戒子


「　心隨朗日高志與秋霜潔心志泯圓通兩口無一舌」



示以參戒子


「　以參祖師禪畢竟是何物永夜廢寢餐舌頭原無骨」



戊午年仲夏日過梁谿特邀喝雲法兄和尚過
屺山編集先師語錄重刊入藏賦懷


「　密樹重陰引興長滿庭翠色點雲裳祖燈續燄光增耀道脈連枝韻復香暑逼勞神煩妙用秋臨著意發清商梓鐫梨棗流通去從此嘉聲播上方」



賦懷屺山方丈天鼻法弟和尚(是年修理大殿)


「　凌空小閣恣談心雲影山光徹古今意合乾坤知道誼氣投水乳見情深家風仍舊多欣慕殿宇重新羡荷任孰謂同門英傑少區區三月杖親臨」



佛事

為靜覺監院舉火

相隨八載披肝瀝膽數年以來灰頭土面念汝任事
之能況兼修持之切叢席秋毫無犯大眾仰賴殷勤
誰知歸家訊粲推倒涅槃山放下千斤擔雖則任去

任來莫作等閒看既不作等閒看又作麼生擸火炬
云紅爐燄上任縱橫須識娘生本來面。

燈節為自安舉火

十五日以前燈花結彩鑼鼓交加十五日以後燈殘
光謝霧鎖長空大眾且道正當十五日又作麼生到
頭霜夜月任運落前溪擸火炬便燒。

為悟修禪師舉火

時當初夏烈炎炎灼破乾坤午夜前一念情忘諸念
盡魔宮佛窟恁安眠分明箇裏無藏覆一點靈光徹
大千擸火炬云烈燄光中開笑面堂堂獨步海天寬。

為亡僧舉火

師云一念空兮萬境亡皮膚脫落露真常功圓行滿
超塵劫撒手還源體性彰且道即今爾還委悉麼紅
爐燄上飛嵩雪化外乾坤萬古昌執炬便燒。

掃屺山先師老和尚塔

聲震江南數十秋九回說法接英流高懸慧日中天
普目射千尋萬景收智鑑豈隨凡聖轉靈機迥別恁
悠悠吳山鼓棹人天仰闔國欣然萬性酬。

為廣林庵若漚法主秉炬

師云正駕慈航接引間祥雲縹緲擁塵寰忽翻三月
桃花浪逴得春風省舊顏恭惟漚公座主生緣本里
闡法廣林揭開無盡寶藏顯露向上玄機有時在鬧
市叢中雄談不二有時向水邊林下笑傲諸方把住
放行優游自在把住也乾坤失色放行也瓦礫增光
戒源未委其誰臘高六十三旬親受唐王供養乃爾
因緣所感逗到臨末稍頭自解平昔葛藤一刀兩斷
撒手西歸到此景界千聖羅籠不住人天呼喚不回
可謂功圓行滿果熟飄香秪如闔屬致請山僧到來
又且如何不免拔劍相助復舉炬云一道靈光透頂
門十方世界現全身。


行實

師住支江縣曇華寺監院愍宗同戒子翠峰詣香設
茶請說行由師曰老僧乃愚拙麤魯人也有何德過
人敢言行由耶但行腳時苦多樂多參學因緣略舉
一二老僧西蜀達州古蒙溪鍾子山人也族姓羅父
文厚母湯氏因父夢僧投宿著大衣直入寢室父驚
覺忽聽報曰內房生一小兒父喜甚故啟乳名僧保
幼時纔見僧來便解合十叩首至七歲時有姑爺李
洞泉茹長齋乃引進羅漢寺聽講金剛經彼時即發
心有慕緇衣之意父母蓋不與知又越一年渠縣蘭
華寺長眉老僧來至俗舍募萬人緣接談歡喜決欲
奮志出塵父母俱覺厭惡老僧從此三日不思飲食
父母驚恐親戚相商方得允許始隨長眉老師到寺
披剃命打幽冥鐘並灑掃藏樓將三載忽一日樓上
有人謂曰五臺文殊菩薩放光汝當速即參禮黎明
十方堂有位老僧告假行腳師便隨去於崇禎年間
過秦遭荒日食一餐饑饉不堪乃往五臺果見文殊
全身放光發心南行於真定府初會雲我和尚開示
總不知得落處竟往江南姑蘇未久決意參禮浙江
古南牧雲和尚求示話頭古云父母未生前那箇是
你本來面目向這裏參去一載有餘疑團不破聞知
具德和尚住揚州天寧欲往見之告假不允又住一
載初番打七工夫略有少許相應胸中只欲相依具
德和尚到彼尚問何處來荅曰古南來尚曰古南和
尚有何言句荅曰無言句尚曰既在古南因甚無言
荅曰渠無面目尚曰既無面目爭得到這裏師曰臭
名難瞞尚便打云弄虛頭漢師便禮拜命安水單一
日隨眾打三工夫猛加精進秪是未得了然自恨障
深慧淺福力微薄因茲遍參雪竇雲門天童俱不契
入後到報恩參見玉林和尚恩問撥草瞻風秪圖見

性那箇是你的性師曰今日親見和尚恩云禮拜著
師拂袖便行恩招手云大德更不回頭晚間請茶次
恩云在天童少多時師云將住一載恩云天童和尚
即今面目在甚麼處師云一堂風冷澹千古意分明
恩云太煞分明蒙命堂司一日同眾打七恩喚入室
你們一向做了執事辛苦請你們無別打七風冷同
來向這爐火師云恩大難酬恩云那箇是你本來面
目師云描不成畫不就恩云是甚麼師云遍界不曾
藏一日在山門外侍立恩云這樹有多少根數師云
不落諸數恩豎拄杖云者箇聻師云唯吾獨尊恩休
去又一日恩在殿前坐問云古人道本來無一物為
甚麼前殿在前後殿在後師云和尚猶有這箇在將
解制先一日喚各寮頭首犒勞尚拈餅問這些油餅
作麼生收拾師云作者方知恩云知箇甚麼師云和
尚再請些又一日命同眾打七於三更時聞梆聲觸
發即有偈云也大奇也大奇三更山靜木雞聲觸碎
金車無背面倒騎鐵馬趁須彌七完喚入室師呈頌
恩看過云雖然如是大須仔細師云七日之中皮穿
骨露今日且休去歇去恩拈棒便打你還喫得者箇
麼師云美食不中飽人餐恩大笑而去次日命後禪
堂為首領一日恩來勘驗豎拳云你識得者箇麼師
云老老大大拳頭也不識恩拈棒便打師接住杖云
切莫錯打好恩云見甚麼來便恁麼道師云總不消
得恩便歸方丈師隨後又頌進方丈恩云是甚麼師
云牧牛頌恩云頌且止牛作麼生牧荅云放去收來
體一如恩云即今牛在甚處師便喝恩云牛且止日
用中作麼生用心師云饑來喫飯倦來打睡恩復問
云趙州勘二庵主為甚肯一不肯一荅云溪山雖異
雲月相同恩云此語甚恰老僧意師云同道者方知
恩云誠恐老僧不信那師云和尚大善知識天下人

之師範但某念歲月之易過嘆生死之難替一住一
十二載終日忙忙恒無罷期因此擬歸故里結茅住
靜後有緣分再當親近荷蒙和尚示偈曰一緉麻鞋
緊俏生不妨處處有逢迎楚雞聲徹金車頂好看霓
虹斷岸橫辛丑春過宜興屺山正值二隱和尚上堂
師出問云八十翁翁入場屋真誠不是小兒戲小兒
戲即不問如何是真誠事尚豎拂子云會麼師云大
抵還他肌骨好不搽紅粉也風流尚云風流且止如
何是你真肌骨師震威一喝尚便棒云少賣弄師拂
袖便出至晚到方丈辭別過龍池隨喜道場和尚命
兩序堅留不放命充知藏於二月念二日將拂并偈
付囑自揣愚拙學淺安能為人師範再三推辭不巳
恐負婆心只得受之既受之後修理大殿皆隨諸兄
執勞伏役又有年餘半生奔南走北難以盡述一時
出乖露醜眾耳焉瞞現前大眾復承監院請說行由
豈可無言然雖如是大事不能相為小事各自支當
伏惟珍重。


芝巖秀禪師語錄卷下(終)　板存嘉興楞嚴寺流通












捐貲助刻語錄卷上

　王元海(同緣明福)欒彩(同緣明悉)欒化(同緣明證)
　劉斗(同緣明壽)詹洪曜　董彬(同緣明珠)
　李門李氏男澤溥
卷下
　伍之鳳(同緣明福)長男元道(同緣實善)
　次男(同緣實證)鄭守禮(同緣明果)龍略(同緣實裔)
　壬明高
　　伏祈各戶家家清泰人眷平安二六時中吉祥
　　如意者