












如來廣孝十種報恩道場儀

南宋思覺　集
整理者　趙文煥　侯沖


〔題解〕

《如來廣孝十種報恩道場儀》，本名《孝順設供拔苦報
恩道場儀》，又名《如來廣孝十種報恩道場教誡儀文》，中國
佛教典籍。南宋四川綿竹大中祥符寺僧人思覺集。八卷。明
清時期雲南阿吒力僧和應赴僧常用科儀。

本科儀由教誡、儀文、提綱、密教四部分組成。在現存
阿吒力科儀中，規模最大，保存下來的本子也最多。就內容
來看，乃引述宗密《佛說盂蘭盆經疏》、慈覺《孝行錄》（一
般記載作《孝友文》或《勸孝文》）和契嵩《孝論》，並摘取
經藏而成，集中國古代佛教孝道著述之大成，是研究中國佛
教報恩行孝思想的重要資料。宗賾慈覺《孝行錄》久佚，本
科儀引述其中部分內容，從而為研究其思想保存了難得的資
料。本科儀引錄《孝行錄》和《佛說報父母恩德經》的部分
文字，亦見於大足寶頂山大佛灣石刻題記（參見《藏外佛教
文獻》第四輯第292-307頁），故本科儀亦是研究大足佛教
勸孝石刻和《佛說報父母恩德經》的重要資料。

本科儀不見中外歷代佛書著錄，亦未為歷代大藏經所
收。思覺在《教誡》中稱「本朝慈覺禪師」，可知他與慈覺
同為宋人。文中又提到隆興丞相虞允文，則本科儀之作不早
於南宋孝宗隆興元年（1163）。

本科儀本名《孝順設供拔苦報恩道場儀》，在建齋做道

場時與《大方便佛報恩經》配合使用。後被改名為《如來廣
孝十種報恩道場儀》，並從《儀文上》中析出《紀讚》、從《儀
文中》中析出《庭際放生儀文》，作為可分別單獨行持法事
的小科儀。《大方便佛報恩經》亦不一定與科儀配合來行持
法會。從內容來看，《如來廣孝十種報恩道場儀》除收錄《孝
順設供拔苦報恩道場儀》大部分內容外，還增加了部分新的
章節，故可以說是《孝順設供拔苦報恩道場儀》的擴充。

整理本以趙文煥藏《如來廣孝十種報恩道場儀》為底
本，標題從之，校本為：

甲本：楊建鴻先生藏靈泉寺清康熙貳拾捌年捌月抄《孝
順設供拔苦報恩道場儀文》（存卷上卷中）。

乙本：延光居士、印加居士藏清嘉慶四年抄本《孝順設
供拔苦報恩道場儀文》（卷中、卷下）、《報恩道場提綱》、《報
恩道場密教》及《報恩道場紀讚》。

丙本：張龍光先生藏段宗培抄《如來廣孝十種報恩道場
儀文卷下》（舊抄本）。

底本上有「金襴寺常住記」墨印，乙本上有「毗尼庵心
曜記」硃印，整理過程中不再注明。



〔錄文〕

如來廣孝十種報恩道場教誡儀文


西山郡學士化眾設初會疏

有初生人，必本為孝。稟一德而莫與，及百行

以稱先。古道下衰，格言中晦。罔知為教，不得其
傳。或約法以禁民，至設科而取士。類生平所無知
物，幸天下僅有其人。已久失之，可不哀也。近因
淨侶廣探寶函，深思不報之恩，是為甚盛之舉。以
夫勸勉，特裁上儀。文字一開，善類四集。惻恃怙
於罔極，等覆載以難酬。生祈祿筭美增，歿冀神明
升濟。必眾誓之不墜，仰至德之可憑。謹疏。



孝順設供拔苦報恩道場

漢洲綿竹大中祥符寺住持
長講華嚴海印大師思覺集


法事標名，總分為六十七節：壇前教誡法事分
為九節，開壇請佛法事分為十四節，第一時豎宗立
教法事分為十一節，第二時儒釋兼濟法事分為十六
節，第三時真俗混融法事分為十七節。

壇前教誡法事分為九節：啟白諸聖；道場大義；
道場所祖；道場儀式；道場功德；道場合用；道場

警策；道場勸勉；表揚咒水。

且啟白諸聖

我佛廣運悲心，發明孝順；眾生仰憑法力，普
濟幽冥。今遵儀範而闡揚，先約條章而教誡。是用
啟白上聖，庶幾勸勉下凡。惟願憐憫，密垂加護。

(加持啟白諸聖真言)

道場大義儀當演

比丘眾等伏聞情欲為身，凡輩皆違恩養；智悲
行孝，如來已遂旨甘。人為天地之靈，生必資於怙
恃；佛乃聖凡之主，孝尤動於乾坤。欲引導於方來，
亦可遵於先覺。是故本師釋迦如來初成正覺，先往
天上以道諭母，還歸故國說法化父，乃至父王順世
親自舁棺。經云：爾時世尊思念當來不報父母養育
之恩，為是人故躬自舁棺。

又如來入滅，摩耶從天而下，金棺忽開，母子
相見。阿難問言：何故如是耶？佛即告言：如來為
後世不孝之人故從棺中起，身毛孔中放千光明，一
一光明有千化佛，悉共合掌向母摩耶。此乃如來遍
為不孝之人說法化世明矣！且住世七十九年，說教
三百餘會，貴令為子者必孝，為臣者必忠，為君者必
仁，為親者必愛。


又云：方便以為父，智度以為母，則示菩薩修
行之本也；無明以為父，貪愛而為母，則示眾生輪
迴之本也。又於前世割肉養親，出髓治病，是能行
世間之孝；今成正覺說法化導，令得證入，是能行
出世間之孝。法門廣大，孝道圓明，而世人冥然不
知者，良可悲愍。今集而成文，名曰豎宗立教、儒
釋兼濟、真俗混融釋迦如來孝順設供拔苦報恩道場
儀文，啟請、加持、偈章、讚詠，靡不備具，可傳
於世矣！昔考叔純孝而施及莊公，今如來純孝一施
及一切。切宜自省，當念所生，報本奉親，斯為允
當者也。


「　天地生人原以恩，
　人有父母兩稱尊。
　割肉代醫酬罔極，
　出棺說法啟晨昏。
　無身誰作三才主？
　有孝方開百行門。
　奉勸世人須自醒，
　釋宗儒訓古今存。」



道場所祖儀當演

唐圭峰禪師，禪門宗匠，教海龍象。至於為親
應思報本，廣探藏教，獲遇《盆經》，遂造疏文，深
究二宗之說。每歲中元日講明孝行，以福雙親。時

裴公相國喜師之說，故有吾常遊禪師閫域之語。

又本朝慈覺禪師，單傳心印，大唱禪宗。亦為
雙親勸受大戒，修淨土行。至於母氏臨終之日，靈
驗昭然。禪師喜不自勝，遂秉筆跡書《孝行錄》一
百二十篇。書成，大地為之震動。

又明教大師，真吾門法匠。為明道眼，歷遍叢
林。恨不再見母氏，哀號惋切，報效無門，力著《孝
論》一十二章，示其心也。發明如來大孝，兼證儒
者之說，殆亦盡矣。開封侍讀王公素上之，有旨下
翰林考，時歐陽文忠公一見大奇之，遂聞之朝庭，
特許編入大藏，兼賜命服加號。

夫三大士所述雖殊，是皆明其孝也。故感王臣
外護，天地徵祥。今述儀文，皆本於此，並檢閱藏
教摘取因緣，非敢以胸臆之談徒欺誑也。又擬諸家
儀範，皆本藏乘，如藥師、壽尊、觀音、彌勒之道
場，皆我本師所讚之文；華嚴、涅槃、法華、圓覺
之道場，皆我本師所讚之法。而世人能依佛說，不
知佛行。能敬彼佛，先敬本師。又見世間凡設道場，
多為父母，為無儀範，故假旁求。今既有文，是為
正轍。奉勸孝子，可力行之。

報恩海會佛菩薩


「　孝子首重是彜倫，
　孝有所祖規範真。

　昊天廣大恩難報，
　藏教分明語最親。
　侍讀歐陽皆奉旨，
　圭峰慈覺再來人。
　留將錄論非胸臆，
　知念劬勞福自申。」



道場儀式儀當演

此道場儀分為三時，蓋取始於事親，中於事君，
終於立身。亦表天之經也，地之義也，民之行也。
故於第一時中敘如來雙行世出、世間之孝，於第二
時中敘孝子單行世間之孝，於第三時中敘孝子單行
出世之孝。又第一時下報本奉親，第二時下禮佛放
生，第三時下讚禮作觀。一一各冀謹嚴，庶希感格。
唯作觀之際，切須五體投地，三業歸依，身不動如
須彌，心澄湛如止水，專注想念萬劫親緣同會道場，
盡蒙濟度。如有輕忽不信，懶惰睡眠，自招殃咎。
正作觀時，不勞入會。其餘宣疏請佛，行道誦經，
結界放生，施財施食，請依科式如法行持。自利利
他，功德無量。

各發恭敬志誠心


「　從來儀式有規程，
　須以三時作證盟。
　欲知出世並入世，
　更揣單行與雙行。
　作觀謹嚴思濟度，
　誦經心口要真誠。

　放生未了財施去，
　難報高堂顧復情。」



道場功德儀當演

此道場中所供養者，總而言之，則三世十方一
切聖凡而已。別而言之，則於父母，孝子之中曾受
其勸化，故宜專禮。所有名字如禮請文中指陳，此
不煩述。如老聃告於上智，孔子告於曾參，是皆權
現聖人，亦當禮請。經云：如來於淨身中現五趣身，
告阿難言：一切眾生亦曾為如來父母。故今所挂下
位者惟父母兩幀而已，於左邊畫父，右邊畫母。於
親四邊，分開五趣，庶知五趣所有眾生皆是我等昔
日父母。如是安置，則不虧孝子之心。若父母已亡，
既安靈座，但平等供養，功德尤殊勝爾。若專為現
在父母，亦於兩向別為設座，請父母坐。於晝夜中
獲聞大法，熏成種智，此乃孝子慕如來之至養者也。

過現父母佛菩薩


「　道場左右把香焚，
　兩向從來各有分。
　五趣四邊情更切，
　老聃孔子告猶勤。
　聖凡合處忘人我，
　名姓陳來檢疏文。
　安置為何知不二？
　如來聖訓總難聞。」



道場合用儀當演

凡設此齋，先置生命四十九數，或一百八，或

不限數，不問飛沈皆可釋放。又造五色彩幡，長四
十九搩手，或隨父母形量，寫父母名而挂佛前，以
表父母常在佛前也。又以淨財安排五分，每分一百
二十文。五分者，供養佛、法、僧、父、母也；百
二十者，表《孝行錄》中百二十門孝也。或有父母
著不淨衣服，或是未經著，皆可奉獻。《法華經》云：
名衣上服，價值千萬，或無價衣，施佛及僧。此數
者多見經文，非誑惑爾。而世人為幽冥奏納，或不
限數。又欲得上妙衣，方可堪之。如諸佛菩薩福德
具足，世無以加，只以兩文、三文奉之，豈表施心
殊勝？然布施者，誠人情之難能也。人苟能其難，
能其為善，不可至乎？《語》曰：「如有博施於民，
而能濟眾，……可謂仁乎？子曰：何事於仁？必也
聖乎？堯舜其猶病諸。」蓋言聖人難之，亦恐其未
能為也；佛必以是而勸之者，亦釋人慳吝之心故也。
若慳吝之心未息，則布施之福不臻。又見國王擲衣
與彼裸衣女子，衣纔被體，業火自焚。如是至三，
竟不能得。若專為奏禭衣者，彼果得耶？是不得耶！
若已生於人天之中，則自有衣服莊嚴。若尚滯三途，
縱得好衣，如何被體？敢明正理，宜切遵依。

《大方便佛報恩經》



「　熏沐投誠建法壇，
　婉若在世日承歡。
　放生以數佛有訓，
　布施將錢人所難。
　須信懸幡亡脫化，
　不然衣擲火摧殘。
　兒孫若把慳來破，
　過去親心永得安。」



道場警策儀當演

佛言：世間之人行二種行即得現報。一者供養
三寶，二者悖逆二親，於現世中便得苦樂二受。如
阿闍世王犯殺逆罪，身生惡瘡，投佛謝愆，重苦解
除以得輕受，良可證也。又言：於父母所少作不善
得大苦報，少作善事得大樂報。慈童長者之得失，
可不思之？經云：末法之時，孝順者少，背恩者多。
圭峰云：富貴者荒於財色，貧賤者迫於饑寒。此乃
煩惱無明使之然也。我今警策大眾，各各追念所生，
恭恪一心，端莊三業，皈命三寶，奉事雙親。或發
菩提大心，或修菩提大行；或興大願，或運大悲。
念念精專，心心勇猛，切勿耽荒放逸，掉舉昏沈。
天地降災，悔何所及？

報恩德菩薩摩訶薩


「　警策原從一念生，
　香燈掩映法壇清。
　欽尊三寶神偏凜，
　悖逆雙親報不輕。
　闍世悔心消積苦，
　圭峰誡語釋無明。

　會須猛勇為佛事，
　福祿來臨萬事亨。」



道場勸勉儀當演

此方聖人，曰儒曰道；西方聖人，字之曰佛。
如鼎足三，不可闕也。雖然為善不同究竟，同歸於
孝清淨法行。經云：吾遣迦葉示為老子，又遣淨光
童子示為仲尼。老子曰：吾師化遊西竺，善入泥洹。
孔子曰：西方有大聖人，不治而不亂，不言而自信，
不化而自行。蕩蕩乎民無能名焉。且三教聖人何故
如此相是？後世學者何故如此相非？君不見明教大
師云：人情莫不專己而略人，是此而非彼，非過則
爭，專過則拒。君子通而已矣，何必苟專？君子當
而已矣，何必苟非？或曰：儒教存中庸，老教存道
德，則性命之說著矣，何必俟佛而明？答曰：中庸
乃性之造端，欲人知也；道德與性命之指深，欲諸
人也；佛教盡性命之圓極，欲人究也。故今遍舉佛
者，俾令我等父母德道之極故也。伏望大眾消磨彼
此之見，泯絕是非之情，以一乘之教門，酬二親之
罔極。更望大眾，互為主伴而表率之。

皈依海會聖賢眾


「　欲垂勸勉仗諸天，
　為想高堂結佛緣。
　三老化身皆助釋，
　一乘妙理定宗禪。

　指迷始破眾生惑，
　篤孝當為明教先。
　遵奉大師應有戒，
　是非消卻道場圓。」



(加持香水灑淨真言　（至）淨十方真言)

表揚咒水儀當演

伏以諸佛從真如海，起大悲心；眾生入塵勞門，
由煩惱障。所以現身現土，莫不利物利人。顯教則
十二分經，總持乃一切密語。持誦之者，觀想之流，
或見或聞，或信或受。則乃背塵合覺，如還丹點鐵
以成金；決然入聖超凡，若片幡遇風而至海。今茲
勝會，普度有緣。四生六道，感應而來；十地三賢，
混融無礙。法事所務，咒水為先。憑仗伽陀，即成
甘露。滅瞋心之業火，潤功德之叢林。灑道場則濁
穢頓除，霑會眾則塵勞解脫，變飲食則法喜禪悅，
化黑暗則智慧光明，然後悟法水之真空，登菩提之
妙座。報恩法會，所謂廣大勝緣，普與含情同歸華
藏。


「　報恩勝會啟壇場，
　密咒醍醐甘露漿。
　安息飛煙雲霧捲，
　蘭膏發焰慧燈光。
　緇流濟濟皆精潔，
　賢聖巍巍盡讚揚。
　法雨滿空甘露灑，
　道場何處不清涼？」




南無無垢淨光佛

(加持淨衣真言　大悲咒)

(加持一切如來淨身口意真言　六部咒)

(加持甘露水真言　大明神咒經)

(加持灑地水真言　諸部因緣)

(加持直字梵語心經陀羅尼)

歌讚

一缽寒泉，蠲除熱惱，功勳莫可量。注想曹溪水，
別來幾度春光。靈源湛寂，灌清淨醍醐甘露漿。霏
法雨，楊枝灑處，遍滿壇場。

普願沾濡，使含情皆蒙出苦鄉。餓殍焦面，了悟自
性真常。我今法會，仗密語伽陀咒讚揚。周沙界，
無人無我，盡獲清涼。

南無清淨慧菩薩　(回向)

摩訶般若波羅密大明咒經

觀自在菩薩行深般若波羅密多時，照見五蘊皆空，
度一切苦厄。舍利弗，色空故無惱壞想，受空故無
作想，想空故無智想，行空故無識想，識空故無覺

覺想。何以故？舍利弗，非色異空，非空異色。色
即是空，空即是色。受、想、行、識，亦復如是。
舍利弗，是諸法空相，不生不滅，不垢不淨，不增
不減。是空法非過去，非未來，非現在。是故空中
無色，無受、想、行、識，無眼、耳、鼻、舌、身、
意，無色、聲、香、味、觸、法；無眼界，乃至無
意識界；無無明，亦無無明盡，乃至無老死，亦無
老死盡。無苦、寂、滅、道，無智亦無得。以無所
得故，菩提薩埵依般若波羅密多故，心無罣礙。無
罣礙故，無有恐怖，遠離一切顛倒夢想苦惱，究竟
涅槃。三世諸佛，依般若波羅密多故，得阿耨多羅
三藐三菩提。故知般若波羅密多是大神咒，是大明
咒，是無上咒，是無等等咒。能除一切苦，真實
不虛。故說般若波羅密多咒，即說咒曰：
揭諦，揭

諦，波羅揭諦，波羅僧揭諦，菩提薩婆訶。　(止)


如來廣孝十種報恩道場教誡儀文

漢洲綿竹大中祥符寺住持
常講華嚴海印大師思覺集


第一時、開壇請佛、豎宗立教

皈依法身毗盧佛

皈依報身盧舍那佛

皈依化身釋迦佛

重伸教誡

比丘(某)稽首和南，謹白大眾：今此道場欲報父母
大恩，再於佛前重伸教誡。各各善思，奉親報本。

伏聞三德之基，人倫為主；百行之首，孝道為
先。是以太昊炎帝，謂之務本；武王周旦，稱曰大
哉。至如訓子，憂於色難，示子遊於知敬。先王奉
法，乾象著名，哲后尊親，山川表瑞。遂有青鷹合
節，白雉馴飛，墳柏春榮，潛魚冬躍。傳之邦國，
政令型於四海；用之鄉人，德教加於百姓。況釋迦

佛五趣齊現，而大悲佛三會普收。嬰兒引導於勝觀，
太子推稱於勝日。月光月雲母子互讚，藥王藥上兄
弟現通，俱使出邪途，盡令歸正道。必欲親證小果，
彌勒功能；母發大心，辟支恩力。目犍連飯持一缽，
須闍提肉割三斤。海水為之波騰，須彌為之搖動。
賧子誤死，國王悲哀；德護著邪，童子幾諫。光目
女供僧則脫母苦於九泉之下，須彌多見佛則受親記
於大會之中。須知教光功越於恩光，法乳味甘於血
乳，普使得全慧命，長保法身。無量壽佛已證菩提，
由福焰王子順理逆情之力；寶花如來今成正覺，實
威德太子聞法讚佛之功。夫天上天下之尊，尚不忘
於誕育；佛前佛後之子，安敢昧於生成？所以今日
苦口叮嚀，勸勉會中各希猛省，共報大恩，俾令歷
劫親緣，得滿十種利益。所謂得壽命故，獲富饒故，
離災難故，值好眷屬故，壽終不墮三惡道故，不生
卑賤故，常受人天身故，得生佛淨土故，乃至究竟
出離三界故，成就佛果故。憶佛菩薩是人之子，我
輩亦是人之子，佛菩薩度親已訖，我輩今日何為？
若願度親，當發菩提大心而為其本。向下敘述發菩
提心因緣，伏願大眾各各志誠，如法諦聽。

今此第一時開壇請佛、豎宗立教法事分為二十

四節：勸發菩提心；勸發四心；參禮三寶；清淨三
業；薰香供養；灑淨潔滌；淨壇結界；散花行道；
白佛敘意；嘆佛宣疏；禮請上聖；啟祝聖賢；召集
神祗；豎宗立教；儒釋以孝為宗；明孝所因；正明
苦行因緣；返生慰勞；因孝成佛；方便化導父母；
為父母轉大法輪；究竟奉親；普勸大眾；讚十種恩。

且第一、勸發菩提心

夫菩提心者，即覺心也。眾生本有，昧而不知。
常興無明，而供止住。菩薩由之廣興萬行，諸佛由
之而般涅槃。故《華嚴經》云：菩提心者，猶如慈
父訓導一切諸菩薩故；菩提心者，猶如慈母生長一
切諸菩薩故；菩提心者，猶如乳海養育一切諸菩薩
故；菩提心者，猶如善友成益一切諸菩薩故。《佛報
恩經》云：「菩薩摩訶薩知恩者，當發阿耨多羅三
藐三菩提心；報恩者，亦當教一切眾生，令發阿耨
多羅三藐三菩提心。」昔有轉輪聖王已發大心，遂
告五百太子言：「汝真實孝子者，當發菩提大心。」
時五百太子聞是語已，感父母故，尋聲即發菩提大
心。今日今時，敢問大眾：能為父母於此菩提大心，
能發不能發？


(答)能發。

既能發已，宜在堅持。縱遇熱鐵輪，此心無退
轉。

各發無上菩提心

第二、勸發四心

眾等雖發大心，了知心體廣大圓滿，包含一切；
森羅萬像，皆現其中；父母宗親，皆不外此。然不
能起大方便作大津梁者，為體中缺用故也。是故重
勸會眾又發四心，庶令體用雙彰，理行俱顯。所謂四
心者，即孝順心、設供心、拔苦心、報恩心者也。
且分為二：一約世間，二約出世間。且約世間者，
為父母之教令，奉父母之甘旨，即孝順心也；值父
母之誕辰，延父母之壽考，即設供心也；進父母之
醫藥，免父母之病惱，即拔苦心也；承父母之顏色，
念父母之生成，即報恩心也。若約出世之孝者，息
父母造惡之念，發父母作善之心，即孝順心也；勸
父母不捨成正覺之因，令父母不捨度眾生之願，即
設供心也；於六趣中出父母分段生死之苦，於三乘
中出父母變易生死之苦，即拔苦心也；非但度脫一
世父母，必欲度脫歷劫父母，即報恩心也。又如阿

闍世造五逆罪，非孝亦非順也；董黯報讎雖孝，非
設供也；郭巨埋兒雖孝，非拔苦也；樂春不出雖孝，
非報恩也。又忍辱太子療父亦孝，亦孝順也；福焰
王子施佛亦孝，亦設供也；光目女子飯僧亦孝，亦
拔苦也；淨藏淨眼回邪亦孝，亦報恩也。會眾若能
依佛言教，行佛孝行，當具發四心，具行四行。敢
問大眾，能為父母於此四心，能發不能發？

(答)能發。

既能發已，切在行持。此心即是佛心，此行即
同佛行。如此則佛不請而自現，神不召而自來，罪
不懺而自消，福不求而自至。悖逆者自生敬愛，毒
惡者必啟慈心。若發無上菩提心，則指日可待者也。

各發無上孝順心

各發無上拔苦心

各發無上設供心

各發無上報恩心

(加持發菩提心真言　堅固菩提心真言)

第三、參禮三寶

佛是三界大師，法乃群生眼目，僧具六和上士，
並為真淨福田。背之則邪，順之則正。我今皈命，
建立道場。惟願慈悲，加持覆護。

(眾誦讚嘆三寶陀羅尼)


信禮佛法僧三寶

南無一心奉請

  
  * 
十方三世一切諸佛
  * 
諸大菩薩摩訶薩眾
  * 
聲聞緣覺一切賢聖

願共諸眾生，一心頭面禮。

大眾志誠心，同嘆三寶偈：


「　法身報身及化身，
　經律論藏甚深文。
　開迷化導阿羅漢，
　參禮南無佛法僧。」



眾等各運志誠，一心頭面敬禮


「　波羅蜜滿足，
　淨性覺智慧，
　勝心得成就，
　故號名為佛。」



過現未來常住佛寶

眾等各運志誠，一心頭面敬禮


「　無染性清淨，
　永離於世間，
　不觀世五陰，
　常住名為法。」



過現未來常住法寶

眾等各運志誠，一心頭面敬禮


「　身心常無為，
　遠離四種食，
　為世良福田，
　故稱和合僧。」




過現未來常住僧寶　(投疏)

(加持三寶滅罪真言　止)

開壇門部陀羅尼

法不孤起，仗境方生。法隨法行，建立法幢。
法幢既立，必有因由。今此道場，寧無由致？先當
入壇，清淨三業；焚香灑淨，淨壇結界；散花行道，
以為佛事。先當清淨三業，三業論文，法師布露。

伏聞色身危脆，始從虛偽而生；六欲不迷，要
會真空之理。蓋為妄生十惡縈纏，業垢俱蒙，若非
秘咒洗除，難使真金離礦。欲得一身清淨，多身清
淨，方可登壇；頓令上根修行，中根修行，只教契
理。淨三業咒，振鐸誦持。眾等三業肅恭，六根慶
快，請三藏法師，誦淨三業偈：


「　身口意業本來同，
　一念纔迷失本宗。
　喝散障雲無點翳，
　一輪杲日照當空。」



除蓋障菩薩

(淨三業真言)

三業六根悉清淨


伏聞纔炷龍涎，非泛常之臭味；便同麝腹，有
分外之馨香。要知五分法身，別是一般氣息也。何
用調和之法，又不因薰染之功。信手拈來，直穿透
諸人鼻孔；從頭爇處，聊表出檀那善根。庶機感格
於聖賢，可以充塞於天地。氤氳無盡，空中結寶蓋
而低垂；紛馥有餘，座上噴篆煙之縹緲。更憑神咒，
以表信心。


「　五分法身真妙香，
　人人具足露堂堂。
　無根樹下親拈出，
　供養如來大法王。」



香供養菩薩

(焚香真言)

香嚴童子大菩薩

伏聞妙湛靈源，無三世十方之影像；真空性水，
現六凡四聖之波瀾。遶華藏世界而來，從阿耨達池
而出。滔滔覺海，浩浩潮宗。何妨細灑楊枝，莫不
普霑香水。洗心滌慮，如八德之清涼；激濁揚清，
同一時之瀟灑。更憑神咒，盡化醍醐。灑淨有偈，
今為舉揚。


「　八功德水自天真，
　善洗眾生業垢塵。
　流入毗盧華藏界，
　個中無處不超倫。」



楊枝手菩薩

(灑淨真言)


壇場內外悉清淨

大集無邊弗留，一新寶坊；法華有謀皆同，三
變淨土。鶖子不如螺髻，祗園何異鷲峰？毫端中現
一切道場，拂子上有三世諸佛。矧茲勝會，普徹上
方。浩浩難思，放佛光於壇壝；重重無盡，如帝網
之寶珠。更仗密言，莊嚴法席。


「　聚沙成塔亘青天，
　舉止分明在目前。
　法界道場瀟灑處，
　自然湧出一枝蓮。」



淨壇場菩薩

(淨壇真言)

雪山童子大菩薩

域民不以封疆為界，有德則來；海眾盡列華藏
之都，無往不利。將奉佛於不可及之處，先遣魔於
無何有之鄉。便同寶地莊嚴，自有金剛圍遶。九十
六種惶惶破膽，千萬億眾拳拳服膺。纔聞振鐸琳琅，
莫不列堵清淨。


「　荊棘林中業火生，
　經由大地任縱橫。
　金剛結出摩訶力，
　直向如來行處行。」



尊勝幢菩薩


(結界真言)

結大界菩薩

桃花換卻眼睛，不知誰悟？蓮香穿透鼻孔，返
被人嫌。仰天攀桂而來，撥雪探梅而去。更休問姚
黃魏紫，也莫辨李白桃紅。帝釋勘破空生，二俱有
過；天女簸弄鶖子，一向無端。如今開啟法筵，且
與拈提公案。翠浮霞彩，紛紛飄下九霄；濃剪白花，
馥馥散來四座。


「　一花五葉祖師傳，
　淺白深紅有萬般。
　晏座岩前無法說，
　紛紛墜落紫雲端。」



寶曇花菩薩

(散花真言)

花供養菩薩　(止)

仰告諸佛諸菩薩

誦梵相讚


「　如來妙色身，
　世間無與等。
　無比不思議，
　是故今讚禮。
　願共諸眾生，
　一心頭面禮。
　如來色無盡，
　智慧亦復然。
　一切法常住，
　是故今讚禮。」



願共諸眾生，一心頭面禮。


「　如來智慧燈，
　同嘆一切僧。
　能生三世佛，
　是故我皈依。」



願共諸眾生，一心頭面禮。


仰告諸佛諸菩薩

第九、白佛請聖

伏聞凝然一相，釋迦不會而迦葉難傳；大矣雙
親，忉利歸寧而迦維往省。人人法爾，佛佛道同。
法身慧命，本自圓明。病眼空花，原來妄現。蘊貪
瞋癡之業種，惱害所生；墜戒定慧之聖胎，甘為夭
折。累劫改形易報，何時返照迴光？此日今時報恩
設供，比丘(某)稽首和南，至誠仰告報恩海會諸佛菩
薩，三界四府萬靈，十方滿空賢聖，今當第一時宣
演如來行孝法門，開導人天覺路，伏願諸聖不捨慈
悲，加持覆護。願此法音，周遍法界。凡見聞者，
悉皆迴光。依教修行，不違恩養，普及一切，同證
菩提。

皈依大孝釋迦佛


「　百億剎中號大雄，
　四王捧足誕皇宮。
　遊城知苦觀假幻，
　入騎雪山了悟空。
　阿耨乳恣金色相，
　菩提樹下玉毫容。
　獨尊十號天人主，
　開教源流剎海中。」



(加持警覺如來出定真言)

已滅瞿曇，未生彌勒，像季法弱魔強。迷頭認影，
終日只顛狂。鬥爭人我堅固，毀正法，違背爺娘。

華報現，三災八難，苦海絕津梁。

我師龜鑒，報恩設供，火急迴光，圭峰、明教、慈
覺為提綱。世、出世間行孝，思罔極，正好承當。
斯法會，難遭難遇，信手炷心香。

南無大孝釋迦牟尼佛

第十、嘆佛宣疏

今此道場會主，即是本師釋迦牟尼如來。先當
總伸讚禮本師德業，然後運心平等敬禮眾等。當禮
拜時，如法應和。


「　稽首三界主，
　大孝釋迦尊。
　累劫報親恩，
　積因成正覺。
　將永錫眾類，
　應請演斯經。
　欲使報恩人，
　咸能酬罔極。」



仰告諸佛諸菩薩

世尊功德難盡讚揚，具有疏文，謹當宣讀。(宣一時疏
文，入意至)稽首和南，志心仰告真淨法界海，微剎土中
(敘聖位如禮文，敘願意至)香燈告就，具疏虔誠禮請上位聖
賢者。伏願天花瑞像，巍巍堂堂而直下寶階；白毫
相中，燦燦爛爛而遍周沙界。一真獨露，五趣皆空。

凡我有情人，同證無生忍。仰冀覺慈，俯遂凡懇，
和南謹疏。　(外壇化納)

凡情上達大圓鏡

(加持諸佛願智真言)

第十一、禮請上聖

經云：凡禮拜時，須得五體投地，先發大願，
然後作禮。作如是言：我今五體於佛作禮，為斷五
道，離於五蓋，願諸眾生無壞五道，具足五眼。願
我右膝著地之時，令諸眾生得證覺道；願我左膝著
地之時，有著邪見者令住正法；願我右手著地之時，
如佛手指著地，震動現瑞，證大菩提；願我左手著
地之時，於諸外道以四攝法而攝取之；願我首頂著
地之時，令諸眾生悉得成就無見頂相。眾生各各深
會此言，發願作禮。

(加持禮拜真言)

志心皈命禮，法身不動，化現隨緣。真慧日之
騰空，實曇華之應世。二千年前為真孝子，三千界
內作大醫王。累劫報恩，忘軀命而難捨能捨；三祗
成道，度父母而從生至生。併眾苦於一身，火輪墮
地；攝雙親於五趣，毫相遶身。說法九夏而安慰摩

耶，身湧七多而攝受淨飯。願王報本，道力寧親，
大慈大悲大孝釋迦牟尼佛。伏願開為親之方便，運
同體之慈悲。攝受報恩人，同行出世孝。慈愍故，
悲愍故，大慈悲愍故。

(加持佛頂奉請印咒　請一切諸佛咒)

(請釋迦佛咒　請聖賢咒)

信禮大孝釋迦佛　(炷香)

禮請聖賢


「　禮拜能除我慢障，
　禮拜能感尊貴身，
　禮拜能滅七支愆，
　禮拜能生三業善。」



今當禮請，報恩會上，諸佛菩薩，降臨道場，
受請供養。

誠心仰請，報恩會上，此法會中，一時禮請

  
  * 
清淨法身毗盧尊師
  * 
圓滿報身盧舍那佛
  * 
三類化身釋迦文佛

伏願慈悲憐愍，俯降道場，為我報恩，作大利益。

誠心仰請，報恩會上，此法會中，一時禮請

  
  * 
成利慧佛
  * 
勝日身佛
  * 
勝光佛

  * 
雲雷音宿王佛
  * 
華智佛
  * 
覺華定自在王佛
  * 
清淨蓮華目佛

伏願慈悲憐愍，俯降道場，為我報恩，作大利益。

誠心仰請，報恩會上，此法會中，一時禮請

  
  * 
無量壽佛
  * 
寶華佛
  * 
彌勒佛
  * 
十方三世一切諸佛

伏願慈悲憐愍，俯降道場，為我報恩，作大利益。

誠心仰請，報恩會上，此法會中，一時禮請

  
  * 
文殊普賢二大菩薩
  * 
觀音勢至二大菩薩
  * 
藥王藥上二大菩薩
  * 
天藏地藏二大菩薩

伏願慈悲憐愍，俯降道場，為我報恩，作大利益。

誠心仰請，報恩會上，此法會中，一時禮請

  
  * 
無垢光女菩薩
  * 
月光童子菩薩
  * 
大自在天子菩薩
  * 
迦葉菩薩

  * 
淨光童子菩薩
  * 
諸大菩薩摩訶薩

伏願慈悲憐愍，俯降道場，為我報恩，作大利益。

誠心仰請，報恩會上，此法會中，一時禮請

  
  * 
阿難目連二尊者
  * 
辟支伽阿羅漢眾
  * 
圭峰禪師
  * 
慈覺禪師
  * 
明教大師
  * 
遍法界中，報恩海會一切聖賢

伏願慈悲憐愍，俯降道場，為我報恩，作大利益。

上來禮請報恩海會諸佛菩薩，已沐雲臨道場。
伏願天眼遙見，慧耳遙聞，他心遙知，神通遙鑒，
以大悲力，啟無緣慈，憐憫有情，哀受我請，慈悲
護念，降臨道場，證盟此齋，充遍法界。願此善力，
廣大無邊，猶若虛空，具諸功德。

奉請已，一心皈命禮常住三寶。

(加持諸佛集會真言　（至）蓮華捧足真言)

第十二、啟祝聖賢

經云：十方諸佛各告眾言，釋迦如來為諸大眾
說《報恩經》，為欲饒益諸眾生故，為欲拔苦眾生邪

疑毒箭故，為初發心菩薩堅固菩提不退轉故，為令
二乘究竟一乘道故，為令菩薩速成菩提報佛恩故，
為令眾生念重恩故，欲令眾生越苦海故，欲令眾生
孝父母故。又按《陀羅尼經》云：奉請釋迦牟尼佛，
當坐道場中。一心卻坐，合掌瞻仰世尊，即以偈誦，
三面讚說，頂禮捧足，即得如來加持護念。眾等志
誠，如法應和。


「　南無佛智慧清淨，
　那羅延力骨鎖身。
　波羅蜜多六度行，
　大慈悲父常為人。」



(加持如來護念真言)

外壇拜召


「　陀羅尼力信無邊，
　普召含靈在佛前。
　由恐四生中漏落，
　更祈六道外招筵。
　淨壇坐遣香雲去，
　陰界遙聞寶鐸傳。
　願自會中生樂國，
　不辭佛敕為重宣。」



(炷香　設禮)

南無越三界菩薩

第十三、召集神祗

上來禮請諸佛菩薩，已沐降臨。今當召集神祗，
普伸津濟。故《修行地道經》云：若有修行，見始
終患。所謂地獄之毒，餓鬼之苦，畜生之惱，人中
憂悲，天上無常，不可堪矣！又無始來，與父母違，
兄弟離間。涕泣流淚，超於大海；飲親之乳，逾於
江漢。設積身骨，過須彌山。其髓塗地，可遍天下；

其血流墮，多天下雨。或父哭子，或子哭父。顛倒
上下，不可紀極。修行自察如是之厄，積功累德欲
度一切。視之如父，視之如母，視之如子，視之如
身，等無有異。為六道人，對苦無量。雖歷五道生
死之患，心不回動。行大慈悲，救濟十方。免眾想
念，當如是觀。五道眾生，無非父母。今欲召集，
發願為先。今依《大方廣佛華嚴經》發大誓願，眾
等志誠，如法應和。

孝養父母，當願眾生善事於佛，護養一切。

見報恩人，當願眾生於佛菩提，能知恩德。

見背恩人，當願眾生於有惡人，不知其報。

(加持天龍八部真言　普召請真言)


「　菩薩遍觀於六道，
　莫非皆是宿親緣。
　普伸召集赴香壇，
　願奉旨甘並法施。」



唵(引)。阿鼻娑摩耶。拔折黎。達囉囉吽。

唵(引)。俱嚕陀。娑婆提。婆那耶。莎嚩訶。

天道咒

唵(引)。俱胝俱胝。俱那哩遮哩。娑婆訶。

修羅咒

唵(引)。阿訶滯伽耶。摩訶帝難陀。經底摩訶滯答
鍐。娑婆素喃。娑婆訶。

人道咒


唵(引)。摩訶梵。摩訶耶。伊呬伊呬。娑婆訶。

畜生咒

唵(引)。娑婆枳吒耶。伊呬伊呬。娑婆訶。

餓鬼咒

唵(引)。莎婆提。婆迦羅。賀那。娑婆訶。

地獄咒

唵(引)。俱摩哩吒。娑婆訶。

六道咒

唵(引)。娑婆者。陀囉尼。伽囉耶。娑婆訶。

鬼神咒

唵(引)。暮伽。迦履沙野吽。

普召請咒

唵(引)。步步哩。怛他伽哆耶。

唵(引)。薩婆薜荔哆。誐囉沙。伊呬伊呬。婆婆訶。
　(止)

南無香雲蓋菩薩

拜召下凡

今當召請下凡有情，眾等志誠，如法拜請。

香花一心奉[卄/(方*可)]請，遍法界中一切
天仙道眾，伏願承佛神力降臨道場，攝受報恩，速
求解脫。

香花一心奉請，遍法界中一切人倫道眾，伏願

承佛神力降臨道場，攝受報恩，速求解脫。

香花一心奉請，遍法界中一切修羅道眾，伏願
承佛神力降臨道場，攝受報恩，速求解脫。

香花一心奉請，遍法界中一切地獄道眾，伏願
承佛神力降臨道場，攝受報恩，速求解脫。

香花一心奉請，遍法界中一切餓鬼道眾，伏願
承佛神力降臨道場，攝受報恩，速求解脫。

香花一心奉請，遍法界中一切畜生道眾，伏願
承佛神力降臨道場，攝受報恩，速求解脫。

香花一心奉請，道場會主二門四門歷代宗親，
當齋亡者含靈等眾，伏願承佛神力雲集道場。　(同前)

信禮解脫月菩薩

上來仗佛神力，召請六道有情已竟，運動法樂，
歸壇奉安。


「　我以大悲佛神力，
　召請冥陽諸有情。
　曠劫饑虛餓鬼等，
　不違佛勅來降臨。」



炷香設禮

益聞一靈真性，本無去以無來；四大幻身，乃
有生而有滅。虔爇信香，恭伸奉安。

香花一心奉安，遍法界中一切天仙道眾、修羅、
人倫、地獄、餓鬼、畜生道眾。　(以上同前)

伏願靈通萬物，心配三才。由五種之業根，迷

一真之佛性。人身失卻，趣類托生。輪迴逼迫於多
生，寒苦侵淩於萬物。今憑大覺建設法筵，禮蓮臺
而返本還源，不生不滅；聞正法而超凡入聖，無去
無來。出娑婆之苦海，生華藏之玄都。面奉玉毫，
親蒙授記。

上來安奉已竟，大眾志誠，稱誦五如來聖號：

  
  * 
南無寶勝如來
  * 
南無廣博身如來
  * 
南無妙色身如來
  * 
南無甘露王如來
  * 
南無離怖畏如來

若人稱念此名者，所生之處多饒財寶，離諸貧乏，
所獲身量。如淨琉璃，人所喜見，處大眾中有大名
稱。我等今日，與諸有情，得聞此經，願罪消滅。　(後
二句重念)

(稱念)《大般若波羅蜜經》：


「　一切有為法，
　如夢幻泡影，
　如露亦如電，
　應作如是觀。」



(稱念)《大寶積經》：


「　假使百千劫，
　所造業不忘，
　因緣會遇時，
　果報還自受。」



(稱念)《大方廣佛華嚴經》：



「　若人欲了知，
　三世一切佛，
　應觀法界性，
　一切惟心造。」



(稱念)《大般涅槃經》：


「　諸行無常，
　是生滅法。
　生滅滅已，
　寂滅為樂。」




「　如來證涅槃，
　永斷於生死。
　若能志心聽，
　常得無量樂。」



小乘四諦法門：苦聖諦、集聖諦、滅聖諦、道
聖諦。

中乘十二因緣法門：無明緣行，行緣識，(至)憂悲
苦惱滅。

大乘六度萬行：布施般若波羅蜜，持戒、忍辱、
精進、禪定、智慧摩訶般若波羅蜜。

皈依三寶：皈依諸如來、五智十身佛，皈依最
上乘自覺真如法，皈依不退轉大悲菩薩僧。

聞經佛子罪消滅

(上來仗佛神力，安奉已周，法樂回壇。)

大眾志誠心，同誦灌沐偈：


「　我今灌沐諸如來，
　淨智莊嚴功德聚。
　願五濁人今離垢，
　同證如來淨法身。」



淨身器菩薩摩訶薩


(加持灌頂清淨真言　施無畏真言)

是諸眾等人各胡跪，嚴持香花，如法供養。

(加持五供養真言)

普供養菩薩摩訶薩　(止)



如來廣孝十種報恩道場教誡儀文終




