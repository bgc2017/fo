











如來廣孝十種報恩道場儀文卷下

漢州綿竹大中祥符寺住持
長講華嚴海印大師思覺集


第三時真俗混融法事分為十八節：啟白敘意；
懺悔罪愆；警策大眾；宣疏禮請；廣陳供養；真俗
混融；敘法供養；勸父母皈依三寶；勸持五戒；勸
修四諦；勸修中乘；勸修六度；勸修一乘法門；勸
父母成佛；普勸大眾；勸修觀想讚禮；行香設散；
禮別賢聖。

第一、啟白敘意
伏聞古佛未生，誰為之父而誰為之母？混元既判，
以辨乎陰而以辨乎陽。豈知無陰陽地，原在目

前；須信先父母身，非從他覓。摩耶幻生諸佛，淨
飯返拜如來。文殊乃傑出小男，普賢真絕倫長子。
以一乘三乘為至養，修五戒十戒為正因。統法界於
我家，攝光明為眷屬。塵塵出現，法法全彰。從前
貪愛恩情，全是智悲行願。倘不皈依覺路，爭能履
踐法門。比丘(某)謹與會主(某)，稽首和南，一心仰
白報恩會上諸佛菩薩，三界四府萬靈，十方滿空賢
聖。

今當第三時中，將陞寶座，宣演法門，願我音聲遍
周法界，普使聞者各各迴光，會三乘而入一乘，

融五性而皈一性，十身滿足，萬德俱圓。慈愍故，
悲愍故，大慈悲愍故。

信禮海會佛菩薩

第二、懺悔罪愆

三業六根，不無違理損物；五逆十惡，未免帶
果招因。今欲報二親之深恩，須當懺五逆之重罪。
志心奉為今生父母，歷劫親緣，法界含情，道場懺
主，並皆明悟，一一斷除業障。今當懺悔，自有後
文。大眾志誠，如法應和。

弟子眾等，合道場人，奉為四恩一切父母，自從無
始曠大劫來，捨身受身，越塵沙劫，惱亂父母，不
可稱量。從生至生，改形易報，不復相識，豈念生

成？造作無邊五逆重罪。或有父母已證菩提，我不
自知，返出身血。或有父母住聲聞乘，我返於他，
斷其身命。或有父母作比丘僧，我亦於中，破壞和
合。或有父母墮在三途，或趣邪論，或生邊地，或
居三界，或住三乘，或處富饒，或淪下賤，舉手所
指，縱目所觀，此界他方，無非父母。我於如是彼
等親緣，棄恩背恩，或殺或害，或於今世不孝尊親，
甘旨全無，朝昏不顧。由斯業力，枉受輪迴。今遇
正因，深生慚愧，誓於今日稽顙皈依，願聖慈悲，
攝受懺悔。不孝五逆，盡獲消除。改往修來，更不
敢造。願罪消滅，願罪消滅，願罪消滅。
多生五逆罪消滅

(誦阿閦神咒　無邊惡業罪消滅　加持普懺罪真言)

上來懺悔，已遂周諧。罪障既消，應須發願。
大眾志誠，如法應和。



「　願我孝心不退轉，
　願我孝行速周圓，
　願我父母證菩提，
　願我子孫存至養，
　願此功德周沙界，
　普施六道諸有情，
　同歸無上涅槃門，
　盡泛毗盧華藏海。」



隨心所願皆圓滿

(加持釋迦說懺悔真言)

第三、警策大眾

上來懺悔發願，已遂周諧。今當警策，眾等各
各發志誠心，如法應和。


「　道場清淨眾，
　各各當志心。
　志心勤皈依，
　志心勤禮拜，
　大聖大慈悲，
　釋迦牟尼佛。
　唯我釋迦尊，
　能行於大孝。
　唯我釋迦佛，
　能報於大恩。
　是故我等眾，
　今日須控告。
　惟願聖慈悲，
　開受我等請。

　令我於父母，
　能酬廣大恩。
　令我於父母，
　能宣廣大法。
　能化悖逆者，
　令生孝順心。
　盡出苦泥犁，
　同生佛淨土。
　念我無量劫，
　常生不孝心。
　違背父母恩，
　無由得解脫。
　我從今日去，
　遵奉如教行。
　常發菩提心，
　常修普賢行。
　功德俱回向，
　父母及宗親。
　行願悉圓滿，
　同證菩提果。
　願佛加護我，
　不使墮邪途。
　假使鐵輪旋，
　此心無退轉。」

　(三白)

信禮大孝釋迦牟尼佛

第四、宣疏禮請

大眾志誠心，同誦讚佛偈：


「　智慧高廣山，
　峰嶺極嚴峻。

　溪谷深俱曠，
　清泉常流滿。
　以愍所生母，
　普及於一切。
　願速聞正法，
　悉令眾聽受。」



信禮海會佛菩薩　(宣疏)

凡情上達大圓鏡

(加持諸佛願智真言　（至）禮拜真言　炷香)


「　禮拜能除我慢障，
　禮拜能感尊貴身，
　禮拜能滅七支愆，
　禮拜能生三業善。」



今當禮請，報恩會上諸佛菩薩，光臨道場，受請供
養。

誠心仰請，報恩會上，此法會中，三時禮請

  
  * 
清淨法身毗盧遮那佛
  * 
圓滿報身盧舍那佛
  * 
三類化身釋迦牟尼佛
  * 
成利慧佛
  * 
勝日身佛
  * 
勝觀佛


伏願慈悲憐愍，俯降道場，為我報恩，作大利益。

誠心仰請，報恩會上，此法會中，三時禮請

  
  * 
雲雷音宿王華智佛
  * 
覺華定自在王佛
  * 
清淨蓮華目佛
  * 
無量壽佛
  * 
寶華佛
  * 
彌勒佛
  * 
十方三世一切諸佛

伏願慈悲憐愍，俯降道場，為我報恩，作大利益。

誠心仰請，報恩會上，此法會中，三時禮請

  
  * 
文殊普賢二大菩薩
  * 
觀音勢至二大菩薩
  * 
藥王藥上二大菩薩
  * 
地藏菩薩
  * 
無垢光女菩薩

伏願慈悲愍憐，俯降道場，為我報恩，作大利益。

誠心仰請，報恩會上，此法會中，三時禮請

  
  * 
月光童子菩薩
  * 
大自在天子菩薩

  * 
迦葉菩薩
  * 
淨光童子菩薩
  * 
諸大菩薩摩訶薩

伏願慈悲憐愍，俯降道場，為我報恩，作大利益。

誠心仰請，報恩會上，此法會中，三時禮請

  
  * 
阿難目連二尊者
  * 
辟支伽阿羅漢眾
  * 
圭峰禪師
  * 
慈覺禪師
  * 
明教大師
  * 
遍法界中報恩海會一切聖賢

伏願慈悲憐愍，俯降道場，為我報恩，作大利益。

上來禮請報恩海會諸佛菩薩聖眾，已沐雲臨
道場。伏願天眼遙見，慧耳遙聞，他心遙知，神通遙
鑒，以大悲力，啟無緣慈，憐愍有情，哀受我請。
慈悲護念，降臨道場，證盟此齋，充遍法界。願此
善力，廣大無邊，猶若虛空，具諸功德。

奉請已，一心皈命禮常住三寶。


蓮花捧足降臨來

(加持獻花寶座真言)

第五、廣陳供養

道場開啟，法席精嚴。既儀物以廣陳，庶誠心
之可表。戒香定香，雲騰霧靄；智炬慧炬，月映星
輝。優曇花吐帶祥煙，菩提果熟凝甘露。碧琉璃瓶
內，雪浮三汲趙州茶；紅瑪瑙甌中，霜清一滴曹溪
水。珍寶般般具足，神珠顆顆光圓。塗漿百味澄清，
膳饌五香精潔。霞衣鮮彩，品藥芬芳。今將一一獻
能仁，望聖慈悲垂納受。

(加持十供養真言)

普供養菩薩摩訶薩　(止)

第三時陞座

(加持三寶字母真言)

南無《大方便佛報恩經》　(和)大孝釋迦牟尼佛

真俗混融儀當演


比丘(某)伏聞慈覺禪師云：夫孝也者，有出家之
孝，有在家之孝。出家者，割愛辭親，參微契本，
深入無為之理，上酬罔極之恩。此乃趣十力之要
門，報二親之捷徑。非但未來獲益，亦於現世成功。
所以如來子夜逾城，道圓雪嶺；盧能黃金遺母，法
繼黃梅。是故《華嚴經》云：父母及親屬，宮殿及
財產，一切皆捨離，謙下求知識。雖則洞山和尚十
種不歸，趙州禪師不願再見，為成道故，以法斷恩。
然而道力有餘，應思報德。是以迦維省父，忉利寧
親。至於貧乏無依，理合躬親給侍。是故，畢陵迦
起盡心之戒，忍大師有養母之堂。陳陸州織履供

親，朗法師荷擔遊學。然則出家者，以法味為甘旨，
而不忘返哺之心；以佛事為勤勞，而不違世諦之理
，非但一世父母而多生父母皆報，非但一身父母而
法界父母皆度。同登覺岸，豈止周公之配天？普示
迷津，故逾考叔之純孝。出家之士，其利溥哉！其
或因緣未至，父母不聽，宜盡在家之孝，勸修出世
之因。若能即俗而真，亦有成佛之路。經云：兄弟
二人，為喪父母，志念各異。兄好道誼，弟受家業。
弟曰：凡為人子者，當立功效，繼續父母，功勳不
廢，乃為孝爾。兄曰：五戒十善，供養三寶，奉行
六度，坐禪念定，以道化親，乃為孝爾。道俗相反，
自然之數。道之所樂，俗之所惡。俗之所珍，道之
所賤。而智愚不同謀，猶明暗不共處。兄修行業，
得成道果。弟受家業，後生牛中。兄又化之，使令
皈向，得生天上。是知世間之孝，止於現身；出世

之孝，盡未來際。孝子應念：人命無常，過於山水。
雖得孝養，日月無幾。況乎三途長夜，永劫沈淪，
雖有孝心，如何濟度？所以孝養父母之外，更勸父
母回心向道。稱佛為師，至成無上菩提，方是報恩
事畢。夫孔子之說《孝經》終於喪祭者，世間之機
未熟也；釋迦之行孝道累劫報恩者，出世之法如是
也。曾參盡孝之時，惟知有世間之孝；摩騰竺法之
後，又知有出世之孝。方知古人，深為慶幸。事父
母者，可不勉哉？於是輒覽真乘，具明至孝。反覬
嬰兒之行，無虧膝下之嚴。報雙親顧復之勞，致一
乘圓滿之地。遂使在家菩薩，解行無疑；出俗高人，
因斯可鑒。鳴呼！光陰易失，父母難逢。仲尼志風
樹之悲，子路有枯魚之嘆。而況人身數少，加之地
獄時長，既交臂而失之，雖噬臍而何及？若取一生
事辨，要須三復斯文。普祈法界眾生，盡獲金剛種

智。


「　真俗混融見法身，
　偉哉慈覺導迷津。
　不歸只願求成佛，
　再見無期待出塵。
　以法斷恩恩豈斷？
　酬恩入法法尤親。
　胞胎愛欲君休戀，
　正覺初成看漸新。」



大孝釋迦牟尼佛

敘法供養為最儀當演

謹按《佛說報父母恩德經》云：爾時阿難白佛
言：世尊，云何報得父母深重之恩？佛告阿難：汝
等當知，假使有人遭饑饉劫，臠割其肉供養父母，
經百千劫，終不能報得父母深重之恩；假使有人手
持利刀，割其心肝獻於父母，終不能報得父母深重
之恩；假使有人敲骨出髓，千百鋒戟一時刺身，經
千劫，終不能報得父母深重之恩；假使有人左肩擔
父，右肩擔母，研皮至肉，研肉至骨，研骨至髓，

血流沒踝，遶須彌山，經百千劫，終不能報得父母
深重之恩；假使有人為於父母入阿鼻地獄，經百千
劫吞熱鐵丸，令身燋爛，終不能報得父母深重之恩。
阿難白佛言：我等今日深生慚愧，云何報得父母深
重之恩？佛言：若有善男子、善女人欲報父母恩者，
為於父母書寫大乘，為於父母讀誦大乘，為於父母
聽受大乘，為於父母供養三寶，為於父母布施修福，
為於父母懺悔罪愆，為於父母書寫此經，為於父母
持齋奉戒。汝等若能如是，名為孝子；若不行此行
者，終是地獄之人。阿難聞已，即白佛言：我等從
今已往盡未來際，寧碎此身猶如微塵，百千萬劫終
不忘於如來聖教。《寶積經》云：佛告迦葉言：在家
菩薩成就三法，不退菩提。謂父母不信，令其住信；
父母毀戒，令其住戒；父母慳貪，令其信捨。又阿
難白佛言：是大施主於世尊處，誠有大恩。佛言：
實有斯事。於我有恩，我已報訖。由因我故得知三
寶，受五學處，於四諦理無復疑惑，得預流果，當

盡苦際，證會無生。如是之恩，更為難報，非衣食
等可相比喻。《普賢行願經》云：法供養者，所謂如
說修行供養，利益眾生供養，攝受眾生供養，代眾
生苦供養，勤修善根供養，不捨菩薩業供養，不離
菩提心供養。善男子，若諸菩薩行法供養，則得成
就供養。如來如是修行，是真供養。如月光童子知
其慈父信受外道，欲害如來，即諫父言：佛為大聖，
三界之尊，道德清淨，言教正真。佛成道時，第六
天魔尚不能壞，莫不稽首受佛化者。如來之身，金
剛德體，相好光明，猶星中月。佛之道德神化如此，
願父改悔，皈依三寶。時父德護即於佛前，生大信
心，以上妙衣覆佛身上。白言：我本愚癡，受六師
教。今於佛前志心懺悔。今因月光，令我信佛。我
今殷勤，更不作罪，願佛救我。世尊，我子月光於
千萬億劫難可值遇。憐憫我故，來生我家，善為我
說諸佛功德。於千萬劫，恩難可報。佛言：此月光

者，能令未信眾生令生淨信，未調伏者能令調伏，
未成熟者能令成熟，於其父所作善知識，何以故？
能以導師法教化其父，令生信心，必定當得無上菩
提。月光童子又白母言：我敬母故，為報母恩奉上
此語。何以故？母懷我身滿足十月，生我身時半死
半生。我念此恩未曾遺忘，我願奉母往見百千億那
由他佛，常願奉母聽諸佛法，常願奉母往見一切菩
薩行處，常願奉母往見一切菩薩淨佛法處，常願奉
母往見一切不壞信處，常願奉母往見一切作佛事
處，常願奉母往見一切供具供養三寶處，常願奉母
往見一切聖人行法之處，常願奉母往見一切信根成
就至涅槃處。時母月雲告月光言：善哉，善哉！得
聞汝說。汝實大悲，於父母所深生憐憫，開導善事。
我今亦願發菩提心。即說偈言：


「　汝今來生在我家，
　我今見汝如導師，
　能使我心清淨信，
　不可思議諸佛法。
　汝今猶如我父母，
　亦如諸佛生我家。
　我於無量千萬劫，
　不能報汝今日恩。

　汝真是我善知識，
　世世常為清淨道。
　令我安住最勝念，
　決定信佛無有疑。」



奇哉月光，能以佛法奉養父母者，可謂專意承
志，諭父母於道也。是知古有真規，敢不遵奉？向
下專為過現父母勸歸三寶，修習三乘，俾令善力轉
增強，各得其門而趣入。


「　父母橫擔左右肩，
　未能少報半分全。
　血流沒踝非為孝，
　道以資親始是賢。
　德護因兒生正信，
　月雲為子脫塵緣。
　奇哉童子真難繼，
　直養為懷志可憐。」



大孝釋迦牟尼佛

(加持誦七俱胝佛姆准提大明咒)


(至無量法門陀羅尼　歌讚)

勸父母皈依三寶儀當演

經云：迦葉白佛言：世尊，我從今始，當以佛
法僧事啟導父母乃至七世父母，當令奉持。佛言：
善哉，善哉！汝今善能護持正法，不欺於人，不欺
他人，善業因緣故而得長壽，善知宿命。《佛報恩
經》云：優婆離白佛言：皈依佛者，為皈色身，為
皈法身？答曰：皈依法身，不皈色身，不以色身為
佛故。問曰：若色身非佛身者，何故出佛身血而得
逆罪？答曰：色身是法身器故，法身所依故。又問：
皈依法者，為皈自身盡處，他身盡處？答曰：皈自
身盡處，皈他身盡處，是名皈依法。謂斷欲無欲，
盡處涅槃，即是法也。又問：皈依僧者，為皈俗諦
僧，為皈第一義諦僧？答曰：皈依第一義諦僧。

問：若皈第一義諦僧者，佛與提謂波利受三自皈，
不應言未來有僧汝應皈依？答曰：以俗諦僧是名第
一義諦僧所依，故言未來有僧汝應皈依。又欲尊重
俗諦僧，故作如是說。問：佛亦是法，法亦是法，
僧亦是法，正是一法，有何差別？答曰：雖是一法，
以義而言，自有差別。無師大智及無學地一切功德，
是謂佛寶；盡諦無為，是謂法寶；聲聞學無學，功
德智慧，是謂僧寶。問：若佛以法為師者，於三寶
中何不以法為初？答曰：雖法是佛師，而法非佛不
弘，是故佛在初。問：若受三皈戒時，先稱法寶後
稱佛寶，成三皈否？答曰：無所曉知，說不次第者，
自不得罪，得成三皈。若有所解，故倒說者，得罪
亦不成三皈。問曰：若稱佛及法，不稱僧者，成三

皈否？若稱法僧，不稱佛者，成三皈否？若稱佛僧，
不稱法者，成三皈否？答曰：不成三皈。問曰：若不
受三皈，得五戒十戒否？答曰：一切不得。問：若
先受三皈，作優婆塞，後若受五戒十戒，更須三皈
否？答曰：不受三皈。一切得戒以先受三皈故。維
耶離國有一長者，其妻有娠，子在母胎，日自三皈，
始生墮地，亦跪自皈言：南無佛，南無法，南無比
丘僧。皈命佛，皈命法，皈命比丘僧。母即深怪，
意欲殺之，即白長者。長者言：此兒非凡。人生百
歲，每尚不曉自皈三尊。況兒墮地能稱三寶，好養
室之，切勿瞋慢。兒年七歲，於道邊戲，時舍利弗
等驚怪小兒能禮比丘。兒言：道人不識我耶？佛於
天上為母說經，我時為天，當下作豬。從佛之教，
自皈得人。尊者即禪，尋亦知之。兒言：願以我身

因請世尊、諸菩薩等。尊者然之，兒便還家白父母
言：適見佛弟子，即因請佛及四輩飯，願辦甘脆。
父母受之，為極珍妙，過逾兒意，佛及眾僧作神足
來到兒舍飯，又為說法。父母及兒，內外眷屬，皆
得道果。故知自皈之福，能福雙親。今日會中，故
宜信仰，可謂禪是大溈詩是朴，大唐天子只三人。


「　胎中已解奉三皈，
　墮地稱名也大奇。
　長者若教無慧眼，
　慈親安得破狐疑。
　融歸一法原同體，
　兼攝群凡作住持。
　無上福田最尊貴，
　酬恩佛子可忘之？」



大孝釋迦牟尼佛

敘勸持五戒十善以作人天之孝儀當演

《賢愚經》云：五戒者，一者慈仁不殺，恩及
群生；二者清讓不盜，損己濟眾；三者身潔不淫，

不犯諸欲；四者誠信不欺，言無華飾；五者奉孝不
醉，行無點汙。又不殺，仁也；不盜，義也；不淫，
禮也；不妄，信也；不酒，智也。又經云：殺者為
說夭壽之殃，盜者為說貧乞之苦，淫者為說滅身之
禍，讒者為說滅信之患，醉者為說色身之變。言十
戒者，佛告勝思惟菩薩言：若菩薩守護如來一切戒
藏，如諸菩薩自愛命者則不應殺，自愛財者則不應
盜，自愛妻者則不應侵他，自愛實語不應誑彼，
自愛和合不應離間，自愛正直不應邪倚，自愛柔
軟不應惡罵，自愛知足終不於他而生貪愛，自愛仁
恕終不於他而生瞋恚，自愛正見終不於他而生邪
見。又《佛報恩經》云：優婆離白佛言：若白衣不

受五戒，直受十戒，為得戒否？答曰：一時得二種
戒。問曰：若一時得，何須次第先受五戒，次受十
戒耶？答曰：雖一時得，而染習佛法必須次第。先
受五戒，以自調伏，信樂漸增；次受十戒，如是次
第得佛法味。如遊大海，漸漸入深。入佛法海，亦
復如是。若一時受，即失次第，又破威儀。復次或
有眾生因受五戒而得道果，或有眾生因受十戒而得
道果，是故如來說此次第。若先受五戒次受十戒，
受十戒時亦成就二戒。又分三品。若微品心受得微
品戒，若中品心受得中品戒，若上品心受得上品戒。
以是義故，隨心高下，得戒不同，無定限也。《孝論》
云：持五戒者資之以人也，持十戒者報之以天也。
有一於此，則成其人而顯其親，不亦孝乎？有一不
修，則棄其身而辱其親，是得為孝乎？故天下福不
臻而孝不篤也。今天下求福不若篤孝，篤孝不若修

戒。戒也者，大聖人證果之勝法也。以清淨意守
之，其福若取諸左右也。嘗聞須密多長者遊五天竺，
偶至佛所，諦觀威儀殊勝無比，迺念父母平昔持戒
修福，廣植善根，獨不得見佛而沒，嘆惋切至，遽
見父母從西方作禮而來，佛為授記。長者歡喜，隨
佛證悟，獲漏盡通。今日會主，當為父母勸持五戒
十戒，於天上人間任意受生，豈不快哉？可謂鑿池
不待月，池成月自來。


「　法中正勝戒宜遵，
　守護須還清淨人。
　過海浮囊無缺漏，
　先天妙物出陶甄。
　如能檢束方知本，
　倘不堅持反辱親。
　天上人間增妙報，
　密多見佛了前因。」



(加持皈依三寶真言　百千印咒真言　歌讚)


勸修四諦以作小乘之孝儀當演

《法華經》云：諸苦所因，貪欲為本。若滅貪
欲，無所依止。滅盡諸苦，名第三諦，為滅諦故。
修行於道，離諸苦縛而得解脫。所言諦者，審也，
實也。而聲聞人，但有審義而無實義。故《涅槃經》
云：佛言：善男子，諸凡夫人有苦無諦，聲聞緣覺
有苦有諦而無真實，諸菩薩等解苦無苦，是故無苦
而有真實，乃至集、滅、道諦，亦復如是。天台禪
師以藏、通、別、圓四教而分四諦，謂生滅四諦，
無生四諦，無作四諦，無量四諦。今所明者，即藏
教中生滅四諦也。且知苦斷集染法滅也，證滅修道
淨法生也。故知四諦法門必須三轉，謂此是苦，此
是集，此是滅，此是道，即是相轉也。此是苦，汝
應知；此是集，汝應斷；此是滅，汝應證；此是道，

汝應修，即勸修轉也。此是苦，汝已知；此是集，
汝已斷；此是滅，汝已證；此是道，汝已修，即作
證轉也。而聲聞人，我生已盡，即苦諦智；梵行已
立，即滅諦智；所作已辨，即道諦智；不受後有，
即集諦智。此四智圓即得究竟，證無學果。是知當
來彌勒世尊初會之中，說法化度。其父儴佉王聞佛
成道，往到佛所，欲得聞法。時佛為說初中後善，
義理深遠。爾時大王將八萬四千眾，往到佛所，求
作沙門，盡成道果，得阿羅漢。其母梵摩越復將
八萬四千婇女，往到佛所，求作沙門。爾時諸女人
得阿羅漢道，唯梵摩越斷三結，便成須陀洹。又
大悲如來初成佛時，為度聲聞三會說法。第一大會

度諸弟子有百俱胝，第二大會度諸弟子有那由他俱
胝，第三大會度諸弟子有百千那由他俱胝。如上所
說三會數量所度弟子，成阿羅漢者皆是往昔所生父
母。會眾若能如佛度脫所生父母，令證小乘，雖然
未達上頭關，已免輪迴於苦海。


「　小乘為養事堪呈，
　三轉迴環四諦分。
　應斷應知禪兀兀，
　已修已證醉醺醺。
　能行自利逃紅焰，
　求證單空坐碧雲。
　三會度人皆父母，
　大悲彌勒豈謾君？」



大孝釋迦牟尼佛

勸修中乘以作緣覺之孝儀當演

《華嚴經》云：十二因緣者，所謂無明緣行，
行緣識，識緣名色，名色緣六入，六入緣觸，觸緣
受，受緣愛，愛緣取，取緣有，有緣生，生緣老死。
此中無明有二種業，一令眾生迷於所緣，二與行作
生起因；行亦有二種業，一能生未來報，二與識作
生起因；識亦有二種業，一令諸有相續，二與名色
作生起因；名色亦有二種業，一互相助成，二與六

處作生起因；六處亦有二種業，一各取自境界，二
與觸作生起因；觸亦有二種業，一能觸所緣，二與
受作生起因；受亦有二種業，一能領受愛憎等事，
二與愛作生起因；愛亦有二種業，一染著可愛事，
二與取作生起因；取亦有二種業，一令諸煩惱相續，
二與有作生起因；有亦有二種業，一能令於餘趣中
生，二與生作生起因；生亦有二種業，一能起諸蘊，
二與老作生起因；老亦有二種業，一令諸根變異，
二與死作生起因；死亦有二種業，一能壞諸行，二
不覺知，故相續不絕。凡夫無智，執著於我，常求
有無，不正思惟，起於妄行，行於邪道，如是但有
苦樹增長。無我無我所，無作無受者。三界所有，
唯是一心，如來於此分別演說十二有支皆依一心。
如是而立，了知無我無人無壽命，自性空，無作者
無受者，即得空解脫門現前；觀諸有支皆自性滅，
畢竟解脫，無有少法相生，即得無相解脫門現前；
如是入空無相已，無有願求，即得無願解脫門現前。

此十二支總攝為四：一能引支，謂無明、行能引識
等五果種故；二所引支，謂識等五是前二支所引發
故；三能生支，謂愛、取、有近生當來生、老、死
故；四所生支，即生、老、死是愛、取、有近所生
故。而緣覺人修習此者，若利根者四生得果，若鈍根
者百劫得果。亦有一生而成就者，如鹿母夫人生五
百子，子年長大，共相與言：一切諸法如幻如化，
體無真實。我等今日雖處富貴，不得久保。物成有
敗，會亦當死。即白父母言：世間皆苦，無可樂者。
父母今者聽我出家。父母許之，即就後園各各出家。
如是次第得辟支佛果，上昇虛空，現諸神變，即自燒
身，取般涅槃。夫人取骨，起塔供養而作誓言：我
雖生五百子，而無一人發菩提心。願我供養辟支迦
故，所有功德普及一切，令我來世但生一子，能發
大心，現世出家，得一切智。佛告阿難：時鹿母者，

即摩耶夫人是也，因供養辟支迦故得生如來之身；
若不供養辟支迦，寧得今為佛母？是知為佛母者，
由供養辟支迦也。能供養者，由辟支為其子也。為
其子者，意令其父母發大心也。則生死之路雖隔，
而母子之情不可忘。所謂不得春風花不開，花開
須藉春風力。


「　中乘為養死生窮，
　緣獨雖殊二覺同。
　不向支支分四種，
　何由法法會三空？
　四生證果根機利，
　百劫成功觀智融。
　鹿母當年因供養，
　後生一子法王雄。」



(加持四聖諦陀羅尼　歌讚)

勸修六度以作大乘之孝儀當演

《華嚴經》云：文殊問智首菩薩言：佛子，如

來何故或為眾生讚嘆布施，或讚持戒，或讚忍辱，
或讚精進，或讚禪定，或讚智慧，而終無有惟有一
法而得出離，成阿耨多羅三藐三菩提？時智首菩薩
以偈答曰：


「　佛子甚希有，
　能知眾生心。
　如仁所問義，
　諦聽我今說。
　過去未來世，
　現在諸導師，
　無有說一法，
　而得於道者。
　佛知眾生心，
　性分各不同，
　隨其所應度，
　如是而說法。
　慳者為讚施，
　毀禁者讚戒，
　多瞋者讚忍，
　好懈讚精進，
　亂意讚禪定，
　愚癡讚智慧。
　如是次第修，
　漸具諸佛道。
　如先立基堵，
　而後造宮室。
　施戒亦復然，
　菩薩眾行本。

　譬如建城郭，
　為護諸人眾。
　忍辱亦如是，
　防護諸菩薩。
　譬如大力王，
　率土咸戴仰。
　定慧亦如是，
　菩薩所依賴。」



所言六度者，為對六蔽漸修佛法，漸熟有情
故。但說六六中，前三增上生道，感大財體及眷
屬故；後三決定勝道，能伏煩惱成熟有情及佛法
故。又前三饒益有情，後三對治煩惱。又由前三故
不住涅槃，由後三故不住生死，能為無住涅槃資糧
也。又通名波羅密多者，要具七最勝故：一安住
最勝，要安住菩薩種性故；二依止最勝，要依止大
菩提心故；三意樂最勝，要慈愍一切有情故；四事

業最勝，要具行一切事業故；五巧便最勝，要無相
智之所攝故；六回向最勝，要回向無上菩提故；七
清淨最勝，要不與二障間雜故。若七隨闕，非到彼
岸。而菩薩修習經歷三祗，謂初阿僧祗劫，勢力微
細，煩惱未伏，但名波羅密多；第二阿僧祗劫，勢
力漸增，能伏煩惱，名近波羅密多；第三阿僧祗劫，
勢力轉增，能畢竟伏一切煩惱，名大波羅密多。若
能以此引導父母，則成佛有分也。昔有迦羅婦，其
身懷孕在於佛前，腹中女子叉手聽經。佛即問言：
汝叉手聽經，以何故爾？女即答言：乃世間人不孝
順父母，不供養沙門，是故叉手聽經。爾時女子即
從右脅而生，名無垢光，為佛作禮而白佛言：今
此會中有諸迦羅婦，願佛為說經，令得男子身。佛
方說經，又有七十五迦羅越來至佛所而作是言：此

七十五迦羅婦者，是我曹父，彼若出家，合先度我
作比丘僧。爾時佛呼：善來彼等，皆作比丘。時七
十五婦用佛威神，得成男子，前白佛言：我等願作
比丘。佛令彌勒，即為出家。爾時無垢光女，自然
有花蓋七重，即持與母言：佛是天上、天下度人之
師。母以花蓋蓋佛之後，亦當為天上、天下之蓋。
又當發菩提心，若母發心，我為已報母氏之恩。母
言：我已發心，所以者何？汝於十月，在我腹中，
從是已來不生慳心、破戒等心。我自念言：今所懷
子必是菩薩。汝今勸我，當隨汝語，更發大心。
佛告舍利弗：我前迦羅婦者，皆是此女前世父母。
此女發願：若有眾生是我父母，必當令其於佛菩

提而不退轉。舍利弗，此三千大千世界所有星宿，
其數易知；此女前世父母受其勸導於佛菩提而不退
轉，其數難知。又《寶積經》云：有大長者名曰安隱，
妻名焰慧，彼生一男。當初生時，三反微笑言：
云何今日生斷見家？即引導父母至勝觀如來所。時
有八萬四千眾生聞是奇異，即共俱往。兒至佛所，
修敬已畢，復白佛言：願我來世當得作佛。時八萬
四千眾生亦白佛言：我等亦願後成如來。爾時勝觀
如來告侍者曰：此嬰兒者，曾於六十四俱胝那庾多
百千佛所恭敬供養，又於過去十那庾多佛所修行梵
行。今此所將八萬四千者，於過去世並是嬰兒本生
父母。何以故？此嬰兒曾發願言：願我今生在在處
處，所有父母皆令安住於佛菩提，又令慈母更無第
二再受女身。由是願故，彼諸眾生至於今日，隨逐
嬰兒來至我所。爾時嬰兒聞已歡喜，詣父母所而說
偈言：


「　如是多千眾，
　我前生父母，

　皆已住菩提，
　父母心何趣？」



父母亦答言：


「　如子至所趣，
　我心亦如是，
　當成一切智，
　此決定無礙。
　子已生我家，
　願後勿相捨。
　常當憶念我，
　令速證菩提。」



佛言：昔時嬰兒者，今自在天子是也。於當來
世得成作佛，號曰大悲。於第一會度諸菩薩有百俱
胝，第二大會度那由他俱胝，第三大會度百千那由
他俱胝。彼菩薩眾皆是往昔所生父母。是知度脫過
去父母，皆由願力。世世生生，還復相遇，令得見
佛，成就佛果。則我等眾自作自受，自救不了，何
暇及親？然而道力未充，亦宜勉勵勤行六度，成佛
為期。豈不見古語云：予何人而舜何人？彼既丈夫
我亦爾。


「　大乘為養智悲全，
　頓發菩提出愛纏。

　劫滿三祗方殺賊，
　行舖六度好行舡。
　腹中女子因無限，
　膝下嬰兒果漸圓。
　色究竟天增氣焰，
　必須託彼坐紅蓮。」



勸修一乘法門以作如來之孝儀當演

《法華經》云：如來為一大事因緣故出現於世，
令諸眾生開示悟入佛之知見。《華嚴經》云：一切世
界諸群生，少有欲求聲聞乘。求獨覺者轉復少，趣大
乘者甚難遇。趣大乘者猶為易，能信此法倍更難。
又《出現品》云：設有菩薩，經無量百千那由他劫，
行六波羅密，具六神通，若未聞此如來不思議大威
德法門，或時聞已，不信不解，不順不入，不得名
為真實菩薩，以不能生如來家故；若得聞此如來無
量不可思議無障礙大智慧法門，聞已信解，隨順悟
入，當知此人，生如來家，隨順一切如來境界故。
清涼云：高不可仰，則積行菩薩曝鰓鱗於龍門；深
不可窺，則上德聲聞杜視聽於嘉會。且如夕釣磻

溪，朝昇臺輔，豈與夫明經常選而語其優劣者哉？
況初生王宮，貴極臣佐，甯同百戰夷項，備歷艱辛，
故知初發心人亦非聊爾。人語其智，等虛空而非類；
論其德，碎塵剎而難量。極念劫之圓融，盡法門之
重現。而初心契於智海，豈有邊涯？猶微滴入於天
池，齊無終始。長者亦名此經為乘如來乘，直至道
場。頌云：有大寶乘住四衢，文殊引導普賢扶，肥
壯白牛甚多力，一念遍遊無捲舒。故《如來出現品》
中，放眉間光，灌文殊頂；放口中光，灌普賢口。
令此二人互相答問，明如來出現也。又文殊以理會
行，普賢以行會理。以理會行，則融通隱隱；以行
會理，則涉入重重。則文殊普賢，俱遍法界。故經
云：一切處文殊師利，一切處普賢菩薩，佛是二法

之中無作之果。即三而一，即一而三；三一互融，
俱存俱泯。舉因即果，舉果即因。是知初發心時，
即得阿耨多羅三藐三菩提，義必然也。不同權教，
因果階差，須歷三祗方成正覺。故威德王太子白父
王財主言：大王當知勝日身如來出興於世，成等正
覺，於今未久。時王聞已，歡喜無量，即往佛所。
到已禮足，退坐一面。爾時如來白毫相中放大光明，
名一切世間心燈，普照十方。又以自在神力現身，
超出一切世間，以圓滿音普為大眾說陀羅尼，名一
切法義離暗燈，佛剎微塵數陀羅尼而為眷屬。彼王
聞已，即時獲得大智光明，遂乃出家。未久之間，
悉得成就一切法義離暗燈陀羅尼，又得菩薩十神通
門，又得無邊辯才門。復以神通遍十方剎諸如來
所聽受其法，為大法師演說妙法，隨眾生心而為現
身，稱揚如來自在神力。又聞如來初誕生時，能令

摩耶一一毛孔皆現如來往昔修行，又諸毛孔皆現如
來往昔所住世界。在在生處，摩耶夫人常為佛母。
又摩耶夫人言：悉達太子初生之時，盡此世界海所
有一切毗盧遮那如來皆入我身，示現誕生。又菩薩
將欲下生之時，一一毛孔咸放光明，來入我頂，我
身形量雖不逾本，我身爾時量同虛空，悉能容受十
方菩薩。爾時菩薩降神入胎，有十方佛剎微塵數菩
薩來入我身，於我腹中。或以三千大千世界而為一
涉，或以不可說不可說佛剎微塵數世界而為一涉，
又念念中十方不可說不可說一切世界諸如來所、菩
薩眾會乃至諸天欲見菩薩，來入我身，而我腹中悉
能容受，而身不廣大，亦不迫窄。此四天下乃至三
千大千世界、百億四天下閻浮提中菩薩受生，我為
其母，然我此身本來無二，非一處住，非多處住。
如此世界過現未來一切世尊，我自現身而為其母。

善男子，此解脫門，非最後身，菩薩神通道眼所能知
也。故知一乘之養是為圓滿，是為究竟，是為廣大，
是為殊勝。以此為孝，又何以加焉？所謂道：千峰
勢到嶽邊止，萬派聲歸海上消。


「　一乘為養妙嚴都，
　塵剎眾生父母軀。
　長子全身周沙界，
　小兒無處不文殊。
　摩耶生佛原來幻，
　太子甯親忒煞迂。
　三世十方相涉入，
　人牛不見月輪孤。」



(加持十波羅密真言　歌讚)

勸父母成佛儀當演

《孝行錄》云：若人以一乘為養者，如來之孝
也；以六度為養者，菩薩之孝也；以十二因緣為養
者，緣覺之孝也；以四諦為養者，聲聞之孝也；以
五戒十善為養者，人天之孝也。人天小果，不出輪
迴；緣覺聲聞，未登寶所；權乘菩薩，猶滯化門；

圓滿一乘，方為究竟。夫親者身之本，孝者行之宗。
天下固莫重於親，聖人無以加於孝。事父母以如來
之孝，則其孝至矣；報父母以一乘之養，則其養極
矣。故知福焰王太子之父，今無量壽佛是也；威德
王太子之父，今寶華如來是也；月光童子之父，當
來無等身是也；淨藏淨眼之父，當來娑羅樹王如來
是也。我等今日普為父母，自過去一生乃至阿僧祗
劫生，自一阿僧祗劫乃至不可說不可說阿僧祗劫，
現在未來，亦復如是；又自東方一世界乃至阿僧祗
世界，自一阿僧祗世界乃至不可說不可說阿僧祗世
界，南西北方，四維上下，亦復如是。盡法界虛空
界，於中受生一切父母願於此夕同集道場，頓悟無
生，俱成正覺。如彼父母所有男女皆為孝養，各
以一乘之孝奉親之後，隨侍二親，亦成正覺。如月

光童子當來成佛，名離垢月光、不動、無障礙、大
莊嚴；大自在天子當來成佛，名曰大悲。故慈覺云：
一切眾生皆父也，一切眾生皆母也，如一父母未成
佛者，孝子誓願不成正覺。一切父母成佛俱盡，是
時孝子，爾乃成佛。故頌云：父母皆成佛，綿綿法
界如。爾時心願足，方乃證無餘。


「　天倫佛性自圓常，
　今日方知孝道昌。
　點鐵成金恩愛礦，
　採花作蜜智悲鄉。
　已知有父如無等，
　寧可無兒似月光。
　自利利他俱滿足，
　更無一物獻尊堂。」



大孝釋迦牟尼佛

普勸大眾儀當演

比丘(某)謹白大眾：古今諸佛如來願輪廣大，孝
道昌隆，運父母於妙覺之都，濟群生於一乘之地。
方便權施則五乘不等，真實開導則大道無差。如驅
三駕而等賜白牛，似會百川而同歸大海。故《辯正
論》云：孝感神明，功侔造化。方深則四瀆流淺，
比重則五嶽山輕。風雨不能亂其波濤，虛空未足棲

其令譽。甚哉，孝之大也！又何以加焉？夫識體輪
迴，六趣無非父母；生死變易，三界孰辨冤親？故
令出家者捨俗趣真，均庶類於天屬；遺榮即道，等
含氣於己親。《大戒經》云：一切男子是我父，一切
女子是我母，我於生生世世無不依之受生。君不
見，嬰兒引導八萬四千丈夫眾；又不見，女子度脫
七十五個迦羅婦。此皆昔日所生父母，由宿願故，
還相會遇。更不以三牲為養，但能以一乘為諭。知
此者孰不欽向？行此者孰不超昇？所以上來自淺
至深以法奉養，謂皈依三寶者，且救父母三途之苦
也；五戒十善者，且惠父母人天之樂也；四諦十二
緣六度者，且寄父母三乘之位也；一乘法門者，終
置父母究竟佛果也。若父母果然成佛，則孝子方可
休心，自然天地同根，是非一氣，聖凡平等，彼此

圓融。如或未然，切希黽勉行持，莫使翻為讎對。
如佛在世時，有一老翁獨與子居，投佛出家，佛即
許可。既出家後，共至一村，持缽乞食，迫暮方歸。
父老行遲，其子排之，執之不固，仆地而死。時
諸比丘具以白佛。佛告眾言：過去世時，父子二
人共住一處，時父病極，於時臥處多有蚊蠅，父令
兒遮逐其蠅，望得安眠。時兒急遮，蠅亦數來，競
至父額，兒即打之，誤殺其父。是故當知彼父彼子，
實非故殺，還相受報，一一無差。以此驗之，何冤
不報？豈可道彼常為父母，此常為子孫耶？更望眾
等始從今日，終至菩提，直須報本奉親，切勿背恩
忘義，依佛言教，學佛修行，同歸無上涅槃門，盡

泛毗盧華藏海。


「　晝宵聞見好因緣，
　箭急將身出愛纏。
　早是四生花報謝，
　那堪三界火輪旋。
　法身獨露胞胎外，
　慧命生成繈褓前。
　萬劫親恩俱解脫，
　人間天上月團圓。」



(加持佛頂尊勝陀羅尼　歌讚　下座)

勤修觀想儀當演

各發無上菩提心

三觀澄明，先要用心見境；萬緣寂照，直須息
慮忘言。欲度其親，宜修觀想。按《祭統》云：君
子之齋，專致於精明之德也，故散齋七日以定之，
致齋三日以齊之。定之之謂齋，齋者精神之致也，
然後可以接於神明。又云：致齋於內，散齋於外。
齋三日，思其居處，思其笑語，思其致意，思其所

所嗜；齋三日，乃見其所為齋者。《梁武懺》云：若
人發菩提心，必須起想。先緣所親，念己父母、師
長眷屬，又念地獄、餓鬼、畜生、人天等道，有受
苦者當云何救？見已起想，應作是念：唯有大心能
拔彼苦。若一想成，應作二想，乃至滿一室想，滿
一閻浮提想，滿三天下想，如是漸廣，滿十方界：
見東方眾生盡是其父，西方眾生盡是其母，南方眾
生悉是其兄，北方眾生悉是其弟，下方眾生悉是
姊妹，上方眾生悉是師長，其餘四方悉是沙門、婆
羅門等。見已作念，若受苦時，自作我想，詣諸人
所，調身按摩，誓拔其苦。得解脫已，為其說法，
讚佛、讚法、讚僧，作是讚已，心生歡喜，見其受

樂，如己無異。比丘(某)謹白大眾：今依二教之說，
專為父母親緣作諸觀想，各各專注，更無異緣。然
則觀想欲成，必仗諸聖加被；欲求加被，直須總伸
讚禮。向下讚禮昔日化導父母者諸佛菩薩，然後修
習觀想。各望志誠，同為緣助。

讚禮諸佛諸菩薩　(胡跪讚禮)


「　願我速成無上道，
　猶如一切諸如來。
　都緣孝子報劬勞，
　為度慈親無間歇。
　或為嬰兒明宿願，
　或因太子演華嚴。
　或於夢裏現金身，
　或向空中垂誥語。
　利慧放光持福焰，
　宿王說法度莊嚴。
　已成正覺住東方，
　願顯報身居極樂。
　今古互融歸一念，
　自他相涉遍微塵。
　我今為報自他親，
　普願慈悲常攝受。」



讚禮三世一切諸佛



「　願我速成無上道，
　猶如大孝釋迦尊。
　大悲心上報圓功，
　王體智中明孝行。
　或樂濟饑能割肉，
　或因療父喜剜睛。
　或為太子導慈嚴，
　或作商人暌母氏。
　劫劫報恩難可紀，
　塵塵有舌莫能宣。
　我今為報自他親，
　普願慈悲常攝受。」



讚禮大孝釋迦佛


「　願我速成無上道，
　猶如大孝釋迦尊。
　摩耶蒙佛破煙然，
　淨飯聞經登法忍。
　暫處天宮並極樂，
　終圓四智與三身。
　我今為報自他親，
　惟願慈悲常攝受。」



讚禮當來彌勒佛


「　願我速成無上道，
　猶如彌勒度雙親。
　儴佉慈父住聲聞，
　摩越母親除結使。
　三會度人人普度，
　一生成佛佛親成。

　我今為報自他親，
　惟願慈悲常攝受。」



讚禮觀世音菩薩


「　願我常修菩薩行，
　猶如大士聖觀音。
　憐憫慈父著邪宗，
　不捨女人申孝行。
　被難入山雖不告，
　為親捨臂亦難能。
　我今為報自他親，
　惟願慈悲常攝受。」



讚禮地藏王菩薩


「　願我常修菩薩行，
　猶如地藏宿因緣。
　婆羅喜聽鬼王言，
　光目善操羅漢供。
　夢裏現身由孝德，
　空中垂語察哀情。
　我今為報自他親，
　惟願慈悲常攝受。」



讚禮藏眼大菩薩


「　願我常修菩薩行，
　猶如藏眼孝慈深。
　委令慈父妙莊嚴，
　睹見宿王華智佛。
　兄弟總施神變力，
　爺娘俱證法華宗。
　我今為報自他親，
　惟願慈悲常攝受。」



讚禮月光大菩薩



「　願我常修菩薩行，
　猶如童子月光心。
　父因諍子捨邪宗，
　母聽法音修大行。
　見佛是名為至養，
　發心方稱報元功。
　我今為報自他親，
　惟願慈悲常攝受。」



讚禮自在大菩薩


「　願我常修菩薩行，
　猶如昔日小嬰兒。
　六十四億供如來，
　八萬餘人皆父母。
　已遇勝觀明宿願，
　終成佛果度慈親。
　我今為報自他親，
　惟願慈悲常攝受。」



讚禮無垢女菩薩


「　願我常修菩薩行，
　猶如無垢處胎中。
　忽從右脅誕生來，
　便發大心思救母。
　轉女成男求解脫，
　出家離俗即超騰。
　我今為報自他親，
　惟願慈悲常攝受。」



讚禮目連阿羅漢



「　願我常修菩薩行，
　猶如尊者目犍連。
　此生始獲六神通，
　是處遍觀三惡趣。
　缽飯雖甜難拯濟，
　盂蘭有力可擠持。
　我今為報自他親，
　惟願慈悲常攝受。」



讚禮海會眾聖賢


「　願我常修菩薩行，
　猶如法界報恩人。
　或修四諦與三空，
　或造一乘並十地。
　普度雙親皆解脫，
　總令真俗悉圓融。
　我今為報自他親，
　惟願慈悲常攝受。」



讚禮海會佛菩薩

(舉)觀想父母求解脫　(四聲)

伏地作觀

諸佛子等觀想、志心聽，我今欲說道場殊勝事，
各各思惟，令心眼見。想道場地忽然廣博，與法界、
虛空界等，無量眾寶間錯莊嚴，一切寶網彌覆其上；
又當想念釋迦如來於淨身中現五趣身，所謂地獄、

餓鬼、畜生、人、天，一一趣中現八千種形類，皆
是如來昔日父母；又想十方如來各各說法，化導父
母至一乘道；又想世間一切男子是我父，一切女人是
我母，我於生生世世無不依之受生；又想一切父母
常隨逐我，願欲見佛，度脫生死；又想自身不離此
處，分身十方往父母所，承順供養，勸發大心；又
想一切父母咸受我化，即發大心修大乘行，求佛菩
薩無有退轉。

五趣中父母便解脫

重伸觀想

諸佛子等重伸觀想：無量劫來一切父母有修戒
者，戀著三界者，我當為說三界無安，猶如火宅，
眾苦充滿，甚可怖畏。又當想念有修四諦已住阿羅
漢位者，為說羊車；有修十二因緣已住辟支迦位者，
為說鹿車；有修六度已住菩薩乘者，為說牛車。此
三車者，即喻三乘。然此三乘，是一乘方便故，如

來虛指故，有名無體故，諸子不得故。又想三乘之
人聞我說已，即捨權乘，趣一乘道。又想諸佛如來
見是事已，同共讚言：善哉，善哉！善男子，若能
行此者，即住三世諸佛家故。何以故？此一乘道法
如是故。

三乘中父母早回心　(三聲)

三回作觀

諸佛子等重伸觀想：我等父母聞佛讚嘆故，承
佛神力故，自善根力故，即能知一切法，即心自性
睹見法界，無所障礙，能以一身作無量身，身剎互
融，重重示現，與諸如來體性平等，功德亦等。何
以故？稱法界修，稱法界證，只在剎那成正覺故。

(舉)一乘中父母成正覺　(四聲)

(加持發菩提心真言　心月圓滿真言)

(行香　投詞　宣疏)

禮別聖賢

恃怙深恩，如來尚酬於累劫；香燈妙供，佛子

欽奉於終宵。上荷諸佛垂慈放光入會，復蒙梵天護
念合掌趍筵。堅一念之真誠，聽三時之妙法。豎宗
則高峰岌岌，立教則巨海汪汪。儒釋兼濟則簇錦攢
花，真俗混融則鳴珂珮玉。恩愛網從今墮壞，悲智
海正好優遊。非但薰習今生父母之道心，亦可報
答多生父母之恩德。直得待渠成佛後，卻須還我未
生前。方信此齋，不為虛設。子夜金鍾欲扣，梵
唄頻催，倏驚長夜漫漫，將啟大明杲杲。真淨界
中本自無來無去，凡常情上不妨有送有迎，寶車

輅軋軋而將上重霄，獅子座巍巍而復歸淨土，伏願
大眾人人知本，念念報恩，常居不散之道場，始是
榮親之孝子。今當禮別，各望精勤。眾等志誠，禮
別賢聖。　(法鼓三鍾)

誠心禮別上來所請，此法會中

  
  * 
清淨法身毗盧遮那佛
  * 
圓滿報身盧舍那佛
  * 
三類化身釋迦文佛

伏願來時降福，去後留恩。望聖慈悲，乞歸蓮界，
惟願慈悲還本土。

誠心禮別上來所請，此法會中，大慈大悲

  
  * 
成利慧佛
  * 
勝日身佛
  * 
勝觀佛


伏願來前降福。　(同前)

誠心禮別上來所請，此法會中，大慈大悲

  
  * 
雲雷音宿王華智佛
  * 
覺華定自在王佛
  * 
清淨蓮華目佛

伏願……

誠心禮別上來所請，此法會中，大慈大悲

  
  * 
無量壽佛
  * 
彌勒佛
  * 
寶華佛
  * 
十方三世一切諸佛

伏願……

誠心禮別上來所請，此法會中，大慈大悲

  
  * 
文殊普賢菩薩
  * 
觀音勢至菩薩
  * 
藥王藥上菩薩
  * 
地藏菩薩
  * 
無垢光女菩薩

伏願……

誠心禮別上來所請，此法會中，大慈大悲

  
  * 
月光童子菩薩

  * 
大自在天子菩薩
  * 
迦葉菩薩
  * 
日光童子菩薩
  * 
諸大菩薩摩訶薩

伏願……

誠心禮別上來所請，此法會中，大慈大悲

  
  * 
阿難目連二尊者
  * 
辟支迦阿羅漢眾

伏願……

誠心禮別上來所請，此法會中，開壇應供

  
  * 
賓頭盧大德尊者
  * 
圭峰禪師
  * 
慈覺禪師
  * 
明教大師
  * 
遍法界中報恩海會一切賢聖

伏願來時降福……

法筵將散，能事雲終，誠心拜別上方上界上元
天官、天府部眾，珍乃拜辭，各還天界；中方中界

中元地官、地府部眾，珍乃拜辭，各還地界；下方
下界下元水官、水府部眾，珍乃拜辭，各還水界。
一心拜別諸廟祀典，諸廟靈聰，家奉香火，福德正
神，司命土地，禁忌龍神，虛空過往糾察善神，傳
奏功曹，見聞真宰，繞舍支幹，禁忌神祗，是日見
聞隨喜一切賢聖，伏願各還雲馭，大佈慈光，俾施
主願力以周諧，降福留恩於此宅。諷誦真言，以伸
拜別。

(加持奉送聖賢真言　發遣鬼神真言)


如來廣孝十種報恩道場儀文卷下終


