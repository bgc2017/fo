











如來廣孝十種報恩道場儀文卷中

漢州綿竹大中祥符寺住持
長講華嚴海印大師思覺集


第二時儒釋兼濟法事分為十七節：啟白敘意；燒香
供養；禮請上聖；懸幡獻衣；施食施財；儒釋兼濟；
禍福淺深；居則致其敬；養則致其樂；病則致其憂；
喪則致其哀；祭則致其嚴；化風遠被；行孝感驗；
普勸大眾；禮佛懺悔；壇外放生。
且第一、啟白敘意


比丘眾等，伏聞瞿曇設教，實指乎心；孔聖立
言，唯存於孝。心乃萬緣之祖，孝為百行之先。非
心無以了萬緣，離孝孰能敦百行？故龐老心空而及
第，曾參孝感以成名。圭峰標儒釋兼濟之科，慈覺
立真俗混融之論。若欲立身行道，何如設供報恩？
營辦珍饈，將酬厚德。比丘眾等謹與會主(某)，稽
首和南，志誠仰告報恩會上諸佛菩薩、三界四府萬
靈、十方滿空賢聖。

今當第二時中，欲陞寶座，演說世諦法門，伏冀聖
慈密垂加護，庶使法音周遍，顯正摧邪；使末法人，
俱遵孝行。慈愍故，悲愍故，大慈悲愍故。


惟願慈悲常攝受

第二、燒香供養

上來敘意已竟，今當燒香供養。謹按《陀羅尼
集經》云：佛言：善男子手執香爐燒香供養，為其
七世父母、現存父母著一丸香，普為六道著一丸香，
又為自身著一丸香，又為一切病苦眾生著一丸香，
如法供養釋迦文佛，運心周遍。諸眾生處，香雲遍
至，滿十方界，稱揚三寶，遍至六道，滿眾生願。
病苦眾生香雲入體，除去一切種種病苦。今請會主
燒香，一一注想。

眾等志誠心，同誦燒香偈：


「　戒定慧解知見香，
　遍十方剎常芬馥。
　願此香雲亦如是，
　回作自他五分身。」



(加持燒香真言)

第三、禮請上聖

大眾志誠心，同誦嘆佛偈：


「　敬禮金色相，
　面淨如滿月。
　敬禮智無比，
　離垢三界尊。
　髮淨光潤澤，
　頂高如須彌。
　觀者無厭足，
　眉間白毫相。

　為眾宣微妙，
　度脫無量眾，
　我讚功德聚，
　無垢清淨福。」



信禮大孝釋迦佛　(宣疏)

凡情上達大圓鏡

(加持諸佛願智真言　（至）禮拜真言　炷香)

禮拜能除我慢障，禮拜能感尊貴身，禮拜能滅
七支僭，禮拜能生三業善。今當禮請報恩會上諸佛
菩薩光降道場，受請供養。

誠心仰請報恩會上，此法會中，二時禮請

  
  * 
清淨法身毗盧遮那佛
  * 
圓滿報身盧舍那佛
  * 
三類化身釋迦文佛
  * 
十方三世一切諸佛

伏願慈悲憐憫，俯垂道場，為我報恩，作大利益。

誠心仰請報恩會上，此法會中，二時禮請

  
  * 
文殊普賢二大菩薩
  * 
觀音勢至二大菩薩
  * 
藥王藥上二大菩薩
  * 
諸尊菩薩摩訶薩眾

伏願　(同前)

誠心仰請報恩會上，此法會中，二時禮請

  
  * 
阿難目連二尊者

  * 
辟支伽阿羅漢眾
  * 
圭峰禪師
  * 
慈覺禪師
  * 
明教大師
  * 
報恩海會一切聖賢

伏願　(同前)

上來禮請報恩海會諸佛菩薩、十方聖賢，已沐
雲臨道場。伏願天眼遙見，慧耳遙聞，他心遙知，
神通遙鑒，以大悲力，啟無緣慈，憐憫有情，哀受
我請，慈悲護念，降臨道場，證盟此齋，充遍法界。
願此善力，廣大無邊，猶若虛空，具諸功德。

奉請已，一心皈命禮常住三寶。

蓮花捧足降臨來

(加持獻花寶座真言)

第四、懸幡獻衣

《釋氏會要》說：造幡如人身形，以表翻惡向
善，翻邪向正。別而言之，有三意爾：一者欲令己
身常住三寶前故，二者欲令策心不退轉故，三者欲

表自心能皈向故。

昔阿育王造金幡千二百首懸諸剎土，遂延壽二
十五年，故名續命神幡。又優波迦多於過去世作一
長幡懸毗婆尸佛塔上，緣是功德，九十一劫不墮惡
道，天上人間常有大幡覆之。今建齋會主(某)奉為父
母獻新淨幡，願此功德，亦復如是。

趙秦晉太始五年七月初三日夜半忽死，再甦自
言：陰司令我按行諸獄，至一獄中自見父母及二弟，
又見二人齎文書來敕獄吏言：有三人家奉佛懸幡，
救解生時過犯。出就福舍，即見大殿莊嚴極勝，
有佛於中踞師子座，頂有日光，泰山府君來為作
禮。吏人告泰山曰：佛是天上天下度人之師，今欲

普度此惡道人，皆令出離。時有百萬九千人一時得
出，地獄遂空。此乃造幡功德，能福於冥路耳。今
設齋會主(某)奉為過現父母獻新淨幡，願此功德，亦
復如是。

南無持幡蓋菩薩

(加持獻幡真言)

獻衣功德

衣供養諸佛菩薩

佛佛相傳，雞足山中，捧持不倦；祖祖密付，大庾
嶺上，提起便休。忍辱正好為衣，慚恥亦能被體。
須信理由事顯，道要人弘。慮眾生慳習之未除，冀
會主施心之大展。道存目擊，事要深思。故經云：
昔有國王行至曠澤，饑渴疲極，有一女人悉能與之。
王見女子裸形無衣，即時付與。衣纔被體，自有火
焚。如是至三，終不能得。王問其故。女子言：由
我往昔慳吝衣故，今受此報。若王想念者，作衣施
佛及僧，我即得之。王受其言，作衣布施。時彼女

子持著新衣，自鬼道中生於天上。會主(某)施新淨衣，
願聖慈悲，俯垂攝受。

衣供養菩薩

(加持獻衣真言)

獻食供養

禪悅食菩薩

長養法身，須憑禪悅；支援慧命，必假資糧。王舍
城中，時節因緣已至；毗耶城裏，飯食想念難除。
陸績懷橘而奉親之事彌彰，目連餉飯而救母之心愈
切。然考叔不食，為化莊公；維摩託來，莫非香積。
休問何時消化，要明來處自然。故《賢愚經》云：
有大長者初生一男，面貌端嚴，福慧絕倫。既生數
日，問父母言：世尊在否？舍利弗、阿難等悉為在
否？父母答言：悉皆現在。又言：唯願二親為我請
佛及比丘僧。父母告言：當須供具，非猝可辦。兒
曰：但掃堂舍，莊嚴床席，施三高座，百味飯食自
然而至。又我先身之母今猶存在，為我請之。父母
隨語，一一依之。三高座者，一為如來，二為本生，
三為今生父母。佛與眾僧既入其舍，次第坐定，甘
膳美味，自然豐足。佛為說法，父及二母、合室眷
屬聞法歡喜，盡得初果。又經云：施三種人，果報
無盡。一者病人，二者父母，三者如來。今會主(某)

奉為(某)謹辦齋食，上獻聖賢，伏冀慈悲，俯垂攝受。

禪悅食菩薩摩訶薩

(加持獻食真言)

施財功德

財供養菩薩

報本奉親，儒釋皆能孝也；博施濟眾，堯舜其
猶病諸？欲父母之福果大臻，唯佛法之福田最勝。
慈童女上獻兩鏹、四鏹八鏹，給孤獨善了下財、中
財上財。非唯玉女承顏，直得大千無侶。要保金錢
滿藏，好看貧女賣薪。經云：有一長者初生一男，
其手握拳，披而視之，有二金錢。父母取之，復生
如故。如是勤取，金錢滿藏。阿難白佛：此人何因
得如是手？佛言：此人宿世乏於財寶，常於野澤取
薪賣之。得兩文錢，即以奉施。佛愍此人，即為受
之。因施財故，九十億劫常把金錢，無有窮盡。又
佛告廣博仙人言：復有五種無上之施。何者為五？
一者施於如來，其施無上；二者施於眾僧，其施無
上；三者施說法者，其施無上；四者施於父，其施
無上；五者施母，其施無上。今會主(某)奉為佛、法、
僧、父、母辦五分財，專誠奉獻，伏願慈悲，俯垂
攝受。


財供養菩薩摩訶薩

(加持普供養真言)

眾等志誠，如法應和：


「　若人狹劣者，
　雖多行布施，
　受者不清淨，
　故今果報少。
　若行慧施時，
　福田雖不淨，
　能生廣大心，
　果報亦不淨。」



隨心所願皆圓滿

是諸眾等人各胡跪，嚴持香花，如法供養。

(加持五供養真言)

普供養菩薩摩訶薩　(止)

第二時陞座

(加持楞嚴字母真言)

儒釋兼濟儀當演

比丘(某)等伏聞圭峰禪師云：「始乎混沌，塞乎天地，
通人神貫貴賤，儒釋皆宗之，其唯孝道矣。」《孝
經》云：先王有至德要道。《戒經》云：孝順至道之
法。設教雖殊，至道一也。始自天子，至於庶人。
家國相傳，各立宗廟。雖五孝之用各別，而百行之

原不殊。此則儒宗所明之孝也。舍那如來初成正覺，
頓說華嚴大經。菩薩大戒，戒雖萬行，以孝為宗。
此則釋宗所明之孝也。儒則愛護髮膚，揚名後代，
致樂春不出，曾子開衾。釋則祝髮壞衣，法資現世，
故難陀通信，淨藏回邪。此明二宗侍養之異也。儒
則棺槨宅兆，安墓留形；釋則念誦追齋，薦其去識。
此明二宗居喪之異也。儒則內齋外定，想其音容；
釋則設供講經，資其業報。此明二宗齋忌之異也。
儒則四時煞命，春夏秋冬；釋則三節放生，施戒盆
會。此明二宗祭享之異也。儒則條越五刑，犯當五
摘而恩赦不該；釋則名標七逆，戒出七遮而阿鼻定
入。此明二宗不孝之罪異也。儒則旌表門閭，上天
之報；釋則瑩明戒德，淨土之因。此明二宗行孝之

福異也。略明數義，餘可較量。然先王立於祭法者，
令孝子敬事於神靈也。神靈者，即父母之識性也。
是知形有生滅，性非生滅。既形滅而神不滅，豈厚
形而薄神哉？又殺命而祭神者，非聖人之本意也。
何以知其然耶？《禮》曰：「父母既歿，必求仁者
之粟以祀之。」《孟子》云：「見其生不忍見其
死，聞其聲不忍食其肉。故君子遠庖廚也。」《詩》
云：「愷悌君子，求福不回。」且福之大者，莫大
放生。是釋梵之本因，實天地之大德。今殺彼祭
此，豈近仁心？是為可忍，孰不可忍？雖云祈福，

福，實是立讎。自徇虛名，殃於神識。經云：昔有
賢者奉法精進，得病奄亡，妻子哀戀，火葬收骨，
安葬已訖，月旦晦朔，烹殺生命，上塚號哭。亡者
戒德，終乃生天。天眼遙見，愍而笑之。變作小兒
於邊牧牛，牛便卒死，兒即號哭，割草著前，曉
諭令食，如此終日。眾人怪笑，共往語言：「牛死
號哭，牛豈知乎？汝愚癡也。」小兒曰：「我不
愚也。牛死常在，猶可有望。汝父已死，設百種食，
共向號哭，燋骨豈知？吾本汝父，蒙佛生天，見子
愚癡，故來啟導。欲得如我，宜當進道。」忽然不
見。妻子奉教，同時生天。以理推之，難憑血祭。

若父母生於鬼趣當設祭者，豈不聞「黍稷非馨，蘋
蘩可薦。應知礿祭，勝於殺牛。況鬼神等差，豈
皆受饗？」夫應孝子之懇誠，救二親之苦厄，酬昊
天之罔極，唯釋氏之教焉。遂乃搜索聖賢之教，虔
求報答之方。得此法門，實為妙行。冀諸聞聽，勉
力修行，庶幾點化背恩人，盡使回心酬罔極。


「　儒釋皆宗道貫通，
　星分爪剖賴圭峰。
　放生作福恩堪報，
　改祭為齋善可從。
　施戒更當資福業，
　歲時休但想音容。
　先王古佛相弘濟，
　類我螟蛉可指蹤。」



大孝釋迦牟尼佛

禍福淺深儀當演


《說文》曰：父者，矩也；母者，收也。矩也者，
軌則之謂也。授之以性，成之以形，傳之以義方，
教之以《詩》《禮》，故曰：有父以瞻也。收也者，
涵育之謂也。十月懷躭，三年乳哺，憂勞盡力，憔
悴甘心，故曰：有母以依也。父母之恩，卒難可紀。
然則順之則福至，逆之則禍生。禍福之門，皆因於
我。故經云：慈童長者其父喪後，財賄用盡，役力
賣薪，因得兩錢奉養於母。次得四錢，及八錢、十
六錢，亦奉於母，孝心轉勝。眾人語云：「汝父在
日，入海採寶。」後歸問母，母同前說。遂稟其母，
欲作父業。母戲許之，子便辭母。母曰：「我有一
子，當待我死，何由可放？」子曰：「以信立身，
許我已定。」母即以手牽挽髮髻，子便絕髮而去。
既入大海，多獲珍寶。於時一夜大風卒起，眾商既
失，遙見一城紺琉璃色，饑渴奔投。有四玉女擎如
意珠，作娼伎樂，而共來迎。四萬歲中受大快樂，

自然生厭，又欲前去。至頗璃城，有八玉女，受八
萬歲。又至白銀城，十六玉女，受十六萬歲。又至
黃金城，三十二玉女，受三十二萬歲。准前捨之，
但當前行。近見鐵城，心中疑怪，遂入鐵城，見有
一人頭戴火輪，捨置頭上，即便出去。慈童問言：
「何時得免火輪之苦？」答言：「世間有人，作其
罪福，一如汝者。由汝先於閻浮提內日以兩錢奉
母，故得琉璃城四萬歲受樂。由奉四錢、八錢、十
六錢，故得八萬、十六萬、三十二萬歲受樂。末後
背母恩，絕髮而去，故得受此火輪之苦。有人如汝
作此罪福，方可代汝，汝可得脫。」因即問言：「此
有罪人如我類否？」答言：「其數百千。」慈童
聞已，便發願言：「所有罪苦併集我身。」念已，
火輪即時墮地。佛告比丘：「時慈童者，我身是也。

比丘當知於父母所，少作不善，獲大苦報；少作供
養，獲福無量。當作是學，應盡心孝順父母者也。」
故《孝行錄》云：行孝之人有十種功德，不孝之人
有十種過患。且十種功德者：一者父母歡喜；二者
眾人樂見；三者諸聖加護；四者州縣推舉；五者官
賜粟帛；六者朝廷獎譽；七者旌表門閭；八者往生
淨土；九者常值諸佛；十者成等正覺。十種過患者：
一者父母憂愁；二者人不喜見；三者多遭霹靂；四
者或陷王法；五者死入地獄；六者出為餓鬼；七者
為梟獍蝮蠍；八者遺棄小兒；九者為孤貧獨老；十
者永沈苦海。此數者罪福如前，淺深有別，遠害就
利，可不孝乎？然上根者率性而孝，中根者循禮而
孝，下根者畏刑而孝。畏刑則循禮，循禮則率性，
此古人立法之本意也。向下摘取《孝經》五句之文，
以辨三教生前歿後奉親之道。切希會眾決意行持，
乾枯業海之波瀾，成就聖人之德業。


「　賣薪行孝見慈童，
　順逆皆由一念中。

　玉女承顏花報謝，
　火輪墮地業因空。
　經標十種排功過，
　道被三根品異同。
　火急修行勤奉養，
　背恩何日出樊籠？」



大孝釋迦牟尼佛

(加持釋迦佛真言　拔除罪障真言　歌讚)

居則致其敬儀當演

居而能敬，則容止可觀，尊卑有分。如不能敬，
雖群會屯聚，犬馬何別？是以古人有色難之誡，孝
子懷知敬之心。定省如期，溫清不懈。侍坐則衣冠
濟濟，承顏則言貌溫溫。縱斑衣彩戲則尤懷謹恪之
心，任銀屏隔坐而豈無戰悅之色？誠非偽行，性出
天資。故經云：菩薩慈孝於父母者，性存報恩，恭
敬承事，遠惡就善，隨時供給。夙興夜寐，瞻父母
意，無事不辦；所得教訓，未曾遺失。心所修行，
常自觀察。當辦何事，所聞教誨，尋即知之。常懷

歡喜，一心愛敬。盡知父母之心，常念報恩之事。
又佛告舍利弗言：復有專修義利，謂於身命無所顧
惜，於覺分法有所希望，妙菩提心以為前導，而於
父母專修供養。曲躬合掌，謙下問訊；迎送給事，
並和順業。是則名為專修義利。又佛告給孤獨言：
孝養父母，出辭還返，不失顏色；晨定暮省，小心
翼翼。念二親恩，而無窮極。道經云：元始天尊告
上智仙人言：若或有人能為父母，當以降生之日默
念二親生我之恩，精勤齋戒，廣修眾善，以報劬勞。
《孝行錄》云：孝子目無異觀，耳無異聽。怡聲下
氣，叉手正容。癢不敢搔，寒不敢襲。問然後對，
時然後語。言不爭先，事不專決。不命之坐不敢坐，
不謂之去不敢去。所居必有常，所習必有業。惡言
不出於口，忿言不反於身。父母之過不外揚，妻妾之
言不專用。一舉足不敢忘父母，一出言不敢忘父母。
斯可謂之敬矣！咄嗟我輩，有親而不能敬，出入不

告，用度不常。狹侮尊親，交結群小，躭荒酒色，
較量是非。父母忍之則恃氣虛憍，父母責之則反睛
怒目。甚者至於違禮越禁，敗業破家。根其原由，
是皆不能敬其居也。仰觀如來之教，豈不愧哉！蓋
如來是三界之至尊，常有天人侍衛，故屈慈父，而
反拜之。王欲拜時，如來舉身，高七多羅樹。且受
其拜者，道在子也；不正受者，表致敬也。故圭峰
云：「居則致其敬者，儒則別於犬馬，釋則舉身七
多。」而世人只知子敬其父，而不知父敬其子。故
當知，情可泯而行不可虧，恩可微而道不可屈。


「　敬事雙親問起居，
　歸寧色養日無虧。
　晨昏定省看承我，
　冬夏溫涼點檢渠。
　泣竹冬月天生筍，
　扣冰淵躍雪天魚。

　踴身高七多羅樹，
　方信如來道有餘。」



大孝釋迦牟尼佛

養則致其樂儀當演

親能養我，我不能養親，則背恩也。若能不背於養，
則樂在其中矣。孝子當念十月懷躭，三年乳哺，推
乾就濕，咽苦吐甘。至於成人，委之以家門，訓之
以《詩》《禮》。蓋孟母有三遷之教，柳親有和膽之
勤。此皆親能養我也。我既成立，義當養之。歷觀
古人，屈指可數。如負米之子路，懷橘之陸績。老
萊戲綵，潘岳捧輿，朱雋販繒，江革傭力。或尊榮
於富貴，或卑下於貧賤，是其能養均矣。故佛告郁
伽長者言：在家菩薩積聚財寶，非不如法，平直正
求，不逼切他。如法得對，起無常想。悉捨無吝，
給事父母。又經云：是諸眾生尊重供養於父母者，
是人常有梵釋護世之所扶持，能令居家安隱豐樂，
如是現世果報珍寶，皆因供養父母而得。又於來世

生在人中，或復當來得生天上。何有智者聞是法音，
於父母所不勤供養？又佛告給孤獨言：財有三種：
一曰下財，謂能積聚，不孝父母，不奉聖人，不好
布施，不達悉空故；二曰中財，謂孝順父母，又施
他人，但不信死後更生，不肯布施修後世福故；三
曰上財，能以衣食孝順父母，奉敬先聖，布施無乏，
使成道德，獨步無侶故。《僧祗律》云：父母不信三
寶，即少供給；若信三寶，理宜恣與。此明出家之
士奉為父母。《增益經》云：父母與一生補處菩薩等，
故應承事供養。道經云：若或有人能為父母多修齋
供，廣造真經，讀誦受持，教人遵奉，當知是人及
於父母，承此果報，即得長生，給養自然，心靈快
樂。《孝行錄》云：且如天降黃金，林生紫筍，並非
常道，不若治生。或市井經營，或田疇布種，或日
求升合，或富有家資，應思儉則有餘，勤則不匱。
操持上味，奉給雙親。下品蔬食，自供口腹。又為

修治寢室，開豁軒窗，熱則通風，寒則貯火。或捶
背而理髮，或設浴而授衣。又宜選買紬綿，多藏羅
綺。不厭盈箱之奉，況當衣帛之年。夏則薄涼，冬
則輕暖。裁縫既畢，奉獻尊親。至如嘉果茗茶，亦
合常時奉養。果能如是，樂莫大焉。恐或悖逆凶頑，
荒淫無度，朝昏不顧，甘旨全無，致使爺娘悲愁哽
噎。甚者穿花踏柳，走馬鬥雞。一己浮遊，二親饑
餒。根其原由，是皆不能樂其養也。諦觀如來昔為
太子割肉奉養父母者，豈不愧哉？得道之後，又以
其道諭於父母，亦非世人所能及也。故圭峰云：「養
則致其樂者，儒則怡聲下氣，溫清定省，故有扇枕
溫席之流；釋則節量信毀，分減衣缽，故有割肉充
饑之類。」古規有在，善法宜遵。月虧卻許重圓，
親老無由再復。



「　養須致樂善看承，
　和意怡顏侍寢興。
　捧檄經年伸悅懌，
　戲斑終日笑憑陵。
　陸郎甘旨忻懷橘，
　朱雋寧親喜販繒。
　爭似如來全道力，
　淨居忉利等閒昇。」



大孝釋迦牟尼佛

(加持護命善門真言)

病則致其憂儀當演

親病子亦病，親安子亦安，親之身即子之身
也。父母有病，痛徹子身，如此相知，豈不憂也？
漢文帝口嘗湯藥，庾沙彌身試艾針。蔡順嘗吐，士
岩吮癰。肩輿奉親，設拜求藥。十旬不解帶，七旬
不寢寐。或賣身破產，或禱鬼祈神。燈點長明，
幡懸續命。古人於此，親病懷憂。故目連白佛言：
世尊，若未來世一切佛弟子，救度現世父母，可為
爾否？佛言：我正欲說，汝今復問。善男子，若比

丘、比丘尼、國王、太子、大臣、宰相、三公、百
官、萬民、庶人行慈孝者，皆先為所生現在父母，
以百味飯食施十方自恣僧，願我父母，壽命百年。
又《藥師本願經》云：佛告阿難：若帝后妃主、儲
君王子、大臣輔相、中宮綵女、百官黎庶為病所苦，
及餘厄難，亦應造立神幡，燃燈續明，放諸生命，
散雜色花，燒眾名香，病得除愈，眾難解脫。道經
云：或因父母疾病纏綿，建立道場，修崇道法，其
病即愈，平復如常；或因父母險厄囚繫，惡鬼害身，
蟲獸為妖，夢寐驚恐，但能恭潔念道修齋，退殄災
殃，消除魔鬼。《孝行錄》云：忽爾雙親有疾，猶如
萬箭攢心。自代無門，宜求諸聖。又念業通三世，
病起多端，理宜色不滿容，行不正履。怒而不篤，
言而不聞。曉夕憂勤，左右扶策。衣不解帶，藥必
先嘗。淨洗唾壺，躬安濁器。縱逢瞋怒，不退精勤。

或於塔寺祈禱，或仗僧徒懺悔，感蒙聖力，冀得親
安。所以文王一飯，武王亦一飯；母氏不食，符表
亦不食，良可鑒矣！其或略無垂顧，縱任沈疴，荏
苒因循，遂致離別。考之藏教，謂之橫死。既為人
子，安能忍哉？根其原由，是皆不能憂其病也。觀
夫忍辱太子，敲骨出髓治父王病者，豈不愧哉？圭
峰云：「病則致其憂者，儒則武王不脫冠帶，文王先
嘗湯藥；釋則太子以身為藥，高僧以身為誓。」而
世人以草木金石之藥療病，是為極矣，而不知以頭
目髓腦之藥治病癒勝。又如來能以法藥治其心病，
必置父母於無患之地，究竟常樂矣！然眾生身病不
少，誰知心病尤多。身心之病能除，佛法始知玄妙。


「　親病當知子負憂，
　求醫問藥莫知休。
　賣身破產終無吝，
　設拜肩輿不用羞。
　代死要為潛耀輩，
　吮癰當作士岩儔。

　更能仰叩真慈父，
　天理爭教疾弗瘳。」



喪則致其哀儀當演

身之喪，不如心之喪。身之喪止於三年，心之
喪永劫在念。故如來報親於累劫，大悲發願於前生。
況我凡夫，敢忘喪制？孝子當念父母初生我時，憂
懼萬端。我臨父母之喪，寧不哀慟？遍觀上古，誰
不悲哀？所以曾參七日不餐，王延三年泣血；守真
哀毀骨立，樊宏病不自支；顏烏助土成墳，董永貸
錢助葬；許孜悲號而鳥獸翔集，王褒泣血而
樹色慘悽；方儲感白兔之祥，蔡邕有連理之瑞；梁
武帝踐霜雪而傷嘆，陸士衡痛慈景之先違。偉哉真
哀！壯哉古哲！如婆羅門女，福德深厚，諸天欽仰；
為母死亡，哀號之甚，禮覺華定自在王如來以資冥
福。忽聞空中有聲報曰：「聖女勿致悲泣，我今示
汝母之去處。」女曰：「是何神德？寬我憂慮。」

空中再報曰：「我是汝所瞻禮者覺華定自在王如
來。見汝憶母倍於常情眾生之分，故來告汝。」又
波斯匿王為太后崩，泣不自勝，揮淚而言：「世尊
，太后無常，年在期頤。無少壯力，夙夜孝養，未
曾違忘。命可贖者，盡當持贖。若以金銀城郭，若
以人民可以贖者，盡當持贖。」佛言：「大王當知，
有四大恐畏，無能避者。云何為四？老為大恐畏，
肌肉消盡；病為大恐畏，無強健志；死為大恐畏，
盡無有壽；恩愛別離為大恐畏，哀號迷悶。此四者，
不可以刀杖避。」即說偈言：


「　一切人歸死，
　無有不死者。
　隨行種禍福，
　自獲善惡業。
　地獄為惡行，
　善者必生天。
　明慧能分別，
　唯福能遏禍。」




又《孝論》云：法雲在母之憂，哀號殊甚，飲
食不入口累日；慧約之父母垂死，皆號泣不能自
存。然佛教略彼喪制，哭泣者蓋欲泯愛惡而趣清淨
也。苟愛惡之心未息，尚留於物，臨喪而弗哀，亦
人之安忍也？律曰：不展哀苦者，亦道俗之同恥也。
堪嗟末俗，忽略所生，棺槨不施，衣衾不舉。聞樂
而樂，臨喪弗哀。根其原由，是皆不能哀其喪也。
諦觀釋迦親自舁棺，人天為之哭泣，目連見母不食，
哀號聲震三千者，豈不愧哉？圭峰云：「喪則致其
哀者，儒則武丁不言，子臯泣血；釋則目連大叫，
調御舁棺。」然世人能擗踴哭泣，哀以送之，終不
知父母精神之所往。我佛了知父母俱在天宮受生，

或破煙然，或登實際。眾若未明天眼，不睹慈顏也。
須當克苦修行，免使歷生辜負。


「　臨喪孝子具真哀，
　擗踴號咷五內摧。
　嘔血數升悲在膂，
　忘餐七日淚橫腮。
　目連大叫真賢者，
　調御舁棺信善哉。
　不向真乘消愛見，
　從前感動總癡孩。」



大孝釋迦牟尼佛

(加持花聚陀羅尼真言)

祭則致其嚴儀當演

祭而不嚴，如不祭。能嚴於祭，君子嚮之。佛
法未來，三代謹嚴於祭；佛法既至，理宜改祭為齋。
齋祭雖同，損益有異。蓋祭具牲醴，齋獻蘋蘩。存
歿有因，禍福相倚。故有扣冰魚躍，泣竹筍生。澗
溪沼沚之毛，蘋蘩蘊藻之菜，筐筥錡釜之器，潢汙

行潦之水。可以薦於鬼神，可以饈於王公。又云：
東鄰殺牛，不如西鄰之礿祭。此乃古人祭之嚴者
也。經云：餓鬼好人，各具五百。而餓鬼家子孫歌
舞，好人家子孫啼哭。或問世尊：何爾如是耶？佛
言：餓鬼家子孫為其作福，當得解脫，故乃歌舞；
好人家子孫為其殺害，將受大苦，故乃啼哭。《地
藏本願經》云：大辯長者白地藏言：南閻浮提眾生
命終之後，眷屬大小，為修功德，乃至設齋造眾
善因，是命終人，得解脫否？答言：若有善男子、
善女人命終之後，眷屬骨肉為修營齋，及營齋之
次，米泔菜葉，不棄於地。乃至諸食，未獻佛僧，

勿得先食。如有違食及不精勤，是命終人，了不得
力。若能精勤，七分之中，亡者獲一。六分功德，
生者自利。道經云：若復有人，或為亡者七七修齋，
轉誦靈文，以資魂識，不歷塗毒，便得生天。《孝德
傳》說：孟宗母喪，毀瘠致病。母性嗜筍，宗欲以
筍祭，即入竹園，哀告天地，乃得以祭。傷嗟末法，
宗廟墮頹，禮法崩壞，衣冠不具，齋祭不嚴。根其
原由，是皆不能嚴其祭也。諦觀如來示目連以方便，
令設盆供脫母氏一切餓鬼之苦者，豈不羞哉？圭
峰云：「祭則致其嚴者，儒則孟宗薦筍，釋則目連
餉飯。」故《梁武懺》云：為亡人作福，如餉遠人。
若人生天，增益功德；若在三途八難，速令解脫。

蓋人之精神，歷變化，亘古今，終不滅也。如火之
在薪，薪雖盡而火曷嘗燼乎？但恐其善惡之習淺深
不同，或昇或墜，亦自別耳。正好以慧為炬，以慈
為舟，冀不滯於昏衢，得永超於苦海。


「　當思祭則致其嚴，
　礿禘蒸嘗禮法兼。
　明法唯忻陳簠簋，
　克誠配享奉虀鹽。
　休將大辯齋蔬棄，
　須信青提缽飯甜。
　人哭鬼歌無用怪，
　來昆善惡佛能占。」



大孝釋迦牟尼佛

化風遠被儀當演

天下之有為者，莫盛於生也。吾資父母以生，
故先於父母者也。孝子當念：身從何來？從父母來。
父從何來？從祖父母來。母從何來？從外祖父母
來。又念伯父、叔父、舅氏之屬，皆父之類也；
伯母、叔母、姑姨之屬，皆母之類也。推父母甘旨

之心，則無不供承；推父母教令之心，則無不隨順；
推父母醫藥之心，則無不看侍；推父母修行之心，
則無不勸助。雖禮有先後，事有通扃，而愛敬之心，
皆如父母。乃至兄弟姊妹，甥姪子孫，皆父母之支
派也；執勞運力仆妾之屬，皆父母之使令也。雖尊
卑貴賤有殊，而愛敬之心則一，故得上下歡心以事
父母。古有聚族數百口，同居數百年，豈有他哉？
皆愛敬父母而及於宗族故也。所以邵興榮八世共
住，封延伯三世同財。至如尺布共之，積年合爨，
牛馬相乳，鴉鵲同巢，此數者，皆由內和故能外感，
又乃自愛其親，施及一切者。如彼男子在家，女子
在室，上有慈父，下有慈母，勸以全功專修孝行，

此孝之根本也。次又勸彼為孫者孝於祖父母，為外
孫者孝於外祖父母，為養子者孝於所養父母，為婦
者孝於舅姑，為婿者孝於妻之父母，為仆妾者孝於
主人，此孝之枝葉也。然皆不忘養育之恩，一一孝
於本生父母，如枝葉不離本根也。此則孝無不在而
父母為宗。若以此為宗，則無施不可。若孝子之事
君也，以孝道養君之心則為師臣，以孝行行君之法
則為大臣，敬君而君亦敬其宗廟社稷則為社稷之
臣，愛君而君亦愛其黎民百姓則為天下之臣，推色
難之心則為良臣，推幾諫之心則為直臣。皆移忠之
道也。是故四海之內皆孝子，四海之內皆忠臣。若
孝子之臨民也，以孝道感民之心則不言而化，以孝
行為民之法則不令而威。敬其民而不敢慢，則民亦敬
之如父；愛其民而不敢傷，而民亦愛之如母。推事父
母之善巧，則可使為能吏；推事父母之謹畏，則可
使為循吏。治一國則一國之人孝，治一鄉則一鄉之
人孝。傷夫！人皆有親，而鮮能養；人皆有子，而

鮮能孝。若有孝子能養其親，則聞其名者無不讚嘆，
見其面者無不瞻仰，觀其行者無不誠服，仰其風者
無不教化。亦能振天地，感鬼神。則鬼神匡扶，天
地覆載，自然禍亂不作，災害不生，五福聚於雙親，
百順流於九族，風雨調順，國家安寧者也。所謂
頭頭俱挺露，物物盡瞻依。


「　淳風遠被化澆漓，
　本固須知葉不衰。
　三世同財財愈盛，
　積年合爨爨常炊。
　馬牛相乳和如此，
　鴉鵲同巢義可知。
　禍亂不生災害殄，
　君臣父子太平時。」



大孝釋迦牟尼佛

(加持莊嚴王陀羅尼真言　歌讚)

孝行感驗儀當演

聖人之道，以善為用；聖人之善，以孝為端。
為善而不先其端，無善也；為道而不存其用，無道

也。用所以驗道也，端所以行善也。行善而未見行
乎父母，能溥善乎？驗道而不見驗乎父母，能為道
乎？故知龍吟雲起，虎嘯風生，孝越常倫，自然感
應。特標祥瑞，警策人間。不孝者自格其非，行孝
者愈堅其志。今當標舉，各冀稱揚。大舜微時，父
母使浚井，從而掩之，出於東家井中。蓋大孝之力
能爾，故神龍所護也。郭巨掘地，得黃金一釜，上
有文曰：「天賜孝子郭巨，官不得奪，人不得取。」
劉殷夜夢西籬下有粟，掘之得百石，名曰：「七年
粟，賜孝子劉殷。」食七年方盡。宋思禮母病思泉，
以大旱，泉水皆涸。思禮禱之，泉忽湧於庭下，日
不乏汲。姜詩母好飲江水，詩因取水，被溺而死。
後泉湧於舍傍，味如江水。徐勣事母至孝，雖赴試
省圍，亦須迎侍。登第，還家奉養，不求仕進。後
朝廷聞其孝，就命常為本州教授，以從其志。滕曇

恭年五歲，母患熱，思寒瓜，土俗所不產。曇恭銜
悲哀切。俄有一沙門曰：「我有兩瓜，分一相遺。」
還以與母。尋訪沙門，莫知所在。趙符制名君錫，
父老肌重，上下馬難，人莫能於扶持。每朝會請謁，
君錫侍行，則父體輕健。人以為孝感。蔡順拾椹，
赤黑二器盛之。赤眉賊見而問之。順曰：「黑者奉
母，赤者自食。」賊知其孝，乃遺米而去。徐州有
孝婦，以二器盛菜。有老人問其故。婦曰：「美菜
供姑，惡菜與子。」老人曰：「崗南有菜，可以取
之。」婦至崗南，見菜生滿地。古翂父為吏所陷，
罪當大辟。翂乃登聞鼓，求代父死。武帝異之，乃
宥其父。許坦年十歲，隨父入山採藥。父為猛獸所
搏，坦即號叫，以杖擊之，獸走父全。太宗謂侍臣
曰：「坦雖幼童，能致命救親，深可嘉尚。」乃授
文林郎。張元其祖喪目失明，元請僧誦《藥師經》。

行道七日，夜夢人曰：「三日後祖目必差。」已而
果然。解叔謙母有疾，遂向夜於庭中稽顙祈禱，聞
空中語曰：「此病得丁公藤乃差。」求服之果愈
。鄭潛耀母寢疾，刺血為書，請於諸神，乞以身代。
火盡而「神許」二字獨不化，翌日母愈。楊炎一門，
三世以孝行稱，至門樹六闕，古所未有。王少玄父
仕於郡西，隋末為亂兵所害。後欲求骨以葬。時
白骨滿野，無由可辨，乃刺血滲之，旬日竟獲父骨。
何琦喪母泣血，停柩在殯，為鄰火所逼。煙焰已及，
乃匍匐撫棺號哭。俄而風止火息。顏烏至孝，父亡，
負土為墳。群鳥銜土以助之，口中血出。遂名其
縣為「傷鳥縣」。宗乘父喪，躬自負土作墳，不久

而成。墳土自高五尺，松竹自生。吳隱之執喪過
禮，家貧，無人助哭。每哭之時，常有雙鶴鳴叫也。
夏方遭疫癘，父母等死者十三人。方年十四，夜則
號哭，晝則負土。葬畢，廬於墓側。烏鳥猛獸，馴
遶其側。王褒葬其父，廬於墓傍，墓前有數栢樹。
褒涕泣所著之樹，樹色慘悴，與餘樹不同。梁文正
父母俱卒，文正恨不獲終養，乃穿壙為門，蹬道出
入。晨夕灑掃其中，結廬墓側。自是不言三十年。
其後有甘露降於塋樹之前，白兔馴遶。鄉人以為
孝感所致。元德秀喪母，哀甚，刺血繪佛之像，書
佛之經，而史氏稱之。李觀居父之憂，刺血寫《金
剛般若》，遽有奇香發其舍，郁然連日，及之其鄰。
釋道丕，母許氏，初生如天童子。其父歿於王事，
丕遂出家。年二十，往霍邑立草庵，鳩工聚集白骨，

晝夜誦經，祝曰：「我今志為人子，豈無靈驗者
乎？」未數日，果有髑髏躍出于前，丕遂抱持歸華
陰。是夜母夢夫歸，明晨骨至。亦可謂全孝也。釋
宗頤，母陳氏，師出家後，常勸母持菩薩戒，注想
彌陀。又令剪髮為出家僧。於未終時，夢見尼僧十
餘輩相召。母夢覺以告師。師曰：「此乃往生之祥
也。」言已，母色變白。至臨終時，精神爽利，倍
於常日，合掌向西端坐，於念佛中忽然坐滅。此亦
全孝者也。如近世孝感者，今大丞相虞公有減臣之
筭，增父之年，事章達於上。帝嘉其純孝，遂著名
於輔相籍中。乃邛南劉浩然拜章之驗，士大夫以此
敬之。


「　孝感如前驗頗詳，
　神明造物衛行藏。
　白鳩標瑞棲其宇，
　芝草呈祥挺在堂。
　陳氏夢尼生淨土，
　李公刺血發天香。

　隆興丞相心詞妙，
　天下人心好忖量。」



大孝釋迦牟尼佛

普勸大眾儀當演

經題

比丘(某)謹白大眾：父母者，形生之本，人道之恩。先
聖後聖，成道樹教，未始不先於父母者也。若父母
在堂，如佛住世，應起難遭之想，當生孝養之心。
此則居則致其敬，養則致其樂也。若父母即世，如
佛入滅，應起報恩之想，常生拔苦之心。此則喪則
致其哀，祭則致其嚴也。能如是者，則孝子之事親
終矣。歷觀自古，誰不尊崇？是知父母之恩，既比
昊天之德，涓塵之孝，願酬河海之親。凱風念吹棘
之心，南陔有採蘭之詠。況乎花卉有重開之日，蟾
蜍見復滿之期。惟有雙親，無多歲月。所以為臣者
念報劉之日短，為兒者樂事親之日多。莊生有過隙
之言，孔聖動逝波之嘆。故圭峰禪師通明二宗教典，

設教雖異，事親則同。上來一一敘陳，大意篤於行
孝。然行孝者，即報恩也；報恩者，即度脫也。欲
度脫者，於此三事當須了知。一者了知親有遠近，
二者了知恩有重輕，三者了知報有分全。且親有遠
近者，遠即多生父母，近即今生父母。恩輕重者，
今生父母恩德最重，多生父母漸漸輕耳。報有分全
者，但能侍養一生，名之為分；必能度脫多生，名
之為全。又儒教所宗，偏重於父；謂人以形質為本，
傳體相續，故取姓於父。但數父祖以上，乃為七世。
釋教所宗，偏重於母；謂人以性識為本，形質是
性識所依，母是子身寄託之處，故依母而生。卻推
此身以前，乃為多生。今此道場論行孝者，等而

非偏；論報恩者，全而非分。故一切諸佛成道之時，
多生父母皆相會遇，聞法獲益。又佛告諸天言：父
母生子，多有所益，要當報恩。過去諸佛所生父母，
先取涅槃，皆自供養。將來諸佛，亦復如是。只
如沙彌羅比丘，年始八歲入山修道，證阿羅漢果。
以宿命通，自知一神為五母作子。自云：我為第一
母作子時，我死之後，母見鄰兒出入行步，便念「我
子在時，亦當行步」，是以悲泣；我為第二母作子
時，天命夭折，母見乳兒便念乳我，亦復悲泣；我
為第三母作子時，十歲復死，我母飯時，不得俱食，
亦復悲泣；我為第四母作子時，薄命先死，母見鄰
兒因媒娶婦，悲念我故，亦復悲泣；我為第五母作
子時，年始七歲，辭家學道，我母追念，亦復悲泣。
我見五母共會而泣。我一魂神，展轉作子，使令五
母啼哭發狂。是故當知，得宿命通，能知五母。又

復推徵前世父母，安可較量？但學如來修出世因，
成等正覺，如上父母方得度也。若不爾者，但務立
身行道，揚名後世，實於父母無少利益。故石壁鈔
主云：生前養育，猶少益於尊親；歿後蒸嘗，殊不
利於冥路。但得揚虛名於後世，徒負恩於生前。若
其親在三途，不減分毫之苦。想茲遠近，虛事劬勞，
由是遲回，故不為也。伏望大眾深明此理，印定自
心。直須捨短從長，切勿務華去實。


「　君看五母哭彌羅，
　憂海無風強起波。
　定果色墮癡愛網，
　金剛杵碎死生魔。
　傷嗟棄本甘纏縛，
　黽勉知恩好切蹉。
　念念迴光酬罔極，
　流光催老急如梭。」



大孝釋迦牟尼佛

(加持大寶樓閣真言　歌讚　下座　止)

第二時回禮

禮佛懺悔


謹按《報父母恩德經》云：佛告阿難：我觀眾生雖
霑人品，心行愚蒙，不思父母有大恩德；棄恩背義，
晨去暮歸，不知父母動止寒溫。晦朔朝晡，永乖扶
持；安床薦枕，永不知聞。參問起居，悉皆斷絕。
父母年邁，形貌衰羸，羞恥見人，瞋呵欺抑。或復
父孤母寡獨處空房，猶如過客寓止宅屋。妻子約束，
每事依從；父母瞋呵，全無畏懼。或復是女，婚嫁
已畢，遂萌不孝之心。夫婿詬打，忍受甘心；父母
微瞋，反生怨恨。自家骨肉，卻以為疏；異姓他宗，
情深眷重。或處他邦異郡，音信不通，致使雙親肝
腸寸斷。阿難，不孝之人身壞命終，墮阿鼻獄。其
獄縱廣八千由旬，四面鐵城，其地亦鐵。鐵為羅網，
熾火洞然，猛烈焰爐，雷奔電爍，烊銅燒鐵，流

灌罪人。銅狗鐵蛇，恒吐煙焰；炮燒煮炙，支節燋
然。劍刃刀輪，如雲如雨，空中亂下；或斫或刺，
苦罰罪人。歷劫受殃，無時間歇。阿難，若復有人
為父母懺悔罪愆，持齋持戒，若能如是，名曰孝子。
若不行此行者，終是地獄之人。《禮》云：居處不莊
非孝也，事君不忠非孝也，蒞官不敬非孝也，朋友
不信非孝也，戰陣無勇非孝也。又云：五刑之屬三
千，其罪莫大於不孝。是知我等於父母所多有過失，
未曾了知。雖幸免於王刑，恐難迯於地獄。敢依大
覺披露罪根，仗法力以祛除，獲慈風而蕩散。如阿
闍世王犯殺逆罪，耆婆告言：「大王當知，如是罪
者，除佛更無能除滅者。」又佛告舍利弗：若人成
就五無間罪及犯餘罪者，應當於三十五佛前，晝夜

慇懃，如法懺悔。修齋會主(某)等皈依佛，皈依法，
皈依僧，然後禮拜，懺悔罪咎。

比丘(某)謹白會眾：今當禮佛，直須珍重，發報恩心。
願諸世尊，當慈念我，當證知我。若我今生，若我
前生，所作眾罪，若自作，若教他作，見作隨喜，
一切罪障，皆悉懺悔。今依經文，先皈三寶。眾等
志誠，同伸皈依。

道場懺主，與諸有情

  
  * 
歸依佛　　兩足尊
  * 
歸依法　　離欲尊
  * 
歸依僧　　眾中尊
  * 
歸依佛　　滅身業罪
  * 
歸依法　　滅口業罪
  * 
歸依僧　　滅意業罪
  * 
歸依佛　　永不墮地獄
  * 
歸依法　　永不墮餓鬼
  * 
歸依僧　　永不墮傍生

歸依佛法僧三寶


禮三十五佛

眾等同運志誠心，誦普禮聖眾真言：

唵(引)。薩哩嚩。怛他誐多。伴佐伴佐。囉迦嚕
彌。

志心皈命禮三身平等、四智圓明、大慈大悲釋
迦牟尼佛、金剛不壞佛、寶光佛、龍尊王佛、精進
軍佛，伏願不違本誓，鑒察丹衷，除多生五逆之罪
愆，酬歷劫二親之罔極。

眾誦普禮聖眾真言：

唵。薩哩嚩。　(同前)

志心皈命禮三身平等、四智圓明、大慈大悲精
進喜佛、寶火佛、寶月光佛、現無愚佛、寶月佛，
伏願不違本誓　(云云)
眾誦普禮聖眾真言：
唵。薩哩嚩。　(同前)

志心皈命禮三身平等、四智圓明、大慈大悲無
垢佛、離垢佛、勇施佛、清淨佛、清淨施佛，伏願
不違本誓，鑒察丹衷，除多生五逆之罪愆，酬歷劫

二親之罔極。

眾誦普禮聖眾真言：

唵。薩哩嚩。怛他誐哆。　(同前)

志心皈命禮三身平等、四智圓明、大慈大悲娑
留那佛、水天佛、堅德佛、旃檀功德佛、無量掬光
佛，伏願不違本誓　(云云)
眾誦普禮聖眾真言：
唵。薩哩嚩。怛他誐哆。　(同前)

志心皈命禮三身平等、四智圓明、大慈大悲光
德佛、無憂德佛、那羅延佛、功德華佛、蓮華光遊
戲神通佛，伏願不違本誓　(云云)

眾誦普禮聖眾真言：

唵。薩哩嚩。　(云云)

志心皈命禮三身平等、四智圓明、大慈大悲財
功德佛、德念佛、善名稱功德佛、紅焰帝幢王佛、
善遊布功德佛，伏願不違本誓　(云云)

眾誦普禮聖眾真言：

唵。薩哩嚩。　(云云)

志心皈命禮三身平等、四智圓明、大慈大悲鬥
戰勝佛、善遊步佛、不空佛、周匝莊嚴功德佛、寶

華遊布佛、寶蓮華善住娑羅樹王佛、法界藏身阿彌
陀佛，伏願不違本誓，鑒察丹衷，除多生五逆之罪
愆，酬歷劫之罔極。

誦普禮聖眾真言：

唵(引)。薩哩嚩。怛他誐多。伴佐伴佐。囉伽嚕彌。

惟願慈悲常攝受

上來禮佛懺悔，已遂周諧。願我會眾此世來
生，三障罪業，悉皆消滅。若我前生，若我餘生，
曾行布施，或守淨戒，或修淨行，所有善根及無上
智，所有善根一切合集較計籌量，及一切父母所有善
根，皆悉回向阿耨多羅三藐三菩提，如三世佛所作
回向。我今回向，亦復如是。眾等志誠，說偈回向。


「　眾罪皆懺悔，
　諸佛盡隨喜。
　及諸佛功德，
　願成無上智。
　去來現在佛，
　於眾生最勝。
　無量功德海，
　我今皈命禮。」




普懺罪菩薩摩訶薩

(加持滅五逆罪真言)

無邊惡業罪消滅

庭際放生

聞見覺知，皆具本來佛性；羽毛鱗甲，莫非宿
世所生。倘精神之可來，非耳目之可接。都緣情想
稍異，遂致飛走各殊。為慈鳥鸚鵡，則不忘反哺之
心；為土梟破獍，則終起殺親之想。表示人間之順
逆，甄別孝子之是非。善能了知，不無教化。況我
如來慈力，菩薩願力，或為善性鹿王，或作金毛獅
子。小雁銜哀，則能使獵人釋放；慈鳥垂泣，亦令
稻主敬從。忍死者，為願袈娑；說偈者，垂恩帝主。
此乃方便之力，攝化之方，汝等莫得而知，無門而
入。我今仗佛神力、陀羅尼力、施主願力，悉皆釋
放。欲令汝等，各得逍遙。《佛報恩經》云：昔有一
鴿為鷹所逐，入舍利弗影，顫懼不解。移入佛影，
泰然無怖。大海可移，此鴿無動。所以爾者，佛大

慈悲，舍利弗無大慈悲；佛習氣已盡，舍利弗習氣
未盡；佛三阿僧祗劫修菩薩行，舍利弗六十劫中修
習苦行。以是因緣，怖與不怖，其理別也。《孝論》
云：聖人以精神乘變化而交為人畜，恐世俗莫自
覺也。觀彼飛走之屬，恐是昔時之父母。正誡於殺，
為篤於懷親；專諭於道，恐陷其精神。必令孝子
好生惡殺之心，慎終追遠之念且至大矣。經云：應
生孝順心，愛護一切眾生。斯之謂也。觀夫飛禽走
獸，水族遊鱗，或挂羅網，或拘籠檻，或穿腮而反
翼，或繫足而倒懸，將臨湯火之間，欲赴砧刀之上，
憂愁恐懼，變慴慞惶。望雲漢以魂消，憶林泉而膽

碎。雖知萬死，猶冀一生。顧眄哀鳴，以求救濟。
是故《盆經疏》云：能為父母，三節放生。謂歲終
時、夏滿時、忌辰時，隨力所及，放諸生命。始自
一七之數，乃至七七之數，或至無量，何其妙也！
是故沙彌救蟻，流水濟魚。覬禪師建立生池，鄭昌
圖焚燒網罟。楊寶之療病雀，韋丹之放神龜。孔愉
因一龜而封侯，之享由二鯉而增筭。顏魯公作放生
池碑，則著有唐之盛德；孟軻氏有聞其聲誡，則信
君子之能仁。歷觀古人，皆能此事。今會主(某)為(某)，
正好開籠釋檻，斷縛解懸，施水焚香，合掌咒願。
或法樂以津濟，或秘咒以加持，俾令世世生生，不
遭羅網內；在在處處，常居佛影中。任去任來，無
罣無礙。向下重伸偈句，再為發明。


「　一念迷真失故鄉，
　迷頭認影只顛狂。
　前程不睹心花發，
　日用唯耑業識忙。

　已陷羅網遭困厄，
　忽蒙香火作津梁。
　掉頭展翅何來去？
　佛影彌綸自在翔。」



(加持放生陀羅尼真言　歌讚　附後)

再宣放生文

按《釋氏會要》云：昔者南海之濱有一枯樹，
五百蝙蝠穴聚其中。有諸商人憩止樹下。時屬寒洌，
聚集樵薪，蘊火其中。煙焰大熾，枯樹忽焚。時商
人中有誦阿毗達磨藏，彼諸蝙蝠雖為火焚，愛好法
音，忍而不去，於此命終。隨業受生，捨家修學，
乘聞法音，並證聖果。今脇目尊者招集五百應真作
《毗婆娑論》，斯並枯樹之中五百蝙蝠也。又《金
光明經》云：爾時如來知是十千天子善根成熟，即
便與授菩提道記：汝等天子於當來世，過阿僧祗

百千萬億那由他劫，於是世界當成菩提，同共一家
一姓一號，名曰青目、優缽羅華、香山如來，如是
次第出現於世。時有樹神即白佛言：世尊，是十千
天子何因何緣，修行何行勝妙善根，便得受記？佛
言：於過去世，有一長者，名曰流水，遊行聚落，
見有一池，其水枯涸。於其池中，有十千魚，命將
不復。長者見已，生大慈心。以象負水，救彼魚命。
復為宣說寶勝如來名號，並解說十二因緣。彼魚聞
已，同日命終，生於天上。佛言：爾時流水長者即
我身是，今十千魚者即十千天子是。由聞法故，今
於我所得受道記。所以向下普為生命，稱揚法樂。
伏冀薰成種智，作遠因緣。速超六道四生，早證三
明八解。重將法語，更濟有情。自利利他，重重無
盡。今欲宣揚聖號，大眾志誠，如法應和。


  
  * 
南無寶勝如來
  * 
南無離怖畏如來
  * 
南無廣博身如來
  * 
南無妙色身如來
  * 
南無多寶如來
  * 
南無阿彌陀如來

四大部經題目　(云云)

三乘四諦法

皈依三寶

上來放生功德已竟，憑仗良因，奉報四恩，均
資三有。水陸含情，同圓種智。

(普念)摩訶般若波羅密


如來廣孝十種報恩道場儀文卷中終


