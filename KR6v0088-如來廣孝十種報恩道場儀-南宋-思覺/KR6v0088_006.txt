











如來廣孝十種報恩道場三時提綱


人天同聽梵音聲　梵音聲菩薩摩訶薩　(各三聲)


「　梵音初震一聲雷，
　無限人天眼豁開。
　怪得香風拂庭戶，
　龍天圍遶世尊來。」



伏聞詞句輕清，初傳於鷲嶺；梵音雅唱，得自
於漁山。阿難陀首唱於竺乾，陳思王終和於華夏。
古今同詠，凡聖交參。斯可以接物導迷，斯可以契
凡達聖。爰將法句，演唱梵音。面位仁師，云何請
舉？


「　云何於此經，
　究竟到彼岸。
　願佛開微密，
　廣為眾生說。」



上來梵音雅唱，出生正音。不向二乘，不向三
有。回因向果，回事向理，回向無上佛果菩提。伏
願群生息妄，眾聖垂慈。內行則妙用常存，外護則
靈明永固。天地正觀，日月昭輝。民歌太古之風，
化啟不言之道。三寶常住，萬善流通。常明覺照之
心，盡出樊籠之表。四恩總報，三有均資。法界含

情，同圓種智。

(普念)摩訶般若波羅蜜

南無《大方便佛報恩經》　大孝釋迦牟尼佛

壇前教誡儀當演


「　黃面瞿曇老古錐，
　始從兜率降王幃。
　撑天柱地開爐韝，
　鍛煉人天是與非。」



比丘(某)稽首和南，謹白清淨大眾：今此孝順設
供拔苦報恩道場幾晝霄中，兩案陞猊，壇前教誡。
恭聞釋迦演教，思覺著儀，開眾生行孝之門，行如
來出世之理。出髓療父，割肉養親，躬自舁棺，說
法化世，勸令孝順設供拔苦酬恩，報答劬勞，良可
哀憫。今乃道場初闡，法席宏開，敷演教科，奉行
法事。先伸教誡，然後行持。掌壇法師，一一布露。
　(儀至)密垂加護


(加持啟白諸聖真言)

道場大義儀當演


「　世尊說法報雙親，
　從起舁棺放光明。
　阿難問言行孝道，
　廣開方便化群生。」



大意初演，啟迪由深。


「　天地生人原以恩，
　人有父母兩稱尊。
　割肉代醫酬罔極，
　出棺說法啟晨昏。
　無身誰作三才主？
　有孝方開百行門。
　奉勸世人須自醒，
　釋宗儒訓古今存。」



大孝釋迦牟尼佛

道場所祖儀當演　《大方便佛報恩經》

道場所祖叩宗門，儒釋兼全不可論。

法匠宗門明道眼，二彰孝行理尤存。
仁師提唱，大眾樂聞。

報恩海會佛菩薩


「　孝子首重是彜倫，
　孝有所祖規範真。
　昊天廣大恩難報，
　藏教分明語最親。
　侍讀歐陽皆奉旨，
　圭峰慈覺再來人。
　留將錄論非胸臆，
　知恩劬勞福自申。」



道場儀式當宣演


「　道場儀式孝雙全，
　禮佛投誠懺罪愆。

　目擊道存當觀想，
　澄心止水慕親緣。」



洪儀軌范，請師敷宣。

各發恭敬志誠心


「　從來儀式有規程，
　須以三時作證盟。
　欲知出世並入世，
　更揣單行與雙行。
　作觀謹嚴思濟渡，
　誦經心口要真誠。
　放生未了財施去，
　難報高堂顧復情。」



道場功德儀當演　《大方便佛報恩經》


「　道場功德阿難言，
　父畫左邊母右邊。
　晝夜六時聞大法，
　薰成種智孝心堅。」



其中行相，師乃敷宣。

過現父母佛菩薩


「　道場左右把香焚，
　兩向從來各有分。
　五趣四邊情更切，
　老聃孔子告猶勤。
　聖凡合處忘人我，
　名姓陳來檢疏文。
　安置為何知不二？
　如來聖訓總難聞。」



道場合用儀當演


「　道場合用總包羅，
　種種行持事相多。

　女子裸形遭業火，
　縱饒衣妙被如何？」



掌壇宗主，請講玄科。


「　薰沐投誠建法壇，
　婉如在世日承歡。
　放生以數佛有訓，
　布施將錢人所難。
　須信懸幡亡脫化，
　不然衣擲火催殘。
　兒孫若把慳來破，
　過去親心永得安。」



道場警策儀當演


「　道場警策佛流傳，
　逆殺闍王謝罪愆。
　三業端莊興大法，
　發心勇猛孝心專。」



仁師敷宣，大眾默然。

報恩德菩薩摩訶薩


「　警策原從一念生，
　香燈掩映法壇清。
　欽尊三寶神偏凜，
　悖逆雙親報不輕。
　闍世悔心消積苦，
　圭峰誡語釋無明。

　會須猛勇為佛事，
　福祿來臨萬事亨。」



道場勸勉儀當演　《大方便佛報恩經》


「　道場勸勉敘其中，
　鼎足三分善不同。
　道德中庸存性命，
　深恩十種佛流通。」



宗師慈憫，請解玄宗。

大孝釋迦牟尼佛


「　欲垂勸勉仗諸天，
　為想高堂結佛緣。
　三老化身皆助釋，
　一乘妙理定宗禪。
　指迷始破眾生惑，
　篤孝當為明教先。
　遵奉大師應有戒，
　是非消卻道場圓。」



(加持香水灑淨真言　（至）淨十方世界真言)

表揚咒水儀當演


「　咒功甚大，
　化熱惱而作清涼；
　善力無邊，
　捨塵勞而登解脫。」



請師宣揚，普及見聞。


「　報恩勝會啟壇場，
　密咒醍醐甘露漿。
　安息飛煙雲霧捲，
　蘭膏發焰慧燈光。
　緇流濟濟皆精潔，
　賢聖巍巍盡讚揚。

　法雨滿空甘露灑，
　道場何處不清涼？」



南無無垢淨光佛

(加持淨衣真言　誦大悲咒)

(加持一切如來淨身口意真言　誦六部咒)

(加持甘露水真言　誦大明咒經)

(誦灑地水真言　誦諸部因緣)

聞經佛子罪消滅


「　仰啟真空無相教，
　梵音不譯頗難思。
　昔因三藏往西天，
　遂感觀音親教授。
　誦念除危並滅罪，
　聽聞獲福與延齡。
　咸希不退菩提心，
　庶令善根速成就。」



(加持誦梵語心經陀羅尼)

歌讚

一缽寒泉，蠲除熱惱，功勳莫可量。注想曹溪
水，別來幾度春光。凝然湛寂，灌清淨醍醐甘露漿。
霏法雨，楊枝灑處，遍滿壇場。

普願霑濡，使含情俱蒙出苦鄉。餓殍焦面，了

悟自性真常。今法會，仗密語伽陀咒讚揚。周沙界，
無人無我，盡獲清涼。

回向無上佛菩提

恭聞佛心無礙，伽陀開甘露之門；咒力所加，
屋宅化琉璃之色。伏願諸佛菩薩以慈悲力，滿一切
心，鑒懇禱於周旋，回威光於傾刻。金鈴一振，薝
蔔之香徐來；寶篆騰空，樓閣之慈雲大佈。革此穢
土，速成淨邦。器用變七寶之珍，服飾等六銖之妙。
一聞密語，俱發上心。業火熾者即獲清涼，障垢重
者俱蒙蕩滌。前趍人天之勝果，後超圓頓之上乘。
宜憑檀信之所求，圓滿道場之勝事。再勞清眾結增
上緣，請十方三世一切佛、一切菩薩摩訶薩、摩訶
般若波羅蜜。　(止)

第一時開科開壇請佛　(舉偈　炷香)

《大方便佛報恩經》　各發恭敬志誠心

參禮大孝釋迦佛　(各三聲)

報恩會啟(某)筵開，領眾登壇，參禮三寶。

皈依靈山教主，雪嶺能仁。唵(引)。薩哩嚩。釋迦
佛，皇宮內院，因向四門遊，生老病死苦。雪山修
六載，餐麻麥，日充饑，證金軀，我佛金身丈六。

若人皈依佛，消災障，增福壽，永不墮地獄道。

皈依常住十方佛

皈依龍宮海藏，七佛真經。戶(引)唵。達哩摩。三
乘法，我佛說下。貝葉與靈文，波羅蜜多。海藏般
若經，慈悲懺，妙法華，最堪誇，法寶功能無價。
若人皈依法，消災障，增福壽，永不墮餓鬼道。

皈依常住十方法

皈依天台方廣，南嶽高僧。戶(引)唵。僧伽南。六
和僧，一切賢聖。羅漢與辟支，具方袍圓頂。每日
伽藍院，安禪定，誦真經，有功能，感得鬼神恭敬。
若人皈依僧，消災障，增福壽，永不墮傍生道。

皈依常住十方僧

報恩海會佛菩薩

報恩會啟(某)筵開，領眾登壇，開演第一時豎宗立
教法事。開壇請佛一段洪文，掌壇布露。

大眾志誠心，同誦三寶偈：


「　法身報身及化身，
　經律論藏甚深文。
　開迷化導阿羅漢，
　參禮南無佛法僧。」



(誦三寶咒　入儀)

眾等各運志誠，一心頭面敬禮


「　波羅蜜滿足，
　淨性覺智慧，

　勝心得成就，
　故號名為佛。」



過現未來常住佛寶

願共諸眾生，一心頭面禮。

眾等各運志誠，一心頭面敬禮


「　無染性清淨，
　永離於世間，
　不觀世五陰，
　常住名為法。」



過現未來常住法寶

願共諸眾生，一心頭面禮。

眾等各運志誠，一心頭面敬禮


「　身心常無為，
　遠離四種食，
　為世良福田，
　故稱和合僧。」



過現未來常住僧寶

願共諸眾生，一心頭面禮。

(投疏　加持讚嘆三寶滅罪真言)

開壇門部陀羅尼　(三聲)

法不孤起，仗境方生。法隨法行，建立法幢。
法幢既立，必有因由。今此道場，寧無由致？先當
入壇，清淨三業；焚香灑淨，淨壇結界；散花行道，
以為佛事。三業論文，法師布露。


「　身口意業本來同，
　一念纔迷失本宗。
　喝散漫天雲霧捲，
　一輪杲日照當空。」




除蓋障菩薩

(淨三業真言)

三業六根悉清淨


「　報親恩，
　甚奇哉，
　本來心地豁然開。
　旃檀牛首無價寶，
　儘是能仁藏裏來。」



焚香論文，法師弘開。


「　五分法身真妙香，
　人人具足露堂堂。
　無根樹下親拈出，
　供養如來大法王。」



香供養菩薩

(焚香真言)

香嚴童子大菩薩


「　老瞿曇，
　報親恩，
　自然清淨絕纖塵。
　更將一滴曹溪水，
　洗淨天邊孤月輪。」



灑淨論文，法師宣陳。


「　八功德水自天真，
　善洗眾生業垢塵。
　流入毗盧華藏界，
　個中無處不超倫。」



清淨慧菩薩

(灑淨真言)

壇場內外悉清淨


「　證覺位，
　住靈山，
　自來非小亦非寬。
　拈開臨濟正宗眼，
　提起眉毛仔細看。」



淨壇論文，法師敷宣。


「　聚沙成塔亘青天，
　舉止分明在目前。

　法界道場今潔滌，
　自然湧出一枝蓮。」



淨壇場菩薩

(淨壇真言)

雪山童子大菩薩


「　無我相，
　念念空，
　妙色圓明逐處同。
　劫火洞然毛未盡，
　青山依舊白雲中。」



結界論文，法師流通。


「　荊棘林中業火生，
　經由大地任縱橫。
　金剛結出摩訶力，
　直向如來行處行。」



尊勝幢菩薩

(結界真言)

結大界菩薩


「　釋迦佛，
　舉花時，
　金色頭陀笑展眉。
　堪嘆靈山百萬眾，
　香風撲面有誰知？」



散花論文，法師拈提。


「　一花五葉祖師傳，
　淺白深紅有萬般。
　晏座岩前無法說，
　紛紛墜落紫雲端。」



花供養菩薩

(散花真言　行道真言)

入壇作梵

如來妙色身　(云云)　　如來色無盡　(云云)
　　如來智慧燈　(云云)


願共諸眾生，一心頭面禮。　(入儀)

(加持警覺如來真言)

歌讚

已滅瞿曇，未生彌勒，像季法弱魔強。迷頭認影，
終日只顛狂。鬥爭人我堅固，毀正法，違背爺娘。
華報現，三災八難，苦海絕津梁。

我師龜鑒，報恩設供，火急迴光，圭峰、明教、慈
覺為提綱。世、出世間行孝，思罔極，正好承當。
斯法會，難遭難遇，信手炷心香。

南無大孝釋迦牟尼佛

大眾志誠心，同嘆讚佛偈：


「　稽首三界主，
　大孝釋迦尊。
　累劫報親恩，
　積因成正覺。
　將永錫眾類，
　應請演斯經。
　欲使報恩人，
　咸能酬罔極。」



(宣疏、禮請照儀)

召集神祗

南無越三界菩薩　(入儀)

大眾志誠心，同誦灌沐偈：


「　我今灌沐諸如來，
　淨智莊嚴功德聚。
　願五濁眾今離垢，
　同證如來淨法身。」



淨身器菩薩摩訶薩


(加持灌頂清淨真言　（至）施無畏真言)

獻五養供　(止)

第一時陞座

(加持四十二字母真言)

歌讚

秘密伽陀，如雲似海，難思難議。最要無他事，
世尊金口親宣示，四十二字母，須詳細。有頓教，
華嚴廣大，一一明宗旨。自善財童子親參禮，曾為
舉揚奧義。法界之中，罪垢多除洗。陀羅尼藏無邊
際，濫觴爰從慈氏。信至道，人間天上，渴仰生歡
喜。

南無《大方便佛報恩經》　大孝釋迦牟尼佛

豎宗立教儀當演　《大方便佛報恩經》

比丘(某)稽首和南，謹白清淨大眾：今此道場初
登寶座，會集人天，開百行之孝門，演三時之大法。

豎宗則高峰岌岌，立教則巨海汪汪。儒釋兼濟則簇
錦攢花，真俗混融則鳴珂玉佩。恩愛網從今墮壞，
悲智海正好優遊。立教洪文，掌壇布露。


「　大孝瞿曇道最尊，
　都緣累劫報親恩。
　三牲日奉非真養，
　萬德身嚴乃本根。
　返拜不妨驚梵釋，
　初行已解指乾坤。
　堪嘆我輩相違悖，
　虛負劬勞血一盆。」



儒釋以孝為宗儀當演　《大方便佛報恩經》

如來設教孝為宗，理孝形容事亦同。置塞普之
橫四海，一如慈覺古途通。法師慈愍，廣布慈風。
　(儀至)即其善也


「　我聞佛語孝為宗，
　孝行原來佛行同。

　內蘊佛心遵雅訓，
　外行孝行紹宗風。
　母胎集會真身露，
　父臆捫摸妄業空。
　多少知恩菩薩子，
　古今盡入此門中。」



大孝釋迦佛

(加持大獻藥真言)

歌讚

宗為酬恩，教由知本，先須立教提宗。乃知宗教，
興建豈無蹤？我佛堪稱大孝，垂千古，孰敢追蹤？
嵩明教，後來著論，行相頗雍容。

孝能先百行，為宗為本，儒釋相通。生成養育，何
以報圓功？三藏無逃於此，神明與天地欽崇。佛菩
薩奇功勝行，盡出此門中。

敘明孝行所因儀當演　《大方便佛報恩經》

乞食親嘗試苦甜，阿難歡喜讚奇言。

梵志邪師將佛毀，現身五趣遍三千。


仁師提唱，大繫法船。


「　如來孝行有何因？
　一一如經為指陳。
　喜見婆羅供母氏，
　空驚梵志毀能仁。
　后薨王哭情雖隔，
　光遶蓮花道最親。
　若論我師非孝敬，
　誰於五趣現多身？」



敘正明宿世苦行因緣儀當演　(經題)


「　剜睛出體報如何？
　感得旃檀窣堵波。
　剪羽慈烏娘餓死，
　採花鸚鵡過新羅。」



雖然如是，必竟如何？


「　正明苦行報恩時，
　諦聽令人重愴悽。
　割肉闍提原是我，
　捨身忍辱更求誰？
　剪翎竟免西天鳥，
　脫網曾為鸚鵡兒。

　淨飯摩耶今日看，
　方知有子大慈悲。」



大孝釋迦佛

(加持誦佛頂身印真言　（至）毗盧無見頂相真言)

歌讚

人豈無非？佛猶遭毀，咄哉梵志狂生。婆羅負
母，乞食不勝情。卻道瞿曇違背，辭王位，半夜逾
城。佛聞了，身光七遶，曠劫事分明。

我佛慈忍力，難行苦行，為報雙親。剜睛割肉，
喜捨表無瞋。況乃曾為鸚鵡，盲父母，情愛過人。
諸佛子，當思養育，圖報耐艱辛。

敘返生慰勞儀當演　《大方便佛報恩經》


「　賧子求泉主箭傷，
　傳書白雁海邊翔。
　捨身濟虎生兜率，
　妙用難思孰可量？」



法師掌教，請為宣揚。


「　回身三界孝慈深，
　悲救還生慰勞心。
　賧子更生天遺藥，
　盲親再見主傾金。
　採珠歸國方饒益，
　飼虎生天解訪尋。

　笑彼法華窮子意，
　捨身逃逝不歸欽。」



敘因孝成佛儀當演　《大方便佛報恩經》

文殊請問佛緣因，花果隨時奉二親。

果滿三祗成正覺，邪徒猶自毀能仁。
眾皆側耳，師為指陳。


「　世尊相好絕無倫，
　只為從前孝二親。
　美饌名衣常奉給，
　慈心軟語每諮詢。
　託胎福母功難繼，
　為子捐王道轉新。
　罪垢眾生俱荷負，
　如何只麼毀能仁？」



(加持誦如來相好真言　（至）如來十力真言)

歌讚

既乃攀緣，反生慰勞，如來示現修行。歸寧往
省，純孝可忘情。聚散去來都妄，菩提樹下屬虛盈。
慈悲力，團圞嘉慶，正好說無生。

於今成正覺，始因歷劫，能報生成。孝之一字，

勳業信非輕。三世如來興嘆，諸菩薩，豈不同聲？
如我佛，酬恩證果，一段甚分明。

敘方便化導父母令入佛道儀當演　(經題)


「　世尊化導震雷音，
　井鼈神龜論淺深。
　昔日摩耶親發願，
　乳流佛口即垂臨。」



請師演唱，指示宗乘。


「　孜孜覓便與尋方，
　見善雙親返激昂。
　膝屈父王離禁殿，
　乳流母氏在天堂。
　萬般神變蒙天衛，
　千葉蓮花向日芳。
　戲綵凡間老萊子，
　回心學佛道尤光。」



敘為父母轉大法輪儀當演　《大方便佛報恩
經》

如來演教在王都，貝葉琅[王*函]古範模。化
導雙親成佛果，從天宮下至閻浮。有何奇異，可得聞
乎？


「　有子超凡豈偶然？
　法輪為轉化人天。
　如如法界原非動，
　念念攀緣徒自纏。

　顛倒見亡登實際，
　須陀洹證破煙然。
　同歸寂滅餐甘露，
　後世忘恩未是賢。」



(加持誦佛頂轉法輪真言　（至）摩訶摩耶真言)

歌讚

覓便尋方，悲憐慈化，為人之子方周。承顏養
志，真淨界中遊。回視從前恩愛，空繫著，泡結雲
浮。瞿曇老，事親行道，千古播嘉猷。

聖胎今已誕就，法輪為轉，喜凝眸。圓音玉偈，
甘露降清秋。祗得摩耶淨飯，餐法味，飽意齁齁。
全真樂，淨居忉利，來往亦風流。

敘究竟奉親儀當演　《大方便佛報恩經》


「　悉達殷勤奉父王，
　俄然一旦卻無常。
　阿那律報摩耶母，
　圍遶金棺十匝光。」



法師憐憫，請為敷揚。


「　為法酬恩屢啟端，
　方知究竟奉親難。
　別離世數誰能免？
　悲智家風切好看。
　淨飯一心呈玉偈，
　摩耶十匝遶金棺。

　此身堅密何曾礙？
　笑倒雲門赤肉團。」



大孝釋迦佛

敘普勸大眾儀當演　《大方便佛報恩經》


「　如來金口播宗風，
　天子諸侯說亦同。
　小孝中勞不匱者，
　難酬難報佛能融。」



法師講解，理在其中。


「　毗盧本是一凡夫，
　曠劫修行作楷模。
　今日因之成道已，
　諸人還有所生無。
　輪迴路上安能捨？
　解脫門中正好趨。
　世出世間須兩立，
　休於苦海更盤盓。」



(加持集法悅捨苦陀羅尼)

歌讚

恩愛相纏，原非究竟，須說如來初行七步，已
是不凡才。寶積、涅槃會上，奉親事，須信奇哉。
逾千古，楷模尚在，月夜雪皚皚。

諸人皆有養，報恩設供，似鏡當臺。豎宗立教，
聞見覺華開。提起我師妙行，光燦爛，錦繡成堆。

當依傚，唏顏慕藺，火急莫遲回。　(下座　止)

禮十種報恩二十四孝報恩讚

南無大孝釋迦牟尼佛　(念)南無大孝釋迦佛

初更鼓打鼕鼕的，太子身騎白馬便騰空。　(念)南無
大孝釋迦佛

雪山岩畔現法身，五更太子去修行。　(念)南無大孝
釋迦佛

喪則致其哀，祭則致其嚴。　(念)南無大孝釋迦佛

開宗明義三千口，只因家和永不分。　(念)南無大孝
釋迦佛

孟宗哭竹冬生筍，郭巨埋兒天錫金。　(念)南無大孝
釋迦佛

王祥臥冰雪壘腰，黃香扇枕奉雙親。　(念)南無大孝
釋迦佛

丁蘭刻木為娘叫，董永賣身殯葬父。　(念)南無大孝
釋迦佛

割股救婆劉媳婦，曹俄殺子奉雙親。　(念)南無大
孝釋迦佛

羔羊跪乳報父母，人不報恩為何因？　(念)南無大孝
釋迦佛


慈鴉返哺報父母，行孝之人天眼開。　(念)南無大孝
釋迦佛

目連救母生天去，至今孝道永傳名。　(念)南無大孝
釋迦佛

上報四重恩，下濟三途苦。　(念)南無大孝釋迦佛

苦，左肩擔父，右肩擔母。恩難報父，恩難報
母。　(念)南無大孝釋迦佛

苦，十月懷胎苦，推乾就濕母，恩難報父母。　(念)
南無大孝釋迦佛

苦，臨期生產苦，恩難報母，生身守父母。　(念)
南無大孝釋迦佛

恩難報父，恩難報母。　(念)南無大孝釋迦佛

眾等皈命禮

南無大孝釋迦牟尼佛　(拈香)

讚十種恩儀當演

如來十種報深恩，普勸諸人孝二親。為人若不行孝
道，恐後難逢父母身。法師指示，朗宣洪文。　(入儀)

讚十種恩

第二時　(禮佛　投疏　陞座)

(加持楞嚴字母真言)

南無《大方便佛報恩經》　大孝釋迦牟尼佛


儒釋兼濟儀當演

比丘(某)等，稽首和南，謹白清淨大眾：今此道
場第二時中兩案陞座，奉行儒釋兼濟法事。伏聞
儒釋相兼，皆宗孝行。雖五家之用則別，而百行之
源不殊。儒則安墓留形，釋則追齋薦識。亡者戒德，
終乃生天。小兒牧牛，故來啟導。百千三昧，皆報
劬勞。一十二章，盡酬罔極。仁師敷教，警悟賢
愚。　(儀至)回心酬罔極


「　儒釋皆宗道貫通，
　星分爪剖賴圭峰。
　放生作福恩堪報，
　改祭為齋善可從。
　施戒更當資福業，
　歲時休但想音容。
　先王古佛相弘濟，
　類我螟蛉可指蹤。」



大孝釋迦佛

禍福淺深儀當演　《大方便佛報恩經》



「　慈童行孝奉親嚴，
　役力擔薪貨八錢。
　玉女承顏延萬載，
　火輪墮地免諸愆。」



儀標功過，師為朗宣。


「　賣薪行孝見慈童，
　順逆皆由一念中。
　玉女承顏華報謝，
　火輪墮地業因空。
　經標十種排功過，
　道被三根品異同。
　火急修行勤奉養，
　背恩何日出樊籠？」



大孝釋迦佛

(加持誦釋迦牟尼佛真言　（至）拔除罪障咒)

歌讚

釋奉齋緣，儒嚴祭享，理分優劣差殊。三牲
日養，非福果何如？爭似飯僧供佛，修施戒，勝
報無虛。圭峰老，世、出世間，區別不同途。

寧知無禍福？世尊因地，尚想規模。火輪玉女，

一念有賢愚。不向法中知本，生死海，未免
淪湑。為人子，各須警悟，善惡現心珠。

敘居則致其敬儀當演　《大方便佛報恩經》


「　居則致其敬，
　諸人會得麼？
　父王曾禮拜，
　佛湧七多羅。」



儒則別之於犬馬，世尊化導出娑婆。

仁師恭謹，請講玄科。


「　敬事雙親問起居，
　歸寧色養日無虧。
　晨昏定省看承我，
　冬夏溫涼點檢渠。
　泣竹天生冬月筍，
　扣冰淵躍雪天魚。
　踴身高七多羅樹，
　方信如來道有餘。」



敘養則致其樂儀當演　《大方便佛報恩經》

養則致其樂，黃金紫麼芽。


「　冬溫並夏涼，
　嘉果及茗茶。

　切勿鬥雞並走馬，
　休教踏柳與穿花。」



請師講解，眾莫喧嘩。


「　養須致樂善看承，
　和意怡顏侍寢興。
　捧檄經年伸悅懌，
　戲斑終日笑憑陵。
　陸郎甘旨忻懷橘，
　朱雋寧親喜販繒。
　爭似如來全道力，
　淨居忉利等閒昇。」



大孝釋迦佛

(加持護命善門真言)

歌讚

能養其親，居而致敬，要當色養承顏。音容
喜慍，親侍更防閒。當念寒溫定省，趍庭問《詩》
《禮》忘還。爭知道，父王返拜，身踴七多間。


繼而能奉養，克全至樂，戲老萊斑。舁輿負米，
喜躍忍多艱。粗可百年相守，眼光落淚雨空潸，何
日早？扶持恃怙，笑傲涅槃山。

敘病則致其憂儀當演　《大方便佛報恩經》


「　病則致其憂，
　觀親疾弗瘳。
　七旬無寢寐，
　百藥治何休？」




「　帝王親嘗湯藥進，
　如來割肉未曾酬。」



仁師宣唱，講解因由。


「　親病當知子負憂，
　求醫問藥莫知休。
　賣身破產終無吝，
　設拜肩輿不用羞。
　代死要為潛耀輩，
　吮癰當作士岩儔。
　更能仰叩真慈父，
　天理爭教疾弗瘳？」



敘喪則致其哀儀當演　《大方便佛報恩經》


「　喪則致其哀，
　終宵淚滿腮。
　心喪於永劫，
　莫若効如來。」





「　董永賣身殯葬父，
　烏鴉助土築墳臺。」



請師提唱，內有奇哉。　(儀至)歷生辜負


「　臨喪孝子具真哀，
　擗踴號咷五內摧。
　嘔血數升悲在膂，
　忘餐七日淚橫腮。
　目連大叫真賢者，
　調御舁棺信善哉。
　不向真乘消愛見，
　從前感動總癡孩。」



(加持誦華聚陀羅尼真言)

歌讚

欽奉雙親，厥躬有疾，可知人子懷憂。問醫求
藥，早夜不曾休。七日頓忘眠寢，投天地，涕淚交
流。時看診，古人三載，不暇脫衣裘。

哀喪制起，痛摧五內，泣血吞愁。臥苫枕塊，
一日似三秋。重念幽冥阻隔，神魂向，何處尋求？

須修薦，歸投佛法，九品定遲留。

敘祭則致其嚴儀當演　《大方便佛報恩經》


「　祭則致其嚴，
　三牲日具鮮。
　孟宗因祭筍，
　竹內哭蒼天。」




「　若薦蘋蘩修福供，
　釋迦老子更無言。」



五般孝行，請為敷宣。　(儀至)超於苦海


「　當思祭則致其嚴，
　礿禘蒸嘗禮法兼。
　明法唯忻陳簠簋，
　克誠配享奉虀鹽。
　休將大辯齋蔬棄，
　須信青提缽飯甜。
　人哭鬼歌無用怪，
　來昆善惡佛能占。」



敘化風遠被儀當演　《大方便佛報恩經》


「　化風遠被眾皆知，
　愛敬由來合爨居。
　鴉鵲同巢真罕有，
　馬牛相乳實希奇。」



仁風扇處，警醒群迷。


「　淳風遠被化澆漓，
　本固須知葉不衰。

　三世同財財愈盛，
　積年合爨爨常炊。
　馬牛相乳和如此，
　鴉鵲同巢義可知。
　禍亂不生災害殄，
　君臣父子太平時。」



大孝釋迦佛

(加持誦莊嚴王陀羅尼)

歌讚

禮奉蒸嘗，春秋忌諱，祭須必致其嚴。扣冰泣
竹，隨力辦虀鹽。羅列蘋蘩蘊藻，潢汙與行潦滋霑。
君看取，鬼歌人哭，因果佛能占。

當知純孝節，化風遠被，草偃閭閻。靈芝甘露，
祥瑞快觀瞻。堯舜君，黎民同樂，君臣父子。官吏
清廉無餘事，家家樂孝，花暖蜜蜂甜。

敘孝行感驗儀當演　《大方便佛報恩經》


「　孝行因緣不可量，
　龍吟虎嘯亦非常。
　沙門爪賜曇恭母，
　陳氏持齋往淨方。」




多多行相，一一明彰。


「　孝感如前驗頗詳，
　神明造物衛行藏。
　白鳩標瑞棲其宇，
　芝草呈祥挺在堂。
　陳氏夢尼生淨土，
　李公刺血發奇香。
　隆興丞相心詞妙，
　天下人心好忖量。」



敘普勸大眾儀當演　《大方便佛報恩經》


「　彌羅八歲入山修，
　五母號咷哭未休。
　世出世間行孝道，
　揚名空向後人留。」



許多言教，眾好參求。


「　君看五母哭彌羅，
　憂海無風強起波。
　定果色墮癡愛綱，
　金剛杵碎死生魔。
　傷嗟棄本甘纏縛，
　黽勉知恩好切磋。
　念念迴光酬罔極，
　流光催老急如梭。」



(加持誦寶樓閣真言)

歌讚

孝出誠心，親為本始，驗由感格高穹。從前靈
異，一一淨玲瓏。方稱為人之子，天曹與地府論功。

虞丞相，只緣孝感，穩坐廟堂中。

諸人當此際，追思恃怙，生育吾躬。可忘報效，
儒釋法門通。禍福已知深淺，遠超透，生死樊籠。
凡間子，縱教類我，蜾羸只成蟲。　(回向　止)

第三時　(禮請　投疏　陞座)

(加持三寶字母真言)

敘真俗混融儀當演　《大方便佛報恩經》

比丘(某)稽首和南，謹白清淨大眾：今此道場第
三時中敷陳軌范，伏聞真俗混融，皆崇出世之孝；
辭親割愛，上酬罔極之恩。朗法師荷擔遊學，陳陸
州養親織履。兄則坐禪息定，弟則繼業傳家。能
報不報，當酬未酬。三復斯文，一生事辨。　(儀

至)金剛種智


「　真俗混融見法身，
　偉哉慈覺導迷津。
　不歸只願求成佛，
　再見無期待出塵。
　以法斷恩恩豈斷？
　酬恩入法法尤親。
　胞胎愛欲君休戀，
　正覺初成看漸新。」



敘法供養為最儀當演　《大方便佛報恩經》

擔父母，報劬勞，圍遶須彌一二遭。


「　剜睛割肝行孝道，
　世尊尚且笑兒曹。
　月光常願奉其母，
　證涅槃山道最高。」



以法供養，震動鯨鼇。


「　父母橫擔左右肩，
　未能少報半分全。
　血流沒踝非為孝，
　道以資親始是賢。
　德護因兒生正信，
　月雲為子脫塵緣。
　奇哉童子真難繼，
　直養為懷志可憐。」



(加持誦七俱胝咒　（至）無量法門咒)

歌讚

敬奉賢愚，理融真俗，皆由大孝鈞陶。偉哉慈
覺，見解北宸高。百二十門功行，始終為感慨劬勞。
須參透，未生前底，月下嶺猿號。


為親興法食，如來曠劫，妙用堪褒。慈風法雨，
均濟冷騷騷。演出三乘五教，空性相，頓漸滔滔。
知恩處，母胎中說，何用斷機刀？

敘勸父母歸依三寶儀當演　《大方便佛報恩
經》

迦葉老，顯功能，啟導雙親漸漸增。


「　長者子兒生墮地，
　皈依佛、法、比丘僧。
　子年七歲塵埃戲，
　舍利稱為照世燈。」



皈依三寶，請為敷陳。


「　胎中已解奉三皈，
　墮地稱名也大奇。
　長者若教無慧眼，
　慈親安得破狐疑。
　融歸一法原同體，
　兼攝群凡作住持。
　無上福田最尊貴，
　酬恩佛子可忘之。」



勸持五戒十善以作人天之孝儀當演　(經題)

持戒律，脫塵埃，不辱其親大孝哉。


「　福不臻臨孝不篤，
　雙親何日托蓮臺？

　密多長者遊天竺，
　父母西方作禮來。」



法師講解，切勿沈埋。


「　法中正勝戒宜遵，
　守護須還清淨人。
　過海浮囊無缺漏，
　先天妙物出陶甄。
　如能檢束方知本，
　倘不堅持反辱親。
　天上人間增妙報，
　密多見佛了前因。」



(加持誦皈依三寶真言　（至）百千印咒)

歌讚

一片閑雲，古今常住，出生佛法僧三。覺而常
照，和合軌持諳。因果聖凡總體，從來苦，誓願諮
參。有親者，普皆回向，彌勒且同龕。

堅心持五戒，專行十善，奉旨供甘。人天勝報，
行看遠而譚。愛惜浮囊過海，勸善戒，追慕瞿曇。
三祗滿，度親事畢，方是保家男。


勸修四諦以作小乘之孝儀當演　(經題)

小乘法，報親魂，四諦標持不可論。


「　八萬四千諸婇女，
　俱來法會作沙門。
　證無學果羊車載，
　三會龍華睹世尊。」



慈風扇處，捲盡迷雲。


「　小乘為養事堪呈，
　三轉迴環四諦分。
　應斷應知禪兀兀，
　已修已證醉醺醺。
　能行自利逃紅焰，
　求證單空坐碧雲。
　三會度人皆父母，
　大悲彌勒豈謾君？」



勸修中乘以作緣覺之孝儀當演　(經題)

華嚴藏，理幽玄，此是中乘十二緣。


「　鹿母當年五百子，
　辟支佛現在其前。
　聲聞緣覺猶知本，
　仁者如何不可憐？」



請師提唱，了悟丹田。


「　中乘為養死生窮，
　緣獨雖殊二覺同。
　不向支支分四種，
　何由法法會三空？
　四生證果根機利，
　百劫成功觀智融。
　鹿母當年因供養，
　後生一子法王雄。」



(加持誦四聖諦真言)


歌讚

學佛修行，小乘為養，高拋生死樊籠。苦知集
斷，與滅道成功。三會度親無數，大悲佛、彌勒相
同。阿羅漢，克全孝道，遠引似溟鴻。

緣生緣滅定，中乘為養，尤更玲瓏。觀華悟道，
化火證真空。鹿母當年供養五百子，寶塔尊崇。因
發願，後生一子，今作法王雄。

勸修六度以作大乘之孝儀當演　(經題)

遇文殊，問智首，六度波羅還知否？


「　三祗果滿證菩提，
　女子腹中叉著手。
　百劫千生為報恩，
　萬載功名常不朽。」



一段鴻文，請師抖擻。


「　大乘為養智悲全，
　頓發菩提出愛纏。
　劫滿三祗方殺賊，
　行鋪六度好行舡。
　腹中女子因無限，
　膝下嬰兒果漸圓。
　色究竟天增氣焰，
　必須託彼坐紅蓮。」



勸修一乘以作如來之孝儀當演　(經題)

三界主，甚奇哉。大事因緣出世來。



「　長子小男相問答，
　即三而一互融排。
　一乘報本酬恩乳，
　塵剎眾生父母胎。」



如來大孝，請講根荄。


「　一乘為養妙嚴都，
　塵剎眾生父母軀。
　長子全身周沙界，
　小男無處不文殊。
　摩耶生佛原來幻，
　太子甯親忒煞迂。
　三世十方相涉入，
　人牛不見月輪孤。」



(加持誦十波羅蜜真言)

歌讚

學佛修行，大乘為養，進修六度波羅。施心戒
本，堅忍復如何？精進曾無懈怠，增智慧，月逗禪
和。嬰兒笑，化他斷見，皈佛怖群魔。

剎塵含法界，一乘為養，悲智諧和。法身慧命，
生長感恩多。賴有普賢長子，興萬行，折桂登科。
須深信，人人有分，明月照前坡。

敘父母成佛儀當演　《大方便佛報恩經》



「　雪山教主號能仁，
　演說三乘報二親。
　圓滿一乘為究竟，
　至真至孝絕無倫。」



三乘四諦，請為諮詢。


「　天倫佛性自圓常，
　今日方知孝道昌。
　點鐵成金恩愛礦，
　採花作蜜智悲鄉。
　已知有父如無等，
　寧可無兒似月光。
　自利利他俱滿足，
　更無一物獻尊堂。」



敘普勸大眾儀當演　《大方便佛報恩經》


「　願輪廣博孝隆昌，
　究竟超登正覺場。
　五戒三皈資苦本，
　三宗四法答恩光。」



眾皆諦聽，師為分張。


「　晝宵聞見好因緣，
　箭急將身出愛纏。
　早是四生花報謝，
　那堪三界火輪旋。
　法身獨露胞胎外，
　慧命生成繈褓前。
　萬劫親恩俱解脫，
　人間天上月團圓。」



(加持誦佛頂尊勝陀羅尼咒)

歌讚


種子梨耶，天倫佛性，本非今日生成。同登覺
地，不用隔銀屏。從天上，許多諸佛，皆父子相誘
修行。蓮臺上，同音說法，賽過鯉趨庭。

報恩諸大眾，宿緣多慶幸，聽法聞經。千生父
母，度脫至今生。同作九蓮伴侶，休更受胎髒微形。
餐禪悅，樹林演法，仙樂正和鳴。　(下座)

勸修觀想儀當演　(入儀)

(加持發菩提心真言　心月孤圓真言)

(行香　宣疏　入儀　回禮　拜別)

(加持奉送聖賢真言　發遣鬼神真言)

南無解脫月菩薩

獻衣偈


「　馬鳴願力何其多？
　吐出玄機錦繡羅。
　亦似當年親奉獻，
　報恩會上沐恩波。
　咦，滿門貴眷呈祥瑞，
　萬古光輝獻佛陀。」



獻食偈


「　天廚妙供是酥酡，
　老母曾將獻維摩。

　六味馨香充法界，
　繽紛遍滿於娑婆。
　咦，施主虔誠獻三寶，
　人天三界供餐和。」



獻財偈


「　天地儲精，
　琥珀金銀，
　玫瑰瑪瑙，
　玳瑁珠珍。
　無垢界中龍女獻，
　楊子江心居士傾。
　打開歡喜藏，
　能妝觀精神。
　施主虔誠而奉獻，
　供養如來及報恩。
　咦，金輪種智從今種，
　果報何曾不現成？」



放生偈


「　成形雖有異，
　佛性總相同。
　一念迴光照，
　脫禽覺本空。
　咦，從此翻身歸聖域，
　祗隨鸚鵡伴圓通。」



又偈


「　搖頭擺尾水中遊，
　祗因迷悟不曾修。
　從今放你超脫去，
　直到波羅彼岸頭。
　咦，今朝這裏翻身去，
　龍宮海藏任遨遊。」



如來廣孝十種報恩道場三時提綱終


