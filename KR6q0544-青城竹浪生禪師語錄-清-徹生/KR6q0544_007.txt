










青城山鳳林寺竹浪生禪師語錄卷七
嗣法門人圓鑒錄

源流拈頌

「第一世南嶽讓禪師詣曹溪參六祖祖問甚處來師
曰嵩山祖曰什麼物恁麼來師無語遂經八載忽然
有省乃白祖曰某甲有個會處祖曰作麼生會師曰
說似一物即不中祖曰還假修證也無師曰修證即
不無污染即不得祖曰即此不污染諸佛之所護念
汝既如是吾亦如是。」

【拈云昔年溪山異今朝雲月同。

頌云瑤琴暗室久埋塵纔挂獅絃韻自清一曲喚
回山水淥乾坤大地總皆春。】

「第二世馬祖一禪師衡嶽山中習坐禪讓知是法器
到山問曰坐禪圖作甚麼師曰圖作佛讓乃取一磚
於石上磨師曰磨作甚麼讓曰磨作鏡師曰磨磚豈
得成鏡讓曰磨磚既不成鏡坐禪豈得成佛師曰如
何即是讓曰如牛駕車車若不行打車即是打牛即
是師無對讓示偈曰心地含諸種遇澤悉皆萌三昧
華無相何壤復何成師蒙開示心意豁然。」

【拈云一座無罅塔子卻被車牛踏破。

頌云機關穩密似重圍影艸隨身探一回磚子磨
來成玉鑒從教千古漫流輝。】

「第三世百丈海禪師參馬祖侍祖行次見一群野鴨
飛過祖曰是什麼師曰野鴨子祖曰甚處去也師曰
飛過去也祖遂搊師鼻負痛作聲祖曰又道飛過去
也師於言下有省次日祖陞堂眾纔集師出卷卻席
祖便下座師隨至方丈祖曰我適來未曾說話汝為
甚便卷卻席師曰昨日被和尚搊得鼻頭痛祖曰汝
昨日向甚處留心師曰鼻頭今日又不痛也祖曰汝
深明昨日事。」


【拈云秖因貪步白雲殊知打失鼻子。

頌云父子閒行過別峰無端野鴨唳長空鼻頭扭
破難為語再叩玄關兩耳聾。】

「第四世黃檗運禪師參馬祖值祖遷化時百丈廬於
墓側師乃請問丈平日得力句丈舉再參因緣老僧
被馬祖一喝值得三日耳聾師聞舉不覺吐舌丈曰
子莫承嗣馬祖去麼師曰不然今日因師舉得見馬
祖大機大用然且不識馬祖若嗣馬祖已後喪我兒
孫丈云如是如是見與師齊減師半德見過於師方
堪傳授子甚有超師之見。」

【拈云灼然一段真風幾乎話作兩橛。

頌云一條拄杖兩人舁舁去舁來沒倚依話至盡
頭頻吐舌雙收雙放展玄機。】

「第五世臨濟玄禪師在黃檗會下睦州為首座勉令
問佛法的的大意檗便打如是三問三度被打遂辭
檗檗令參大愚愚問甚處來師曰黃檗愚曰黃檗有
何言句師舉前話復曰不知某甲有過無過愚曰黃
檗恁麼老婆心為汝徹困猶覓過在師於言下大悟
云元來黃檗佛法無多子愚搊住曰者尿床鬼子適
來道有過無過如今又道佛法無多子見個甚麼道
理速道速道師便向大愚肋下築三拳愚拓開曰汝
師黃檗非干我事師回黃檗檗曰來來去去有甚了
期師曰秖為老婆心切檗曰大愚饒舌待來痛與一
頓師曰說甚待來隨後便掌檗曰者風癲漢來者裏
捋虎鬚師便喝檗曰侍者引者風癲漢參堂去。」

【拈云東林殺牛不如西林之樂祭。

頌云神威凜凜歷沙場疋馬單刀戰大荒一片腥
風吹宇宙分茆列土莫封疆。】

「第六世興化獎禪師初為臨濟侍者後在三聖會中
為首座常云我在南方行腳一遭拄杖頭不曾撥著

一個會佛法的人三聖聞得問曰汝具甚麼眼便恁
麼道師便喝聖曰須是汝始得又到大覺為院主一
日覺曰聞汝道南方行腳一遭拄杖頭不曾撥著一
個會佛法的人憑個甚麼道理師便喝覺便打師又
喝覺又打來日從法堂過覺召院主我直下疑汝昨
兩喝師復喝覺復打師又喝覺復打師曰某於
三聖師兄處學得個賓主句總被師兄折倒也願與
某個安樂法門覺曰者瞎漢來者裏納敗闕脫下納
衣痛與一頓師于言下薦得臨濟先師於黃檗處喫
棒的道理。」

【拈云不是一番寒徹骨怎得梅花撲鼻香。

頌云不顧危亡履薄冰棒頭喝下解翻身自從識
得君王寶善法堂前打客賓。】

「第七世南院顒禪師上堂云赤肉團上壁立千仞時
有僧問赤肉團上壁立千仞豈不是和尚語師曰是
僧便掀倒禪床師曰看者瞎驢亂做僧擬議師便打
趁出。」

【拈云仁者見之謂之仁智者見之謂之智。

頌云可徵可久能化能變有時神頭有時鬼面魔
宮虎穴入正受佛德海中會出現大千世界總難
藏浩浩皇風成一片。】

「第八世風穴沼禪師參南院院問南方一作麼商
量師云作奇特商量師卻問此間一棒作麼商量院
拈拄杖云棒下無生忍臨機不讓師師於言下大徹
玄旨。」

【拈云本是一條拄杖用之則行捨之則藏有甚奇
特。

頌云提起當陽殺活機難容擬議落思惟玄關踏
倒無今昔肘後靈符不放低。】

「第九世首山念禪師居風穴會中一日侍立次穴乃

垂涕告之曰不幸臨濟之道至吾將墜於地矣師曰
觀此一眾豈無人耶穴曰聰明者多見性者少師曰
如某者如何穴曰猶恐耽著此經不能放下師曰此
亦可事願聞其要穴遂上堂舉世尊以青蓮目顧視
大眾乃曰正當恁麼時且道說個甚麼師拂袖下去
穴擲拄杖歸方丈侍僧問穴曰念法華因甚不秖對
和尚穴曰念法華會也次日念與真園頭同來問訊
穴問如何是世尊不說說真云鵓鳩樹上鳴意在麻
畬裏穴曰汝作許多癡福做甚麼何不體究言句乃
問師師曰動容揚古路不隋悄然機穴顧真云何不
看念法華下語。」

【拈云拈起毫端風雨快者回不作探花郎。

頌云太古音稀玄酒浴獅絃欲斷鸞膠續家貧幸
有克家兒裕後光前真富足。】

「第十世汾陽昭禪師遊方參七十餘員善知識末後
到首山問百丈卷席意旨如何山曰龍袖拂開全體
現師曰師意如何山曰象王行處絕狐蹤師於言下
大悟云萬古碧潭空界月再三撈摝始應知首座問
曰見何道理便爾自肯師曰正是我放身命處。」

【拈云大人虎變君子豹變。

頌云有像身中無相身雙張權實絕疏親夜明符
子輕拈出照破河山千萬層。】

「第十一世石霜圓禪師謁汾陽經三十年未許入室
每見必詬罵一日訴曰自至法席不蒙指示念歲月
飄忽已事未明有失出家之利語未卒汾叱曰是惡
知識敢裨販我怒舉杖逐之師擬伸救汾掩其口乃
大悟曰是知臨濟道出常情。」

【拈云明修棧道暗度陳倉。

頌云三十年來曾抱拙偶然拾得峰頭月輝天鑒
地果奇哉普映千江一輪攝。】


「第十二世楊岐會禪師久依慈明總院事每咨參明
曰庫司事繁且去他日又問明曰監院異日兒孫遍
天下何用忙為師俱罔然一日明出師偵之小徑搊
住曰者老漢今日雖與我說不說打汝去明曰知任
般事便休語未卒師大悟一日明上堂師問幽鳥語
喃喃辭雲入亂峰時如何明曰我行荒艸裏汝又落
深村師云官不容針更借一問明便喝師亦喝明連
喝兩喝師禮拜明曰此事是個人方能擔荷師拂袖
便行。」

【拈云不因樵子徑爭到葛洪家。

頌云雲峰鳥語露先機野艸離披更不疑拂袖便
歸珍重歇兒孫大有遍寰區。】

「第十三世白雲端禪師參楊岐岐問受業師為誰師
曰茶陵郁和尚岐曰聞渠過橋遭攧有省作偈甚奇
特能記否師即頌曰我有明珠一顆久被塵勞關鎖
今朝塵盡光生照見山河萬朵岐笑而趨起師愕然
通夕不寐黎明咨決適歲暮岐曰汝見昨日打毆儺
者麼師曰見岐曰汝一籌不及渠師復駭問意旨如
何岐曰渠愛人笑汝怕人笑師大悟。」

【拈云目極不須頻話會風流公子出朱門。

頌云芒鞋踏破湖湘月話舊元來風味別笑裏太
阿出匣時撝空遍界流鮮血。】

「第十四世五祖演禪師參白雲端問南泉摩尼珠話
雲叱之師領悟獻投機偈曰山前一片閒田地叉手
叮寧問祖翁幾度賣來還自買為憐松竹引清風雲
為許可令掌磨事未幾語師曰有數禪客從廬山來
皆有悟入處教伊說亦說得舉因緣問伊亦明得教
伊下語亦下得秖是未在師疑自計曰既悟了說亦
說得明亦明得如何卻未在參究累日忽省悟從來
寶惜一時放下遂走見雲雲為手舞足蹈師一笑而

已後示眾云吾因此出一身白汗明得下載清風。」

【拈云當年摩羯令幾喪目前機。

頌云隨色摩尼設問端當機覿面不相瞞十方世
界如楟子始信壺中別有天。】

「第十五世圓悟勤禪師為五祖侍者一日部使詣祖
問道祖曰提刑少時曾讀小艷詩否有兩句頗相似
頻呼小玉元無事秖要檀郎認得聲提刑諾諾祖曰
且仔細師問提刑會否祖曰他秪認得聲師曰秪要
檀郎認得聲既認得聲為甚卻不是祖曰如何是祖
師西來意庭前柏樹子聻師忽有省遽出見雞飛上
欄干鼓翅而鳴乃曰此豈不是聲遂呈偈曰寶鴨香
消錦繡圍笙歌叢裏醉扶歸少年一段風流事秖許
佳人獨自知祖遍謂耆宿曰吾侍者參得禪也。」

【拈云見色非干色聞聲不是聲。

頌云古今同轍不同輪撥轉樞機越樣新聲色堆
頭留不住千峰頂外有孤層。】

「第十六世虎丘隆禪師謁圓悟悟問見見之時見非
是見見猶離見見不能及遂舉拳云還見麼師云見
悟云頭上安頭師聞脫然契證悟叱曰見個甚麼道
理師曰竹密不妨流水過悟肯之有問悟曰隆藏主
柔易若此何能為悟曰瞌睡虎耳。」

【拈云官不容針私通車馬。

頌云窄路相逢頻試問揚鞭指處的家鄉徽音不
借宮商曲調轉陽春清韻長。】

「第十七世應菴華禪師依虎丘半載頓明大事隆忌
日師拈香云平生沒興撞著者沒意智老和尚做盡
伎倆湊泊不得從此卸卻干戈隨分著衣喫飯二十
年來坐曲彔床懸羊頭賣狗肉知他有甚憑據雖然
一年一度燒香日千古令人恨轉深。」

【拈云秖為當年逢敵手一回思想一傷神。


頌云擊鼓其鐺事若何狼煙息盡罷干戈太平不
許持弓弩落落猶夷唱哩囉。】

「第十八世密菴傑禪師參應菴一日菴問曰如何是
正法眼師曰破沙盆菴頷之。」

【拈云雲從龍兮風從虎聖人作而萬物睹。

頌云六陰剝盡一陽來檻外梅花鬥雪開法眼分
明該萬象沙盆元未強安排。】

「第十九世破菴先禪師參密菴時密住靈隱師分座
有道者請益曰猢猻子捉不住願垂開示師曰用捉
作麼如風吹水自然成紋。」

【拈云一堂風冷淡千古意分明。

頌云月到天心處風來水面時一般清意味料得
少人知。】

「第二十世無準範禪師初謁育王佛炤炤問何處人
師曰劍州炤曰帶得劍來麼師隨聲便喝炤笑曰者
烏頭子也亂做後至靈隱破菴為首座同遊石筍菴
有道者請益猢猻子話師于侍傍大悟。」

【拈云一點水墨兩處成龍。

頌云懷州牛喫禾益州馬腹脹天下覓醫人炙豬
左膊上。】

「第二十一世雪巖欽禪師在無準會下每遇入室舉
主人公便可𨁝跳舉衲僧巴鼻佛祖爪牙更無下口
處此病礙在胸中十年後過浙東天童育王兩山佛
殿前閒行抬眸見一株古柏觸著向來所得境界一
時颺下礙膺之物撲然而散始見徑山老人立地處
正好三十棒。」

【拈云雖然拾得一隻眼睛卻把佳珍喪盡。

頌云祖師牙爪衲僧巴鼻露柱燈籠土塊頑石子
雞啼白一轉霜參天古柏有誰識咦赤骨律九天
雲盡真消息。】


「第二十二世高峰妙禪師參雪巖纔問訊便被打出
後入室巖便問誰與你拖者死屍來聲未絕便打出
一日偶睹五祖演真贊云百年三萬六千日反覆元
來是者漢忽有省後侍巖次巖問日間浩浩作得主
麼師曰作得主又問睡夢中作得主麼師曰作得主
又問正睡著時無夢無想無見無聞主在什麼處師
無對奮志入龍鬚越五載連單人推枕墮地作聲廓
然大徹如在網羅中跳出元來秪是舊時人不改舊
時行履自此安邦定國天下太平一念無為十方坐
斷。」

【拈云匙挑不上風吹不起主人公面目大約只如
此。

頌云數載殷勤無朕跡同行共住不相識鄰單驀
地推枕頭打斷虛空腿一隻。】

「第二十三世中峰本禪師因觀流泉有省詣高峰求
正峰打趁出既而民間訛傳官選童男女師問忽有
人來問和尚討童男女時如何峰曰我但度竹篦子
與他師於言下徹法源底峰付偈曰我相不思議佛
祖不能視獨許不肖兒見得半邊鼻。」

【拈云本是一國之師為甚麼被蹄泉裏淹煞。

頌云古徑林泉逢故友呵呵拊掌笑無休德生有
德暗通津犯鼻揮斤陳好手。】

「第二十四世千巖長禪師參中峰峰問日用事如何
師曰念佛峰曰佛今何在師擬議峰厲聲叱之懇求
法要峰舉狗子無佛性話師參三年聞雀聲有省峰
復斥之師憤然夜半忽鼠翻貓器墮地作聲恍然開
悟復往質峰峰問趙州何故云無師曰鼠偷貓飯峰
曰未在師曰飯器破矣峰曰破後如何師曰築碎方
甕峰乃微笑囑曰善自護持時節若至其理自彰。」

【拈云若以色見聲求未免隨邪逐惡。


頌云未透情城如火急夜頭鳥語通消息前途更
有一重關老鼠無端打破甓。】

「第二十五世萬峰蔚禪師謁千巖巖問將什麼與老
僧相見師豎拳云者裏巖又問死了燒了在何處安
身立命師曰漚生漚滅水還在風息波平月映潭巖
又問不是心不是佛不是物是個甚麼師以坐具打
圓相叉手而立又斫松次師拈圓石作獻珠勢云請
師酬價巖曰不值半文錢師曰瞎巖曰是你瞎是我
瞎師曰瞎瞎巖命分座說法。」

【拈云直饒問答分明亦是髼頭弄傀儡。

頌云金山有璧臥荒丘信手拈來不易酬三獻楚
王仍不識秪因價重等閻浮。】

「第二十六世寶藏持禪師參萬峰峰付法偈曰大愚
肋下痛還拳三要三玄絕正偏臨濟窟中師子子燈
燈續焰古今傳。」

【拈云如水投水似空合空。

頌云兔角杖能挑日月龜毛繩解縛龍蛇平沉宇
宙囂氛盡祖禰相承是當家。】

「第二十七世東明旵禪師參寶藏藏問云心不是佛
智不是道汝云何會師向前問訊叉手而立藏云汝
在此許多時還作者個見解師乃憤然至第二日驀
然打徹呈偈云一拳打破太虛空百億須彌不露蹤
借問個中誰是主扶桑迸出一輪紅。」

【拈云直饒打破太虛空僅可無智人前賣弄。

頌云七竅初分漸別離無陰陽地驀逢渠從今結
個忘年友起坐相隨不放伊。】

「第二十八世海舟慈禪師參萬峰舉楞嚴經但有言
說都無實義話求決峰劈口兩棒攔背一蹋趯云者
是實義師覺有會隱居洞庭山二十九載僧問當日
有何所見隱于此師曰昔問萬峰但有言說都無實

義峰便打從此不別參僧曰請言所以師曰但要人
知痛癢是實義是妙心言說盡是皮毛僧笑云如此
見解生死尚未了何得言悟未在不見道心不是佛
智不是道耶師遂棄菴詣東明明問見何人來師云
萬峰明云萬峰即今在什麼處師罔然明云如此不
曾見萬峰師歸客寮三晝夜寢食俱廢忽香燈繩斷
墮地頓然大悟。」

【拈云未開口已前薦得略較些子若待棒下知歸
早落言詮了也。

頌云二十九年尋實義溪聲鳥語咸花費猛然扽
斷爛燈繩擊得虛空齊粉碎。】

「第二十九世寶峰瑄禪師在俗為木匠與海舟造塔
斧傷足求為僧充火頭一日負柴舟見云將棘刺作
麼師云是柴舟呵呵大笑云是柴拿去燒師遂起疑
參究偶因火燎面難忍以鏡炤之豁然大悟呈偈云
負柴和尚喚作棘火焰燒眉面皮急祖師妙旨鏡中
明一鑑分明玄要的。」

【拈云鏡中明妙旨萬里望崖州。

頌云同氣相求不識名同聲相應不知心丙丁童
子無情見燎卻當年舊面門。】

「第三十世天奇瑞禪師參寶峰問甚處來師曰北京
峰曰秖在北京別有去處師曰隨方瀟灑峰曰曾到
四川麼師曰到峰曰四川境界與此間何如師曰江
山雖異風月一般峰豎拳云還有者個麼師曰無峰
曰因甚卻無師曰非我境界峰曰如何是你境界師
曰諸佛不能識誰敢強安名峰曰汝豈不是落空師
曰終不向鬼窟裏作活計峰曰西天九十六種外道
汝是第一師拂袖便行峰付法偈曰濟山棒喝如輕
觸殺活從教手眼親聖解凡情俱坐斷曇花猶放一
枝新。」


【拈云箭鋒相注即不無要且當仁不讓。

頌云無煩千里訪知音掣電之機豈讓情好手手
中呈好手紅心心裏中紅心。】

「第三十一世無聞聰禪師參天奇奇問苦樂皆心因
何外取師曰秖為不了奇曰是非皆事因何妄承師
曰錯認定盤星奇曰迷悟皆人因何不懂師曰早知
燈是火豈向四方求奇付法偈曰道者心同慈姬心
爭教赤子因群陰輔成架海金梁棟佛缺方知補浩
任。」

【拈云龍蛇易辯衲子難瞞。

頌云師資嘉會豈尋常虎穴魔宮任主張佛祖位
中留不住電光石火露行藏。】

「第三十二世笑巖寶禪師參無聞問十聖三賢巳全
聖智如何又道不明斯旨聞厲聲曰十聖三賢爾已
知如何是斯旨速道速道師下語不契一日水邊洗
菜適菜墮水圜轉捉不著忽有省攜藍歸見聞聞問
是什麼師曰菜聞曰何不別道一句師曰請和尚別
問來師一日與聞圍爐次聞曰人人有個本來父母
子之父母今在何處師曰一火焚之聞曰恁麼則子
無父母耶師曰有則有佛眼覷不見聞曰子還見否
師曰某亦不見聞曰為什麼不見師曰若見即非真
父母遂呈偈曰本來真父母歷劫不曾離起坐承他
力寒溫亦共知相逢不相見相見不相識為問今何
在分明舉似師聞曰即此偈堪紹吾宗。」

【拈云定慧力莊嚴歷劫不思議。

頌云應機接物如煦嫗今古無殊豈等倫曠大劫
來真父母十方世界現全身。】

「第三十三世幻有傳禪師聞燈花爆聲有省直造北
方參笑巖求證巖曰汝將從前得力處一一說來為
汝印正師具實說至語半巖驀趯出鞋曰向者裏道

一句看把師話端打斷通夕不寐明晨佇立擔下巖
見喚師師回顧巖翹一足作修羅障月勢師當下豁
然。」

【拈云剛被太陽收拾去卻教明月送將來。

頌云入理深談話半途芒鞋躍出觜盧都燈花爆
出當陽旨明月堂前繼祖圖。】

「第三十四世密雲悟禪師挑柴過山灣見一堆柴突
露面前有省棄家入龍池依幻有和尚脫白請益幻
幻曰汝若到者田地須放身倒臥嗣後惟加罵詈師
慚悶交加一日城歸過桐官山頂忽覺情與無情煥
然等現大地平沉時幻遷北京師乃往覲幻問汝有
新會處麼師曰一人有慶兆民賴之幻曰汝又作麼
生師曰某甲得得來禮覲和尚幻曰念汝遠來放汝
三十棒師抽身便出一日幻問忽有人問汝如何秖
對師驀豎拳幻曰老僧不曉得者是甚麼意思師曰
莫怪和尚不曉得三世諸佛也不曉得一日幻舉拂
問師云諸方還有者個麼師震威一喝幻曰好喝師
連喝兩喝歸位幻囑師扶佛法師呈偈曰若據某甲
扶佛法任他○○○○○都來總與三十棒莫道分
明為賞罰。」

【拈云桐官山頂悟去杓卜聽虛聲何故聻賺殺許
多人向柴堆裏覓宗猷。

頌云龜毛舉起驗當陽一喝如雷脫體張賞罰分
明無固必從教定國與安邦。】

「第三十五世破山明禪師十九遊方至講席聽楞嚴
至七處徵心八還辨見恍有入處每看古人公案如
銀山銕壁自誓不明此事終不放下如此住楚之破
頭山艸衣木食三載一生伎倆般盡打并不下看高
峰語錄以七日為限做了五日兩眼昏花如有氣死
人一日發極到萬丈懸崖上立定云悟不悟性命在

今日辰時立到未時之際眼前惟有一平世界更無
坑坎舉足經行不覺墮落崖下將足損了夜半翻身
忽痛大悟密舉從前如獲故物高聲叫云屈屈一居
士詣前問云腳痛麼師劈面一掌云非公境界師足
痊遍歷諸方末到金粟謁密雲和尚密問那裏來師
曰雲門密曰幾時起身師曰東山紅日出密曰東山
紅日出與汝甚麼相干師曰老老大大猶有者個語
話密曰我既如此你者許絡索又是那來師震威一
喝便出次日進方丈密命坐師曰昨日走得今日走
不得了密曰做賊人心虛師曰是賊識賊密頷之。」

【拈云舉足下足踏翻一平世界動轉施為運用本
地風光。

頌云撒手懸崖沙界空凡情聖解一時融掀翻大
海無涓滴放出東山日正紅。】

「第三十六世昭覺醉禪師參遍諸方後至破山處問
昔僧問雲門如何是佛門云乾屎橛意旨如何山曰
脹壞了我餓壞了你師曰疑殺天下人山作臥勢云
老僧不參禪秖愛伸腳眠師復疑駭動靜似一個有
氣死人相似一夜因倒穿了鞋腳套不上擬伸手拔
有省入方丈辭山出峽參天童密和尚于萬工池一
見便問萬里趨風乞師一接密便打師一喝便行密
趕上和行李打脫一日上太白頂拖柴因竹簽傷足
血迸污地忽聽梆鳴聲振山谷忽然大悟歸堂浴後
進方丈作禮云某甲有些快活密作聽勢師便打兩
個噴嚏密打云那裏失利來者裏拔本師又兩喝密
連打云翻不快活了師拂袖出復至蜀之大寧寺謁
山山問你從南方走一回帶得甚麼寶物來師豎一
拳山曰別我七八年一點氣息也無師曰若有氣息
則不歸了山肯之。」

【拈云失利於太白峰拔本於大寧寺誠如貨賣當

時也須不離行市。

頌云梆振靈臺驚海嶽喚回劫外一枝春渾然刺
破虛空骨大地茫茫血染騂。】

乙亥春日與文博圓鑒禪人


「　無文印子即吾宗心佛眾生體亦同吩咐福城鑒上座高懸肘後驗獰龍」



密蜂頌十首


「　律令森嚴至化隆君臣道合萬機通家齊國治從來事共扇淳風宇宙中」




「　氣宇如王孰敢攖鋒鋩拉著便傷人天衢直造花陰下得意歸來罷問程」




「　冒雨衝風透別林百花叢裏露全身馨香翠色無相礙任運能追冶艷魂」




「　同聲相應適天機一志騰霄詎放低時節到來忙不徹無花那肯戀空枝」




「　身如楟子量如淵方寸元來世界寬漆桶打通滋味別管教個個絕廉纖」




「　浩氣鴻鉤非義襲高原平地信翩翩花神難禁纖腰客腳下無絲任縱橫」




「　濟濟英才各逞能通身負蕊獻功勳於中設有非同志把定牢關不放行」




「　封疆穩密不通風消息洞開理大同戰將如星排御級雍熙秩秩扈王宮」




「　頻懷幹蠱日兢兢佐命應當輔化成片片赤心垂統緒毋容外侮勢相侵」




「　八表無虞總放閒時清道泰悉相安怡然愷悌家常事一桶山河傲兩間」



山居十首


「　古岸卜幽居雲深最得宜林疏風拂霧竹密竟成籬水野通龍穴山孤鳥道危蓽蓬如欲卓地設自然基」





「　茆屋結陵東徒教古徑通疏簾邀月侶甕牖飲良朋瀑布飛空碧松聲遞韻豐終朝何所事學圃種蔬菘」




「　寄跡隱林泉窮崖野水邊支鐺和月煮枕石傍雲眠鳥笑知村遠猿啼識異廛浮生如幻夢是以住山巔」




「　一杖倚岩廊孤危踞上方松濤濃欲滴竹翠醉風狂字水如仙掌群峰列錦章嘉賓來化外共賞白雲鄉」




「　俾牧衡門下煙林作四儔巉巖為屏障野鶴伴陵丘樹老先凋葉花豐蝶興優陶然忘世味枝隱傲王侯」




「　散步翫春還山前萬卉妍筍抽因地煖花發向陽巔柳岸拖金縷風梭織綿川誰能知此意與我作忘年」




「　一陰傳夏令滿苑颯熏風細艸青還碧荷華白間紅烹茗筵異客採藥命山童烏兔飛如箭光陰日不同」




「　籬園蟋蟀鳴小𩗊送秋聲水落溪源瘦葉黃山色更松枯如龍豎艸腐見礄橫數𨙰商絲曲誰將好韻賡」




「　葦絮飛如雪征鴻漸履霜六陰消息斷一線續微陽觱發侵山寺鄉關客思長從來稽古帝至日不巡方」




「　養素棲崖壑居恒百事便充衣裁檜葉種月墾畬田放曠登高岸樂饑有活泉買山學小隱抱拙渾忘年」



廛居十首


「　廛市建菴居羞慚百不如凝塵風自拂室闇有蟾蜍衲破慵為補無心讀梵書黃牛師子輩畢竟罔儔渠」




「　城頭吹畫角聲細落來遲消息通玄府枕邊夢破時茆簷縣皓月風喊宇前籬公案元成現當人毋自欺」




「　遁跡臥琴臺拙無應世才怡然消歲月適意任徘徊喚馬須相嗒呼牛豈更唉行藏歸造物孰敢別安排」




「　溷俗同塵歇浮名卻可埋幻身鄰酒肆絕跡步花街未蓄瑹賝貨生薑舖久開來沽須待價元不挂招牌」




「　時暢沒絃琴玄機越古箴調高驚豎役興至若難禁妙應機先曲惟將達此心喚回山水淥幾個是知音」




「　鎮日放憨居浮華事久除并無塵世累那有道心虛





「　幻質寄閻浮元無事可休長街騎竹馬短巷賣風流肉案尋彌勒酒樓應覓牛翛然超世表佛祖位難留」




「　金風來上苑菊蕊傲霜嬌露白凝青女梧桐葉正凋莎雞方振羽鶴唳九皋遙節屆催何急人情日漸澆」




「　乾坤為大廈化育駃如馬陰卷藏於密陽舒復在下小人之道消君子來無假寒極雪花飛日行南至也」




「　山河無畏榻萬象為衾枕生佛本同源魔軍咸共景群英醉利名惟我夢先惺但以效廛居何能稱大隱」



村居十首


「　十室煙村裏於中有俊英誅茆宜縛屋緶竹若為城抱義心初靜居仁身自清柴餘容易拾水近可支鐺」




「　廬成信有時縱廣丈餘基地固桓楹穩千泉旋鑿池窗疏黃葉補簷矮月來遲共話松巢鶴爰居心緒怡」




「　處世若浮漚胡為得久留朝來彷彿暮春至倏經秋碌碌何時歇勞勞那日休百年如電拂所以息馳求」




「　幾驗落花紅頻居山水中往來無俗客談笑有村翁贊育雖難及持身蹈古風造莖無縫塔八面最玲瓏」




「　谷風習習微楊柳正依依田畯初傳檄農功始動機披星擎耒出戴月負鋤歸一度春霄至乘時助範圍」




「　乘興步南塘荷華逆順香長堤鶯弄柳小徑蝶穿芳啜茗侵莓石論詩韻夕陽更來濠上翫魚樂鬥風狂」




「　金菊傍籬黃西風入畫堂開煁宜續火布戶禦嚴霜掃葉防寒逼廚空應積糧一年生活計莫待急時忙」




「　情忘百累休無事挂心頭名利難為攝塵寰豈逗遛時乎聞說詭徙倚翫松丘潔身隨去就不必類巢由」




「　愚愚忘所倚洞鑒玄微旨兔角杖龍蛇龜毛繩虎兕森羅陳舊面萬象示心髓大地如許寬咸歸方寸裏」




「　吾居村落東村事僅相同村樂堂階奏村歌阡陌中村田依序種村地及時攻村市沽村酒竟成村裏翁」




船居十首


「　逃名故買舟暫泊釣磯頭慣擊帆前月頻邀柁外鷗澄清方舉櫂水曲始拖鉤運柁通三島拋篙過十洲」




「　寓志五湖遊蘆花兩岸幽江皋盟野鶴邀月誓為儔漁火燒汀遠沙禽伴水流訪賢逾小浦興盡復移舟」




「　萬里一帆通銀濤漾碧空潮聲來勢險日影映江紅水順艫行速風調勿轉蓬澄潭留不住別港鉤獰龍」




「　搖曳逝江濱汪洋水脈淳煙波騰浩渺遠岸峙連峮鮄鮊依篷動鴻音落澗漘長年垂直釣未見上鯖鱗」




「　皎月出雲端中流竟截瀾漠歌驚野岸帆影覆江于柳線穿煙碧蘆花宿鷺寒身居煙水外落落且盤桓」




「　興至轉扁舟仍挨古埠頭片雲堪作餌纖月可為鉤易見赤魦鯉難逢稱意鯈幾回欲罷釣欲罷不能休」




「　江村添意氣任運成家計此岸喚舟人咸歸彼岸去智愚偕攜手貧富俱相濟苦海駕慈航度生為正事」




「　篷窿渾似菴舞櫂過湘南問道親漁父論心就月談援琴歌永矢呼酒且湛酣夢入黃梁枕俄驚燕語喃」




「　雪夜江城闊瑩然境亦隆風清冰似玉露冷樹愈豐閒寂無人語嚬呻有澤龍海天皆一色罕遇打魚翁」




「　歷遍海雲鄉曰歸見歲陽縱橫知水性清濁識滄浪打鳳罦收訖羅龍網不張御風歌款乃仍復隱崖廊」










青城竹浪生禪師語錄卷七終