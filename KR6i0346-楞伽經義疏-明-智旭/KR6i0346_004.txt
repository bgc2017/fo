











楞伽阿䟦多羅寶經卷第四義疏上
天竺三藏求那䟦陀羅　譯經
支那沙門蕅益釋智旭　疏義

一切佛語心品之四

【○第二十九如來自性門。(魏云。法身品第七)文分
為四。初請。二許。三問。四答。
△今初。】

「爾時大慧菩薩白佛言。世尊。唯願為說三藐三佛陀。

我及餘菩薩摩訶薩。善於如來自性。自覺覺他。(魏云。
如來應正徧知。惟願演說自身所證內覺知法。以何等
法。名為法身。我及一切諸菩薩等。善知如來法身之相
自身及他。俱入無疑。○唐云。願為我說如來應正等覺
自覺性。令我及諸菩薩而得善巧。自悟悟他)。」

【△二許。】

「佛告大慧。恣所欲問。我當為汝隨所問說。」

【△三問。】

「大慧白佛言。世尊。如來應供等正覺。為作耶。為不作
耶。(魏云。為作法耶。非作法耶)為事耶。(二俱云果)為因
耶。為相耶。為所相耶。(魏云。為能見耶。為所見耶)為說
耶。為所說耶。為覺耶。為所覺耶。(魏云。為是智耶。智所
覺耶)如是等辭句。為異為不異(魏云。如來法身。為異
耶。為不異耶)。」

【疏曰。梵語多陀阿伽陀。此翻如來。梵語阿羅訶。此
翻應供。梵語三藐三佛陀。此翻等正覺。亦翻正徧
知。乃十號之三也。亦表三德。三德不縱橫並別。不
可思議。乃名法身。今問法身。與此作不作等辭句。
為異為不異。意欲如來顯出法身離四句故。
○四
答二。初長文。二偈頌。初中三。初總非諸句。二別辨
其義。三結答其問。
△今初。】

「佛告大慧。如來應供等正覺。於如是等辭句。非事。非
因。所以者何。俱有過故(魏云。如來應正徧知法身之
相。如是辭句等。非作法。非不作法。非因。非果。何以故。以

二邊有過故。○唐云。如來應正等覺非作。非非作。非果。
非因。非相。非所相。非說。非所說。非覺。非所覺。何以故。俱
有過故)。」

【○二別辨其義五。初約事因辨。二約無我等義辨。
三約陰界入辨。四約解脫辨。五約智及爾𦦨辨。
△
今初。】

「大慧。若如來是事者。或作或無常。無常故。一切事應
是如來。(唐云。若如來是作。則是無常。若是無常。一切作
法應是如來)我及諸佛。皆所不欲。(魏云。不許此法。○
唐云。皆不忍可)若非所作者。無所得故。方便則空。同
於兔角。槃大之子。以無所有故。(唐云。若非作法。則無
體性。所修方便。悉空無益。同於兔角石女子。非作因
成故)大慧。若無事無因者。(唐云。若非因非果)則非有
非無。若非有非無。則出於四句。四句者。是世間言說。
若出四句者。則不墮四句。不墮四句故。智者所取。一
切如來句義亦如是。慧者當知。」

【疏曰。先明是作非作之過。後明非因非果之理也。
能作為因。所作為果。果體名事。事名為有。有則無
常。非作名無。無同兔角及石女子。如來法身。豈如
是哉。全性起修。故非無作。全修在性。故非所作。大
乘因者諸法實相。故因即非因。大乘果者諸法實
相。故果即非果。非因非果。故非有。而因而果。故非
無。不相違。故非亦有亦無。離戲論。故非非有非無。
超過四句。名之為出。以四句說之而不犯過。名為

不墮。此乃如來法身句義。有智慧者所當知也。
△
二約無我等義辨。】

「如我所說。一切法無我。當知此義。無我性是無我。(唐
云。以諸法中無有我性。故說無我)一切法有自性。(唐
云。非是無有諸法自性)無他性。如牛馬。(魏云。一切諸
法。自身為有。他身為無。如似牛馬)大慧。譬如非牛。馬
性。非馬。牛性(唐云。譬如牛無馬性。馬無牛性)其實非
有非無。彼非無自性。如是大慧。一切諸法。非無自相
有自相。但非無我愚夫之所能知。(唐云。無有自相。而
非有即有。非諸凡愚之所能知。○魏云。愚癡凡夫。不知
諸法無我體相)以妄想故。(唐云。何故不知。以分別故)
如是一切法空。(一切法)無生。(一切法)無自性。(魏云。無
體相)當如是知。」

【疏曰。如來常言一切法無我者。正以如來藏性不
變隨緣。舉體成一切法。故一切法隨緣不變。當體
即如來藏。不可喚作實我實法。故說無我。非是無
有如來藏性以為諸法之自性也。但只有此如來
藏性。更無他性。譬如牛只有牛性。更無馬性。馬只
有馬性。更無牛性。約牛則馬性非有。牛性非無。約
馬。則牛性非有。馬性非無。而彼非無自性也。一切
諸法。當知亦爾。非無如來藏之自相。非有我法之
自相。但一切愚夫。由妄想分別。故不知無我如來
藏耳。如是常言一切法空。當知如來藏不空也。常
言一切法無生。當知如來藏無不生也。常言一切

法無自性。當知如來藏非無自性也。
△三約陰界
入辨。】

「如是如來與陰。非異非不異。(魏云。如來法身。亦復如
是。於五陰中。非一非異)若不異陰者。應是無常。(魏更
云。以五陰是所作法故。○唐更云。五蘊諸法是所作故)
若異者。方便則空。(二譯皆無此句)若二者。應有異。如
牛角。(唐云。若異者。如牛二角。有異不異)相似故不異。
長短差別故有異。一切法亦如是。大慧。如牛右角異
左角。左角異右角。如是長短種種色各各異。(唐云。長
短不同。色相各別)大慧。如來於陰界入。非異非不異。」

【疏曰。此以人法對辨。而明非異非不異。超出四句。
不墮四句也。如來者。假名人也。五陰者。色心法也。
若謂如來與五陰定一。則五陰有為生滅。如來亦
應有為生滅。固不可也。若謂如來與五陰定異。則
如來必無五陰色心。相好智慧皆不可得。僧祗方
便豈不唐捐。亦不可也。且如來五陰果若二者。則
應如牛二角。然牛二角。亦且有異不異。不可言其
定異。況如來與五陰乎。意顯五陰展轉相辨。巳自
有異不異。況如來與五陰。可令一向異。一向不異
乎。言一切法亦如是者。且如五陰。同名陰。故不異。
色非受等。受非想等。故有異。十八界。同名界。故不
異。根非塵等。塵非識等。故有異。十二入。同名入。故
不異。眼非耳等。色非聲等。故有異也。
△四約解脫
辨。】


「如是如來解脫。非異非不異。如是如來以解脫名說。
(魏云。如是依解脫故。說名如來法身之相)若如來異
解脫者。應色相成。色相成故。應無常。(魏云。則同色相。
則是無常。○唐云。色相相應。即是無常)若不異者。修
行者得相應無分別。而修行者見分別。(魏云。則無能
證所證差別。而修行者則見能證及於所證。○唐云。修
行者見應無差別。然有差別)是故非異非不異。」

【疏曰。如來為能證。解脫為所證。能所無性。故非異。
能所宛然。故非不異。言修行見有差別。凡有二義。
一即能證所證不二而二義。二即就所證中。有偏
圓分滿之不同。如十地證十真如。及金剛般若。所
謂一切賢聖。皆以無為法而有差別也。
△五約智
及爾𦦨辨。】

「如是智及爾𦦨。(魏云。知於可知境界。○唐云。智與所
知)非異非不異。大慧。智及爾𦦨非異非不異者。非常
非無常。非作非所作。非有為非無為。非覺非所覺。非
相非所相。非陰非異陰。非說非所說。非一非。異非俱
非不俱。」

【疏曰。若凡若聖諸心心所見分。皆名為智。若凡若
聖諸心心所相分。皆名爾𦦨。此則收一切法無不
盡也。同以自證為體。故非異。施設二分差別。故非
不異。既本非異不異。則亦本非常與無常。作與所
作。乃至本非俱與不俱。是一切法。本皆離四句也。】

「非一非異非俱非不俱故。悉離一切量。(唐云。以是義

故。超一切量)離一切量。則無言說。(魏云。但有其名。○
唐云。唯有言說)無言說。則無生。(魏云。若但有名。彼法
不生。○唐云。唯有言說故。則無有生)無生。則無滅。無
滅。則寂滅。(魏云。以不滅故。彼法則如虗空平等。○唐
云。無有滅故。則如虗空)寂滅。則自性涅槃。自性涅槃。
則無事無因。無事無因。則無攀緣。無攀緣。則出過一
切虗偽。出過一切虗偽。則是如來。(魏云。虗空非因非
果。若法非因非果者。彼法則為不可觀察。不可觀察者。
彼法過諸一切戲論。若過一切諸戲論者。名如來法身)
如來則是三藐三佛陀(唐云。如來即是正等覺體)。」

【疏曰。一切諸法既離四句。則皆超一切量。但有名
言。即非名言。無生無滅。猶如虗空。非果非因。心行
處滅。言語道斷。故曰。一切諸法。無非佛法。牆壁瓦
礫。皆是如來清淨法身也。豈可以作非作等詞句
辨之耶。二別辨其義竟。
△三結答其問。】

「大慧。是名三藐三佛陀佛陀。大慧。三藐三佛陀佛陀
者。離一切根量(魏云。以過一切諸根境界故。○唐云。
永離一切諸根境界)。」

【疏曰。重言佛陀者。意明正徧知覺之覺體也。眾生
迷此覺體。舉體幻成諸根境界。所謂不變隨於染
緣也。如來悟此諸根境界。隨緣不變。當體即是覺
體。不可局以諸根境界。是故於中一為無量。無量
為一。根為能照。亦為所照。境為所照。亦為能照。所
謂不變隨於淨緣也。初長文竟。
△二偈頌。】


「爾時世尊。欲重宣此義而說偈言。悉離諸根量。無事
亦無因。(魏云。離諸法及根。非果亦非因)巳離覺所覺。
亦離相所相。陰緣等正覺。一異莫能見。亦無有見者。
云何而分別。非作非不作。非事亦非因。非陰非在陰。
亦非有餘雜。(魏云。非陰非離陰。亦不在餘處。○唐云。
非蘊非不蘊。亦不離餘物)亦非有諸性。如彼妄想見。
(唐云。非有一法體。如彼分別見)當知亦非無。此法法
亦爾。(唐云。亦復非是無。諸法性如是)以有故有無。以
無故有有。(唐云。待有故成無。待無故成有)若無不應
受。若有不應想。(魏云。是故不說無。亦不得說有。○唐
云。無既不可取。有亦不應說)或於我非我。言說量留
連(唐云。不了我無我。但著於語言)沈溺於二邊。自壞
壞世間。解脫一切過。正觀察我通。(唐云。若能見此法。
則離一切過)是名為正觀。不毀大導師。」

【疏曰。初一偈。頌前總非諸句。次二偈。超頌約陰等
辨。次二偈。追頌約無我辨。次一偈。訶迷者之失。後
一偈。讚悟者之得也。非陰者。非與陰一也。非在陰
者。非與陰異也。亦非有餘雜者。當體法界。法界無
外。故非有餘。法界無餘。故非有雜也。餘對二譯可
解。第二十九如來自性門竟。
○第三十不生不滅
門二。初正明不生不滅義。二約外道以辨差別。初
中三。初因問略答。二重問許宣。三正為廣答。
△今
初。】

「爾時大慧菩薩復白佛言。世尊。如世尊說。修多羅攝

受不生不滅。又世尊說。不生不滅。是如來異名。云何
世尊。為無性故說不生不滅。為是如來異名。(唐云。不
生不滅。此則無法。云何說是如來異名)佛告大慧。我
說一切法。不生不滅。有無品不現。(魏問云。而佛如來
常說諸法不生不滅。以離建立有無法故。○唐問云。如
世尊說。一切諸法不生不滅。當知此則墮有無見)。」

【疏曰。尋常修多羅中。每言諸法如幻如夢。本無生
滅。則不生不滅。乃諸法無性義耳。而又云是如來
異名。故疑而問之也。今之略答。據二譯乃是問辭。
而旨各有異。魏以如來常說不生不滅。本離建立
有無法故。不應指為如來異名。唐以若說不生不
滅為無性。仍墮無見。若說不生不滅為如來異名。
仍墮有見。宋則答以不生不滅。本超有無。故雖顯
無性而非無。雖是如來異名而非非有。
△二重問
許宣。】

「大慧白佛言。世尊。若一切法不生者。則攝受法不可
得。(魏云。此不得言一切法)一切法不生故。(唐云。若法
不生。則不可取。無有少法。誰是如來)若名字中有法
者。惟願為說(魏云。若依餘法有此名者。世尊應為我
說)。」

【疏曰。一切法既不生矣。安有一切法可取。既無法
可取。何得是如來異名。若是如來異名。名下必應
有義。畢竟指何法義。名為不生不滅耶。】

「佛告大慧。善哉善哉。諦聽諦聽。善思念之。吾當為汝

分別解說。大慧白佛言。唯然受教。」

【二重問許宣竟。
○三正為廣答三。初直明所說離
過。二廣顯如來異名。三詳辨言義差別。
△今初。】

「佛告大慧。我說如來。非無性。亦非不生不滅攝一切
法。亦非待緣故不生不滅。亦非無義。(魏云。如來法身。
非是無物。亦非一切法不生不滅。亦不得言依因緣有。
亦非。虗妄說不生不滅。○唐云。我說如來。非是無法。亦
非攝取不生不滅。亦不待緣。亦非無義)大慧。我說意
生法身如來名號。彼不生者。一切外道聲聞緣覺七
住菩薩。非其境界。(魏云。我常說言不生不滅者。名意
生身如來法身。非諸外道聲聞辟支佛境界故。住七地
菩薩。亦非境界。○唐云。我說無生。即是意生法身別異
之名。一切外道聲聞獨覺七地菩薩。不了其義)大慧。
彼不生即如來異名。」

【疏曰。如來非無性。破其以無性為不生不滅也。亦
非不生不滅攝一切法。破其攝受法不可得也。亦
不待緣。破其名字中別有法也。亦非無義。破其轉
計有名無義也。此中非不生不滅攝一切法句。意
稍難解。今當釋之。葢一切法。生本不生。滅本不滅。
所謂性真常中。求於去來迷悟生死。了不可得。即
是本如來藏妙真如性。妙真如性。即是如來法身
異名。非謂果有一切諸法。而更以不生不滅攝取
之也。夫無性故言不生不滅者。因緣即空意也。意
生身名不生不滅者。即假意也。法身名不生不滅

者。即中意也。意生身雖有三相。乃相似三觀所成。
未證中故。束之為假。法身雖具三德。乃分證圓融
之體。體不二故。束之為中。一切外道。未知即空。安
知假中。聲聞緣覺及通教七地菩薩。雖知於空。未
見不空。故亦非其境界也。言七住者。約最鈍根。須
至八地。方能受接故也。
○二廣顯如來異名三。初
舉譬。二示法。三帖合。
△今初。】

「大慧。譬如因陀羅釋迦。不蘭陀羅。如是等諸物。一一
各有多名。(魏云。譬如釋提桓因。帝釋。王。不蘭陀羅。手。
抓。身體。地。浮彌。虗空。無礙。如是等種種名號。名異義一。
○唐云。譬如帝釋。地及虗空。乃至手足。隨一一物。各有
多名)亦非多名而有多性。(二皆作體)亦非無自性(唐
云。亦非無體)。」

【疏曰。如天帝釋。有千名字。又如手亦名抓。身亦名
體。地亦名為浮彌。虗空亦名無礙。世間一物有多
名者。不可勝舉。其名雖多。其體非多。亦非無體。當
知如來法身。亦如是也。
△二示法。】

「如是大慧。我於此娑呵世界。有三阿僧祗百千名號。」

【疏曰。娑呵。亦云索訶。亦云娑婆。此翻堪忍。乃釋迦
如來所統三千大千世界之總名也。在世界種第
十三佛剎微塵數重。有十三佛剎微塵數世界所
共圍繞。具如華嚴經中所明。其中眾生。忍諸煩惱。
忍作諸業。忍受眾苦。故名堪忍。又佛菩薩以大忍
力度脫眾生。故名堪忍也。阿僧祗。此翻無數。】


「愚夫悉聞。各說我名。而不解我如來異名。(唐云。諸凡
愚人。雖聞雖說。而不知是如來異名)大慧。或有眾生。
知我如來者。有知一切智者。有知佛者。有知救世者。
有知自覺者。有知導師者。有知廣導者。有知一切導
者。有知仙人者。有知梵者。有知毗紐者。(此云大力)有
知自在者。有知勝者。有知迦毗羅者。(城名。佛生彼城。
因名迦毗羅仙)有知真實邊者。有知月者。有知日者。
有知主者。有知無生者。有知無滅者。有知空者。有知
如如者。有知諦者。有知實際者。有知法性者。有知涅
槃者。有知常者。有知平等者。有知不二者。有知無相
者。有知解脫者。有知道者。有知意生者。」

【疏曰。此略舉三十三名。以例其餘也。魏有四十六
名。唐有五十名。並可例思。不煩廣解。】

「大慧。如是等三阿僧祗百千名號。不增不減。此及餘
世界。皆悉知我如水中月。不出不入。(唐云。於此及餘
諸世界中。有能知我如水中月。不入不出)彼諸愚夫
不能知我。墮二邊故。(唐云。但諸凡愚。心沒二邊。不能
解了)。」

【疏曰。不增不減者。一切名字性。即一名字性。故不
增。一名字性即一切名字性。故不減也。法身住畢
竟空。譬如滿月。隨諸眾生心水清淨。則現其影。此
所現影。不離如來法身。故不出。不離眾生心水。故
不入。不出不入。即是非有非無。彼諸愚夫。或計心
外有佛。或計佛無體相。故不能知法身不生不滅

義也。】

「然悉恭敬供養於我。而不善解知辭句義趣。不分別
名。不解自通。計著種種言說章句。於不生不滅作無
性想(魏云。而不善解名字句義。取差別相。不能自知。執
著名字故。虛妄分別不生不滅。名為無法。○唐云。而不
善解名字句義。執著言教。昧於實。真謂無生無滅。是無
體性)。」

【疏曰。然悉恭敬供養於我者。釋成雖聞雖說也。而
不善解者。等釋成不知是如來異名也。不分別名
者。不能了別名所詮義也。不解自通者。不知法身
人人本具。心佛眾生三無差別也。二示法竟。
△三
帖合。】

「不知如來名號差別。如因陀羅釋迦不蘭陀羅。不解
自通。會歸終極。於一切法。隨說計著(魏云。以不能決
定名號真實。隨順名字音聲取法亦復如是。○唐云。以
信言教。昧於真實。於一切法。如言取義)。」

【疏曰。若知本有法身。與佛平等。則言言見諦。字字
歸宗。乃為會歸終極。所謂決定名號之真實義也。
由其不知一切名號。唯以詮顯法身為所歸極。故
聞不生不滅。便作無性計著。如聞不蘭陀羅。便謂
非帝釋耳。二廣顯如來異名竟。
○三詳辨言義差
別五。初破癡計。二顯善說。三勸依義。四誡隨說計
著。五勸親近多聞。
△今初。】

「大慧。彼諸癡人。作如是言。義如言說。義說無異。所以

者何。謂義無身故。(魏云。以義無體相故)言說之外。更
無餘義。惟止言說。(唐云。是人不了言音自性。謂言即
義。無別義體)大慧。彼惡燒智。(魏云。彼愚癡人。○唐云。
彼人愚癡)不知言說自性。不知言說生滅。義不生滅。
大慧。一切言說。墮於文字。義則不墮。離性非性故。無
受生。亦無身(二俱云。離有離無故。無生無體故)。」

【疏云。言說音聲。乍生乍滅。耳識可得而聞。意識可
得而緣。故癡人計以為有。法身實義。非有非無。不
生不滅。不墮分別妄識境界。故癡人計以為無。不
知無生則無所不生。無體則無所不體也。
○二顯
善說又二。初明說即不說。二明無說而說。
△今初。】

「大慧。如來不說墮文字法。文字有無不可得故。除不
墮文字。(唐云。唯除不墮於文字者。○魏云。如來說法。
依自聲說。不見諸字是有無故。不著名字)大慧。若有
說言。如來說墮文字法者。此則妄說。(魏云。若人執著
名字說者。彼人不名善說法者。○唐云。若人說法墮文
字者。是虗誑說)法離文字故。(唐云。諸法自性離文字
故)是故大慧。我等諸佛及諸菩薩。不說一字。不答一
字。所以者何。法離文字故。」

【疏曰。契會法身。則語言道斷。心行處滅。如人飲水。
冷煖自知。故不墮文字。又文字亦即法身體舉所
成。法身外之文字非有。即法身之文字非無。所以
終日說而無說。名為不墮文字之妙說也。世人不
達實義。強構篇章。種種杜撰。莊飾文詞。皆是虗誑

妄說。不知諸法離文字故。不知諸佛菩薩所說所
答。依自證法及本住法。非有一字可增減故。是故
三世如來。一切菩薩。皆是述而不作者也。今之競
為險句以圖出格者。可謂不知而作之者矣。哀哉。

△二明無說而說。】

「非不饒益義說。(唐云。非不隨義而分別說)言說者。眾
生妄想故。大慧。若不說一切法者。教法則壞。(魏云。法
輪斷滅)教法壞者。則無諸佛菩薩緣覺聲聞。若無者。
誰說。為誰。是故大慧。菩薩摩訶薩。莫著言說。隨宜方
便。廣說經法。(唐云。應不著文字。隨宜而說)以眾生希
望煩惱不一故。我及諸佛。為彼種種異解眾生而說
諸法。令離心意意識故。不為得自覺聖智處(唐云。我
及諸佛。皆隨眾生煩惱解欲種種不同。而為開演。令知
諸法自心所見。無外境界。捨二分別。轉心意識。非為成
立聖自證處)。」

【疏曰。法離文字。本無可說。而眾生妄想分別。各各
希望樂欲不同。見愛煩惱受病亦別。若不以四悉
檀隨宜為說。何由令其捨二分別。轉識成智耶。若
巳得自覺聖智處者。何勞更為說法。又自覺聖智
處。本自成立。何須以言說成立也。此無說之說。方
為上順佛意。下隨羣機。臨濟所謂我宗無語句。亦
無一法與人。此之謂也。不同今人杜撰穿鑿。強構
詞章。以炫新異也。二顯善說竟。
△三勸依義。】

「大慧。於一切法無所有。覺自心現量。離二妄想諸菩

薩摩訶薩。依於義。不依文字。」

【疏曰。於一切法等三句。依魏唐二譯。皆屬上文。為
令眾生知一切法皆是自心所現。心外無有。離於
能所二妄分別。故說諸法。今既在此。則二十二字。
應作一句讀之。謂諸菩薩既知一切法皆無所有。
唯是自心所現。離二妄想。則能依義不依文也。】

「若善男子善女人依文字者。自壞第一義。亦不能覺
他。墮惡見相續而為眾說。不善了知一切法一切地
一切相。亦不知章句(唐云。依文字者。墮於惡見。執著
自宗而起言說。不能善了一切法相文詞章句。既自損
壞。亦壞於他。不能令人心得悟解)。」

【疏曰。此先明依文之失也。諸佛菩薩以義定名。故
萬無一失。末世鈍根以名定義。則萬無一得。故云
自壞第一義亦不知法相地位及章句也。】

「若善一切法一切地一切相。通達章句。具足性義。(唐
云。若能善知一切法相。文辭句義。悉皆通達)彼則能
以正無相樂而自娛樂。平等大乘建立眾生。大慧。攝
受大乘者。則攝受諸佛菩薩緣覺聲聞。(唐云。若能令
他安住大乘。則得一切諸佛聲聞緣覺及諸菩薩之所
攝受)攝受諸佛菩薩緣覺聲聞者。則攝受一切眾生。
(唐云。若得諸佛聲聞緣覺及諸菩薩之所攝受。則能攝
受一切眾生)攝受一切眾生者。則攝受正法。攝受正
法者。則佛種不斷。佛種不斷者。則能了知得殊勝入
處。(唐云。則得勝妙處)知得殊勝入處菩薩摩訶薩。常

得化生。建立大乘。十自在力。現眾色像。通達眾生形
類希望煩惱諸相。如實說法。(唐云。菩薩生勝妙處。欲
令眾生安住大乘。以十自在力。現眾色像。隨其所宜。演
真實法)如是者不異。如實者不來不去相。一切虗偽
息。是名如實(唐云。真實法者。無異無別。不來不去。一
切戲論。悉皆息滅)。」

【疏曰。此正明依義之得也。一切法者。權實法也。一
切地者。權實位也。一切相者。化儀化法。五時通別。
乃至轉接同會借兼但對帶純。種種諸相狀也。通
達章句者。以義定名也。具足性義者。因語顯義也。
自娛樂者。自覺也。建立眾生者。覺他也。大乘是諸
佛聖人之所護念。故唐譯云得所攝受。一切諸佛
聖人皆從大乘而出。故今經云攝受諸佛等也。殊
勝入處。即自覺聖智境界。十自在力。即是處非處
等十智力也。餘皆可知。三勸依義竟。
△四誡隨說
計著。】

「大慧。善男子善女人。不應攝受隨說計著。(唐云。不應
如言執著於義)真實者。離文字故。(魏云。以一切法無
文字故)大慧。如為愚夫。以指指物愚夫。觀指。不得實
義。(唐云。小兒觀指。不觀於物)如是愚。夫隨言說指。攝
受計著。至竟不捨。終不能得離言說指第一實義。(唐
云。愚癡凡夫。亦復如是。隨言說指而生執著。乃至盡命。
終不能捨文字之指。取第一義)大慧。譬如嬰兒。應食
熟食。不應食生。若食生者。則令發狂。(唐云。有人不解

成熟方便而食生者。則復狂亂)不知次第方便熟故。
(魏云。要須次第乃至炊熟。方得成食)大慧。如是不生
不滅。不方便修。則為不善。是故應當善方便修。莫隨
言說。如視指端。(魏更有云。執著名字言得義者。如彼
癡人不知舂炊。噉文字穀。不得義食)是故大慧。於真
實義當方便修。真實義者。微妙寂靜。是涅槃因。言說
者(與)妄想合。妄想者。集生死。」

【疏曰。言說如指。義如所指之物。若但觀指。決不得
物。若執言說。終不得義。此為依文解義者言也。不
生不滅法身。名為性德。全性起修。以修顯性。方證
涅槃。譬如生穀須舂且炊。方可資身養命。癡人聞
說法身不生不滅。執性廢修。如食生穀。狂亂成病。
此為虗妄承當者言也。然此虗妄承當。亦是執著。
宗門現成語句。亦猶之乎視指端耳。是故若教若
宗一切言說。與妄想合。皆能招感生死苦也。
△五
勸親近多聞。】

「大慧。真實義者。從多聞者得。大慧。多聞者。謂善於義。
非善言說。善義者。不隨一切外道經論。(唐云惡見)身
自不隨。亦不令他隨。是則名曰大德多聞。(魏云。是名
多聞有義方便。○唐云。是則名曰於義多聞)是故欲
求義者。當親近多聞。所謂善義。與此相違。計著言說。
應當遠離。」

【疏曰。善於義者。則知文字非有非無。必善言說。若
但善言說。則是口耳糟粕。何甞得義。所以內外邪

正不能辨。偏圓權實不能分。縱令學富五車。不可
依也。初正明不生不滅義竟。
○二約外道以辨差
別二。初難問。二答釋。
△今初。】

「爾時大慧菩薩。復承佛威神而白佛言。世尊。世尊顯
示不生不滅。無有奇特。所以者何。一切外道因亦不
生不滅。(魏云。外道亦說諸因不生不滅。○唐云。外道
亦說作者不生不滅)世尊亦說虗空。非數緣滅。及涅
槃界。不生不滅。世尊。外道說因生諸世間。(魏云。外道
亦說依諸因緣。生諸眾生。○唐云。外道亦說作者因緣。
生於世間)世尊亦說無明愛業妄想為緣。生諸世間。
彼因此緣。名差別耳。(唐云。俱是因緣。但名別耳)外物
因緣亦如是。世尊與外道論。無有差別。(外道說言)微
塵勝妙。自在眾生主等。如是九物不生不滅。世尊亦
說一切性(二云諸法)不生不滅。(若)有(若)無(皆)不可得。
外道亦說四大不壞。自性不生不滅。四大常。是四大。
乃至周流諸趣。不捨自性。世尊所說。亦復如是。(魏云。
外道分別諸大。如來亦爾。分別諸大。○唐云。世尊分別。
雖稍變異。一切無非外道巳說)是故我言無有奇特。
唯願世尊為說差別。所以奇特勝諸外道。(魏云。若不
同者。如來應說有所異相。若有異相。當知不同外道所
說。○唐云。若有不同。願佛為演。有何所以。佛說為勝)若
無差別者。一切外道。皆亦是佛。以不生不滅故。(唐云。
若無別異。外道即佛。以其亦說不生滅故)而世尊說。
一世界中多佛出世者。無有是處。如向所說。一世界

中應有多佛。無差別故。」

【疏曰。此正執文難義。欲令世尊以義定文也。若但
依文解義。則外道說作者諸因不生不滅。世尊亦
說三無為法不生不滅。外道說作者因緣生諸世
間。世尊亦說無明愛業因緣生諸世間。外道說外
物因緣。世尊亦假說泥瓶種芽等外物因緣。外道
說九物不生不滅。世尊亦說一切法性不生不滅。
外道說四大自性不壞。世尊亦有時分別四大自
性。是則全無差別。外道亦可名佛矣。不幾一世界
中有多佛乎。言九物者。一時。二方。三虗空。四微塵。
五四大種。六大梵。七勝妙。八自在。九眾生主也。
○
二答釋二。初長文。二偈頌。
△今初。】

「佛告大慧。我說不生不滅。不同外道不生不滅。所以
者何。彼諸外道。有性自性得不生不變相。(魏云。諸外
道說。有實有體性不生不變相。○唐云。外道所說。有實
性相不生不變)我不如是墮有無品。大慧。我者。離有
無品。離生滅。(唐云。我所說法。非有非無。離生離滅)非
性非無性。如種種幻夢現故。非無性。云何無性。謂色
無自性相攝受。(唐云。云何非無。如幻夢色。種種見故。
云何非有。色相自性。非是有故)現不現故。攝不攝故。
以是故一切性無性非無性。(唐云。見不見故。取不取
故。是故我說一切諸法。非有非無)但覺自心現量。妄
想不生。安隱快樂。世事永息。(唐云。若覺唯是自心所
見。性於自性。分別不生。世間所作。悉皆永息)愚癡凡

夫。妄想作事。非諸聖賢。(唐云。分別者是凡愚事。非賢
聖耳)不實妄想。如乾闥婆城。及幻化人。(唐云。妄心分
別不實境界。如乾闥婆城。幻所作人)大慧。如乾闥婆
城。及幻化人。種種眾生商賈出入。愚夫妄想。謂真出
入。而實無有出者入者。但彼妄想故。(唐云。譬如小兒。
見乾闥婆城。及以幻人商賈出入。迷心分別。言有實事)
如是大慧。愚癡凡夫。起不生不滅惑。彼亦無有有為
無為。如幻人生。其實無有若生若滅。性無性無所有
故。一切法亦如是。離於生滅。(唐云。凡愚所見生與不
生。有為無為。悉亦如是。如幻人生。如幻人滅。幻人其實
不生不滅。諸法亦爾。離於生滅)愚癡凡夫墮不如實。
起生滅妄想。非諸聖賢。(唐云。凡夫虗妄起生滅見。非
諸聖人)不如實者。不爾如性自性。妄想亦不異若異。
(唐云。言虗妄者。不如法性。起顛倒見)妄想者。計著一
切性自性。不見寂靜。(唐云。顛倒見者。執法有性。不見
寂滅)不見寂靜者。終不離妄想。(唐云。不能遠離虗妄
分別)是故大慧。無相見勝。非相見。相見者。受生因故。
不勝。大慧。無相者。妄想不生。不起不滅。我說涅槃。(唐
云。若無有相。則無分別。不生不滅。則是涅槃)大慧。涅
槃者。如真實義見。(唐云。見如實處)離先妄想心心數
法。(唐云。捨離分別心心所法)逮得如來自覺聖智。我
說是涅槃。」

【疏曰。外道所說不生不滅。妄計心外有法。故執之
則有。覈之則無。世尊所說不生不滅。了知唯心所

現。生即無生。故非有。滅亦無滅。故非無。譬如幻夢。
有種種現。故非無。無實外色。故非有。又現則非無。
不現非有。攝則非無。不攝非有。譬如乾城化人。生
非實生。滅非實滅。生滅有為。既皆不實。則不生不
滅名為無法。又豈別有實哉。言妄想亦不異若異
者。不達法性而起顛倒妄想。妄想無性。如依水起
波。故不異。性水不動。妄想波動。故若異也。只此妄
想顛倒。於性空寂靜體中。執有性自性故。所以終
不見寂靜耳。言無相見勝者。無生滅相見。無不生
滅相見。無二邊相見。無中道相見。所以一切分別。
妄想不起。妄想不起。則一切法本來不生不滅。名
為涅槃。了此本來常寂滅相者。名為自覺聖智。豈
同外道所計九物不生滅耶。
○二偈頌二。初正頌
前義。二重申問答。
△今初。】

「爾時世尊。欲重宣此義而說偈言。滅除彼生論。建立
不生義。(魏云。為遮生諸法。建立無生法。○唐云。為除
有生執。成立無生義)我說如是法。愚夫不能知。一切
法不生。無性無所有。(魏云。亦不得言無。○唐云。亦非
是無法)犍闥婆幻夢。有性者無因。(魏云。諸法無因有。
○唐云。雖有而無因)不生無自性。何因空當說。(魏云。
諸法空無相。云何為我說。○唐云。空無生無性。云何為
我說)以離於和合。覺知性不現。(二云。離諸和合緣。智
慧不能見)是故空不生。我說無自性。(魏云。以空本不
生。是故說無體)謂一一和合。性現而非有。(魏云。見物

不可得。○唐云。雖現而非有)分析無和合。非如外道
見。(魏云。非外道所見。和合不可得)夢幻及垂髮。野馬
犍闥婆。世間種種事。無因而相現。(唐云。無因而妄現
世事皆如是)折伏有因論。申暢無生義。申暢無生者。
法流永不斷。(唐云。無生義若存。法眼恒不滅)熾然無
因論。恐怖諸外道。(唐云。我說無因論。外道咸驚怖)。」

【疏曰。佛說無生。為破執有生耳。非建立不生宗也。
而愚夫不知。妄以不生作無性解。豈知所謂一切
法不生者。非直無性而巳。無性亦無所有。不得偏
言是無。譬如乾城幻夢。雖現似有。實無他因也。次
更徵云。我何因而說諸法不生空無性耶。以其因
緣和合。虗妄有生。若離諸和合緣。則智慧觀察決
不能見。是則空本不生。故說無體性耳。須知正和
合而現時。當體非有。不同外道分析和合之後。方
云不可得也。試觀夢幻及垂髮等無因妄現。則凡
世間諸事。莫不皆然。所以折伏外道邪因緣論。申
暢正法生即無生之義。此無生義。是正法流。是正
法眼。故外道聞必驚怖。如獅子吼。百獸腦裂也。
○
二重申問答四。初問。二答。三再問。四再答。
△今初。】

「爾時大慧以偈問曰。云何何所因。彼(唐作復)以何故
生。於何處和合。而作無因論。」

【疏曰。此承上文夢幻垂髮等無因相現而疑問也。
故曰。此事云何。何所因而有夢幻等事。復以何故
而見夢幻等生。此一一和合。畢竟於何處和合。而

佛乃作無因論耶。
△二答。】

「爾時世尊復以偈答。觀察有為法。非無因有因。彼生
滅論者。所見從是滅。」

【疏曰。此明佛破外道邪因說無因論。乃由觀察三
界諸有為法。自心所現。故非無因。心外無法。故非
有因。心生。則當處法生。其生也無來處。心滅。則隨
處法滅。其滅也無去處。故令彼生滅論者所見和
合之相。從是得永滅也。
△三再問。】

「爾時大慧說偈問曰。云何為無生。為是無性耶。(唐云。
為無故不生)為顧視諸緣。有法名無生。(唐云。為待於
眾緣)名不應無義。(唐云。為有名無義)唯為分別說(唐
云。願為我宣說)。」

【疏曰。此以三意難無生之名也。一者無性故不生
耶。則如龜毛兔角。故不可也。二者顧待諸緣而不
生耶。則如焦芽敗種。亦不可也。三者名為無生。實
無義耶。則成虗誑戲論。尤不可也。得此三難。而如
來無生妙旨。乃可申暢矣。
△四再答。】

「爾時世尊復以偈答。非無性無生。(唐云。非無法不生)
亦非顧諸緣。非有性而名。(唐云。亦非以待緣。非有物
而名)名亦非無義。」

【疏曰。此先總拂其所問之非也。】

「一切諸外道。聲聞及緣覺。七住非境界。是名無生相。」

【疏曰。此顯中道法身。乃名無生。故外道著有。三乘
證空。皆非其境界也。】


「遠離諸因緣。亦離一切事。(唐云。無有能作者)唯有微
心住。(魏云。說建立唯心。○唐云。唯心所建立)想所想
俱離。(唐云。能所分別離)其身隨變。(魏云。轉身依正
相。○唐云。如是轉所依)我說是無生。無外性無性。(魏
云。外非實無實。○唐云。外物有非有)亦無心攝受。(唐
云。其心無所取)斷除一切見。我說是無生。如是無自
性。空等應分別。(唐云。空無性等句。其義皆如是)非空
故說空。無生故說空。」

【疏曰。此正明唯心。乃無生實義也。既云唯心。則遠
離心外因緣。亦離作者之事。亦無能所分別。亦能
證得轉依亦不攝取心外有性無性諸見。故名無
生。亦名無性。亦名為空。無生故空。此空非斷空。真
空即是中道第一義諦。無生故無性。此無性非斷
無。無性即是一切法之實性。乃申明非無性無生
之旨也。】

「因緣數和合。則有生有滅。(唐云。因緣共集會。是故有
生滅)離諸因緣數。無別有生滅。(唐云。分散於因緣。生
滅則無有)捨離因緣數。更無有異性。若言一異者。是
外道妄想。(魏云。離因緣無法。離和合無得。外道妄分
別。而見有一異)有無性不生。非有亦非無。除其數轉
變。是悉不可得。(唐云。有無不生法。俱非亦復然。唯除
眾緣會。於中見起滅)但有諸俗數。展轉為鉤鏁。離彼
因緣鏁。生義不可得。(唐云。隨俗假言說。因緣遞鉤鎻。
若離因緣鎻。生義不可得)生無性不起。離諸外道過。

但說緣鉤鏁。凡愚不能了(唐云。我說唯鉤鎻。生無故
不生。離諸外道過。非凡愚所了)。」

【疏曰。此明迷於中道佛性。舉體妄成十二因緣。若
知十二因緣生即無生。則見中道佛性也。由此唯
心十二因緣虗妄和合。故於無生滅中見有生滅。
若知因緣性空。不妄集會。則生滅當體寂滅。譬如
目瞖既盡。空華自亡。是故除此唯心因緣之外。更
無有異性可得。若妄計有一性及異性者。皆是外
道邪分別耳。是故亦非有性生一切法。亦非無性
生一切法。亦非非有非無性生一切法。但是唯心
十二因緣轉變。見有生滅。除此數之轉變。則生滅
悉皆不可得矣。然此十二數之轉變。不過隨俗假
說。以其唯心起惑。唯心造業。唯心感苦。不了苦即
唯心。復起諸惑。故說展轉互為鉤鏁。離彼唯心惑
業苦鏁。安有生義可得。既是唯心鉤鏁。心外無法。
故生即無性。緣起不起。離諸外道斷常有無等過。
而三界凡夫。二乘愚昧。皆悉不能了也。】

「若離緣鉤鏁。別有生性者。是則無因論。破壞鉤鏁義。」

【疏曰。此破外道所計邪因。即是無因也。若離唯心
緣起鉤鏁。別計有微塵自在等為生性者。是則異
因生於異果。一切諸法。不從正因緣生。反為無因
論。而壞鉤鏁義矣。】

「如燈顯眾像。鉤鏁現若然。是則離鉤鏁。別更有諸性。」

【疏曰。此破外道轉計也。外道計云。一切諸法。雖各

有性。亦待鉤鏁方顯。譬如闇室中物。須燈乃照。此
仍不壞鉤鏁義也。佛故牒云。此則離於因緣鉤鏁。
別更有諸法性。譬如燈外別有物矣。下乃破之。】

「無性無有生。如虗空自性。若離於鉤鏁。慧無所分別
(魏云。生法本無體。自性如虗空。離鉤鏁求法。愚人無所
知。○唐云。無生則無性。體性如虗空。離鉤鏁求法。愚夫
所分別)。」

【疏曰。此正顯因緣鉤鏁之外。別無有法。以破妄計
也。現見世間諸法。不藉因緣。則不能生。既本無性
而無有生。則其自性猶如虗空。云何可說先有諸
法性耶。是故離因緣鉤鏁而求法者。乃愚昧無知
而妄分別。非智慧者所分別也。此上皆申明亦非
顧諸緣。非有性而名之旨也。】

「復有餘無生。賢聖所得法。彼生無生者。是則無生忍。
若使諸世間。觀察鉤鏁者。一切離鉤鏁。從是得三昧
(唐云。一切諸世間。無非是鈎鎖。若能如是解。此人心得
定)。」

【疏曰。此下乃申明名亦非無義之旨也。十二緣生。
本自無生。此無生之理。乃性德法身也。觀察鉤鏁。
知其生即無生。安住忍可而入三昧。名為無生法
忍。此乃以修顯性。證得意生及分滿法身。方是名
下之實義也。】

「癡愛諸業等。是則內鉤鏁。鑽燧泥團輪。種子等名外。」

【疏曰。癡。即發業無明。能引支也。愛。即潤生無明。能

生支也。諸業。即行及取有支也。等者。等取識名色
六入觸受所引五支。并生老死所生二支也。以執
受故。名之為內。俗諦中之實法也。鑽燧因緣而生
於火。火無自性。泥團輪等因緣而生於器。器無自
性。種子水土等緣而生於芽。芽無自性。以不執受。
名之為外。俗諦中之假說也。三界依正。唯此內外
假實因緣所生。生即無生。以四性推簡不可得故。
如此觀察。則鈎鎻性離。能證無生忍也。】

「若使有他性。而從因緣生。彼非鈎鎻義。是則不成就
(唐云。若云有他法。而從因緣生。離於鈎鎻義。此則非教
理)。」

【疏曰。若所引所生。果自有性。何藉能引能生。若器
芽等。果自有性。何藉泥團種子。又設有勝性自在
等。能生內外諸法。亦何藉內外因緣。是故離鈎鎻
義。則教理不成就也。】

「若生無自性。彼誰為鈎鏁。(唐云。生法若非有。彼誰為
因緣)展轉相生故。當知因緣義。」

【疏曰。外道不計實有。便計斷無。前巳破其計有他
性。今更破其計無自性也。惑業苦三展轉相生。故
名十二因緣鈎鏁。豈無唯心之自性哉。】

「堅濕煖動法。凡愚生妄想。離數無異法。是則說無性
(魏云。離鎖更無法。是故說無體。唐云。但緣無有法。故說
無自性)。」

【疏曰。此更破凡愚妄計四大為能生也。凡愚妄想

分別。謂堅是地性。濕是水性。煖是火性。動是風性。
不知苟離十二因緣鉤鏁。豈復有地水火風可得。
故說四大無自體性。皆唯心耳。何能生諸法哉。】

「如醫療眾病。無有若干論。(唐云。其論無差別)以病差
別故。為說種種治。(唐云。方藥種種殊)我為彼眾生。破
壞諸煩惱。知其根優劣。為彼說度門。(唐云。演說諸法
門)非煩惱根異。而有種種法。唯說一乘法。是則為大
乘(唐云。唯有一大乘。清涼八支道)。」

【疏曰。此釋疑也。疑曰。若以所證法身名無生者。二
乘七住非其境界。何故平日又說三乘諸教耶。釋
曰。譬如醫論。唯以除病復元為要。而病有差別。則
方藥暫殊。如來亦爾。唯為一大事因緣。出世說法。
而根有優劣。故權說三乘。若至煩惱破時。究竟唯
一大乘八正道耳。圓八正道。收一切佛法皆盡。即
無生法身之體相也。第三十不生不滅門竟。
○第
三十一辨無常門。(魏云。無常品第八)文分為二。初
問。二答。
△今初。】

「爾時大慧菩薩摩訶薩復白佛言。世尊。一切外道。皆
起無常妄想。世尊亦說一切行無常。是生滅法。此義
云何。為邪為正。為有幾種無常。」

【疏曰。前以不生不滅與外道辨異。今更以無常與
外道辨異也。無常之名似同。無常之義有異。云何
為邪。云何為正。若邪若正。凡有幾種。皆不可不辨
也。
○二答二。初長文。二偈頌。初中二。初示外計。二

示佛法。初又三。初標。二釋。三結斥。
△今初。】

「佛告大慧。一切外道。有七種無常。非我法也。何等為
七。彼有說言。作巳而捨。(唐云。始起即捨)是名無常。(唐
更云。生巳不生。無常性故)有說形處壞。是名無常。有
說即色是無常。有說色轉變中間。(唐云。色之轉變)是
名無常。無間自之散壞。(唐云。一切諸法相續不斷能
令變異。自然歸滅)如乳酪等轉變。中間不可見。無常
毀壞一切性轉。(唐云。猶如乳酪前後變異。雖不可見。
然在法中壞一切法)有說性無常。(唐云。物無常)有說
性無性無常。(唐云。有說物無物無常)有說一切法不
生無常入一切法(唐云。有說不生無常。徧住一切諸
法之中)。」

【疏曰。據佛法中。無常名為不相應行。是假非實。以
有為法。生巳必滅。故名無常。言其無物能常住耳。
非別有一物。名之為無常也。外道七種無常。情計
雖別。總認無常。以為有法。故云非我法也。
○二釋
為七。而不次第。初釋第六性無性無常。二釋第七
不生無常。三釋第五性無常。四釋第一作巳而捨
無常。五釋第二形處壞無常。六釋第三即色是無
常。七釋第四色轉變中間是名無常。
△今初。】

「大慧。性無性無常者。謂四大及所造自相壞。四大自
性不可得不生(唐云物無物無常者。謂能造所造。其
相滅壞大種自性。本來無起)。」

【疏曰。外道妄計四大為能造。種種諸物為所造。能

造所造。皆有壞滅。而先天無形之四大自性。則本
來不生。以不生故。名之為常。以壞滅故。名為無常。
不知心外無四大自性。不知心外無能造所造也。

△二釋第七不生無常。】

「彼不生無常者。非常無常一切法有無不生。(唐云。謂
常與無常有無等法。如是一切皆無有起)分析乃至
微塵不可見。是不生義非生。(唐云。乃至分析至於微
塵。亦無所見。以不起故。說名無生)是名不生無常相。
若不覺此者。墮一切外道生無常義。」

【疏曰。外道計不生無常入一切法。故佛破云。非可
謂常與無常有無等法。皆有不生無常徧入其中
也。若以一切諸法。分析乃至微塵不可見。是不生
義。非生。遂計此名為不生無常相者。則分析時。方
有無常相。生正墮生無常義。何名不生無常耶。夫
常與無常有無等法。並是自心現量。非生非不生。
非常非無常。又何容妄計有不生無常耶。
△三釋
第五性無常。】

「大慧。性無常者。是自心妄想。非常無常性。(唐云。有物
無常者。謂於非常非無常處。自生分別)所以者何。謂
無常自性不壞。大慧。此是一切性無性無常事。除無
常。無有能令一切法性無性者。(唐云。其義云何。彼立
無常自不滅壞。能壞諸法。若無無常壞一切法。法終不
滅成於無有)如杖瓦石。破壞諸物。(唐云。如杖槌瓦石。
能壞於物而自不壞。此亦如是)現見各各不異。是性

無常事。非作所作有差別。此是無常此是事。(唐云。大
慧。現見無常與一切法。無有能作所作差別。云此是無
常。此是所作)作所作無異者。一切性常。(唐云。無差別
故。能作所作應俱是常)無因性。(唐云。不見有因。能令
諸法成於無故)大慧。一切性無性有因。非凡愚所知。
(唐云。諸法壞滅。實亦有因。但非凡愚之所能了)非因
不相似事生。(唐云。異因不應生於異果)若生者。一切
性悉皆無常。是不相似事。作所作無有別異。而悉見
有異。(唐云。若能生者。一切異法應並相生。彼法此法。
能生所生。應無有別。現見有別。云何異因生於異果)若
性無常者。墮作因性相。(唐云。若無常性是有法者。應
同所作)若墮者。一切性不究竟。一切性作因相墮者。
自無常應無常。(唐但云。自是無常)無常無常故。一切
性不無常。應是常。(唐云。自無常故。所無常法。皆應是
常)若無常入一切性者。應墮三世。(唐云。若無常性住
諸法中。應同諸法墮於三世)彼過去色。與壞俱。(唐云。
與過去色同時巳壞)未來不生。色不生故。現在色。
與壞相俱。(唐云。現在俱壞)色者。四大積集差別。四大
及造色。自性不壞。離異不異故。一切外道。一切四大
不壞。(唐云。一切外道。計四大種體性不壞。色者即是大
種差別。大種造色離異不異。故其自性亦不壞滅)一切
三有四大及造色。在所知有生滅。離四大造色。一切
外道於何所思惟性無常。四大不生。自性相不壞故
(唐云。三有之中。能造所造。莫不皆是生住滅相。豈更別

有無常之性。能生於物而不滅耶)。」

【疏曰。外道計有一物。名曰無常。譬如杖槌瓦石。自
恒不壞。而能壞一切物。若非有此無常。何故諸法
有巳終滅。故佛破云。若果有一無常。能壞一切法
者。必須分明指出。此是能壞之無常。此是所壞之
事。今現見各各不異。不可指出。既其不異。則能作
所作。皆應是常矣。何甞因彼無常而令諸法壞耶。
葢若約喻。則以杖石為能壞。諸物為所壞。能所並
可指陳。若約法。則以無常為能壞。杖石亦屬所壞。
能所不可指出故也。次更告云。諸法滅壞。實亦有
因。所謂心生法生。心滅法滅。但非凡愚所知耳。若
妄計無常為因。能令諸法滅壞為果。則是異因能
生異果。若異因能生異果者。則一切不相似事。悉
皆無常。能作所作。應無別異。而現見世間豆不生
瓜。瓜不生豆。人不生鳥。鳥不生人。云何無常異因。
能生諸法滅壞之異果耶。又若計無常性是有法
者。便同所作。若墮所作。便非究竟常住之性。應亦
無常。何名無常自性不壞耶。又彼計能無常者自
常。故令諸法無常。今能無常者自既無常。不將令
所無常法反成常耶。葢彼既不能滅壞諸法。則諸
法無能有壞者矣。又若謂有無常性徧入一切法
者。應同諸法墮於三世。彼過去色巳滅。則過去無
常亦滅。未來色不生。則未來無常亦不生。現在色
剎那變壞。則現在無常亦剎那變壞。又何名無常

自性不壞耶。夫外道所計四大自性不壞者。以色
即是四大積聚差別。而能造所造。非異非不異。故
妄計云自性不壞耳。然試諦觀三有之中。一切能
造四大及所造色。無不皆是生滅之相。離此能造
所造之外。豈更別有無常之性。如四大之不生。令
物生滅而自不滅耶。
△四釋第一作巳而捨無常。】

「離始造無常者。非四大復有異四大。各各異相。(唐云。
始造即捨無常者。非大種互造大種。以各別故)自相
故非差別可得。彼無差別。(唐云。非自相造。以無異故)
斯等不更造。二方便不作。(唐云。非復共造。以乖離故)
當知是無常(唐云。當知非是始造無常)。」

【疏曰。據唐譯標名中云。始造即捨。是名無常。生巳
不生。無常性故。意謂有無常性。能生諸物。但一生
巳。不復更生。故名無常。今以三意研之。汝所謂始
造者。為互造耶。或自造耶。或共造耶。若云互造。則
地造水等。水造火等之謂也。其性各別。何能互造。
若云自造。則地還造地。水還造水等是也。既無差
別。便無能所。何能自造。若云更相共造。則地水共
造於地。或地水共造於水等是也。犯前二過。一者
各別。二者無差。各別亦不可作方便。無差亦不可
作方便。既無方便。何能共造。是則既無造者。何有
始造即捨之無常耶。
△五釋第二形處壞無常。】

「彼形處壞無常者。謂四大及造色不壞。至竟不壞。(唐
云。形狀壞無常者。此非能造。其所造壞。但形狀壞)大慧。

竟者。分析乃至微塵觀察壞。四大及造色形處異見
長短不可得。(唐云。其義云何。謂分析色乃至微塵。但
滅形狀長短等見)非四大。四大不壞。形處壞現。墮在
數論。(唐云。不滅能造所造色體。此見墮在數論之中)。」

【疏曰。正教之中。雖順凡情權說青黃赤白名實色。
長短方圓名假色。其實皆是唯識相分。識外總無
假實色也。彼既能造所造是實。是故不壞。名之為
常。長短方圓形處是假。是故變壞名為無常。何異
數論所計冥諦是常。二十三法轉變是無常耶。
△
六釋第三即色是無常。】

「色即無常者。謂色即是無常。彼則形處無常。非四大。
(唐云。謂此即是形狀無常。非大種性)若四大無常者。
非俗數言說。(唐云。若大種性亦無常者。則無世事)世
俗言說非性者。則墮世論。(唐云。無世事者。當知則墮
盧迦耶見)見一切性但有言說。不見自相生。(唐云。以
見一切法自相生。唯有言說故)。」

【疏曰。色即是無常。以因心成體。隨心生滅故。此佛
法中因緣正義也。而彼外道。乃謂但是形處無常。
非四大無常。若四大無常者。則非俗數言說。若無
俗數言說性者。則墮斷見世論。以見一切性但有
言說。不見自相生故。殊不知但有言說。無自相生。
乃是佛法正義。而彼反以為世論。豈不哀哉。
△七
釋第四色轉變中間是名無常。】

「轉變無常者。謂色異性現。非四大。(唐云。謂色體變。非

諸大種)如金作莊嚴具。轉變現。非金性壞。但莊嚴具
處所壞。(唐云。譬如以金作莊嚴具。嚴具有變。而金無改)
如是餘性轉變等亦如是(唐云。此亦如是)。」

【疏曰。前標章中。巳有乳酪轉變之釋。今更加以金
莊嚴具之釋。若不執心外有法。正可譬顯隨緣不
變妙理。而彼妄計有無常性。於中令彼轉變。不知
四大巳自無性。何況更有無常性耶。二釋竟。
△三
結斥。】

「如是等種種外道無常見妄想。(唐云。虗妄分別見無
常性)火燒四大時。自相不燒。各各自相相壞者。四大
造色應斷(魏云。火不燒諸大。自體不燒。以彼諸大自
體差別故。大慧。諸外道說。若火能燒諸大者。則諸大斷
滅。是故不燒。○唐云。彼作是說。火不能〔生〕諸火自相。但
各分散。若能燒者。能造所造則皆斷滅)。」

【疏曰。外道不達心外無法。故起種種無常妄想。而
終不知無常正義也。彼作是說。火燒諸大時。火為
能燒。是能無常。諸大是所燒。是所無常。而火之自
相不燒。則無常性常。諸大之自相亦不燒。則諸大
亦性常。設使各各自相相壞者。則能造所造應斷。
而今現見能造所造不斷。豈非諸大與無常性。並
皆常耶。葢殊不知四大皆唯心現。由心不斷。所以
妄見能造所造不斷耳。心外豈有能造所造哉。心
外豈有能無常所無常哉。初示外計竟。
△二示佛
法。】


「大慧。我法起非常非無常。(魏云。我說大及諸塵。非常
非無常。○唐云。我說諸法非常無常)所以者何。謂外
性不決定故。(魏云。我不說外境界有故。○唐云。不取
外法故)唯說三有微心。(魏云。我說三界。但是自心。○
唐云。三界唯心故)不說種種相有生有滅。四大合會
差別。四大及造色故。(魏云。不說種種相是有。是故說
言不生不滅。唯是四大因緣和合。非大及塵是實有法。
○唐云。不說諸相故。大種性處種種差別。不生不滅故。
非能造所造故)妄想二種事攝所攝。(唐云。能取所取
二種體性。一切皆從分別起故)知二種妄想。(唐云。如
實而知二取性故)離外性無性二覺種見。自心現量。(唐
云。了達唯是自心現故。離外有無二種見故)妄想者。思
想作行生。非不作行。離心性無性妄想。(唐云。離有無
見。則不分別能所造故)世間出世間出世間上上一
切法。非常非無常。不覺自心現量。墮二邊惡見相續。
(唐云。大慧。世間出世間及出世間上上諸法。唯是自心。
非常非無常。不能了達。墮於外道二邊惡見)一切外道
不覺自妄想。此凡夫無有根本。(唐云。一切外道。不能
解了此三種法。依自分別而起言說。著無常性)謂世間
出世間出世間上上。從說妄想生。非凡愚所覺(唐云。
此三種法所有語言分別境界。非諸凡愚之所能知)。」

【疏曰。四大諸法。皆唯心現。本無生滅。亦無能所。非
有非無。非常無常。世法既爾。出世法亦然。出世間
上上法亦然。一一皆唯心現。非常無常。外道不覺。

故起種種無常妄想耳。若了悟自心現量。則世間
出世間及出世間上上法。本來平等。唯是一心。於
一心中。約迷悟淺深。假分別說有三種法。所謂無
差而差。差而無差。豈凡愚所能覺哉。初長文竟。
△
二偈頌。】

「爾時世尊。欲重宣此義而說偈言。遠離於始造。及與
形處異。性與色無常。外道愚妄想。(唐云。始造即便捨。
形狀有轉變。色物等無常。外道妄分別)諸性無有壞。
大大自性住。外道無常想。沒在種種見。(唐云。諸法無
壞滅。諸大自性住。外道種種見。如是說無常)彼諸外道
等。無若生若滅。大大性自常。何謂無常想。(唐云。彼諸
外道眾。皆說不生滅。諸大性自常。誰是無常法)。」

【疏曰。初二偈。重頌外道七種無常。後一偈。總破無
常義不成也。】

「一切唯心量。二種心流轉。攝受及所攝。無有我我所。
(唐云。能取及所取。一切唯是心。二種從心現。無有我我
所)梵天為樹根。枝條普周徧。如是我所說。唯是彼心
量(魏云。三界上下法。我說皆是心。離於諸心法。更無有
可得。○唐云。梵天等諸佛。我說唯是心。若離於心者。一
切不可得)。」

【疏曰。此二偈。重頌佛法非常無常意也。後一偈。若
據今文。先二句。敘外計。後二句。正破執。謂外道妄
計梵天能生一切。猶如樹根。三界皆從梵天所生。
如彼枝條之普周徧。佛眼觀之。毫無實義。但是彼

心虗妄分別而巳。第三十一辨無常門竟。】

楞伽阿䟦多羅寶經卷第四義疏上
楞伽阿䟦多羅寶經卷第四義疏下


【○第三十二滅正受門。(魏云。入道品第九。唐云。現
證品第四)文分為三。初請問。二許宣。三正說。
△今
初。】

「爾時大慧菩薩復白佛言。世尊。惟願為說一切菩薩
聲聞緣覺滅正受次第相續。(魏云。入滅盡定次第相。
唐云。入滅次第相續相)若善於滅正受次第相續相
者。我及餘菩薩終不妄捨滅正受樂門。不墮一切聲
聞緣覺外道愚癡(魏云。若得善知入滅盡定次第之
相巧方便者。不墮聲聞辟支佛三昧三摩跋提滅盡定樂。
不墮聲聞辟支佛外道迷惑之法。○唐云。善知此巳。於
滅盡三昧樂。心無所惑。不墮二乘及諸外道錯亂之中)。」

【疏曰。滅盡定。亦名滅受想定。若於九次第定之中。
則是最後定也。能令恒行染污心心所滅。唯有第
八識。及第七識一分不染汙心心所在。令身安和。
故亦名定。不受一切世間諸受。故名正受。三乘聖
人。巳斷下四地思惑。巳伏無所有處思惑。依於有

頂非非想處。遊觀無漏。由暫止息作意為先。乃能
入此。然滅盡之名則同。而大小乘方便永異。小乘
入巳。止息勞慮。大乘入巳。能現威儀。則其次第相
續之相。亦必不同。所以特問之也。
△二許宣。】

「佛告大慧。諦聽諦聽。善思念之。當為汝說。大慧白佛
言。世尊。唯願為說。」

【○三正說二。初長文。二偈頌。初中二。初對凡外明
三乘滅定差別。二對二乘明菩薩滅定方便。初又
二。初正明差別。二明說差別意。
△今初。】

「佛告大慧。六地菩薩摩訶薩及聲聞緣覺。入滅正受。
第七地菩薩摩訶薩。念念正受。離一切性自性相正
受。非聲聞緣覺。(唐云。七地菩薩。念念恒入。離一切法
自性相故。非諸二乘)諸聲聞緣覺。墮有行覺。攝所攝
相滅正受。是故七地非念正受。得一切法無差別相
非分。得種種相性。覺一切法善不善性相正受。是故
七地無善念正受(唐云。二乘有作。墮能所取。不得諸
法無差別相。了善不善自相共相。入於滅定。是故不能
念念恒入)。」

【疏曰。此約三乘共十地。以辨滅定之差別也。六離
欲地三乘。初能入滅盡定。以其巳斷下界惑故。七
地菩薩能觀法空。故能念念恒入。七地二乘。但得
生空。不得法空。猶墮有作。有能所取。覺一切法有
善不善。厭離有漏。遊觀無漏。乃入滅定。不達諸法
無差別相。所以第七識中我執雖滅。法執猶存。未

能念念恒入也。此約菩薩根利。進同別圓。二乘根
鈍。退同藏教言之。】

「大慧。八地菩薩及聲聞緣覺。心意意識妄想相滅。(唐
云。分別想滅)初地乃至七地菩薩摩訶薩。觀三界心
意意識量。離我我所自妄想修墮外性種種相。(唐云。
始從初地乃至六地。觀察三界。一切唯是心意意識自
分別起。離我我所。不見外法種種諸相。○魏云。不墮外
法種種諸相)愚夫二種自心攝所攝向無知。不覺無
始過惡虗偽習氣所熏。(唐云。凡愚不知。由無始來過
惡熏習。於自心內。變作能取所取之相而生執著)大慧。
八地菩薩摩訶薩。聲聞緣覺涅槃。菩薩者三昧覺所
持。是故三昧門樂不般涅槃(唐云。八地菩薩所得三
昧。同諸聲聞緣覺涅槃。以諸佛力所加持故。於三昧門
不入涅槃)。」

【疏曰。此明三乘之人。修至八地。則三界妄想相滅。
葢由始從初地乃至六地通觀三界唯心。離我我
所。不見不墮外種種相。所以聲聞則正使斷盡。止
於七地。逮入涅槃。亦同八地。緣覺則兼侵習氣。階
於八地。菩薩則所得三昧。同於三乘。但由佛力加
持。不同二乘入滅也。若夫愚夫。則於自心之中。變
作能攝所攝二種妄相。無知執著。乃無始過惡虗
偽習氣所熏。彼等自不覺耳。三乘之人。始從初地。
即能覺知觀察。故至八地。妄想相滅也。】

「若不持者。如來地不滿足。棄捨一切為眾生事故。佛

種則應斷。諸佛世尊。為示如來不可思議無量功德。
(唐更有云。令其究竟不入涅槃)聲聞緣覺。三昧門得
樂所牽故。作涅槃想(唐云。著三昧樂。是故於中生涅
槃想)。」

【疏曰。此釋成菩薩受加之意也。華嚴明八地受加。
正是別圓接通之旨。以十地中。初之三地。寄同世
間。四地寄初果。五地寄聲聞。六地寄緣覺。七地寄
菩薩。名為三乘。八地以上。正顯一乘。一乘即別圓
二教。不與二乘共也。初正明差別竟。
△二明說差
別意。】

「大慧。我分部七地。善修心意意識相。善修我我所攝
受人法無我生滅自共相。(魏云。遠離我我所取相之
法。觀察我空法空。觀察同相異相)善四無礙。決定力
三昧門。地次第相續入道品法。(魏云。善解四無礙巧
方便義。自在次第入於諸地菩提分法)不令菩薩摩
訶薩不覺自共相。不善七地。墮外道邪徑故。立地次
第。(唐云。我恐諸菩薩不善了知自相共相。不知諸地相
續次第。墮於外道諸惡見中。故如是說)大慧。彼實無
有若生若滅。除自心現量。所謂地次第相續。及三界
種種行。(唐云。諸地次第。三界往來。一切皆是自心所見)
愚夫所不覺。愚夫所不覺者。謂我及諸佛說地次第
相續。及說三界種種行(唐云。而諸凡愚不能了知。以
不知故。我及諸佛為如是說)。」

【疏曰。分部者。分別演說。明其分位及部類也若不

於唯心法門之中。假立三乘諸地次第。何由令彼
返邪歸正。然雖說地次第。及說三界往來諸行。究
竟不出一心。豈於心外有生滅哉。初對凡外明三
乘滅定差別竟。
○二對二乘明菩薩滅定方便二。
初約修顯次第。二約性顯平等。初中二。初明二乘
之失。二明菩薩之得。
△今初。】

「復次大慧。聲聞緣覺。第八菩薩地滅三昧門樂醉所
醉。不善自心現量。自共相習氣所障。墮人法無我法
攝受見。妄想涅槃想。非寂滅智慧覺(唐云。聲聞緣覺
至於菩薩第八地中。為三昧樂之所昏醉。未能善了唯
心所見。自共相習經覆其心。著二無我。生涅槃覺。非寂
滅慧)。」

【疏曰。二乘斷見思盡。泯智灰身。亦至菩薩第八地
中。由彼但見於空。不見不空。但破界內法執。未破
界外法執。故猶為習氣所障。著二無我。遂於化城
生安隱想。生巳度想。不知諸法本來常寂滅也。
○
二明菩薩之得三。初正明。二立喻。三法合。
△今初。】

「大慧。菩薩者。見滅三昧門樂。本願哀愍。大悲成就。知
分別十無盡句。(唐云。即便憶念本願大悲。具足修行
十無盡句)不妄想涅槃想。彼巳涅槃妄想不生故。離
攝所攝妄想。覺了自心現量。一切諸法妄想不生。不
墮心意意識外性自性相計著妄想。非佛法因不生。
隨智慧生。(唐云。然非不起佛法正因隨智慧行)得如
來自覺地。」


【疏曰。此明菩薩由憶大悲本願。故不於空取證。能
見不空中道。起佛法正因。得如來極果也。
△二立
喻。】

「如人夢中。方便度水。未度而覺。覺巳思惟。為正為邪。
(唐云。覺巳思惟。向之所見。為是真實。為是虗妄)非正非
邪。餘無始見聞覺識因想種種習氣種種形處墮有
無想。心意意識夢現(唐云。覆自念言。非實非妄。如是
但是見聞覺知曾所更事。分別習氣。離有無念。意識夢
中之所現耳。○魏云。不離有無意識熏習。於夢中見)。」

【疏曰。迷於心性。妄見二種生死。喻之以夢。夢中河
海。以喻三界生死。夢中彼岸。以喻二乘涅槃。未度
而覺。以喻菩薩不證涅槃。能見心性也。此彼兩岸。
既皆是夢。故非實虗。非非邪非正。以既覺則非實。
在夢則非虗。了之則非邪。執之則非正故。夢。是獨
頭意識境界。生死涅槃。是妄想分別境界也。
△三
法合。】

「大慧。如是菩薩摩訶薩。於第八菩薩地。見妄想生。(魏
云。見分別心)從初地轉進至第七地。見一切法如幻
等。(唐云。始從初地而至七地。乃至增進入於第八。得無
分別。見一切法皆如幻等)方便度攝所攝心妄想行
巳。作佛法方便。未得者令得。(唐云。離能所取。見心心
所廣大力用。勤修佛法。未證令證)大慧。此是菩薩涅
槃方便不壞。離心意意識。得無生法忍(唐云。離心意
意識妄分別想。獲無生忍。此是菩薩所得涅槃。非滅壞

也)。」

【疏曰。初地轉進至第七地。合夢渡水喻也。八地見
妄想生。合覺喻也。見一切法如幻等。合非實非虗
喻也。作佛法方便。未得者令得。合覺後事也。二乘
取空。故成滅壞。菩薩觀空而見不空。故方便不壞。
轉識成智。得於中道無生法忍。初約修顯次第竟。

△二約性顯平等。】

「大慧。於第一義。無次第相續說。無所有妄想寂滅法
(唐云。第一義中。無有次第。亦無相續。遠離一切境界分
別。此則名為寂滅之法)。」

【疏曰。本元真如寂滅一心。名為第一義諦。生佛平
等。迷悟無差。譬如演若本頭。元無得失。由分別故。
狂怖妄走。由忽悟故。名為狂歇。由有狂走狂歇。方
論次第相續。而本頭上。何有次第相續之可論哉。
然於境界分別未離。須藉次第相續之說。方便令
離。否則長夜在夢。何時能覺。故知全修在性。全性
起修。乃合此經之宗致耳。初長文竟。
△二偈頌。】

「爾時世尊。欲重宣此義而說偈言。心量無所有。此住
及佛地。(唐云。諸住及佛地。唯心無影像)去來及現在。
三世諸佛說。(唐云。此是去來今。諸佛之所說)心量地
第七。無所有第八。二地名為住。佛地名最勝(唐云。七
地是有心。八地無影像。此二地名住。餘則我所得)。」

【疏曰。初一偈。總明聲聞緣覺菩薩佛地。總是唯心。
心外別無所有。此三世佛之正說也。次一偈。於唯

心分別地相。謂第七地前。從假入空。猶存空之心
量。故與二乘是同。至第八地。從空入假。能見不空。
不存空之影像。故顯菩薩獨勝。此第七第八二地。
一住於空。一住不空。猶未最勝。唯有佛地。正證中
道。乃我所自得也。而此諸地。並是唯心。】

「自覺智及淨。(唐云。自證及清淨)此則是我地。自在最
勝處。清淨妙莊嚴。(唐云。摩醯最勝處。色究竟莊嚴)照
曜如盛火。光明悉徧至。熾𦦨不壞目。周輪化三有(唐
云。譬如大火聚。光燄熾然發。化現於三有。悅意而清涼)。」

【疏曰。此明證佛地者。能於色究竟天。示現世間最
高大身。化度三有。光明熾盛而不壞目。令人悅意
清涼。不同魔及龍火等光也。】

「化現在三有。(唐云。或有現變化)或有先時化。於彼演
說乘。(唐云。於彼說諸乘)皆是如來地。」

【疏曰。此明或只今現在化。或過去先時化。所說諸
乘皆是為實施權。若開權顯實。則皆是如來地也。】

「十地則為初。初則為八地。第九則為七。七亦復為八。
第二為第三。第四為第五。第三為第六。無所有何次。」

【疏曰。此明於佛地中。權施諸地。其性本融。故一地
即一切地。一切地即一地。本於無次第中。假說次
第。所以次第即無次第也。第三十二滅正受門竟。

○第三十三常無常門。(魏云。問如來常無常品第
十。○唐云。如來常無常品第五)文分為二。初問。二
答。
△今初。】


「爾時大慧菩薩復白佛言。世尊。如來應供等正覺。為
常為無常。」

【疏曰。前雖屢明非常無常。皆約法性辨之。未辨修
德。今因上文云佛地名最勝。故問佛地三德為常
為無常也。常則不應佛所獨得。無常則不應最勝。

○二答二。初長文。二偈頌。初中四。初正明非常非
無常。二約喻顯非常。三約智顯常。四結顯非常非
無常。初又三。初雙遮。二雙破。三雙結。
△今初。】

「佛告大慧。如來應供等正覺。非常非無常。謂二俱有
過。」

【○二雙破又二。初破常。二破無常。
△今初。】

「若常者。有作主過。常者。一切外道說作者。無所作。是
故如來常非常。非作常。有過故(唐云。若如來常者。有
能作過。一切外道。說能作常)。」

【疏曰。外道計自在微塵神我等為能作者。真實常
住。唯識破云。若能作者。即便非常。有動轉故。今但
明如來常。非同自在神我等常。以自在神我等。皆
是外道妄計。無實義而有過故。
△二破無常。】

「若如來無常者。有作無常過。陰所相。相無性。陰壞則
應斷。而如來不斷。(唐云。若無常者。有所作過。同於諸
蘊。為相所相。畢竟斷滅而成無有。然佛如來實非斷滅)
大慧。一切所作皆無常。如缾衣等。一切皆無常過。一
切智眾具方便應無義。(唐云。一切所作。如瓶衣等。皆
是無常。是則如來有無常過。所修福智。悉空無益)以所

作故。一切所作皆應是如來。無差別因性故(唐云。又
諸作法。應是如來。無異因故)。」

【疏曰。若如來是所作。應同五陰。終歸壞滅。而如來
不滅。故非無常。又若所作。應如瓶衣。所修福智。悉
空無益。而福智不空。故非無常。又若所作。則一切
所作。皆應名佛。而實不名佛。故佛非無常也。二雙
破竟。
△三雙結。】

「是故大慧。如來非常非無常。」

【初正明非常非無常竟。
△二約喻顯非常。】

「復次大慧。如來非如虗空常。如虗空常者。自覺聖智
眾具無義過。(唐云。如來非常。若是常者。應如虗空。不
待因成)大慧。譬如虗空。非常非無常。離常無常一異
俱不俱常無常過。故不可說。(唐云。何以故。離常無常
若一若異俱不俱等諸過失故)是故如來非常。」

【疏曰。虗空無修德。如來雖是諸法如義。而因修德
所顯。故與虗空不同。又虗空巳離常無常等四句
過失。況如來而可以常無常等四句說耶。】

「復次大慧。若如來無生常者。如兔馬等角。以無生常
故。方便無義。以無生常過故。如來非常(唐云。如來非
常。若是常者。則是不生。同於兔馬魚蛇等角)。」

【疏曰。世所謂常。不過謂如虗空。謂本不生。乃至謂
如自在神我微塵四大時方勝性而巳。如來豈同
此戲論常哉。二約喻顯非常竟。
△三約智顯常。】

「復次大慧。更有餘事。知如來常。所以者何。謂無間所

得智常。故如來常。(唐云。以別義故。亦得言常。何以故。
謂以現智證常法故。證智是常。如來亦常)大慧。若如
來出世。若不出世。法畢定住。(唐云。諸佛如來所證法
性法住法位。如來出世若不出世。常住不易)聲聞緣覺
諸佛如來無間住。不住虗空。(唐云。在於一切二乘外
道所得法中非是空無)亦非愚夫之所覺知。(唐云。然
非凡愚之所能知)大慧。如來所得智。是般若所熏。非
心意意識彼諸陰界入處所熏。(唐云。夫如來者。以清
淨慧內證法性而得其名。非以心意意識蘊界處法妄
習得名)大慧。一切三有。皆是不實妄想所生。如來不
從不實虗妄想生。」

【疏曰。無間所得智。謂無間三昧中所發無漏證智
也。二空所顯真如。徧一切法。故無間住。而非空無。
但外道凡夫及二乘愚昧。故日用不知耳。如來所
得智者。果上圓滿四智也。般若者。因中妙觀察智
平等性智也。三有依正。從妄分別而生。所以無常。
如來依正。皆是大圓鏡智所現。所以稱性常住也。

△四結顯非常非無常。】

「大慧以二法故。有常無常。非不二。不二者。寂靜。一切
法無二生相故。是故如來應供等正覺。非常非無常。
(唐云。若有於二。有常無常。如來無二。證一切法無生相
故。是故非常亦非無常)大慧。乃至言說分別生。則有
常無常過。分別覺滅者。則離愚夫常無常見不寂靜。
慧者永離常無常。非常無常熏(唐云。乃至少有言說

分別生。即有常無常過。是故應除二分別覺。勿令少在)。」

【疏曰。若達唯心。則色心不二。能所不二。性修不二。
乃至說默亦不二矣。何有常無常哉。初長文竟。
△
二偈頌。】

「爾時世尊。欲重宣此義而說偈言。眾具無義者。生常
無常過。若無分別覺。永離常無常。(魏云。離於常無常。
非常非無常。若見如是佛。彼不墮惡道。若說常無常。諸
功德虗妄。無智者分別。遮說常無常。○唐云。遠離常無
常。而現常無常。恒如是觀物。不生於惡見。若常無常者。
所集皆無益。為除分別覺。不說常無常)從其所立宗。
則有眾雜義。等觀自心量。言說不可得(唐云。乃至有
所立。一切皆錯亂。若見唯自心。是則無違諍。○魏云。所
有立法者。皆有諸過失。若能見唯心。彼不墮諸過)。」

【疏曰。准魏唐二譯。皆先以一偈。正顯宗旨。後二偈。
皆前二句明失。後二句明得也。第三十三常無常
門竟。
○第三十四陰界入生滅門。(魏云。佛性品第
十一。唐云。剎那品第六)文分為三。初請問。二許宣。
三正說。
△今初。】

「爾時大慧菩薩復白佛言。世尊。唯願世尊。更為我說
陰界入生滅。彼無有我。誰生誰滅。愚夫者依於生滅。
不覺苦盡。不識涅槃(唐云。不求盡苦。不證涅槃)。」

【疏曰。阿含諸經。但說陰界入剎那生滅。無我我所。
不說如來藏舉體隨緣。故問誰生誰滅也。又生滅
若總無體。云何依之長溺苦流。不證涅槃彼岸耶。


△二許宣。】

「佛言。善哉諦聽。當為汝說。大慧白佛言。唯然受教。」

【○三正說二。初長文。二偈頌。初中三。初總指藏性
隨緣。二別示迷悟得失。三廣勸勝進修學。
△今初。】

「佛告大慧。如來之藏。是善不善因。能徧興造一切趣
生。譬如伎兒。變現諸趣。離我我所。」

【疏曰。善不善者。徧指十界染淨法也。藏性非善。亦
非不善。隨迷染緣。則為不善之因。隨悟淨緣。則為
善因。由善不善。徧造一切趣生。譬如伎兒。非丑裝
丑。非生裝生。非旦裝旦。非外裝外也。然正裝丑時。
元非是丑。乃至正裝外時。元非是外。所以離我我
所。以要言之。不變隨緣。故變現諸趣。隨緣不變。故
離我我所。所以前文名為無我如來之藏也。豈同
外道所計神我及冥諦哉。
○二別示迷悟得失二。
初示迷者之失。二示悟者之得。初又二。初約凡外
示。二約二乘示。
△今初。】

「不覺彼故。三緣和合方便而生。(唐云。以不覺故。三緣
和合而有果生)外道不覺。計著作者。(唐云。外道不知。
執為作者)為無始虗偽惡習所熏。名為識藏。生無明
住地。與七識俱。(唐云。無始虗偽惡習所熏。名為藏識。
生於七識無明住地)如海浪身。長生不斷。離無常過。
離於我論。自性無垢。畢竟清淨。(唐云。譬如大海而有
波浪。其體相續。恒住不斷本性清淨。離無常過。離於我
論)其餘諸識。有生有滅。意意識等。念念有七。因不實

妄想。取諸境界。種種形處。計著名相。不覺自心所現
色相。不覺苦樂。不至解脫。名相諸纏。貪生生貪(唐云。
其餘七識。意意識等念念生滅。妄想為因。境相為緣。和
合而生。不了色等自心所現。計著名相。起苦樂受。名相
纏縛。既從貪生。復生於貪)。」

【疏曰。如來藏心。所謂性覺妙明。本覺明妙也。不覺
彼故。三緣和合而有果生。所謂妄為明覺。覺非所
明。因明立所。所既妄立。生汝妄能也。計著作者。所
謂外道執之為神我也。惡習所熏名為識藏。所謂
生滅與不生滅和合。名為阿賴耶識也。生於七識
無明住地者。由第八識中。具有我法二執種子所
生現行。與第六第七二識相應。若六七二識相應
之俱生法執。名為根本無明住地煩惱。若六七二
識相應之俱生我執。名為欲愛住地色愛性地無
色愛住地煩惱。若第六識相應之分別我法二執。
名為見一切住地煩惱。又第六識界內分別法執。
名為見惑。若界外分別法執。亦名無明也。自性無
垢者。雖未轉依。性是無覆無記也。不覺苦樂者。起
苦樂受。而不知其因緣。故終不至解脫也。餘可知。

△二約二乘示。】

「若因若攀緣彼諸受根滅。(唐云。若因及所緣諸取根
滅)次第不生餘自心妄想不知苦樂。(唐云。不相續生
自慧分別苦樂受者)入滅受想正受。第四禪。善真諦
解脫。(唐云。或得滅定。或得四禪。或復善入諸諦解脫)修

行者作解脫想。不離不轉。名如來藏識藏。(唐云。便妄
生於得解脫想。而實未轉如來藏中藏識之名)七識流
轉不滅。所以者何。彼因攀緣。諸識生故。(唐云。若無藏
識。七識則滅。何以故。因彼及所緣而得生故)非聲聞緣
覺修行境界。不覺無我。自共相攝受生陰界入(唐云。
然非一切外道二乘諸修行者所知境界。以彼唯了人
無我性。於蘊界處。取於自相及共相故)。」

【疏曰。此明外道二乘。修得四禪巳上。出離憂苦喜
樂諸受。或入滅定。或見真諦。遂妄生解脫想。不知
未捨藏識之名。未斷第七識中俱生法執。縱令二
乘覺人無我。猶未覺法無我。猶取蘊等自共相故。
所以不能通達如來藏性之境界也。初示迷者之
失竟。
△二示悟者之得。】

「見如來藏五法自性人法無我則滅。地次第相續轉
進。(唐云。若見如來藏。五法自性諸法無我。隨地次第而
漸轉滅)餘外道見不能傾動。是名菩薩住不動地。得
十三昧道門樂。(唐云。不為外道惡見所動。住不動地。
得於十種三昧樂門)三昧覺所持。觀察不思議佛法
自願。不受三昧門樂及實際。(唐云。為三昧力。諸佛所
持觀察不思議佛法及本願力。不住實際及三昧樂)向
自覺聖趣。不共一切聲聞緣覺及諸外道所修行道。
(唐云。獲自證智。不與二乘諸外道共)得十賢聖種性
道。及身智意生。離三昧行(唐云。得十聖種性道。及意
生智身。離於諸行)。」


【疏曰。由諸眾生迷如來藏。舉體而為生滅八識。著
相計名。妄想分別。對治彼故。說有正智及與真如。
建立三性染淨差別。顯彼所執若我若法。皆不可
得。若見如來藏心。從迷得悟。則地地轉進。種種對
治施設法門自轉滅矣。由進八地得見中道。不為
二邊所動。故亦名不動地。從此登聖種性十地智
身。不唯離有為行。亦且離三昧行矣。前文所謂十
地則為初。初地則為八。此之謂也。二別示迷悟得
失竟。
△三廣勸勝進修學。】

「是故大慧。菩薩摩訶薩欲求勝進者。當淨如來藏及
識藏名。大慧。若無識藏名如來藏者。(唐云。若無如來
藏名藏識者)則無生滅。大慧。然諸凡聖。悉有生滅。修
行者自覺聖趣現法樂住。不捨方便。(唐云。是故一切
諸修行者。離見內境。住現法樂。而不捨於勇猛精進)大
慧。此如來藏識藏。一切聲聞緣覺心想所見。雖自性
清淨。客塵所覆故。猶見不淨。(唐云。此如來藏藏識。本
性清淨。客塵所染而為不淨。一切二乘及諸外道。臆度
起見。不能現證)非諸如來。大慧。如來者。現前境界。猶
如掌中視阿摩勒果。(唐云。如來於此。分明現見。如觀
掌中菴摩勒果)大慧。我於此義。以神力建立。令勝鬘
夫人。及利智滿足諸菩薩等。宣揚演說如來藏及識
藏名。七識俱生。聲聞計著。見人法無我。(唐云。我為勝
鬘夫人。及於深妙淨智菩薩。說如來藏名藏識。與七識
俱起。令諸聲聞見法無我)故勝鬘夫人承佛威神。說

如來境界。非聲聞緣覺及外道境界。如來藏識藏。唯
佛及餘利智依義菩薩智慧境界。(唐云。為勝鬘夫人
說佛境界。非是外道二乘境界。大慧。此如來藏藏識。是
佛境界。與汝等比淨智菩薩隨順義者所行之處。非是
一切執著文字外道二乘所行之處)是故汝及餘菩
薩摩訶薩。於如來藏識藏。當勤修學。(唐云。當勤觀察)
莫但聞覺作知足想。」

【疏曰。如來藏舉體而為識藏。由我執故。名阿賴耶。
由法執故。名為異熟。故其名未淨也。凡夫則有分
段生滅。聖人則有變易生滅。雖得現法樂住。證無
分別法空真如。而異熟未空。猶須不捨方便。況但
聞覺。可作知足想乎。聞覺者。圓聞圓解。勝於二乘
外道之不聞。或雖聞不解也。初長文竟。
△二偈頌。】

「爾時世尊。欲重宣此義而說偈言。甚深如來藏。而與
七識俱。二種攝受生。智者則遠離。(唐云。執著二種生。
了知則遠離)如鏡像現心。無始習所熏。(唐云。無始習
所熏。如像現於心)如實觀察者。諸事悉無事。(唐云。若
能如實觀。境相悉無有)如愚見指月。觀指不觀月。計
著名字者。不見我真實。心為工伎兒。意如和伎者。五
識為伴侶。妄想觀伎眾(想。唐作心)。」

【疏曰。前二偈。頌如來藏為迷悟及染淨依。次一偈。
頌誡但聞不修勝進。後一偈。譬顯八識差別相也。
第八受熏持種。能變根身器界。故如工伎兒。第七
妄執我法。熏成染法種子。故如和伎者。五識緣現

存境。起惑造業。故為伴侶。第六妄現分別。起諸計
執。故為觀伎眾也。第三十四陰界入生滅門竟。
△
第三十五五法自性識無我門。(魏云。五法門品第
十二)文分為三。初請問。二許宣。三正說。
△今初。】

「爾時大慧菩薩白佛言。世尊。惟願為說五法自性識
二種無我究竟分別相。我及餘菩薩摩訶薩。於一切
地次第相續分別此法。入一切佛法。入一切佛法者。
乃至如來自覺地(唐云。善知此巳。漸修諸地。具諸佛
法。至於如來自證之位)。」

【疏曰。五法自性識二無我。前文巳明之矣。但未說
其究竟差別之相。故重問之。
△二許宣。】

「佛告大慧。諦聽諦聽。善思念之。大慧白佛言。唯然受
教。」

【○三正說二。初正明其相。二明五法攝一切法。初
中二。初略明迷悟通依。二廣顯迷悟差別。
△今初。】

「佛告大慧。五法自性識二種無我分別趣相者。謂名。
相。妄想。(唐云。分別)正智。如如。若修行者修行。(唐云。觀
察此法)入如來自覺聖趣。離於斷常有無等見。現法
樂正受住現在前。(唐云。得現法樂甚深三昧)大慧。不
覺彼五法自性識二無我。自心現外性。凡夫妄想。非
諸聖賢(唐云。凡愚不了五法自性諸識無我。於心所現。
見有外物而起分別。非諸聖人)。」

【疏曰。五法自性識二無我一切皆是名相。一切皆
是妄想。一切皆是正智。一切皆是如如。故能觀察。

則離斷常等見。證於自覺現法樂住。若不覺了。則
妄見心外有物。而為凡愚虗妄分別也。
○二廣顯
迷悟差別二。初疑問。二答釋。
△今初。】

「大慧白佛言。云何愚夫妄想生。非諸聖賢(唐云。云何
不了而起分別)。」

【○二答釋五。初明迷名起過。二釋因迷有相。三釋
分別妄想。四釋正智了悟。五釋所悟如如。
△今初。】

「佛告大慧。愚夫計著俗數名相。隨心流散。(唐云。凡愚
不知名是假立。心隨流動)流散巳。種種相像貌。墮我
我所見。希望計著妙色。(唐云。見種種相。計我我所。染
著於色)計著巳。無知覆障故生染著。染著巳。貪恚癡
所生業積集。(唐云。覆障聖智。起貪瞋癡。造作諸業)積
集巳。妄想自纏。如蠶作繭。墮生死海諸趣曠野。如汲
井輪。(唐云。如蠶作繭。妄想自纏。墮於諸趣生死大海。如
汲水輪。循環不絕)以愚癡故。不能知如幻野馬水月
自性。離我我所。起於一切不實妄想。離相所相及生
住滅。從自心妄想生。(唐云。不知諸法如幻如燄如水
中月。自心所見妄分別起。離能所取及生住滅)非自在
時節微塵勝妙生。愚癡凡夫隨名相流。(唐云。謂從自
在時節微塵勝性而生。隨名相流)。」

【疏曰。諸法無性。但有假名。一切凡愚。皆隨假名。妄
生計著。起惑造業。流轉生死。不知皆是唯心所現。
非從自在時節等生也。
△二釋因迷有相。】

「大慧。彼相者。眼識所照。名為色。耳鼻舌身意意識所

照。名為聲香味觸法。是名為相。」

【疏曰。心外無相。但隨八識所照相分。名為六塵。假
如以心緣心。則所緣心亦成法塵。故六塵相。攝一
切法無不盡也。
△三釋分別妄想。】

「大慧。彼妄想者。施設眾名。顯示諸相。如此不異。象馬
車步男女等名。是名妄想(唐云。分別者。施設眾名。顯
示諸相。謂以象馬車步男女等名而顯其相。此事如是。
決定不異。是名分別)。」

【疏曰。妄想為能分別。名相為所分別。由分別故。乃
有名相。由名相故。乃有分別。互為緣起者也。是故
能所皆依他起。中間所執我法。實不可得。乃名為
徧計也。
△四釋正智了悟。】

「大慧。正智者。彼名相不可得。猶如過客。(唐云。謂觀名
相互為其客)諸識不生。不斷不常。不墮一切外道聲
聞緣覺之地。」

【疏曰。因名有相。因相有名。名無得相之功。相無當
名之實。故云猶如過客。言其無有實我實法也。了
此我法本空。則妄識不起。無性緣生。故不斷。緣生
無性。故不常。超過外道二乘之地。故名正智也。
○
五釋所悟如如二。初正明所悟。二明能悟益。
△今
初。】

「復次大慧。菩薩摩訶薩以此正智不立名相。非不立
名相。捨離二見建立及誹謗。知名相不生。是名如如
(唐云。以其正智觀察名相。非有非無。遠離損益二邊惡

見。名相及識本來不起。我說此法名為如如)。」

【疏曰。立名相。則墮有邊。名建立增益過。不立名相。
則墮無邊。名誹謗損減過。而名相之體。本不生起。
本非有無。常如其性。強名為如如也。
△二明能悟
益。】

「大慧。菩薩摩訶薩住如如者。得無所有境界故。得菩
薩歡喜地。(唐云。住如如巳。得無照現境。昇歡喜地)得
菩薩歡喜地巳。永離一切外道惡趣。正住出世間趣。
法相成熟。分別幻等一切法。(唐云。知一切法猶如幻
等)自覺法趣相。(唐云。證自聖智所行之法)離諸妄想
見性異相。(唐云。離臆度見)次第乃至法雲地。於其中
間。三昧力自在神通開敷。得如來地巳。種種變化。圓
照示現成熟眾生。如水中月。善究竟滿足十無盡句。
為種種意解眾生分別說法。法身離意所作。是名菩
薩入如如所得。」

【疏曰。初地創證真如。遠離能取所取二種相故。名
為無照現境。從此有進無退。數數修習得成如來。
自利究竟。利他不息。具如經論廣明。皆由入如如
之所得。可不善修唯心識觀。以階真如實觀乎。初
正明其相竟。
○二明五法攝一切法二。初問。二答。

△今初。】

「爾時大慧菩薩白佛言。世尊。云何世尊。為三種自性
入於五法。為各有自相宗(二譯皆無宗字)。」

【疏曰。若論佛意。秪一名字。巳收五法三性八識二

無我盡。故但約五法答。即為徧答所問。大慧恐人
依文失旨。所以重問之耳。
○二答二。初長文。二偈
頌。初中二。初正明攝入。二重釋法義。初又三。初總
標攝入。二別示攝入。三結成攝入。
△今初。】

「佛告大慧。三種自性及八識二種無我。悉入五法。」

【疏曰。佛法之妙。妙在一即一切。一切即一。一攝一
切。一切攝一。一切入一。一入一切。故五法為法界。
明五法攝一切法。一切法悉入五法。三自性為法
界等。無不爾也。
○二別示攝入二。初明攝入三法。
二明攝入八識及二無我。
△今初。】

「大慧。彼名及相。是妄想自性。(唐云。是妄計性)大慧。若
依彼妄想。生心心法。名俱時生。如日光俱。種種相各
別分別持。是名緣起自性。(唐云。以依彼分別心心所
法俱時而起。如日與光。是緣起性)大慧。正智如如者。
不可壞故。名成自性。」

【疏曰。名相本空。則妄想自性入五法也。依彼名相
而起妄想。依彼妄想而持名相。如日與光俱時而
起。則緣起自性入五法也。正智如如不可壞故。則
圓成性入五法也。
△二明攝入八識及二無我。】

「復次大慧。自心現妄想。八種分別。謂識藏意意識及
五識身。相者不實相妄想故。我我所二攝受滅。二無
我生(唐云。於自心所現生執著時。有八種分別起。此差
別相。皆是不實。唯妄計性。若能捨離二種我執。二無我
智即得生長)。」


【疏曰。虗妄假名。本唯心現。由分別故。則有八種分
別相起。此名此相。皆唯妄想。離二我執。名為正智。
二空所顯。名為如如。則八識二無我入五法也。二
別示攝入竟。
△三結成攝入。】

「是故大慧。此五法者。聲聞緣覺菩薩如來。自覺聖智。
諸地相續次第。一切佛法悉入其中。」

【疏曰。一切佛法。皆入五法。況三自性八識二無我
耶。例亦得云。一切佛法。皆入三性。皆入八識二無
我也。初正明攝入竟。
△二重釋法義。】

「復次大慧。五法者。相。名。妄想。如如。正智。大慧。相者。若
處所形相色像等現。(唐云。謂所見色等形狀各別)是
名為相。若彼有如是相。名為瓶等。即此非餘。(唐云。依
彼諸相。立瓶等名。此如是。此不異)是說為名。施設眾
名。顯示諸相。瓶等心心法。是名妄想。(唐云。心心所法。
是名分別)彼名彼相畢竟不可得。始終無覺。於諸法
無展轉。離不實妄想。(唐云。彼名彼相。畢竟無有。但是
妄心展轉分別。如是觀察。乃至覺滅)是名如如。真實
決定究竟自性不可得。彼是如相。(唐云。真實決定究
竟根本自性可得。是如如相)我及諸佛隨順入處。昔
為眾生如實演說施設顯示。(唐云。如其實相。開示演
說)於彼隨入正覺。不斷不常。妄想不起。隨順自覺聖
趣。一切外道聲聞緣覺所不得相。(唐云。若能於此隨
順悟解。離斷離常不生分別。入自證處。出於外道二乘
境界)是名正智。大慧。是名五法三種自性八識二種

無我。一切佛法悉入其中。(唐云。普皆攝盡)是故大慧。
當自方便學。亦教他人勿隨於他。(唐云。汝應以自智
善巧通達。亦勸他人令其通達。通達此巳。心則決定。不
隨他轉)。」

【疏曰。此中重釋。意顯三界所有種種境界。無非是
相。依相所立。無非是名。設名顯相心心所法。無非
妄想。離此相名妄想思覺。則一切法無非如如。證
此如如。即究竟根本智。開示演說此如如。即究竟
後得智。隨順悟入。即分證根本智及後得智也。初
長文竟。
△二偈頌。】

「爾時世尊。欲重宣此義而說偈言。五法三自性。及與
八種識。二種無有我。悉攝摩訶衍。(唐云。普攝於大乘)
名相虗妄想。自性二種相。(唐云。名相及分別。二種自
性攝)正智及如如。是則為成相。」

【疏曰。一往且以名相攝分別性。妄想攝緣起性。正
智如如攝成自性。則亦以八識攝分別及緣起性。
二無我攝成自性也。若細料簡。具如唯識論所明。
第三十五五法自性識無我門竟。
○第三十六恒
河沙門。(魏云。恒河沙品第十三)文分為二。初問。二
答。
△今初。】

「爾時大慧菩薩復白佛言。世尊。如世尊所說句。過去
諸佛。如恒河沙。未來現在。亦復如是。云何世尊。為如
說而受。為復更有餘義。唯願如來哀愍解說。」

【○二答二。初長文。二偈頌。初中二。初答莫如說受。

二答更有餘義。
△今初。】

「佛告大慧。莫如說受。三世諸佛量。非如恒河沙。所以
者何。過世間望。非譬所譬。(唐云。三世諸佛。非如恒沙。
何以故。如來最勝。超諸世間。無與等者。非喻所及。唯以
少分為其喻耳)以凡愚計常。外道妄想。長養惡見。生
死無窮。(唐云。我以凡愚諸外道等。心恒執著常與無常。
惡見增長。生死輪迴)欲令厭離生死趣輪。精勤勝進
故。為彼說言。諸佛易見。非如優曇鉢華難得見故。息
方便求。(唐云。令其厭離。發勝希望。言佛易成。易可逢值
若言難遇如優曇華。彼便退怯。不勤精進。是故我說如
恒河沙)有時復觀諸受化者。作如是言。佛難值遇。如
優曇鉢華。優曇鉢華。無巳見今見當見。如來者。世間
悉見。(唐云。如來則有巳現當見)不以建立自通故。說
言如來出世如優曇鉢華。(唐云。如是譬喻。非說自法)
大慧。自建立自通者。過世間望。彼諸凡愚所不能信。
自覺聖智境界。無以為譬。真實如來。過心意意識所
見之相。不可為譬(唐云。自法者。內證聖智所行境界。
世間無等。過諸譬喻。一切凡夫不能信受。大慧。真實如
來。超心意意識所見之相。不可於中而立譬喻)。」

【疏曰。約機。則有易見難見之不同。約理。則無多少
數量之可論。為凡外難得見佛。恐其絕望而不求
見。故云如恒河沙。令知欣厭。為受化常得見佛。恐
其習見而不殷切。故云如優曇華。令知渴仰。然化
身無數。既非恒沙優曇可譬。法身平等。亦非恒沙

優曇可譬也。
△二答更有餘義。】

「大慧。然我說譬。佛如恒河沙。無有過咎。大慧。譬如恒
沙。一切魚鼈輸收魔羅師子象馬人獸踐踏。沙不念
言。彼惱亂我。而生妄想。自性清淨。無諸垢污。如來應
供等正覺自覺聖智恒河。大力神通自在等沙。(唐云。
如來聖智。如彼恒河。力通自在。以為其沙)一切外道
諸人獸等一切惱亂。如來不念而生妄想。如來寂然。
無有念想。如來本願。以三昧樂安眾生故無有惱亂。
猶如恒沙。等無有異。又斷貪恚故。」

【疏曰。初以無分別愛憎義。譬如恒河沙也。輸收魔
羅。此翻殺子魚。】

「譬如恒沙。是地自性。劫盡燒時。燒一切地。而彼地大
不捨自性。與火大俱生故。其餘愚夫作地燒想。而地
不燒。以火因故。(魏云。以不離地而得更有四大火身
故。○唐云。火所因故)如是大慧。如來法身。如恒沙不
壞。」

【疏曰。二以法身性不壞義。譬如恒河沙也。因有地
為所燒。乃有火為能燒。能所無性。皆如來藏妙真
如性。故不壞也。大涅槃云。譬如猛火。不能燒薪。火
出木盡。名為薪滅。木之與地。同是堅相。同能出火。
觀相元妄。有燒不燒。觀性元真。唯妙覺明。妙覺明
心。非地非火。亦地亦火。云何可說能所燒耶。】

「大慧。譬如恒沙。無有限量。如來光明。亦復如是。無有
限量。為成熟眾生故。普照一切諸佛大眾(唐云。大會)。」


【疏曰。三以光明無限量義。譬如恒河沙也。】

「大慧。譬如恒沙。別求異沙。永不可得。如是大慧。如來
應供等正覺。無生死生滅。有因緣斷故(唐云。譬如恒
沙。住沙自性。不更改變而作餘物。如來亦爾。於世間中
不生不滅。諸有生因。悉巳斷故)。」

【疏曰。四以斷德無變易義。譬如恒河沙也。】

「大慧。譬如恒沙。增減不可得知。(唐云。取不知滅。投不
見增)如是大慧。如來智慧成熟眾生。不增不減。(唐云。
以方便智成熟眾生。無減無增)非身法故。身法者。有
壞。如來法身。非是身法。(唐云。如來法身無有身故。以
有身故。而有滅壞。法身無身。故無滅壞)。」

【疏曰。五以智身無增減義。譬如恒河沙也。】

「如壓恒沙。油不可得。如是一切極苦眾生逼迫如來。
乃至眾生未得涅槃。不捨法界自三昧願樂。以大悲
故。(唐云。譬如恒沙。雖苦壓治。欲求酥油。終不可得。如來
亦爾。雖為眾生眾苦所壓。乃至蠢動未盡涅槃。欲令捨
離於法界中深心願樂。亦不可得。何以故。具足成就大
悲心故)。」

【疏曰。六以大悲無壓捨義。譬如恒河沙也。】

「大慧。譬如恒沙。隨水而流。非無水也。(魏云。終不逆流)
如是大慧。如來所說一切諸法。隨涅槃流。(魏云。隨順
涅槃而非逆流。○唐云。莫不隨順涅槃之流)是故說
言如恒河沙。如來不隨諸去流轉。(魏云。隨順流者。非
是去義。○唐云。如來說法。不隨於趣)去是壞義故。(魏

云。若佛如來有去義者。諸佛如來應無常滅。○唐云。去
是壞義)大慧。生死本際不可知。不知故。云何說去。(魏
云。世間本際。尚不可知。不可知者。我云何依而說去義)
大慧。去者斷義。(唐云。趣義是斷)而愚夫不知。」

【疏曰。七以說法順涅槃義。譬如恒河沙也。若逆涅
槃。則有去壞。如沙離水。是去壞義。既順不逆。安有
去壞。以生死本際即涅槃本際。無可去無可斷故。】

「大慧白佛言。世尊。若眾生生死本際不可知者。云何
解脫可知。(魏云。云何如來而得解脫。復令眾生得於
解脫。○唐云。云何眾生在生死中而得解脫)佛告大
慧。無始虗偽過惡妄想習氣因滅。自心現知外義。妄
想身轉。(唐云。了知外境自心所現。分別轉依)解脫不
滅。(唐云。名為解脫。非壞滅也)是故無邊。非都無所有。
(唐云。是故不得言無邊際)為彼妄想。作無邊等異名。
(唐云。無邊際者。但是分別異名)觀察內外。離於妄想。
無異眾生。智及爾𦦨一切諸法。悉皆寂靜。(唐云。離分
別心。無別眾生。以智觀察內外諸法。知與所知悉皆寂
滅)不識自心現妄想故。妄想生。若識則滅(唐云。一切
諸法。唯是自心分別所見。不了知故。分別心起。了心則
滅)。」

【疏曰。此重釋生死本際不可知之疑也。疑意謂不
可知者。則無邊際。既無邊際。安能越度而得解脫。
佛答意者。由迷妄故。說無邊際。若離妄想分別。則
本無眾生可得。證二轉依。名為解脫。非以滅壞為

生死邊際也。但悟唯心。則生死本際。即是涅槃本
際。故恒順涅槃流。而非去壞斷耳。初長文竟。
△二
偈頌。】

「爾時世尊。欲重宣此義而說偈言。觀察諸導師。猶如
恒河沙。不壞亦不去。亦復不究竟。是則為平等。觀察
諸如來。猶如恒沙等。悉離一切過。隨流而性常。是則
佛正覺。」

【疏曰。不壞不去。頌第七義。不究竟。頌第六義。謂終
不先自取滅度也。平等者。歡其了達生死涅槃無
二際也。悉離一切過。總頌初三五義。隨流。重頌第
七義。性常。頌第二第四義也。第三十六恒河沙門
竟。
○第三十七諸法剎那門。(魏云。剎那品第十四)
文分為二。初長文。二偈頌。初中二。初辨剎那義。二
辨六度相。初又二。初問。二答。
△今初。】

「爾時大慧菩薩復白佛言。世尊。唯願為說一切諸法
剎那壞相。世尊。云何一切法剎那(唐云。何等諸法。名
有剎那)。」

【疏曰。一切諸法。設皆剎那必壞。則出世無為涅槃。
為有剎那。為無剎那。故問之也。
○二答二。初總標
一切法。二別示壞不壞。
△今初。】

「佛告大慧。諦聽諦聽。善思念之。當為汝說。佛告大慧。
一切法者。謂善。不善。無記。有為。無為。世間。出世間。有
罪。無罪。有漏。無漏。受。不受。」

【疏曰。能為此世他世順益。名為善法。通於有漏無

漏。能為此世他世違損名不善法。唯是有漏。於善
不善無可記別。名無記法。又分為二。若染污昏昧。
能障聖道。名有覆無記。若清淨無垢。不障聖道。名
無覆無記。此二亦唯有漏也。色心諸法。有生住異
滅四相可得。名有為法。虗空擇滅非擇滅等。無生
住異滅四相可得。名無為法。三界因果。名世間法。
四聖法界若因若果。名出世法。損惱自他。名有罪
法。不損自他。名無罪法。招感生死。名有漏法。不招
生死。名無漏法。有能有所。名有受法。達無能所。名
無受法。此中有為有漏有受諸法。則有剎那。若無
為無漏。及有為無漏。不受諸受。名為正受。則非剎
那性也。
△二別示壞不壞。】

「大慧。略說心意意識及習氣。是五受陰因。是心意意
識習氣長養。凡愚善不善妄想。(唐云。舉要言之。五取
蘊法。以心意意識習氣為因而得增長。凡愚於此而生
分別。謂善不善)大慧。修三昧樂。三昧正受現法樂住。
名為賢聖善無漏(唐云。聖人現證三昧樂住。是則名
為善無漏法)。」

【疏曰。五陰色心。皆由八識熏習增長。是有為法。故
有善不善等分別。皆屬有漏。若聖人所證出世三
昧。是善無漏。非剎那也。】

「大慧。善不善者。謂八識。何等為八。謂如來藏。名識藏。
心。意。意識。及五識身。非外道所說。大慧。五識身者。心
意意識俱。善不善相。展轉變壞相續流注。(唐云。善不

善相。展轉差別。相續不斷)不壞身生。亦生亦滅。(唐云。
無異體生。生巳即滅)不覺自心現。次第滅。餘識生。(唐
云。不了於境自心所現。次第滅時。別識生起)形相差
別攝受。意識五識俱相應生。剎那時不住。名為剎那
(唐云。意識與彼五識共俱。取於種種差別形相。剎那不
住。我說此等名剎那法)。」

【疏曰。第八雖是無覆無記。而能徧受善不善熏。又
為善不善法之根本依。第七雖是有覆無記。而為
善不善法之染污依。第六通於三性。而為善不善
法之分別依。第八第七。無不起時。前五若起。必與
第六同起。助成第六善不善業。故云善不善者謂
八識也。五識或時造善。或造不善。初無一定。故有
展轉變壞差別。從生至生。從劫至劫。初無停止。故
云相續流注不斷。此前五識。若約俗諦不壞相說。
各有內二分體。轉成外二分用。初無有異。此識體
用。譬如水流燈𦦨。無暫時住。故云亦生亦滅。不知
色等五塵。即是識體所現相分。乃以見分而取著
之。故雖無間即滅。滅巳還生。或眼識纔滅。耳識隨
生等。或前念眼識纔滅。後念眼識隨生等。皆所謂
次第滅餘識生也。同時意識。必與五識共俱。乃於
五塵形相差別妄生攝受。而能攝之見分。與所攝
之相分。無非剎那不住之相。是故名剎那也。】

「大慧。剎那者名識藏。如來藏意俱生識習氣剎那。(唐
云。如來藏名藏識。所與意等諸習氣俱。是剎那法)無漏

習氣非剎那。非凡愚所覺。計著剎那論故。(唐云。此非
凡愚剎那論者之所能知)不覺一切法剎那非剎那。
(唐云。彼不能知一切諸法。有是剎那。非剎那故)以斷見
壞無為法(唐云。彼計無為同諸法壞。墮於斷見)。」

【疏曰。藏識海常住。何以識藏名剎那耶。以受有漏
習氣熏故。所以舉體成生滅也。若以無漏智熏。令
成出世無漏習氣。證二空所顯真如無為法性。則
當體即是不生不滅。豈凡愚所能覺哉。】

「大慧。七識不流轉。(唐云。五識身非流轉)不受苦樂。非
涅槃因。大慧。如來藏者。受苦樂。與因俱。若生若滅。(唐
云。有生滅)四住地無明住地所醉。(唐云。四種習氣之
所迷覆)凡愚不覺。剎那見妄想熏心(唐云。而諸凡愚
分別熏心。不能了知。起剎那見)。」

【疏曰。此重釋剎那者名識藏之由也。夫藏識常住。
前七生滅。則應以前七名剎那。藏識名非剎那。何
謂剎那者名識藏耶。以前七現行。從種子生。生巳
即滅。無暫時住。無容從此轉至餘方。故不流轉。既
非流轉。則苦樂亦念念滅。故不能生覺受。既不受
世間苦樂。故非出世涅槃之因。此顯前七無體性
故。猶如波浪以水為體。別無自體可得故也。如來
藏者。舉體為總報主。故雖但與捨受相應。而由彼
故。方受苦樂。又能受熏持種令不失故。故與因俱。
又藏識所持諸法種子恒轉如瀑流故。故若生若
滅。非斷亦非常也。凡夫。則四住及無明所醉。愚法

聲聞。則無明住地所醉。不能了知生滅無性。故有
分段生死剎那。及變易生死剎那。其實皆妄想耳。】

「復次大慧。如金。金剛。佛舍利。得奇特性。終不損壞。大
慧。若得無間(唐云。若得證法)有剎那者。聖應非聖。而
聖。未曾不聖。如金。金剛。雖經劫數。稱量不減。云何凡
愚。不善於我隱覆之說。(唐云。不解於我祕密之說)於
內外一切法。作剎那想。」

【疏曰。此借世間現見不壞之法。以譬出世無漏法
體非剎那也。得無間者。以無間三昧斷惑。親證真
如。無有能證所證之二相也。初辨剎那義竟。
○二
辨六度相二。初問。二答。
△今初。】

「大慧菩薩復白佛言。世尊。如世尊說。六波羅蜜滿足。
得成正覺。何等為六。(唐云。何者為六。云何滿足)。」

【疏曰。成正覺巳。證得如金剛等非剎那性。而必由
於六度滿足。六度秪是福慧二嚴。乃約修德言之。
所謂有為無漏法也。為是剎那。為非剎那。若是剎
那。云何因之而成正覺。若非剎那。云何有六。云何
分別滿足與不滿足。問意所關在此。不可不知也。

○二答二。初標。二釋。
△今初。】

「佛告大慧。波羅蜜有三種分別。謂世間。出世間。出世
間上上。」

【疏曰。世間六度。有為有漏。是剎那法。出世六度。有
為無漏。望世間非剎那。望上上是剎那。以但度分
段。不度變易故也。出世間上上六度。亦可名有為

無漏。亦可名無為無漏。全性起修。可稱有為。全修
在性。可稱無為。真非剎那法也。
△二釋。】

「大慧。世間波羅蜜者。我我所攝受計著。攝受二邊。為
種種受生處。樂色聲香味觸故。滿足檀波羅蜜。戒忍
精進禪定智慧亦如是。凡夫神通。及生梵天(唐云。謂
諸凡愚。著我我所。執取二邊。求諸有身。貪色等境。如是
修行檀波羅蜜。持戒忍辱精進禪定。成就神通。生於梵
世)。」

【疏曰。波羅蜜。此翻度無極。亦翻到彼岸。凡愚妄計
梵世等。未來殊勝果報為彼岸。故修施等六法為
能度能到也。】

「大慧。出世間波羅蜜者。聲聞緣覺墮攝受涅槃故。行
六波羅蜜。樂自巳涅槃樂。(唐云。執著涅槃。希求自樂。
如是修習諸波羅蜜)。」

【疏曰。二乘妄計偏真為彼岸。故修六度為能到也。】

「出世間上上波羅蜜者。覺自心現妄想量攝受及自
心二故。不生妄想。於諸趣攝受非分。自心色相不計
著。(唐云。謂菩薩於自心二法。了知唯是分別所現。不起
妄想。不生執著。不取色相)為安樂一切眾生故。生檀
波羅蜜。起上上方便。(唐云。為欲利樂一切眾生。而常
修行檀波羅蜜)即於彼緣妄想不生戒。是尸波羅蜜。
(唐云。於諸境界不起分別。是則修行尸波羅蜜)即彼妄
想不生。忍知攝所攝。是羼提波羅蜜。(唐云。即於不起
分別之時。忍知能取所取自性。是則名為羼提波羅蜜)

初中後夜精勤方便。隨順修行方便。妄想不生。(唐云。
隨順實解。不生分別)是毗梨耶波羅蜜。妄想悉滅。不
墮聲聞涅槃攝受。(唐云。不生分別。不起外道涅槃之
見)是禪波羅蜜。自心妄想非性。智慧觀察。不墮二邊。
先身轉勝而不可壞。得自覺聖趣。(唐云。以智觀察。心
無分別。不墮二邊。轉淨所依而不壞滅。獲於聖智內證
境界)是般若波羅蜜。」

【疏曰。不生妄想。不生執著。不取色相。此超凡夫見
也。為安樂一切眾生。此超二乘見也。起上上方便。
於一布施門中。頓圓六度。於戒忍等。應知亦然。一
度一切度。一切度一度。稱性起修。修全在性。此超
權菩薩見也。所以名為滿足所以非剎那也。諸法
剎那門中初長文竟。
△二偈頌。】

「爾時世尊。欲重宣此義而說偈言。空無常剎那。愚夫
妄想作。(唐云。愚分別有為。空無常剎那)如河燈種子。
而作剎那想。(唐云。分別剎那義。如河燈種子)剎那息
煩亂。寂靜離所作。一切法不生。我說剎那義。(唐云。一
切法不生。寂靜無所作。諸事性皆離。是我剎那義)物生
則有滅。(唐云。生無間即滅)不為愚者說。無間相續性。
妄想之所熏。(唐云。諸趣分別起)無明為其因。心則從
彼生。乃至色未生。中間有何分。(唐云。未能了色來。中
間何所住)相續次第滅。餘心隨彼生。(唐云。無間相續
滅。而有別心起)不住於色時。何所緣而生。以從彼生
故。不如實因生。(唐云。若緣彼心起。其因則虗妄)云何

無所成。而知剎那壞。(唐云。因妄體不成。云何剎那滅)。」

【疏曰。此頌迷如來藏而有剎那。剎那本無性也。謂
由愚夫妄想分別諸有為法。其體本空。本自無常。
故名剎那。如河之流。如燈之𦦨。如種子之生芽。念
念轉變。遂於其中作剎那想。若知剎那寂靜不生。
則一切法咸皆性離。故我所以說剎那者。正顯生
即無生義耳。夫一切物。初生即滅。無暫時住。愚夫
不知。妄見無間相續。乃諸趣分別所熏。皆有無明
不了為因。更無他因。無明取著色境。假說心生。未
有色時。心何所有。色之與心。念念滅時。念念續生。
倘不住於色時。何所緣而生耶。若緣彼色而生於
心。則其因虗妄不實。其體不成。既無有成。云何有
壞。故知剎那無性。但是愚妄想也。】

「修行者正受。金剛佛舍利。光音天宮殿。世間不壞事。
住於正法得。如來智具足。比丘得平等。云何見剎那
(唐云。如來圓滿智。及比丘證得。諸法性常住。云何見剎
那)。」

【疏曰。此頌無漏習氣非剎那也。光音宮殿。火災不
到。故云不壞。然水災風災。皆能壞之。今特借世事
為片喻耳。金剛亦然。如來所證。指法空真如。比丘
所得。指我空真如。真如云何見剎那耶。】

「犍闥婆幻等。色無有剎那。(唐云。乾城幻等色。何故非
剎那)於不實色等。視之若真實。(魏云。無四大見色。四
大何所為。唐云。大種無實性。云何說能造)。」


【疏曰。此總顯諸法無性。剎那即非剎那也。謂如乾
城幻色。既巳生滅即非生滅。則一切四大造色。亦
皆生滅即非生滅矣。何故獨視若真實耶。第三十
七諸法剎那門竟。
○第三十八釋眾疑門。(魏云。化
品第十五。唐云。變化品第七)文分為三。初請問。二
許宣。三正說。
△今初。】

「爾時大慧菩薩復白佛言。世尊。世尊記阿羅漢得成
阿耨多羅三藐三菩提。與諸菩薩等無差別。(唐云。如
來何故授阿羅漢阿耨多羅三藐三菩提記)一切眾
生法不涅槃。誰至佛道。(唐云。何故復說無般涅槃法
眾生。得成佛道)從初得佛。至般涅槃。於其中間。不說
一字。亦無所答。(唐云。又何故說從初得佛至般涅槃。
於其中間不說一字)如來常定故。亦無慮。亦無察。(唐
云。又言如來常在於定。無覺無觀)化佛化作佛事。(唐
云。又言佛事皆是化作)何故說識剎那展轉壞相。(唐
云。又言諸識剎那變壞)金剛力士常隨待衛。(唐云。又
言金剛神常隨侍衛)何不施設本際。(唐云。又言前際
不可知。而說有般涅槃)現魔魔業。(唐云。又現有魔及
以魔業)惡業果報。旃遮摩納。孫陀利女。空鉢而出。惡
業障現。云何如來得一切種智。而不離諸過(唐云。又
有餘報。謂旃遮婆羅門女。孫陀利外道女。及空鉢而還
等事。世尊既有如是業障。云何得成一切種智。既巳成
於一切種智。云何不離如是諸過)。」

【疏曰。凡有十疑。或即此經所說。或是他經所說。但

按唐譯讀之。段落自分明也。魔者。佛坐道場時。魔
軍來擾也。魔業者。佛在王宮時。具受五欲樂十年
也。旃遮摩納。即婆羅門女。木魚繫腹謗佛與之交
通。孫陀利女。即外道殺女埋佛住處。謗佛殺其女
也。空鉢而出。是剎梨那村事。等者。等取金鎗馬麥。
頭痛背痛諸事也。
△二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初長文。二偈頌。
△今初。】

「佛告大慧。為無餘涅槃故說。誘進行菩薩行者故。(唐
云。我為無餘涅槃界故。密勸令彼修菩薩行)此及餘世
界修菩薩行者。樂聲聞乘涅槃。為令離聲聞乘。進向
大乘。化佛授聲聞記。非是法佛。(唐云。又變化佛。與化
聲聞而授記莂。非法性佛。授聲聞記。是祕密說)大慧。因
是故記諸聲聞與菩薩不異。大慧。不異者。聲聞緣覺
諸佛如來煩惱障斷。解脫一味。非智障斷。大慧。智障
者。見法無我殊勝清淨。煩惱障者。先習見人無我。斷
七識滅。(唐云。見人無我。意識捨離。是時初斷)法障解
脫。識藏習滅。究竟清淨(唐云。藏識習滅法障解脫。方
得永淨)。」

【疏曰。此答第一記阿羅漢得成菩提之疑也。未經
法華開顯。但是二酥密記。故云是祕密說。化佛授
彼化聲聞記。令實行聲聞迴心向大。以實行聲聞。
未能見法佛故。若至法華會上。三根機熟。則授記

即法佛矣。次辨斷煩惱障。二乘與菩薩同。未斷智
障。與菩薩異。要斷智障。方實成佛。即兼釋第二無
性成佛之疑也。】

「因本住法故。前後非性。無盡本願故(唐云。我依本住
法。作是密語。非異前佛。後更有說。先具如是諸文字故)。」

【疏曰。此答第三不說一字之疑也。】

「如來無慮無察而演說法。正智所化故。念不妄故。無
慮無察。(唐云。如來正智。無有妄念。不待思慮。然後說法)
四住地無明住地習氣斷故。二煩惱斷。離二種死。覺
人法無我及二障斷。」

【疏曰。此答第四常定。第五化佛之疑也。】

「大慧。心意意識眼識等七。剎那習氣因。善無漏品離。
不復輪轉。(唐云。意及意識眼識等七習氣為因。是剎那
性。離無漏善。非流轉法)大慧。如來藏者。輪轉涅槃苦
樂因。空亂意慧愚癡凡夫所不能覺(唐云。如來藏者。
生死流轉及是涅槃苦樂之因。凡愚不知。妄著於空)。」

【疏曰。此答第六剎那之疑也。七識無體。全以如來
藏性為體。舉體隨緣。故說剎那。了達隨緣不變。則
為善無漏品。此如來藏。不惟凡夫不覺。即二乘空
亂意慧。亦所不覺也。二乘以生空慧但見於空。猶
有變易生死真常流注。所謂如急流水。望如恬靜。
流急不見。非是無流。故名為亂意也。】

「大慧。金剛力士所隨護者。是化佛耳。非真如來。大慧。
真如來者。離一切根量。一切凡夫聲聞緣覺及外道

根量悉滅。(唐云。二乘外道所不能知)得現法樂住無
間法智忍故。(唐云。在現法樂。成就智忍)非金剛力士
所護。」

【疏曰。此答第七常隨侍衛之疑也。】

「一切化佛。不從業生。化佛者。非佛。不離佛。(唐云。非即
是佛。亦非非佛)因陶家輪等眾生所作相而說法。(唐
云。譬如陶師。眾事和合而有所作。化佛亦爾。眾相具足
而演說法)非自通處說自覺境界。」

【疏曰。此超答第九現魔魔業。及惡業果報之疑也。】

「復次大慧。愚夫依七識身滅。(唐云。見六識滅)起斷見。
不覺識藏故。起常見。自妄想故。不知本際。(唐云。自心
分別是其本際。故不可得)自妄想慧滅故解脫(唐云。
離此分別。即得解脫)。」

【疏曰。此追答第八施設本際之疑也。見六識滅。則
悞認無想天以為涅槃。見第七中一分我執伏斷。
則悞認滅盡定。及二乘涅槃以為究竟。而不知其
畢竟還起。非斷滅也。聞有第八藏識。則起常見。而
不知其受熏持種。恒轉如流。望前名果。望後名因。
似常似一。非一非常也。妄想無性。安有本際。達其
無性。則得解脫。故云。前際不可知。而說有般涅槃。】

「四住地無明住地習氣斷故。一切過斷。」

【疏曰。此結答第十不離諸過之疑也。初長文竟。
△
二偈頌。】

「爾時世尊。欲重宣此義而說偈言。三乘亦非乘。如來

不磨滅。(唐云。無有佛涅槃)一切佛所記。說離諸過惡。
為諸無間智。(唐云。成就究竟智)及無餘涅槃。誘進諸
下劣。是故隱覆說。(唐云。依此密意說)諸佛所起智。即
分別說道。(唐云。演說如是道)諸乘非為乘。彼則非涅
槃。(唐云。唯此更非餘。故彼無涅槃)欲色有及見。說是
四住地。意識之所起。識宅意所住。(唐云。藏意亦在中)
意及眼識等。斷滅說無常。(唐云。見意眼識等。無常故
說斷)或作涅槃見。而為說常住(唐云。迷意識起常。邪
智謂涅槃)。」

【疏曰。此偈但頌第一第八兩意。而餘疑可並釋也。
初三偈。頌第一意。後二偈。頌第八意。識宅者。第八
識為前七窟宅也。意所住者。第七識為第六親依
也。前七念念生滅。說為無常。縱令暫滅。仍非涅槃。
以藏識中流注種子未永斷故。轉捨藏識。成圓鏡
智。則證本住法。不說一字。心常在定。非剎那法。不
假侍衛。能作種種化事。永離諸過。乃至誘彼三乘
闡提。畢竟亦當同證入矣。第三十八釋眾疑門竟。

○第三十九斷食肉門。(魏云。遮食肉品第十六。○
唐云。斷食肉品第八)文分為三。初請問。二許宣。三
正說。
△今初。】

「爾時大慧菩薩以偈問曰。彼諸菩薩等。志求佛道者。
酒肉及與蔥。飲食為云何。(唐云。為食為不可)惟願無
上尊。哀愍為演說。愚夫所貪著。臭穢無名稱。虎狼所
甘嗜。云何而可食。食者生諸過。不食為福善。惟願為

我說。食不食罪福。大慧菩薩說偈問巳。復白佛言。惟
願世尊。為我等說食不食肉功德過惡。我及諸菩薩
於現在未來。當為種種希望食肉眾生分別說法。令
彼眾生慈心相向。得慈心巳。各於住地清淨明了。疾
得究竟無上菩提。聲聞緣覺自地止息巳。亦得速成
無上菩提。惡邪論法諸外道輩。邪見斷常顛倒計著。
尚有遮法。不聽食肉。況復如來。世間救護。正法成就。
而食肉耶。」

【疏曰。食肉無慈。世間輕賤。非修道者所宜。若斷食
肉。自他安隱。長養慈悲。又為楞伽山。乃夜叉所居。
雖聞正法。未斷食肉。若不斷肉。不入正修行路。故
特申請問。以為真操實踐要門。猶大佛頂經修行
三漸次之義也。
△二許宣。】

「佛告大慧。善哉善哉。諦聽諦聽。善思念之。當為汝說。
大慧白佛言。唯然受教。」

【○三正說二。初長文。二偈頌。
△今初。】

「佛告大慧。有無量因緣。不應食肉。然我今當為汝略
說。謂一切眾生。從本巳來。展轉因緣。嘗為六親。以親
想故。不應食肉。(一)驢騾駱駝狐狗牛馬人獸等肉。屠
者雜賣故。不應食肉。(二)不淨氣分所生長故。不應食
肉。(三)眾生聞氣。悉生恐怖。如旃陀羅及譚婆等。狗見
憎惡。驚怖群吠故。不應食肉。(四)又令修行者慈心不
生故。不應食肉。(五)凡愚所嗜。臭穢不淨。無善名稱故。
不應食肉。(六)令諸呪術不成就故。不應食肉。(七)以殺

生者。見形起識。深味著故。(唐云。見其形色。則巳生於
貪滋味心。菩薩慈念眾生。猶如巳身。云何見之而作食
想)不應食肉。(八)彼食肉者。諸天所棄故。不應食肉。(九)
令口氣臭故。不應食肉。(十)多惡夢故。不應食肉。(十一)
空閑林中。虎狼聞香故。不應食肉。(十二)令飲食無節
故。不應食肉。(十三)令修行者不生厭離故。不應食肉。
(十四)我嘗說言。凡所飲食。作食子肉想。作服藥想故。
不應食肉。(十五)聽食肉者。無有是處。」

【疏曰。旃陀羅。此翻屠者。譚婆。此翻獵師。餘食尚作
子肉藥想。不許貪嗜。況眾生肉而許食耶。餘可知。】

「復次大慧。過去有王。名師子蘇陀婆。(唐云。名師子生)
食種種肉。遂至食人。臣民不堪。即便謀反。斷其俸祿。
以食肉者有如是過故。不應食肉。」

【疏曰。此更引昔覆轍以為殷鑒也。】

「復次大慧。凡諸殺者。為財利故。殺生屠販。彼諸愚癡
食肉眾生。以錢為網而捕諸肉。彼殺生者。若以財物。
若以鈎綱。取彼空行水陸眾生。種種殺害。屠販求利。
大慧。亦無不教不求不想而有魚肉。以是義故。不應
食肉。」

【疏曰。雖不自殺。亦不教殺。但令以錢買現成肉。彼
人為錢。方乃賣肉。是仍買者使之殺也。設無人買。
彼將安賣。故買現成肉者。仍是教求想所致耳。】

「大慧。我有時說遮五種肉。或制十種。今於此經。一切
種一切時開除方便。一切悉斷。」


【疏曰。有時遮五種者。謂見殺。聞殺。疑殺。非自死。非
鳥殘。皆不得食也。或制十種者。謂人。蛇。象。馬。龍。狐。
猪。狗。獅子。獼猴。十不淨肉。不得食也。此皆不得巳
之權漸法門。故於今經一切悉斷。方為實義也。】

「大慧。如來應供等正覺。尚無所食。況食魚肉。(唐云。我
之所有諸聖弟子。尚不食於凡夫段食。況食血肉不淨
之食。大慧。聲聞緣覺及諸菩薩。尚唯法食。豈況如來。大
慧。如來法身。非雜食身)亦不教人。以大悲前行故。視
一切眾生。猶如一子。是故不聽令食子肉。」

【疏曰。得法喜禪悅食者。尚不資於段食。何況食血
肉穢味耶。大悲前行。猶言大悲為首也。初長文竟。

△二偈頌。】

「爾時世尊。欲重宣此義而說偈言。曾悉為親屬。鄙穢
不淨雜。不淨所生長。聞氣悉恐怖。一切肉與蔥。及諸
韭䔉等。種種放逸酒。修行常遠離。」

【疏曰。因制食肉。并制五辛及酒也。五辛者。一蔥。二
韭。三䔉。等取四薤。五興渠也。(薤。亦名蕎子。江右等
處多有之。叢席妄言可用。大悞大悞。○興渠。此方所
無)放者。放恣。逸者。越逸。飲種種酒。能令心志放恣。
越逸禮法也。又觀心釋者。一念放逸。即名飲三毒
酒。】

「亦常離麻油。及諸穿孔牀。以彼諸細蟲。於中極恐怖。」

【疏曰。西土麻油。先淹令出蟲。然後壓之。故不可食。】

「飲食生放逸。放逸生諸覺。(唐云。邪覺)從覺生貪欲。是

故不應食。由食生貪欲。貪令心迷醉。迷醉長愛欲。生
死不解脫。」

【疏曰。此顯飲食為生死增上勝緣。故不宜貪嗜也。】

「為利殺眾生。以財網諸肉。二俱是惡業。死墮叫呼獄。
若無教想求。則無三淨肉。彼非無因有。是故不應食。」

【疏曰。人知殺者之惡。而不知買者之惡也。我若不
買。彼何用殺。雖云不見殺。不聞殺。不疑為巳殺。實
則因我買肉。有以教之想之求之。豈無因而有哉。】

「彼諸修行者。由是悉遠離。十方佛世尊。一切咸訶責。
展轉更相食。死墮虎狼類。臭穢可厭惡。所生常愚癡。
多生旃陀羅。獵師譚婆種。或生陀夷尼。及諸食肉性。
羅剎猫狸等。徧於是中生。」

【疏曰。此顯食肉之惡報也。陀夷尼。魏作羅剎女。】

「縛象與大雲。央掘利魔羅。及此楞如經。我悉制斷肉。」

【疏曰。縛象。二譯皆作象腋。亦經名也。大雲經。央掘
經。大涅槃經。及此經中。悉斷食肉。更無權聽之說。】

「諸佛及菩薩。聲聞所訶責。食巳無慚愧。生生常癡冥。
先說見聞疑。巳斷一切肉。妄想不覺知。故生食肉處
(唐云。以其惡習故。愚者妄分別)。」

【疏曰。初制三種淨肉。即巳斷一切肉。以除見聞疑
外。更無不殺之肉可得故也。而妄想分別。謂果有
淨肉可食。何其愚哉。】

「如彼貪欲過。障礙聖解脫。酒肉蔥韭䔉。悉為聖道障。
未來世眾生。於肉愚癡說。言此淨無罪。佛聽我等食。」


【疏曰。一切眾生。皆依婬欲受生。皆依飲食存活。故
貪欲及酒肉等。皆能障聖道解脫也。若謂淨肉可
食。乃末世愚癡說耳。豈佛教所聽耶。】

「食如服藥想。亦如食子肉。(唐云。淨食尚如藥。猶如子
肉想)知足生厭離。修行行乞食。安住慈心者。我說常
厭離。虎狼諸惡獸。恒可同遊止。若食諸血肉。眾生悉
恐怖。是故修行者。慈心不食肉。食肉無慈慧。永背正
解脫。及違聖表相。是故不應食。得生梵志種。及諸修
行處。智慧富貴家。斯由不食肉(唐云。若於酒肉等。一
切皆不食。必生賢聖中。豐財具智慧)。」

【疏曰。此結顯食之過患。不食。之功德也。婆羅門。亦
云梵志。佛嘗自云。我真沙門。真婆羅門。故生梵志
種。即是生佛種也。智慧。即般若德。豪貴豐財。即解
脫德。佛種。即法身德。能不食肉。則圓證三德祕藏。
功德為何如哉。上來正宗分竟。

○三流通分。宋譯不傳。】


「陀羅尼品。(魏云。第十七。唐云。第九)。

總品第十八(魏)偈頌品第十(唐)。」

【疏曰。陀羅尼品。是呪護流通。總偈頌品。是重說前
義流通也。按二經中。皆有讚歎極樂。及授記龍樹
之文。今且依唐譯錄出。】

「十方諸剎土。眾生菩薩中。所有法報佛。化身及變化。
皆從無量壽。極樂界中出。


大慧汝應知。善逝涅槃後。未來世當有。持於我法者。
南天竺國中。大名德比丘。厥號為龍樹。能破有無宗。
世間中顯我。無上大乘法。得初歡喜地。往生安樂國。」

【疏曰。龍樹為禪宗台宗之祖。佛巳先授往生記矣。
淨土法門。一切佛祖之所歸極。至圓至頓。即凡心
而見佛心。捨此豈別有向上事哉。願有智者。深信
堅願以導萬行。同觀阿彌陀佛滿菩提願。】

楞伽阿䟦多羅寶經卷第四義疏下(舉)
No. 329-A
 閣筆後序

猶憶初發心時。便從事於禪宗。數年之後。涉律涉教。
著述頗多。獨此楞伽。擬於閱藏畢後方註。壬辰結夏
晟溪。無處借藏。乃以六月初三日舉筆。至八月十一
日。閣筆於長水南郊之冷香堂。僅閱七旬。而佛事魔
事。病障外障。殆無虗日。易三地而稿始脫。嗟嗟。梵網。
佛頂。唯識。法華。占察。毗尼諸述。何其順且易。楞伽一
疏何其逆且難也。得無自覺聖智法門。正破末世流
弊。有以激波旬之怒耶。然波旬能俾予席不暇煖。而

不能撓予襟期。亦不能阻予筆陣。則予必當化彼波
旬。同成佛道。維摩所謂邪魔外道皆吾侍者。豈不信
哉。予愧為虗名所誤。犯達磨明道而不行道之記。然
猶愈於說道而不明道也。賢達苟能因語入義。如燈
照色。庶不負予損巳利人之苦心耳。今而後。仗三寶
力。更成閱藏知津。法海觀瀾。及圓覺維摩。起信諸疏。
圓滿蓮華因行。則此生無遺憾矣。

蕅益旭識於蕅華
洲
No. 329-B
 䟦語

一切佛語。皆明自心。而初祖西來。獨指楞伽四卷可
以印心者。豈非楞伽性相兼明。宗說並唱。尤足為接
人之前導乎。顧是經。文艱義奧。閱者莫究旨歸。譬如
夜行遇奇山怪石。何能措足。故是經傳至于今。不啻
如荊山璞識者寥寥。　靈峰老人。獨深憂之。爰徧會
三譯。參互發明。述成義疏。甲午夏。遣(靈晟)同堅兄赴
留都募梓。且命印行流通。俾語言燈徧照法界。於是
計刻印。共募百有餘金。而同心諸大緇素。亦皆隨緣
勸助。三閱月刻印俱成。今錄施資芳名詳列卷尾。伏

願助者募者及法界眾生。同開自覺聖智。咸證第一
義心。續慧命以長榮。朗真燈而無盡。

靈峰後學靈晟蒼暉氏敬䟦