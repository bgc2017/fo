











楞伽阿䟦多羅寶經卷第三義疏上
天竺三藏求那䟦陀羅　譯經
支那蕅益沙門釋智旭　疏義

一切佛語心品之三
「
(魏云。佛心品第四。○唐云。無常
品第三)。」

【○第十八意生身門二。初許宣。二正說。
△今初。】

「爾時世尊。告大慧菩薩摩訶薩言。意生身分別通相。
(魏云。意生身修行差別。○唐云。意成身差別相)我今當
說。諦聽諦聽。善思念之。大慧白佛言。善哉世尊。唯然
受教。」

【○二正說三。初列名。二釋相。三結頌。
△今初。】


「佛告大慧。有三種意生身。云何為三。所謂三昧樂正
受意生身。(魏云。得三昧樂三摩跋提意生身。○唐云。
入三昧樂意成身)覺法自性性意生身。(魏云。如實覺
知諸法相意生身)種類俱生無行作意生身。(二譯俱
云無作行)修行者了知初地。上上增進相。得三種身
(魏云。菩薩從於初地。如實修行。得上上地證智之相。○
唐云。諸修行者入初地巳。漸次證得)。」

【疏曰。三種意生身者。相似三觀之所成也。三昧。此
翻等持。亦翻正定。以五別境中之定心所為體。於
所觀境令心專注不散為性。智依為業。故大涅槃
云。一切眾生。具足三定。若專注佛性。則名上定。若
專注四禪。則名中定。若專注世間諸事。則名下定
也。樂者。出世寂滅樂也。正受者。不受世間諸受。即
魏譯三摩䟦提。此翻為等至也。問。三摩䟦提。即圓
覺所謂三摩鉢提。以起幻為行。宜屬假觀。胡得以
正受釋之。答。唯其不受諸受。故能起種種幻如明
鏡不受諸像。故能現像。空谷不受諸響。故能答響。
不受言其當體。起幻言其功用也。此入三昧樂意
生身。藏四果。通見地以上。別十住。圓初信。皆能得
之。若在藏通。巳是真空觀成。今約圓道言之。故云
相似空觀所成耳。覺法自性性者。知其種種差別
性相。通出假。別十行。圓八信。皆能得之。若在通別。
巳是幻假觀成。今約圓道。故云相似假觀耳。種類
俱生無行作者。一時普現一切身相。而無作行。別

十迴向。圓十信。皆能得之。未證法身。猶名為意生
身。故云相似中觀耳。從初乾慧如實修行。上上增
進。乃能得之。所謂通入圓也。
△二釋相。】

「大慧。云何三昧樂正受意生身。謂第三第四第五地。
三昧樂正受故。種種自心寂靜安住。心海起浪識相
不生。知自心現境界性非性。(唐云。謂三四五地。入於
三昧。離種種心。寂然不動。心海不起轉識波浪。了境心
現。皆無所有)是名三昧樂正受意生身。」

【疏曰。三八人地。入無間三昧。四見地。證出世智。五
薄地重慮緣真。斷俱生惑。令其漸薄。皆能體法即
空。故轉識波浪不起。安住出世正受樂也。】

「大慧。云何覺法自性性意生身。謂第八地。觀察覺了
如幻等法。悉無所有。身心轉變。得如幻三昧。及餘三
昧門。無量相力自在明。(二云。神通)如玅華莊嚴。迅疾
如意。猶如幻夢水月鏡像。非造。非所造。如造所造。(魏
云。非四大生。似四大相)一切色種種支分具足莊嚴。
隨入一切佛剎大眾。通達自性法故。(唐云。了諸法性)
是名覺法自性性意生身。」

【疏曰。八辟支地。正使斷盡。兼斷習氣。故能從空入
假。以如幻等諸三昧門。現無量化。普入佛剎也。此
約鈍根八地被接言之。若利根者。五六七地。亦當
可得。】

「大慧。云何種類俱生無行作意生身。所謂覺一切佛
法。緣自得樂相。(唐云。謂了達諸佛自證法相)是名種

類俱生無行作意生身。」

【疏曰。不言在何地者。意指從八地後。接入別向圓
信。修習中觀。雖未親證自覺聖智。巳能覺諸佛法。
緣其所證自得樂相也。二釋相竟。
△三結頌。】

「大慧。於彼三種身相。觀察覺了。應當修學。爾時世尊。
欲重宣此義而說偈言。非我乘大乘。(魏云。我乘非大
乘。○唐云。我大乘非乘)非說(唐作聲)亦非字。非諦非
解脫。非無有境界。(唐云。亦非無相境)然乘摩訶衍。三
摩提自在。種種意生身。自在華莊嚴。」

【疏曰。此頌意顯如來法身。本非三種意生身。而三
種意生身。皆是法身所流布也。初句應依二譯。具
足則云。我大乘即非大乘。亦非聲說。亦非文字。亦
非四諦三諦二諦一諦。亦非解脫。亦非無相無所
有境。故不可喚作三種意生身也。然行人若能乘
於大乘。入三摩提而得自在。則三種意生身。任運
先得成就。然後證大菩提。譬如樹之生果。先有華
莊嚴也。第十八意生身門竟。
○第十九五無間業
門三。初請問。二許宣。三正說。
△今初。】

「爾時大慧菩薩摩訶薩白佛言。世尊。如世尊說。若男
子女人行五無間業。不入無擇地獄。世尊。云何男子
女人行五無間業。不入無擇地獄(魏云。入於無間。唐
云。墮阿鼻獄)。」

【疏曰。約世事論五逆。定隨無間。故名五無間業。約
觀心論五逆。定能無間證入佛法。故亦名五無間

業。一則墮獄。一不墮獄。故大慧意欲雙問之也。
△
二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初長文。二偈頌。初中三。初泛標五名。
二約觀心釋。三約世事釋。
△今初。】

「佛告大慧。云何五無間業。所謂殺(音弑)父(弑)母。及害
羅漢。破壞眾僧。(二云。破和合僧)惡心出佛身血。」

【△二約觀心釋。】

「大慧。云何眾生母。謂愛更受生貪喜俱。如緣母立。(唐
云。謂引身愛與貪喜俱。如母養育)無明為父。生入處
聚落。(唐云。何者為父。所謂無明。令生六處聚落中故)斷
二根本。名害父母。」

【疏曰。十二緣中之愛支。與貪喜俱。能潤生故。名之
為母。其無明支。能發業故。名之為父。斷此發業潤
生二惑。名害父母。則得無間證三乘果也。】

「彼諸使不現。如鼠毒發諸法。(魏云。謂諸使如鼠毒發。
○唐云。謂隨眠為怨。如鼠毒發)究竟斷彼。(魏云。拔諸
怨使根本不生)名害羅漢。」

【疏曰。下文既以心王諦佛。故今直以隨眠心所譬
羅漢也。不現。即隨眠也。無漏種子。不名粗重。不名
隨眠。有漏善及無覆無記種子。但名粗重。不名隨
眠。有覆無記及不善種子。亦名粗重。亦名隨眠。今
云諸使隨眠。即指不善有覆心所之種子也。鼠毒

發者。鼠之嚙人。瘡雖巳愈其毒遇雷即發。眾生諸
使種子亦爾。未遇緣時。不可得見。遇緣即發。故斷
彼時。名為觀心害阿羅漢。】

「云何破僧。謂異相諸陰。(魏云。五陰異相。○唐云。諸蘊
異相)和合積聚。究竟斷彼。名為破僧。」

【疏曰。僧伽名和合眾。以其異姓同居。而無乖諍故
也。觀心五陰異相和合。成假名我。破此我執。故名
破和合僧。】

「大慧。不覺外自共相自心現量七識身。(魏云。謂自相
同相見外自心相八種識身。○唐云。謂八識身妄生思
覺。見自心外自相共相)以三解脫無漏惡想。(唐云。惡
心)究竟斷彼七種識佛。(魏云。八種識佛。○唐云。八識
身佛)名為惡心出佛身血。」

【疏曰。佛者。覺也。識者。了別也。八識皆以了別而為
行相。故名為佛。前七為能熏。第八為所熏。前七為
所持。第八為能持。前七為能依。第八為所依。前七
現行為所生。八中種子為能生。一切諸法自相共
相。本唯心現。心外無法。前七不覺。妄起我法二執。
二執所熏種子。藏在第八識中。復起二執現行。染
汙不淨。故名為血。前七血出。則第八之血亦出矣。
三解脫者。一空一切空。十界皆空。一無相一切無
相。十界皆無相。一無作一切無作。十界皆無作。性
絕二邊。故名無漏。無所不破。故名惡想。此是妙觀
察智相應心品。能令第七前五永斷現行。能令第

八永斷種子。故云斷彼七種識佛也。】

「若男子女人行此無間事者。名五無間。亦名無間等
(魏云。是名內身五種無間。若善男子善女人行此無間。
得名無間者。無間者。名證如實法故。○唐云。是為內五
無間。若有作者。無間即得現證實法)。」

【疏曰。約觀心釋。故名為內。非謂在身內也。入無間
三昧。不出觀而證真如。無有能為之間隔者。能證
所證平等平等。故亦名無間等也。二約觀心釋竟。

△三約世事釋。】

「復次大慧。有外無間。今當演說。汝及餘菩薩摩訶薩
聞是義巳。於未來世。不墮愚癡。云何五無間。謂先所
說無間。(魏云。謂殺父母羅漢。破和合僧。出佛身血。○唐
云。謂餘教中所說無間)若行此者。於三解脫。一一不
得無間等法(唐云。若有作者。於三解脫。不能現證)。」

【疏曰。約世事釋。故名為外。非謂在心外也。此五逆
罪諸罪中最。縱令取相無生懺悔。但可轉重令輕。
然於現世。決不能入無間三昧。證三解脫也。】

「除此巳。餘化神力現無間等。謂聲聞化神力。菩薩化
神力。如來化神力。為餘作無間罪者除疑悔過。為勸
發故。神力變化現無間等(唐云。惟除如來諸大菩薩
及大聲聞。見其有造無間業者。為欲勸發令其改過。以
神通力。示同其事。尋即悔除。證於解脫。此皆化現。非是
實造)。」

【疏曰。此釋疑也。謂如佛在世時。文殊仗劒害佛。央

掘指作華冠。豈非亦是無間重罪。何以現證解脫。
故今釋云。此為勸發實造罪者。令其除疑悔過。化
現為之。非是實造逆罪。而得現身證解脫也。】

「無有一向作無間事。不得無間等。(魏云。若犯五重無
間罪者。畢竟不得證入道分。○唐云。若有實造無間業
者。終無現身而得解脫)除覺自心現量。離身財妄想。
離我我所攝受。(唐云。唯除覺了自心所現身資所住。
離我我所分別執見)或時遇善知識。解脫餘趣相續
妄想(魏云。於無量無邊劫中。遇善知識。於異道身。離於
自心虗妄見過。○唐云。或於來世餘處受生。遇善知識。
離分別過。方證解脫)。」

【疏曰。此明凡愚實造世間五逆。必當墮無間獄。終
不現身證無間三昧也。或其人。宿種大乘善根。今
雖迷惑。造五逆罪。尋即覺了依正皆唯心現。離我
我所執見。又得遇善知識。如阿闍世王見佛懺悔。
得無根信。乃能轉身即悟無生法忍耳。初長文竟。

△二偈頌。】

「爾時世尊。欲重宣此義而說偈言。貪愛名為母。無明
則為父。覺境識為佛。諸使為羅漢。陰集名為僧。無間
次第斷。謂是五無間。不入無擇獄。」

【疏曰。此但重頌觀心釋也。第十九五無間業門竟。

○第二十佛知覺門二。初正明佛知覺。二兼釋密
意語。初中二。初問。二答。
△今初。】

「爾時大慧菩薩復白佛言。世尊。唯願為說佛之知覺。

(魏云。如來知覺之相。○唐云。諸佛體性)世尊。何等是
佛之知覺。」

【△二答。】

「佛告大慧。覺人法無我。了知二障。離二種死。斷二煩
惱。是名佛之知覺。聲聞緣覺得此法者。亦名為佛。以
是因緣故。我說一乘。爾時世尊。欲重宣此義而說偈
言。善知二無我。二障煩惱斷。永離二種死。是名佛知
覺。」

【疏曰。人我執。障大涅槃。法我執。障大菩提。故覺二
無我。則了知二障也。四住煩惱。感分段生死。無明
煩惱。感變易生死。故離二死。由斷二煩惱也。鈍根
之人。先觀人無我。了涅槃障。斷四住煩惱。離分段
生死。故名聲聞緣覺。若至三昧酒消。復入出世間
上上無漏界。滿足眾具。則亦名為佛矣。重頌可知。
初正明佛知覺竟。
○二兼釋密意語二。初釋一佛
義。二釋不說義。初中二。初疑問。二答釋。
△今初。】

「爾時大慧菩薩白佛言。世尊。何故世尊於大眾中唱
如是言。我是過去一切佛。及種種受生。我爾時作曼
陀轉輪聖王。(二皆云。頂生王)六牙大象。及鸚鵡鳥。釋
提桓因。(唐云。帝釋)善眼仙人。如是等百千生經說。」

【疏曰。此疑既是過去諸佛。不應復有種種受生。既
本生經所說受生百千差別。不應即是過去諸佛。
故問之也。
○二答釋三。初標四平等。二釋四平等。
三結頌。
△今初。】


「佛告大慧。以四等故。(魏云。依四種平等。○唐云。依四
平等祕密意故)如來應供等正覺。於大眾中唱如是
言。我爾時作拘留孫。拘那含牟尼。迦葉佛。云何四等。
謂字等。語等。法等。身等。(依二譯及下釋。皆應先身後
法)是名四等。以四種等。故如來應供等正覺。於大眾
中唱如是言。」

【疏曰。此但釋我是過去諸佛。乃密意語。則知百千
本生。皆由願力化現。非密意語也。拘留孫。此翻所
應斷。亦翻作用。賢劫最初佛也。拘那含牟尼。此翻
金寂。亦翻金仙。賢劫第二佛也。迦葉。此翻飲光。賢
劫第三佛也。
△二釋四平等。】

「云何字等。若字稱我為佛。彼字亦稱一切諸佛。彼字
自性無有差別。(唐云。謂我名佛。一切如來亦名為佛。
佛名無別)是名字等。云何語等。謂我六十四種梵音
言語相生。彼諸如來應供等正覺。亦如是六十四種
梵音言語相生。無增無減。無有差別。迦陵頻伽梵音
聲性。(唐云。謂我作六十四種梵音聲語。一切如來亦作
此語。迦陵頻伽梵音聲性不增不減。無有差別。是名語
等)云何身等。謂我與諸佛法身及色身相好。無有差
別。除為調伏彼彼諸趣差別眾生故。示現種種差別
色身。是名身等。云何法等。謂我及彼佛。得三十七菩
提分法。略說佛法無障礙智。」

【疏曰。六十四種梵音聲者。西域聲有八轉。一體。二
業。三俱。四為。五從。六屬。七於。八呼。佛於此八轉聲。

各具八德。一調和。二柔軟。三諦了。四易解。五無錯
謬。六無雌小。七廣大。八深遠。故有八八六十四相
也。迦陵頻伽。此翻妙聲鳥。人天等聲無能及者。故
以譬佛音聲。餘可知。
△三結頌。】

「是名四等。是故如來應供等正覺。於大眾中唱如是
言。爾時世尊。欲重宣此義而說偈言。迦葉拘留孫。拘
那含是我。以此四種等。我為佛子說。」

【初釋一佛義竟。
○二釋不說義二。初疑問。二答釋。

△今初。】

「大慧復白佛言。如世尊所說。我從某夜。得最正覺。乃
至某夜。入般涅槃。於其中間。乃至不說一字。亦不巳
說當說。不說是佛說。世尊。如來應供等正覺。何因說
言。不說是佛說(魏云。依何義說如是語。佛語非語。○
唐云。依何密意。作如是語)。」

【○二答釋三。初標二法。二釋二法。三結頌。
△今初。】

「佛告大慧。我因二法故。(唐云。依二密法故)作如是說。
云何二法。謂緣自得法。(唐云。自證法)及本住法。是名
二法。因此二法故。我如是說。」

【△二釋二法。】

「云何緣自得法。若彼如來所得。我亦得之。無增無減。
緣自得法究竟境界。離言說妄想。離字二趣(唐云。謂
諸佛所證。我亦同證。不增不減。證智所行。離言說相。離
分別相。離名字相)。」

【疏曰。此明能證之智不可說也。字二趣者。能詮及

所詮。如前所明言說及所說。皆非第一義也。】

「云何本住法。謂古先聖道。如金銀等性。法界常住。若
如來出世。若不出世。法界常住。(唐云。謂法本性。如金
等在鑛。若佛出世。若不出世。法住法位法界法性皆悉
常住)如趣彼城道。譬如士夫行曠野中。見向古城平
坦正道。即隨入城。受如意樂。(唐云。譬如有人行曠野中。
見向古城平坦舊道。即便隨入。止息遊戲)大慧。於意
云何。彼作是道及城中種種樂耶。答言。不也。佛告大
慧。我及過去一切諸佛法界常住。(唐云。所證真如常
住法性)亦復如是。是故說言我從某夜得最正覺。乃
至其夜入般涅槃。於其中間不說一字。亦不巳說當
說。」

【疏曰。此明所證之理不可說也。然有四悉檀因緣
故。能證所證。亦皆可說。而說即無說。非以杜口結
舌為無說也。乘言滯句者。曷深思之。二釋二法竟。

△三結頌。】

「爾時世尊。欲重宣此義而說偈言。我某夜成道。至某
夜涅槃。於此二中間。我都無所說。緣自得法住。故我
作是說。(唐云。自證本住法。故作是密語)彼佛及與我。
悉無有差別。」

【第二十佛知覺門竟。
○第二十一離有無門三。初
請問。二許宣。三正說。
△今初。】

「爾時大慧菩薩復請世尊。惟願為說一切法有無有
相。令我及餘菩薩摩訶薩離有無有相。疾得阿耨多

羅三藐三菩提。」

【△二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初長文。二偈頌。初中二。初正明二見。
二更斥無見。
△今初。】

「佛告大慧。此世間依有二種。謂依有及無。(唐云。世間
眾生多墮二見。謂有見無見)墮性非性欲見。不離離
相。(魏云。以見有諸法見無諸法故。非究竟法。生究竟想)
大慧。云何世間依有。謂有世間因緣生。非不有。從有
生。非無有生。(唐云。謂實有因緣而生諸法。非不實有。
實有諸法從因緣生。非無法生)大慧。彼如是說者。是
說世間無因。」

【疏曰。一切諸法。唯心所現。故非有無。離於邪見。世
間眾生。不達唯心。所以或墮有見。則計諸法有性。
或墮無見。則計諸法非性也。先釋墮有見者。謂實
有勝性自在四大極微時方神我等因。能生諸法。
非不有因。實有諸法。從彼因生。非不有法。夫勝性
等。本非諸法之因。而妄計為因。則昧唯心正因。世
間諸法。本非勝性等所生之果。而妄計從彼因生。
則昧唯心幻果。故總斷云。是說世間無因也。豈知
世間苦樂諸法。皆以自心善惡為因哉。】

「大慧。云何世間依無。謂受貪恚癡性巳。然後妄想計
著。貪恚癡性非性。(唐云。云何無見。謂知受貪瞋癡巳。

而妄計言無)大慧。若不取有性者。性相寂靜故。(魏云。
若復有人作如是言。無有諸法。以不見諸物相故。○唐
云。及彼分別有相。而不受諸法有)謂諸如來聲聞緣
覺。不取貪恚癡性為有為無(魏云。若復有人。作如是
言。聲聞辟支佛無貪無瞋無癡。復言先有。○唐云。復有
知諸如來聲聞緣覺無貪瞋癡性而計為非有)。」

【疏曰。墮無見者。不能永斷貪瞋癡等諸惑業根。但
以貪等現行無間即滅。妄計性即無性。又妄計雖
行貪等。若不取著有性。則性相便自寂靜。又妄謂
諸佛二乘。亦但不取貪恚癡性為有為無而巳。有
何貪恚癡可斷哉。此正末世邪禪。錯解覓罪了不
可得之旨。故墮惡取空見。妄謂坐斷有無兩頭。不
知口便說空行在有中。必與善星同墮落也。初正
明二見竟。
△二更斥無見。】

「大慧。此中何等為壞者。大慧白佛言。世尊。若彼取貪
恚癡性。後不復取。(唐云。謂有貪瞋癡性。後取於無。名
為壞者)佛告大慧。善哉善哉。汝如是解。大慧。非但貪
恚癡性非性為壞者。於聲聞緣覺及佛。亦是壞者。(唐
云。亦壞如來聲聞緣覺)所以者何。謂內外不可得故。
煩惱性異不異故。(唐云。何以故。煩惱內外不可得故。
體性非異非不異故)大慧。貪恚癡若內若外不可得。
貪恚癡性無身故。無取故。(唐云。無體性故。無可取故)
非佛聲聞緣覺是壞者。佛聲聞緣覺自性解脫故。縛
與縛因非性故。(唐云。聲聞緣覺及以如來。本性解脫。

無有能縛及縛因故)大慧。若有縛者。應有縛。是縛因
故。(唐云。若有能縛及以縛因。則有所縛)大慧。如是說
壞者。是名無有相。(唐云。作如是說。名為壞者。是為無
有相)大慧。因是故我說。(唐云。我依此義。密意而說)寧
取人見。(唐云。寧起我見)如須彌山。不起無所有增上
慢空見。(唐云。不起空見。懷增上慢)大慧。無所有增上
慢者。是名為壞。墮自共相見希望。(唐云。墮自共見樂
欲之中)不知自心現量。(唐云。不了諸法唯心所現)見
外性無常剎那展轉壞。(唐云。以不了故。見有外法剎
那無常展轉差別)陰界入相續流注變滅。(唐云。蘊界
處相。相續流轉。起巳還滅)離文字相妄想。是名為壞
者(唐云。虗妄分別離文字相。亦成壞者)。」

【疏曰。前巳具列有無二見。故問二見之中。何見能
壞一切善根。大慧深知無見過患。故決定答。佛亦
決定印成之也。謂彼現有貪恚癡過。妄云性即非
性。則非但謗貪恚癡無有作用。亦且謗佛聲聞緣
覺非自法解脫矣。所以者何。謂煩惱性。本不在內。
亦不在外。覓之原不可得故。且其體性如幻。非異
非不異故。若果了達內外皆不可得。無有體性。無
有可取。則證自性解脫。無有能縛。亦無縛因。乃名
佛聲聞緣覺。故非壞者。若彼現行起貪恚癡。則分
明有受縛者。若有受縛之人。則有能縛及縛因矣。
而又妄說為無。譬如掩耳盜鈴。亦如靈龜曳尾。豈
非壞者。是名世間所墮無有之相。反不如起我見

者。未至於撥因果斷善根也。初增上慢惡取空見。
仍墮自共相見希望之中。豈了諸法皆唯心現。以
不了故。妄見外性剎那無常。計以為空。計以為離
文字相。不知此所謂空。所謂離文字相。皆是妄想
分別而巳。是故有無二見。雖皆是邪。而無所有空
見。其毒尤甚。是名為壞者也。初長文竟。
△二偈頌。】

「爾時世尊。欲重宣此義而說偈言。有無是二邊。乃至
心境界。(唐云。所行)淨除彼境界。平等心寂滅。無取境
界性。滅非無所有。(唐云。不取於境界。非滅非所有)有
事悉如如。如賢聖境界。(唐云。有真如妙物。如諸聖所
行)無種而有生。生巳而復滅。因緣有非有。不住我教
法。非外道非佛。非我亦非餘。因緣所集起。(唐云。能以
緣成有)云何而得無。誰集因緣有。(唐云。誰以緣成有)
而復說言無。邪見論生法。妄想計有無。若知無所生。
亦復無所滅。觀此(唐作世)悉空寂。有無二俱離。」

【疏曰。初二句。明有無二邊。皆心所行境界。心外無
境也。次二句。明不取境界。則本自寂滅也。次四句。
明若不取。則既非是滅。亦非所有。一切事物。當體
即是真如。如諸賢聖所證也。次四句。謂若妄計從
無而有。從有復滅。計有計無。皆非佛法也。次六句。
明緣起之法。皆是自心現量。法界常住。既非佛及
外道餘眾之所能作。云何而得妄撥為無。況諦觀
緣起無性。誰為集者。既無集者。云何復說為無。次
二句。總明若說有生。便是邪見。若計有無。便是妄

想。次四句。結明既知無生。則亦無滅。無生無滅。當
體空寂。以無生故離有。以無滅故離無也。第二十
一離有無門竟。
○第二十二宗通門三。初請問。二
許宣。三正說。
△今初。】

「爾時大慧菩薩復白佛言。世尊。惟願為我及諸菩薩
說宗通相。(魏云。建立修行正法之相。○唐云。宗趣之
相)若善分別宗通相者。我及諸菩薩通達是相。通達
是相巳。速成阿耨多羅三藐三菩提。不隨覺想及眾
魔外道(魏云。不墮一切虗妄覺觀魔事故。○唐云。不墮
一切眾邪妄想)。」

【疏曰。宗者。修行之綱要也。通者。從因趣果之正轍
也。宗通約自行。說通約化他。故下文雙答之。
△二
許宣。】

「佛告大慧。諦聽諦聽。善思念之。當為汝說。大慧白佛
言。唯然受教。」

【○三正說二。初長文。二偈頌。
△今初。】

「佛告大慧。一切聲聞緣覺菩薩。有二種通相。謂宗通
及說通。(魏云。一者建立正法相。二者說建立正法相。○
唐云。宗趣法相。言說法相)大慧。宗通者。謂緣自得勝
進相。(唐云。謂自所證殊勝之相)遠離言說文字妄想。
趣無漏界自覺地自相。遠離一切虗妄覺想。降伏一
切外道眾魔。緣自覺趣光明輝發。(唐云。離於文字語
言分別。入無漏界。成自地行。超過一切不正思覺。伏魔
外道。生智慧光)是明宗通相。云何說通相。謂說九部

種種教法。離異不異有無等相。以巧方便。隨順眾生。
如應說法。令得度脫。是名說通相。大慧。汝及餘菩薩。
應當修學。」

【疏曰。自行為宗。故離言說文字及虗妄覺。降魔伏
外。發自覺光也。化他為說。故有大小九部教法。離
諸四句。巧便隨機。應病與藥。令得度脫也。二者缺
一不可。故誡令應當修學。
△二偈頌。】

「爾時世尊。欲重宣此義而說偈言。宗及說通相。緣自
與教法。善見善分別。不隨諸覺想。非有真實性。如愚
夫妄想。(唐云。如愚所分別。非是真實相)云何起妄想。
非性為解脫。(唐云。彼豈不求度無法而可得)觀察諸
有為。生滅等相續。增長於二見。顛倒無所知。一是為
真諦。無罪為涅槃。(唐云。涅槃離心意。唯此一法實)觀
察世妄想。如幻夢芭蕉。雖(唐作無)有貪恚癡。而實無
有人。從愛生諸陰。有皆如幻夢。」

【疏曰。初一偈。正頌宗說二通。後四偈。皆明二通之
意也。蓋宗通者。秪是通達自心現量。說通者。秪是
開示令達自心現量。若夫愚夫妄想分別有無一
異俱不俱等。並無實義。縱求解脫。終非解脫法也。
苟不達唯心。但觀察有為生滅相續。則見生處。徒
增有見。逮見滅處。徒增無見。是以顛倒。終無所知。
而不知一是乃為真諦。無罪即為涅槃。是故一切
世法。悉屬妄想。似有貪恚癡及人。實無貪恚癡及
人。雖云從愛生陰。但如幻夢而巳。悟此之謂宗通。

示此之謂說通也。第二十二宗通門竟。
○第二十
三不實妄想相門三。初請問。二許宣。三正說。
△今
初。】

「爾時大慧菩薩白佛言。世尊。惟願為說不實妄想相。
不實妄想。云何而生。說何等法名不實妄想。於何等
法中不實妄想(唐云。願為我說虗妄分別相。此虗妄
分別。云何而生。是何而生。因何而生。誰之所生。何故名
為虗妄分別)。」

【疏曰。不實妄想相。即虗妄分別相。此總問也。一問
云何而生。二問說何等法以為其體。即唐是何而
生句也。三問於何法中而生。即唐因何而生誰之
所生二句也。唐更加總結一句。
△二許宣。】

「佛告大慧。善哉善哉。能問如來如是之義。多所饒益。
多所安樂。哀愍世間一切天人。諦聽諦聽。善思念之。
當為汝說。大慧白佛言。善哉世尊。唯然受教。」

【○三正說二。初長文。二偈頌。初中二。初正答所問。
二更釋所疑。
△今初。】

「佛告大慧。種種義。種種不實妄想計著。妄想生(魏云。
一切眾生。執著不實虗妄想者。從見種種虗妄法生。○
唐云。一切眾生於種種境。不能了達自心所現)。」

【疏曰。此答云何而生。謂由不了唯心故生也。】

「大慧。攝所攝計著。不知自心現量。及墮有無見。增長
外道見妄想習氣(魏云。以著虗妄能取可取諸境界
故。入自心見。生虗妄想故。墮於有無二見朋黨非法聚

中。增長成就外道虗妄異見熏習故。○唐云。計著能所
虗妄執著。起諸分別。墮有無見。增長外道妄見習氣)。」

【疏曰。此答以何為體。謂以計著能所有無。增長外
道習氣為其體也。】

「計著外種種義。心心數妄想。計著我我所生(魏云。以
取外諸戲論義故。起於虗妄心心數法。猶如草束。分別
我我所法。以是義故。生不實妄想。○唐云。心心所法相
應起時。執有外義種種可得。計著於我及以我所。是故
名為虗妄分別)。」

【疏曰。此答於何等法中不實妄想。謂因執著外種
種義而生。即心心數之所生也。據唐譯。則以我我
所句。結答何故名為虗妄分別。初正答所問竟。
○
二更釋所疑二。初疑問。二答釋。
△今初。】

「大慧白佛言。世尊。若種種義。種種不實妄想計著妄
想生。攝所攝計著。不知自心現量。及墮有無見。增長
外道見妄想習氣。計著外種種義。心心數妄想。我我
所計著生。」

【疏曰。此牒佛答以啟難端也。唐譯略而不存。】

「世尊。若如是外種種義相。墮有無相。離性非性。離見
相。(唐云。若如是者。外種種義。性離有無。起諸見相)世尊。
第一義亦如是。離量根分譬因相。(唐云。第一義諦。亦
復如是。離諸根量宗因譬喻)世尊。何故一處妄想不
實義種種性計著。妄想生。非計著第一義處相。妄想
生。(唐云。世尊。何故於種種義言起分別。第一義中不言

起耶)將無世尊說邪因論耶。說一生一不生(唐云。將
無世尊所言乖理。一處言起。一不言故。又云。世尊又言
虗妄分別。墮有無見。譬如幻事。種種非實。分別亦爾。有
無相離。云何而說墮二見耶。此說豈不墮於世見。○魏
譯亦有此一段)。」

【疏曰。此以世諦例第一義。同皆離有無相。何故但
說於世諦中而生妄想。不說於第一義生妄想耶。
又世諦既如幻事。非有非無。則妄想分別。亦如幻
事。亦非有無。何言妄想墮有無見耶。初疑問竟。
△
二答釋。】

「佛告大慧。非妄想一生一不生。(唐云。分別不生不滅)
所以者何。謂有無妄想不生故。外現性非性。覺自心
現量妄想不生。(唐云。何以故。不起有無分別相故。所
見外法皆無有故。了惟自心之所現故)大慧。我說餘
愚夫自心種種妄想相故。事業在前。種種妄想性相
計著生。(唐云。但以愚夫分別自心種種諸法。著種種相
而作是說)云何愚夫得離我我所計著見。離作所作
因緣過。(唐云。令知所見皆是自心。斷我我所一切見著。
離作所作諸惡因緣)覺自妄想心量。身心轉變。(唐云。
覺唯心故。轉其意樂)究竟明解一切地。如來自覺境
界。(唐云。善明諸地。入佛境界)離五法自性事見妄想。
(唐云。捨五法自性諸分別見)以是因緣故。我說妄想
從種種不實義計著生。知如實義。得解脫自心種種
妄想。」


【疏曰。此明若達唯心。則有無妄想不生。世諦本即
第一義諦。但由愚夫不了唯心。故於自心所現境
界妄計有無。則第一義便成世諦。非謂二諦各有
自體。而云一生妄想。一不生妄想也。是故為說種
種諸義皆唯心現。非有非無。莫墮有無見中。令其
得斷我我所見。離作所作諸惡因緣。乃至入如來
境也。由此言之。則虗妄分別。秪由執著自心所現
諸境界生。若能如實了知。即得解脫矣。初長文竟。

△二偈頌。】

「爾時世尊。欲重宣此義而說偈言。諸因及與緣。從此
生世間。妄想著四句。不知我所通。世間非有生。亦復
非無生。不從有無生。亦非非有無。(唐云。世非有無生。
亦非俱不俱)諸因及與緣。云何愚妄想。(唐云。云何諸
愚夫。分別因緣起)非有亦非無。亦復非有無。如是觀
世間。心轉得無我。一切性不生。以從緣生故。一切緣
所作。所作非自有。(唐云。諸緣之所作。所作法非生)事
不自生事。有二事過故。(唐云。果不自生果。有二果失
故)無二事過故。非有性可得。(唐云無有二果故。非有
性可得)觀諸有為法。離攀緣(唐作。能緣)所緣。無心之
心量。我說為心量。(唐云。決定是唯心。故我說心量)量
者自性處。緣性二俱離。(唐云。量之自性處。緣性二俱
離)性究竟妙淨。我說名心量。施設世諦我。彼則無實
事。(唐云。施設假名我。而實不可得)諸陰陰施設。無事
亦復然。(唐云。諸蘊蘊假名。亦皆無實事)有四種平等。

相及因性生。(唐云。相因及所生)第三無我等。第四修
修者。(唐云。無我為第四。修行者觀察。○魏云。有四種平
等。相因生無我。如是四平等。是修行者法)妄想習氣
轉。有種種心生。境界於外現。是世俗心量。外現而非
有。心見彼種種。建立於身財。我說為心量。(此二句。魏
唐俱在最後)離一切諸見。及離想所想。(唐云。及能所
分別)無得亦無生。我說為心量。非性非非性。性非性
悉離。謂彼心解脫。(唐云。非有亦非無。有無二俱離。如
是心亦離)我說為心量。如如與空際。(二云。真如空實
際)涅槃及法界。種種意生身。(魏云。意身身心等)我說
為心量(魏皆云。故我說唯心)。」

【疏曰。初四句。直明世間因緣生法。本離四句。即是
如來所通達之第一義諦。但以妄想著四句故。不
知我所通也。次六句。重明世間非四句生。而愚夫
妄想分別諸因緣起。皆非理也。非有生者。非勝性
等邪因生也。非無生者。非自生也。不從有無生者。
不共生也。亦非非有無者。不無因生也。既非有無
四句所生。則凡世間所謂諸因與緣但是愚夫妄
想分別而巳。次非有等四句。明離四句觀察。則可
悟二無我也。次一切性等四句。明從緣生法。即是
不生。以諸緣所作。非自有生故也。次四句。明因緣
既不生果。則果亦不自生果。果若生果。則有二果。
既無二果。則非有性明矣。次四句。明有為諸法。離
能所緣。故是唯心。次四句。明離緣離法。究竟妙淨。

亦是唯心。次四句。明假名我法。並無實事。次四句。
明相平等。因平等。生平等。無我平等。應修觀察。(此
依魏唐二譯消釋)次妄想習氣四句。明分別性惟
心。次外現等四句。明緣起性唯心。後三偈。皆明成
自性唯心也。於中離一切諸見四句。是明見道正
智唯心。非性非非性四句。是明修道正智唯心。如
如與空際四句。是明究竟所證真如亦唯心也。第
二十三不實妄想相門竟。
○第二十四善語義門
三。初正明語義。二兼辨智識。三破外道轉變論。初
中三。初請問。二許宣。三正說。
△今初。】

「爾時大慧菩薩白佛言。世尊。如世尊所說。菩薩摩訶
薩當善語義。云何為菩薩善語義。云何為語。云何為
義。」

【△二許宣。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。」

【○三正說二。初正明語義。二破言說妄想。
△今初。】

「佛告大慧。云何為語。謂言字妄想和合。依咽喉脣舌
齒齗頰輔。因彼我言說妄想習氣計著生。(唐云。所謂
分別習氣而為其因。依於喉舌脣齶齒輔。而出種種音
聲文字。相對談說)是名為語。大慧。云何為義。謂離一
切妄想相言說相。是名為義。大慧。菩薩摩訶薩於如
是義。獨一靜處。聞思修慧。緣自覺了。向涅槃城。習氣
身轉變巳。自覺境界。觀地地中間勝進義相。是名菩

薩摩訶薩善義(唐云。云何為義。菩薩住獨一靜處。以
聞思修慧。思惟觀察。向涅槃道。自智境界。轉諸習氣。行
於諸地種種行相。是名為義)。」

【疏曰。語者。言語音聲。是能詮相。義者。如人飲水。冷
煖自知。非言音之可及也。】

「復次大慧。善語義菩薩摩訶薩。觀語與義。非異非不
異。觀義與語。亦復如是。若語異義者。則不因語辨義。
而以語入義。如燈照色(唐更云。大慧。譬如有人。持燈
照物。知此物如是。在如是處。菩薩亦復如是。因語言燈。
入離言說自證境界)。」

【疏曰。語如燈。義如色。譬如因燈照色。燈之與色非
異不異。故因語辨義。亦非異非不異也。前巳分釋
語義。顯非不異。今意欲顯非異耳。初正明語義竟。

○二破言說妄想二。初長文。二偈頌。
△今初。】

「復次大慧。不生不滅。自性涅槃。三乘一乘。心自性等。
如緣言說義計著。墮建立及誹謗見。異建立。異妄想。
如幻種種妄想現。(唐云。若有於不生不滅自性涅槃
三乘一乘五法諸心自性等中。如言取義。則墮建立及
誹謗見。以異於彼起分別故)譬如種種幻。凡愚眾生
作異妄想。非聖賢也(唐云。如見幻事。計以為實。是愚
夫見。非賢聖也)。」

【疏曰。前門巳明如如空際。皆唯心量。今恐如言取
義之人。還於此等語言。計有計無。墮建立誹謗見
中。故譬以幻事。不應計其實有實無也。
△二偈頌。】


「爾時世尊。欲重宣此義而說偈言。彼言說妄想。(唐云。
若隨言取義)建立於諸法。以彼建立故。死墮泥犂中。
陰中無有我。陰非即是我。不如彼妄想。亦復非無我。
(唐云。不如彼分別。亦復非無有)一切悉有性。如凡愚
妄想。(唐云。如愚所分別。一切皆有性)若如彼所見。一
切應見諦。一切法無性。淨穢悉無有。(唐云。一切染淨
法。悉皆無體性)不實如彼見。(唐云。不如彼所見)亦非
無所有。」

【疏曰。此重明隨言取義之過也。夫一切法性。本不
可說。以四悉檀因緣。作種種說。貴在因語辨義。若
隨言取義。妄計實有不生不滅等法。執性廢修。或
妄撥總無不生不滅等性。誹謗正法。此則於無可
建立中。建立有無二種邪見。安得不墮泥犂中耶。
然外道妄想分別。不出四句。或計陰中有我。或計
我中有陰。或計陰即是我。或計陰不即我。但是我
所。今以正觀推之。故云。陰中無有我。陰非即是我。
乃略破二句。例餘二句也。不如彼妄想者。結其四
句皆非也。亦復非無我者。破其轉計斷滅。撥無假
名我法也。次一偈縱破。謂若使一切悉有性如凡
愚所妄想者。則實有而見有。皆應名為見諦。不復
名顛倒矣。次一偈。正明無性。殊不知一切染淨諸
法。悉無所有。不同彼外道之見。而亦非斷滅無所
有也。初正明語義竟。
○二兼辨智識二。初長文。二
偈頌。
△今初。】


「復次大慧。智識相。今當說。若善分別智識相者。汝及
諸菩薩。則能通達智識之相。疾得阿耨多羅三藐三
菩提。」

【疏曰。智者。別境五心所之一。亦名為慧。或云。因中
名慧。果上名智。一往語耳。因亦可名智。果亦可名
慧也。識者。八心王之總稱。亦攝心所。定相應故。夫
智有邪正。識有染淨。非必智勝而識劣也。特以施
化門中。每作轉識成智等說。欲人因語辯義。故今
更分別之。雖分別而不隨言取義。故名為善也。】

「大慧。彼智有三種。謂世間。出世間。出世間上上。云何
世間智。謂一切外道凡夫。計著有無。云何出世間智。
謂一切聲聞緣覺。墮自共相希望計著。(唐云。墮自共
相)云何出世間上上智。謂諸佛菩薩。觀無所有法。見
不生不滅。離有無品。如來地人法無我。緣自得生。(唐
云。觀一切法皆無有相。不生不滅。非有非無。證法無我。
入如來地)大慧。彼生滅者是識。不生不滅者是智。復
次墮相無相及墮有無種種相因是識。超無有相是
智。復次長養相是識。非長養相是智。」

【疏曰。先明智有三種。智是心所。必與心王相應。此
顯智識皆通上中下也。次明生滅者是識等。此顯
施化門中。別以世智出世智皆名為識。出世上上
智乃名為智。令人轉識成智也。長養相。唐作有積
集相。非長養相。唐作無積集相。蓋有漏現種互為
因果。故有積集長養。無漏損生。故無積集長養相

也。】

「復次有三種智。謂知生滅。(二譯皆列在第二)知自共
相。(二譯皆列在第一)知不生不滅。」

【疏曰。此明諸佛菩薩。具此三種智也。知生滅者。凡
外妄計生滅有無。不知生滅之義。諸佛菩薩亦有
世智。能知彼生滅法。而不妄計為有無也。知自共
相者。二乘著自共相。不知自共相義。諸佛菩薩亦
有出世之智。能知自共相法。而無希望計著也。或
依二譯。則凡外執自共相為實為常。諸佛菩薩能
知自共相非實非常。二乘執自共相實有生滅。諸
佛菩薩能知生滅法。並皆無性也。此二皆是權智。
第三知不生不滅。即是實智。】

「復次無礙相是智。境界種種礙相是識。復次三事和
合生方便相是識。無事方便自性相是智。復次得相
是識。不得相是智。自得聖智境界。不出不入故。如水
中月。」

【疏曰。此重約施化門中。以辨智識差別相也。謂不
論知生滅知自共相知不生不滅。但令了達心外
無法。則無礙相。故名為智。若妄見有種種境界礙
相。所謂若生滅礙相。若自共相礙相。若不生不滅
礙相。即皆是識也。又若必藉根境作意三事方便
和合。方得生起。則名為識。若無事方便。性自神解。
乃名為智。又若不達唯心。妄見有相可得。則名為
識。了達唯心。能知相不可得。則名為智。以證自覺

聖智境界者。知一切法即心自性。不出不入。譬如
水中月故。如此分別。令人轉識成智。皆須因語辨
義。不可隨言取義也。初長文竟。
△二偈頌。】

「爾時世尊。欲重宣此義而說偈言。採集業為識。不採
集為智。觀察一切法。通達無所有。逮得自在力。是則
名為慧。縛境界為心。覺想生為智。無所有及勝。慧則
從是生。(唐云。無相及增勝。智慧於中起)心意及與識。
遠離思惟想。得無思想法。(唐云。離諸分別相。得無分
別法)佛子非聲聞。寂靜勝進忍。如來清淨智。生於善
勝義。所行悉遠離。(唐云。遠離諸所行)我有三種智。聖
開發真實。於彼想思惟。悉攝受諸性。(唐云。分別於諸
相。開示一切法)二乘不相應。智離諸所有。(唐云。我智
離諸相。超過於二乘)計著於自性。從諸聲聞生。(唐云。
以諸聲聞等。執著諸法有)超度諸心量。如來智清淨
(唐云。如來智無垢。了達唯心故)。」

【疏曰。初十句。重頌智識之相。亦於施化門中。以心
識為所轉捨。智慧為所轉得也。次四句。明心意識
本離分別。但佛子知其平等無相。聲聞不能知也。
次四句。明佛子之能證所證。同於如來。能即非能。
所即非所。故云所行悉遠離也。次四句。重頌佛有
三智。既能照真。又能了俗也。次二句。明三智雙照
真俗。皆非二乘所能相應。後四句。結明聲聞智不
同如來智也。二兼辨智識竟。
○三破外道轉變論
二。初長文。二偈頌。初中三。初總敘九種。二就一種

別破。三結破。
△今初。】

「復次大慧。外道有九種轉變論。外道轉變見生。所謂
形處轉變。相轉變。因轉變。成轉變。(二云。相應)見轉變。
性轉變。(二云生)緣分明轉變。(魏云。緣了別。○唐云。緣
明了)所作分明轉變。(魏云。作法了別。○唐云。所作明
了)事轉變。(二云物)大慧。是名九種轉變見。一切外道。
因是起有無生轉變論。(魏云。依九種轉變見故。一切
外道。說於轉變從有無生)。」

【疏曰。此明外道不達唯心。故於九種虗妄轉變而
起見執。遂生九種轉變論也。形者。長短方圓大小
等形量也。相者。狀貌也。因者。種子也。成者。現行相
應法也。見者。能見也。性者。所見暫有名生之法也。
緣分明者。能作之眾緣也。所作分明者。眾緣之所
作也。事者。物之當體也。皆如幻夢。非有非無。外道
見其轉變。不達唯心。故或計轉變從有生。或計轉
變從無生也。
△二就一種別破。】

「云何形處轉變。謂形處異見。譬如金變作諸器物。則
有種種形處顯現。非金性變。一切性變。亦復如是。」

【疏曰。心外無金。心外無器。以自心所現之金。作自
心所現之器。如夢中金。作夢中器。不可謂定無。不
可謂實有。不可謂定不轉變。不可謂定有轉變。又
金可譬藏性。器可譬十法界。藏性不變隨緣。譬如
金之舉體作器。藏性隨緣不變。譬如器形不同。金
金性如故也。】


「或有外道。作如是妄想。乃至事變妄想。彼非如非異。
妄想故。如是一切性轉變當知(唐云。諸餘外道種種
計著。皆非如是。亦非別異。但分別故。一切轉變。如是應
知)。」

【疏曰。此正顯外道不知心外無法。故作形處轉變
妄想分別。乃至作事轉變妄想分別也。心外無實
轉變。故非如是。有此唯心轉變。故非別異。形處轉
變既爾。餘一切轉變。皆可例知也。】

「如乳酪酒果等熟。外道轉變妄想。彼亦無有轉變若
有若無。自心現外性非性。(唐云。外道言。此皆有轉變。
而實無有若有若無。自心所見。無外物故)。」

【疏曰。乳變為酪。酪變為生熟酥等。酒之與果。亦皆
從生至熟。當知並是自心所現相分。心外無法。不
可說定有轉變。不可說定無轉變也。而外道乃作
轉變妄想。何哉。二就一種別破竟。
△三結破。】

「大慧。如是凡愚眾生。自妄想修習生。大慧。無有法若
生若滅。如見幻夢色生(唐云。如此皆是愚迷凡夫。從
自分別習氣而起。實無一法若生若滅。如因幻夢所見
諸色。如石女兒說有生死)。」

【疏曰。幻夢所見諸色。有而非有。故無生滅。一切諸
法。皆唯心現。亦無生滅。但由妄想分別習氣。妄計
有生滅耳。初長文竟。
△二偈頌。】

「爾時世尊。欲重宣此義而說偈言。形處時轉變。四大
種諸根。中陰漸次生。妄想非明智。最勝於緣起。非如

彼妄想。(唐云。諸佛不分別。緣起及世間)然世間緣起。
如乾闥婆城。」

【疏曰。世間妄計轉變之相。莫甚於托胎受生一事。
故頌特明其為妄想分別。非明智也。佛於緣起。不
說實有。亦不說斷無。但如乾闥婆城。有即非有。非
有似有而巳。第二十四善語義門竟。】

楞伽阿䟦多羅寶經卷第三義疏上
楞伽阿䟦多羅寶經卷第三義疏下

【○第二十五相續解脫義門三。初請問。二許宣。三
正說。
△今初。】

「爾時大慧菩薩復白佛言。世尊。惟願為說一切法相
續義解脫義。(魏云。一切諸法相續不相續相。唐云。一
切法深密義。及解脫相)若善分別一切法相續不相
續相。我及諸菩薩。善解一切相續巧方便。不墮如所
說義計著相續。(唐云。不墮如言取義深密執著)善於
一切諸法相續不相續相。及離言說文字妄想覺。(唐
云。離文字語言虗妄分別)遊行一切諸佛剎土無量
大眾。力自在通總持之印。種種變化。光明照曜。覺慧
善入十無盡句。無方便行。(唐云。無功用)猶如日月摩
尼四大。於一切地。離自妄想相見。(唐云。住於諸地。離
分別見)見一切法如幻夢等。入佛地身。(唐云。入如來

位)於一切眾生界。隨其所應而為說法而引導之。悉
令安住一切諸法如幻夢等。離有無品及生滅妄想
異言說義。(唐云。斷生滅執。不著言說)其身轉勝(唐云。
令轉所依)。」

【疏曰。此承上文善語義而起問也。隨言取義。則執
著轉深。名相續義。因語辨義。則如燈照色。名解脫
義。知此二義。則知病識藥。應病與藥。故能自利利
他。乃至證得轉依也。
△二許宣。】

「佛告大慧。善哉善哉。諦聽諦聽。善思念之。當為汝說。
大慧白佛言。唯然受教。」

【○三正說二。初正答所問。二更釋疑妨。初中二。初
長文。二偈頌。
△今初。】

「佛告大慧。無量一切諸法。如所說義。計著相續。(唐。云
於一切法。如言取義。執著深密。其數無量)所謂相計
著相續。緣計著相續。性非性計著相續。(唐云。有非有
執著)生不生妄想計著相續。滅不滅妄想計著相續。
乘非乘妄想計著相續。有為無為妄想計著相續。地
地自相妄想計著相續。自妄想無間妄想計著相續。
(唐云。自分別現證執著)有無品外道依妄想計著相
續。(唐云。外道宗有無品執著)三乘一乘無間妄想計
著相續。復次大慧。此及餘凡愚眾生自妄想相續。以
此相續故。凡愚妄想。如蠶作繭。以妄想絲。自纏纏他。
有無有相續相計著。(唐云。此等密執。有無量種。皆是
凡愚自分別執而密執著。此諸分別。如蠶作繭。以妄想

絲。自纏纏他。執著有無。欲樂堅密)。」

【疏曰。此先明相續義也。隨所說義而起計著。堅密
難斷。故名相續。其所執著。總不出有無二句也。】

「復次大慧。彼中亦無相續及不相續相。(唐云。此中實
無密非密相)見一切法寂靜妄想不生。故菩薩摩訶
薩見一切法寂靜。(唐云。以菩薩見一切法住寂靜故。
無分別故)復次大慧。覺外性非性。自心現相無所有。
隨順觀察自心現量。有無一切性無相。見相續寂靜
故。於一切法無相續不相續相。(唐云。若了諸法唯心
所見無有外物。皆同無相。隨順觀察。於若有若無分別
密執。悉見寂靜。是故無有密非密相)復次大慧。彼中
無有若縛若解。餘墮不如實覺知。有縛有解。(唐云。此
中無縛。亦無有解。不了實者。見縛解耳)所以者何。謂
於一切法有無有。無眾生可得故(唐云。何以故。一切
諸法若有若無。求其體性。不可得故)。」

【疏曰。此正明解脫義也。不相續。非對相續言也。解。
非對縛言也。了知本無相續及不相續。本無縛解。
乃名真解脫義耳。】

「復次大慧。愚夫有三相續。謂貪恚癡。及愛未來有。喜
愛俱。以此相續故。有趣相續。彼相續者。續五趣。(唐云。
以此密縛。令諸眾生續生五趣)大慧。相續斷者。無有
相續不相續相(唐云。密縛若斷。是則無有密非密相)。」

【疏曰。初番意明分別惑相續義。解脫義。此番意明
俱生惑相續義解脫義也。】


「復次大慧。三和合緣作方便計著。識相續無間生。方
便計著。則有相續。(唐云。若有執著三和合緣。諸識密
縛次第而起。有執著故。則有密縛)三和合緣識斷。見
三解脫。一切相續不生(唐云。若見三解脫。離三和合
識。一切諸密皆悉不生)。」

【疏曰。前二番。既明見思集諦相續及解脫義。此一
番。乃明諸識苦諦相續及解脫義也。初長文竟。
△
二偈。】

「爾時世尊。欲重宣此義而說偈言。不真實妄想。是說
相續相。若知彼真實。相續網則斷。(唐云。不實妄分別。
是名為密相。若能如實知。諸密綱皆斷)於諸性無知。
隨言說攝受。譬如彼蠶蟲。結網而自纏。愚夫妄想縛。
相續不觀察(唐云。凡愚不能了。隨言而取義。譬如蠶
處繭。妄想自纏縛)。」

【初正答所問竟。
○二更釋疑妨二。初釋疑。二釋妨。
初中四。初疑問。二答釋。三重難。四重答。
△今初。】

「大慧復白佛言。如世尊所說。以彼彼妄想。妄想彼彼
性。非有彼自性。但妄想自性耳。(唐云。由種種心分別
諸法。非諸法有自性。此但妄計耳)世尊。若但妄想自
性。非性自性相待者。非為世尊如是說煩惱清淨無
性過耶。一切法妄想自性非性故(唐云。若但妄計。無
諸法者。染淨諸法。將無悉壞)。」

【疏曰。此牒世尊常所說義而疑難也。唐譯簡明。
△
二答釋。】


「佛告大慧。如是如是。如汝所說。大慧非如愚夫性自
性妄想真實。此妄想自性。非有性自性相。(唐云。一切
凡愚。分別諸法。而諸法性。非如是有。此但妄執。無有性
相)然大慧。如聖智有性自性。聖知聖見聖慧眼如是
性自性知(唐云。然諸聖者。以聖慧眼。如實知見有諸法
自性)。」

【疏曰。凡愚妄想分別。譬如見繩為蛇。蛇非有也。聖
者慧眼知見譬如了繩即麻。麻非無也。
△三重難。】

「大慧白佛言。若使如聖以聖知聖見聖慧眼。非天眼。
非肉眼。性自性如是知。非如愚夫妄想。(唐云。若諸聖
人以聖慧眼。見有諸法性。非天眼肉眼。不同凡愚之所
分別)世尊。云何愚夫離是妄想。不覺聖性事故(唐云。
云何凡愚得離分別。不能覺了諸聖法故)。」

【疏曰。此且以凡夫不能覺了聖法為難端也。謂凡
愚無聖慧眼。不見法性。云何能離妄分別耶。】

「世尊。彼亦非顛倒。非不顛倒。所以者何。謂不覺聖事
性自性故。(唐云。不見聖人所見法故)不見離有無相
故。」

【疏曰。此正興難辭也。如聖人不見凡愚所見諸法。
名非顛倒。今凡愚不見聖人所見法性。亦應名非
顛倒。不見離有無相。故云非不顛倒。此易可知。】

「世尊。聖亦不如是見。如事妄想。(唐云。聖亦不如凡所
分別。如是得故)不以自相境界為境界故。(唐云。非自
所行境界相故)世尊。彼亦性自性相。妄想自性如是

現。(唐云。彼亦見有諸法性相。如妄執性而顯現故)不
說因無因故。(唐云。不說有因及無因故)謂墮性相見
故。(唐云。墮於諸法性相見故)異境界非如彼等。如是
無窮過。(唐云。其餘境界既不同此。如是則成無窮之失)
世尊。不覺性自性相故(唐云。孰能於法了知性相)。」

【疏曰。此更難聖眼所見諸法自性。濫同凡愚妄分
別事也。故曰。聖亦不應如是見諸法性。猶如凡愚
之事妄想。既有諸法自性可得。則非自覺聖智所
行境界相故。彼亦見有諸法性自性相。還如妄想
自性而顯現故。夫妄想所見諸法。實非有因無因。
今聖眼所見法性。亦不說有因無因故。亦墮諸法
性相見故。其餘凡夫所見境界。既不同此。安知餘
皆顛倒。此不顛倒。儻更有人不如是見。則又以此
為顛倒矣。豈不成無窮之過失耶。然則聖不見有
凡境。則以凡為顛倒。凡不見有聖境。亦可以聖為
顛倒。譬如魚龍見水為窟宅。則以餓鬼為顛倒。餓
鬼見水為膿血猛𦦨等。亦可以魚龍為顛倒也。究
竟孰能了知諸法之性相耶。】

「世尊。亦非妄想自性因。性自性相。(唐云。諸法性相。不
因分別)彼云何妄想非妄想。如實知妄想。(唐云。云何
而言以分別故而有諸法)世尊妄想異。自性相異。(唐
云。分別相異。諸法相異)世尊。不相似因。妄想自性相。
(唐云。因不相似。云何諸法而由分別)彼云何各各不
妄想。而愚夫不如實知。(唐云。復以何故。凡愚分別不

如是有)然為眾生離妄想故。說如妄想相不如實有
(唐云。而作是言。為令眾生捨分別故。說如分別所見法
相。無如是法)。」

【疏曰。此更以凡聖所見不同。而展轉互難也。謂世
尊平日說諸法無性。皆因妄分別有。今說聖眼所
見諸法自性。則不因妄分別有。則平日所謂以分
別故而有諸法。其義墮矣。彼云何在凡則名妄想
分別。在聖則非妄想分別。而又能如實知妄想分
別耶。且夫妄想分別。與諸法自性。其相各異。其因
亦不相似。云何獨言凡夫之妄想分別。為諸法自
性相之因由耶。又若聖眼所見諸法自性。既非妄
想分別。則凡愚所見諸法性相。亦應非妄想分別
矣。彼云何各各不是妄想分別。而獨謂愚夫不如
實知耶。又何須作如是言。為令眾生離妄想故。說
如妄想分別所見法相。為不如實有耶。】

「世尊何故遮眾生有無見事自性計著。聖智所行境
界計著墮有見。說空法非性。而說聖智自性事(唐云。
世尊何故令諸眾生離有無見所執著法。而復執著聖
智境界。墮於有見。何以故。不說寂靜空無之法。而說聖
智自性事故)。」

【疏曰。此結難也。三重難竟。
△四重答。】

「佛告大慧。非我說空法非性。亦不墮有見。說聖智自
性事。(唐云。我非不說寂靜空法。墮於有見。何以故。巳說
聖智自性事故)然為令眾生離恐怖句故。眾生無始

以來。計著性自性相。聖智事自性計著相見。說空法
(唐云。我為眾生無始時來。計著於有。於寂靜法。以聖事
說。令其聞巳。不生恐怖)。」

【疏曰。此明聖智自性事。非空非有。能破空有二執
也。眾生著有。為說寂靜空法。非斷空也。眾生怖空。
為說聖智性事。豈執有哉。】

「大慧。我不說性自性相。大慧。但我住自得如實空法。
離惑亂相見。離自心現性非性見。得三解脫。如實印
所印。於性自性。得緣自覺觀察住。離有無事見相(唐
云。能如實證寂靜空法。離惑亂相。入唯識理。知其所見。
無有外法。悟三脫門。獲如實印。見法自性。了聖境界。遠
離有無一切諸著)。」

【疏曰。此明說聖智自性事之利益也。果能依此遠
離有無之說。唯心直進。不墮凡愚妄想分別。則能
如實證得寂靜空法。離惑亂相。乃至永離有無諸
著。豈同凡愚之所見哉。初釋疑竟。
○二釋妨二。初
長文。二偈頌。
△今初。】

「復次大慧。一切法不生者。菩薩摩訶薩不應立是宗。
(唐云。菩薩不應成立一切諸法皆悉不生)所以者何。
謂宗一切性非性故。及彼因生相故(唐云。何以故。一
切法本無有故。及彼宗因生相故)。」

【疏曰。上明離有無事見相。則知一切諸法。本無有
生。亦無可滅矣。夫無生無滅者。言語道斷。心行處
滅。既無有生。豈有不生。若復於此立不生宗。則犯

多過。謂若立一切法以為前陳有法。則一切性本
非性故。不可立為有法。此一過也。若立不生為後
陳宗。則必立因以成此宗。既宗必藉立因以生其
相。如何可名為不生耶。此二過也。】

「說一切法不生宗。彼宗則壞。(唐云。復次大慧。一切法
不生。此言自壞)彼宗一切法不生。彼宗壞者。以宗有
待而生故。(唐云。何以故。彼宗有待而生故)又破宗不
生入一切法故。不壞相不生故。立一切法不生宗者。
彼說則壞(唐云。又彼宗即入一切法中。不生相亦不
生故。又彼宗諸分而成故)。」

【疏曰。既立不生宗。則必與生相待。待生說不生。則
不生二字待生而生。何名不生。又既云一切法不
生。則不生宗入於一切法中。而欲立此宗。仍藉因
喻等多分共成。不得廢壞其相。若不壞因喻等多
分之相總不生者。如何能成不生之宗。是故若欲
立不生宗。便為自壞也。】

「大慧。有無不生宗。彼宗入一切性。有無相不可得。(唐
云。又彼宗有無法皆不生。此宗即入一切法中。有無相
亦不生故)大慧。若使彼宗不生。一切性不生而立宗。
如是彼宗壞。以有無性相不生故。不應立宗。五分論
多過故。展轉異因相故。及為作故。不應立宗分。謂一
切法不生(唐云。是故一切法不生。此宗自壞。不應如
是立。諸分多過故。展轉因異相故)。」

【疏曰。若彼避有待過。更立宗云。有亦不生。無亦不

生者。是不生宗。徧入有無法矣。有既不生。則有相
不可得。無既不生。則無相不可得。有無性相既不
可得。何必立宗。設欲立宗。以何為因。以何為喻。以
何為同品。以何為異品。以何而合。以何而離。設仍
有因喻同異合離展轉相作。又何名有無一切法
皆不生耶。故多過而自壞也。】

「如是一切法空。如是一切法無自性。不應立宗(唐云。
如不生一切法空。無自性。亦如是)。」

【疏曰。說無生者。為破執有生也。非立不生宗也。說
法空者。為破執實有也。非立空宗也。說無自性者。
為破執有定性也。非立無自性宗也。】

「大慧。然菩薩摩訶薩。說一切法如幻夢。現不現相故。
及見覺過故。(唐云。見不見故。一切皆是惑亂相故)當
說一切法如幻夢性。」

【疏曰。一切諸法。皆如幻夢。非生非不生。有時現見。
則非生似生。有時不現。則非不生而似不生。生與
不生。皆是見覺惑亂過故。若知幻夢之性。則知一
切法性。不變隨緣。有生不生。隨緣不變。非生不生。
是故但云因緣所生即空假中。終不妄立不生宗
也。】

「除為愚夫離恐怖處故。大慧愚夫墮有無見。莫令彼
恐怖。遠離摩訶衍(魏云。以凡夫聞如幻如夢。生驚怖
故。遠離大乘)。」

【疏曰。菩薩亦有時不說諸法皆如幻夢。別說善惡

因果皆不忒者。乃為愚夫離恐怖句。應病與藥。未
甞執定一說也。若必為說如幻如夢。則彼便驚怖。
遠離大乘矣。說法不當機。於彼為非說。為實施權。
循循善誘。行菩薩道者。不可不知也。初長文竟。
△
二偈頌。】

「爾時世尊。欲重宣此義而說偈言。無自性無說。無事
無相續。(唐云。無依處)彼愚夫妄想。如死屍惡覺。(唐云。
凡愚妄分別。惡覺如死屍)一切法不生。非彼外道宗。
(魏云。餘見悉不成。唐云。外道所成立)至竟無所生。性
緣所成就。(魏云。諸法畢不生。因緣不能成。○唐云。以
彼所有生。非緣所成故)一切法不生。慧者不作想。(魏
云。莫建如是法。唐云。智者不分別)彼宗因生故。覺者
悉除滅(魏云。因不同不成。是故建立壞。○唐云。彼宗因
生故。此覺則便壞)。」

【疏曰。初一偈。總明一切諸法。本無自性。亦無言說。
亦無事體。亦無相續。而愚夫於中妄想分別。計有
自性言說事體相續。此其惡覺如死屍也。次一偈。
明一切法本自不生。不待成立。若更欲成立之。則
反成外道宗。以諸法畢竟無所生者。因緣所生即
無生故。若彼外道既不達正因緣生法。如何能成
不生宗耶。次一偈。明一切法不生。有智慧者不應
分別。葢若立宗。必待因生。若待因生。則不生宗便
壞。是故覺者自除滅此戲論也。】

「譬如瞖目視。妄見垂髮相。計著性亦然。愚夫邪妄想。

(唐云。諸法亦如是。凡愚妄分別)施設於三有。無有事
自性。施設事自性。思惟起妄想。(唐云。三有唯假名。無
有實法體。由此假施設。分別妄計度)相事設言教。意
亂極震掉。(唐云。假名諸事相。動亂於心意)佛子能超
出。遠離諸妄想。(唐云。佛子悉超過。遊行無分別)非水
水想受。(唐云。無水取水相)斯從渴愛生。愚夫如是惑。
聖見則不然。聖人見清淨。三脫三昧生。遠離於生滅。
遊行無所有。(唐云。常行無相境)修行無所有。亦無性
非性。(唐云。修行無相境。亦復無有無)性非性平等。從
是生聖果。(唐云。有無悉平等。是故生聖果)云何性非
性。云何為平等。(唐云。云何法有無。云何成平等)謂彼
心不知。內外極漂動。若能壞彼者。心則平等見(唐云。
若心不了法。內外斯動亂。了巳則平等。亂相爾時滅)。」

【疏曰。初二句。舉譬。次八句。法合。皆明迷之失也。佛
子二句。明悟之得也。次三句。重譬迷者之失。次聖
見等九句。重明悟者之得。悟平等故而生聖果。聖
果不墮有無。明矣。次二句。重雙徵迷悟。後四句。乃
雙釋迷悟也。第二十五相續解脫義門竟。
○第二
十六智不得境門二。初正明智體。二兼明二通。初
中二。初難問。二答釋。
△今初。】

「爾時大慧菩薩復白佛言。世尊。如世尊說。如攀緣事。
智慧不得。是施設量建立施設。所攝受非性。(唐云。若
知境界。但是假名。都不可得。則無所取)攝受亦非性。
(唐云。無所取故。亦無能取)以無攝故。智則不生。唯施

設名耳(唐云。能取所取二俱無故。不起分別。說名為智)。」

【疏曰。此述世尊常所說法。以起難端也。葢一切境
界本唯心現。心外無法。凡愚不了。起我法執。似有
我法種種相現。此所現相。皆假施設。都不可得。若
能唯心直進了知境界但是假名不可得者。則無
所取。既無所取。則能取亦無。能所既無。不起分別
親證真如。說名為根本正智。此根本正智。體是無
漏乃轉識所成。譬如轉冰成水。但轉其名。而無實
性。非別有智相生也。】

「云何世尊。為不覺性自相共相異不異故。智不得耶。
為自相共相種種性自性相隱蔽故。智不得耶。為山
巖石壁地水火風障故。智不得耶。為極遠極近故。智
不得耶。為老小盲冥諸根不具故。智不得耶(魏云。若
言智慧不能取者。為見諸法自相同相。異異法相。種種
異法。體不同故。智不能知云云。○唐云。世尊。何故彼智
不得於境。為不能了一切諸法自相共相一異義故。言
不得耶云云)。」

【疏曰。六祖有云。法法皆通。法法皆備。而無一法可
得。名最上乘。葢由洞了諸法性相。無非即心自性。
所以真俗並照。空有俱明。如明淨眼。見空見色。非
以拍盲無所分別。名為根本智也。末世義學。才欲
通一切法。備一切法。則必心外取法。不知本無一
法可得。固為大惑。而末世邪禪。但高談無法可得。
實未嘗法法皆通。法法皆備。豈非不了自相共相

異不異故。而言不得。何異山巖等所覆障。極遠極
近。老小盲冥。諸根不具故。而言不得耶。大慧懸知
末世禪病。故特發此難端也。】

「世尊。若不覺自共相異不異。智不得者。不應說智。應
說無智。以有事不得故。(唐云。以有境界而不知故)若
復種種自共相性自性相隱蔽故。智不得者。彼亦無
智。非是智。世尊。有爾𦦨故智生。非無性會爾𦦨。故名
為智。(唐云。此亦非智。以知於境。說名為智。非不知故)
若山巖石壁地水火風極遠極近老小盲冥諸根不
具。智不得者。此亦非智。應是無智。以有事不可得故
(唐云。以有境界。智不具足而不知故)。」

【疏曰。此正成難意也。爾燄。謂所知境界。餘並可知。
初難問竟。
○二答釋二。初長文。二偈頌。
△今初。】

「佛告大慧。不如是無智。應是智。非非智。我不如是隱
覆說。(魏云。如汝所說言無智者。是義不然。何以故。有實
智故。大慧。我不依汝如是之說。○唐云。此實是智。非如
汝說。我之所說。非隱覆說)攀緣事智慧不得。是施設
量建立。(唐云。我言境界惟是假名不可得者)覺自心
現量。(唐云。以了但是自心所現)有無有外性非性。知
而事不得(唐云。外法有無。智慧於中畢竟無得)不得
故。智於爾𦦨不生。(唐云。以無得故。爾燄不起)順三解
脫。智亦不得。(唐云。入三脫門。智體亦忘)非妄想者無
始性非性虗偽習智作如是知。(唐云。非如一切覺想
凡夫。無始以來計著外法若有若無種種形相)是知

彼不知。(唐云。如是而知。名為不知)故於外事處所相
性無性。妄想不斷。自心現量建立。說我我所相攝受
計著。不覺自心現量。於智爾𦦨而起妄想。妄想故。外
性非性觀察不得。依於斷見(唐云。不了諸法唯心所
現。著我我所。分別境智。不知外法是有是無。其心住於
斷見中故。為令捨離如是分別。說一切法唯心建立)。」

【疏曰。此明了境唯心。故無境可得。智體亦忘。乃是
真智。非同大慧所問實有外境而不能知之無智
也。若不了唯心。計著外法有性無性。如是之知。即
是不知。若不了外法體非有無。則智及境界。分別
宛然。而又柏盲言不可得。是即依於斷見。其實何
能斷哉。欲離有無斷常妄想分別。必須了境唯心。
所以唯心直進。為此經之宗要也。
△二偈頌。】

「爾時世尊。欲重宣此義而說偈言。有諸攀緣事。智慧
不覺察。(唐云。若有於所緣。智慧不觀見)此無智非智。
是妄想者說。於不異相性。智慧不觀察。障礙及遠近。
是名為邪智。(唐云。無邊相互隱。障礙及遠近。智慧不
能見。是名為邪智)老小諸盲冥。而智慧不生。而實有
爾𦦨。(唐云。而實有境界。不能生智慧)是亦說邪智。」

【疏曰。此頌但斥所問之非。所以深警末世邪禪也。
初正明智體竟。
○二兼明二通三。初承前訶責不
了自宗。二因問許宣。三正明二種法通。
△今初。】

「復次大慧。愚癡凡夫。無始虗偽惡邪妄想之所迴轉。
迴轉時。自宗通及說通。不善了知。著自心現外性相

故。著方便說。於自宗四句清淨通相。不善分別(唐云。
無始虗偽惡邪分別之所幻惑。不了如實及言說法。計
著外相。著方便說。不能修習清淨真實離四句法)。」

【疏曰。前明宗通說通二相。總約三乘自行化他言
之。今明自宗通及說通。惟約圓頓自行化他言之。
故自宗通。唐譯名如實也。自宗四句清淨通相者。
如實圓理。本離四句。故名清淨。如實修習。名自宗
通。以四悉檀因緣。方便為人分別演說。為實施權。
開權顯實。皆名為說通也。
△二因問許宣。】

「大慧白佛言。誠如尊教。唯願世尊為我分別說通及
宗通。我及餘菩薩摩訶薩。善於二通。來世凡夫聲聞
緣覺。不得其短。佛告大慧。善哉善哉。諦聽諦聽。善思
念之。當為汝說。大慧白佛言。唯然受教。」

【○三正明二種法通二。初長文。二偈頌。
△今初。】

「佛告大慧。三世如來有二種法通。謂說通。及自宗通。
(唐云。謂如實法。及言說法)說通者。謂隨眾生心之所
應。為說種種眾具契經。(唐云。諸方便教)是名說通。自
宗通者。謂修行者。離自心現種種妄想。(唐云。於心所
現。離諸分別)謂不墮一異俱不俱品。超度一切心意
意識。自覺聖境界。離因成見相。(唐云。於自覺聖智所
行境界。離諸因緣相應見相)一切外道聲聞緣覺墮
二邊者所不能知。我說是名自宗通法。大慧。是名自
宗通及說通相。汝及餘菩薩摩訶薩應當修學。」

【疏曰。宗通而說不通。何以化他。說通而宗不通。何

以自行。又宗既不通。則說何能通。如未飲食。何能
辨味。說苟不通。則何名宗通。如不見色。豈名見空。
是知宗說本自不二。特約自行化他。說有二耳。菩
薩應當修學此權實不二法門也。
△二偈頌。】

「爾時世尊。欲重宣此義而說偈言。我謂二種通。(唐云。
我說二種法)宗通及言說。說者授童蒙。宗為修行者。」

【疏曰。既授童蒙。理須權實並用。四悉隨機。既為修
行。則唯有自覺聖智境界而巳。第二十六智不得
境門竟。
○第二十七勿習近世論門。(魏云。盧伽耶
陀品第五)文分為二。初長文。二偈頌。初中二。初正
斥世論。二轉釋疑問。初中二。初請問。二示答。
△今
初。】

「爾時大慧菩薩白佛言。世尊。如世尊一時說言。世間
諸論種種辯說。慎勿習近。若習近者。攝受貪欲。不攝
受法。世尊何故作如是說。」

【疏曰。盧伽耶陀。亦云路伽耶陀。此翻世間論也。
△
二示答。】

「佛告大慧。世間言論。種種句味。因緣譬喻。採集莊嚴。
誘引誑惑愚癡凡夫。不入真實自通。不覺一切法。妄
想顛倒。墮於二邊。凡愚癡惑。而自破壞。諸趣相續。不
得解脫。不能覺知自心現量。不離外性自心妄想計
著。是故世間言論種種辯說。不脫生老病死憂悲苦
惱。誑惑迷亂。」

【疏曰。此總斥世論無益有損也。文並易知。】


「大慧。釋提桓因。廣解眾論。自造聲論。彼世論者有一
弟子。持龍形像。(唐云。現作龍身)詣釋天宮。建立論宗。
要壞帝釋千輻之輪。隨我不如。斷一一頭以謝所屈。
(唐云。作是要言。憍尸迦。我共汝論。汝若不如。我當破汝
千輻之輪。我若不如。斷一一頭以謝所屈)作是要巳。
即以釋法。(唐云。論法)摧伏帝釋。釋墮負處。即壞其車。
還來人間。如是大慧。世間言論因譬莊嚴。乃至畜生。
亦能以種種句味。惑彼諸天及阿修羅。著生滅見。(唐
云。乃至能現畜生之形。以妙文詞。迷惑諸天及阿修羅。
令其執著生滅等見)而況於人。是故大慧。世間言論。
應當遠離。以能招致苦生因故。(唐云以彼能作生苦
因故)慎勿習近。」

【疏曰。此引事以顯世論之過也。由帝釋自習世論。
故彼世論弟子。還以世論摧之。夫龍形尚可誑惑
諸天。況人形乎。天阿修羅尚受其惑。又況人乎。從
招現在未來苦因。是故誡勿習近也。】

「大慧。世論者。惟說身覺境界而巳。(魏云。但見現前身
智境界。依世名字。說諸邪法)大慧。彼世論者。乃有百
千。但於後時後五十年。當破壞結集。惡覺因見盛故。
惡弟子受。(魏云。盧伽耶陀婆羅門所造之論。有百千
偈。後世末世。分為多部。各各異名。依自心見因所造故)
如是大慧。世論破壞結集。種種句味因譬莊嚴。(魏云
盧伽耶陀婆羅門。無有弟子能受其論。是故後世。分為
多部種種異名)說外道事。著自因緣。無有自通。(魏云。

諸外道等。內心無有如實解故。依種種因。種種異解。隨
自心造而為人說。執著自在因等故)大慧。彼諸外道。
無自通論。於餘世論。廣說無量百千事門。無有自通。
亦不自知愚癡世論。」

【疏曰。此結斥世論唯依愛見。無一可取也。身覺身
智。即是五陰。身。即色陰。覺智。即餘四陰也。初正斥
世論竟。
○二轉釋疑問二。初釋佛說濫同世論疑。
二答攝受貪欲及法義。初中二。初疑問。二答釋。
△
今初。】

「爾時大慧白佛言。世尊。若外道世論。種種句味因譬
莊嚴。無有自通。自事計著者。世尊亦說世論。(唐云。世
間之事)為種種異方諸來會眾天人阿修羅。廣說無
量種種句味。亦非自通耶。亦入一切外道智慧言說
數耶。(魏云。如來亦以世間種種名字章句譬喻說法。不
說自身內智證法。若爾。亦同一切外道所說不異)。」

【疏曰。此因十二分教之中。亦有因緣譬喻本事本
生等說。故疑其濫同世論。以不純說自覺法故。
○
二答釋二。初正明不說世論。二重述廣破世論。
△
今初。】

「佛告大慧。我不說世論。亦無來去。唯說不來不去。大
慧。來者。趣聚會生。去者。散壞。不來不去者。是不生不
滅。我所說義。不墮世論妄想數中。(唐云。不同外道墮
分別中)所以者何。謂不計著外性非性。(唐云。外法有
無無所著故)自心現處。二邊妄想所不能轉。(唐云。了

唯自心。不見二取)相境非性。覺自心現。別自心現妄
想不生。(唐云。不行根境。不生分別)妄想不生者。空無
相無作。入三脫門。名為解脫。(唐云。入空無相無願之
門而解脫故)。」

【疏曰。若計心外有生有滅有來有去。名為世論。佛
雖有時假說趣會集生。名之為來。緣散壞滅。名之
為去。而生實無所從來。滅亦無所至去。則是當處
出生。隨處滅盡。故唯說不來不去。若知不來不去。
即是不生不滅。以其不計外性為有為無。了知皆
是唯心所現。而能取所取二邊妄想所不能轉故
也。是故覺自心現。則妄想不生。妄想不生。則入三
解脫門矣。安得名之為世論耶。
○二重述廣破世
論二。初正述答外道問。二結斥習近之失。
△今初。】

「大慧。我念一時。於一處住。有世論婆羅門。來詣我所。
不請空閑。便問我言(唐云。遽問我言)。」

【疏曰。西土禮節。凡欲問時。先須白言。欲有所問。願
垂聽許。名請空閑。今粗率遽問。故云。不請空閑也。】

「瞿曇。一切所作耶。我時答言。婆羅門。一切所作。是初
世論。彼復問言。一切非所作耶。我復報言。一切非所
作。是第二世論。彼復問言。一切常耶。一切無常耶。一
切生耶。一切不生耶。我時報言。是六世論。大慧。彼復
問我言。一切一耶。一切異耶。一切俱耶。一切不俱耶。
一切因種種受生現耶。(唐云。一切皆由種種因緣而
受生耶)我時報言。是十一世論。大慧。彼復問言。一切

無記耶。一切記耶。(唐云。一切有記耶)有我耶。無我耶。
有此世耶。無此世耶。有他世耶。無他世耶。有解脫耶。
無解脫耶。一切剎那耶。一切不剎那耶。(唐云。是剎那
耶非剎那耶)虗空耶。非數滅耶。涅槃耶。瞿曇。作耶。非
作耶。(唐云。虗空涅槃及非擇滅。是所作耶。非所作耶)
有中陰耶。無中陰耶。大慧。我時報言。婆羅門。如是說
者。悉是世論。非我所說。是汝世論。」

【疏曰。不了諸法唯心所現。乃有此等戲論。故皆以
世論斥之。】

「我唯說無始虗偽妄想習氣種種諸惡。三有之因。(唐
云。婆羅門。我說因於無始戲論諸惡習氣。而生三有)不
能覺知自心現量而生妄想。攀緣外性。(唐云。不了唯
是自心所見。而取外法。實無可得)如外道法。我諸根
義。三合知生。(魏云。我根意義三種和合。能生於智。○
唐云。我及根境三和合生)我不如是。婆羅門。我不說
因。不說無因。唯說妄想攝所攝性施設緣起。(唐云。唯
依妄心。以能所取而說緣起)非汝及餘墮受我相續
者所能覺知(唐云。非汝及餘取著我者之所能測)。」

【疏曰。此正為說非世論也。三界唯心。和盤托出。外
道不知。所以下文復問耳。】

「大慧。涅槃。虗空。滅。非有三種。但數有三耳。(唐云。虗空
涅槃及非擇滅。但有三數。本無體性。何況而說作與非
作)。」

【疏曰。小乘法數。明三無為。愚法聲聞。計有實法。不

知皆非心外實有也。是故若三若六若八。平等平
等。】

「復次大慧。爾時世論婆羅門復問我言。癡愛業因故。
(唐云。無明愛業為因緣故)有三有耶。為無因耶。我時
報言。此二者亦是世論耳。彼復問言。一切性皆入自
共相耶。(唐云。一切諸法。皆入自相及共相耶)我復報
言。此亦世論。婆羅門。乃至意流妄計外塵。(唐云。乃至
少有心識流動分別外境)皆是世論。」

【疏曰。此外道依附佛法而問。然既不達唯心。是故
亦為世論。以妄計有外境故。】

「復次大慧。爾時世論婆羅門復問我言。頗有非世論
者不。我是一切外道之宗。說種種句味。因緣譬喻莊
嚴。(唐云。一切外道所有詞論種種文句因緣莊嚴。莫不
皆從我法中出)我復報言。婆羅門。有。非汝有者。非為
非宗非說。(魏云。有法。非汝法。非不建立。○唐云。有。非
汝所許。非世不許)非不說種種句味。非不因譬莊嚴
(魏云。亦非不說種種名字章句。亦非不依義。依義說。○
唐云。非不說種種文句。義理相應。非不相應)。」

【疏曰。非為非宗非說。即魏所云非不建立。唐所云
非世不許也。餘可知。】

「婆羅門言。何等為非世論。非非宗。非非說。(唐云。彼復
問言。豈有世許。非世論耶)我時報言。婆羅門。有非世
論。汝諸外道所不能知。以於外性不實妄想虗偽計
著故。(唐云。以於外法虗妄分別。生執著故)謂妄想不

生。覺了有無自心現量。妄想不生。不受外塵。妄想永
息。(唐云。若能了達有無等法。一切皆是自心所見。不生
分別。不取外境。於自處住。自處住者。是不起義。不起於
何。不起分別)是名非世論。此是我法。非汝有也。婆羅
門。略說彼識若來若去。若死若生。若樂若苦。若溺若
見。若觸若著。種種相。若和合相續。若愛。若因計著。(唐
云。略而言之。隨何處中。心識往來。死生求戀。若受若見。
若觸若住。取種種相。和合相續。於愛於因而生計著)婆
羅門。如是比者。是汝等世論。非是我有。」

【疏曰。先為說非世論。次為略舉一切世論。一則妄
想永息。一則種種計著。可謂皎然明白矣。而外道
猶然未悟。可奈何哉。初正述答外道問竟。
△二結
斥習近之失。】

「大慧。世論婆羅門作如是問。我如是答。彼即默然。不
辭而退。(唐云。不問於我自宗實法。默然而去)思自通
處。作是念言。沙門釋子。出於通外。(魏云。此沙門釋子。
外於我法。是可憐愍。○唐云。沙門瞿曇。無可尊重)說無
生無相無因。覺自妄想現相。妄想不生。(唐云。說一切
法無生無相。無因無緣。唯是自心分別所見。若能了此。
分別不生)大慧。此即是汝向所問我何故說習近世
論種種辯說。攝受貪欲不攝受法。」

【疏曰。世論婆羅門如是問佛。佛如是答。而彼執著
自見。反謂瞿曇外於我法。豈非攝受貪欲。不攝受
法之明證耶。初釋佛說濫同世論疑竟。
○二答攝

受貪欲及法義三。初請問。二許宣。三正說。
△今初。】

「大慧白佛言。世尊。攝受貪欲及法。有何句義(魏云。何
者名食句義。何者名法句義。○唐云。所言財法。是何等
義)。」

【疏曰。食之與財。皆人情所貪欲也。如何攝貪而不
攝法。如何攝法而不攝貪。此所謂危微之辨。舜跖
之關。故不可不審也。
△二許宣。】

「佛告大慧。善哉善哉。汝乃能為未來眾生。思惟諮問
如是句義。諦聽諦聽。善思念之。當為汝說。大慧白佛
言。唯然受教。」

【○三正說三。初釋貪句義。二釋法句義。三結勸修
學。
△今初。】

「佛告大慧。所謂貪者。若取。若捨。若觸。若味。繫著外塵。
墮二邊見。(唐云。所言財者。可觸。可受。可味。令著外境。
墮在二邊)復生苦陰。生老病死憂悲苦惱。如是諸患。
皆從愛起。斯由習近世論及世論者。我及諸佛說名
為貪。是名攝受貪欲。不攝受法。」

【疏曰。習近世論及世論者。唯與愛見相應。心外取
法。安得不增長生死。違遠涅槃耶。
△二釋法句義。】

「大慧。云何攝受法。謂善覺知自心現量。見人無我及
法無我相。妄想不生。(唐云。云何法利。謂了法是心。見
二無我。不取於相。無有分別)善知上上地。離心意
意識。一切諸佛智慧灌頂。具足攝受十無盡句。(唐云。
具足受行十無盡願)於一切法無開發自在。是名為

法。所謂不墮一切見一切虗偽一切妄想一切性一
切二邊。(唐云。以是不墮一切諸見戲論分別常斷二邊)
大慧。多有外道癡人。墮於二邊若斷若常。非黠慧者。
受無因論。則起常見。外因壞因緣非性。(魏云。見因滅
故。唐云以因壞滅)則起斷見。大慧。我不見生住滅故。
說名為法(唐云。我說不見生住滅者。名得法利)。」

【疏曰。既了唯心。則我法本空。依於所顯真如。方便
建立上上諸地。轉八識成四智。諸佛灌頂。行無盡
願。由其不墮斷常二邊故也。若無黠慧。不達心外
無法。受無因論。則以法皆本有為常。見外因滅。則
以不可復得為斷。豈知生住滅相。皆由自心妄想
分別所現。心外何有生住滅可見哉。
△三結勸修
學。】

「大慧。是名貪欲及法。汝及餘菩薩摩訶薩應當修學。」

【初長文竟。
△二偈頌(唐云。調伏攝眾生。以戒降諸
惡。智慧滅諸見。解脫得增長。○魏亦先有此偈)。】

「爾時世尊。欲重宣此義而說偈言。一切世間論。外道
虗妄說。妄見作所作。彼則無自宗。(唐云。外道虗妄說。
皆是世俗論。橫計作所作。不能自成立)惟我一自宗。
離於作所作。(唐云。不著於能所)為諸弟子說。遠離諸
世論。心量不可見。不觀察二心。(唐云。能取所取法。唯
心無所有)攝所攝非性。斷常二俱離。(唐云。二種皆心
現。斷常不可得)乃至心流轉。是則為世論。妄想不轉
者。是人見自心。來者謂事生。去者世不現。明了知去

來。妄想不復生。有常及無常。所作無所作。此世他世
等。斯皆世論通。」

【疏曰。應用魏唐初一偈義。以顯佛說十二分教。本
不與世論同也。一切世間等四句。重頌世論之失。
惟我等八句。重頌非世論之得。次乃至一偈。總顯
世論與非世論不同之由。來者二句。重頌來去義。
明了二句。重頌不來不去義。後四句。總結斥一切
世論也。第二十七勿習近世論門竟。
○第二十八
重辨涅槃門。(魏云。涅槃品第六)文分為三。初請問。
二許宣。三正說。
△今初。】

「爾時大慧菩薩復白佛言。世尊。所言涅槃者。說何等
法名為涅槃。而諸外道各起妄想(唐云。而諸外道種
種分別)。」

【疏曰。第二卷中。巳明般涅槃義。今因一切世論。亦
各妄計涅槃。故問之也。
△二許宣。】

「佛告大慧。諦聽諦聽。善思念之。當為汝說。如諸外道
妄想涅槃。非彼妄想隨順涅槃。(唐云。如諸外道分別
涅槃。皆不隨順涅槃之相)大慧白佛言。唯然受教。」

【○三正說二。初長文。二偈頌。初中四。初廣敘外計。
二總申破斥。三明涅槃義。四結成勸誡。
△今初。】

「佛告大慧。或有外道。陰界入滅。境界離欲。見法無常。
心心法品不生。不念去來現在境界。諸受陰盡。如燈
火滅。如種子壞。妄想不生。斯等於此作涅槃想。(唐云。
或有外道言。見法無常。不貪境界。蘊界處滅。心心所法

不現在前。不念過現未來境界。如燈盡。如種敗。如火滅。
諸取不起。分別不生。起涅槃想)大慧。非以見壞名為
涅槃(魏云。而彼外道見如是法。生涅槃心。非見滅故。名
為涅槃)。」

【疏曰。諸法從本來。常自寂滅相。譬如晴空。本無狂
華於中起滅。由瞖目故。妄見空華。但除其瞖。無華
可除。而彼妄於如燈盡種敗火滅境界。起涅槃想。
則仍有法當情。瞖見未壞滅也。】

「大慧。或以從方至方。名為解脫。(魏云。或有外道。從方
至方。名為涅槃)境界想滅。猶如風止(魏云。復有外道。
分別諸境如風。是故分別名為涅槃。○唐云。或謂至方。
名得涅槃。境界想離。猶如風止)。」

【疏曰。若依魏譯。則是二義。一計涅槃有所至方。一
計分別觸境便起。此分別性有常性故。名涅槃也。
若依宋唐二譯。則是一義。謂此方有境界故。生分
別風。名為生死。彼方離境界故。分別風止。名為涅
槃也。】

「或復以覺所覺見壞。名為解脫(魏云。不見能見所見
境界生滅。名為涅槃。○唐云。或謂不見能覺所覺。名為
涅槃)。」

【疏曰。不達本無能所。但以不見名為涅槃。此所謂
拍盲邪禪。大乘止觀喻以閉眼入闇者也。】

「或見常無常。作解脫想(唐云。或謂不起分別。常無常
見。名得涅槃)。」


【疏曰。不知諸法非常無常。但以見常無常不起分
別。名為涅槃。亦是拍盲禪也。】

「或見種種相想。招致苦生因。(唐云。或有說言。分別諸
相。發生於苦)思惟是巳。不善覺知自心現量。怖畏於
相。而見無相。深生愛樂。作涅槃想(唐云。而不能知自
心所現。以不知故。畏怖於相。以求無相。深生愛樂。執為
涅槃)。」

【疏曰。相即無相。故名無相解脫。若怖相而求無相。
則無相反成所愛樂相矣。豈真得涅槃耶。】

「或有覺知內外諸法自相共相去來現在有性不壞。
作涅槃想(魏云。見一切法自相同相不生滅想。分別
過去未來現在諸法是有。名為涅槃)。」

【疏曰。不達唯心。妄見三世內外諸法。各有自相共
相。則謂自相共相常住不壞。即涅槃也。】

「或謂我人眾生壽命一切法壞。作涅槃想(魏云。見我
人眾生壽命壽者諸法不滅。虗妄分別。名為涅槃。○唐
云。或計我人眾生壽命及一切法無有壞滅。作涅槃想)。」

【疏曰。若據宋譯。則以形死神滅名為涅槃。乃斷見
也。據魏唐譯。則以若我若法終不壞滅名為涅槃。
乃常見也。】

「或以外道惡燒智慧。見自性及士夫。彼二有間。士夫
所出。名為自性。如冥初比。求那轉變。求那是作者。作
涅槃想(魏云。有餘外道無智慧故。分別所見自性人命
轉變。分別轉變。名為涅槃。○唐云。復有外道無有智慧。

計有自性及以士夫。求那轉變作一切物。以為涅槃)。」

【疏曰。此即數論師邪計也。所計冥諦。名為自性。所
計神我。名為士夫。冥諦為能作。中間二十三法為
所作。神我為能受用。二十三法為所受用。二十三
法。皆以冥諦為其所依。依之轉成二十三法。故指
冥初自性為涅槃也(冥初生覺。覺生我慢。慢生五
微。微生五大。大生十一根。共有二十三法。略如唯識
心要所明)。】

「或謂福非福盡。(魏云。罪盡故福德亦盡。名為涅槃)或
謂諸煩惱盡。或謂智慧(魏云。煩惱盡依智故。名為涅
槃。唐云。或計不由智慧。諸煩惱盡)。」

【疏曰。非福。即罪也。罪福性空。非果有盡不盡也。彼
計罪盡則福亦盡。不復受生。名為涅槃。豈知虗妄
受生。不唯在於罪福。而在於癡愛耶。且癡愛亦是
自心妄起。非心外有癡愛也。煩惱智慧。如冰與水。
若妄計以為二法。則或計盡煩惱以依智慧。或計
不由智慧諸煩惱盡。皆非隨順涅槃者矣。】

「或見自在是真實作生死者。作涅槃想(魏云。見自在
天造作眾生。虗妄分別。名為涅槃。○唐云。或計自在是
實作者。以為涅槃)。」

【疏曰。妄計天生萬物。皆此見之流類也。】

「或謂展轉相生。生死更無餘因。如是即是計著因。而
彼愚癡不能覺知。以不知故。作涅槃想(魏云。諸眾生
迭共因生。非餘因作。如彼外道執著於因。不知不覺。愚

癡闇鈍。虗妄分別。名為如槃。○唐云。或謂眾生展轉相
生。以此為因。更無異因。彼無智故。不能了知。以不了故。
執為涅槃)。」

【疏曰。若約權說。則中陰與父母有緣。方乃受生。若
約實義。則唯心所現。如夢如幻。而彼直計父母生
子。子又生孫。相生不斷。即名涅槃。尚未知權說之
義。況實義耶。】

「或有外道言得真諦道。作涅槃想(魏云。有餘外道說
證諦道。虗妄分別。名為涅槃。○唐云。或計證於諦道。虗
妄分別以為涅槃)。」

【疏曰。此指外道所立邪諦。自以為真。非出世四聖
諦也。】

「或見功德。功德所起和合。一異俱不俱。作涅槃想(魏
云。有作所作而共和合。見一異俱不俱。虗妄分別。名為
涅槃。○唐云。或計求那與求那者而共和合。一性異性。
俱及不俱。執為涅槃)。」

【疏曰。求那或譯為依諦。今宋譯為功德。魏譯為作
也。計此能作所作和合。或云能所定一。名為涅槃。
或云能所定異。名為涅槃。或云能所亦一亦異。名
為涅槃。或云能所非一非異。名涅槃。】

「或見自性所起孔雀文彩。種種雜寶。及利刺等性。見
巳。作涅槃想(唐云。或計諸物從自然生。孔雀文彩。棘
鍼銛利。生寶之處。出種種寶。如此等事。是誰能作。即執
自然以為涅槃)。」


【疏曰。此與大佛頂經行陰魔中二無因論相同。】

「大慧。或有覺二十五真實。(唐云。或謂能解二十五諦。
即得涅槃)或王守護國。受六德論。作涅槃想(唐云。或
有說言。能受六分守護眾生。斯得涅槃)。」

【疏曰。前以冥諦為涅槃。此以覺二十五諦乃得涅
槃。故不同也。六德六分。如優婆塞戒經。善生所述
外道禮六方者是(魏譯缺此二種)。】

「或見時是作者。時節世間。如是覺者。作涅槃想。(唐云。
或有說言。時生世間。時即涅槃)或謂性。(唐云。或執有
物以為涅槃)或謂非性。(唐云。或計無物以為涅槃)或
謂知性非性。(唐云。或有計著有物無物為涅槃者)或
見有覺與涅槃差別。作涅槃想(唐云。或計諸物與涅
槃無別。作涅槃想)。」

【初廣敘外計竟。
△二總申破斥。】

「有如是比種種妄想。外道所說。不成所成。智者所棄。
大慧。如是一切。悉墮二邊。作涅槃想。如是等外道涅
槃妄想。彼中都無若生若滅。(魏云。如是虗妄分別涅
槃。無人住世間。無人入涅槃。○唐云。於此無有若住若
出)大慧。彼一一外道涅槃。彼等自論(魏云。依自心論
虗妄分別。唐云。皆依自宗而生妄覺)智慧觀察。都無
所立。(唐云。違背於理。無所成就)如彼妄想心意來去
漂馳流動。(唐云。唯令心意馳散往來)一切無有得涅
槃者。」

【疏曰。外道徧計若我若法以為涅槃。唯屬妄想。從

來無性。故無若生若滅。所謂徧計本空。無可生滅
也。餘可知。
△三明涅槃義。】

「大慧。如我所說涅槃者。謂善覺知自心現量。不著外
性。(唐云。不取外境)離於四句。見如實處。(唐云。住如實
見)不墮自心現妄想二邊。攝所攝不可得。(唐云。不墮
二邊。離能所取)一切度量不見所成。(唐云。不入諸量)
愚於真實不應攝受。(唐云。不著真實)棄捨彼巳。得自
覺聖法。(唐云。住於聖智所現證法)知二無我。離二煩
惱。淨除二障。永離二死。上上地如來地。(唐云。轉修諸
地。入於佛地)如影幻等諸深三昧。(唐云。得如幻等諸
大三昧)離心意意識。說名涅槃。」

【疏曰。轉八識成四智。故云離心意識也。餘可知。
△
四結成勸誡。】

「大慧。汝等及餘菩薩摩訶薩。應當修學。當疾遠離一
切外道諸涅槃見。」

【初長文竟。
△二偈頌。】

「爾時世尊。欲重宣此義而說偈言。外道涅槃見。各各
起妄想。斯從心想生。無解脫方便。愚於縛縛者。(魏云。
不離縛所縛。○唐云。不至無縛處)遠離善方便。外道
解脫想。解脫終不生。(唐云。妄生解脫想。而實無解脫)
眾智各異趣。(二作取)外道所見通。(魏云。外道建立法。
○唐云。外道所成立)彼悉無解脫。愚癡妄想故。一切
癡外道。妄見作所作。有無有品論。(唐云。悉著有無論)
彼悉無解脫。凡愚樂妄想。不聞真實慧。言語三苦本。

(二皆作三界本)真實滅苦因。譬如鏡中像。雖現而非
有。於妄想心鏡。愚夫見有二。(唐云。習氣心鏡中。凡愚
見有二)不識心及緣。則起二妄想。(唐云。不了唯心現。
故起二分別)了心及境界。妄想則不生。(唐云。若知但
是心。分別則不生)心者即種種。遠離相所相。事現而
無現。如彼愚妄想。(唐云。如愚所分別。雖見而無見)三
有唯妄想。外義悉無有。妄想種種現。凡愚不能了。經
經說妄想。終不出於名(魏云。種種異名字。○唐云。但
是異名字)若離於言說。亦無有所說(唐云。其義不可
得)。」

【疏曰。末偈申明妄想分別。但有名字。本無實體也。
餘並可知。第二十八重辨涅槃門竟。】

楞伽阿䟦多羅寶經卷第三義疏下
