










閱藏知津卷第十八
北天目沙門釋智旭彙輯

大乘經藏　般若部第三之三

  
  * 

讚般若品第三十二。舍利子向佛廣讚般若，佛以一切善法皆由般若出現答之。帝釋與舍利子問答，廣顯五度如盲，般若如導。佛又廣答舍利子。菩薩不為引發色等一切法故，應引發般若，以一切法，無作無止，無生無滅，無成無壞，無得無捨，無自性故。舍利子問：如是引發般若，與何法合？佛言：不與一切法合，如是般若，於一切法無所得故。帝釋問：豈亦不合一切智智？佛言：亦不合。由此於彼不可得故，如是合得而無合得，於一切法，亦如是合得而無合得。善現白佛：若菩薩起如是想，般若與一切法合，般若與一切法不合，是俱棄捨般若，遠離般若。佛言：復有棄捨遠離般若，謂菩薩起如是想，般若無所有，非真實，不堅固，不自在，是俱棄捨遠離般若。善現問：若菩薩信般若，為不信何法？佛言：信般若，則不信色等一切法。以行般若時，觀一切法不可得故。善現白佛：菩薩般若，名大波羅密多。佛言：緣何意說。善現白佛：菩薩般若，於色等一切法，不作大，不作小，不作集，不作散，不作有量，不作無量，不作廣，不作狹，不作有力，不作無力，緣此意說，名大波羅密多。復次新學菩薩，依般若等六度，起如是想，如是般若，於色等一切法不作大不作小等，由起此想。非行般若，若依六度，起如是想，如是般若，於一切法作大作小等。若不依六度，起如是想，如是般若，於一切法不作大不作小等。若

謗般若品第三十三。舍利子問：於此般若能信解者，從何處來生，發菩提幾時，供幾所如來，修六度久如？佛言：從十方如來法會來生，發菩提經無數劫，供無數如來，常修六度，經無數劫。善現白佛：甚深般若，為有能聞能見者不？佛言：實無能聞及能見者，亦非所聞，及非所見，何以故？色等一切法無聞無見，諸法鈍故。善現復問：菩薩積行久如，便能修學甚深般若？佛言：有菩薩從初發心，即能修學六度，有方便善巧故，不謗諸法，於一切法不增不減，常不遠離六度相應之行，亦常不離諸佛菩薩，有菩薩雖曾見多佛，亦多修習六度，而有所得為方便故，不能修學甚深般若，及靜慮等，聞說如是甚深般若，便從座去，不敬般若，亦不敬佛，既捨般若，亦捨諸佛，乃至造作增長能感匱正法業，墮三惡道，各無數劫。諸愚癡人，謗毀般若，由四因緣，一者為諸邪魔所扇惑故，二者於甚深法不信解故，三者不勤精進，堅著五蘊，諸惡知識所攝受故，四者多懷瞋恚，樂行惡法，喜自高舉，輕毀他故。
難信解品第三十四。善現白佛：不勤精進，未種善根，具不善根，為惡知識所攝受者，


讚清淨品第三十五。舍利子白佛言：如是清淨，最為甚深。佛言：如是，畢竟淨故，廣說色等一一畢竟淨故。復言：極為明了，不轉不續，本無雜染，本性光潔，無得無觀，無生無顯，一一廣說亦如是。又如是清淨，不生欲界，不生色界，不生無色界，三界自性不可得故，又如是清淨，本性無知，以一切法本性鈍故，又色等性無知，即是清淨，畢竟淨故，自相空故，又般若於一切智智無益無損，畢竟淨故，法界常住故，清淨般若於一切法無所執受，畢竟淨故，法界不動故，又我清淨故，色等一切法清淨，畢竟淨故，

著不著相品第三十六。善現白佛：菩薩若無善巧方便，於此般若起般若想，以有所得為方便故，棄捨遠離甚深般若。佛言：如是！彼等著名著相，是故於此棄捨遠離，謂於此般若，取名取相，耽著般若，或恃此般若而生憍慢，不能證得實相般若。若有善巧方便，以無所得為方便，於此般若，不取名相，不起耽著，不生憍慢，便能證得實相般若。舍利子問：云何為著及不著相？善現答言：若無方便善巧，於色等謂空，起空想著。又或於色等謂色等，起色等想著。又從初發心，於六度二十空等，起行想著，名為著相。若有方便善巧，於色等不起空不空想，乃至不作是念，我能行施，惠彼受者，此所施物及惠施性等，以無所得為方便，無一切分別妄想執著。由善通達內空，乃至無性自性空故，是名無執著相。帝釋問：云何著相？善現答言：起六度二十空等想著，乃至起於佛所種諸善根想著，起和合迴向無上菩提想著，是名修行般若時所有著相，由著想故，不能修行無著般若迴向無上菩提。何以故？非色等本性可能迴向故。復次應以如實相意，示現教導勸勵讚喜有情，謂行六度二十空等，不應分別我能惠捨，乃至我能住內空等。若能如是於自無損，亦不損他，便能遠離一切想著。佛讚印之。更說微細著相，謂於佛及弟子有情善法，不應取相而憶念故，諸


說般若相品第三十七。諸天由佛神力，於十方面，各見千佛宣說般若，請說上首，皆名善現。問難上首，皆名帝釋。佛告善現，彌勒等當來諸佛，亦於此處宣說般若，善現白佛：彌勒得菩提時，以何諸行相狀宣說。佛言：當以色等非常非無常，非樂非苦，非我非無我，非淨非不淨，非寂靜非不寂靜，非遠離非不遠離，非縛非解，非有非空，非過去非未來非現在，宣說如是甚深般若。善現復問：彌勒得菩提時，證何等法，復說何法？佛言：證色等畢竟淨法，說色等畢竟淨法。善現復問：如是般若，云何清淨？佛言：色等清淨故，無生無滅無染無淨故。復次色等無染汙故，不可取故，復次色等唯假說故，如依虛空，二事響現，色等亦復如是。復次色等不可說故，無可說事故。復次色等不可得故，無可得事故。復次色等不生不滅不染不淨故，畢竟空故。善現白佛：於六齋日，讀說般若，諸天來聽，獲勝功德。佛言：如是般若，名大寶藏。爾時諸天散華，慶慰唱言，今見第二轉妙法輪。佛告善現，如是法輪，非第一轉，非第二轉，於一切法不為轉故，不為還故，出現於世，以無性自性空故。
波羅密多品第三十八。善現與佛酬唱廣歎。
難聞功德品第三十九。帝釋心念難聞。舍利子向佛分別信解不信解，由於夙因。帝釋自言敬禮般若，即為敬禮一切智智。佛言：一切智智，


魔事品第四十。佛為善現具說修諸行時留難魔事。
佛母品第四十一。佛言：善現，如母得病，子求醫療，佛眼觀視護念甚深般若，亦復如是。般若能示世間諸法實相，如來皆依般若，普能證知有情心行差別，乃至依於般若，證一切法真如，究竟得無上覺，故說般若能生諸佛，是諸佛母。雖能生諸佛，能示世間相，而無所生，亦無所示，不見色等故，名示色等相，由不緣色等而生於識，是為不見色等故，名示色等相。復次般若能為諸佛顯色等世間空，能示諸佛色等世間空相，能示諸佛色等世間不可思議相，遠離相，寂靜相，畢竟空相，無性空相，自性空相，無性自性空相，純空相，純無相，無願相，由是能示諸佛世間實相，名諸佛母。謂令不起此世間想，他世間想，以實無法可起此世他世想故。
不思議等品第四十二。善現白佛：甚深般若，為大事故而現於世，為不可思議事，為不可稱量事，為無數量事，為無等等事，而現於世。佛言：如是，如是。善現復言：為但佛性，如來性，自然法性，一切智智性，不可思議，不可稱量，無數量，無等等，為更有餘法耶。佛言：色等亦不可思議，乃至無等等。復次色等不可施設，不可思議，乃至無等等性。善現白佛：

辦事品第四十三。佛答善現，般若能辦六度二十空等，如王以諸國事，付囑大臣，如來亦爾。以三乘法，付囑般若，般若不取著色等，出現世間，能成辦事。善現白言：云何般若出現世間，不取著色等。佛言：汝頗見色等可取可著不，頗見有法能取能著不，頗見由是法有取有著不？善現一一答言：不也！佛言：善哉，如是。是故菩薩亦不應取著色等，諸天子白佛：假使大千有情，皆成四果獨覺，不如有人。一日於此甚深般若所成就忍，勝彼智斷無量無邊，以諸四果獨覺所有智斷，皆是菩薩忍少分故。佛言：如是。
眾喻品第四十四。善現問言：若菩薩信解般若，復能修習，從何處沒，來生此間。佛言：從人趣來，亦有從他方佛處來，亦有從睹史多天來，若於先世，雖得聞般若等，而不請問甚深義趣，今聞說是般若，其心迷悶，猶豫怯弱，或生異解。若於先世，雖曾請問甚深義趣，而不能經一日二日三四五日，隨順修行。今聞說是般若，設經一日乃至五日，其心堅固，

真善友品第四十五。佛答善現，初業菩薩，應先親近真善知識，謂說修施等時，普施有情，同共迴向無上菩提，不應以色等而取無上菩提，若不取色等，便得無上菩提，勿於色等而生貪愛，以色等非可貪愛，一切法自性空故。善現白佛：菩薩能為難事，於一切法自性空中，希求菩提，欲證菩提，佛言：如是。雖知一切法如幻，夢，響，像，影，燄，化，尋香城，自性皆空。而為世間得義利故，得利益故，得安樂故，欲救拔故，作歸依故，作舍宅故，作究竟道故，作洲渚故，作光明故，作燄炬故，作導師故，作將帥故，作所趣故，發趣菩提。善現白佛：云何為世間得義利，乃至作所趣？佛一一詳答。是中作舍宅者，說一切法皆不和合。色等不和合，即色等不

趣智品第四十六。善現白佛：誰於甚深般若，能生信解。佛言：久發意，供多佛，善根熟，善友攝，乃能信解。善現復問：生信解者，何性，何相，何狀，何貌？佛言：調伏貪瞋癡性為性，遠離貪瞋癡相狀貌為相狀貌，又調伏貪無貪瞋無瞋癡無癡性為性，遠離貪無貪等相狀貌為相狀貌。又問：信解般若，當何所趣。佛言：當趣一切智智，能與一切有情為所歸趣。又問：菩薩能為難事，擐堅固甲，度脫有情，令證涅槃，而都不見有情施設。佛言：如是，復次菩薩所擐甲冑，不屬色等。以色等畢竟無所有，非菩薩非甲冑故。善現白佛：是菩薩

真如品第四十七。諸天散華禮讚。言一切佛般若經中，皆作是說，色等即是一切智智，一切智智即是色等，若色等真如，若一切智智真如，若一切法真如，皆一真如，無二無別，亦無窮盡。佛印述云：我觀此義，心恒趣寂，不樂說法，謂深般若，即佛所證無上菩提。無能證，非所證，無證處，無證時，此法深妙，不二現行，非諸世間所能比度，虛空等甚深故，此法甚深，我等甚深故，色等甚深故，此法甚深。諸天白佛：此深妙法，不為攝取色等故說，不為棄捨色等故說，世間有情，多行攝取行，



閱藏知津卷第十八

　　　(信士王新岸助銀二兩
　　　比丘語幻　明善各銀一兩)


