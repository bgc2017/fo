











在家律要廣集卷第三
No. 1123-14
 梵網經心地品菩薩戒
姚秦　三藏法師　鳩摩羅什　譯
陳隋　天台國清　智者大師　疏
明　古杭雲棲沙門　袾宏　發隱
明　孝豐靈峯沙門　智旭　合注
清　優婆塞真益　陳熙願　節要
清　瓶窑真寂後學　儀潤　重刊

【天台智者大師說曰。菩薩戒者。運善之初章。却惡

之前陣。直道而歸。生源可盡。

雲棲蓮池大師發隱。生源可盡者。夫塵劫受生。
源源不竭。良繇謬行邪道。迷背忘歸故耳。今從
此戒。止惡行善。是繇於正直之道。而息妄歸真
也。豈不能枯愛河之流注。乾苦海之汪洋。而了
證無生耶。

聲聞小行。尚自珍敬木叉。大士兼懷。豈不精持戒
品。內外二途。咸皆敬奉。王家眾庶。委質虔恭。

委身為質。一心向服。

斯乃趨極果之勝因。結道場之妙業。

繇戒成佛。故曰極果勝因。運善意也。仗戒降魔。
故曰道場妙業。却惡意也。

經稱梵網者。欲明諸佛教法不同。猶如梵王網目。
品言心地者。菩薩律儀。徧防三業。心意識。體一異
名。三業之中。意業為主。身口居次。據勝為論。故言
心地也。

體一名異者。初惟一真凝寂之體。繇集起有心
之名。繇籌量有意之名。繇了別有識之名。究其
根源。無二體也。

菩薩。譯云大道心成眾生。以其運心廣普。因立斯
號。從初發心。終至等覺。皆名菩薩也。法號即是戒
義。梵音尸羅。大論云。秦言性善。亦云清涼。以其能
止破戒熱惱。從能得名。亦云波羅提木叉。譯云保
解脫。


保持三業。離諸縛也。

亦云淨命。

清淨自活。

亦言成就威儀。

威嚴可畏。儀軌可則。

未來生處。離三惡道。淨土受形。防非止惡。亦言戒
是約義。

約束而不放縱。

訓義。

訓教規誡。

復言勒義禁義。

如馬受勒。又如奉王禁敕。靡敢違犯。

並是隨義立名。今言戒者。有律儀戒。定共戒。道共
戒。律是遮止。儀是形儀。能止形上諸惡。定是靜攝。
入定之時。自然調善。防止諸惡。道是能通。發真以
後。自無毀犯。初果耕地。蟲離四寸。道共力也。此二
戒法。既是心上勝用。力能發戒。道定與律儀並起。
故稱為共。

定共者。心寂則諸惡不行。道共者。心明則羣妄
自息。但修道定。戒即圓成。故曰與律儀並起。

若攝律儀。攝善法。攝眾生。此三聚戒。名出方等地
持。不通三藏。大士律儀。通止三業。今從身口相顯。
皆名律儀也。

戒兼三業。今律儀似偏屬身口者。從相顯也。


攝善者。於律儀上。起大菩提心。能止一切不修善
事。勤修諸善。滿菩提願也。

戒以止惡為義。而曰攝善者。即止惡處。眾善奉
行。故曰律儀上起菩提心也。

攝生者。菩薩利益眾生。有十一事。

一眾生饒益事。悉與同事。二看病。三說法。四報
恩。五救苦難。開解憂惱。六給貧。七以德畜眾。八
安慰眾生。九稱有德。十折伏過惡令改。十一神
通示現過惡。令人畏避也。

律儀能令心住。攝善自成佛法。攝生成就眾生。此
三。攝大士諸戒盡也。大論戒品。列十種戒。一。不缺。

缺者。巳全廢壞。屬根本。

二。不破。

破者。損而未壞。屬僧殘。

三。不穿。

穿者。漏而未損。屬波夜提。

四。不雜。

身心俱攝。名曰不雜。則三失皆免矣。

五。隨道。隨順諦理。能破見惑。六。無著。見真成聖。於
思惟惑。無所染著。此兩約真諦持戒也。七。智所讚。
八。自在。約菩薩化他。為佛所讚。於世中間。而得自
在。此約俗諦持戒也。九。隨定。不起滅定。現諸威儀。
示十界像。導利眾生。雖威儀起動。任運常淨。故名
隨定戒。


滅定示現。即真而俗。起動常淨。即俗而真。任運
者。猶言自然也。

十具足。前來諸戒律儀防止。名不具足。中道之戒。
無戒不備。故名具足。用中道慧。徧入諸法。故名具
足。此是持中道第一義諦戒也。

如是之戒。攝一切戒又復入一切戒。

疏。大梵天王因陀羅網。千重文綵。不相障閡。諸佛
教門。亦復如是。莊嚴梵身。無所障閡。從譬立名。總
喻一部所證。參差不同。如梵王網也。品名心地者。
亦是譬名。品內所明大士要用。如人身之有心。能
總萬事。能生勝果。為大士所依。義言如地也。

發隱。因陀羅者。此云天帝。又云天赤珠。言大梵
天王赤珠羅網。紅光互射。寶色交輝。文彩千重。
不相障閡也。引此以明十方世界。安立無量。亦
復如是。十方諸佛教門。施設無量。亦復如是。十
方諸菩薩依教修證。參差無量。亦復如是。莊嚴
梵身者。諸佛本源清淨心體。名曰梵身。列之為
無量世界。開之為無量教門。化導之為無量修
證。所以莊嚴此身。猶梵王之以珠網為華飾也。
心地者。亦喻。言人身百骸並集。必有主宰之心。
菩薩眾德交修。必有要妙之用。要用者。即本源
心體戒也。萬事因之總統。猶地之承載一切也。
勝果因之發生。猶地之長養一切也。經名梵網。
品名心地者。以此。
靈峯蕅益大師合注。自性本

淨名梵。塵界含攝名網。】

「爾時盧舍那佛。為此大眾。略開百千恒河沙不可說
法門中心地。如毛頭許。」

【疏。盧舍那。翻為淨滿。以諸患都盡。故稱為淨。眾德
悉圓。名為滿也。

發隱。諸患盡。則無妄不消。止惡果也。眾德圓。則
無美不集。行善果也此大眾者。指千華上佛也。
如毛頭許。以少況多。極言法門之廣大也。】

「是過去一切佛巳說。未來佛當說。現在佛今說。三世
菩薩巳學當學今學。我巳百劫修行是心地。號吾為
盧舍那。汝諸佛轉我所說。與一切眾生。開心地道。」

【發隱。萬聖傳無異辭。千賢受無二法。亦是自巳
巳試之成法。明當遵而可信也。轉者。傳佛語而
及眾生。開心地道者。本來心地。平直虗通。無始
妄情。壅塞滯礙。制之以戒。則壅去礙除。蕩然平
直。廓爾虗通矣。此一經之要旨。問。攝心為戒。云
何名開。答。小乘之戒。僅收攝而自守。大乘之戒。
兼開通而利生。故攝之義狹。開之義廣也。】

「爾時蓮華臺藏世界。赫赫天光。師子座上。盧舍那佛。
放光。光告千華上佛。持我心地法門品而去。復轉為
千百億釋迦。及一切眾生。次第說我上心地法門品。
汝等受持讀誦。一心而行。」

【發隱。蓮華臺藏者。華藏世界也。光告者。如華嚴
雲臺等皆說法也。千百億者。西域億有四種。十

萬百萬千萬萬萬。今千百億。謂千華上百億。取
千萬為億。稱大千之數也。轉為連下句。言兼為
諸佛眾生也。約華嚴。舍那即是釋迦。分勝劣故
非一。融本迹故非異。今乃逐機隨緣。在化度門。
理應開耳。
合注。放光普告者。顯心地法門。若本
若迹。若因若果。無不以智為前導也。故上卷釋
迦放光發起。菩薩放光集眾。今則舍那放光囑
授。後復釋迦放光誦戒。】

「爾時千華上佛。千百億釋迦。從蓮華臺藏世界。赫赫
師子座起。各各辭退。舉身放不可思議光。光皆化無
量佛。一時以無量青黃赤白華。供養盧舍那佛。受持
上說心地法門品竟。各各從此蓮華臺藏世界而沒。
沒巳。入體性虗空華光三昧。還本源世界。閻浮提菩
提樹下。從體性虗空華光三昧出。出巳。方坐金剛千
光王座。及妙光堂。說十世界海。復從座起。至帝釋宮。
說十住。復從座起。至𦦨天中。說十行。復從座起。至第
四天。說十迴向。復從座起。至化樂天。說十禪定。復從
座起。至他化天。說十地。復至一禪中。說十金剛。復至
二禪中。說十忍。復至三禪中。說十願。復至四禪中。摩
醯首羅天王宮。說我本源蓮華臺藏世界盧舍那佛
所說心地法門品。其餘千百億釋迦。亦復如是。無二
無別。如賢劫品中說。」

【發隱。千佛化為千百億。千百億復化無量。表心
地戒法。出生無窮盡也。體性三昧者。體性繇來

本空。華光任運自現如太虗遼闊。雲霞日月。飛
走草木。萬類紛紜。起滅隱顯。並行不悖。故佛於
此定或入或出。隨心自在也。釋迦千百億身。皆
先於舍那前受戒。乃於十處說法。後仍結歸心
地。表萬法至心而極。其餘千百億等者。一百億
世界佛。如是覆述說法。推而例之。千百億皆然
也。賢劫品見大本。後倣此。問華嚴言釋迦以境
本定身。現起舍那。此經言舍那說。釋迦受。則先
有舍那。後授釋迦。舍那又非釋迦現起者矣。二
說差異。云何會通。答。釋迦證清淨法身。及報應
身。而法身無形。報身有象故現起舍那。說此戒
法。復以應身。流布無盡。是知據迹。則華嚴乃釋
迦現起舍那。梵網又舍那授法釋迦。原本則釋
迦舍那。雖交相現授而法身則本自常定。未嘗
動也。要之佛證三身。非三非一。常一常三。可先
可後。誰先誰後。不可思議者也。
合注。舉身放不
可思議光者。迹光與本光無異。同是三德秘藏
微妙智明也。光皆化無量佛者。此智是諸佛之
母。諸佛由此出生也。無量華供養者。華表妙因。
妙因從果德起。還用莊嚴果德也。還本源世界
閻浮提菩提樹下者。若據下文。東方來入天王
宮。說魔受化經云云。應云還至四禪摩醯首羅
天王宮。先說魔受化經。方乃下生人間。示現出
家。詣菩提樹。今經明菩提樹下。從三昧出。正顯

八相成道。始終皆不離此三昧也。又前接至華
藏。既稱為還。今復至南洲。亦名還本源世界者。
前表理為事本。今表事為理本。故皆得稱還。稱
本源也。何謂理為事本。謂本惟圓教一實之理。
而眾生迷有深淺。悟有難易。故更設別教通教
藏教以開示之。又本惟一行是如來行。而眾生
根有利鈍。修有巧拙。故更立五行萬行等以收
羅之。又本惟真常法身。而眾生久在輪轉。不能
自見。故更現勝應劣應等身以覺悟之。又本惟
寂光淨土。而眾生迷背日久證入無繇。故更垂
實報方便同居等土以攝受之。是名理為事本
也。何謂事為理本。謂只此因緣生法。此法即空
即假即中。總不得離此正因緣境。而別談理性。
又只此施戒等行。或達其三輪體空。或知其莊
嚴無盡。或了其體是法界。總不得廢此六度事
行。而高談理觀。又只此丈六常身。名為境本定
身。界內利根。即見其坐天衣座。轉無生四諦法
輪。界外鈍根即見其相好無量。徧坐道場。界外
利根。即見其一一色相。當體無非真實法身。故
法華經云。微妙淨法身。具。相三十二。何處別有
四佛。為四人說四教耶。又只此同居一土。斷見
思者。便能橫見方便。破無明者。便能橫見實報。
無明盡者。便能橫見寂光。方便一土。猶可云別
在界外。實報寂光。則未有隔於此土者。是名事

為理本也。方者。正也。安住正法。故云方坐也。金
剛千光王座。下去名華光王座。千字即華字之
誤。妙光堂。即普光明殿。華嚴七處九會。多云不
起本處。此云復從座起。機宜不同。所見各別。復
至四禪。乃說此心地法門者。本從四禪中放光
發起。接至華藏世界。秉受此法。故今仍於四禪
說之。又帝釋宮等。分說此心地法。四禪宮中。合
說此心地法。分說表於行布。合說表於圓融。又
顯此心地法。雖位位差別總趣極果也。】

「爾時釋迦牟尼佛。從初現蓮華臺藏世界東方來入
天王宮中。說魔受化經巳。下生南閻浮提迦夷羅國。
母名摩耶。父字白淨。吾名悉達。七歲出家。三十成道。
號吾為釋迦牟尼佛。於寂滅道場。坐金剛華光王座。
乃至摩醯首羅天王宮。其中次第十住處所說。時佛
觀諸大梵天王網羅幢。因為說無量世界。猶如網孔。
一一世界。各各不同。別異無量。佛教門亦復如是。吾
今來此世界八千返。為此娑婆世界。坐金剛華光王
座。乃至摩醯首羅天王宮。為是中一切大眾。略開心
地法門竟。復從天王宮。下至閻浮提菩提樹下。為此
地上一切眾生凡夫癡暗之人。說我本盧舍那佛心
地中。初發心中常所誦一戒。光明金剛寶戒。是一切
佛本源。一切菩薩本源。佛性種子。一切眾生。皆有佛
性。一切意識色心。是情是心。皆入佛性戒中。當當常
有因故。當當常住法身。如是十波羅提木叉。出於世

界。是法戒。是三世一切眾生頂戴受持。吾今當為此
大眾。重說無盡藏戒品。是一切眾生戒。本源自性清
淨。」

【疏。梵網大本。一百一十二卷。六十一品。惟第十菩
薩心地品。什師誦出上下兩卷。上序菩薩階位。下
明菩薩戒法。

發隱。此戒是梵網經多品中之一品。又一品中
之下卷。前所說法。徧指諸世界之一佛。今所說
法。專指此世界之一佛。故語似重復。而實不濫。
東方者。言此界當華藏中東也。下生等者。敘釋
迦下生之世界國邑。父母姓氏。出家修道。成佛
度生之大略也。閻浮提。此云勝金。河出金沙。樹
流金汁。南天下也。四天下中。惟此有三事勝。三
事者。一勇猛強記。二勤修梵行。三佛出其土。故
佛出南洲也。迦夷羅。此云黃髮。昔有黃色仙人
於此修道。大千世界。此為最中。故佛於南洲生
迦夷也。摩耶。此云大幻。以大幻術。母諸佛也。白
淨。或云淨飯。悉達。具云薩婆悉達。此翻頓吉。太
子生時。諸吉祥瑞。皆悉具故。於寂滅等者。明次
第周徧。說法教化。一佛與前多佛同也。十住。非
十住法。乃所住十處也。八千返者。世尊悲願宏
深。度化無盡。追思返此。歷數八千。金剛座者。三
世諸佛坐斯成道。無少變壞。即實相心地為此
者。為此界眾生。坐道場。成正覺。宏法化也。此是

總說一代時教。摩醯宮中。開心地法門。則正說
此心地戒也。復從天宮下至菩提樹下。為此眾
生說盧舍那初發心所誦戒。即是十重四十八
輕也。初發心者。三世諸佛。皆先受菩薩戒為初
因也。一戒。猶言此戒。又此戒是最上第一戒也。
光明金剛寶戒者。讚此一戒。破黑暗如光明。碎
煩惱如金剛。具足法財功德如寶也。如來果海
此戒為本源。菩薩因地。亦此戒為本源。佛性種
子者。言此戒是佛性德戒。而佛性乃眾生悉具。
則此戒亦一切眾生從菩薩因。至如來果之本
源也。意識色心而等之以一切。葢言不論是情
是心。皆入佛性戒中。正明眾生皆有佛性也。佛
性云戒者。此戒為佛性種子故也。當當云者。葢
此戒既佛性種子。故受之者。當永為成佛正因。
不墮邪因也。當永住於清淨法身。不為色身諸
欲所染也。重言當者。決當獲如是大益也。如是
十波羅提木叉。專言十重者。舉重以攝輕也出
於世界者。世所難值。而今出焉。宜生慶幸。勿空
過也。法戒者。此戒既佛性種子。是乃眾生法則
之戒。故當頂戴受持。頂戴。尊之至也。受持。執之
固也。重說者。戒為道本。不厭頻宣。故諸佛半月
自誦。宣公十遍為期。今之重說。未為多也。無盡
藏者。此戒含攝無盡。無量戒法。皆具足也。一切
眾生戒者。此戒上傳千佛。下被羣生。僧俗同歸。

鬼畜得與。非如聲聞戒之局也。本源自性者。此
戒是佛菩薩之本源。本源者。即一切眾生同源
之自性也。性本清淨。無有污染。此戒乃復其本
淨之體。非有加於本性之外也。
合注。從初現蓮
華臺藏世界者。指上卷初於四禪中放光徹炤。
乃至擎接還歸事也。寂滅道場。即菩提道場。菩
提是智。寂滅是理。由坐此處。以菩提智。證寂滅
理。故名為菩提道場。佛性種子者。此戒本以正
因佛性為種子。起信所謂以知法性無染污故。
隨順修行尸波羅蜜。而緣了佛性。又以此戒為
種子。涅槃所謂一切眾生。雖有佛性。要因持戒。
然後乃見。因見佛性。乃成阿耨多羅三藐三菩
提也。一切眾生既皆有佛性。佛性徧一切法。則
若意若識。若色若心。但凡是情是心。無不入於
佛性戒中。此戒的的是常有真因。此戒的的是
常住法身妙果。如是十波羅提木叉。出於世界。
普被羣機。故此法戒。乃三世一切眾生。皆應頂
戴受持者也。思量名意。別指第七。了別名識。別
指第六。集起名心。別指第八。當當。猶云的的確
確保任行人。到解脫岸。故名波羅提木叉。】

「我今盧舍那。方坐蓮華臺。周帀千華上。復見千釋迦。」

【疏。我今者。八自在我也。方者。正也。安住正法。故云
坐也。

發隱。涅槃云。第一能示一身多身。乃至第八身

如虗空。存沒隨宜。如是之我。非情見我相之我。

蓮華臺。世界形相似蓮華。故云蓮華藏。華嚴云。華
在下擎。蓮華二義。處穢不污。譬舍那居穢不染也。
藏者。包含十方法界。悉在中也。

華含法界。表戒含萬法。

臺者。中也。表因能起果。故譬臺也。

臺以中位為因而成華。表戒以中道為體而成
聖。

又以本佛坐於華臺。表戒是眾德之本。千華者。人
中華有十餘葉。天華百葉。佛菩薩華千葉。

發隱。葉者。花瓣。

一葉有一佛世界。故有千佛淨土。又一世界中一
佛國土。此猶略說。

華嚴重重無盡世界。如微塵然。乃名廣說。】

「一華百億國。一國一釋迦。各坐菩提樹。一時成佛道。」

【發隱。一華。即一葉。非全華也。上明一葉上一釋
迦。今明一葉上復有百億國。則有百億釋迦。舍
那為本。千釋迦為迹。千釋迦為本。復生百億為
迹。本佛迹佛。不分前後。一時成佛。表體用無二
道也。】

「如是千百億。盧舍那本身。千百億釋迦。各接微塵眾。
俱來至我所。聽我誦佛戒。甘露門即開。」

【疏。如是二句。明千百億皆以舍那為本。

發隱。雖名本迹。勿生二想。千百億身。即舍那一

身耳。千江散影。長空止見孤輪。萬口傳聲。空谷
曾無二響。應化無窮。法身不動。亦猶是也。

接者。取有緣之義。能接之人。是千百億釋迦也。

自覺巳圓。力能覺他。名能接人。各接者。千百億
佛。接千百億塵眾。接取有緣。揀無緣不接也。俱
來者。能所俱至。表體用歸一心也。

誦佛戒者。問。何故誦。不道說耶。答。此是三世十方
諸佛之法。非始自作。故秪得稱誦。不得道說。甘露
門者。譬服甘露。令人長壽不死。要因此戒。得至涅
槃常樂我淨。教能通理。譬之如門。又戒能濟拔。免
離生死。譬如甘露。服得命長。大經云。有山從四方
來。惟當持戒布施也。

戒能濟拔下。文似濫前。然前云長壽。自永處涅
槃之極位言也。如平時服之。得仙道故。後云濟
拔自暫離生死之苦果言也。如病患服之。得痊
可故。故不相濫。】

「是時千百億。還至本道場。各坐菩提樹。誦我本師戒。」

【發隱。本道場表本心。菩提樹。表覺體。言以本心
覺體。持本戒也。
合注。本師。指舍那也。】

「十重四十八。」

【發隱。此一句。攝全部戒法。奉持之要。良在於斯。】

「戒如日月明。亦如瓔珞珠。」

【疏。持此戒。能除罪霧。譬之於日。使得清涼。喻之若
月。富有善法。如瓔珞珠。又日能長萬物。戒亦如是。

能生長萬善。又如瓔珞能差貧窮。戒亦如是。能差
眾生貧。長善法財。又如日月麗天。無不瞻仰。持戒
在體。無不歸崇。瓔珞在身。莊嚴第一。持戒離醜。如
端正也。

發隱。離醜有二。一以身心言。繇此戒故。內無邪
念。離心醜也。外無過動。離身醜也。二以因果言。
今生持戒。來生當得相好端嚴。離報醜也。
合注。
日消罪霧。月照夜幽。珠療貧窮。律儀義也。日長
善法。月得清涼。珠富法財。攝善義也。日月麗天。
無不瞻仰。瓔珞在身。觀者愛敬。攝生義也。】

「微塵菩薩眾。由是成正覺。是盧舍那誦。我亦如是誦。」

【疏。如人渡海。必假舟航。若渡生死。要因於戒。

發隱。此勸持也。舍那自誦。我亦隨誦。況諸菩薩
乎。】

「汝新學菩薩。頂戴受持戒。受持是戒巳。轉授諸眾生。」

【疏。三十心菩薩。轉受外凡發大乘心也。

發隱。始聞戒者。皆名新學。三十心者。據別教住
行向為內凡。十信為外凡。則此眾生。指信位也。
推而言之。先聞戒者。轉授未聞也。】

「諦聽我正誦。佛法中戒藏。波羅提木叉。」

【疏。此戒簡異外道雞等戒。淨戒為因。木叉為果。

發隱。簡異者。簡別佛法中戒。異於外道中戒也。
波羅提木叉。此云保解脫。保衛三業。得解脫也。
亦云別解脫。持一事。得一解脫。別別不同故也。

因果者。依戒法因。至解脫果也。
合注。戒藏者。一
切五戒八戒二百五十戒等。無不從此大戒流
出。亦無不攝入此大戒中。所謂菩薩毗尼。猶如
大海也。】

「大眾心諦聽。汝是當成佛。我是巳成佛。常作如是信。
戒品巳具足。」

【疏。信是入道初門。我持此戒。得成正覺。汝亦應爾。

發隱。戒巳具足者。一念信心。萬惑俱遣。防非止
惡。盡在於斯。何待遮難重詢。羯磨三舉。然後為
戒乎。佛唱善來。即成沙門。正此意也。】

「一切有心者。皆應攝佛戒。眾生受佛戒。即入諸佛位。
位同大覺巳。真是諸佛子。」

【發隱。有心者。言唯除木石無心則巳。六道含靈。
皆應受戒。攝者。納義。外聞內納。永持勿失也。佛
位至遠。云何受戒即入。葢此戒是千佛相傳心
地。佛佛繇此成佛。受佛戒。豈不即入佛位耶。又
惡無不除。善無不備。生無不度者。佛也。而攝律
儀。攝善法。攝眾生者。三聚戒也。此受戒所以入
佛位也。問。位既同佛。何不名佛。而名佛子。答。位
雖同佛。功德未圓如儲君決當正位。今在東宮。
名王子也。名之王子必紹王位。名之佛子。必紹
佛位。豈細故哉。】

「大眾皆恭敬。至心聽我誦。」

【發隱。佛自重戒。故敕大眾至心。今誦戒於千載

之下。可不如對佛面。如聞佛語乎。恭者外肅。敬
者內䖍。內外精誠。是名至心。心地戒品。若非至
心何繇得入。】

「爾時釋迦牟尼佛。初坐菩提樹下。成無上正覺巳。初
結菩薩波羅提木叉。」

【疏。釋迦牟尼。化主大聖釋尊也。樹下得道。因名道樹。

發隱。今初字。聯後文初字為意。初成道果。即最
初結戒。急先務也。

無上正覺。即正徧知號。

今曰正覺。正中自具正徧二義。波羅提木叉標
菩薩者。簡非聲聞。是大乘菩薩法也。】

「孝順父母師僧三寶。孝順至道之法。孝名為戒。亦名
制止。」

【疏。爾雅云。善事父母為孝。孝即順也。

發隱。戒雖萬行。以孝為宗。師僧者。是巳和尚。非
泛僧也。經舉三種孝因。疏唯釋一者。父母於人。
最為切近。舉一以例餘也。又師僧三寶。亦名父
母。法身繇和尚教誨之力而生。即法身父母。慧
命繇三寶熏修之力而得。即慧命之父母也。道
而曰至。揀非偏淺。蘭盆疏云。大孝釋迦尊。累劫
報親恩。積因成正覺。孔子贊孝曰至德要道。又
謂聖人之德。無以加於孝。而程子亦以性命孝
悌為一事。孝曰至道。其誠然乎。孝名為戒者。結
而斷之。直以孝名戒也。法苑云。戒即是孝。謂眾

生皆吾父母。不殺不盜。是即為孝。意正同此。然
是戒名為孝。未是孝名為戒。今明孝順自具戒
義。如孝順父母。則下氣怡聲。言無獷逆。名口戒。
定省周旋。事無拂逆。是名身戒。深愛終慕。心無
乖逆。是名意戒。順止惡義。恐辱其親。名律儀戒。
順行善義。思顯其親。名善法戒。順兼濟義。拾椹
回兇。捨肉悟主。錫類不匱。名攝生戒。師僧三寶。
亦復如是。以要言之。但能孝順。自然梵行具足。
戒之得名。良以此耳。優婆塞戒經云。受持戒巳。
不能供養父母師長者得罪。正言孝是戒也。亦
名制止者。言制止亦以孝名也。制為戒法。以止
其惡謂之制止。今惟孝順自不造惡。豈非制止。
孝經云。孝親者非法不言。非道不行。亦止惡意
也。上戒字。泛指戒體。下制止。則指所列戒品。如
十重四十八輕是也。只一孝字。可概戒義。故下
制戒中。十重第一二三四以至第九第十。皆曰
孝順心。輕垢第一十三十七二十九三十五四
十八。亦皆曰孝順心。至於餘戒。多舉父母為言。
則是貫徹乎十重之始終。聯絡乎四十八輕之
首尾。一孝立而諸戒盡矣。
合注。父母生我色身。
依之修道。師僧生我戒身。繇之成佛。三寶生我
慧命。成就菩提。故一一須孝順也。繇此得至無
上大菩提道。故云至道之法。】

「佛即口放無量光明。」


【疏。瑞者。信也。欲說大事。前須放光。故稱為瑞。光是
色像之勝。放勝光明。召有緣眾。同來聽戒。戒是諸
善最勝。能滅惡生善。口放者。表釋尊今日宣說大
乘菩薩戒法。

發隱。勝事欲興。休徵先現。況此心地戒。道傳千
佛。化被羣生。莫大於此者。安得前無瑞應耶。口
放有二義。一者。表此戒法金口敷宣。二者。表此
戒法。菩薩聽受而成勝果。從佛口生也。】

「是時百萬億大眾。諸菩薩十八梵天。六欲天子。十六
大國王。合掌至心。聽佛誦一切諸佛大乘戒。」

【疏。十六國。名出長阿含。

發隱。合掌身業淨。至心意業淨。耳聽則心專而
言寂。口業淨。聽法者當如是矣。】

「佛告諸菩薩言。我今半月半月。自誦諸佛法戒。汝等
一切發心菩薩。乃至十發趣。十長養。十金剛。十地諸
菩薩亦誦。」

【發隱。此萬世誦戒立法之始也。半月半月者。望
日晦日也。月勤二誦。恐遺忘也。又白月黑月。喻
善業惡業應自考也。
合注。此日誦戒。名為布薩。
正呼為褒灑陀。褒灑是長養義。陀是淨義。言長
養善法。淨除不善也。佛尚自誦。何況餘人。佛既
自誦。益知至佛乃廢之說。非盡理矣。

疏。汝等下。凡舉五位人。一。發心。謂共地菩薩。二。十
發趣謂初十心。依梵網列名。一捨。二戒。三忍。四進。

五定。六慧。七願。八護。九喜。十頂心。三。十長養。謂中
十心。一慈。二悲。三喜。四捨。五施。六好說。七益。八同。
九定。十慧。四。十金剛。後十心。一信。二念。三迴向。四
達。五圓。六不退。七大乘。八無相。九慧。十不壞心。五
十地。謂登地以上。一體性平等地。二體性善方便
地。三體性光明地。四體性爾炎地。五體性慧照地。
六體性華光地。七體性滿足地。八體性佛吼地。九
體性華嚴地。十體性入佛界地。

共地菩薩者。十信發心。與佛共地。一云即三乘
共十地也。發趣長養金剛。分初中後。名三十心。
初十心。即住位。中十心。即行位。後十心。即向位
十地。平等地至入佛界地。即歡喜至法雲十地
是也。此三十心十地。與華嚴諸經。名小不同。其
實則一。亦誦者。舉況之辭。菩薩尚誦。何況凡小。
問。此言共地。與善戒中分十二住為七地。六菩
薩地。一菩薩如來共地。同異何如。答。彼要其終。
以果言也。謂菩薩修行至此。同如來故。此原其
始。以因言也。謂初發心即同如來故。又此經以
心地為宗。此三十心。正心地種種法門。十重四
十八輕。皆三十心中戒心中出。如制戒中所明。
問。十地何不言心。答。三十心是十地之因。至十
地。則所發心。成就圓滿。上荷佛法。下載眾生。有
地之象。故易心言地。實心外無地也。】

「是故戒光從口出。有緣非無因。故光。光非青黃赤白

黑。非色非心。非有非無。非因果法。是諸佛之本源。行
菩薩道之根本。是大眾諸佛子之根本。」

【疏。口能出光名緣。必有繇致名因。

發隱。意謂有緣必有因故光。光是所得之果。必
有因以致之也。非青黃色心。不墮妄境妄情。凡
小之果也。非有無。不墮執斷執常。偏見之果也。
非因果。不墮有修有證。權乘之果也。此心地戒。
本自超情境。離斷常。絕修證。故其得果如是。問。
既曰有因。曰得果。又曰非因果法。何也。答。有二
義。一者。非世間因果。二者。非因非果。乃所以為
正因正果也。是諸佛等者。諸佛正徧知海汪洋
無盡。此心地戒為之本源也。菩薩萬行開敷。成
就妙果。此心地戒為之根本也。一切眾生。生生
不窮。乃至後當作佛者。亦此心地戒為之根本
也。徹聖通凡。咸因此戒。戒因清淨。淨極光通。有
自來矣。
合注。此光即表無作戒體。此無作戒。全
以性德為其本因。故非無因既是全性所起。即
復全體是性。是故非青黃。乃至非因果法。非青
黃等色。非分別識心。不墮凡愚妄情妄境果也。
非有非無。不墮邪見斷常果也。非因果法。不墮
權小有修有證果也。不墮此等諸果。乃是法身
妙果。既是法身妙果。亦即成佛真因。故諸佛菩
薩大眾佛子。皆以此為本源。】

「是故大眾諸佛子。應受持。應讀誦。應善學。」


【發隱。受者。領納不拒。持者。操執不忘。讀誦者。口
演其文。善學者。力行其事。舊本善學上無應字。
連下文佛子為句。似為穩當。後十重結文中。有
善學諸仁者句。與此正合。】

「佛子諦聽。若受佛戒者。國王。王子。百官。宰相。比邱。比
邱尼。十八梵天。六欲天子。庶民。黃門。婬男。婬女。奴婢。
八部鬼神。金剛神。畜生。乃至變化人。但解法師語。盡
受得戒。皆名第一清淨者。」

【發隱。黃門。內宦之通稱。金剛神者。有大威力。能
捍外魔。護佛法。喻如金剛也。變化人。非如來所
作化人。應是天龍鬼畜變化而成者也。以要言
之。一切種類。皆可作戒器。但須能解法師語耳。
受戒者便得清淨。如百川入海。同一鹹味也。

聲聞秉佛剃染。若不揀擇。恐損正法。故重難輕
遮。稽防特甚。菩薩專主利生。若不兼容。化度有
限。故淫賤鬼畜。容納無餘。
合注。金剛神。亦名執
金剛神。亦名金剛力士。持杵隨侍諸佛者。】

「佛告諸佛子言。有十重波羅提木叉。若受菩薩戒。不
誦此戒者。非菩薩。非佛種子。我亦如是誦。一切菩薩
巳學。一切菩薩當學。一切菩薩今學。巳略說菩薩波
羅提木叉相貌。應當學。敬心奉持。」

【發隱。非菩薩者。失現在大乘之名。非佛種者。失
當來極位之果。相貌者。戒雖無形。而有可持守。
亦云相貌。】


○第一殺戒

【合注。此等皆是後人科文。
發隱。婬者。生死之原。
聲聞怖生死。故婬先。殺者。慈悲之敵。大士大悲。
普度。故殺先。

疏。婬欲非性罪。殺是性罪。言殺。斷他命故。五陰相
續有眾生。而今斷此相續。故云殺也。七眾同犯。聲
聞五眾。大同小異。

合注。七眾者。一比邱。二比邱尼。三式叉摩那。四
沙彌。五沙彌尼。六優婆塞。七優婆夷。前五是出
家。後二是在家。大同小異者。大謂大乘七眾。小
謂聲聞七眾。
發隱。五眾者。揀在家二眾。純舉出
家也。

同者。同不許殺。異者。略三事。一開遮異。大士見機
得殺。聲聞雖見不許。

發隱。如殺一人而救多人。斷色身而全慧命。乃
大士之宏規。非聲聞力量所及。故菩薩開聲聞
遮。

二色心異。大士制心。聲聞制色。

發隱。制心。則併絕殺心。制色。則僅除殺事。

三輕重異。大士害師犯逆。聲聞非逆。

發隱。師能長養法身。是佛種。子故大士害之犯
逆。聲聞無望成佛。故輕。若恃此而故害師。則出
於有心。必墮無間。

又大士重。重於聲聞重也。】


「佛言。若佛子。若自殺。教人殺。方便殺。讚歎殺。見作隨
喜。乃至呪殺。殺因。殺緣。殺法。殺業。乃至一切有命者。
不得故殺。是菩薩應起常住慈悲心。孝順心。方便救
護一切眾生。而反自恣心快意殺生者。是菩薩波羅
夷罪。」

【發隱。受佛大戒即佛所生。行當紹隆佛種。有子
之義。毋自輕也。

疏。自殺。謂自害他命。凡三種法。內色。外色。內外色。

合注。內色。謂手足等。外色。謂刀杖木石等。內外
色。謂手執刀杖等。令前人命斷。名之為殺。教人
殺者。或面教。或遣使或作書等。

方便殺者。殺前方便。所謂束縛繫等。

發隱。繇束縛繫等而後殺也。
合注。或指示道路。
令前人捕獲。亦名方便。讚歎殺者。前人本無殺心。
讚譽令起。隨喜殺者。前人先有殺心。獎勸令成。

呪殺。謂毗陀羅等。雖假餘緣。亦皆同犯。

發隱。毗陀羅。惡呪名。假餘緣者。雖非全用呪殺。
而惡心魘魅呪為之主也。
合注。乃至呪殺者。作
起屍呪。及伏弩火坑等種種惡事。具如五戒相
經廣明△殺因者。心欲前人命斷。殺緣者。方便
助成其事。殺法者。刀劒坑弩毒藥呪術等。殺業
者。前人命根不得相續。△乃至一切有命者。下
及微細有情。如蜎飛蠕動等。不得故殺者。揀非
誤傷。


常住慈悲心。兩解。一云應學常住佛起慈悲。二云
心恒應常住慈悲之地。孝順心。秉教不惱他。

發隱。殺事逆天悖理。即是不孝不順。

方便救護。非直爾不惱。乃應涉事救解。

發隱。但能不惱。差可免愆。若不救護。何名大士
故不殺仍應救生。不盜仍應布施。後皆例此。合
注。恣心者。因貪起殺。不知制止。快意者。因瞋起
殺。洩其怨恨。是菩薩者。繇本受戒。故有此名。波
羅夷罪者。此云棄罪。犯此戒者。永棄佛海邊外。
永失妙因妙果。亦云墮罪。犯此戒者。墮落三途。
亦云他勝處法。受菩薩戒。本欲破壞煩惱。摧伏
魔軍。今犯此戒。反被煩惱所勝。又被魔軍所勝。
亦云是極惡法。亦云是斷頭法。亦云如斷多羅
樹心。如針鼻缺。如大石破二分等。
發隱。波羅夷。
此云極惡。又云棄。言極惡罪大。永為棄物。僧祗
律三義。一退沒義。道果喪失故。二不共住義。法
眾不容故。三墮落義。死入地獄故。
合注。此戒具
二業成罪。一性業。二遮業。性業者。雖不受佛戒。
世間法爾有罪。如輪王十善。亦制殺生。國制殺
人。會須償命。遮業者。佛制之所遮止。犯者得破
戒罪。此之殺業。不受戒人。但得性罪。巳受戒者。
兼得性遮二罪也。問。同一殺盜婬妄等事。未受
戒人。止得一罪。巳受戒人。反得二罪。則受戒乃
招罪之途。有損無益。答。受佛戒。即入佛位。皆名

第一清淨。功德豈可思議。惟其持者功德力大。
所以破者罪業倍深。功德力大。必宜秉受。罪業
倍深。必宜莫犯也。此戒備四緣成重。一是眾
生。二眾生想。三有殺心四前人命斷。一是眾生
者。略為三品。上品謂諸佛聖人。父母師僧。佛不
受害。但令惡心出其身血。即犯逆罪。害阿羅漢。
犯逆。三果以下。但犯重。菩薩取發趣以上。害者
犯逆。害外凡位。未入畢定性者。但犯重。殺父。殺
母。殺和尚。殺阿闍黎。同犯逆罪。中品謂一切人
天。害皆犯重。下品謂四趣眾生。修羅鬼神畜生
等。此有兩解。一云同重。大士防殺嚴故。一云但
輕垢。在重戒中兼制。以非道器故。文云有命者。
舉輕況重耳。二眾生想者。有當。有疑。有僻。共成
六句。謂實是眾生。實眾生想。實非眾生。非眾生
想二句為當。實是眾生。心中疑為是眾生耶。非
眾生耶。實非眾生。心中疑為是眾生耶。非眾生
耶。二句為疑。實是眾生。心中決謂非眾生想。實
非眾生。心中決謂是眾生想。二句為僻。若眾生
眾生想。眾生疑。殺者犯重。若眾生非眾生想。如
見蛇誤以為繩。見蟲誤以為土。雖斫之捻之。本
無殺心。無犯戒罪。若非眾生作眾生想及疑。如
見繩誤以為蛇。見土誤以為蟲。斫之捻之。雖無
所害。具有殺心。犯輕垢罪。若非眾生非眾生想。
此全無罪。又聖人聖人想。父母父母想。師僧師

僧想。人天人天想等。各有六句。結判逆與非逆。
若重若輕。可以例知。三殺心者。謂惱害前境。願
其命斷。正是業主。殺心復二。一通心。二隔心。通
心者。如漫作坑弩。漫為燒斫。隨有死者。皆悉犯
重。都無死者。犯方便罪。隔心者。本為此人作殺
方便。誤傷彼人。於彼人都無殺心。故不結罪。仍
於此人邊結方便罪。四前人命斷者。色心連持
相續不斷。名為命根。今使不得相續。故成殺業。

發隱。或問沙門專慈悲之業。王臣主生殺之權。
有罪不誅。何以為國。答。準見機得殺之例。則有
罪而殺。殺何犯焉。況斷死必為流涕。三覆然後
行刑。是國政佛心。兩無妨礙也。問。人可見機。物
應無論。是以太牢享帝。大烹養賢。云何王臣。制
殺畜類。答。人惟犯惡而服上刑。物成何罪而就
死地。且神享克誠。不妨𧟇祭。孔樂蔬水。豈必肥
甘。宴享用牲。葢佛法未入中國之權教耳。執為
常法可乎。即如梁武帝麵為犧牲。祀先之禮既
成。殺生之戒不破。亦曲盡權宜之法。然而準孔
子謂象人而葬為無後之義。則梁武之行。君子
猶不滿焉。何也。以其象牲以祀。彼生固無傷。而
吾心則巳薄也。奈何用真牲而不恤也。吾知拘
墟之見。必執人畜貴賤之說以相難。而有生同
原之理。則彼不知。人死為羊。羊死為人之言。則
彼不信。吾其如之何哉。有志者。亦自淑其身而

可矣問。牛羊犬豕。可弗殺矣。豺狼當道。虎豹食
人。則將如之何。答。猛獸懷德而渡河。鱷魚感誠
而遠徙。果能如是。安用殺為。其或不然。捕蝗斬
蛟。除害為民。等國常刑。應所不禁。
合注。凡於戒
律。須善識開遮。唐譯菩薩戒本云。若諸菩薩。安
住菩薩淨戒律儀。善權方便。為利他故。於諸性
罪。少分現行。繇是因緣。於菩薩戒。無所違犯。生
多功德謂如是菩薩。見劫盜賊。為貪財故。欲殺
多生。或復欲害大德聲聞獨覺菩薩。或復欲造
多無間業。見是事巳。發心思惟。我若斷彼惡眾
生命。墮那落迦如其不斷。無間業成。當受大苦。
我寧殺彼。墮那落迦。終不令其受無間苦。如是
菩薩意樂思惟。於彼眾生。為當來故。深生慚愧。
以憐愍心。而斷彼命。繇是因緣。於菩薩戒。無所
違犯。生多功德。解曰。此則大悲增上。純以代苦
之心。而行殺業也。深生慚愧明其不自以為功
能。以憐愍心。明其實無一念瞋忿。故雖甘受犯
戒之罪。而究竟無違犯耳。倘私念未忘。或貪圖
功德。駕言於大士宏規。豈能免性遮二業哉。

又須明異熟果報。異熟者。異時而熟。異處而熟
異時者。今生造業。或現生受報。或來生受報。或
無量生後受報。異性者。造業通於三性。謂善不
善。無記。受報惟屬無記之性。異處者。人中造業。
六道酬償也。此殺生罪。果報何如。華嚴二地品

云。殺生之罪。能令眾生墮於地獄畜生餓鬼。若
生人中。得二種果報。一者短命。二者多病。解曰
三塗是正報。人中是餘報也。上殺墮地獄。中殺
墮畜生。下殺墮餓鬼。或約前文三品眾中分上
中下。或約殺心猛弱分上中下。或雖造上罪。殷
勤悔過。轉成中下雖造下罪。護過飾非。不知慚
愧。轉成中上。十善業道經云。若離殺生。即得成
就十離惱法。一。於諸眾生普施無畏。二常於眾
生。起大慈心。三。永斷一切瞋恚習氣。四。身常無
病。五。壽命長遠。六。恒為非人之所守護。七。常無
惡夢。寢覺快樂。八。滅除怨結。眾怨自解。九無惡
道怖。十。命終生天。若能迴向阿耨多羅三藐三
菩提者。後成佛時。得佛隨心自在壽命。解曰。離
十惱法。是花報。自在在壽命。是果報也。】

○第二盜戒

【合注。不與而取他物。名之為盜。

疏。七眾同犯。聲聞五眾有同有異。同者皆不應盜。
異者有三。一開遮異。如見機得不得等。大士為物。
種種運為皆得。聲聞自度。必依規矩。

發隱。非菩薩至公無我。大慈利物。不得見機輒
開也。

聲聞人。佛滅後盜佛物輕。菩薩恒重。

發隱。良由聲聞止為一身。菩薩紹隆三寶。應護
持所有。增益所無。而反取之。是監守自盜也。豈

不倍常人一等。

又本應與他外命反取豈是大士之心也。

發隱。言財物本當捨彼。乃反取耶。】

「若佛子。自盜。教人盜。方便盜。呪盜。盜因。盜緣。盜法盜
業。乃至鬼神有主。劫賊物。一切財物。一針一草。不得
故盜而菩薩應生佛性孝順心。慈悲心。常助一切人
生福生業。而反更盜人財物者。是菩薩波羅夷罪。」

【合注。自盜有八種。或灼然劫取。或潛行竊取。或
詐術騙取。或勢力強取。或詞訟取。或牴謾取。或
受寄托而不還。或應輸稅而不納。是名八種。教
人盜者。教人作八種盜若利不入巳。不結重罪。
是此戒兼制耳。方便盜者。彼物自來。方便藏舉。
如攘羊之類。呪盜者。以種種呪術取他物。或遣
役鬼神等。

疏。運手取他物離本處。成盜業。業是造作為義。重
物。謂五錢也。

按五錢。猶如五個大銅錢。或取五錢。或取值五
錢物皆是。

律云。大銅錢。準十六小錢。其中錢有貴賤。取盜處
為斷。

發隱。下文三一針一草皆盜疏何云五錢。葢針
草判盜。五錢判重也。離處成盜業。未離處猶在
盜法也。
合注。乃至等者。舉輕況重。
發隱。問。取劫
賊物。云何犯盜。答。若劫是他物。他於我無與。皆

不與取也。

佛性者。一切眾生。皆有當果之性。性是不改為義。

合注。即前戒中常住之意。
發隱。當果之性者。當
來佛果。性本同然背性習惡。自戕善本。
合注。反
更盜人財物。意顯從人邊結重也　此戒亦具
性遮二業。以侵他依報。奪他外命。令他憂苦。王
法亦治罪故。　五緣成重。一是有主物。二有主
想。三盜心取。四值五錢。五舉離本處。主有三品
若佛物。法物。現前僧物。四方僧物。父母師長物。
名上品。若人天物。名中品。若鬼神畜生物。名下
品。盜上品及中品人物。則重。盜中品中天物。及
下品物。結輕。或雖重不失戒。二有主想。亦具當
疑僻六句。有主。有主想。有主疑。二句結重。無主。
有主想。有主疑。二句結輕。有主無主想。無主無
主想。二句無犯。三盜心者。非與想。非巳物想。非
糞掃想。非暫用想。非親厚想。正是業主。四值五
錢者。西國一大錢。值十六小銅錢。若取五錢。若
取值五錢物。結重。四錢以下結輕。或雖重不失
戒。若二番三番共取五錢物。有意相續者。數滿
結重。無相續意者。逐次結輕。若所取物。此處不
值五錢。取處值五錢者。結重若此處值過五錢。
取處不值五錢。結輕。五舉離本處者。他物置在
本處。移動令出本界。或自移。或教他移。或方便
移。或呪移。從此時結成盜罪。詳如五戒相經中

說。若抵債不還。前人決作失想時。結罪。若受寄
不還。亦於前人決作失想時。結罪。若二人共盜
取物。離本處。值五錢。雖分時各得減五錢。然各
犯重。此生有戒無戒。後生憶不憶等。具於殺戒
中辨。不犯者。與想。巳物想。糞掃想。暫用想。親厚
想。若癡狂。若病壞心○開遮者。菩薩戒本云。又
如菩薩見劫盜賊奪他財物。若僧迦物。窣堵波
物。取多物巳。執為巳有。縱情受用。菩薩見巳。起
憐愍心。發生利益安樂意樂。隨力所能。逼而奪
取。勿令受用如是財物。當受長夜無義無利。由
此因緣。所奪財寶。若僧伽物。還復僧伽窣堵波
物。還窣堵波。若有情物。還復有情。菩薩如是雖
不與取。而無違犯。生多功德。解曰。以憐愍心。能
生功德。還復。故無犯。倘分毫沾染。是名賊復劫
賊矣○果報者。偷盜之罪。亦令眾生墮三惡道
若生人中。得三種果報。一者貧窮。二者共財不
得自在。共財者。世間財物。五家所共。謂王。賊。水。
火。不肖子孫。惟功德法財。乃不共他有也。十善
業道經云。若離偷盜。即得十種可保信法。一。資
財盈積。王賊水火及非愛子。不能散滅。二。多人
愛念。三。人不欺負。四。十方讚歎。五。不憂損害。六
善名流布。七。處眾無畏。八。財命色力安樂辯才。
具足無缺。九。常懷施意。十。命終生天。若能迴向
菩提。後成佛時。得證清淨大菩提智。】


○第三婬戒

【疏。七眾同犯。大小乘俱制。而制有多少。五眾邪正
俱制。二眾但制邪婬。

發隱。邪正俱制名多。但制邪婬名少。
合注。婬者。
污穢交遘。鄙陋堪恥。名非梵行。亦名為不淨行。
正是生死根本。按婬為生死根本。若欲出離生
死。在家亦應竟斷婬欲。不止禁邪婬也。】

「若佛子。自婬。教人婬。乃至一切女人。不得故婬。婬因。
婬緣。婬法。婬業。乃至畜生女。諸天鬼神女。及非道行
婬。而菩薩應生孝順心。救度一切眾生。淨法與人。而
反更起一切人婬。不擇畜生。乃至母女姊妹六親行
婬。無慈悲心者。是菩薩波羅夷罪。」

【合注。自婬者。自作污行。教人者。勸他作污染行。
如媒嫁等事。自無迷染。但結輕垢。是此戒兼制。
不同殺盜一概結重。或有一種別異煩惱。教人
於自身行婬。此則結重。婬因者。染污之心。婬緣
者。瞻視隨逐等事。婬法者。摩觸稱歎等事。婬業
者。二根交接。入如胡麻許。即成婬罪。不論精之
出與未出。乃至畜生女等。舉劣結過。非道者。一。
非時。或在日中。或月六齋日。年三齋月。或八
王日。或自妻娠姙產後等。二。非處。除小便道。或
於大便道。及口中。三。非女。或是男子。或黃門二
根。四。處女。未曾嫁人。又非巳所攝受。五。他婦。屬
他所攝。六。自身。令他人於自身。或大便道。或口

中。作不淨行。此六。皆不順世間道理。故名非道
也。淨法與人。應教人精持梵行。永離生死苦本
也　此戒舊云非性惟遮。以男女居室。世法所
不禁故。今言正婬可爾。若邪婬事。安得無罪。況
出家人。既不娶婦。觸境皆邪。故知亦具性遮二
業。若在家菩薩。受八關齋。一日一夜。斷於正婬。
可云唯遮業耳。三緣成重。一是道。二婬心。三事
遂。一是道者。小便道。大便道。口道。若人女。天女
修羅女。鬼神女。畜生女。若人男。天男。修羅男。鬼
神男。畜生男。若人黃門。畜生黃門。人二根。畜生
二根。乃至一切巳死者。但令三道未壞。於中行
婬。皆波羅夷。二婬心者。心生喜樂。三事遂者。於
三道中。男根得入如胡麻許。據此時結重罪。失
戒體。未入而中止。結方便罪。不犯者。為怨家所
執。如熱鐵剌身。惟苦無樂。或熟睡不知。或狂亂
壞心○出家五眾。全斷婬欲。在家二眾。惟制邪
婬。就巳妻妾。復制非時非處。又月六齋日。年三
齋月等。若受八關戒時。無復邪正。一切俱制。犯
者皆結重罪○大小乘略不同。小乘夢中失精
不犯。或云但自責心。大乘若夢行婬。寤應生悔。
訶責煩惱。倍於聲聞也○開遮者。菩薩戒本云。
又如菩薩。處在居家。見有女色。現無係屬。習婬
欲法。繼心菩薩。求非梵行。菩薩見巳。作意思惟。
勿令心恚。多生非福。若隨其欲。便得自在。方便

安處。令種善根。亦當令其捨不善業。住慈愍心。
行非梵行。雖習如是穢染之法。而無所犯。生多
功德。出家菩薩。為護聲聞聖所教誡。令不壞滅。
一切不應行非梵行。解曰。處在居家。則斷非出
家人事。現無係屬。則斷非他所守護。繼心來求。
則斷非自起染心。方便安處。則斷是以禮攝受。
故無犯而有功也。出家菩薩。護聖教誡。豈容稍
藉口哉○果報者。邪婬之罪。亦令眾生墮三惡
道。若生人中。得二種果報。一者妻不貞良。二者
不得隨意眷屬。解曰。邪婬亦三品分別。母女姊
妹六親行婬。名上品。餘一切邪婬。名中品。巳妻
非時非處等。為下品。又約心猛弱論三品。又約
悔不悔論三品。致感三塗也。十善業道經云。若
離邪行。即得四種智所讚法。一。諸根調順。二。永
離喧掉。三。世所稱歎。四。妻莫能侵。若能迴向菩
提。後成佛時。得佛丈夫隱密藏相。】

○第四妄語戒

【疏。七眾同犯。大小同俱制。與聲聞同異。大略同前。
妄是不實之名。欺凡罔聖。迴惑人心。所以得罪。】

「若佛子。自妄語。教人妄語。方便妄語。妄語因。妄語緣。
妄語法。妄語業。乃至不見言見。見言不見。身心妄語。
而菩薩常生正語正見。亦生一切眾生正語正見。而
反更起一切眾生邪語邪見邪業者。是菩薩波羅夷
罪。」


【合注。虗而不實。欺凡罔聖。迴惑人法。名為妄語。
此有四別。一。妄言。謂如見言不見。不見言見之
類。又如實有言無。實無言有。乃至法說非法。非
法說法等。但令違心而語。皆名妄言。二。綺語。謂
一切華靡淫辭。無義無利。及一切世間王論賊
論飲食論等。三。兩舌。謂向此說彼。向彼說此。互
相離間。令成乖諍。四。惡口。謂麤重罵詈。忿怒呪
詛。令他不堪。此戒正制大妄語罪。餘一切妄言
綺語。是此戒兼制。若兩舌惡口。重者。自屬說過
毀他。輕者自屬十三十九戒制也○自妄語者。
自言我得十地。辟支。四果。四向。四禪。四空。成不
淨觀。成安般念。六通。八解。天來龍來。修羅鬼神
悉來問答。或言巳斷結使。或言永離三塗。如是
等虗而不實。圖致名利。名大妄語。教人妄語者。
教人為我傳揚美德。以致名利。同重。若教人自
言是聖。名利自屬彼人。但結輕垢。此戒兼制。方
便妄語者。作種種顯異方便。或借鬼神仙乩。或
用呪術。令人得夢境等○乃至等者。舉輕況重。
兼制小妄言也。身心妄語者。身業表相。亦名妄
語。如問其得果。點首示相。問清淨不。默然不答
等。繇欺妄心。表示身相。令前人領解。口雖不言。
亦名妄語也○正語者。如實而語。正見者。為生
死。為菩提。為眾生。不為名利。邪語邪見。反此可
知。邪業者。依於邪語邪見。必成邪命惡業也。


疏。此戒備五緣成重。一。是眾生。

合注。上中下三品如前說。上品境中。向父母師
僧妄語。犯重。向諸聖人妄語。此人不惑。又能以
神力遮餘人令不聞。伹結方便罪。若聖人中未
證他心智者。向說仍重。向中品境天人等。同重。
正是迴惑之境。或諸天有他心通。不受其惑。亦
止結方便罪。向下品境。或云同重。義疏結輕。今
言下境既有解語受戒之機。向說亦應犯重。以
鼓惑鬼畜。尤堪作名利媒故。或可失戒猶許重
受。或可結不失戒重耳。

二。眾生想。有當。有疑。有僻。

發隱。假令有羅漢於此。當者。作是想言。當是羅
漢。對之妄語。其罪則輕。疑者作是想言。是羅漢
耶。非羅漢耶。對之妄語。其罪稍重。僻者。作是想
言。實非羅漢。對之妄語。其罪更重。有凡夫於此。
或作想言。當是凡夫。其罪則重。是凡夫耶。非凡
夫耶。其罪稍輕。實非凡夫。其罪更輕。
合注。當疑
僻六句。二重。二輕。二無犯。如前可例。

三。欺誑心。是業主。

合注。謂希圖名利。非增上慢。亦非戲笑假說。正
是業主。此仍分通心隔心。若通欲一切人聞。隨
有聞者結重。若本惟欲此人聞。此人不聞。而彼
人聞。於彼無欺誑心。總不結罪。還於此人結方
便罪。若增上慢。亦犯輕垢。戒本經云。菩薩見味

禪以為功德。是染汙犯也。
發隱。增上慢者。非明
知巳不是聖。故言是聖。以誑眾生。特繇小有所
得。生增上想。將謂是聖。不自覺知。故止輕垢。

四。說重具。謂身證眼見。若說得四果十地八禪神
通。若言見天龍鬼神。悉是重具。

合注。雖四禪四空。凡外亦能修證。而是世間勝
法。故亦同重。不淨安般二觀。乃佛法二甘露門。
今言成就。即是有證有得。天龍等來。正是彰其
聖德。斷結使。離三塗。皆屬果證中事。故皆犯重。
若言成就總別相念。煖頂等法。乾慧性地。別十
信。圓五品。既是凡夫法。似不結重。或雖重亦不
失戒。若言旋風土鬼。來至我所。若言持戒清淨。
善通三藏。能習禪思等。虗而不實。皆犯輕垢。

五。前人領解。若對面不解。且結方便。後追思前言
忽解者。則壞輕結重。

發隱。語出而人不解。則未成語禍。故領解成重。

合注。或自說。或教人說。或作書說。但令彼人領
知信服。據此時結重。若人問汝得果得道否。若
點首自肯者。結重。默然不言非者結輕。其餘小
妄言等。隨一一語。結一一輕垢。隨多人領解。結
多多輕垢。不犯者。狂亂。病壞心。及戲笑說。誤說。
獨說○此亦性遮二業。開遮者。戒本云。又如菩
薩為多有情。解脫命難囹圄縛難等。雖諸菩薩。
為自命難。亦不妄語。然為救脫彼有情故。知而

思擇。故作妄語。自無染心。惟為饒益諸有情故。
於菩薩戒。無所違犯。生多功德。又大般涅槃經
云。一切眾生。雖有佛性。要因持戒。然後乃見。因
見佛性。得成阿耨多羅三藐三菩提。若有說言。
佛說一切眾生。悉有佛性。煩惱覆故。不如不見。
是故應當勤修方便。斷壞煩惱。作是說者。當知
不犯四重。若有說言。我巳成就阿耨多羅三藐
三菩提。何以故。以有佛性故。當知是人。犯波羅
夷　果報者。妄語之罪。亦令眾生墮三惡道。若
生人中。得二種果報。一者多被誹謗。二者為他
所誑。綺語之罪。亦令眾生墮三惡道。若生人中。
得二種果報。一者言無人受。二者語不明了。解
曰。大妄語亦分三品。對父母師僧人天為上品。
對鬼畜等為中品。對佛菩薩聖人為下品。以不
受惑故也。又欺誑心。強弱分三品。又悔不悔分
三品。以此牽墮三塗。小妄語及綺語。則對上境
為上品。罪在欺侮故。對中境為中品。對下境為
下品。又亦約心約悔論三品。牽三塗也。十善業
道經云。若離妄語。即得八種天所讚法。一。口常
清淨。優鉢羅香。二。為諸世間之所信伏。三。發言
誠證。人天敬重。四。常以愛語安慰眾生。五。得勝
意樂。三業清淨。六。言無誤失。心常歡喜。七。發言
尊重。人天奉行。八。智慧殊勝。無能制伏。若能迴
向菩提。後成佛時。即得如來真實語。若離綺語。

即得成就三種決定。一。定為智人所愛。二。定能
以智如實答問。三。定於人天威德最勝。無有虗
妄。若能迴向菩提。後成佛時。得如來諸所授記。
皆不唐捐○淨戒品云。斷妄語者。不復造作惡
業。何以故。以他問時。如實答故。若在閒靜不起
妄念。何以故。若人問我。汝閒居時。生妄念否。若
言無者。是虗妄語。若言有者。羞愧他人。以是因
緣。能令妄心漸漸微薄○若究極理解違如實
理。有所言說。皆名妄語。凡夫說有。違於本空。外
道說無。違於緣起。二乘說真違俗。菩薩說俗違
中。別教說中。雙違二諦。惟圓人了達法界。如理
而說。名不妄語。亦名非無義語。】

○第五酤酒戒

【疏。七眾同犯。大小乘俱制。大小同異者。同不應酤。
菩薩以利物故重。聲聞止不應作。犯七聚。貨賣但
犯第三篇。酤即貨𧵍之名。酒是無明之藥。令人惛
迷。大士之體。與人智慧。以無明藥飲人。非菩薩行。
大論明酒有三十五失。所以制此為菩薩十重中
攝也。

發隱。智論三十五失。始於現生虗乏。終於來世
愚癡。又四分明三十六失。始於不孝父母。不敬
三寶。終於落水失火。凍死熱亡。故知酒者。大則
喪失慧命。小復傷殘色身。】

「若佛子。自酤酒。教人酤酒。酤酒因。酤酒緣。酤酒法。酤

酒業。一切酒不得酤。是酒起罪因緣。而菩薩應生一
切眾生明達之慧。而反更生一切眾生顛倒之心者。
是菩薩波羅夷罪。」

【疏。酤者求利。教人者。令人為我賣酒。亦同重。教人
自酤。罪輕。

發隱。教人自賣。則利歸人。

因緣者。備五也。一是眾生。二眾生想。三希利貨𧵍。
四真酒。五授與前人。

合注。眾生三品如上說。上品者。賣與無醉亂人
則輕。賣與有醉亂人則重。中品人天。正是所制。
犯重。下品。舊云結輕。以亂道義弱故。今云酤與
受戒鬼畜等。亦重。
發隱。問。人天因醉而亂。則誠
然。云何上品亦有亂者。答。此有二義。一則師僧
父母。未必是聖。二則小聖亦有亂者。如降龍羅
漢之類。
合注。眾生想者。有醉亂。醉亂煩。疑。犯重。
餘四句輕。又中品。中品想。疑。二句則重。中品下
品想。及下品三句。皆輕。又下品。有戒。有戒想。疑
二句則重。餘四句輕。希利貨賣。正是業主。出家
菩薩。一切販賣求利都制。在家菩薩。止許如法
求財。不許作此惡律儀也。真酒者。飲之醉人。犯
重。飲不醉人。無罪。
發隱。一切酒者。謂酒有多種。
俱不得酤。大莊嚴論云。佛說身口意。三業之惡
行。惟酒為根本惡行。根本正起罪因緣也。明達
者。簡是別非。無所昏蔽。曰明。趣是背非。無所滯

礙。曰達。問。飲酒犯輕。酤酒未必飲。云何犯重。答。
繇酤乃有飲。飲之害有限。酤之禍無窮。故重也。

合注。此惟遮業。以王法所不禁故。然是惡律儀。
雖不受戒人。作此業者。亦招苦報。故特為大士
設此厲禁○徧觀律論。唯遮不開○果報者。過
酒器與人。飲酒。尚云五百世無手。況復酤酒。】

○第六說四眾過戒

【疏。七眾同犯。大小乘俱制。大士掩惡揚善。為心故。
罪重。

發隱。大士慈物為心。但有所說。皆傷慈。

上者。第二篇。中者。第三篇。下者。第七聚。聲聞法如
此。

發隱。聲聞分罪輕重。

眾。謂同法四。眾。

合注。說者。向未受菩薩戒人。說大乘七眾罪過。
向未受具戒人。說比邱比邱尼罪過也。】

「若佛子。口自說出家在家菩薩比邱比邱尼罪過。教
人說罪過。罪過因。罪過緣。罪過法。罪過業。而。菩薩聞
外道惡人。及二乘惡人。說佛法中非法非律。常生慈
心。教化是惡人輩。令生大乘善信。而菩薩反更自說。
佛法中罪過者。是菩薩波羅夷罪。」

【合注。出家在家菩薩。即通指大乘七眾。比邱比
邱尼。即別指小乘二眾。以住持僧寶。關係法門。
故亦同重。罪過因等。應云說因說緣說法說業。

因者。說罪之心。緣者。欲說時莊嚴方便。法者。輕
重罪相。業者。了了出口。前人領解。二乘名惡人
者。執一定之規繩。疑大人之作略。不知大乘妙
用。故斥之為惡人。佛法中罪過者。揀非外道罪
過。亦持非犯邊罪巳失戒人罪過也。
發隱。既云
同法。若遇有過。應當三諫殷勤。密令悔改。內全
僧體。外護俗聞。而乃恣口發揚。豈大士之心耶。

合注。此亦性遮二業。六緣成重。一眾生。二眾生
想。三說罪心。四所說過。五所向人。六前人領解。
眾生者。上中二境。有菩薩戒。有比邱比邱尼戒
者重。無戒者輕。下境。舊云有戒無戒皆輕。今云
有菩薩戒者宜重。但未必失戒耳。若前人實犯
重罪巳失戒者。說但犯輕。或雖犯重而未失戒。
或雖失戒如法重受。說皆犯重。眾生想者。有戒
無戒六句。二重。四輕。說罪心者有兩。一陷沒心。
欲令前人失名利等。二治罰心。欲令前人被繫
縛等。此二心正是業主。不論是實是虗。皆犯重。
若獎勸心說。及僧差說罪。皆不犯。所說過者。或
說罪事。或說罪名。各有當疑僻六句。罪事者。殺
盜婬妄飲酒食肉等事。罪名者。大則七逆十重
輕垢。小則五篇七聚等名。若重名重事。作重想
重疑而說。犯重。作輕想說。犯輕。若輕名輕事。作
輕想輕疑而說。犯輕。作重想說。犯重。所向人者。
上中二境。無菩薩戒。為說菩薩七眾罪過。犯重。

無比邱比邱尼戒。為說二眾罪過。犯重。若向有
大乘戒有具戒者。如法說實舉過。令其懺悔。不
犯。若所說不實。自屬謗毀戒也。下境。不論有戒
無戒。向說皆輕。損毀不深故。前人領解者。口業
事遂。據此時結罪。隨語語結。隨人人結。若未解
時。止結方便○小乘說第一篇。犯第二。說第二
篇。犯第三。說第三篇以下。悉犯第七聚。大士宜
掩惡揚善。故說重同重。說輕同輕○開遮者。惟
除僧差。及獎勸因緣。餘悉不開○果報者。若所
說是實。即上品兩舌。亦兼惡口。若所說不實。復
是妄語。其報具列華嚴二地品中。
發隱。問。菩薩
說外道之過。不令惑眾。犯重否歟。答。經言佛法
中。則揀非佛法矣。此之說過。正大士摧邪顯正
之大權也。焉得犯。問。菩薩說惡比邱之過。不令
眾效其所為。犯重否歟。答。疏開獎勸被差。則惟
除惡心私心耳。此之說過。正大士勸善懲惡之
大機也。焉得犯。問。菩薩而作言官。說百寮之過。
不令天下受其害。犯重否歟。答。經舉四眾。則揀
非四眾矣。此之說過。正大士忠君報國之大義
也。焉得犯。】

○第七自讚毀他戒

【疏。自讚者。稱巳功德。毀他者。譏他過惡。備二事。故重。

發隱。明單者不犯重。

七眾同犯。大小乘俱制。菩薩利安為本。故讚毀罪

重聲聞不兼物。毀他犯第三篇。自讚犯第七聚。】

「若佛子。自讚毀他。亦教人自讚毀他。毀他因。毀他緣。
毀他法。毀他業。而菩薩應代一切眾生。受加毀辱。惡
事向自巳。好事與他人。若自揚巳德。隱他人好事。令
他人受毀者。是菩薩波羅夷罪。」

【合注。顯巳德而彰人短。使名利歸於自身。故犯
重也。若但以貪心自讚。但以瞋心毀他。各各結
染污犯。戒本經中。別有此條。今經亦此戒兼制
也。教人者。或教人讚我毀他。則重。或教彼自讚
毀人。則輕。因者。貪名利之心。緣者。作諸方便。法
者。陳其善惡。業者。前人領解　此亦性遮二業。
五緣成重。一。眾生。二。眾生想。三。讚毀心。四。說讚
毀具。五。前人領解。眾生者。上中二境重。下境輕。
眾生想者。上中。上中想。疑。二重。餘四句輕。或下
境作上中想。亦重也。讚毀心者。欲彰彼短。使名
利悉歸於巳。非為折伏。非為利益也。說讚毀具
者。一。種性或尊或卑。二。行業或貴或賤。三。伎術
工巧或上或下。四。過犯或有或無。五。結使或輕
或重。六。形相或好或醜。七。善法或具或不具。前
人領解者。口業事遂。隨語語結重　開遮者。戒
本經云。若輕毀外道。稱揚佛法。若以方便令彼
調伏。捨離不善。修習善法。又令不信者信。信者
增廣　果報者。自讚若實。即如婬女為一錢故。
而現戲笑。若復不實。自得大妄語報。毀他若實。

名為惡口。不實。復兼妄語。所有果報。悉如華嚴
二地品說。
發隱。菩薩善戒經云。若菩薩為人所
讚。言是十住。若阿羅漢等。默然受者。得罪。據此。
則受人讚亦不可。何況自讚。而兼毀他耶。】

○第八慳惜加毀戒

【疏。求財請法。慳悋不與。復加毀辱。頓乖化道。故得
罪。七眾同犯。大小大全共。菩薩不揀親疎。求者皆
施。不與加辱皆犯。以本誓兼物。故聲聞惟弟子不
教法。犯第七聚。不與財不制。尼家二歲內不與財
法。犯第三篇。二歲外不與。犯第七聚。

發隱。二歲內。出家未及二年也。初始出家。未能
自立。財法之與宜急。巳經二歲。稍能自立。與或
可緩。聲聞不與財不制。尼雙制者。以女乞財法。
兩俱不易故。

加毀隨事各結。不合為重。

發隱。慳毀二事。不相合成重。言各結罪。不同讚
毀例也。】

「若佛子。自慳。教人慳。慳因慳緣。慳法。慳業。而菩薩見
一切貧窮人來乞者。隨前人所須。一切給與。而菩薩
以惡心瞋心。乃至不施一錢一針一草。有求法者。不
為說一句一偈一微塵許法。而反更罵辱者。是菩薩
波羅夷罪。」

【合注。惡心者。慳悋鄙惜。瞋心者。不喜其人。明非
見機折伏也　此亦性遮二業。五緣成重。一。眾

生。二。眾生想。三。慳毀心。四。示慳毀相。五。前人領
納。眾生者。上中二境。及下境有戒者。悉重。餘輕。
眾生想六句。三重。三輕。如上說。慳毀心者。謂惡
瞋悋惜財法。欲以打罵拒絕。是犯。若彼不宜聞
法得財。宜見訶辱。皆不犯。示慳毀相者。或隱避
不與財法。或言都無。或手杖驅斥。或惡言加罵。
或自作。或使人打罵。皆重。前人領納者。知我悋
惜之相。受我打罵之辱。隨事隨語結重。若彼遣
使求財請法。對使人慳惜。遙作訶罵。既非對面。
損惱稍輕。皆不結重。或雖重不失戒也。不犯者。
戒本經云。若自無。若求非法物。若不益彼物。若
以方便令彼調伏。若彼犯王法。護王意故。若護
僧制。此明不與財非犯也。又云。若外道求短。若
重病。若狂。若知不說。令彼調伏。若所修法未善
通利。若知前人不能敬順。威儀不整。若彼鈍根。
聞深妙法。生怖畏心。若知聞巳增長邪見。或毀
呰退沒。若彼聞向惡人說。此明不與法非犯也。
又菩薩善戒經云。求者三至。若不施者。是名犯
重。不犯者。若以方便善語慰喻。令彼求者不生
恨心。又菩薩攝受徒眾。即應以二事將護。所謂
法及衣食。亦應此戒兼制○開遮者。戒本經云。
觀眾生應以苦切之言。方便利益。恐其憂惱而
不為者。是犯非染污起。不犯者。觀彼現在少所
利益。多起憂惱○果報者。慳毀之罪。亦在三塗。

又慳財餘報。生生貧窮。慳法餘報。世世愚鈍。發
隱。身貧乞財。心貧乞法。隨其所須而給與之。故
云一切。優婆塞戒經云。見乞者。多少隨宜給與。
空遣還者。得罪。按此在家菩薩尚然。況出家菩
薩。學大悲者耶。問。自理未明。無法誨彼。奈何。答
此制有而不施。如其無法。自應實對。不可妄說
誤人。反取深咎。】

○第九瞋心不受悔戒

【疏。不受悔謝。乖接他之道。七眾同犯。大小乘不全
同。菩薩本接取眾生。瞋隔犯重。聲聞自利。犯第七
聚。】

「若佛子。自瞋。教人瞋。瞋因。瞋緣。瞋法。瞋業。而菩薩應
生一切眾生善根無諍之事。常生慈悲心。孝順心。而
反更於一切眾生中。乃至於非眾生中。以惡口罵辱。
加以手打。及以刀杖。意猶不息。前人求悔。善言懺謝。
猶瞋不解者。是菩薩波羅夷罪。」

【合注。因者。忿恨隔絕之心。緣者。瞋隔方便。法者。
示相發口。業者。前人領解。知彼不受。身口加逼
之苦。隨身口業多少結重。非眾生者。變化幻人
等。彼雖無情。作有情想。而行瞋辱。亦犯輕也。

此亦性遮二業。五緣成重。一。眾生。二。眾生想。三。
瞋隔心。四。示不受相。五。前人領解。眾生者。上中
二境重。下境輕。或有戒者亦重。但不失戒也。眾
生想六句。如上。瞋隔心者。心懷忿恨。不欲和解。

正是業主。示不受相者。或閉關斷隔。發口不受。
不犯者。戒本經云。若以方便令彼調伏。若彼不
如法悔。其心不平。不受其懺。無罪。又云。若不慊
恨。性不受懺。是犯非染污起。又云。菩薩侵犯他
人。或雖不犯。而令他疑者。即應懺謝。慊恨輕慢。
不如法懺謝。是犯染污起。若嬾惰懈怠。犯非染
污起。若以方便令彼調伏。若彼欲令作不淨業。
然後受者。不謝無罪。若知彼人性好鬬訟。若悔
謝者。增其瞋怒。若知彼和忍。無慊恨心。恐彼慚
恥。不謝無罪。解曰。此輕垢罪。亦應此戒兼制也
　開遮者。戒本經云。見有眾生應訶責者。應折
伏者。應罰黜者。以染污心。不訶責。若訶責不折
伏。若折伏不罰黜。是犯染污起。若嬾惰懈怠。犯
非染污起。不犯者。彼不可治。不可與語。難可教
誨。多起慊恨。若觀時。若恐因彼起鬬諍相違。若
相言訟。若僧諍。若壞僧。若彼不諂曲。有慚愧心。
漸自改悔。又云。若菩薩成就種種神力。應恐怖
者而恐怖之。應引接者而引接之。欲令眾生消
信施故。不以神力恐怖引接者。是犯非染污起。
又唐譯戒本云。又如菩薩見諸有情。為行越路。
非理而行。出粗惡語。猛利訶擯。方便令其出不
善處。安立善處。菩薩如是以饒益心。於諸有情。
出粗惡語。無所違犯。生多功德。解曰。以饒益心。
則非瞋隔心明矣　果報者。瞋恨之罪。亦令眾

生墮三惡道。若生人中。得二種果報。一者。常被
他人求其長短。二者。恒被於他之所惱害　淨
戒品云。離瞋恚者。亦四種報。一者。現世六根聰
利。儀容可觀。人所親附。二者。心無瞋恚一切惱
害打罵訶責。盡皆不起。譬如有人。持迦嚕羅呪。
一切諸毒。無能害之。以無恚怒。增長慈心。以慈
真言。令三十六俱胝天魔鬼神。悉皆摧伏。奉慈
真言。無所損害。三者。於未來世。以慈心梯。上生
梵世。一劫安樂。令諸眾生。斷惡修善。四者。漸次
能得無上菩提。具足莊嚴。三十二相。八十種好。
熾然炳著。無量功德。蘊集其身。】

○第十謗三寶戒

【疏。亦云謗菩薩法。或云邪見邪說戒。謗是乖背之
名。凡是解不稱理。言不審實。異解說者。皆名為謗
也。

發隱。解不稱理。邪僻之見。不合正理而謬說。言
不審實。疑似之事。不考真實而妄說。異說。外聖
賢不易之定論。而別為一說。

七眾同犯。大小俱制。大士以化人為任。令邪說亂
正。故犯重。聲聞異此。三諫不止。犯第三篇。】

「若佛子。自謗三寶。教人謗三寶。謗因。謗緣。謗法。謗業。
而菩薩見外道。及以惡人。一言謗佛音聲。如三百矛
剌心。況口自謗。不生信心孝順心。而反更助惡人邪
見人謗者。是菩薩波羅夷罪。」


【合注。因者。邪見之心。緣者。邪說方便。法者。言說
著述等事。業者。前人領解　此亦性遮二業。邪
見為本。復加口過也。五緣成重。一眾生。二眾生
想。三欲說心。四正吐說。五前人領解。眾生者。向
上中二境謗。則重。向下境。輕。眾生想六句。如前
可知。欲說心者。謂邪見推畫。惟此是實。餘皆虗
妄。既心存謬解。喜向人說也。邪見雖多。大端有
四。一上邪見。二中。三下。四雜。上者。撥無因果。如
闡提等。中者謂三寶不及外道。若心中計成。失
戒。若心知三寶勝。口說不如。既未翻歸。不失戒
體。語語結重。下者棄大取小。計成。失菩薩戒。計
若未成。犯輕。屬下文心背大乘戒攝。雜者。或偏
執。或雜信。或繫念小乘。或思義僻謬。偏執又二。
一執大謗小。是犯染污起。二偏謗一部。亦犯輕
垢。雜信者。不背因果。及三寶大乘。但言外道鬼
神。亦有威力。奏章解神。或復勸他。悉犯輕垢。繫
念小乘者。知大乘高勝。且欲先取小果。後更修
大。此名念退。犯輕垢。亦下文暫違菩提心戒攝。
思義僻謬者。如今人義淺。三五家釋。是智力不
及。此應非罪。若輕輒去取。復有知他為是。強欲
立異。皆犯輕垢。又有說相似法。如戒本經云。若
菩薩如是見。如是說言。菩薩不應樂涅槃。應背
涅槃。不應怖畏煩惱。不應一向厭離。何以故。菩
薩應於三阿僧祇劫久受生死。求大菩提。作是

說者。是犯染污起。何以故。聲聞深樂涅槃。畏厭
煩惱。百千萬倍不及菩薩。彼習不染污心。勝阿
羅漢也　正吐說者。若自說。若教人傳說。若作
書著述等。前人領解者。納受邪言。隨語語結罪。
披書發解。亦語語結罪○惟遮不開○果報者。
邪見之罪。亦令眾生墮三惡道。若生人中。得二
種果報。一者。生邪見家。二者。其心諂曲。
發隱。心
外求法。皆名外道。非必極邪也。心捨大乘。皆名
惡人。非必巨惡也。】

「善學諸仁者。是菩薩十波羅提木叉。應當學。於中不
應一一犯如微塵許。何況具足犯十戒。若有犯者。不
得現身發菩提心。亦失國王位。轉輪王位。亦失比邱
比邱尼位。亦失十發趣。十長養。十金剛。十地。佛性常
住妙果。一切皆失。墮三惡道中。二劫三劫。不聞父母
三寶名字。以是不應一一犯。汝等一切菩薩。今學。當
學。巳學。如是十戒應當學。敬心奉持。八萬威儀品當
廣明。」

【發隱。仁者慈悲孝順。利濟為懷。正善學戒者之
稱也。猶世言厚德之士也。波羅提木叉。此言保
解脫。解脫是果。戒是因。因中說果也　持戒如
平地。佛果如妙種。菩提心如芽。心地戒虧。雖有
佛種。不生芽矣　國王轉輪王者。世間尊貴。亦
繇戒得也。心地端嚴。本尊貴故　按彌沙塞羯
磨本云。犯波羅夷。名壞根本。析石斷命。豈更生

全。大乘懺中。雖云除滅。然於宗法。永無僧用。此
既本禁。不類餘愆。特須謹尅。碎身堅護。但凡情
易起。對境容虧。若無一念覆藏。律中許其改悔。
止可清其犯業。僧法豈得預哉　巳學則既奉
持。云何復勸。良由心地無盡。菩薩學心地法門
亦無盡。佛自半月誦。況菩薩耶。
合注。不得現生
發菩提心者。直指此生為語。亦失國王位等者。
現在既失其義。未來必并失其名也。問。犯前四
戒。則一切戒體俱失。犯後六戒。止是失菩薩法。
何云亦失比邱比邱尼位。答。此是一往乘勢之
語。又或如從高處墜。法爾至底。理無中止。所以
身子六心中退。仍向五道輪迴。亦其驗也。

疏。八萬威儀品當廣明。懸指大本後分。八萬威儀
品當說。

發隱。大本。即百二十之本也。】

○四十八輕戒

「佛告諸菩薩。巳說十波羅提木叉竟。四十八輕戒今
當說。」

【發隱。不但曰十波羅夷。而曰木叉者。犯之則極
惡。依之則解脫也。】

○第一不敬師友戒

【疏。傲不可長。妨於進善。故制。七眾同犯。大小乘俱
制。


合注。惟遮不開。或方便令調伏。亦得名開。】

「若佛子。欲受國王位時。受轉輪王位時。百官受位時。
應先受菩薩戒。一切鬼神。救護王身百官之身。諸佛
歡喜。既得戒巳。生孝順心。恭敬心。見上座和尚。阿闍
梨。大德。同學。同見。同行者。應起承迎。禮拜問訊。而菩
薩反生憍心。慢心。癡心。瞋心。不起承迎禮拜。一一不
如法供養。以自賣身。國城男女。七寶。百物。而供給之。
若不爾者。犯輕垢罪。」

【發隱。大戒本通道俗。而文中獨舉王官。何也。出
家以師友為父兄。理自應敬。不待言故。又僧尼
無位。傲慢難生。王官有勢。憍倨易起故。意普而
辭偏也　師生我法身。有父道焉。當孝順故。友
助吾進修。有兄道焉。當恭敬故。又師友不可逆。
不可慢。俱當孝敬故　賣身等。要其誠敬之極
而言。為法忘軀。志當如是。非必然也。
合注。上座
有三。一生年上座。戒臘在先。二。福德上座。眾所
推敬。三。法性上座。證入聖位。和尚。此翻親教師。
或翻力生。繇此人力。生我無漏妙戒身故。阿闍
利。此翻軌範師。謂教授威儀。示我軌式。即下文
所稱教誡法師也。大德者。總歎具大功德。同學
者。宗同一師。同見者。心同一解。同行者。身同一
業。憍者亢巳。慢者忽人。癡者不知賢聖。瞋者心
懷忿恚。以自賣身等者。舉重況輕。謂尚應如此
供養。況迎拜之儀。而不為耶　此四十八輕戒。

准十重法。亦應有若因若緣若法若業等。但以眾
輕垢。成與未成。同稱惡作。故不復委明耳　此
亦性遮二業。四緣成重。一。師友。謂上座及同行
等。二。師友想六句。二重二輕。二無犯。三。不敬心。
若憍慢瞋恨。不起迎拜等。是染污犯。若嬾惰懈
怠或無記心。或忘誤。犯非染污起。不犯者。若重
病。若亂心。若睡眠不知。若聽法。若說法。若在說
法眾中。護說者心。若以方便。令彼調伏。若護僧
制。若護多人意。四。應迎不迎應供不供等。事成
隨事結罪　唯遮不開。或方便令調伏。亦得名
開　果報者。師友知識是得道大因緣。是全梵
行。不敬則永失法利。魔所攝持。敬則常遇善緣。
成就佛法。】

○第二飲酒戒

【疏。酒開放逸門。故制。七眾同犯。大小俱制。惟咽咽
輕垢。

發隱。咽咽者。一咽一輕垢也。】

「若佛子。故飲酒。而酒生過失無量。若自身手過酒器。
與人飲酒者。五百世無手。何況自飲。亦不得教一切
人飲。及一切眾生飲酒。況自飲酒。一切酒不得飲。若
故自飲。教人飲者。犯輕垢罪。」

【合注。故飲者。明非不知誤飲。一切眾生。指異類
也　此是遮業。四緣成罪。一。是酒。謂飲之醉人。
二。酒想六句。二咽咽結罪。二輕垢。二無犯。三。有

飲心。四。入口。咽咽結罪。若教他飲。咽咽二俱結
罪。不犯者。病非酒不療　開者。如末利夫人事
　果報者。飲酒之罪。有五五百果。第一五百世。
在鹹糟地獄。二五百。在沸屎。三五百。在曲蛆蟲。
四五百。在蠅蚋。五五百。在癡熱無知蟲。文云五
百世無手。或但舉最後五百也。
發隱。問。沈湎之
流。理應無手。云何過器。便獲斯殃。且如君父之
壽。臣子稱觴。豈得誠敬之心。反遭惡劣之報。答。
凡言罪者。皆為有菩薩戒者言也。發大心。證大
果。乃所以壽吾君親。而杯酒之敬。敬之小者也。
然而無手之報。非此類所感。彼感報者。葢是慣
持癡器。常貯癡藥。獎誘癡人。成就癡業耳。豈比
夫稱觴君父。雖不名大敬。終不失誠敬之心乎。
無手之報。斷非加於此等。吾故表而出之。】

○第三食肉戒

【疏。食肉斷大慈心。大士懷慈為本。一切悉斷。聲聞
漸教。初開三種淨肉等。後亦皆斷。若有重病。飲藥
能治。準律得噉。或因不制。

發隱。重病揀非小疾。
三藏法數。律中但開不見。
不聞。不疑。三種。楞嚴要解。加自死。鳥殘。為五種。
涅槃復加不為巳等。共為九淨肉。一。不見殺。二。
不聞殺。謂耳不聞殺。亦不聞人語為我故殺也。
三。不疑為巳殺。四。不為巳殺。五。自死。六。鳥殘。七。
生乾。謂因死巳日久自乾也。八。不期遇。謂不因

期約。偶然相遇而食也。九。前巳殺。謂非今時因
我而殺。乃是前時先巳殺者也。
合注。知水有蟲。
或疑有蟲。不看不漉輒用。大小俱制。又蠶綿。大
小俱制。大乘為眾生故。得畜憍奢耶等。而非自
用。獸毛小乘不制。大乘亦無特制。而佛頂經中。
亦兼及之。不用彌善。】

「若佛子。故食肉。一切眾生肉不得食。夫食肉者。斷大
慈悲佛性種子。一切眾生。見而捨去。是故一切菩薩。
不得食一切眾生肉。食肉得無量罪。若故食者。犯輕
垢罪。」

【發隱。故食肉者。明非誤食。正指過也。見而捨去
如鷗去海翁之機是也。問。經稱食肉之人。入於
山林。虎狼師子。皆來集會。今云捨去者何。答。捨
去者。驚其殺心而遠離也。來集者。嗅其同氣而
相求也。或去或來。皆惡因緣也。問。求那䟦摩之
對宋主也。曰。王所修與匹夫異。出一嘉言。則士
庶咸悅。布一善政。則神人以和。刑不夭命。役不
勞力。則風雨時。百穀茂。如此持齋。齋亦大矣。豈
在輟半日之飡。全一禽之命。然後為宏濟耶。斯
言與戒。似不相合。答。此隨緣順機。變通不滯。正
大士之體也。是故遇崇道之君。則將順其美。勢
不可為。則求那所言。乃旁行曲運之微權。默導
潛移之妙術也　楞伽經。佛告大慧。有無量因
緣。不應食肉。如云眾生聞氣。悉生恐怖。如旃陀

羅。狗見驚吠故。慈心不生故。呪術不成故。諸天
所棄故。夜多惡夢故。虎狼聞香故。文多不錄。楞
嚴亦云。食肉之人。縱得心開。似三摩地。皆大羅
剎。問。蠶之害亦慘矣。制食肉。不制衣帛者何。答。
文互見故。煑繭斷命。十重殺中攝。鑊湯繅車。殺
具中攝。例養六畜。損害眾生中攝。為利資身。邪
命自活中攝。而首楞嚴經。亦禁綿絹。是知僧號
衲子。士稱布衣。無待論矣。若夫王臣。則惡衣服。
美黻冕。自有古人之成訓在。
合注。一切眾生。皆
有佛性。與我同體。而今食噉其肉。殘慘之甚。故
云斷大慈悲佛性種子。鴦掘經云。若絲綿絹帛。
展轉傳來離殺者手。施於比邱亦不應受。受者
非悲也　此是遮業。四緣成罪。一。是肉。謂有情
身分。二。肉想。二重。二輕。二無犯。三。有食心。正是
業主。四。入口。咽咽結罪　開遮者。或鹿角虎骨
等。製入藥中。此應非犯。若為藥故傷生命。同得
殺罪　果報者。楞伽經云。為利殺眾生。以財網
諸肉。二俱是惡業。死墮呌呼獄。佛頂經云。死死
生生。互來相噉。惡業俱生。窮未來際。】

○第四食五辛戒

【疏。葷臭妨法。故制。七眾大小如前。菩薩小重。發色
故也。

發隱。葷辛之氣。能發色身諸欲。小重。少加重也。】

「若佛子。不得食五辛。大蒜。茖[葸-十+夕]。慈[葸-十+夕]。蘭[葸-十+夕]。興渠。是五

辛。一切食中不得食。若故食者。犯輕垢罪。」

【合注。茖[葸-十+夕]即韭。慈[葸-十+夕]即[葸-十+夕]。蘭[葸-十+夕]即小蒜。興渠。此
方所無。一切食中。雜有此辛。亦不得食。非但戒
單食也。此是遮業。臭穢妨於淨法。故制。四緣成
罪。如食肉戒　開遮者。病非蒜等不愈。須處僻
靜別室食之。不得入佛塔僧堂。不得入僧浴室。
不得上都圊內。俟斷食更七日後。臭氣都盡。沐
浴浣衣。香薰入眾。具如律明　果報者。佛頂經
云。是五種辛。熟食發婬。生啖增恚。縱能宣說十
二部經。十方天仙。嫌其臭穢。咸皆遠離。諸餓鬼
等。䑛其唇吻。福德日消。長無利益。修三摩地。善
神不護。魔王得便。命終自為魔王眷屬。受魔福
盡。墮無間獄。】

○第五不教悔罪戒

【疏。怙惡長過。故制。出家二眾全犯。餘三眾及在家。
雖未有僧事利養。見過不令悔。亦犯輕垢。大小同
制。】

「若佛子。見一切眾生。犯八戒。五戒。十戒。毀禁。七逆。八
難。一切犯戒罪。應教懺悔。而菩薩不教懺悔。同住。同
僧利養。而共布薩。一眾說戒。而不舉其罪。不教悔過
者。犯輕垢罪。」

【合注。八戒者。八關齋法。又地持八重。五戒者。清
信士女所受。十戒者。十善戒。沙彌十戒。又此經
十重。毀禁者。總明犯一切戒。即毀三世諸佛明

禁。七逆現在下文。八難乃犯戒果報。一。地獄。二。
畜生。三。餓鬼。四。盲聾瘖瘂。諸根不具。五。生邪見
家。世智辯聰。六。佛前佛後。七。北洲。八。無想天。一
切犯戒罪者。若大若小。若重若輕。若因若果。皆
教懺悔。教懺悔者。以見。聞。疑。三根舉事。令改往
修來。捨過遷善也。梵語懺摩。是此方請忍請恕
之意。即表除於往愆。悔乃此方之語。義稱惡作。
謂追責前來所作是惡。決志改途易轍。即表修
於來善。同住同利。是共食味。布薩說戒。是共法
味。理應如法舉罪。故不舉不教者犯也。
發隱。布
薩。此云相向說。罪半月舉罪懺悔。如是住者。皆
清淨聚。故云淨住。
合注。此是遮業。四緣成罪。一。
有罪。二。有罪想。若實謂無罪者。非犯。三。不教心。
戒本經云。瞋心不舉。是染污犯。懶惰懈怠。非染
污犯。四。默然同住不教悔。是一罪。同食味。復一
罪。同法味。又一罪。隨事各結。不犯者。戒本經云。
若狂。若知不說。令彼調伏。若護他心。若護僧制。
又云。見眾生造今世後世惡業。以慊恨心。不為
正說。是犯染污。不犯者。若自無智。若無力。若使
有力者說。若彼自有力若。彼自有善知識。若以
方便。令彼調伏。若為正說。於我憎恨。若出惡言。
若顛倒為。若無愛敬。若復彼人性弊𢤱戾　又
自不悔過。亦應此戒兼制。不教人悔。惟是遮業。
自過不悔。兼得性業也　七眾不全同。比邱應

舉七眾罪。比邱尼得舉六眾罪。不得舉比邱罪。
若與比邱親里知識。私相勸諫。無罪。式叉摩那
得舉五眾罪。不得舉比邱比邱尼罪。沙彌得舉
四眾罪。不得舉上三種罪。沙彌尼得舉三眾罪。
不得舉上四眾罪。在家二眾。得舉自類罪。不得
舉出家五眾罪。若親厚知識。私相勸諫。皆悉無
罪。又在家二眾。無同利養事。惟有不舉。及同布
薩二過　開遮者。僧祇律云。若彼人兇暴。若依
王力。大臣力。兇惡人力。或起奪命因緣。傷梵行
者。應作是念。彼罪行業。必自有報。彼自應知。爾
時但護根相應。無罪。又四分律云。內有五法。應
舉他。以時。不以非時。真實。不以不實。有益。不以
減損。柔軟。不以麤獷。慈心。不以瞋恚　果報者。
大涅槃經云。若善比邱。見壞法者。置不訶責。驅
遣舉處。是人佛法中怨。若能責遣。當知得福無
量。不可稱計。菩薩善戒經云。旃陀羅等。及以屠
兒。雖行惡業。不能破壞如來正法。不必定墮三
惡道中。為師不能教訶弟子。則破佛法。必墮地
獄。優婆塞戒經云。寧受惡戒。一日中斷無量命
根。終不畜養弊惡弟子。不能調伏。何以故。是惡
律儀。殃齊自身。畜惡弟子。不能教誨。乃令無量
眾生作惡。能謗無量善妙之法。壞和合僧。令多
眾生作五無間。是故劇於惡律儀罪。
發隱。問。教
而不改。應免罪否。荅。世儒有言。教訓不嚴。師之

惰也。學問無成。子之罪也。教而不改。教者何尤
焉。】

○第六不供給請法戒

【疏。喪染資神之益。故制。七眾同犯。大小不全共。

合注。小乘未滿五夏。未諳律藏。見有持律人來。
應請。餘非所制。大乘求法無厭。一切應請。】

「若佛子。見大乘法師。大乘同學。同見同行。來入僧坊
舍宅城邑。若百里千里來者。即起迎來送去。禮拜供
養。日日三時供養。日食三兩金。百味飲食。牀座醫藥。
供事法師。一切所須。盡給與之。常請法師三時說法。
日日三時禮拜。不生嗔心患惱之心。為法滅身。請法
不懈。若不爾者。犯輕垢罪。」

【疏。言大乘同見同行。簡小乘。

發隱。法師者。不必是講經論師。凡通達大乘法
者。皆是也。大乘同學等者。先言大乘師。次言大
乘友。皆當供請。
合注。日食三兩金者。極勢之語。
三時者。中前。中後。初夜。瞋心者。恚彼法師。患惱
者。恐巳侈費。為法滅身者。舉重況輕　此是遮
業。四緣成罪。一。是法師。二。法師想。若不知者。不
犯。三。不請心。若瞋若惱。是染污犯。懈怠忘誤。非
染污犯。四。漠然空過。隨事結罪　又不受師教。
亦應此戒兼制。戒本經云。欲求定心。慊恨憍慢。
不受師教。是染污犯。若懶惰懈怠。非染污犯。不
犯者。若病。若無力。若知彼人作顛倒說。若自多

聞有力。若先巳受法　開遮者。若知不請。令彼
調伏　果報者。不請。則失聞薰益。障智慧種。請
則常能不離正法。】

○第七不往聽法戒

【發隱。制意同前。但前屬菩薩詣我。我請說法。今
屬菩薩在彼。我往聽法。】

「若佛子。一切處有講法毗尼經律。大宅舍中。有講法
處。是新學菩薩。應持經律卷。至法師所。聽受諮問。若
山林樹下。僧地房中。一切說法處。悉至聽受。若不至
彼聽受諮問者。犯輕垢罪。」

【疏。言毗尼經律者。大乘毗尼經律。非三藏中毗尼
也。大乘經有滅惡義。故稱毗尼。

發隱。經律併稱毗尼者。以大乘經。力能滅惡。義
同律也。地持。不開遠近。優婆塞。開由旬不犯。則
知出家制遠。在家制近也。葢出家以聽法為事。
憚遠不往。是慢法故。在家者。世法拘身。遠聽不
能。亦非慢故。
合注。一切處者。通指僧坊俗地。大
舍宅。別指俗地。山林等。別指僧地也。法毗尼經
律者。法名軌持。毗尼名滅。意指所詮。經律二字。
意指能詮。然毗尼正翻為律。經亦訓法訓常。文
言似複。義則可明。此法毗尼。大小齊奉。七眾同
修。非局在聲聞也　此是遮業。四緣成罪。一。是
講法律。二。講法律想。三。不往心。若瞋慢。是染污
犯。若懈怠。非染污犯。四。不往聽。日日結罪。善生

經中。制四十里內須往。此亦應爾。不犯者。若不
解。若病。若無力。若彼顛倒說。若護說者心。若數
數聞。巳受持。巳知義。若修禪定。不欲暫廢。皆不
犯　開遮者。佛藏經云。若比邱說法。雜外道義。
有善比邱。勤求道者。應從座去。若不去者。非善
比邱。亦復不名隨佛教者　果報者。地持經云。
菩薩於善知識。聽受經法。於說法人。有五處不
應憶念。淨心專聽。一者。不念破戒。謂不念言。此
犯律儀。不應從彼聽受經法。二者。不念下性。謂
不念言。我不從彼下性之人。聽受經法。三者。不
念醜陋。謂不念言。我不從此醜陋之人。聽受經
法。四者。不念壞味。謂不念言。我不從彼不正語
人。聽受經法。但依於義。不依於味。五者。不念壞
美語。謂不念言。我不從彼粗言說人。聽受經法。
如是五處不憶念者。是菩薩勤攝正法。於說法
人。不起嫌想。若下根菩薩。起人過心。退不樂聽
法。當知是菩薩。不能自度。智慧退減。不聽之失
也。能至心聽。則如沙彌戲擲。堪證四果。況實說
正法耶。】

○八背大向小戒

【發隱。背向未決。猶屬輕。背向巳成。則失菩薩戒。
又背向在心。失惟屬巳。言辭外顯。害及他人。犯
第十重。】

「若佛子。心背大乘常住經律。言非佛說。而受持二乘。

聲聞外道惡見。一切禁戒。邪見經律者。犯輕垢罪。」

【發隱。背大乘言非佛說。罪亦重矣。云何入輕垢。
葢心背而口未宣播。此言字。是內自評論也。若
有謗聲。屬第十重。
合注。言非佛說者。意言分別
計度。受持者。擬欲受持也　此具性遮二業。計
二乘。惟遮業。計外道。兼性業。以是邪見故也。直
制猶豫未決。是中下二邪見之方便。以其計尚
未成。故且結輕。若計成。則失菩薩戒矣　七眾
同。大小不全共。小是本習。故非犯。計外得責心
罪。發心欲往。步步結應懺罪。聞外道說法。不入
其心。悔還。尚許懺除共住。若片語入心。奉行其
法。乃至拔一髮等。失比邱戒。成重難。現身不復
許入僧數　惟遮不開　果報者。計外。成邪見。
墮三塗。計小。障大菩提。
發隱。昔天親菩薩造五
百論。明小斥大。後遇無著。悔悟巳過。欲自截舌。
無著教令以舌還讚大乘。天親受教。剋心向大。
宏傳廣演。卒成聖果焉。改過不吝。真萬世法也
　菩薩善戒經云。讀世典文頌書疏不犯者。為
破邪見故。為知外典是虗妄。佛法真實故。為知
世事。不為世人所輕慢故。】

○第九不看病戒

【疏。乖慈。故制。七眾同犯。大小乘不全共。大士一切
應看。聲聞止在師友。同活。共房。及僧尼。此外不制。
以其本不兼物故。】


「若佛子。見一切疾病人。常應供養。如佛無異。八福田
中。看病福田。是第一福田。若父母師僧弟子病。諸根
不具。百種病苦惱。皆供養令差。而菩薩以瞋恨心不
看。乃至僧坊城邑曠野山林道路中。見病不救濟者。
犯輕垢罪。」

【疏。言供養病人如佛。極敬為語。此明在心不在田。
如阿難分飯與餓狗。以此心明好。故與佛一等。菩
薩見一切病人。隨力所能。皆應看視。文中舉父母
師弟子。從近為始也。末云城邑曠野。凡是病皆救。
即知通一切也　若瞋心捨置。隨人結輕垢。若力
不及。起慈念心。不犯。

發隱。八福田中。諸佛最尊。云何看病為第一。葢
佛是敬田。不兼乎悲。惟茲病人。佛囑我滅度後。
應好供養。其中多有諸佛賢聖。則是敬田。百骸
痛苦。須人為命。則是悲田。況諸佛人天普供。苦
中之苦。無越病人。福中之福。宜歸看病矣　優
婆塞戒經云。行路之時。見病人。不住瞻視。為作
方便。付囑所在。而捨去者。得罪。葢謂有力則自
為救療。無力則轉託他人。邈然如不見聞。慈悲
之心安在。故得罪也。言瞋心者。嫌病人。不生慈
念也。力不及而有慈念心者。不犯。力不及而不
起慈念心。亦犯。
合注。八福田。一佛。二聖人。三和
尚。四阿闍黎。五僧。六父。七母。八病人。七是敬田。
病兼悲敬。故名第一　此是遮業。四緣成罪。一。

有病。二。有病想。三。不看心。瞋果是染污犯。懈怠
非染污犯。四。應看不看。隨事結罪。不犯者。若自
病。若無力。若教有力。隨順病者。若知彼人。自有
眷屬。若彼有力。自能經理。若病數數發。若長病。
若修勝業。不欲暫廢　開遮。如不犯中說。又復
應知看病法則。四分律云。有五法能看病人。一。
知病人可食不可食。可食能與。二。不惡賤病人
大小便吐唾。三。有慈愍心。不為衣食。四。能經理
湯藥。乃至差若死。五。能為病人說法令歡喜。律
攝云。若病人貧無藥直者。師主知識等。應為辦
之。或施主邊求。或用僧伽物。或塔物。或旛葢等
莊嚴具。依價賣之。以供藥值。病差應償。若無力
者。不還無罪。大師之子。是父母財故。若看病苾
蒭。供給病者。除性罪巳。餘皆應作　果報者。不
看失慈心益。失悲敬二田。自有病苦。亦無人看。
能看。則成就第一福田。】

○第十畜殺眾生具戒

【疏。以傷慈。故制。七眾同犯。大小俱制。】

「若佛子。不得畜一切刀杖弓箭矛斧鬬戰之具。及惡
羅網罥殺生之器。一切不得畜。而菩薩乃至殺父母。
尚不加報。況殺一切眾生。不得畜殺眾生具。若故畜
者。犯輕垢罪。」

【疏。罾繳羅網等。道俗皆制。刃槊弓箭。舊開國王王
子等。


發隱。父母之讐不報。詳見下文。矛者。長鎗。罥者。
所以羈禽獸足。繳者。生絲繫矢而射。罾繳羅網。
皆漁獵之具也。槊亦鎗屬。刃槊弓箭開國王者。
衛國以兵。餘人無國不應。
合注。此是性遮二業。
殺之方便。且結輕垢。隨害物時。更結殺罪　開
遮者。或勸人戒殺。若買。若化其器藏而舉之。毀
壞彌善　果報。如殺戒中說。】

「如是十戒應當學。敬心奉持。下六品中廣明。」

【疏。此十戒總結。如下六品所明。

發隱。大本中六品。廣明如上十戒。今略之也。後
倣此。
合注。此總結第一段十戒。懸指廣文也。】

○第十一國使戒

【疏。夫為敵國使命。必覘候盈虗。矯誑䇿略。邀合戰
陣。情存勝負。以乖本慈。文云國賊。七眾同犯。大小
俱制。

發隱。覘候者。窺伺也。矯誑者。奸欺也。窺伺虗實。
以為進止。奸欺謀䇿。而後行事也。言賊者。如孟
氏曰。我能為君約與國。戰必克。今之所謂良臣。
古之所謂民賊也。】

「若佛子。不得為利養惡心故。通國使命。軍陣合會。興
師相伐。殺無量眾生。而菩薩尚不得入軍中往來。況
故作國賊。若故作者。犯輕垢罪。」

【疏。為利惡心。揀除和合。不得入軍中。軍中喧雜。非
佛子所行處。


發隱。通使有二。鬬爭則損國殃民。和合則安邦
恤眾。故應揀也。問。若爾。衍儀秦代之屬。各擅從
衡。果一善一惡歟。答。據彼本意。則從人固犯興
師。衡者亦無善意。同歸於罪而巳。細分則衡之
為害。正謂薄乎云爾。必也談仁義而罷秦楚之
兵。却獻納而成南北之好。如斯國使。其所謂生
多功德者乎。
合注。不入軍中往來。舉輕以況重
　此是性遮二業。正制為利養故。作此相害因
緣。隨事隨語結輕。若瞋怒因緣。自屬殺戒。若貪
奪寶物因緣。自屬盜戒　開遮者。如隱峰飛錫
止兵。圖澄占鈴息難等　果報者。交扇失歡。得
上品兩舌惡口報。殺戮取利。得上品殺盜報。

按此戒。當是指通使而尚不成事者言。以其
為利養惡心故而為使。不計殺無量眾生。雖
不成事。亦犯輕垢。若巳成事。巳殺無量眾生。
則罪大惡極。又不止於輕垢而巳。故須權害
之輕重。以定罪之輕重也。】

○第十二販賣戒

【疏。希利損物。乖慈。故制。大小同犯。七眾不全共。

發隱。我利則人害。故曰乖慈。七眾不全共者。貿
易。世俗之常。在家當不禁也。】

「若佛子。故販賣良人奴婢六畜。市易棺材板木盛死
之具。尚不應自作。況教人作。若故自作。教人作者。犯
輕垢罪。」


【合注。販賣良人奴婢。則有眷屬分離之苦。販賣
六畜。則為殺害之緣。市易棺材板木。則必利人
之死。教人作者。或為我作。或令自作。皆得罪也
　此亦性遮二業。希利損物。乖於慈心。事事結
罪。若偷販生口。賣畜令殺。呪人令死。以售棺材。
別犯盜罪殺罪　在家畜耕牛。非犯。然據善生
經。須先作淨施。然後受戒。否則得失意罪。若買
畜放生。施棺給貧。其功則大　果報者。眷屬分
張。多病短命。
發隱。言人畜棺材者。明此道俗俱
斷。揀尋常貿易。道俗不俱斷也。俗亦斷棺材者。
制惡心希售也。】

○第十三謗毀戒

【疏。陷沒前人。傷慈。故制。大小乘俱制。七眾同犯。刪
取天人以上。同有菩薩戒者。說其七逆十重。或陷
沒。或治罰。莫問有根無根。但令向異法人說。悉犯
重。前說四眾過戒巳制。若向同法人說。莫問境高
下。有戒無戒。陷沒人者。此戒同犯輕垢。

發隱。刪取。猶截取也。截取謗毀天人以上。同有
大戒者也。或陷沒其名。或治罰其身。不問彼所
謗有根無根。但向異法人者。彰播而禍無窮。向
同法人者。隱密而害未廣。故一屬重。一屬輕也。】

「若佛子。以惡心故。無事謗他良人。善人。法師。師僧。國
王。貴人。言犯七逆十重。於父母兄弟六親中。應生孝
順心。慈悲心。而反更加於逆害。墮不如意處者。犯輕

垢罪。」

【合注。惡心者。瞋惱之心。欲前人陷沒也。無事者。
無見聞疑三根。父母兄弟六親者。大士視一切
人。皆如父母兄弟六親也　此是性遮二業。六
緣成罪。一。無罪。二。無罪想六句。四犯。二非犯。三。
謗毀心。正是業主。四。所說過。七逆十重等。五。所
向人。向同法謗同法。或向外人謗外人。故輕。若
向外人謗同法。自屬重戒中攝。六。前人領解。隨
語隨人結罪。若說實非犯。以惡心說。亦犯輕垢
　惟遮不開　果報。如妄言惡口中說。
發隱。無
事。本無實也。前十重中。毀他兼自讚成重。今無
自讚。前謗三寶成重。今止謗僧。故輕　孝順者。
不敢謗。慈悲者。不忍謗。】

○第十四放火焚燒戒

【疏。傷損有識。故制。七眾同犯。大小乘俱制。

發隱。有識。揀草木無情也。雖本意燒山。無心害
物。然物必被傷。】

「若佛子。以惡心故。放大火燒山林曠野。四月乃至九
月放火。若燒他人家屋宅城邑。僧坊。田木。及鬼神官
物。一切有生物。不得故燒。若故燒者。犯輕垢罪。」

【疏。有師言殺鬼畜犯重。初戒巳制。此戒伹不得燒
林木。遠損害義。今釋殺鬼畜既不犯重。今燒林木
而死者。與此戒同制。四月至九月。多生蟲類。此時
道俗同制。不得燒林木。遠有損害義。在家菩薩。為

業燒者。不制。出家菩薩。為妨害眾事。亦應開許者。
若不慎燒。犯輕垢。

發隱。前十重明有命不得故殺。今言殺鬼畜不
犯重者。以無心殺也。燒林木而害生。亦意在林
木也。故與前同制。在家為生業。出家為除害。亦
所不禁。但應謹慎防護。不爾者犯。恐開此禁。恣
意焚燒。故疏言慎。問。此中禁四月至九月。則十
月至三月不制明矣。而十月未盡無蟲。二月正
當起蟄。焉得無損。答。此為苦寒之地言也。若東
南溫煖。恐非所宜。止可臘月嚴凝。霜雪屢降之
後耳。善會文者。自應得意。或云。鬼畜不犯重。取
前十重中非道器也。此順疏文。未順經義。
合注。
惡心者。恣情任意。不知慎重也。燒他屋宅者。謂
因不慎放火。而誤及之。若為損他故燒。自屬盜
戒等流罪攝。一切有生物者。放火非為燒生。有
必傷生之勢。故須遠防殺緣。若為殺故燒。自屬
殺戒中攝。今結云若故燒者。明非慎重而偶誤
也　此是遮業。四緣成罪。一。非時。二。非時想。三。
不慎心。四。正放火燒　開遮者。在家為業。亦應
慎燒。出家除害。并須擇時。方可無犯。　果報者。
不慎則有誤殺之業。】

○第十五僻教戒

【疏。使人失正道。故制。七眾同犯。大小乘不共。以所
習異故。


發隱。僻者。偏也。邪也。二乘外道皆是　私謂。所
習。單指二乘。不謂外道。】

「若佛子。自佛弟子。及外道惡人。六親。一切善知識。應
一一教受持大乘經律。應教解義理。使發菩提心。十
發趣心。十長養心。十金剛心。於三十心中。一一解其
次第法用。而菩薩以惡心瞋心。橫教二乘聲聞經律。
外道邪見論等。犯輕垢罪。」

【合注。佛弟子。單指內眾。外道惡人。單指外眾。六
親。通內外眾。善知識。謂交遊往還。素相親善者。
非得道善知識也。由解義理。始堪發心。不同盲
修瞎煉　又解義不發心。增長狂慧。發心不解
義。增長無明。教之使之。令知真解真修也。惡心
者。概欲令人人入於偏邪。瞋心者。偏惱此人。不
以正教。橫者。枉其性根。不稱機宜。明非應病與
藥也　教以外道。性遮二業。教以二乘。惟是遮
業。惡心瞋心。是染污犯。無知根智。非染污犯。

開遮者。用隨情說。逗彼機宜。乃至示同外道等
　果報者。以外教。得邪見報。以小教。障大菩提。
以大乘。教自他俱利。】

○第十六為利倒說戒

【疏。乖訓授之道。故制。七眾同犯。大小乘俱制。

發隱。無私賄而不傳真法。有所獲而方罄所知。
是商賈之道也。豈大士宏度之心乎。
合注。小乘
依小法教人。亦不得隱沒義理。】


「若佛子。應好心先學大乘威儀經律。廣開解義味。見
後新學菩薩。有從百里千里來求大乘經律。應如法
為說一切苦行。若燒身燒臂燒指。若不燒身臂指供
養諸佛。非出家菩薩。乃至餓虎狼師子。一切餓鬼。悉
應捨身肉手足而供養之。然後一一次第為說正法。
使心開意解。而菩薩為利養故。應答不答。倒說經律
文字。無前無後。謗三寶說者。犯輕垢罪。」

【發隱。好心者。明始學之初。即發上求下化之心。
絕希利故。今纔學佛法。先懷利養。非好心也。先
儒有言。今人讀書。自上大人時。便錯了也。意正
如此。
合注。好心者。上求下化之心。先學者。自利
利他之本。威儀者。化導之軌範。經律者。進修之
門戶。廣開解義味者。致廣大而盡精微。明非淺
近粗疎而巳。燒身臂等者。上求之極致也。捨身
肉等者。下化之極致也。先為說此如法苦行。以
大其心志。堅其誓願。然後一一次第為說正法。
謂隨問而說。不顛倒說。不邪謬說。故能使其心
開意解。此誠先學菩薩之職任也。應答不答。則
不一一說。倒說。則不次第。謗三寶。則非正法。又
倒說即名為謗。所謂說法不當機。所說為非量
也　此是遮業。不先學。是一過。不正說又一過
為利。是染污犯。無知機智。非染污犯　開遮者。
知機故不說。或為斷邪命而訶苦行。破愚執而
談理行　果報者。為利則邪命所攝。倒說則謗

法等流。
發隱。問。謗三寶說。云何不入十重。答。十
重專言謗者。是撥無三寶。故重。此則謬解妄論
名為謗說。非撥無也。故輕。】

○第十七恃勢乞求戒

【疏。惱他。故制。七眾同犯。大小乘俱制。】

「若佛子。自為飲食錢財。利養名譽故。親近國王。王子
大臣。百官。恃作形勢。乞索打拍牽挽。橫取錢物。一切
求利名。為惡求多求。教他人求。都無慈心。無孝順心
者。犯輕垢罪。」

【合注。自為者。明非為三寶等。為飲食乃至名譽。
明非為道也。惡求者。威逼非善求。多求者。無厭
非寡求。教他者。教人為我求。如遣使作書之類
　此。具性遮二業。盜戒之等流也。或將本求利。
或薦書強化。皆屬此戒。若非分陵奪。自屬盜戒。
又戒本經云。多欲不知足。貪著財物。是染污犯。
亦此戒攝　開遮者。為三寶為病人。為眾生。如
法營求。非犯　果報者。乞求則妨道惱他。不乞
則正命清淨。自他俱利。
發隱。乞索者。乞索財物
也。打拍示威。亦乞索財物也。牽挽者。牽繫挽曳。
皆威逼之而橫取也。無慈心孝順心者。慈則常
思惠濟。慮彼貧窮。孝則供養眾生。如巳父母。尚
何忍橫取之耶。】

○第十八無解作解戒

【疏。有誤人之失。故制。出家二眾同犯。大小乘俱制。

三眾及在家。無師範義。未制。

發隱。三眾者。沙彌。沙彌尼。式叉摩那也。沙彌未
授具。式叉學戒女。無為人師義。故不制。】

「若佛子。應學十二部經。誦戒者。日日六時持菩薩戒
解其義理。佛性之性。而菩薩不解一句一偈。及戒律
因緣。詐言能解者。即為自欺誑。亦欺誑他人。一一不
解。一切法不知。而為他人作師授戒者。犯輕垢罪。」

【疏。日日六時。晝夜各三。一云。誦未通利。必須六時。
巳通利。未必恒爾。二云。恒應六時。

發隱。言為戒師者。先應廣學諸經。熟誦戒律。解
戒中所說義理。又窮原極本。妙悟性宗。言佛性
之性者。揀此性是佛性之性。非聲聞外道所計
性也。即菩薩心地也。一一。指戒律。一切法。指諸
經也。
合注。大士以傳法度生為正務。故應學十
二部經。以為度生之本。而戒經尤大士之根本。
故應日日六時誦持。令其精熟。然不但誦文而
巳。又必。解其義理佛性之性。謂先悟本源自性
清淨。為無作戒所依體性。即依此無作戒。還為
成佛種子。是知自性清淨者。正因佛性也。菩薩
戒者。緣了佛性也。全一性以起二修。全二修而
成一性。故名佛性。之性。猶云諸佛本源。佛性種
子也。不解一句等。舉輕況重。設不解一句一偈。
及戒律少分因緣。而詐言能解。即為內乖巳心
而自欺。外誤前人而誑他。何況一一戒律皆不

解。一切佛法皆不知。則自且從師求學之不暇。
豈可為他人作師授戒哉　此是遮業。受戒不
學。是一過。欲作師。又一過。隨事結罪　疏云。餘
五眾無作師事。未制。今按善生經。在家菩薩。亦
得畜在家弟子。似亦同制。然在家雖畜弟子。無
授戒事。故云不犯耳　開遮者。為白衣授終身
五戒。及六齋日授八戒法。皆悉無犯然亦須知
五戒八戒義趣。又八戒法。若無比邱。比邱尼。則
式叉摩那。沙彌。沙彌尼。亦得授之。五戒法。設無
出家五眾。則在家二眾亦得授之　果報者。佛
藏經云。身未證法。而在高座。身自不知。而教人
者。法墮地獄。】

○第十九兩舌戒

【疏。遘扇彼此。乖和合。故制。七眾同犯。大小俱制。】

「若佛子。以惡心故。見持戒比邱。手捉香鑪。行菩薩行。
而鬬搆兩頭。謗欺賢人無惡不造者。犯輕垢罪。」

【合注。惡心者。瞋彼前人。欲令鬬諍。或嫉彼賢善。
欲為妨惱也。手捉香鑪聊舉善行之一事。鬬搆
兩頭。謂交扇令造諍端。此雖說實猶犯。況謗欺
耶　此具性遮二業。六緣成罪。一。眾生。二。眾生
想。應以持戒不持戒六句分別。二稍重。四稍輕
也。三。兩舌心。正是業主。四。說過。無論實與不實。
五。所向人。若向無戒人。自屬重戒。若泛向同法。
非彼親友。自屬第十三謗毀戒。今正以鬬遘為

念。的向彼之親厚。故實與不實皆犯。若欲向此
人。誤向彼人。結方便罪。六。前人領解。語語結罪
　開遮者。菩薩戒本云。又如菩薩。見諸有情。為
惡友朋之所攝受。親愛不捨。起憐愍心。說離間
語。令離惡友。捨相親愛。勿令當受長夜無義無
利。如是以饒益心。說離間語。生多功德　果報
者。如第六重戒中說。
發隱。無惡不造者。謗彼賢
人為造惡也　此戒不但鬬遘比邱　推之則
讒亂人君臣。離。間人骨肉者皆是類也。】

○第二十不行放救戒

【疏。見危不濟。乖慈。故制。七眾同犯。大小乘不俱制。
大士一切普度。聲聞止在眷屬。此制自度。

發隱。菩薩兼利。故制自度。言自度不顧他人。則
犯制也。】

「若佛子。以慈心故。行放生業。一切男子是我父。一切
女人是我母。我生生無不從之受生。故六道眾生。皆
是我父母。而殺而食者。即殺我父母。亦殺我故身。一
切地水。是我先身。一切火風。是我本體。故常行放生。
生生受生。常住之法。教人放生。若見世人殺畜生時。
應方便救護。解其苦難。常教化講說菩薩戒。救度眾
生。若父母兄弟死亡之日。應請法師講菩薩戒經律。
福資亡者。得見諸佛。生人天上。若不爾者。犯輕垢罪。」

【疏。前明想念如親。即制令憶慈觀。如大經明習九
品七品等。第一使上怨等於上親。大士應與資身

之益。及資神之利。

發隱。憶慈心觀。習慈之品。或七或九。九則親冤
各分三品。第一上冤與上親平等者。正慈觀之
力也。解難資身之益。法乃資神也　言講演之
福。得見諸佛者。以此戒是三世諸佛之本源。戒
之所在。即佛在故。講之則重宣諸佛之光。開闢
人天之路。未亡而歷彼耳根。巳死而導其冥識
　問。墨子兼愛。號為異端。云何眾生。皆我父母。
答。儒道止談今世。佛法乃論前身。受生既歷多
生。託胎必徧諸趣。六道眾生。皆我父母。豈不然
乎。惟拘近跡。不審遠緣。等之異端。過矣　生生
受生等者。以生生無不由此四大受生。則生生
當行放救。此放生即是常住不易之法也。
合注。
以慈心故。總修三種慈心也。一。生緣慈。即觀六
道皆我父母。二。法緣慈。即觀地水火風是我身
體。三。無緣慈。即於生生受生之中。而悟不生不
滅常住之法。教人放生者。以此三慈。開示於人。
救護。則解其現在苦難。教化講說。則拔其未來
苦因。令不受未來苦難。又救是拔苦。度是與樂
也。得見諸佛生人天上者。見佛聞法。恒於天人
類中修道。永離畜生難處。方名究竟放救也。

此是遮業。四緣成罪。一。苦眾生。二。苦眾生想。三。
無慈心。若欲救而力不逮者。至心為稱佛名。或
為說法。以作救慧命之緣因。不犯。四。坐視不救。

隨事結罪。不救身命。是一過。不救慧命。又一過
　惟遮不開　果報者。不救則失三慈法利。救
則成就三慈法門。

按四大是我之身體。亦是眾生身體。是我與
眾生同一身體也。故當放救。我生生由四大
受生。眾生亦生生由四大受生。故生生當行
放救。亦當教人放救。所以為常住之法。此雲
棲解常住二字之義。與蕅師異。】

「如是十戒。應當學敬心奉持。如滅罪品中廣明一一
戒。」

【疏。指滅罪品中廣明。

合注。此總結第二段十戒。懸指廣文也。】

○第二十一瞋打報讐戒

【疏。既傷慈忍。方復結冤。故制也。外書有二途。一是
禮之所許。二是法之所禁。漸教故也。今內經悉禁。
七眾同犯。大小俱制。

發隱。禮許者。記曰。君父之讐。不與共戴天。兄弟
之讐。不反兵。交遊之讐。不同國。禮應報也。法禁
者。約始三章。殺人者死。律垂諸代斷命必償。法
應報也。然此乃權漸之教。未是真實。故世道行
之。內經悉禁。】

「若佛子。不得以瞋報瞋。以打報打。若殺父母兄弟六
親不得加報。若國主為他人殺者。亦不得加報。殺生
報生。不順孝道。尚不畜奴婢打拍罵辱。日日起三業。

口罪無量。況故作七逆之罪。而出家菩薩。無慈心報
讐。乃至六親中故報者。犯輕垢罪。」

【疏。謂以瞋打報瞋打。非謂應以德報怨也。

發隱。言佛意止謂不當以瞋打還報瞋打。非欲
人更以恩德報瞋打也。大般若經云。菩薩當鬬
爭瞋恚罵詈。便自改悔。我當忍受一切眾生履
踐如橋梁。如聾如啞。云何以惡語報人。我不應
壞是甚深無上菩提。是也。殺生報生不順孝道
者。良由天地以生物為心。彼傷吾親之生。吾復
傷彼親之生。殺一生。報一生。於我之生無益。於
彼之生有損。生彌寡而殺彌眾。乖天地之和。傷
化育之原。是焉得為孝乎。又按疏概標七眾。而
經文明言出家菩薩。是經意止制出家。不禁臣
民。此或大師權巧。故補經文。然金口炳然。理合
依憑。
合注。不順孝道者。被他殺害。必有夙因。快
意報讐。重增未來怨結。非所以愛死者也。七逆
罪者。如孟氏云。殺人之父。人亦殺其父。殺人之
兄。人亦殺其兄。去自殺惟是一間。今我為父報
讐。彼復結讐於我父。又種將來害父之因。故報
讐即可名七逆也。結云出家菩薩者。意顯在家
菩薩。猶得兼用王法。以直報怨。出家斷不可矣。
尚不畜奴婢者。舉輕況重。然出家人。總不得畜。
在家得畜。但不應非理打罵。
發隱。曰三業而止
標口罪者。罵辱巳罪無量。況打拍乎。奴婢且然。

況作七逆乎。皆舉輕況重也。
合注。此是性遮二
業。既傷慈忍。復結來怨故也。五緣成罪。一。是讐。
二。讐想。有六句。初二句輕。謂讐作讐想讐疑。而
行瞋報。二句稍重。謂非讐而作讐想讐疑。二句
更重。謂非讐非讐想。讐非讐想。而行瞋打。即第
九重戒攝也。三。有報復心。四。行瞋報事。五。前人
領納。謂受其打罵。結輕。若害命。結歸第一殺戒。
在家菩薩。以直報怨。憑官依律決判。不犯。或私
行報復。或賄賂求託。過分治罰。一一刑辱結輕。
害命結重。又戒本經云。若於他起慊恨心。執持
不捨。是染污犯。亦可此戒兼制。又菩薩怨不宜
報。恩則宜報。故戒本經云。受他恩惠。以慊恨心。
不以若等若增酬答彼者。是染污犯。若嬾惰懈
怠。非染污犯。不犯者。若作方便而無力。若以方
便令彼調伏。若欲報恩而彼不受　惟遮不開
　果報者報則相讐相害。更無休息。不報則解
怨釋結。永無讐對。

按解孝道處發隱與合注不同。亦各明一義
也。】

○第二十二憍慢不請法戒

【疏。慢如高山。法水不住。有乖傳化之益。故制。七眾
同犯。大小不全共。

合注。小乘於應請者而憍慢不請。則犯。餘惟不
得憍慢。不制悉請。大乘求法為務。一切應請。一

切不得憍慢。
發隱。疏云此戒與前第六戒同制。
前懈怠不聽。此憍慢不請。若慢心不往聽。應同
此戒。】

「若佛子。初始出家。未有所解。而自持聰明有智。或恃
高貴年宿。或恃大姓高門。大解大福大富。饒財七寶。
以此憍慢。而不諮受先學法師經律。其法師者。或小
姓年少。卑門貧窮下賤。諸根不具。而實有德。一切經
律盡解。而新學菩薩。不得觀法師種姓。而不來諮受
法師第一義諦者。犯輕垢罪。」

【合注。初始出家者。明其染法未深。未有所解者。
無佛法中正解。既染法未深。未開正解。則更不
宜憍慢也　此是性遮二業。四緣成罪。一。法師。
二。法師想。六句。二重。二輕。二無犯。三。憍慢心。正
是業主。與前第六瞋患為異。四。不諮受。隨所應
諮不諮結罪。又戒本經云。輕說法者。不生恭敬。
嗤笑毀呰。但著。文字。不依實義。是染污犯。亦此
戒兼制　惟遮不開　果報者。憍慢則失正法
種。頑愚陋劣。重法則智慧開明。菩提增長。】

○第二十三憍慢僻說戒

【疏。乖教訓之道。故制。七眾同犯。大小俱制。初新學
菩薩。巳受戒竟。遠來聽法。法主言非巳師。恃解恃
勢。生輕慢心。不好答問。使義理隱沒。顛倒法相。故
犯。

發隱。非巳師。言不於巳師。明是他人弟子也。】


「若佛子。佛滅度後。欲以好心受菩薩戒時。於佛菩薩
形像前。自誓受戒。當以七日佛前懺悔。得見好相。便
得戒。若不得好相。應以二七三七乃至一年。要得好
相。得好相巳。便得佛菩薩像前受戒。若不得好相。雖
佛像前受戒。不名得戒若先受菩薩戒法師前受戒
時。不須要見好相。何以故。是法師。師師相授。故不須
好相。是以法師前受戒時。即得戒。以生至重心故。便
得戒。若千里內無能授戒師。得佛菩薩形像前。自誓
受戒。而要見好相。若法師自倚解經律大乘學戒。與
國王太子百官。以為善友。而新學菩薩來問若經義
律義。輕心惡心慢心。不一一好答問者。犯輕垢罪。」

【發隱。無師佛像前受。得戒如此之難。有師面面
相承。得戒如此之易。則師之所係誠大。而求師
者。當敬之如佛可也。為師者。宜體此意。慈悲指
示。而待之如子可也。乃內倚所學。外挾所交。起
大憍慢。不好答問耶。不好答。正前所謂隱沒顛
倒也。菩薩善戒經云。不犯者。若知前人是惡邪
見。求覓罪過。若知不說。令彼調伏。若知前人不
能敬順。若知鈍根。聞深義巳。生於邪見。若知聞
巳。向惡人宣說。破壞正法等。
合注。師師相授。不
須好相者。以其展轉傳來。即是如來嫡胤。亦是
法身常住。故律藏云。持律之人。是人補佛處也。
生至重心者。謂視師如佛也。不得好相。不名得
戒。明自誓受戒。如此之難。生至重心。便乃得戒。

明從師受戒。亦復不易。既受得巳。請問先達。先
達豈可忽之而不好答乎。輕心者。忽彼來人。惡
心者。慳吝嫉妬。慢心者。自恃福慧也　此亦性
遮二業。乖接引教訓之道。四緣成罪。一。求法人。
二。求法想。三。憍慢心。四。僻說出口。語語結罪。

惟遮不開　果報者。悋法則愚癡。憍慢則陋劣。
不悋不憍。則功德智慧以自莊嚴。

按發隱分難易。合注言皆難。各明一義。而發
隱為順。】

○第二十四不習學佛戒

【疏。乖出要之道。故制。七眾同犯。大小不全共。

發隱。菩薩常學大乘。故制他學。聲聞則五歲未
滿。五法未明者。制。巳滿巳明者。不制。繇聲聞不
學大乘。惟以自修者自滿也。五歲者。經云。五夏
以前專修戒律。五夏以後。方乃聽教參禪況復
他學也。】

「若佛子。有佛經律大乘法。正見。正性。正法身。而不能
勤學修習。而捨七寶。反學邪見二乘。外道。俗典。阿毗
曇雜論。一切書記。是斷佛性。障道因緣。非行菩薩道
者。若故作者。犯輕垢罪。」

【合注。經律大乘法者。通指菩薩藏也。正見者。萬
行之解。正性者。正因之性。正法身者。正果之性。
邪見者。通指下文諸法。二乘墮於偏空。外道執
其謬計。俗典僅談世務。阿毗曇即二乘論。雜論

即外道論一切書記。即俗典世論也。斷佛性者。
二乘焦菩提之芽。外道刳正覺之種。障道因緣
者。內惑正解之因。外亂正修之緣也　一向習
小。惟是遮業。非染污犯。二向習外。性遮二業。是
染污犯。不犯者。若上聰明。能速受學。若久學不
忘。若思惟知義。若於佛法。具足觀察。得不動智。
若於日日。常以二分受學佛經。一分外典。又菩
薩。比邱比邱尼。不學聲聞毗尼。亦犯輕垢　七
眾同制者。比邱先習此經。及二部律。尼先學此
經。及尼具戒。式叉先習此經。及二六法。沙彌男
女先習此經。及十戒威儀。在家先習此經。及優
婆塞戒。餘力方許徧習　大小不全共者。同以
本法為急。亦同不得習外。而大不學毗尼犯。小
不學此經非犯　開遮者。示同邪小。以誘接之
　果報者。一向習小。障菩提。習外。墮愛見。
發隱。
七寶二義。一者殊勝。超出一切諸教偏駁下劣
故。二者利濟。能與一切眾生功德法財故。】

○第二十五不善知眾戒

【疏。自損損他。故制。出家二眾同犯。大小俱制。三眾
及在家。既未持眾。不制。

發隱。三眾。謂沙彌。沙彌尼。式叉摩那。】

「若佛子。佛滅度後。為說法主。為行法主。為僧坊主。教
化主。坐禪主。行來主。應生慈心。善和鬬諍。善守三寶
物。莫無度用。如自巳有。而反亂眾鬬諍。恣心用三寶

物者。犯輕垢罪。」

【合注。說法主。即今法師。行法主。主清規者。亦可
律師。僧坊主。知安居房舍等事。即今值院。教化
主。勸人作福業者。坐禪主。知習禪事。如僧堂首
座之類。行來主。知乍到客情事者。今名知賓。慈
心者。和諍守物。能與一切人樂。也　此是遮業。
不善滅諍。隨事結過。不善守物。隨用結過。若三
寶互用。自屬盜戒。若發起諍事。別得性罪　惟
遮不開　果報者。不善滅諍。得破僧方便罪。不
善守物。招貧窮困苦報。善和善守。則統理大眾。
一切無礙。
發隱。諍有四謂平論諍。非言諍。犯罪
諍。作事諍。三寶物。必應所當為之事而施用之。
固不可濫用。亦不可差互用差互者。如佛物不
可僧用。古人尚有以飯僧物作僧堂。而墮火枷
地獄者。又如佛殿餘。作佛像得。佛像餘。作佛供
器得。但不可以佛殿餘。作菩薩殿。佛像餘。作菩
薩像。降下可知矣。
初津。如自巳有。謂當如自巳
物之愛惜。不得錯用。一說。不得當自巳物隨意
而用。】

○第二十六獨受利養戒

【疏。僧次請僧。不問客舊皆有分。而舊人獨受。不以
分客。乖施主心。貪利。故制。此戒出家二眾同犯。大
小俱制。三眾及在家。未知僧事。不制。】

「若佛子。先在僧坊中住。後見客菩薩比邱。來入僧坊

舍宅城邑。若國王宅舍中。乃至夏坐安居處。及大會
中。先住僧應迎來送去飲食供養房舍臥具繩牀木
牀事事給與。若無物。應賣自身。及男女身。割自身肉
賣。供給所須。悉以與之。若有檀越來請眾僧。客僧有
利養分。僧坊主應次第差客僧受請。而先住僧獨受
請。而不差客僧者。僧坊主得無量罪。畜生無異。非沙
門。非釋種姓。犯輕垢罪。」

【合注。菩薩。謂大士眾。比邱。謂聲聞眾。皆應有利
養分也國王宅舍。謂王所造立安僧宅舍也。應
賣自身等者。舉重況輕。謂賣身割肉。尚應供給。
況本皆有分之利養耶　此俱性遮二業。以僧
次請僧時。凡在界內者。皆應有利養分。而今不
差客僧。乖施主心。貪利獨受。是盜戒之等流也。
四緣成罪。一。有客。謂應得利養分者。來在界內。
二。有客想。六句。二重。二輕。二無犯。三。獨受心。正
是業主。四。差竟。據義疏云。若知僧次的至彼人。
而不差者。且犯輕垢。以臨差時。界外或更有來
者。尚未專有分故。若差竟。而別與餘人。餘人自
知未應受請。而受得施主家食䞋。五錢入手。與
差者同結重罪。畜生無異。又客來不與僧中物
分。不起迎接。亦此戒兼制。同犯輕垢　餘五眾
雖不犯。或有時受差分食。若偏厚偏薄。偏有偏
無。皆犯輕垢。善生經云。僧中付食。若偏為師選
擇美好。過分與者。是優婆塞得失意罪　惟遮

不開　果報如慈悲道場懺法廣明。
初津。大會
者。或月初一日。或初八日。十五日。此三日。是西
竺每月大會。設食供僧。又或無遮會。或僧自恣
會等　但知我飽。不顧他饑。故曰畜生無異。】

○第二十七受別請戒

【疏。各受別請。則施主不請十方僧。使施主失平等
心功德。十方僧失常利施。故制。出家五眾同犯。在
家二眾無此利。未制。大小乘不同。

發隱。菩薩僧可受別請。或請我為宏揚戒法。或
見此人機宜。必得我。乃能成就所作功德。俱不
犯。】

「若佛子。一切不得受別請。利養入巳。而此利養屬十
方僧。而別受請。即是取十方僧物入巳。及八福田中
諸佛聖人。一一師僧父母病人物。自巳用故。犯輕垢
罪。」

【疏。施主修福。法應廣普。當知利施本通十方。繇汝
別受。故十方不得。遠有奪十方之義。是故不應。八
福田並有應得僧次義。如佛應迹為僧等。

發隱。及字承上。此利養不但取十方僧物。亦取
八福田物也。言此八人。俱有入僧次之理。如佛
亦可應化為僧。餘應例知也。
合注。小乘遮別眾
食。若四人中有一人是僧次者。不犯。不遮別受
請　此是遮業。三緣成罪。一。是別請。若有僧次
一人同受。不犯。二。別請想。六句。二重。二輕。二無

犯。三。受竟結罪　善生經云。若優婆塞受招提
僧臥具牀坐。得失意罪。亦應此戒兼制　開遮
者。戒本經云。檀越來請。若至自舍。若至寺內。若
至餘家。若施衣食。種種眾具。菩薩以瞋慢心。不
受不往。是染污犯。不犯者。若病。若無力。若狂。若
遠處。若道路恐怖難。若知不受令彼調伏。若先
受請。若修善法。不欲暫廢。為欲得聞未曾有法
饒益之義。及決定論。若知請者。為欺惱故。若護
多人嫌恨心故。若護僧制。解曰。此乃率眾受供。
非別受也。又云。有檀越以金銀真珠摩尼瑠璃
種種寶物奉施。菩薩若瞋慢心。違逆不受。是染
污犯。捨眾生故。懶惰懈怠。非染污犯。不犯者。若
知受巳必生貪著。或施主生悔。或施主生惑。或
施主生惱。若知是三寶物。是劫盜物。若知受巳
多得苦惱。所謂殺縛讁罰。奪財訶責。解曰。此則
受以為眾。非自享也　果報者。既遠有奪取十
方之義。亦是盜戒等流。】

○第二十八別請僧戒

【疏。分別是田非田。如經德王品。當知自心則為狹
劣。失平等心。七眾同犯。大小乘不全共。道俗菩薩
請僧齋會。一云。都不得別請。悉應僧次。的請一人。
便犯。二云。一食處莫問人數多少。止請一僧次。便
不犯。都無。則制。若悉請者。益善。】

「若佛子。有出家菩薩。在家菩薩。及一切檀越。請僧福

田求願之時。應入僧坊。問知事人。今欲請僧求願。知
事報言。次第請者。即得十方賢聖僧。而世人別請五
百羅漢菩薩僧。不如僧次一凡夫僧。若別請僧者。是
外道法。七佛無別請法。不順孝道。若故別請僧者。犯
輕垢罪。」

【疏。五百羅漢不及一凡僧。此就心邊。不論田也。

發隱。四十二章經。自飯惡人乃至如來。福德勝
劣天壤。此論田也。今經所云。是論心也。隨時取
重。不相礙故。然此論平等設供。非論求師也。求
師則趨明捨闇。親賢遠愚。具眼參方。何可不擇。

合注。次第請即得十方賢聖僧者。以凡聖難測。
不應妄生分別故。引七佛證義。以其並在此土。
又近在百小劫內。長壽天皆曾見也。不順孝道
者。不遵佛訓。輕慢眾僧　此是遮業。據聲聞律。
若僧次中請得一人。餘別指名請求。非犯　開
遮者。如親師取友。則善須簡擇。如欲說法授戒。
化導眾人。擇其才德俱優者請之非犯　果報
者。別請則違平等無相法門。失廣大圓滿福德。
不別請則一滴投海。頓同海體。】

○第二十九邪命自活戒

【疏。大論云。貪心發身口。名為邪命。乖淨命也。

發隱。貪起於心。本也。發於身。則妄為資身之䇿。
發於口。則曲為餬口之計。皆邪命自活也。淨命
者。一。深山草果二。常行乞食。三。檀越送供。四。隨

大眾食。以此活命。無所染污。故曰淨命。違背此
法。乖淨命也。】

「若佛子。以惡心故。為利養。販賣男女色。自手作食。自
磨自舂。占相男女。解夢吉凶。是男是女。呪術工巧。調
鷹方法。和合百種毒藥。千種毒藥。蛇毒生金銀毒蠱
毒。都無慈愍心。無孝順心。若故作者。犯輕垢罪。」

【疏。揀非見機益物。

發隱。明作此邪命者。以何心。為何事。今言是以
惡心為利養也。則知以善心為善事者不犯矣。

一。販賣女色。二。手自作食。通制道俗。三。相吉凶。俗
人如相以自活。不犯。道一向制。四。呪術。五。工巧。六。
調鷹方法。此三事。於物無侵。如法自活。在家不制。
出家悉斷。若淨治救。無所希望。不犯。出家亦開。七。
和合毒藥。殺人犯罪。

發隱。慈憫則視物猶巳。何忍以活巳身故而損
物。孝順則視眾生猶吾父母。何忍以活子身故
而傷親。四邪命者。一。方口食。謂干謁四方。二。維
口食。謂種種術數。三。仰口食。謂仰觀星宿。四。下
口食。謂栽植田園。皆非僧正命食也。呪等三事。
於物無侵者。葢呪術通乎濟難。工巧兼乎醫藥。
調鷹止是遊戲。故云如法。若以呪助邪。以藥傷
人。以鷹畋獵。則非法矣。當有大過。豈得不犯。出
家亦開者。如上事。清淨治救。益物為務。無求利
心者。亦開許也。又智論云。五種邪命。以無漏智

慧捨離。是為正命。一。為利養故。詐現奇特。二。為
利養故。自說功能。三。為利養故。占相吉凶。四。為
利養故。高聲現威。令人畏敬。五。為利養故。稱說
所得供養。以動人心。邪因緣活命。是為邪命。
合
注。尚有八穢。一。田宅園林。二。種植生種。三。貯積
穀帛。四。畜養人僕。五。養繫禽獸。六。錢寶貴物。七。
氈褥釜鑊。八。象金飾牀。及諸重物　此是性遮
二業。然惟販色毒藥二事。兼有性罪。餘但遮罪。
又今時養鷹。多為捕獵。此亦性罪。或屬損害眾
生戒攝也。毒藥且就和合時結輕。若害物時。隨
結殺罪。調鷹亦爾　出家五眾全犯。在家除販
色調鷹毒藥三種。其餘如法自活。不犯。又善生
經云。若優婆塞須田作者不求淨水。及陸種處。
得失意罪。亦可攝屬此戒。淨水者。謂無蟲水。陸
種者。陸生穀麥等。不須用水。致傷蟲也　開遮
者。出家人或偶用占相呪術工巧。隨機誘物。令
入佛道。非希利心。亦復無犯。呪術是治病救難
所用。故大小兩乘。亦通有之　果報者。緇門警
訓云。今時講學。專務利名。不恥五邪。多畜八穢。
日用所資。無非穢物。箱囊所積。並是犯財。慢法
欺心。自貽伊戚。誰知報逐心成。豈信果由因結。
現見袈裟離體。當來鐵葉纏身。為人則生處貧
窮。衣裳垢穢。為畜則墮於不淨。毛羽腥臊(云云)。】

○第三十不敬好時戒


【疏。三齋六齋。盡是鬼神得力之日。此日修善。福過
餘日。而今於好時虧慢更犯。隨所犯事隨篇結罪。
此時此日。不應不知。加一戒。一云。七眾俱制。皆應
敬時。二云。但制在家。年三長齋。月六齋。本為在家。
出家盡壽持齋。不論節時。

發隱。年三月者。正五九也。毗沙門天王分鎮南
瞻部洲之月也。月六日者。初八。二十三。天王使
者。十四。二十九。天王太子。月望。月晦。天王自身。
遞相巡狩之日也。老較善惡。良在於斯。故云鬼
神得力也。好時不知。忽慢之甚。故加一戒。又此
戒本在家所持。出家盡壽持齋。何分月日。
合注。
此戒合標作經理白衣戒。】

「若佛子。以惡心故。自身謗三寶。詐現親附。口便說空。
行在有中。經理白衣。為白衣通致男女。交會婬色。作
諸縛著。於六齋日。年三長齋月。作殺生劫盜破齋犯
戒者。犯輕垢罪。」

【合注。佛制在家男女。不論但三歸者。受五戒者。
受菩薩戒者。遇六齋日。悉應一晝夜受持八戒
齋法。以不非時食。正名為齋。以不殺等八戒。共
助成之。故名八關戒齋。謂以八戒及齋。關閉情
欲。作出世正因也。正五九為年三長齋月。亦應
盡此一月。受持齋法如上。此戒舊名不敬好時。
今觀經文語勢。似從出家人邊結過。故易科為
經理白衣。大意謂出家人法。宜誘誨白衣。令得

解脫。令持齋戒。而反說空行有。為其經理。乃至
六齋三齋好時。不能使其作福修善。反令作殺
盜等事。豈非以身謗三寶乎　此是遮業。伹從
經理白衣結罪。所云殺生劫盜破齋犯戒。自是
俗人之事。非出家人教其為之。但既有通致男
女等事。未免為殺盜等而作遠緣。故推極於此。
而顯其不應耳。若實教其殺生劫盜兼得性業。
自屬殺盜戒攝　出家五眾全犯。一切時中。不
得經理白衣也。在家二眾。巳受菩薩戒。不敬好
時。亦犯。善生經云。若優婆塞。一月之中。不能六
日受持八戒。供養三寶。得失意罪也。若殺生劫
盜破齋犯戒。自隨事別結　惟遮不開　果報
者。經理白衣。亦屬邪命。如前說。又不敬好時。則
諸天愁憂。能招災異。敬好時。則諸天歡喜。護國
降祥。】

「如是十戒。應當學。敬心奉持。制戒品中廣明。」

【合注。此總結第三段十戒也。】

○第三十一不行救贖戒

【疏。見有賣佛菩薩形像不救贖。損辱之甚。非大士
行。應隨力救贖。不者犯罪。故制。七眾同犯。大小乘
不全共。菩薩應贖。聲聞見父母不贖。犯第七聚。經
像不見制。】

「佛言。佛子。佛滅度後。於惡世中。若見外道。一切惡人。
劫賊。賣佛菩薩父母形像。及賣經律。販賣比邱比邱

尼。亦賣發菩提心菩薩道人。或為官使。與一切人作
奴婢者。而菩薩見是事巳。應生慈悲心。方便救護。處
處教化取物。贖佛菩薩形像。及比邱比邱尼。發心菩
薩。一切經律。若不贖者。犯輕垢罪。」

【發隱。父母。兼我人父母而言。孝子敬其親。及人
之親。況大士乎。或疑父母之像。賣與何人。意古
人或有以沉檀珍寶作像者。故可賣。教化取物
者。若巳無能贖之資。應廣勸他人發心。不得坐
視也。
合注。此是遮業四緣成罪。一。應贖境謂尊
像經律僧人等。二。應贖想。六句。二重二輕。二無
犯。三。無救贖心。力不及者非犯。四。令彼褻辱隨
事結過。設力不及而漠不關心。亦犯　惟遮不
開。或如法流通經典。不犯　果報者不救則失
於二利。救則具足二嚴。】

○第三十二損害眾生戒

【疏。此有六事。遠妨損害。乖慈。故制。七眾同犯。大小
乘俱制。】

「若佛子。不得販賣刀杖弓箭。畜輕秤小斗。因官形勢。
取人財物。害心繫縛。破壞成功。長養猫狸猪狗。若故
養者。犯輕垢罪。」

【發隱。秤斗垂戒。他可例知。因官者。或用自官勢。
或假他官勢也。畜猫狗者。能傷他物。畜猪者。終
歸損害。優婆塞戒經云。畜猫狸。養猪羊及蠶者。
得罪。俗制如是。僧可知矣。
合注。刀杖弓箭者。損

害之具。輕秤小斗者。欺誑之具。然秤斗但約畜
用。故結輕耳。若以之移換詐取。自屬盜攝。因官
形勢者。行於逼奪。以威力傷慈。結輕。若取非其
有。亦是盜攝。繫縛者。不當其罪。又意在索財也
　此具性遮二業。隨事結罪　惟遮不開　果
報者。是殺盜等流。
初津。猫狸猪狗等。養生害生。
恩中具讐。雖不殺他。殺因具矣。小乘律中。畜狗
為守住處。故開。】

○第三十三邪業覺觀戒

【疏。凡所運為。皆非正業。思想覺觀。有亂真道。故制。
大小同犯。七眾不全同。

發隱。覺觀有正有邪。思維出世真道者。正也。思
維世間雜事者。邪也。初心作思名覺。細心沈思
為觀。】

「若佛子。以惡心故。觀一切男女等鬬。軍陣兵將劫賊
等鬬。亦不得聽吹貝鼓角琴瑟箏笛箜篌。歌叫妓樂
之聲。不得摴蒱。圍棋。波羅塞戲。彈棋。六搏。拍毱。擲石
投壺。牽道八道行城。爪鏡。蓍草。楊枝。鉢盂。髑髏。而作
卜筮。不得作盜賊使命。一一不得作。若故作者。犯輕
垢罪。」

【疏。初。諍鬬。男女軍陣等。道俗同制。二。娛樂吹貝鼓
角等。若為自娛。道俗同不得作。不得聽。若供養三
寶。道俗同開。三。雜戲。摴蒱圍棋等。四。卜筮。爪鏡蓍
草等。五。作使。通書。道俗俱制。


合注。此五皆為邪業惡心者。明非見機益物。直
是邪思邪覺也。貝者。螺也。七弦為琴。二十五弦。
為瑟。箏者。竹身十三弦。箜篌者。竹身二十四弦。
摴蒱。即今賻錢。波羅塞戲。即今象棋。彈棋者。漢
宮人粧奩戲。六搏。即今雙陸。拍毱。即今踢毬。擲
石投壺者。古用石。今用矢。牽道八道行城者。縱
橫各八路。以棋子行之。西域戲也。爪鏡。即圓光
法。蓍草。即是易卦楊枝。即樟柳神。鉢盂。即攪水
碗法。髑髏。即耳報法　盜賊使命。性遮兩業。餘
惟遮罪。隨事結輕。又戒本經云。若菩薩懶惰懈
怠。耽樂睡眠。若非時。不知量。是染污犯。不犯者。
若病。若無力。若遠行疲極。若為斷彼故。起欲方
便。攝受對治。性利煩惱更數數起。亦可此戒兼
攝　投壺本於禮記。蓍龜本於易書。在家應無
犯　開遮者。或見機益物等。又出家人欲決疑
慮。自有圓覺經。拈取標記法。占察經。擲三輪相
法。及大灌頂經。梵天神䇿百首。可依用之　果
報者。觀則妨廢正道。失二世利。不觀則離諸掉
悔。定慧易生。
發隱。諍鬬起凶惡心。娛樂起淫泆
心。雜戲起散亂心。卜筮起惑著心。使命起詐罔
心。事事亂道。不應作也。例而推之。可之能詩而
感白癩。解之工畫而墮泥犁。乃至貫休智永之
輩。皆邪業也。可不戒歟　蓍草並制者。釋子委
運大化。宜莫留情。世俗賴斯指迷。固所不禁。但

貴斷以義命。母膠執焉。斯名達士矣。】

○第三十四暫念小乘戒

【疏。乖本所習。故制。七眾同犯。大小不共。以習各異。
欲背大向小。心計未成。犯前第八背大向小戒。計
成失戒。在第十重戒中說。此戒所制。不欲背大。正
言小乘易行。且欲斷結。然後化生。

發隱。帶結而能利物。大士之宏懷。斷結而後化
生小乘之淺計。又前云向小。泛舉所修之因。今
之念小。專指所持之戒。背向二字。辭猶稍寬。暫
亦不宜。意彌切矣。】

「若佛子。護持禁戒。行住坐臥。日夜六時。讀誦是戒。猶
如金剛。如帶持浮囊。欲度大海。如草繫比邱。常生大
乘善信。自知我是未成之佛。諸佛是巳成之佛。發菩
提心。念念不去心。若起一念二乘外道心者。犯輕垢
罪。」

【發隱。金剛者。萬物莫能碎。而能碎萬物。喻此戒
諸惡莫能破。而能破諸惡也。浮囊者。經言客持
浮囊渡海。羅剎從乞。毅然不許。乃至乞半。乞一
絲毫。皆悉不與。喻持戒者。在生死海中。遇煩惱
羅剎。欲壞重戒。乃至輕垢。一微塵許。不可得也。
草繫者。昔佛在世。有諸比邱。為賊劫掠。恐其追
獲。以草繫之。佛制。比邱不壞生草。繇此端坐不
敢動作。王過見之。乃得解釋。如是持戒。所謂寧
有戒死。不無戒生也　雖能護戒。若無正信。則

戒止散善而巳。今知生佛本無二心。眾生當定
作佛。特巳成未成為別。實先佛後佛何殊。所謂
能作如是信戒品巳具足者也。二乘繇無此信。
故無望作佛。亦無望一切眾生作佛。大士於此
諦信不疑。故能自度度人。同成正覺心也。雖有
正信。而不發心。則信為徒信而巳。今知我心即
諸佛心。故上求諸佛無上菩提。我心即眾生心。
故下化眾生同成正覺。剎那心中。不捨此念。曰
念念不去心也。

疏。若起一念等者。不應一念起自度之想。外道者。
指二乘為外道。若權入此道為化。非所制也。

發隱。二乘為外道者。離菩提心。捨菩提願。即名
外道。故等二乘曰外道也。權入為化者。菩薩示
現外道。故與同事。默行教化者。非所制也。
合注。
起二乘心。惟是遮業。非染污犯。起外道心。性遮
二業。念念是染污犯　開遮者。若權入二乘外
道。為化彼故　果報者。一念二乘心。亦障菩提。
一念外道心。亦障出世。惟念念菩提心。能臻三
種不退　按合注分注二乘外道。與疏異。】

○第三十五不發願戒

【疏。菩薩常應願求勝事。緣心善境。將來因此克遂。
若不發願。求善之心難遂。故制。七眾同。大小異。所
習不同故。】

「若佛子。常應發一切願。孝順父母師僧。願得好師。同

學善知識。常教我大乘經律。十發趣。十長養。十金剛。
十地。使我開解。如法修行。堅持佛戒。寧捨身命。念念
不去心。若一切菩薩。不發是願者。犯輕垢罪。」

【合注。常應發者。所謂非是一發。惟應數發。令菩
提心相續不斷也。一切願者。總指十願。
發隱。好
師謂智行雙備。有智無行。何以成吾德。有行無
智。何以開吾迷。故弟子雖具信心。不逢良導。美
材拙匠。遂成廢器。誠可歎也。故十願之中。得師
最要。然無賢朋。有聞乏辯難之資。欲行鮮夾輔
之益。相觀無自。德業安成。臨濟激發於座元。雪
峯悟道於鰲山。參師重矣。取友急焉。十發趣。即
十住。發起大心。趣入妙道。有住義故。十長養。即
十行。滋培長養。積累日成。有行義故。十金剛。即
十迴向。順入法界。堅固不動。有迴向義故。從發
趣至十地。皆從師友而得也。華嚴信解。行證。為
入道始終。今言開解修行。而不及信證者。以解
必由信故。行必終證故。結願持戒者。此經本旨。
惟戒是重。戒匪堅持。心地巳失。賢聖道果。何由
發生。夫孝名為戒。始乎孝順。終乎持戒。是戒乃
貫諸願而成始成終者也。若一切菩薩等者。不
發大願。魔所攝持。志既不堅。行將墮落。可不慎
歟　此是遮業。應發不發。隨時結過　惟遮不
開　果報者。不發則失決定勝益。相續而發。則
能得佛滅罪。如發趣心中說。】


○第三十六不發誓戒

【疏。誓是必固之心願中之勇烈意。始行心弱。宜須
防持。若不發心作意。易生違犯。故制。七眾同犯。而
用不必皆盡。大小乘不共。二乘不制。心易防持。

發隱。增一阿含三十八經云。比邱不發誓者。終
不成佛道。誓願之福。不可稱計。得至甘露滅盡
之處。故願後必須發誓也。問。聲聞執身。今反云
心易防持者。何也。答。菩薩心大難持。聲聞心小
易治。譬諸禦河海之滔天。則金提千里。止行潦
之在地。則捧土成崖。其為難易。審矣　期其志
而必到者。願為之先導也。堅其願而不退者。誓
為之後驅也。故疏稱誓為願中勇烈意。】

「若佛子。發是十大願巳。持佛禁戒。作是誓言。寧以此
身投熾然猛火。大坑刀山。終不毀犯三世諸佛經律。
與一切女人作不淨行。復作是願。寧以熱鐵羅網千
重。周匝纏身。終不以此破戒之身。受於信心檀越一
切衣服。復作是願。寧以此口吞熱鐵丸。及大流猛火。
經百千劫。終不以此破戒之口。食於信心檀越百味
飲食。復作是願。寧以此身臥大流猛火。羅網熱鐵地
上。終不以此破戒之身。受於信心檀越百種牀座。復
作是願。寧以此身受三百矛剌身。經一劫二劫。終不
以此破戒之身。受於信心檀越百味醫藥復作是願。
寧以此身投熱鐵鑊。經百千劫。終不以此破戒之身。
受於信心檀越千種房舍屋宅。園林田地。復作是願。

寧以鐵鎚打碎此身。從頭至足。令如微塵。終不以此
破戒之身。受於信心檀越恭敬禮拜。復作是願。寧以
百千熱鐵刀矛。挑其兩目。終不以此破戒之心。視他
好色。復作是願。寧以百千鐵錐。劖剌耳根。終一劫二
劫。終不以此破戒之心。聽好音聲。復作是願寧以百
千刃刀。割去其鼻。終不以此破戒之心。貪嗅諸香。復
作是願。寧以百千刃刀。割斷其舌。終不以此破戒之
心。食人百昧淨食。復作是願。寧以利斧斬破其身。終
不以此破戒之心。貪著好觸。復作是願。願一切眾生。
悉得成佛。而菩薩若不發是願者。犯輕垢罪。」

【發隱。首誓欲染者。良以身生於欲。欲成於女。濬
恩愛海。牢生死根。無過女色矣。故首誓之。寧以
者。輕量之辭。良以紅爐白刃。壞色身於一時。花
箭蜜鋒沈慧命於萬劫。苦中較苦。苦有重輕。寧
忍此而不為彼。誓要決絕至極之語也。其餘諸
根染塵。如猿得樹。若非重誓。自立良難。問。受食
一節。前後言之。意似相濫。答。前以四事類說。葢
主不堪應供而言。後以六根類說。葢主不能制
情而言。故不相濫。問六根止舉其五。不及意根。
何也。答。五根皆含意字。故文云破戒之心。又意
非形體。不可等五為喻。復作是願。願一切眾生
成佛者。前四自度。今一度人。自利利他。俱成正
覺也。若無此誓。回向佛道。前來諸誓。止是人天。
福報或二乘小果而巳。
合注。經云。劫初無男女

二相。因食蠲穢。二相乃生。展轉染愛。遂為胎生
之始。減至壽五百歲時。有非法婬起。如男子相
婬。此婬一起。罪惡斯劇。頓減為二百歲。律及阿
含中。佛因野火熾然。為諸比邱。說此諸誓。其根
熟者。頓斷惑染。其未熟者。懼罪捨戒。佛不止之。
誠不欲其壞法門也。乃至二果聖人。見惑巳斷。
婬習現前。還俗娶妻。終不破戒。葢如法捨戒。將
來尚可出家。倘根本一破。則終非道品。且何忍
於聖賢幢相之中。而作此鄙穢哉。此誓出家菩
薩之所全發。在家菩薩。惟於邪婬境發。正婬非
所斷也。是故今時出家菩薩。大須自審。倘此習
本輕。或雖重而善自調制。便可安處僧倫。若煩
惱習強。不能自抑。快哉捨戒。慎莫破戒。以捨戒
還俗。則現在雖失比邱沙彌之位。尚為菩薩優
婆塞。將來亦尚可為沙彌比邱。倘一破戒體。則
菩薩戒。比邱戒。沙彌戒。優婆塞戒。無不盡破。乃
至一日一夜八關戒齋。皆悉不任更受。縱令菩
薩戒法。得有見相重受之科。而見相一事。談何
容易。思之思之。慎之慎之。次五節為供養之誓。
信心檀越。本為供修道人。破戒受供。苦報必劇。
此乃誓不破戒。非誓不受供也。有謂信施難消。
遂欲自營生業。不思飲水踐土。獨非國王之供
養乎。既無救於破戒之罪。又更犯邪命之愆。誠
可悲也。次一節為恭敬之誓。此亦誓不破戒。非

誓不受拜也。有謂戒德多虧。遂乃低身答拜。甚
至禮天神。敬白衣。既無救於破戒之罪。又為敗
壞出家儀式。亦愚惑也。次五節為六根之誓。約
五根對五塵。皆以破戒之心為主。即意根為政
也。食人淨食者。前以破戒受人供養而言。此以
邪心貪著滋味而言。當知貪著滋味。即名破戒
心也　此是遮業。為防退心。觸境不發。隨事結
過　大小不全共。同者。同前四誓。異者。小乘不
制第五度生誓也　惟遮不開　果報者。不發
則失決定不退之益。隨發隨得堅固進趣之益。】

○第三十七冒難遊行戒

【疏。始行菩薩。業多不定。且人身難得。堪為道器。不
慎遊行。致有夭逝。在危生念。所喪事重。以不慎。故
制。七眾同。大小俱制。

發隱。堪為道器者。如裴丞相所謂六道之中。可
以整心慮。趣菩提者。惟人道為能耳。是知染心
所就。雖號革囊。聖道攸資。實為重器。應須貴之
保之。而乃不慎遊行。甘心夭逝耶　忍力未充。
臨危之際。生大苦惱。因墮惡處。故曰所喪事重
也　今新學僧。動云委命龍天。實則毫無見處。
夭逝之禍。疏有明文。可不慎歟　五戒堅持。方
得人身。五戒不持。人天路絕。持戒難。則人身不
易明矣。】

「若佛子。常應二時頭陀。冬夏坐禪。結夏安居。常用楊

枝。澡豆。三衣。缾。鉢。坐具。錫杖。香鑪奩。漉水囊。手巾。刀
子。火燧。鑷子。繩牀。經。律。佛像。菩薩形像。而菩薩行頭
陀時。及遊方時。行來百里千里。此十八種物。常隨其
身。頭陀者。從正月十五日。至三月十五日。八月十五
日。至十月十五日。是二時中。此十八種物。常隨其身。
如鳥二翼。若布薩日。新學菩薩。半月。半月常布薩。誦
十重四十八輕戒。若誦戒時。當於諸佛菩薩形像前
誦。一人布薩。即一人誦。若二人三人。至百千人。亦一
人誦。誦者高座。聽者下座。各各披九條七條五條袈
裟。若結夏安居時。亦應一一如法。若行頭陀時。莫入
難處。若惡國界。若惡國王。土地高下。草木深邃。師子
虎狼。水火風難。及以劫賊道路毒蛇一切難處。悉不
得入。頭陀行道。乃至夏坐安居。是諸難處。皆不得入。
若故入者。犯輕垢罪。」

【合注。常應二時頭陀者。春秋調適。遊行化物。無
妨損也。頭陀或云杜多。此翻抖擻。有十二法。皆
是遠離勝行。聖所稱歎。一。在阿蘭若處。二。常行
乞食。三次第乞食。四。受一食法。五。節量食。六。中
後不飲果蜜等漿。七。糞掃衣。八。但三衣。九。塚間
住。十。樹下止。十一。露地坐。十二。但坐不臥。冬夏
坐禪者。大寒大熱。常應靜坐。結夏安居者。夏行
尤為妨道。故須結制九旬也。楊枝所以淨口。澡
豆所以潔身。三衣者。一僧伽棃。名上衣。二鬱多
羅僧。名中衣。三安陀會。名下衣。缾有三種。一淨

缾貯水供飲。二隨用缾。貯水洗手。三觸缾貯水。
洗大小便處。鉢者。具云鉢多羅。此翻應器。謂體
色量三皆應法。體用瓦鐵二物。不得用金銀銅
木七寶等。色以油麻熏成。量則隨其腹量。分上
中下。最大不過三升。最小不過升半。坐具者。梵
名尼師壇。此云隨坐衣。所以護身護衣護臥具
也。錫杖豎聖賢之標。香鑪修清淨之供。漉囊為
救物之具。手巾為除垢所需。刀子長不過三指。
闊不過一指。所以便用。火燧為防熱食。兼為除
冥。鑷子為拔鼻毛。繩牀隨處捿息。皆百一所需
中物也。經契一心。律規三業。佛像標心極果。菩
薩形像托志真因。既皆切於日用。亦可即事表
法。故以如鳥二翼喻之。彼不知法義。惟汲汲以
十八物為務者。固非大士宏規。倘竟高談名理。
而脫略事相。恐亦非佛本意。必事理俱備。庶二
翼無損耳。布薩但舉新學者。久學菩薩。自不待
言也。披九條等者。九條即僧伽黎。七條即鬱多
羅僧。五條即安陀會。此但指比邱比邱尼言之。
若式叉摩那。沙彌。沙彌尼。止許用縵條衣。名為
無縫袈裟。在家二眾。於誦戒及入壇時。亦得用
無縫衣。餘時不得。然善生經云。若優婆塞。不儲
畜僧伽黎衣鉢錫杖。得失意罪。此特制令儲畜。
非制令日用。又僧伽黎等。即縵條之服。加以三
種法號。所謂無縫三衣。不同比邱之九條七條

五條也。一一如法者。如法具十八物。及如法誦
戒等　此是遮業。正制冒難遊行。兼制備十八
物。如法誦戒。葢冒難遊行。恐致夭逝。在危生念。
所喪事重。大士雖宜為法忘身。豈應不慎招損。
譬如儒者。雖有殺生成仁之事。亦云知命者不
立巖牆下也　三緣成罪。一。難處。謂惡國界等。
二。難處想。六句。二重。二輕。二無犯。三。正遊行處。
步步結輕垢罪。或先非難處正遊行。難事忽起。
此亦非犯。又善生經云。若優婆塞。險難之處。無
伴獨行。得失意罪。准此。則設有事緣。多伴同往。
非犯。又云。優婆塞若犯國制。得失意罪。亦應此
戒兼攝也　大小不全共。同者。同不得冒難遊
行。異者。大士制十八物。聲聞惟制六物隨身。謂
三衣。坐具。鉢及漉囊。餘非所制。大士一人布薩。
即一人誦。聲聞須有四人以上。方差一人高坐
而誦。若三人二人。即相向布薩。若惟一人。即心
念布薩。具如律中。未受具者。不宜先知。故不委
明　開遮者。或為求法。或為度生。冒難非犯
　果報者。遇難多作退道因緣。不遊堪使身心進
道　附。有出家優婆塞夷。有在家優婆塞夷。出
家者名近住。在家者名近事。與比邱。比邱尼。式
叉摩那。沙彌。沙彌尼。共稱九眾也。
發隱。春秋遊
行。無妨損有二。一則慎時。不傷巳身。二則護生。
不傷他命也。四受一食法。疏云。一坐食。謂一坐

食畢。不二坐也。阿蘭。即阿練。此云遠離處也。結
夏安居。不言結冬者。省文也。袈裟。此云間色服。
即壞色衣也。此因色立名。又云去穢。又云離著。
又云消瘦服等。此從義立名。一切難處云者。兼
例其餘也。】

○第三十八乖尊卑次序戒

【疏。乖亂失儀。故制。七眾同。大小俱制。】

「若佛子。應如法次第坐。先受戒者在前坐。後受戒者
在後坐。不問老少。比邱。比邱尼。貴人國王。王子。乃至
黃門。奴婢。皆應先受戒者在前坐。後受戒者次第而
坐。莫如外道癡人若老若少。無前無後。坐無次第。如
兵奴之法。我佛法中。先者先坐。後者後坐。而菩薩一
一不如法次第坐者。犯輕垢罪。」

【合注。如法有二種。一通論七眾。二別論戒次。坐
有二時。一誦戒時。二平時。皆不得紊亂也。不問
老少亦二義。一即通論七眾義。二即別論戒次
義。一通論者。謂百臘比邱尼。不得於初夏比邱
前坐。設比邱尼受菩薩戒。亦經百臘。猶故不得
於初夏小乘比邱前坐。況是菩薩比邱。以比邱
是上眾故。式叉摩那雖生年百歲。或菩薩戒巳
經百臘。總不得於大小乘比邱比邱尼前坐。以
未是僧數故。沙彌雖生年百歲。或菩薩戒巳經
百臘。乃至不得於小乘式叉摩那前坐。沙彌尼
雖生年百歲。或菩薩戒亦經百臘。乃至不得於

小乘沙彌前坐。優婆塞雖生年百歲。受菩薩戒
亦經百臘。乃至不得於小乘驅烏沙彌尼前而
坐。況復沙彌及比邱等。故善生經云。優婆塞若
在比邱沙彌前行。得失意罪。當知彼約行結。坐
亦有罪。此約坐結。行亦有罪也。二別論者。如比
邱比邱尼眾。皆須兼論大小二種戒次。在大則
大。在小則小。萬萬不得以大奪小。故文殊應闍
王之請。尚須固遜迦葉。然後暫居其先。則平時
之不亂戒次明矣。其餘五眾。惟各自論菩薩戒
次。不論生年。斯易可知。言比邱比邱尼貴人等
者。謂先敘七眾尊卑定分。後乃各就其類。自敘
戒次也。比邱敘戒次竟。然後尼敘戒次。不言餘
三眾者。省文耳。貴人即通指國王王子等。對黃
門奴婢賤人言之。此等雖則同名在家二眾。又
須各以類分。即如王子雖受菩薩大戒。既未出
家。仍不得居君父之先。故亦自為一類也。乃至
者。超略之辭。意顯長者。宰官。婆羅門。居士等。別
為一類。以此輩人。就世法中。或敘爵敘齒敘德。
原無定局故。今惟當敘戒。然西域復有國王師
事婆羅門者。又當別論。今則通約未出家人。固
不得紊亂君臣名位也。其或此國王子。與彼國
之王。相為師友。或王子未登王位。亦與婆羅門
長者居士等。相為師友。皆當別論耳。黃門奴婢。
又必自為一類。不得混在貴人類中。葢黃門於

出家法。屬重難攝。斷不得入比邱沙彌之列。奴
婢屬輕遮攝。若主人與姓。得受比邱沙彌等戒。
入比邱沙彌位中。便在國王前坐。今雖受菩薩
大戒。仍未脫於奴婢。故須別為一類。不得紊亂
主僕貴賤之名分也。問。君臣父子主僕。既同受
菩薩戒。猶須各為一類。何故律中臣先受具。王
後受具。便為下座。子先受具。父後受具。便為下
座。僕先受具。主後受具。便為下座耶。答。比邱戒
法。現出世相。非世法之所攝。故君若不聽。則臣
不得出家。父母不聽。則子不得出家。主人不聽。
則奴不得出家。既君父主人聽許出家。一出家
時。便永捨臣子名位。故君父主人後設受具。即
以彼為上座。若君父王人在家。亦即以彼為尊
者福田。故五天竺法。出家人設見君父主人。均
稱檀越。無答拜之儀。若夫菩薩戒法。通於世出
世間。不壞俗諦。君仍是君。臣原是臣。父子主僕。
亦復如是。若欲去其名位。而統敘戒次。則世法
不成安立矣。問。若一出家。永捨臣子奴婢名位。
豈非無父無君。正被儒者所譏。答。但捨名位。不
捨恩義。故律制比邱。應盡心盡力。孝養父母。若
不孝養。則得重罪。乃至佛母涅槃。佛尚親手舉
柩。又比邱身處山林。無事君之禮。倘受王供養。
與王親善。亦須隨事納忠。此即不廢世間忠孝。
而況如法修行。宏通至教。令天龍歡喜。護國護

民。令過現父母。同離苦海。此更成就出世忠孝。
然則大忠大孝。孰過出家。有此大義。必不容更
論小小虗名虗位矣。總之論廣大。則莫若菩薩
戒法。故在家亦可頂受。而不許亂世間名位。論
尊重。則莫如出家律儀。葢是聖賢幢相。出世芳
標。僧輪所繫。佛法所關　開遮者。如文殊迦葉
應闍王請。文殊始讓迦葉。不敢違古佛之恒規。
迦葉終遜文殊。所以順請主之本意。又下座或
沙彌等說法。則登法座　果報者。不敬戒律。遠
離正法。依戒相敬。出生勝益。如往昔雛猴及象
因緣。具在經律。】

○第三十九不修福慧戒

【疏。福慧二嚴。如鳥二翼。不可不修。垂出要之道。故
制。七眾同。大小乘不全共。菩薩攝一切善。應修。聲
聞夏分自誓。應修福業。餘時不制。

發隱。出要之道者。福慧雙修。出離生死捷要之
道也。福輕則恒罹障緣。慧淺則多行錯路。故曰
乖出要之道。夏分自誓者。坐夏則修。修則有限。
非若菩薩無時不修也。】

「若佛子。常應教化一切眾生。建立僧坊山林園田。立
作佛塔。冬夏安居坐禪處所。一切行道處。皆應立之。
而菩薩應為一切眾生。講說大乘經律。若疾病。國難
賊難。父母兄弟和尚阿闍棃亡滅之日。及三七日。四
五七日。乃至七七日。亦應講說大乘經律。一切齋會

求願。行來治生。大火所燒。大水所漂。黑風所漂船舫。
江湖大海羅叉之難。亦讀誦講說此經律。乃至一切
罪報。三惡。八難。七逆。杻械枷鎖。繫縛其身。多婬。多瞋。
多愚癡。多疾病。皆應講此經律。而新學菩薩。若不爾
者。犯輕垢罪。」

【疏。修福。自作教他。文中略序七事。一僧坊。二山林。
三園。四田。五塔。六冬夏坐禪安居處。七一切行道
處。凡此流類。悉應建立。力若不及者。不犯。修智慧。
亦自作教人。

發隱。自作教他者。作此七事。並教化眾生。令作
此七事也。按要集第十經云。佛言。爾時道俗訛
替。競興齋講。強抑求財。營修塔寺。依經不合。反
招前罪。葢言非理募化。而自附營修。以公濟私。
誣因昧果。所謂天堂未就。地獄先成。如是修福。
不如避罪。學者又不可不明辨也。
合注。建立僧
坊等。制令修福。講說大乘等。制令修慧　此是
遮業。隨力應修。遇緣當為而不為。一一結罪。除
力不及者。無犯。此即戒本經所謂住少利少作
少方便也。若慊恨心。是染污犯。懶惰懈怠。非染
污犯　大小不全共。聲聞夏安居時。應修房舍。
餘時不制。大士一切時中。應修福業　開遮者。
或常修禪誦等一切勝業。無暇他營　果報者。
不修則失二種莊嚴。修則菩提資糧。任運增長。】

「如是九戒。應當學。敬心奉持。梵壇品當廣明。」


【合注。此總結第四段九戒也。】

○第四十揀擇受戒戒

【疏。有心樂受。悉皆應與。若瞋惡揀棄。乖於勸獎。故
制。出家二眾同犯。餘無師範者未制。大小不全共。
菩薩本兼物。聲聞若許而中悔。是犯。不許。不犯。】

「若佛子。與人受戒時。不得揀擇。一切國王。王子。大臣。
百官。比邱。比邱尼。信男。信女。婬男。婬女。十八梵天。六
欲天子。無根。二根。黃門。奴婢。一切鬼神。盡得受戒。應
教身所著袈裟。皆使壞色。與道相應。皆染使青黃赤
黑紫色。一切染衣。乃至臥具。盡以壞色。身所著衣。一
切染色。若一切國土中。國人所著衣服。比邱皆應與
其俗服有異。若欲受戒時。師應問言。汝現身不作七
逆罪不。菩薩法師。不得與七逆人現身受戒。七逆者。
出佛身血。殺父。殺母。殺和尚。殺阿闍棃。破羯磨轉法
輪僧。殺聖人。若具七逆。即現身不得戒。餘一切人。盡
得受戒。出家人法。不向國王禮拜。不向父母禮拜。六
親不敬。鬼神不禮。但解法師語。有百里千里來求法
者。而菩薩法師。以惡心瞋心。而不即與授一切眾生
戒。犯輕垢罪。」

【合注。不得揀擇者。不應揀於品類。謂國王乃至
鬼神。盡有佛性。盡可隨類行菩薩道。故盡得受
戒也。而亦有二事應揀。一是形儀。二是業障。應
教身所著袈裟等者。教令揀形儀也。梵語袈裟。
此云染衣。亦云壞色。亦云臥具。乃出家衣服之

都名。律制三種壞色。謂青黑木蘭。今制五種。比
邱皆應與俗服有異者。正明比邱及比邱尼。體
是僧寶。故特為制三種田衣。永異凡俗。其式叉
摩那等五眾。惟須壞色。不得濫同比邱也。應問
現身不作七逆罪等者。教令揀業障也。七逆業
成。定墮無間。所以正障戒品。前生非復可知。亦
復不為戒障。故但問現身也。和尚者。比邱有二
種。一十戒和尚。二具戒和尚。比邱尼有三種。一
十戒和尚尼。二式叉摩那受六法和尚尼。三具
戒和尚尼。皆不得以比邱為之。式叉摩那有二
種。一十戒和尚尼。二六法和尚尼。沙彌。沙彌尼
皆一種。即授與十戒者也。阿闍棃者。比邱有五
種。一十戒闍棃。二受具時教授闍棃。三受具時
羯磨闍棃。四依止闍棃。乃至與依止僅一夜。五
教讀闍棃。乃至從受一四句偈。或說其義。比邱
尼有七種。加受具時比邱僧中羯磨闍棃。及六
法闍棃尼。式叉摩那有三種。一十戒闍棃。二六
法闍棃。三教讀闍棃。沙彌。沙彌尼各二種。一十
戒。二教讀。優婆塞。優婆夷各三種。一受五戒闍
棃。二受八關戒齋闍棃。三教讀闍棃。又若并取
受菩薩戒闍棃。則七眾各加一種。破羯磨僧者。
極少有八人同住。皆是比邱。四人四人。各自為
黨。於一大界之中。別說戒。別作種種羯磨。破轉
法輪僧者。下至九人。一人自稱佛。誘彼四比邱。

別從其教。餘四比邱。守正不從。分作二部。不論
界內界外。但令非法說法。如提婆達多等。名破
法輪。聖人者。小乘四果。大乘法趣以上也。夫不
拜父母國王。不敬六親鬼神。百里千里而來。則
其求法之心何切。此而不授。辜負當機。不太甚
乎。惡心瞋心者。明非見機益物之心。一切眾生
戒者。明此大戒。本是一切眾生所應同受。不似
比邱及沙彌戒。須擇品類授也　此是遮業。四
緣成罪。一是受戒器。謂非七逆。又形儀如法。二
堪受想。六句。二重。二輕。二無犯。三有揀擇心。謂
或惡其下賤。瞋其貧乏等。正是業主。四令不得
受。隨所拒人結罪。若知不堪受者。非犯。菩薩戒
羯磨文云。若諸菩薩。欲受菩薩戒時。先應為說
菩薩法藏摩怛理迦。菩薩學處。及犯處相。令其
聽受。以慧觀察。自所意樂。堪能思擇。受菩薩戒。
非惟他勸。非為勝他。當知是名堅固菩薩。堪受
菩薩淨戒律儀。又云。無淨信者。不應從受。謂於
如是所受淨戒。初無信解。不能趣入。不善思惟。
有慳貪者。慳貪蔽者。有大欲者。無喜足者。不應
從受。毀淨戒者。於諸學處。無恭敬者。於戒律儀。
有慢緩者。不應從受。有忿恨者。多不忍者。於他
違犯。不堪耐者。不應從受。有懶惰者。有懈怠者。
多分耽著。日夜睡眠。樂倚樂臥樂好合徒侶。樂
嬉談者。不應從受。心散亂者。下至不能𤚲牛乳

頃。善心一緣。住修習者。不應從受。有闇昧者。愚
癡類者。極劣心者。誹謗菩薩素怛羅藏。及摩怛
迦者。不應從受。解曰。此皆揀。非法器也。豈可漫
云無揀擇耶。又前人本不欲受。強令受戒。亦犯
輕垢　開遮者。見機利益。先不為授。雖示大怒。
非惡心瞋心也。如曇無讖之於沙門道進是也
　果報者。妄揀則得悋法之罪。失於二利。善揀
則莊嚴眷屬。光顯法門。
發隱。此心地中。非尊非
卑。非道非俗。非男非女。非穢非淨。非天非人。非
全非缺。非良非賤。非顯非幽。一味平等。無二無
別。何所去取。而生揀擇　皆染使青黃等。真諦
云。青。銅青也。黑。雜泥也。舍利弗問經云。摩訶僧
祇部。勤學眾經。宣。說其義。處本居中。應著黃色。
曇無德部。通遠理味。表法殊勝。應著赤色。薩婆
多部。博通敏達。善能化道。應著黑色。迦舍部。勇
猛護生。應著木蘭色。彌沙塞部。禪思入玄。究暢
幽密。應著青色。據此則成五彩。云何名壞。然彼
文中。有青非東方之青等句。則知就壞色中。自
有五別。以表五部。非世間五麗色也。如上青黃
赤黑等。不必確定分別。但與俗服有別則巳。道
俗受戒。皆須服壞色。可作壞色處。僧俗俱宜同
作。不可壞色處。俗即隨便。惟僧則必以壞色。不
可壞色者。或土地所不便是也。法滅盡經云。法
欲滅時。袈裟自然變白。當知衣白。法滅之相。此

中制白衣高座。則知道俗以緇白別。不可不慎
也。羯磨轉法輪者。集眾布薩。代佛揚化。正所謂
和合僧也。破此人則佛法滅。豈不犯逆。非漫爾
羣居。情識相比。可冒和合之名也。又凡能宏法
利生者。皆名轉法輪也　經中重逆二字有別。
有犯重不犯逆者。有兼重與逆者。聲聞害師巳
犯重。特不云逆耳。葢逆是重上復加逆罪也。問。
下弒上。皆逆也。云何聲聞害師非逆。答。佛法中
重。對世法逆。佛法中逆。加世法逆一等。聲聞害
師犯重。巳是世間逆罪。而菩薩所謂逆者。則更
加重。故疏云。菩薩重。重於聲聞重也　君親天
地等不禮敬者。言出家之法。巳於國王父母六
親鬼神。不修世間禮儀恭敬。則今日授戒。不當
復問其是貴是賤。是親是疎。是人是神。惟觀意
之誠否耳。遠來求法。誠意可知。止除七逆。餘伹
解法師語者。即當與戒。何得起惡心瞋心。而不
即與。竟拒曰不與。遲延曰不即與。若此者。苟非
圖利養而販賣佛法。必其乏慈悲而獨善巳身。
是以得罪。若察其意未誠。而不即與。欲成就彼。
如無讖之於道進。則大權化導。功德無量。勿等
視也。問。六親鬼神。且置弗論。云何君父。而不禮
敬。答。出家之人。禮拜君父。非恭敬故。所以者何。
帝釋天主。尚不欲五戒者禮拜。慮或損福。故出
家者。當精進行道。報君父恩。不當以擎跽匍匐

小節為恭敬也。斯乃忠臣孝子。愛其君父而不
禮拜。是名大恭敬。豈曰桀驁乎哉。問。沙彌未受
比邱戒。不得受菩薩戒。則沙彌不及鬼畜等。及
在家二眾歟。何彼得受。此反不得。答。在家與出
家。體制自別。而意亦略同。在家者。必受五戒。方
得受菩薩戒。出家剃染者。必受比邱戒。方得受
菩薩戒。鬼畜男女等得受者。是巳有五戒者也。
夫三寶之名。因比邱戒而成。沙彌未得與三寶
流也。若沙彌俱直受大戒。則比邱之戒廢。而僧
寶廢。三寶缺矣。其失可勝言哉。問。經云婬男婬
女。豈非白衣不受五戒之直受耶。答。亦必一會
之頃。先受五戒。而隨受菩薩戒。則不次第而未
嘗不次第也。】

○第四十一為利作師戒

【疏。內無實解。外為名利。輒爾強為。有誤人之失。故
制。出家二眾同。大小不俱制。三眾及在家。無師範
義。不制。】

「若佛子。教化人起信心時。菩薩與他人作教誡法師
者。見欲受戒人。應教請二師。和尚阿闍棃二師。應問
言。汝有七遮罪不。若現身有七遮罪者。師不應與受
戒。若無七遮者。得與受戒。若有犯十戒者。應教懺悔。
在佛菩薩形像前。日夜六時。誦十重四十八輕戒。苦
到禮三世千佛。得見好相。若一七日。二三七日。乃至
一年。要見好相。好相者。佛來摩頂。見光見華。種種異

相。便得滅罪。若無好相。雖懺無益。是人現身亦不得
戒。而得增益受戒。若犯四十八輕戒者。對首懺悔。罪
便得滅。不同七遮。而教誡師。於是法中。一一好解。若
不解大乘經律。若輕若重。是非之相。不解第一義諦。
習種性。長養性。性種性。不可壞性。道種性。正法性。其
中多少觀行出入。十禪支。一切行法。一一不得此法
中意。而菩薩為利養故。為名聞故。惡求多求。貪利弟
子。而詐現解一切經律。為供養故。是自欺詐。亦欺詐
他人。故與人授戒者。犯輕垢罪。」

【合注。教誡法師。即教授阿闍棃也。比邱戒法。於
僧中受。故和尚及羯磨闍棃。皆須現在比邱為
之。菩薩戒法。於十方諸佛菩薩前受。故現在法
師。但得為教授闍棃。應教請二師者。謂請本尊
佛為和尚。此土即是釋迦。請補處大士為阿闍
棃。此時即是彌勒。是名為二師也。文中以和尚
阿闍棃二師為句。應問言者。即是教誡師應問。
此謂未請二師之前。先應問其遮難。知無七遮。
方教請二師耳。故菩薩善戒經云。十方諸佛菩
薩大德聽。今某甲三說時。巳從十方諸佛及菩
薩僧。得菩薩戒。說者我是。受者某甲是。我為某
甲證人。大師者。十方無量諸佛菩薩僧是。小師
者。我身是也。又受菩薩戒。既以本佛為和尚。補
處為闍棃。亦即以十方佛為同壇尊證。十方菩
薩為同學善友。今不言請尊證同學者。亦如比

邱受戒。伹請二師也。他經亦有備請五位聖師
者。隨機廣略。故不同耳。犯十戒者。謂曾受此菩
薩大戒。而毀犯之。或曾受比邱沙彌及五戒等。
而破於本根。故須得見好相。若本未受戒時。作
殺盜等業。止有世間性罪。不名犯戒。亦不須問。
惟七逆須問耳。現身亦不得戒者。謂不許重受
大戒。而得增益受戒者。謂作來生受戒勝因。對
首懺悔者。謂對清淨大小乘眾。自首其罪。誓不
更造。即所謂作法懺也。若輕若重。是非之相者。
輕則易懺。重則難懺。是犯須懺。非犯則不須懺。
倘輕罪說重。重罪說輕。犯謂非犯。非犯謂犯。不
能使人決疑出罪也。第一義諦者。即是戒之體
性。亦即心地之正因。常住之極果。習種性長養
性者。謂妍習空觀。漸次增長。即十發趣心。性種
性不可壞性者。謂分別假性。俗諦建立。故不可
壞。即十長養心。道種性者。謂中道能通。即十金
剛心。正法性者。謂證入聖位。即十地及等妙二
覺。多少觀行出入者。謂發趣則從假入空。長養
則從空入假。金剛則迴二邊入中道。十地則從
凡入聖。又習種性則空觀尚少。長養性則空觀
乃多。性種性則假觀尚少。不可壞性則假觀乃
多。道種性則中觀尚少。正法性則中觀乃多。又
三觀次第修習則少。若一心中修習則多也。十
禪支者。即四禪所用喜樂等十支也。不解輕重

是非。則昧於戒相。不解第一義諦。則昧於戒理。
不解習種性等。則昧於道共定共種種差別。昧
戒相。則不能決疑出罪。昧戒理。則不能啟迪真
信真解。昧道定差別。則不能令人修證趣入。可
謂一盲引眾盲矣　此是遮業。而深壞法化。二
緣成罪。一是為利心。二攝受徒竟。戒本經云。為
貪奉事。畜養眷屬。是染污犯。亦此兼制。前之無
解作師。過在好名。今則正在好利。名利皆生死
根本。菩提大障。其罪是均。故皆結云自欺欺他。
而為利者。其心益陋劣矣　餘五眾無授戒事。
但令為利攝受徒眾。亦犯　惟遮不開　果報
者。破壞法門。劇於惡律儀罪。】

○第四十二為惡人說戒戒

【疏。凡未受菩薩戒者。皆曰惡人。若預為說。後受不
能殷重。故制。七眾同。大小俱制。

發隱。渴而後飲。則水之味甘。暗而後燈。則燈之
用顯。故云預說則心輕也。】

「若佛子。不得為利養故。於未受菩薩戒者前。若外道
惡人前。說此千佛大戒。邪見人前。亦不得說。除國王。
餘一切不得說。是惡人輩。不受佛戒。名為畜生。生生
之處。不見三寶。如木石無心。名為外道。邪見人輩。木
頭無異。而菩薩於是惡人前。說七佛教戒者。犯輕垢
罪。」

【合注。說戒者。半月半月誦戒也。除國王者。佛法

付囑國王故也。虗生浪死。故名畜生。頑然罔覺。
故如木石。背覺合塵。故名外道　此是遮業。預
向人說。則後受不能殷重。故半月說戒時。必先
遣未受大戒者出也。四緣成罪。一。未受戒人。謂
未受此菩薩戒者。二。未受人想。六句。二重。二輕。
二無犯。三。有為說心。謂或為利養等。四。前人得
聞。從此時結罪　七眾同犯。大小乘不全共。小
乘一切時中。不得向沙彌等說五篇罪名。以彼
若解五篇名義。便成盜法重難故也。大乘惟半
月誦戒時。須遣未受者出。餘時不論。如前文云。
一切時中。皆應講此經律。後文云。見一切眾生。
應勸受三皈十戒等。故知不同毗尼藏也。又菩
薩比邱比邱尼。一切時中。亦不得以五篇罪名。
向未受具戒者說。而菩薩沙彌等。亦不得預知
五篇名義。致成重難。永障此生受具戒也　惟
遮不開　果報者。說則輕褻正法。不說則屏翰
正教。
發隱。前戒揀擇。今戒惡人。若執不揀。甚非
所宜。應須生重法心。慎勿示之以易。令彼愚頑。
倍增藐忽。
初津。如來法水。但潤有根之苗。故法
雖平等。說要當機。施者不尊。受者不敬。或反增
疑議。致成謗法。故不應也。】

○第四十三無慚受施戒

【疏。出家五眾同。大小俱制。以枉當福田故。文云。信
心出家毀正戒者。在家未當田任。未制。


發隱。在家未當福田之任。無受施事也。
合注。標
此戒為故起犯戒心戒。】

「若佛子。信心出家。受佛正戒。故起心毀犯聖戒者。不
得受一切檀越供養。亦不得國王地上行。不得飲國
王水。五千大鬼。常遮其前。鬼言大賊。若入房舍城邑
宅中。鬼復常掃其脚迹。一切世人。皆罵言佛法中賊。
一切眾生。眼不欲見。犯戒之人。畜生無異。木頭無異。
若故毀正戒者。犯輕垢罪。」

【合注。謂出家菩薩。本以信心受戒。故堪受一切
供養。堪受人天鬼神恭敬。若受而故毀。便不得
受一切供養。便為鬼及世人所賤。可見戒之不
可毀犯如此。奈何起心故欲毀之。雖尚未毀。先
巳從心結罪矣　此是性遮二業。輕視戒律故。
三緣成罪。一。是犯。二。犯想。三。起心欲犯。念念輕
垢。又戒本經云。起五葢心。不開覺者。是染污犯。
亦此兼攝　大小俱制。小乘即所謂輕戒罪也。
隨所犯罪。更加一輕戒罪。大乘亦應例此。又大
士執心。嚴於聲聞也。若本無故毀心者。伹隨事
結本罪。不加此罪。若直起此心。未犯事者。小但
責心。大亦應懺　惟遮不開　果報者。任其故
起。則障增上戒。障增上心。障增上慧。得輕戒罪。
若能開覺。則戒根堅固。定慧可尅。
發隱。地水者。
舉況也。地水且然。況他物乎。阿毗達磨俱舍釋
論云。犯根本罪者。於大眾食及住處。佛不許此

人噉一段食。踐一脚根地。觀此。則知破戒比邱。
天地雖寬。無處可著。檀那雖眾。滴水難消。可不
懼哉　持戒之人。善神衛體。破戒之輩。惡鬼隨
身。何也。善惡氣分。自然相感。如世貴人。輿馬僕
從之所衛護。如世囚犯。杻械兵卒之所防禁也。
此諸惡鬼。存日障其前途。故威德日消。所作不
利。死時引入地獄。故身心痛苦。神識昏迷。又掃
其脚迹者。經言。賢聖誦經行道之處。其地皆為
金剛。今此惡人遊行之處。其地皆悉穢染。鬼安
得不掃其脚迹耶。佛法中賊者。破戒惡人。所謂
偷佛衣。盜佛飯。在佛法中。反害佛法。非大賊而
何。　寶積經云。自知犯戒。受信施。是名第四微
細煩惱。出家之人。具此煩惱。如負重擔。入於地
獄。】

○第四十四不供養經典戒

【疏。三寶皆應供養。若不修者。乖於敬謹之心。故制。
七眾同。大小不全共。菩薩應修五事。聲聞五篇輕
重。法應誦持。餘事不制。

發隱。菩薩五事具後。聲聞五篇。第一四重。第二
僧殘。第三合尼薩波逸第四提舍尼。第五突吉
羅。】

「若佛子。常應一心受持讀誦大乘經律。剝皮為紙。剌
血為墨。以髓為水。析骨為筆。書寫佛戒。木皮穀紙。絹
素竹帛。亦悉書持。常以七寶無價香華。一切雜寶。為

香囊。盛經律卷。若不如法供養者。犯輕垢罪。」

【合注。供養有五事。一受持。二讀。三誦。四書寫。五
香華雜寶供養。剝皮為紙等。舉重況輕　此是
遮業。無敬法心。故得罪也　又不供養三寶。亦
犯罪。戒本經云。於一日一夜中。若佛在世。若佛
塔廟。若法。若經卷。若菩薩修多羅藏。摩得勒伽
藏。若比邱僧。若十方世界大菩薩眾。若不少多
供養。乃至一禮。乃至不以一偈讚歎三寶功德。
乃至不能一念淨心。若不恭敬。懶惰懈怠。是染
污犯。若忘誤。非染污犯。不犯者。入淨心地菩薩。
如得不壞淨比邱。常法供養一切三寶。善生經
云。若得新穀果蓏菜茹。不先奉獻三寶。先自受
者。是優婆塞得失意罪。若以殘食施於比邱比
邱尼優婆塞優婆夷。是優婆塞得失意罪。惟遮
不開　果報者。慢法則遠離正法。失智慧種。敬
法則生生處處。常遇妙法。
發隱。榖字從𣪊從木。
乃楮樹皮。可造紙從𣪊從禾者非。】

○第四十五不化眾生戒

【疏。乖大士之行。故制。七眾同犯。大小不共。大士化
眾生是正行。小乘自度。不化。非犯。】

「若佛子。常起大悲心。若入一切城邑舍宅。見一切眾
生。應當唱言。汝等眾生。應盡受三歸十戒。若見牛馬
猪羊一切畜生。應心念口言。汝是畜生。發菩提心。而
菩薩入一切處。山林川野。皆使一切眾生發菩提心。

是菩薩。若不發教化眾生心者。犯輕垢罪。」

【合注。大悲心者。知一切眾生。及三世諸佛。與我
身心。無二無別。欲拔其性德之苦。而與以性德
之樂也心念口言者。了達同體法性之力。冀令
感通開悟也　此是遮業。乖於宏誓。故制。四緣
成罪。一。眾生。二。眾生想。三。教化心。四。不行教化。
遇可化而不化。隨事結過。然大士化度眾生。不
出四攝。一者布施。即財法無畏三種。如慳瞋殺
盜等戒所制。二者愛語。即此戒制。三者利益。四
者同事。戒本經中別制。此經亦屬此戒所攝。戒
本經云。以慊恨心。不隨他者。是染污犯。懶惰懈
怠。非染污犯。不犯者。若彼欲為不如法事。若病。
若無力。若護僧制。若彼雖如法。能令多人起非
法事。若伏外道故。若以方便令彼調伏。解曰。此
即利益攝也。又云。見眾生所作。不與同事。所謂
思量諸事。若行路。若如法興利。若田業。若牧牛。
若和諍。若吉會。若福業。不與同者。瞋恨心是染
污犯。懶惰懈怠。非染污犯。不犯者。若病。若無力。
若彼自能辦。若彼自有多伴。若彼所作事非法
非義。若以方便令彼調伏。若先許他。若彼有怨
若自修善業。不欲暫廢。若性闇鈍。若護多人意。
若護僧制。解曰。此即同事攝也　果報者。不化
則失二利。化則二利增長。
發隱。眾生該乎六道。
先就人言。次就畜言。其餘非凡眼所見。故不言

及。然山林川野寂寞之處。意亦兼鬼神等　按
菩薩善戒經云。菩薩至白衣家。不能說法開示。
令供養三寶者。得罪。不曰五戒。而曰十戒者。五
戒人天之因。十戒菩薩之道也。汝是畜生者。先
示其果報之名。發菩提心者。後教以出離之要。
菩提心者。廣大清淨本然之覺體。即自性三歸。
心地十戒是也。迷此心故。隱而不發。輪轉三途。
無有窮巳。發起此心。靈覺洞然。暗蔽愚癡。倐爾
消滅。焉有所謂畜生者哉。問。說法對人。人猶未
信。發心向畜。畜則何知。答。性在含靈。不可思議
安知畜類。終無覺心。蛤之生天。鵬之敬律。虎之
弭耳避地。蟒之垂淚革心。海魚之再世而興崇
法門。飛鳥之次生而還為弟子。如斯比類。枚舉
曷勝。縱彼業重無知。行者自當獲福。故應教化。
無間人畜也。】

○第四十六說法不如法戒

【疏。強為解說。彼此有慢法之失。故制。出家五眾同。
大小俱制。在家不全為法主。止說一句一偈不如
法。亦犯。】

「若佛子。常應教化。起大悲心。若入檀越貴人家。一切
眾中。不得立為白衣說法。應在白衣眾前。高座上坐。
法師比邱。不得地立。為四眾說法。若說法時。法師高
座。香花供養。四眾聽者下坐。如孝順父母。敬順師教。
如事火婆羅門。其說法者。若不如法說。犯輕垢罪。」


【疏。為白衣說。不得倚立。法應同坐。若相與立。亦非
過。為四眾說。亦不得立。莫言僧尼有道。而倚立為
說。亦是輕法為犯也。

合注。高座者。以高卑言。上座者。以上下言。不如
法說。謂不順說法儀式。非謂顛倒謬說也　此
是遮業。三緣成罪。一。不如法。二。不如法想。三。正
說法。若為名利是染污犯。若忘誤。非染污犯。又
此且據坐言若准律中。則人臥巳坐。不得為說。
人坐巳立。人在座。巳在非座。人在高坐。巳在下
坐人在前行。巳在後行。人在高經行處。巳在下
經行處。人在道。巳在非道。皆不得為說。又衣纏
頸者。覆頭者。裹頭者。叉腰者著革屣者。著木屐
者。騎乘者。持杖者。持劒者。持矛盾者。持刀者。持
葢者。皆不得為說。惟除為病人說法。一切不犯
　七眾同犯。以沙彌等亦許登高座故。以白衣
說一句一偈義。亦應如法故。又善生經云。僧若
不聽說法讚歎。輒自作者。是優婆塞得失意罪。
亦此兼制　開遮者。僧祇律云。若比邱為塔事
僧事。詣王及地主時。彼言比邱為我說法。不得
語令起。恐生疑故。若邊有立人者。即作意為立
人說。王雖聽。比邱無罪。又比邱患眼。前人捉杖
牽前。為說無罪。又比邱在怖畏險道時。防衛人
言。尊者為我說法。雖持刀杖。為說無罪　果報
者。不如法。則令彼此皆招慢法之罪。如法。則令

彼此皆有敬法之益。】

○第四十七非法制限戒

【疏。既見善事。法應隨喜而今制網障閡。乖助善之
義。故制。在家二眾同犯。出家五眾。無其自在之制。
脫立閡善制限。亦同此制。大小同犯。

發隱。脫。倘也。出家雖無自在權勢。倘即眾中。立
為制限。不容修福作善。亦與在家同罪如僧雲
欲廢女薩。即其事也。】

「若佛子。皆巳信心受佛戒者。若國王。太子。百官。四部
弟子。自恃高貴。破滅佛法戒律。明作制法。制我四部
弟子。不聽出家行道。亦復不聽造立形像佛塔經律。
立統官制眾。使安籍記僧。菩薩比邱地立。白衣高座。
廣行非法。如兵奴事主。而菩薩正應受一切人供養。
而反為官走使。非法非律。若國王百官。好心受佛戒
者。莫作是破三寶之罪。若故作破法者。犯輕垢罪。」

【疏。不聽出家。斷僧寶也。不聽四部出家者。謂居士。
居士婦。童男。童女。不聽造立形像。斷佛寶也。不聽
書寫經律。斷法寶也。

發隱。安籍記僧者。安設簿書記僧名字。使多寡
有數。不得增益。夫僧遊世外。宜放令自如。而乃
定之版圖。擬諸編氓。可乎。惜乎末世。少見為王。
官者。入僧寺。故造僧籍。多見為僧尼者。置民產。
自入民籍耳。悲哉至於地立走使。亦僧之過。非
王官過也。翹首而高參鳥窠。泥塗迥絕。三詔而

不回信祖。趣步無踪。地立走使。非僧自取而何
哉。問。會昌沙汰。宣和改更。破法之愆。誠不免矣。
然或僧尼背佛違法。暴橫無禁。則將任之乎。答。
貞觀九年。詔天下諸州有寺之處。各度僧尼。務
取德行精明者。其有溺於流俗。或假託鬼神。妄
傳妖怪。或謬稱醫巫。左道求利。或灼鑽膚體。駭
俗驚愚。或造詣官曹。囑致贓賄。凡此等類。大虧
聖教。朕情在護持。必無寬貸。宜令所司。依附內
律。參以金科。明為條制。此則雖有所制。不犯今
戒。所以者何。僧尼暴橫。滅法之由。司世道者。從
而抑之佛法乃得久存而無弊。是正以安僧。非
以病僧也。況詔以內律金科參用。則非純任王
法也。如文皇者。真可謂得大士之善權。而非凡
量可測矣。嗟乎。使為僧者。人人奉佛明誨。精心
力行。王官豈不加敬。聖天子。賢宰相。文武百執
事。必不負靈山之囑也。唯在吾徒勉之。
合注。此
具性遮二業。障善法故。四緣成罪。一。是三寶事。
二。三寶事想。三。有制限心四。制限得成。隨事結
罪　開遮者如彌勒昔為國王。假設非法制限。
以興正法　果報者。制限。則得斷滅三寶大罪。
不制。能招宏護三寶功德。】

○第四十八破法戒

【疏。內眾有過。依內法治問。乃向白衣外人說罪。令
彼王法治罰。鄙辱清化。故名破法。乖護法之心。故

制。出家五眾同犯。大小乘俱制。

發隱。依內法治問者。僧內俗外。僧有過依僧法
罰治責問。不宜用外刑辱內眾也。唐書顯慶元
年五月。敕天下僧尼。有犯法者。以僧律治之。不
得。與民同科。王官護法如此。而僧反破法。可乎。】

「若佛子。以好心出家。而為名聞利養。於國王百官前。
說佛戒者。橫與比邱比邱尼菩薩戒弟子。作繫縛事。
如獄囚法。如兵奴之法。如師子身中蟲。自食師子肉。
非餘外蟲。如是佛子。自破佛法。非外道天魔能破。若
受佛戒者。應護佛戒。如念一子。如事父母。不可毀破。
而菩薩聞外道惡人。以惡言謗破佛戒之聲。如三百
矛剌心。千刀萬杖打拍其身。等無有異。寧自入地獄。
經於百劫。而不一聞惡人。以惡言謗破佛戒之聲。而
況自破佛戒。教人破法因緣。亦無孝順之心。若故作
者。犯輕垢罪。」

【發隱。一本作不以好心出家。據文勢。無不字為
順。言出家受佛大戒。初本好心。而後為名利。失
其本志。良由此中犯者。俱是先曾受戒。後乃犯
故。於國王百官前說佛戒者。葢是王官素所崇
敬。凡有言說。彼皆聽用。威福自在。故得作繫縛
事。言師子者。師子出而百獸伏。則百獸不能食
師子。食師子者。內身之蟲耳。佛法立而羣魔消。
則羣魔不能破佛法。破佛法者。內教之人耳。興
言至此。可不悲哉　如念一子。一者。等也。如父

母以等一視子。無二心也。問。待子待父母。云何
等喻。答。此特舉極親極愛為言。不必以上下尊
卑泥之。又上句即慈悲心。下句即孝順心也
云何專以教人破法結罪。以此戒是令彼王臣
治辱僧故。不知護法。而反破法。忤逆三寶。孝順
安在。故得罪也。問有惡僧焉顯諫之則不從。默
擯之則不喻。千世綱常。冒國憲典。不可以內法
治者。則如之何。答。此在權其事宜。不可執一。執
於護法。反至滅法者有矣。與其全一人而殃連
三寶。孰若全三寶而殃止一人。況文中橫與比
邱比邱尼等。橫之一字。明無辜也。若真罪人。應
所不制。
合注。國王百官。指巳受佛戒者。雖是同
法之人。得於彼前說菩薩戒。而不得於彼前橫
作非法治罪也。弟子有過。但應如法治罰。不應
作繫縛事。如獄囚兵奴。以傷出家軌式。如念一
子喻愛之極。如事父母。喻敬之極　此具性遮
二業。以毀辱法門故。五緣成罪。一。是佛弟子。謂
大小乘七眾。不犯邊罪。不捨戒者。二。佛弟子想。
六句。二重。四輕。雖非佛弟子。亦不應作繫縛事
故。但其事稍稀。故不特制。或復攝入瞋損戒中。
三。有治罰心。欲令前人受辱。正是業主。四。所對
人。謂國王百官等。同有戒者。故僅結輕。若向未
受戒人治罰。自屬第六重戒。五。正行治罰。隨事
結過　出家五眾同犯。在家二眾。若治罰佛之

弟子。自屬前戒兼制。厥罪彌甚。具如地藏十輪
經中廣訶　開遮者。惡濁世中。護持正法比邱。
得藉王大臣力。兵杖自衛。如大涅槃所明。然不
得非法治罰他人　果報者。作則有破壞法門。
損辱僧侶之罪。不作。則令眾僧增益安樂。
初津。
於國王百官前說佛戒等者。謂內無實行。外現
威儀。誑說佛戒。張其行德。惑彼聽信。而令作世
間治罰。使內眾弟子。無辜受罪。故曰橫也。作繫
縛事者。或扭鎖手足。禁閉身形。故云如獄囚法
也。或無禮輕賤。訶責毀辱。故云如兵奴之法也
　大集經。時大梵天王白佛言。若為佛出家。剃
鬚髮。著袈裟。不受戒。受巳毀犯。其國王與作惱
亂。罵辱打縛者。得幾許罪。佛言。大梵。我今為汝
且略說之。若有人於萬億佛所。出其身血。於意
云何。是人得罪。寧為多不。梵王白言。若人但出
一佛身血。得無間罪。尚多無量。不可算數。墮於
阿鼻大地獄中。何況具出萬億諸佛身血。終無
有人。廣說彼人罪業果報。惟除如來。佛言。大梵。
若有惱亂罵辱打縛剃鬚。髮著袈裟片。不受戒。
受而犯者。得罪多於彼。何以故。是人猶能為諸
人天。示涅槃道。是人巳於三寶中。心得敬信。勝
於一切九十五種外道。其人必速能入涅槃。勝
於一切在家俗人。唯除在家得忍者。是故人天。
應當供養。何況具能持戒。三業相應者。其有王

臣。見有於佛法中出家者。作大罪業。但擯出國。
不得鞭打。何況鞭打出家具持戒者。十輪經云。
佛言。若有破戒比邱。如敗膿血。退失墮落聖道
果證。為諸煩惱結使所壞。猶能開示一切天龍
人非人等。無量功德。珍寶伏藏。是以出家若持
戒若破戒。我悉不聽國王大臣宰官。謫罰繫閉
鞭杖。乃至斷命。況復餘輕。犯小威儀。破戒比邱。
雖是死人。有戒餘力。猶如牛黃。是牛雖死。人故
取之。亦如麝香。死後有用。能大利益一切眾生。
惡行比邱。雖犯禁戒。其戒勢力。猶能利益無量
人天。譬如燒香。香體雖壞。熏他令香。破戒比邱。
亦復如是。自墮惡道。能令眾生增長善根以是
因緣。一切白衣。不應侵毀輕蔑破戒比邱。皆當
尊重守護。按經云毀犯禁戒。猶能為諸人天示
涅槃道者。謂其雖為煩惱所逼。毀犯於一時。然
戒破。而正見不破。恒說正法。時懷慚愧。故云其
巳於三寶中心得敬信。故瓔珞經云。捨戒不捨
大願。破戒不破正見。斯人終得還復清淨。】

「如是九戒應當學。敬心奉持。」

【合注。此總結第五段九戒也。別釋四十八輕竟
諸佛子。是四十八輕戒。汝等受持。

疏。秉持在心。】

「過去諸菩薩巳誦。未來諸菩薩當誦。現在諸菩薩今
誦。」


【疏。舉三世菩薩誦為勸。

發隱。上明四十八輕垢竟。
合注。此總結四十八
輕戒也。列重輕戒相大科竟。】

「諸佛子聽。十重四十八輕戒。三世諸佛巳誦當誦今
誦。我今亦如是誦。」

【合注。勸大眾奉行共五。此舉所誦法。】

「汝等一切大眾。若國王。王子。百官。比邱。比邱尼。信男。
信女。受持菩薩戒者。應受持讀誦解說書寫。佛性常
住戒卷。流通三世。一切眾生。化化不絕。」

【合注。此囑流通人　前勸受中。備列婬男婬女
黃門鬼畜等。今但言信男信女者。正顯既受得
戒。皆名第一清淨也。佛性常住戒卷者。此戒卷
在世。則佛性因緣之義不滅。】

「得見千佛。為千佛授手。世世不墮惡道八難。常生人
道天中。」

【合注。此明流通益　略舉三益。一見聖。二離苦。
三得樂。義疏云。授手者。明秉戒人。與佛相鄰次
不遠也。
發隱。鄰近比次。不隔遠故授手。猶言聯
手。非必實舉手授我也。世世不墮。常生人天。所
離所得。豈止於此。且舉凡情所欣厭。以之為勸
耳。極而言之。究竟所離。則離三塗。離六道。離二
乘。離權位菩薩。究竟所得。則得人。得天。得羅漢。
得菩薩。得如來。如是乃至離無所離。得無所得。
本來心地。了無苦樂之相。又何所容其離與得

哉。】

「我今在此樹下。略開七佛法戒。汝等大眾。當一心學
波羅提木叉。歡喜奉行。如無相天王品勸學中。一一
廣明。」

【合注。此重勸奉行。
發隱。略開具二義。一者。能說
之人。不止七佛。所謂三世諸佛所同說也。二者。
所說之戒。非止十重四十八輕。所謂如毛頭許
者是也。】

「三千學士。時坐聽者。聞佛自誦。心心頂戴。歡喜受持。」

【合注。此時眾歡喜。】

「爾時釋迦牟尼佛。說上蓮華臺。藏世界盧舍那佛。所
說心地法門品中。十無盡戒法品竟。千百億釋迦。亦
如是說。」

【合注。是中先結此釋迦說竟。次結餘釋迦說竟
也。
發隱。舉十重。不舉四十八輕。此十戒義含無
盡。舉十則一切戒悉皆攝盡。況四十八耶。千百
億釋迦亦如是說者。如王渙汗大號。從於一郡。
歷於百郡一郡喻此釋迦。百郡喻餘釋迦也。】

「從摩醘首羅天王宮。至此道樹下。十住處說法品。為
一切菩薩。不可說大眾。受持讀誦。解說其義。亦如是。
千百億世界。蓮華藏世界。微塵世界。」

【合注。是中亦先結此釋迦十處說法竟。次結餘
釋迦十處說法竟也。微塵世界下。闕亦如是說
四字。】


「一切佛心藏。地藏。戒藏。無量行願藏。因果佛性常住
藏。如是一切佛。說無量一切法藏竟。」

【合注。前五句為別。後一句為總。就五別中。又各
具通別二義。心藏者。通則一切諸法。皆屬於心。
別則指三十心。地藏者。通則一切諸法。皆名為
地。別則指於十地。戒藏者。通則一切諸法。皆名
為戒。別則指十重眾輕。無量行願藏者。通亦收
一切法。別指六度萬行。十大願王等。因果佛性
常住藏者。佛性非因非果。而因果不離佛性。故
曰大乘因者。諸法實相。大乘果者。亦諸法實相。
實相即佛性異名。今因亦佛性。果亦佛性。佛性
常住。則因果亦皆常住。通則一切諸法。皆名因
果佛性常住之藏。別則如佛性本源品等。
發隱。
心藏者。本覺心體。含裹虗空。包羅法界。一切萬
法。悉備其中。如寶藏然。故云藏也。地藏者。心體
本等不二名地。而出生一切諸善功德。故云藏
也。】

「千百億世界中。一切眾生受持。歡喜奉行。若廣開心
地相相。如佛華光王七行品中說。」

【疏。佛華光王品。應是大本中也。本不同。三千者。是
菩薩應學三千威儀。三年者。聲聞五年。菩薩三年。
三事者。戒定慧耳。

發隱。略說百億如上。若廣說餘處。則如光王品
中。而今無此品。故云應是大本也。相相者。戒是

心地之相。戒相總別。重重無盡。故云相相。今品
所明。舉概而巳。追疏前文。言本不同者。三千學
士。有作三千者。三年者三事者。隨文解之。各有
一義。義俱通也。千年事。如鳥焉馬。傳寫易訛故。
五年三年。學戒期也。
合注。相相者。心地無相。具
一切相。重重無盡。總別難思。】

「明人忍慧強。能持如是法。未成佛道間。安獲五種利。
一者十方佛。憫念常守護。二者命終時。正見心歡喜。
三者生生處。為諸菩薩友。四者功德聚。戒度悉成就。
五者今後世。性戒福慧滿。此是諸佛子。」

【發隱。明人者。言此大戒。非愚人所能持也。以具
忍慧。故曰明。忍者。心之操守。其忍至堅曰忍強。
慧者。心之靈通。其慧至利曰慧強。忍強則能永
持。而終始不移。慧強則能善持。而圓融不滯。如
是之人。英敏特達。超出凡夫二乘。非明人而何。
未成獲利者。能持此法。決定成佛。然不待成佛。
於其中間。先獲五利。極贊持戒之益。以勸導令
持也。安獲者。五種勝利。任運自得。非強求也
　一。諸佛護持利。此戒是一切諸佛之心地。眾生
持戒。則佛法興。眾生毀戒。則佛法滅。持戒之人。
佛豈不以慈悲憫念。威神加護。令彼所作。畢竟
成辦。二。臨終歡喜利。毀戒之人。死墮惡道。心生
怖懼。持戒之人。正見炳然。自知巳死必生佛前。
豈不歡喜。三。伴侶菩薩利。此戒一切菩薩所持。

持戒者。即菩薩儔類也。生生世世。在在處處。豈
不與諸大菩薩偕行共住。於菩提中。同為眷屬。
四。眾善成就利。戒為諸善功德之本。持戒則一
切功德。集聚不遺。如功德有無量波羅蜜門。試
舉其一。持戒度毀犯。如是戒度。今巳成就。餘度
成就。可例知矣。五。福慧雙修利。心地之戒。即佛
性也。佛性本體。離過絕非。故名性戒。此性戒福
慧皆具。繇性善故。萬行齊修。繇性靈故。萬法俱
朗。曰福慧滿也。問。福慧兩足。此佛果也。今未成
佛。焉得云滿。答文中曰今後世。則今生植其勝
因。後世成其極果也。如是持戒。獲五利者。真是
佛子。當紹佛位。即前受佛戒。入佛位之意也。
合
注。明人者。能知如來秘密之藏。雖是肉眼。名為
佛眼也。忍是安忍。即指定力。謂有慧無忍。是名
狂慧。有忍無慧。是名愚定。又二乘定多慧少。不
見佛性。權位菩薩慧多定少。雖見佛性。而不了
了。故須忍慧俱強。方為明人。方能持如是法也。
命終正見歡喜者。巳具佛眼。則假使鐵輪頂上
旋。定慧圓明終不失也。功德戒度悉成就者。戒
為一切功德之聚。如地悉能生養萬物也。性戒
福慧滿者。達此性戒。則全性起修。全修在性。全
性起修。故福由慧滿。全修顯性。故慧由福滿。又
性戒即正因理體。當法身德。持性之戒。即緣因
福善。當解脫德。悟戒之性。即了因智慧。當般若

德。今後世滿者。從觀行滿。乃至究竟滿也。】

「智者善思量。計我著相者。不能生是法。滅壽取證者。
亦非下種處。欲長菩提苗。光明炤世間。應當靜觀察。
諸法真實相。不生亦不滅。不常復不斷。不一亦不異。
不來亦不去。如是一心中。方便勤莊嚴。菩薩所應作。
應當次第學。於學於無學。勿生分別想。是名第一道。
亦名摩訶衍。一切戲論惡。悉從是處滅。諸佛薩婆若。
悉由是處出。」

【發隱。是法。即此戒法也。以此戒是眾生本源心
地。而此心地不屬有無。計我身而著於幻相。執
有者也。滅壽命而取證寂滅。執無者也。斯皆焦
芽敗種。妙善戒法。何由而生。故令智者善思之
也。智者。即前明人　迎之莫知其所自至。不來
也。追之莫知其所向往。不去也　無分別處。中
道宛然。是名第一道。纔有分別。即二義故。亦是
摩訶衍。纔有分別。即二乘故。又此實相心地。如
大火聚。世間所謂執有執無。計彼計我。萬類千
家。諸戲論薪至於此中。消滅無餘。又此實相心
地。如大滄海。如來所有智慧辯才。神通三昧。一
切種智。功德法財。皆於此中。出生無盡。至是。則
由菩提苗。結菩提果。智光慧焰。普照何窮。三世
古今。十方世界。一切眾生。莫不如盲得視如闇
得燈。故曰光明照世間也。非大明人。何能善思
心地之中。如是妙義。
合注。心地法門。十無盡戒

皆如理而證。稱性而修。所謂中道了義。無戲論
法。凡夫著有。二乘著空。皆背真因。故非種子。應
當靜觀察者。靜是止之異名。察即觀之審細。止
觀不二。方是真修。諸法真實相者。諸法。即十界
十如權實之法。觀相元妄。無可指陳。則幻惑非
真。虗假不實。觀性元真。本如來藏。則無相不相。
名真實相。清淨本然。故不生。循業發現故不滅。
又循業發現。故生即不生。清淨本然。故滅亦不
滅。不變隨緣。故不常。隨緣不變。故不斷。理隨於
事。故不一。事隨於理。故不異　如是諸法。即是
一心。如是一心即三十心。十地。及重輕諸戒之
體性也。悟此體性。然後方便勤莊嚴之。一心是
正因理性。靜觀是了因慧性。方便是緣因善性
也　持戒。即方便莊嚴。又勤方便而不靜觀察。
則有為有漏。無所莊嚴。靜觀察而不勤方便。則
枯槁空寂。無能莊嚴。故須於一心中。方便莊嚴。
此是菩薩所應作事。應當次第學之。勿謂此是
學事。墮在第二門頭。不知稱性之修。學即無學。
於無。學道中而熾然習學。雖云次第直如空中
鳥跡。不同漸次法門。還與極圓極頓之理。毫無
分別。故誡令勿生分別想也。無作妙修。全同理
性。名第一道。無學妙性。起於真修。名摩訶衍。摩
訶衍。此翻大乘。謂運載自他。同入大涅槃城也。
以是第一道故。能滅凡外二乘種種戲論以是

摩訶衍故。能出諸佛薩婆若果。薩婆若此翻一
切智智。乃一心三智。究竟極果之總名也。繇第
一道。堪運摩訶衍乘。繇摩訶衍堪到薩婆若地
梵網心地。果徹因該。理趣至此極矣。】

「是故諸佛子。宜發大勇猛。於諸佛淨戒。護持如明珠。
過去諸菩薩。巳於是中學。未來者當學。現在者今學。
此是佛行處。聖主所稱歎。」

【發隱。承上繇此實相心地而出淨戒。故不可不
持。而戒品難持易失。故持之不可不勇猛也。明
珠三義。一者潔淨義。護持弗使污染。二者圓滿
義。護持弗使殘缺。三者光明義。護持弗使昏暗。
淨滿光明。即盧舍那。惡盡善周。而生無不度也。
此非但三世菩薩之所共學。亦復恒沙諸佛之
所同行。聖主稱歎。豈偶然而巳哉。聖主。即佛也。
聖中之聖。云聖主也。
合注。欲歸一心實相。須修
心地法門。欲修心地法門。須持諸佛淨戒。故結
勸護持戒。相以為入道進修之本也。】

「我巳隨順說。福德無量聚。迴以施眾生。共向一切智。
願聞是法者。悉得成佛道。」

【發隱。隨者不背。順者不逆。從上諸佛菩薩。皆崇
此心地大戒。我亦隨順而說此戒。所集福德。廣
大無量矣。然此福德。不為自求。盡以迴施一切
眾生。然此迴施。不向二乘。盡以迴向一切智智。
又願但聞此法者。無一不成佛。一歷耳根。永為

道種。依法修行。終成正覺也。至是。則若重若輕。
無量無邊之戒品。同會心源。若道若俗。無窮無
盡之眾生。咸歸一性。然後知我今盧舍那。不是
外來佛。心地法門。極於是矣　問。講者曰。佛旨
元奧。在修多羅。楞嚴謂持犯伹束身。非身何所
束。則戒為淺也。然歟否歟。答。楞嚴論四根本戒。
而懇懇乎蒸砂漏巵。律云。五夏以前。專精戒律。
五夏以後。方乃聽教參禪。則戒宜先而教宜後
也。毀戒而談教。是猶身膺五本口誦六經。脫罪
辜而未能。何文藝之足道。問。禪者曰。古德云。戒
急乘緩。不如戒緩乘急。然歟否歟。答。爾知取乘
急而戒緩者。何不取乘戒俱急者。曹溪謂心地
無非自性戒。則乘即戒也。溈山謂毗尼法席。曾
未叨陪。了義上乘。豈能通曉。則戒在先而乘在
後也。棄戒而言乘。是猶生從負販。出駕鑾輿。不
旋。踵而刑誅。尚何論乎榮寵。且夫戒者。佛及眾
生本源之心地也。教所以明此。世尊一期說法。
說心地也。乘所以證此。達磨西來付法。付心地
也。既云心地。則奧淺緩急。俱不可得。戒相教相
禪相。亦不可得。併所謂心地者。亦不可得也。尚
何諍哉。
合注。本繇發菩提心。方受此戒。今誦此
戒。仍迴向菩提也。】

附合注䟦語

夫本源心地。含生共有。無染性戒。日用不知。目

翳而花舞太空。夢蟻而尋羶階下。晴虗之體依
然。輪王之身如故。哀哉妄惑。枉受幻輪。勞我慈
尊。現身同患。示成不倦於八千。垂化無偏於塵
剎。一滴之心地既敷積劫之沈迷立醒。而琅圅
久錮。半珠僅呈。繄我愚蒙。得探全寶。竭思殫機。
塵培泰嶽。思法緣之匪易。輒涕泗以滂沱。願我
同人。深思力學。解行同遵。自他俱利。庶得上報
佛恩。不負巳生矣。
時崇禎丁丑地藏大士誕日
菩薩沙彌智旭閣筆故記

在家律要廣集卷三
在家律要廣集卷第三之餘
No. 1123-15
 梵網經懺悔行法
明　菩薩戒弟子　蕅益智旭　述

經云。若有犯十戒者。應教懺悔。在佛菩薩形像前。
日夜六時。誦十重四十八輕戒。苦到禮三世千佛。
若一七日。二三七日。乃至一年。要見好相。便得滅
罪。此金口明訓也。故知法華方等大悲占察等。種
種行法。雖各有滅罪得戒功能。而於犯十戒者。仍
須別依梵網行法。方使標心不泛。所謂如從地倒。

還從地起。又此經所明千里無師。像前自受。伹云
當以七日佛前懺悔。得見好相。便得戒。若不得好
相。應二七三七。乃至一年。要得好相。而不云苦到
禮三世千佛。葢大意與瓔珞地持之自誓受戒同
耳。故向年巳曾述學戒法。今則特為受菩薩戒之
後。犯十重者。別明懺儀。俾依三世諸佛出罪。既見
好相。則戒體完復。雖於比邱法中。不任僧用。而或
為菩薩沙彌。或為菩薩優婆塞。可無慚德。且密默
進道。直證無生。亦非分外事矣。其或八戒。五戒。及
沙彌戒。破根本者。依此懺法。見好相巳。既得菩薩
大戒。亦仍可許進比邱戒。若小乘比邱破根本者。
依此懺悔。見好相巳。密達無生。或仍可附與學之
科。縱令障深。未成感應。而永斷相續。懇惻求哀。必
能閉惡趣門。植出世種也。略為十意。一嚴道場。二
淨三業。三香華供養。四讚禮歸依。五陳罪悔除。六
立誓誦戒。七苦到禮佛。八重修願行。九旋遶自歸。
十坐念實相。

一嚴道場

擇取閒靜堂室。掃灑清淨。中安盧舍那像。或釋迦
像。更安諸菩薩像。亦得。但須有佛像為主。懸設幢
葢。及繒綵旛華。種種莊嚴。須傾竭巳財。盡心盡力。
至誠為之。勿得苟簡。亦勿輒化施主。必其貧窶無
措。方可隨緣求辦。

二淨三業


行者自念繇夙善故。今生幸得受戒。繇惡障故。而
復毀犯。我既毀犯三世諸佛所設淨戒。現今即是
地獄中人。生大慚愧。生大怖畏。如處溷廁。一心求
出。如繫牢獄。一心求脫。不得剎那念世間事。沐浴
清淨。著新潔衣。秉志虔誠。口無雜語。如捧滿油。懼
其滴墮。獨自專精。勿求伴侶。設有一二同犯戒者。
慚懼專志。決定是一。方可同修。必以得見好相為
期。不論一七二七。乃至一年。乃至畢世。心無中懈。

三香華供養

行者初至像前。緣想十方一切三寶。性同虗空。無
所不在。我罪障故。不見不知。然諸佛菩薩。於我向
所作罪。今所修行。悉知悉見。無有遺餘。譬如盲人。
在大眾中。所作所為。盲不見眾。眾皆見盲。今我亦
爾。無明所覆。妄於清淨法界體中。違犯禁戒。造極
重罪。早為諸佛菩薩所見所知。今日覺悟慚懼悔
過。諸佛菩薩。亦必現前知我見我。先起如是深信
解巳。於十方三寶。如對目前。敷具竦立。口當唱云。

一切恭敬。

一心頂禮。十方常住三寶。

總一禮巳。燒香。捧華。胡跪。唱云。

嚴持香華。如法供養。

願此香華雲。徧滿十方界。供養一切佛。尊法諸菩薩。
無邊聲聞眾。緣覺獨覺仙。無邊佛土中。受用作佛事。
普熏諸眾生。皆發菩提心。


以手散華。次復想云。我此香華徧十方。以為微妙
光明臺。諸天音樂天寶香。諸天餚饍天寶衣。不可
思議妙法塵。一一塵出一切塵。一一塵出一切法。
旋轉無礙互莊嚴。徧至十方三寶前。十方法界三
寶前。皆有我身修供養。一一皆悉徧法界。彼彼無
雜無障礙。盡未來際作佛事。普熏法界諸眾生。蒙
熏皆發菩提心。同入無生證佛智。想巳。起立。唱云。
供養巳。一切恭敬(一拜)。

四讚禮歸依

行者修供養竟。一心緣念三寶真實功德。哀慕眷
戀。誓不捨離。胡跪合掌。口出梵音。作是讚歎。

如來妙色身。世間無與等。無比不思議。是故今敬禮。
如來色無盡。智慧亦復然。一切法常住。是故我歸依。
善調心過惡。及與身四種。到不思議地。故我今敬禮。
知諸爾𦦨法。智身無罣礙。於法無忘失。故我今敬禮。
稽首過無量。稽首無倫等。稽首法自在。稽首超思惟。
哀愍覆護我。令法種增長。逮及最後身。常在如來前。
我所修福業。此世及餘生。由斯善根力。願佛恒攝受。

(偈出大寶積經勝鬘夫人會第四十八)。

讚巳。一叩首。起立。唱云。

一心頂禮。過去世。盡過去際。一切諸佛。

拜下。想云。能禮所禮性空寂。感應道交難思議。我
此道場如帝珠。一切諸佛影現中。我身影現諸佛
前。頭面接足歸命禮。至禮賢聖。即以諸佛二字。改

作賢聖二字。

一心頂禮。未來世。盡未來際。一切諸佛。

一心頂禮。現在世。盡現在際。一切諸佛。

一心頂禮。過去世。盡過去際。一切尊法。

想云。真空法性如虗空。常住法寶難思議。我身影
現法寶前。一心如法歸命禮。

一心頂禮。未來世。盡未來際。一切尊法。

一心頂禮。現在世。盡現在際。一切尊法。

一心頂禮。過去世。盡過去際。一切賢聖。

一心頂禮。未來世。盡未來際。一切賢聖。

一心頂禮。現在世。盡現在際。一切賢聖。

各一禮巳。胡跪唱云。

我弟子某甲。從今時。盡未來際身。歸依佛。歸依法。歸
依賢聖僧。歸依正法戒。

三說巳。一叩首。隨俯伏。想云。我及眾生。無始常為
三業六根重罪所障。不見諸佛。不知出要。但順生
死。不知妙理。我今雖知猶與眾生。同為一切重罪
所障。今對舍那十方佛前。普為眾生。歸命懺悔。惟
願加護。令障消滅。

五陳罪悔除

行者歸依及運想竟。次應胡跪合掌。作是唱云。

普為法界一切眾生。悉願斷除三障。至誠懺悔。

唱巳。五體投地。復作是念。我與眾生。無始來今。由
愛見故。內計我人(一)。外加惡友(二)。不隨喜他。一毫

之善(三)。惟徧三業。廣造眾罪(四)。事雖不廣。惡心徧
布(五)。晝夜相續。無有間斷(六)。覆諱過失。不欲人知
(七)。不畏惡道(八)。無慚無愧(九)。撥無因果(十)。故於今
日。深信因果(一)。生重慚愧(二)。生大怖畏(三)。發露懺
悔(四)。斷相續心(五)。發菩提心。斷惡修善(六)。勤䇿三
業。翻昔重過(七)。隨喜凡聖。一毫之善(八)。念十方佛
有大福慧。能救拔我。及諸眾生。從二死海。置三德
岸(九)從無始來。不知諸法。本性空寂。廣造眾惡。今
知空寂。為求菩提。為眾生故。廣修諸善。徧斷眾惡。
(十)惟願盧舍那佛。一切世尊。慈悲攝受。聽我懺悔。
運此順逆十心巳。次應胡跪合掌。發露犯戒之罪。
求於十方。現住世間諸佛菩薩。以大慈悲。為我洗
滌。令得還淨。涕淚號泣。作如是說。

我弟子某甲。至心懺悔。我及眾生。自性清淨。無明所
覆。不自覺知。以是因緣。長淪生死。今者幸逢正法。秉
受律儀。煩惱亂心。復違學處。造作如是(應隨所犯或殺生。或偷盜
或邪淫或妄語。依事說之)。無羞恥法。於佛法海。便為永棄。應墮阿
毗大地獄中。猛火熾然。受無量苦。乃至備歷惡趣。無
解脫期。如是罪障。因果不虗。

諸佛菩薩。悉知悉見。我今發露。不敢覆藏。起正直心。
離諂曲行。奉對。

十方一切如來。巳入大地諸菩薩眾。不惜身命。悔過
求哀。普與眾生。洗滌往業。從前所作。願悉消除。自今
以後。誓不更造。惟願。


諸佛諸大菩薩。以大慈悲。憐愍於我。拔我罪根。施我
淨戒。

應須具足三說竟起立。唱云。

懺悔巳。禮三寶(一拜)。

六立願誦戒

行者。發露悔除巳竟。應想罪無實性。既從緣生。還
從緣滅。罪惡既滅。堪住菩薩三聚淨戒。胡跪合掌。
作如是白。

仰啟十方一切如來巳入大地諸菩薩眾。我從今日。
盡於未來。誓不退捨大菩提願。誓不遠離三聚淨戒。
惟願十方無邊無際諸世界中。諸佛菩薩。第一真聖。
於我某甲。重願受持淨戒律儀。咸為作證。

白巳。至誠展誦十重四十八輕戒法。於朗誦時。心
緣文義。勿令散亂。若一時不能全誦者。分作二時
三時。乃至六時。共誦一周。亦可。

七苦到禮佛

行者隨誦戒經多少竟。叩首起立。添香致敬。一心
緣念三世諸佛。如對目前。殷重懇切。一一頂禮。

一心頂禮。梵網教主。盧舍那佛(三禮)。

一心頂禮。本師釋迦牟尼佛。

次即頂禮三世三千諸佛。一佛一禮。或每時百拜。
或八十五十。或四十三十拜。亦可。隨力多少。但令
相續無間。禮一部巳。未獲好相。再禮一部。乃至十
部百部。直以得見好相為期。又行人色力若康。能

於七日中禮三千佛一周。如是每七一部。相續無
間。彌善。設不能者。二七日方得一周。亦可。如是次
第隨意多少禮竟。次復總禮一拜云。

一心頂禮。盡十方三世一切諸佛。

一心頂禮。梵網經菩薩心地品微妙尊法(三禮)。

一心頂禮。大小乘毗柰耶藏。及十方三世一切尊法。

一心頂禮。玄通華光主菩薩。華光王大智明菩薩摩
訶薩。

一心頂禮。一生補處。彌勒菩薩。及十方三世一切菩
薩摩訶薩。

一心頂禮。持律大師。優波離尊者。及一切聲聞緣覺
賢聖僧。

觀想偈如前。應知。

八重修願行

行者禮三寶竟。添香致敬。胡跪合掌。隨順彌勒菩
薩往昔所修微妙勝行。奉對三寶。如在目前作是
唱云。

我今歸命禮。十方一切佛。菩薩聲聞眾。大仙天眼者。
亦禮菩提心。遠離諸惡道。能得生天上。乃至證涅槃。
若我作少罪。隨心之所生。今對諸佛前。懺悔令除滅。
我今身口意。所集諸功德。願作菩提因。當成無上道。
十方國土中。供養如來者。及佛無上智。我今盡隨喜。
有罪悉懺悔。是福皆隨喜。我今禮諸佛。願成無上智。
十方大菩薩。證於十地者。我今稽首禮。願速證菩提。

得證菩提巳。摧伏於魔軍。轉清淨法輪。饒益眾生類。
常願住世間。無量俱胝劫。擊於大法鼓。度脫苦眾生。
我沒於欲泥。貪繩之所繫。種種多纏縛。願佛垂觀察。
眾生雖垢重。諸佛不厭捨。願以大慈悲。度脫生死海。
現在諸世尊。過去未來佛。所行菩薩道。我今願修學。
具足波羅蜜。成就六神通。度脫諸眾生。證於無上道。
了知諸法空。無相無自性。無性無表示。不生亦不滅。
又如大仙尊。善了於無我。無補特伽羅。乃至無壽者。
於諸布施事。不執我我所。為安樂眾生。施與無慳悋。
願我所施物。不假功用生。觀察了知空。具施波羅蜜。
持戒無缺減。得佛淨尸羅。以無所住故。具戒波羅蜜。
忍辱如四大。不生分別心。以無瞋恚故。具忍波羅蜜。
願以身心力。發起大精進。堅固無懈怠。具勤波羅蜜。
以如幻如化。及勇猛精進。金剛等三昧。具禪波羅蜜。
願證三昧智。入於三脫門。了三世平等。具慧波羅蜜。
諸佛妙色身。光明大威德。菩薩精進行。願我皆圓滿。

(偈出大寶積經彌勒菩薩所問會第四十二云。彌勒名稱者。勤修如是行。具六波羅蜜。安住於十地)。

說巳。起立。作如是唱。

迴向發願巳。歸命禮三寶(一拜)。

九旋遶自歸

禮竟。起立。整理衣服。手執香鑪。立定少傾。緣想三
寶賢聖。畟塞道場。各坐法座以次旋身。一一徧遶
安詳而轉。口作梵音。唱云。

南無十方佛　南無十方法　南無十方僧　南無

盧舍那佛　南無釋迦牟尼佛　南無三世三千佛
　南無梵網經菩薩心地品　南無彌勒菩薩摩訶
薩

如是稱名。或三或七。旋遶畢。還至像前。結三自歸。

  
  * 自歸依佛。當願眾生。體解大道。發無上心。
  * 自歸依法。當願眾生。深入經藏。智慧如海。
  * 自歸依僧。當願眾生。統理大眾。一切無礙。
  * 和南聖眾

十坐念實相

行者禮懺竟。次應別就坐處。端身正坐。閉目合口。
調和氣息。如止觀前方便中廣明。次即諦觀向所
犯罪。為因心故犯。為因境故犯。為亦因心亦因境
故犯。為不因心不因境故犯。若因心故犯。彼境不
現前時。何以無犯。若因境故犯。境自犯罪。不應我
犯。又若我因境犯。則聖人於境。何以不犯。若亦因
心亦因境故犯者。為是心境各有犯性。待合方犯。
為是心境各無犯性。合乃生犯。若心境各有犯性
者。何須待合。又合時便有二犯。若心境各無犯性
者。合何能犯。如一砂無油。眾砂豈能出油。如是因
心因境。雙因心境。尚自不得犯之生處。況復不因
心。不因境。而生犯耶。當知犯性本自不生。我迷倒
故。於無心無境。無持無犯性。妄計有心有境。有於
違犯。如是違犯。本性空寂。非滅故空。作是觀巳。於
心無所得。於境無所取。不見罪生相。不見罪滅相。

但以虗妄顛倒因緣故。非生似生。以覺悟虗妄顛
倒因緣無性故。非滅說滅。是名觀罪性空。此觀若
得相續現前。自然煩惱漸薄。慧性漸開。即是得戒
之先容也。又觀此罪。為在內。為在外。為在中間。為
在過去。為在現在。為在未來。過去巳滅。現在不住。
未來未有。云何有罪。又觀此罪。為身造耶。為心造
耶。若身造者。地大造耶。水火風大造耶。空大造耶。
若心造者。心復云何。青黃赤白耶。長短方圓耶。內
外中間耶。過現未來耶。心尚無形。安能造罪。如是
觀巳。不得能造。不得所造。但以無明熏習。虗妄顛
倒因緣。於無能無所性中。幼見能造所造。今以正
智如實觀察。身心既空。罪福無主。如彼霜露。慧日
能消。如久闇室。一燈能破。又觀此心。雖復本性空
寂。無能無所。無罪相。無福相。繇無相故。無礙無際。
不可思議。橫徧豎窮。無法不具。無法不造。隨其所
造一法。仍復即是全體大用。還具一切法。還造一
切法。無有一法而非所造。亦無一法而非能造。如
是觀巳。即於罪相。深達實相。實相即是本源成佛
常住法身三昧。此觀若成。必發戒體。是故經云。應
當靜觀察。諸法真實相。不生亦不滅。不常復不斷。
不一亦不異。不來亦不去。如是一心中。方便勤莊
嚴也。如上事儀。名福德莊嚴。如上理觀。名智慧莊
嚴。有事儀而無理觀。不能清罪之源。有理觀而無
事儀。不能竭罪之流。譬如舊井。忽墜穢觸。宿水臭

濁。新泉不來。理須汲盡。并撤汙泥。則泉脈冷然。不
改渫冽也。問曰。經中制令要見好相。坐時何不諦
觀諸佛相好。乃令推簡入空耶。答曰。欲觀諸佛相
好。須是戒根清淨。及了達是心作佛。是心是佛者。
方可修習。今戒既有缺。解未必圓。若作意觀相。恐
招魔事。故必以空觀洗滌罪塵也。問曰。經云。觀佛
相好。滅無量劫生死重罪。豈不能滌破戒垢。答曰。
觀相好者。實能滅罪。然須利智上根。方堪修習妙
觀。而推簡性空。則是大乘初門。正治破戒心垢。問
曰。彼韋提希。及五百侍女。何必盡是利智上根。答
曰。梵語韋提希。此翻思惟修。豈非利智。生值佛世。
親感佛臨。豈非上根。問曰。五停心中。多障眾生。應
修念佛觀。豈反招魔。答曰。報障重者。令念佛功德。
以除夙罪。亦未必單念相好。若現罪未拔。輒求好
相。戒慧俱劣。魔必得便。問曰。若爾。則經中不應令
得好相。答曰。夫好相者。不可以有心求。不可以無
心得。今但深觀罪性本空。罪既拔巳。自成感應。譬
如磨鏡。垢淨像現。方超有心無心二過。問曰。圓覺
經明修三觀者。非彼所聞一切境界。終不可取。今
既觀罪性空。設復得見好相。豈不境觀相違。答曰。
此事理二懺。秪期滅罪。原無著意求相之心。惟其
空觀既深。罪根永拔。感應道交。好相斯現。雖見好
相。仍了性空。故無喜動擾心。亦不驚愕亂意。如此
方是罪滅戒復之相。若見好相時。不與空觀種應。

或復喜動擾心。不能寂靜。或復驚愕亂意。不得輕
安。當知即是魔事。切須諳識。勿被境迷。爾時仍須
深入空觀。但念惟心。若是魔事。必漸隱沒。若實好
相。倍復增明。而能助發空慧。令無取著。故知推簡
法門。於滅罪障。有大功能。初心易入。令蕩無始虗
妄我法二執。頓達大乘實相止理。行者若能如是
事理二懺。精進勤修。不惟滅罪。亦有三根證相不
同。下根先獲戒品清淨。復有三品。一下品者。得諸
好夢。并覺諸根明淨。四大輕安。道心增長。二中品
者。於坐禪中。見諸靈瑞。光華異香。善聲稱讚等。得
法喜樂。三上品者。於靜心中。自見身相端嚴。威儀
無缺。篇聚戒相。次第現前。安隱無怖。中根證得定
品清淨。或發世間淨禪。或發亦世間亦出世禪。或
復發出世禪。是為三品。上根證得慧品清淨。或發
觀行。或階相似。或入分真。具如法華三昧等廣明。

在家律要廣集卷三之餘(終)

No. 1123-C

嘉慶丁丑。由白下買舟詣廣陵。謁性海大師於高旻。
溫厚質直。德慧具足。歎為當代善知識。乃歸依座下。
蒙開示淨業之要。尤諄諄以戒律相勉。嘗語予學佛
以戒為始基。志求佛法。而不稟受佛戒。猶處門外也。
更何望升堂而入室。嗣予為業緣所牽。涉洞庭。登南
嶽。復由湖湘下九江。訪東林遺跡。素耳浙中為法道
所萃。因便至杭。既至不謬所聞。遂止焉。越五年辛巳。
修行稍稍進步。思欲稟受五戒。以副性老人囑語。既
又思受戒者。當先明戒相。與夫作止持犯之義。今日
諸方授受。都只敷衍儀文。未聞委明實義。初發心之
士。於律藏望洋向若。知何者為切要之部。而肄業及
之。又律文奧衍。律意深微。且不能以句讀。矧能達其
旨趣。即欲詢之知識。晨星落落。又烏從而詢之。此見
末法講律之難也。而在家為尤難。資生艱難。既不能
如出家兒。三年五年。廣閱教典。妻子眷屬之累。復不
能如參方人。千里百里。單丁遠行。勢必抱其殘闕。守
其固陋。以沒世耳。豈不重可惜哉。曩曾聞明蕅益大
師。有在家律要箋釋之刻。年久板朽。傳本寥寥。竊作
是念。自欲受戒而苦其懵。推之於人亦當然。何弗即
吾世。竭吾才。尋取舊章。以為依據。重訂一善本以行。
既以自利。亦以利後之有志於此者。用是留心咨訪。

冀獲原集。年餘。值迴龍源洪上人。與武林錢伊菴居
士。各檢得集中數種授予。校之原目。尚缺受戒品一
種。又年餘。致書越郡戒珠禪遠法師。轉求得之。而原
集始全。嗚呼。求法如此其難。守法者宜何如寶貴矣。
唯是集所載。猶屬簡略。因勉成予重訂之始願。而增
廣之。首錄四分律藏一節。以著歸戒之始。次錄厭離
功德一經。以要歸戒之終。他如護身呪經。免惡道經。
所以備勸發歸戒之用。無我義經。心地觀經。所以示
大乘了義之談。匯入原集。在家持律之要。可云粗備。
後復增威儀梵網二經者。威儀詳持守之科條。梵網
為菩薩之行履。今既委質於佛法中。即不應以拘墟
苟簡之見。自安於小乘之域。至於梵網一懺。則以末
世眾生。障深慧淺。易犯難持。有此一法。庶不終棄。錄
成。質之源洪上人。以為可行。并為募梓以行。足徵其
愛法之誠云。

道光乙酉正月元日。優婆塞真益陳熈
願復齋氏謹記。