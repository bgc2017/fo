











No. 671-A
 序

聖人作。賢人述。而大道弘矣。如來說。菩薩論。而佛
教盛矣。然而作者述者說者論者。為經為傳為藏
為典。幾令學者望洋焉。佛氏馬鳴作大乘論。先歸
真之博。後起信之約。龍樹記華嚴經。先上本之詳。
後下本之略。不特為利鈍諸根均其教澤。且可以
總統真如聖凡一致矣。摩騰竺法蘭之四十二章
即此意也。葢當漢帝兆夢之後。法蘭于月氏說法
以三藏之汪洋五乘之浩瀚也。乃於十二部中。取
四十二章。以為諸宗之綱領。東渡之舟航焉。其見
性學道者性也。識自心原者相也。觀靈覺即菩提
者密也。不歷諸位而自崇最者禪也。為四真道無
作無為者。小乘之有宗大乘之空宗也。如一真地
無不見知者。華嚴之法界法華之知見也。律宗則
止惡行善也。淨宗則達佛深理也。統攝諸宗。其有
過於此者乎。雲栖講而未遂。鳳山註而未詳。今慈
雲伯亭法師為騰蘭使行佛祖事。重為疏鈔。顯義
則如珠現彩。分科則如光辨相。點睛出髓。當下釋
黏。緬思我
皇上誠孝
太皇太后懿旨。刊刻經藏。

裕親王理其事。卿貳咸襄助之。(衢)忝與焉。今伯亭
法師刊此疏鈔。是體
聖意以廣化。亦吾儒之能述釋氏之能論者也。敢不
為之序。以使欲通佛國者。得從流沙以達葱嶺。拈
莖草者。一閱疏鈔。而作丈六金身耶。是為序。

奉直大夫欽天監左監副邵泰衢拜題
No. 671-B
 四十二章經疏鈔序

六道之所以為凡者。欲而巳矣。三乘之所以為聖者。
道而巳矣。是故狥道則升。貪欲則墜。然道之與欲。俱
出吾心。心念道也。道理長而欲情消。心念欲也。欲情
強而道理弱。則知自心之動念也。豈可以不識哉。吾
佛出世。大事因緣。在於識自心。達佛理。斷愛欲。修道
行。以是正覺始成。即說三乘之教。雞園初唱。便空二
執之障。直指心源。廣明理性。務在得中而守真。慎勿
信意以思想。然後欲愛乾枯。會其至道。心地澄清復
於本有。是則此經說也。其功不亦大乎。經雖美矣。奈
之何。自西天白馬䭾來。優鉢火中開後。竺法摩騰。最
先譯出。漢明帝緘之石室蘭臺。晉魏朝固興像教。所
宗尚者。皆餘法門。而此一典。不能傳布。唐宋及今。未
見善本。亦未曾聞解此章者。猶祕之海藏龍宮。豈不

惜哉。嗟夫。三藏十二部。皆佛語也。譬如食蜜。中邊皆
甜。何得舉後遺前。棄本逐末。將此玅法。存而不論。雖
欲從之。末由也巳。予於坊間。偶得善本。遂乃稟雲棲
之遺訓。隨文註釋。遵賢首之義門。懸演宗承。欲令微
塵剎土。無非四十二章。欲不斷而自斷。恒沙世界。總
為五百餘言。道也證而自證。縱文身不到。聞熏處盡
作法身。或淺智不解。疑信時亦成佛智。竺法之教光。
於今猶放。摩騰之神變。厥後還彰。此述作之真實心
也。略敘本致。普告後之覽者。

時
康熈庚申年九月重陽日灌頂行者續法題於
慈雲丈室
No. 671-C
 佛說四十二章經
後漢　沙門迦葉摩騰竺法蘭　同譯

初序分

爾時世尊。既成道巳。作是思惟。離欲寂靜是最為勝。
住大禪定。降諸魔道。當轉法輪度脫眾生。於鹿野苑
中。轉四諦法輪。度憍陳如等五人而證道果。

復有比丘所說諸疑。求佛進止。世尊教詔。一一開悟。
合掌敬諾而順尊勅。

二正宗分

爾時世尊。為說真經四十二章。


一出家證果章

佛言。辭親出家。識心達本。解無為法。名曰沙門。當行
二百五十戒進止清淨。為四真道行。成阿羅漢。阿羅
漢者。能飛行變化。曠劫壽命。住動天地。

次為阿那含。
阿那含者。壽終神靈。上十九天。證阿羅漢。次為斯陀
含。斯陀含者。一上一還。即得阿羅漢。次為須陀洹。須
陀洹者。七死七生。便證阿羅漢。愛欲斷者。如四肢斷
不復用之。

二達理崇道章

佛言。出家沙門者斷欲去愛。識自心源。達佛深理。

悟
無為法。內無所得。外無所求。心不繫道。亦不結業。無
念無作。非修非證。不歷諸位而自崇最。名之為道。

三割愛取足章

佛言。剃除鬚髮而為沙門。受道法者。去世資財。乞求
取足。日中一食。樹下一宿慎勿再矣。使人愚蔽者。愛
與欲也。

四轉惡成善章

佛言。眾生以十事為善。亦以十事為惡。何等為十。身
三口四意三。身三者。殺盜婬。口四者。兩舌惡口妄言
綺語。意三者。嫉恚癡。如是十事。不順聖道。名為惡行。
是惡若止名十善行耳。

五改過滅罪章

佛言。人有眾過而不自悔。頓息其心。罪來赴身。如水
歸海。漸成深廣。若人有過。自解知非。改惡行善。罪自

消滅。如病得汗漸有痊損耳。

六忍惡無瞋章

佛言。惡人聞善故來撓亂者。汝自禁息。當無嗔責。

彼
來惡者而自惡之。福德之氣常在此也。

七呵佛招禍章

佛言。有人聞吾守道。行大仁慈。故致罵佛。佛默不對
罵止。

問曰。子以禮從人。其人不納。禮歸子乎。對曰歸
矣。佛言。今子罵我。我亦不納。子自持禍。歸子身矣。猶
響應聲。影之隨形。終無免離。慎勿為惡。

八害賢滅巳章

佛言。惡人害賢者。猶仰天而唾。哇不污天還從巳墮。
逆風颺塵。塵不至彼還坌巳身。賢不可毀。禍必滅巳。

九守志會道章

佛言。愽聞愛道。道必難會。守志奉道。其道甚大。

十助施得福章

佛言。覩人施道。助之歡喜。得福甚大。

沙門問曰。此福
盡乎。佛言。譬如一炬之火數千百人各以炬來。分取
火去熟食除冥。此炬如故。福亦如之。

十一舉田較勝章

佛言。飯凡人百不如飯一善人。飯善人千不如飯一
持五戒者。飯持五戒者萬不如飯一須陀洹。飯百萬
須陀洹不如飯一斯陀含。飯千萬斯陀含不如飯一
阿那含。飯一億阿那含不如飯一阿羅漢。飯十億阿
羅漢不如飯一辟支佛。飯百億辟支佛不如飯一三

世諸佛。飯千億三世諸佛不如飯一無念無住無修
無證之者。

十二尊親顯孝章

佛言。凡人事天地鬼神。不如孝其二親。二親最神也。

十三詳難勉行章

佛言。人有二十難。貧窮布施難。豪貴學道難。棄命必
死難。得覩佛經難。生值佛世難。忍色離欲難。見好不
求難。有勢不臨難。被辱不瞋難。觸事無心難。廣學博
究難。不輕未學難。除滅我慢難。心行平等難。不說是
非難。會善知識難。見性學道難。隨化度人難。對境不
動難。善解方便難。

十四守導淨命章

沙門問佛。以何因緣得知宿命。會其至道。佛言。淨心
守志可會至道。譬如磨鏡。垢去明存。斷欲無求。當得
宿命。

十五行善志大章

沙門問佛。何者為善。何者最大。佛言。行道守真者善。
志與道合者大。

十六忍力心明章

沙門問佛。何者多力。何者最明。佛言。忍辱多力。不懷
惡故。兼加安徤。忍者無惡。必為人尊。心垢滅盡汙無
瑕穢。是為最明。未有天地逮於今日十方所有。無有
不見無有不知無有不聞。得一切智。可謂明矣。

十七澄濁見道章


佛言。人懷愛欲不見道者。譬如澄水致手攬之。眾人
共臨。無有覩其影者。人以愛欲交錯。心中濁興。故不
見道。汝等沙門。當捨愛欲。愛欲垢盡。道可見矣。

十八滅暗存明章

佛言。夫見道者。譬如持炬入冥室中。其冥即滅而明
獨存。學道見諦。無明即滅而明常存矣。

十九無相會真章

佛言。吾法念無念念。行無行行。言無言言。修無修修。
會者近爾。迷者遠乎。言語道斷。非物所拘。差之毫𨤲。
失之須臾。

二十觀覺得道章

佛言。觀天地念非常。觀世界念非常。觀靈覺即菩提。
如是知識。得道疾矣。

二十一推我成空章

佛言。當念身中四大。各自有名都無我者。我既都無。
其如幻耳。

二十二求名危身章

佛言。人隨情欲。求於聲名。聲名顯著。身巳故矣。貪世
名常而不學道。枉功勞形。譬如燒香。雖人聞香。香之
燼矣。危身之火而在其後。

二十三貪財招苦章

佛言。財色於人。人之不捨。譬如刀刃有蜜。不足一餐
之美。小兒䑛之則有割舌之患。

二十四繫妻溺泥章


佛言。人繫於妻子舍宅。甚於牢獄。牢獄有散釋之期。
妻子無遠離之念。情愛於色。豈憚驅馳。雖有虎口之
患。心存甘伏。

投泥自溺。故曰凡夫。透得此門出塵羅
漢。

二十五戀色亡道章

佛言。愛欲莫甚於色。色之為欲。其大無外。賴有一矣。
若使二同。普天之人無能為道者矣。

二十六欲損道益章

佛言。愛欲之人猶如執炬。逆風而行。必有燒手之患。
天神獻玉女於佛。欲壞佛意。佛言。革囊眾穢。爾來何
為。去吾不用。天神愈敬。因問道意。佛為解說。即得須
陀洹果。

二十七逆觜順性章

佛言。夫為道者。猶木在水尋流而行。不觸兩岸。不為
人取。不為鬼神所遮。不為洄流所住。亦不腐敗。吾保
此木。決定入海。學道之人。不為情欲所惑。不為眾邪
所嬈。精進無為。吾保此人必得道矣。

二十八疎意遠色章

佛言。慎勿信汝意。汝意不可信。慎勿與色會。色會即
禍生。得阿羅漢巳。乃可信汝意。

二十九正念待女章

佛言。慎勿視女色。亦莫共言語。若與語者。正心思念。
我為沙門。處於濁世。當如蓮華。不為泥污。想其老者
如母。長者如姊。少者如妹。稚者如子。應當諦觀。彼身

何有。惟露穢惡盛諸不淨。生度脫心。息滅惡念。

三十趣道避欲章

佛言。夫為道者。如被乾草。火來須避。道人見欲。必當
遠之。

三十一患婬斷心章

佛言。有人患婬不止。欲自除陰。佛謂之曰。若使斷陰。
不如斷心。心如功曹。功曹若止從者都息。邪心不止
斷陰何益。佛為說偈。欲生於汝意。意以思想生。二心
各寂靜。非色亦非行。佛言。此偈是迦葉佛說。

三十二離愛絕憂章

佛言。人從愛欲生憂。從憂生怖。若離於愛。何憂何怖。

三十三堅心得果章

佛言。夫為道者。譬如一人與萬人戰。挂鎧出門意或
怯弱。或半路而退。或格鬪而死。意若無懼。或得勝而
還。沙門學道。應當堅持其心。精進勇銳。不畏前境。破
滅眾魔而得道果。

三十四處中證理章

沙門夜誦迦葉佛遺教經。其聲悲緊。思悔欲退。佛問
之曰。汝昔在家。曾為何業。對曰愛彈琴。佛言。絃緩如
何。對曰不鳴矣。絃急如何。對曰聲絕矣。急緩得中如
何。對曰諸音普調。

佛言。沙門學道亦然。心若調適。道
可得矣。於道若暴。暴即身疲。其身若疲。意即生惱。意
若生惱。行即退矣。其行既退。罪必加矣。伹清淨安樂
道不失矣。


三十五去垢成行章

佛言。如人鍛鐵。去滓成器。器即精好。

學道之人。去心
垢染。行即清淨矣。

三十六舉勝顯准章

佛言。人離惡道得為人難。既得為人去女即男難。既
得為男六根完具難。六根既具生中國難。既生中國
值佛世難。既值佛世遇道者難。既得遇道興信心難。
既興信心發菩提心難。既發菩提心無修無證難。

三十七憶戒得果章

佛言。佛子離吾數千里。憶念吾戒。必得道果。在吾左
右。雖常見吾。不順吾戒。終不得道。

三十八知命了道章

佛問沙門。人命在幾間。對曰數日間。佛言子未知道。
復問一沙門。人命在幾間。對曰飯食間。佛言子未知
道。復問一沙門。人命在幾間。對曰呼吸間。佛言善哉。
子知道矣。

三十九學佛信經章

佛言。學佛道者。佛所言說皆應信順。譬如食蜜。中邊
皆甜。吾經亦爾。其義皆快。行者得道矣。

四十盡惡圓覺章

佛言。沙門行道。應漸拔去愛欲之根。

譬如摘懸珠者
一一摘之。會有盡時。惡盡自得道也。

四十一出欲免苦章

佛言。夫為道者。如牛負重行深泥中。疲極不敢左右

顧視。出離淤泥乃可蘇息。沙門當觀情欲甚於淤泥。
直心念道。可免苦矣。

四十二視法了幻章

佛言。吾視王侯之位如過隙塵。視金玉之寶如瓦礫。
視紈素之服如敝帛。視大千世界如一訶子。視阿耨
池水如塗足油。視方便門如化寶聚。視無上乘如夢
金帛。視佛道如眼前華。視禪定如須彌柱。視涅槃如
晝夕寤。視倒正如六龍舞。視平等如一真地。視興化
如四時木。

三流通分

諸大比丘聞佛所說。歡喜奉行。No. 671
佛說四十二章經疏鈔卷第一
清　浙水慈雲灌頂沙門　續法　述

【△釋此一經。大分為二。初敘義門二。先略標。】

「將解此經。文分二章。初懸敘義門。次隨文疏鈔。前有
六義。一教起所因。二藏乘時攝。三教義分齊。四所被
機宜。五能詮體性。六宗趣通局。」

【將下通序也。前下別開也。初句標。一下列。此例起
信疏旨。略開六門耳。夫聖人說教。必有因緣。故先

辯教因。因緣既興。有所起教。於藏乘分。何種所攝。
故次約藏攝。藏乘時分。雖知其攝。於五教義。判歸
何教。故三顯教義。巳知教義深廣。未審被何根器。
故四明被機。既知教義普被諸機。未識能詮何為
體性。故五論教體。能詮文義。巳知該羅。所詮宗旨。
通局若何。故六示宗趣。此即六義之生起也。
△次
詳釋六。初起因。】

「初教因者。謂如來出現。非以一緣非以一事。譬如須
彌山王。不以無事及小事緣令得振動。今經興起。亦
復如是。具多因緣。一為欲令在家者改過遷善故。二
為欲令出家者速超生死故。三為欲令權乘者不迷
圓實故。四為欲令斷欲愛輪迴根本故。五為觀塵界
無常苦空故。六令悟根身無我不淨故。七欲示修諸
行不空沉寂故。八為欲知幻空不著法相故。九為欲
令明心性達佛深理故。十為欲令守真常疾得道果
故。」

【初句標牒。謂下釋義二。先總。如來等引華嚴出現
文。非一緣一事者。如酬因應請顯理度生也。譬如
等引智度論文。以喻證上法也。今下合也。一下次
別。佛未出時。凡夫造諸惡逆。外道起諸邪見。迷昧
六塵。沉淪於四趣之中。纏綿五葢。沒溺於三途之
下。及佛降靈。說此妙典。能令凡外。不起邪非。罪滅
福生。離苦得樂也。下云。眾生以十事為善。亦以十
事為惡。改惡行善。罪自消滅。又云。被辱不瞋難。不

說是非難。忍辱多力。不懷惡故。忍者無惡。必為人
尊(如四五六七八章等)。二下。雖解在家多諸罪累。剃除鬚髮
而為沙門。未得離生脫死之方。寧有超凡入聖之
路。佛說此經。能令戒七支登四果。知人命呼吸間。
一心學道而巳。下云。如牛行淤泥中。疲極不敢迴
顧。急走出之。方可蘇息(如一二三三十八四十一章等)。三下。權乘
者。即三乘五乘等人也。未聞經前。菩薩則退大向
小。二乘則沉空滯寂。人天則享福受樂。既聞經後。
人天也願超三界。下云。得羅漢乃可信汝意(二十八章)。
視大千如訶子(四十二章)。二乘也回小向大。下云。發菩
提心難(三十六中)隨化度人難(十三中)。菩薩也會權歸實。
從因趣果。下云。知識靈覺即是菩提。得道疾矣(二十
章。總證也)。又云。佛涅槃如夕寤。無上乘如夢金(四十二章。別證
會漸歸頓)。又云。喜助人之施道。得福還有盡不。佛言。如
一炬火然百千炬。火盡不耶(十章。會偏歸圓)。則知開悟權
教五乘者。無越此經矣。四下。一切眾生。皆以淫欲
而正性命。是故欲為輪迴之本。楞嚴云。想愛同結
愛不能離。則諸世間父母子孫相生不斷。是等則
以欲貪為本。十住斷結經云。是時座中有四億眾。
自知死此生彼牽連不斷。欲為之源。今說此經。初
後皆明斷愛離欲去婬遠色為得解脫之本。愛心
不除塵不可出。下云。慎勿視女色。亦莫共言語。又
云。當觀欲情。甚於淤泥等(前後共十九章)。五下。六塵色境。
如幻泡影。三界火宅。八苦交煎。凡外不了執真常

樂。起諸惑業。輪轉不休。故說此經令悟無常。下云。
觀天地非常。世界非常(二十中)。又云。視王位如隙塵。
寶玉如瓦礫。紈素如敝帛。興化如四時(四十二中)。
淨名
云。所見色與盲等。所聞聲與響等。所齅香與風等。
所食味不分別。受諸觸如智證。觀諸法如幻化。楞
嚴云。見聞如幻翳。三界若空華。華嚴云。住於夢定
者。了世皆如夢。則塵界苦空。豈可貪戀耶。六下。一
切男女身分。皆有無量過患。貪欲之獄恒為煩惱
繫纏。臭穢之坑常被諸虫唼食。似行廁而五種不
淨。若漏囊而九孔常流。嗔恚毒蛇起害心而戕慧
命。愚痴羅剎執我見而噉智身。不堅似芭蕉水沫。
無常如𦦨影電光。雖灌吞而反作冤仇。每將養而
罔知報恩。猶惡賊而舉世皆嫌。類死狗而諸賢並
棄。奈何凡迷。從無始來。執身為我。因寶我故。貪求
名利欲榮益我。忿恨違情恐侵損我。非理計較展
轉相續。若能常觀此身本來無我不淨。即三毒自
滅。三界自離也。下云。當念身中四大無我(二十一中)等。
又有貪女色者。不知羅衣罩了膿囊。錦被遮却屎
尿桶。簪華草於腥臊頭上。帶麝香於臭皮袋畔。外
假粉塗。內惟虫聚。鮑肆廁孔。糞丸瘡疱。猶如彩畵
瓶中多盛膿血糞穢。亦如西域尸陀林樹。果如初
生孩子色甚鮮白。須臾墮在地上脹爛臭穢。女身
亦爾。鯹羶垢惡。如何迷昧漢尚逞風流。却似廁虫
樂糞。懞懂郎猶生顛倒。好像青蠅逐臭。眼前圖快

活不及一時。身後受苦報經歷多劫。縱使妻兒相
惜無計為君。假饒骨肉滿前有誰替汝。佛說此經。
令離女色。大患莫切于有身。大苦莫甚於有欲。是
故見諸女身。當作糞囊行廁膿袋䖝窟觀。惡瘡穢
器火抗華箭觀。無底枯井觀。杻械枷鎖觀。癆病癰
毒死尸䏺脹觀。髑髏骨鎖火燒歸塵觀等。若能如
是。自然出離五欲成證四果也。下云。於色不捨如
刀上蜜。有割舌患(二十三中)。又云。繫於妻子甚於牢獄。
情愛於色。投泥自溺(二十四中)。無能為道(二十五)。執炬燒
手(二十六)。禍殃橫生(二十八)。種種憂怖(三十二)等。是則無
我觀為破身見之本。不淨觀為斷色貪之根。求道
者可不修歟。七下。欲階聖位。須修玅行。萬行不修
諸位徒設。撥無因果墮於斷見外道。畢竟寂滅同
於偏空二乘。今則持七支戒進四真道。一取足(三)
行善(四)悔過(五)孝親(十二)明大力(十五六)滅眾魔(三十三)
發菩提心(三十六)方便化度(十三)此即入於大乘者也。

八下。根身器界。生滅萬變。總是水中月影。空裏花
光。聖人了知虗妄無取捨心。所以隨處自在得大
安樂。凡夫於此執以為實。愛憎取捨煩惱熾然。因
惑造業。因業受苦。皆由不能識破而巳。譬如兩人。
同觀水中之月。愚者妄謂實月欲圖撈取費力懊
惱。智者了知虗妄袖手安坐快樂自在。永嘉集云。
心與空相應。譏毀讚譽何憂何喜。身與空相應。刀
割香塗何苦何樂。依報與空相應。施與劫奪何得

何失。今教興也。正令知幻。以般若照五蘊皆空。聚
沫之色既虗。水泡之受何有。陽𦦨之想非實。芭蕉
之行唯空。幻識倐爾無依。空大湛然不動窮四大
根本。性相尚無。則六根枝條影響奚有。身見既不
立。妄境又無從。理窮於此。人法俱空。見五陰中無
有主宰。即人空慧。見六根上皆如幻化。即法空慧。
下云。內無所得。外無所求(二中)。觸事無心。對境不動
(十三)。念無念念。行無行行(十九)。無修無證(三十六中)。如化如
夢等(四十二中)。九下。此心凡聖之宅根境之原。凡愚執
作阿賴耶識。成生死苦惱之因。聖者達為如來藏
心。受涅槃常樂之果。眾生隨情執重。不信有如來
藏。念念昧如來法界之性。步步造眾生業果之因。
惡業日新。苦緣無盡。于安隱處生衰惱心。向解脫
內成繫縛果。受𦦨口針喉之體。經劫而饑火焚燒。
作披毛戴角之身。觸目而網羅縈絆。或墮無間獄。
抱劇苦而常處火輪。或生修羅宮。起鬪諍而恒雨
刀劒。或暫居人界。剎那而八苦交煎。或偶處天宮。
倐忽而五衰陷墜。長沉三障。不出四魔。皆為不知
如來藏心。遺失唯識妙性。背真慈父。傭賃外方。捨
大智王。依投他國。是以諸佛驚入火宅。說三乘教。
引導眾生。出離三界。開悟之方唯在明心。心有大
小。理有淺深。明六識心性。達我空真如理。成小乘
教果。明八識心性。達法空真如理。成大乘分教果。
明無生心性。達二空真如理。成大乘始教果。明如

來藏心性。達依言不空真如理。成大乘終實教果。
明自覺境智心性。達離言真如理。成一乘頓教果。
明圓融無盡心。達一真法界真如理。成一乘圓教
果。如此理性一通。自可從凡夫而圓妙覺矣。下云。
識心達本(一章)。達佛深理(二章)。觀靈覺即菩提(二十中)。又
云。心如功曹(三十一中)。學道應當堅持其心(三十三中)。心若
調適道可得矣(三十四中)。十下。一切塵境。皆從識變。無
盡諸法並逐想生。離識無塵。離想無法。如此明達。
頓悟前非。杌見鬼空。蠅消蛇想。終不更待空裏之
華將期結果。取夢中之物擬欲牢藏。遂乃靜慮虗
襟。若凌空之逸翮。隨緣養性。猶縱浪之虗舟。畢故
不造新。契真而合道。故楞嚴云。以諸眾生從無始
來。循諸色聲逐念流轉。曾不開悟性淨妙常。不循
所常逐諸生滅。由是生生雜染流轉。若棄生滅。守
於真常。常光現前。根塵識心應時銷落。則汝法眼
應時清明。云何不成無上知覺。下云。守志奉道。其
道甚大(九章)。又云。淨心守志可會至道(十四中)。又云。學
道之人。不為情惑。不為邪嬈。精進無為。吾保此人
必得道矣。準知居之切時。循常守真。不起妄念。乃
是修證之要門也。
此十因中。前三約人。後七約法。
四五六小教義也。七相宗。八空宗。九終教。十頓教。
又後二兼圓教義。若序其生起者。如來說經。專為
度生。生可愍者莫於凡外。故初為在家。令其染者
淨耳。二所以染轉淨者。欲其出三界火宅家故。三

既得超凡入聖。為欲回小向大。會三歸一故。四五
性等人出二死者。必有斷絕輪迴法故。五欲斷愛
根。應觀塵界苦空。六出三界苦。須悟根身無我。七
欲得二空。當修二無我觀六度萬行。八雖常行行
度生。而不住於法相。九欲不著相。在於明心。十若
使明心達理。須當淨意守真。又由守真得道。所以
令在家改過。出家超生。如此始終鈎鎖不斷。故此
教興有多緣也。
△二藏攝。】

「二藏攝者。三藏之中契經藏攝。二藏之內聲聞藏攝。
於五乘中後三乘攝。十二分教長行文攝。於三時中
轉照初轉時攝。十化儀門隨機不定門攝。」

【二下。標章門。三下釋義相五。初藏攝三藏者。謂經
藏律藏論藏也。於三學中。經詮定學。律詮戒學。論
詮慧學。契經者。契理契機之經也。而云攝者。以此
經中。佛自直說四諦觀。無我觀。無常觀。菩提觀。乃
至對境不動。心行平等。守真合道。定如須彌。故是
契經藏攝。詮定學也。下云。吾經亦爾其義皆快。亦
兼律論少分。下云。憶念吾戒必得道果。兼律義也。
又問答人命在幾間。兼論義也。二藏者。謂聲聞藏
菩薩藏也。此經正為二乘。傍化菩薩。故無菩薩在
會。而云觀菩提視佛道。亦是引攝小乘回向於大
乘也。故是聲聞藏攝。約兼亦可菩薩藏攝。發心度
人。大乘義也。於下。二。乘攝。五乘者謂人天聲聞緣
覺菩薩五乘也。人則三歸五戒。天則十善八定。聲

聞四諦法門。緣覺十二因緣。菩薩六度二果。今此
經中。談四果。度眾生。視涅槃。守一真。不說歸戒禪
善。故非人天。乃是後三攝也。十下。三分攝。十二分
者。一長行。二重頌。三授記。四孤起。五因緣。六無問
自說。七本事。八本生。九方廣。十未曾有。十一譬喻。
十二論議。長行攝者。始從爾時世尊成道。終至比
丘歡喜奉行。皆屬長行文義。無有重頌等故。略兼
自說譬喻論議。四十餘章。不待請問。自說也。磨鏡。
澄水。炬室。蜜刀等。譬喻也。問命道。答明力。商火善。
較琴道。論議也。於下。四時攝。三時者。謂先照時轉
照時還照時也。初轉攝者。葢轉照中又開三時。一
初轉時。如日出巳自下轉上也。次中轉時。如日昇
巳自東轉西也。三後轉時。如日暮巳自上轉下也。
今此一經。即在鹿野苑中。度五比丘之後而說。故
屬初轉非中後也。問。若爾。何以通大乘耶。答。以一
時會不唯局一小乘教故。密迹力士經說。佛初成
道竟。七日思惟巳。即於鹿園中為轉法輪。廣益三
乘眾。得大小等果。大品經云。佛初在鹿野。轉四諦
法輪。無量眾生發聲聞心。無量眾生發獨覺心。無
量眾生發菩提心。行六度等。
十下。五儀攝。華嚴疏
鈔化儀有十。一本末差別門。二依本起末門。三攝
末歸本門。四本末無礙門。五隨機不定門。六顯密
同時門。七一時頓演門。八寂寞無言門。九該通三
際門。十重重無盡門。不定攝者。以此經義。隨聞一

章一句各各異解不同。如云識自心源。達佛深理。
悟無為法。亦有人小乘者。或有成相宗者。又有會
實教者。如云心不繫道。亦不結業。無念作。非修證。
不歷諸位而自崇最。或有悟偏真者。亦有解無相
者。復有住頓教者。餘諸文言。例此可知。故下喻云。
譬如食蜜中邊皆甜。則十門內不定攝矣。亦可兼
差別門無礙門中。顯了三乘通益三機一分之義。
下云。飯一羅漢不如飯一支佛。飯一支佛不如飯
一諸佛等。
△三教義。】

「三教義者。分別分齊。開為二門。一約教詮法通局顯
分齊。教類有五。

一小教。唯談人空故。二始教。但明法
空故。亦名分教。但說法相故。三終教。復說中道故。亦
名實教。多談法性故。四頓教。唯辨真性故。五圓教。直
談法界故。初一小乘。二三大乘。四五一乘。

若將此經
顯分齊者。正屬小乘教。下云。世界非常。四大無我。為
四真道。成四向果。亦可兼通餘四教。發菩提心。隨化
度人。分教義也。無修無行。會者近爾。始教義也。覺即
菩提。得道甚疾。終實義也。識自心源。不歷諸位。頓教
義也。經如食蜜邊中皆甜。圓教義也。二約法生起本
末顯分齊。法相亦五。

初唯一心為本源。所言法者。謂
眾生心。是心則攝一切世間出世間法。即華嚴明一
真法界心也。圓教齊此。

二依一心開二門。一者心真
如門。所謂心性不生不滅。即頓教分齊也。始教中空
義。亦是密說此門。以空宗人不知如來遣相處以為

顯真性。故非彼分。二者心生滅門。謂依如來藏故。有
生滅心。所謂不生不滅與生滅和合。非一非異。名為
阿梨耶識。即終教分齊也。分教中識義。亦是密說此
門。以相宗人不知佛說如來藏以為阿賴耶。故非彼
分。三依後生滅門明二義。一者覺義。謂心體離念。等
虗空界。二者不覺義。謂不如實知真如法一故。即破
相宗。齊此覺義。以為返本還源之地。以彼宗未明真
空相即真如心性。故說諸法無不是空。縱有一法勝
涅槃者。我亦說為如幻如夢。凡所有相皆是虗妄。離
念相者即是法身。依此法身說名為覺。故空宗詮法。
唯齊覺義。

四依後不覺義生三細。一業相。二轉相。三
現相。即唯識宗齊此業相。以為諸法生起之本。以彼
宗未明此三細等與真如同以一心為源。故說真如
無知無覺。凝然不變。不許隨緣。但說八識生滅。縱轉
成四智。亦唯是有為。不得即理。故相宗詮法唯齊業
識。

五依後現相生六麤。一智相。二相續相。法執也。三
執取相。四計名字相。我執也。五起業相。六業繫苦相。
小乘教明唯齊第三。伹斷我執。未證法空故。人天乘
教唯齊第五。伹知善惡業相。不識二執惑故。下云。識
心達本。無上一真。即一心也。心不繫道。亦不結業。即
真如也。心中濁興。心如功曹。即生滅也。言語道斷非
物所拘。會者近爾迷者遠乎。即覺不覺義也。欲生於
汝意。意以思想生。即三細也。邪心不止斷陰何益。智
相續義。人隨情欲求於聲名。取名字義。勿與色會會

即禍生。業苦相義。即六麤也。是知此經。具詮本末矣。」

【三下標章。分下釋義。先總列。
一下。次別明二。初教
唯人空者。少說法空故。但法空者。未盡大乘不空
理故。但法相者。有不成佛。未盡大乘法性理故。說
中道者。談緣起無性之理。揀非空宗無相。不說妙
有也。多法性者。無性闡提悉當成佛。方盡大乘法
性之理。揀非唯識多談法相少及法性也。唯真性
者。揀非終教猶帶法相說也。談法界者。性海圓融。
緣起無礙故。初一下。依教明乘也。若將下。以教判
經也。正屬小者。四十章中明小多故。如云。佛為解
說得須陀洹。透得此門出塵羅漢。得羅漢巳可信
汝意。此等皆小義也。二下。次法。依起信論所詮染
法。從本起末。略開五重也。即華嚴下。所宗雖四法
界統唯一真法界故。行願鈔云。一真法界。即諸佛
眾生本源清淨心也。(文)密說此者。頓之離言絕相。
正為顯真如中體性。故於此門名為顯了正說。始
之離言絕相。但為明真如上空相。故此稱名密意
傍說。原人論解云。破相義通兩勢。若取破相明空
為大乘初門。合入始教。即當覺義。若取破相願性。
即屬頓教。當真如門。長水記云。此真如門說心性
不生不滅。乃至絕言絕慮。故是顯談。心經謂諸法
空相。即是真如之相。雖明其相。而不克顯真如體
性。故云密說。
(文)二者下。原人論解云。論文於此作
兩重能所依。初重以如來藏為所依總相。生滅不

生滅二義為能依別相。不生滅心即真如。屬前頓
教。生滅心即根本無明。屬後始分教。真妄和合邊
正屬此終教也。第二重以賴耶識為所依總相。覺
不覺二義為能依別相。由前不生滅真心故有覺
義。覺義者。是真如氣分故。屬後始教。由前生滅妄
識。故有不覺義。不覺義者。是無明氣分故。屬後分
教。二義未分巳前。屬此終教。(文)故云阿梨耶識即
終教分齊也。終教顯如來藏中心性。故稱顯了正
說。分教但明如來藏中識相。故於此門名密說也。
長水記云。分教雖說賴耶。而不說是藏性所成。今
說性成。故非彼分。密嚴經云。佛說如來藏以為阿
賴耶。惡慧不能知藏即賴耶識。(文)三下。約生法。先
標。一下。後釋。論云所言覺義者。謂心體離念。離念
相者。等虗空界無所不遍法界一相。即是如來平
等法身。依此法身說名為覺。所言不覺義者。謂不
如實知真如法一故。不覺心起而有其念。則知悟
離念相。便名為覺。迷離念相。便名不覺。故是空宗
齊也。即破相下。顯分齊。
返本還源地者。論云。依本
覺故而有不覺。依不覺故說有始覺。何以故。本覺
義者。對始覺說。以始覺者即同本覺。又以覺心源
故名究竟覺。不覺心源故非究竟覺。疏曰。以始覺
同本覺故則無本覺。平等平等。離言絕慮。尚無始
本之殊。況有三身之異。是故佛果圓融。翛然無寄
(文)。問。此覺義與前真如門何別。答。前真如門但明

心體不變。此門覺義但顯染中淨相(本覺)。及反流(始覺)
還源(究竟覺)。故有顯性空相之不同也。以彼下。出所
以。問。云何起信疏中無此一段文耶。答。有二意。一
疏主以離言破相。顯真如義同。故於真如門中便
預判云。始教空義亦密說此。令人會通也。覺義中
不釋者。既上二門中。判始分二教密說非分。下三
細內。配分教唯識。則二覺義中顯說始教真空。義
例自可知也。故闕略之。原人論解主。以顯性明空
義別。故判真如門屬性宗頓教。覺義屬始教空宗。
恐人混濫也。此師解釋。不唯開人法眼。而且得疏
深意。故特稱之。二疏主原本或有。圭山刪本去之。
未可知也。今準上下文義。不妨重為配釋。四下。約
法生起。對後事識六麤。名為三細。業相。賴耶自證
分也。轉相。能緣見分也。現相。所緣相分也。即唯識
下。顯教分齊。彼說諸法生起。但依賴耶以為其本。
故名此識為總報主。一切種子根身器界。皆此識
變。仍獨說此以為所熏。熏成種巳。後起現行。皆依
此識。故云生起本也。以彼下。出其緣由。彼宗未說
一心為生滅真如二門之源。以留在終教說故。若
盡說之。權實何分。故說等者。以不知真如即心。故
說體無知覺。堅如玉石。不可受熏。既非熏性。焉能
隨緣。由是但執真如不變不隨緣也。但說等者。既
不許真如隨緣成諸染淨。故說賴耶為生滅本。由
是明法生起。但齊業相。根本既唯生滅。成智亦是

有為。然理是無為。安得與之相即。如鎔金範土。各
成其器。故云不得即也。智相俱生法執。相續分別
法執。執取俱生我執。計名分別我執。上四皆惑道
也。起業業道也。繫苦苦道也。
齊第三者。菩薩始能
斷法執障。故不至二。
齊第五者。二乘方知業從何
生。故不至四。下云下。引文證。欲生等者。起信云。意
有五種。一業識。二轉識。三現識。四智識。五相續識。
依此五意。轉生意識。隨事攀緣。分別六塵。名為意
識。故云欲生於意也。論又云。言不覺者。謂不如實
知真如法。以有不覺妄想心故。故云意以想生也。
餘易可知。
△四被機。】

「四被機者。機開三門。

一三聚。此經正為正定及不定
聚。下云。投泥自溺故曰凡夫。透得此門出塵羅漢。兼
為邪定作遠因緣。二四乘。正為三乘人。令其成菩提。
兼為一佛乘。令增長妙行。下云。觀世界念非常。觀靈
覺即菩提。又云。視方便門如化。視無上乘如夢。三五
性。正被三乘不定性人。下云既得遇道興信心難。既
興信心發菩提心難。既發菩提心無修無證難。兼被
一類無種性人作遠因緣。下云。天神獻玉女於佛。因
問道意。佛為解說。即得初果。

則知一切眾生無非為
所被也。」

【四下牒門。機下釋相。
一下正定。三乘性也。邪定凡
外種也。無正知決擇不撥無因果。名不定也。正為
正定者。下文俱云學佛道者。或云夫為道者。不定。

如疏引。邪定作遠緣者。如下謂惡人罵佛。佛默不
對。恐禍歸身慎勿為惡等。二下。四乘者。謂聲聞小
乘。緣覺中乘。菩薩大乘。最上一佛乘也。觀世界非
常等者。小乘下智。觀苦空無常。得聲聞菩提。中乘
中智。觀因緣生滅無常。得緣覺菩提。大乘上智。觀
諸法如夢幻泡而無常。得菩薩菩提。一乘上上智。
觀一切法剎那無常空無生性。得佛菩提。楞伽云。
一切法不生。我說剎那義。初生即有滅。不為愚者
說。又云下。方便三乘也。無上一乘也。
三下。既得等
證三乘不定。既發等證一乘性人。
天神。六欲中魔
天也。則知下。一切眾生皆有佛性。有佛性者皆得
作佛。故盡為機。不同相宗唯被菩薩性及不定性
也。
△五能詮。】

「五能詮者略作四門。

一隨相門又五。一名句文身體。
二音聲言語體。三通取四法體。上三皆能詮。四通攝
所詮體。下云。佛所言說其義皆快。五諸法顯義體。下
云。視世界如一訶子。視興化如四時木。二唯識門。前
五教體。皆是自識之所變故。下云。識自心源。達佛深
理三歸性門。此識無體。唯真如故。下云。識心達本。解
無為法。法無念修。言語道斷。四無礙門。謂前三門理
事心境。同一緣起混融無礙。下云。譬如食蜜中邊皆
甜。吾經亦爾。

準此教體。通攝四門也矣。」

【五下標門。略下釋義總也。
一下別也。隨相者。約六
塵境相以出體也。名詮諸法自性。如名色名心等。

句詮諸法差別。如言形色顯色真心妄心等。文即
是字。為性別二所依止故。音聲體者。音聲實也。名
等假也。離聲無別名等。攝假從實故。通取四者。名
等是聲上屈曲假相。音聲是名等實體。唯聲則不
能詮表。唯名等則無自體。今兼四法。是以假實體
用兼資也。所詮義理也。若不詮義。教文何用。若無
聲文。理從何顯。經云。文隨於義。義隨於文。文義相
隨。乃成教體。下云下。上句證前能詮為體。下句證
今所詮為體。諸法顯義者。謂遍六塵境。總有生解
義。悉為教體。如光明香飯等。唯識者。謂說者淨識
所現文義為增上緣。令聞者識上文義相現故。達
理者。上唯明境。此則顯心。較前為深也。無為。真如
性也。心之體故。無礙者。約三門無礙以出體也。理
性也。心識也。事境相也。心境理事交徹相攝。故云
無礙。約教。初門小。二門始。三門終頓。四門圓也。
△
六宗趣。】

「六宗趣者。先總辨諸宗宗途有六。一隨相法執宗。即
小乘諸師。依阿含緣生等經。造婆沙俱舍諸部論等。
二唯識法相宗。即無著天親。依方廣深密等經。造瑜
伽唯識論等。三真空無相宗。即提婆清辨。依般若妙
智等經。造中觀百論等。四藏心緣起宗。即堅慧馬鳴。
依勝髮涅槃等經。造寶性起信論等。五真性寂滅宗。
即馬嗚龍樹。依楞伽般若等經。造真如三昧智度論
等。六法界圓融宗。即龍樹天親。依華嚴等經。造不思

議十地論等。今此經宗。當其初一門也。次別明此經。
有總有別。總以斷欲去愛識心達理為宗。悟入無為
超證菩提歸無所得為趣。別有五對。一教義對。崇教
說為宗。會義意為趣。如天神獻女。因問道意。佛為解
說。即得道果等。二事理對。舉事相為宗。顯理性為趣。
如云。欲從於意思想生。二心寂靜非色行等。三境智
對。緣理境為宗。觀智行為趣。如云。行道守真者善。志
與道合者大。心垢滅盡。淨無瑕穢。得一切智。四修證
對。修成賢為宗。證入聖為趣。如云。學道見諦。無明即
滅等。五因果對。歷因位為宗。克果德為趣。如云。既發
菩提心無修無證難。心若調適。清淨安樂。道可得矣。
此五是從前起後。漸漸相由者也。」

【六下章門。當部所崇尚者曰宗。宗旨之所歸者曰
趣。先下義相。諸宗者。通指大小乘宗一切經論也。
小有二十部異。大有性相空宗。隨相法執者。謂一
切我法中。起有無執故。唯識法相者。謂一切諸法
皆唯識現故。真空無相者。謂一切諸法。皆空無相
故。藏心緣起者。謂一切諸法。唯是真如隨緣。具恒
沙性德故。真性寂滅者。謂相想俱絕。直顯性體故。
法界圓融者。謂無盡法界。如因陀羅網。主伴重重
普融無礙故。然此六宗。後勝於前。初一小乘教。後
四大乘。二即相宗分教。三即空宗始教。四終教。五
頓教。六圓教俱性宗。又教與宗互有寬狹。宗則一
宗容具多經。隨何經論皆此宗故。教則一經容有

多教。若局判一經以為一教。則抑諸大乘矣。當初
一者。正破二乘情執。令其回小向大。菩薩不預會
故。依大疏分。合二十部為六宗。一我法俱有。二法
有我無。三法無去來。四現通假實。五俗妄真實。六
諸法但名。前四宗唯小乘。後二義通大乘。今當第
五六也。別下。教說者。即四十二章也。義意者。文下
必有義故。若無所詮之義。則同乎篇韻。殊無意況
矣。如天下。解說教也。道意義也。又云。佛所說經其
義皆快。二下事理。義所具者。如下。上句證事。下句
證理。又如舉彈琴絃急緩。事也。顯身心疲暴暴中。
理也。三下。境智。理內出者守真。境也。與合。智也。心
垢淨。境現證也。一切智。智發得也。又云。觀天地念
非常等。四下。修證。隨智起者。小則資加為賢。四果
為聖。大則住行向為賢。十地等為聖。如下。學道賢
也。見諦聖也。大小乘俱通。又云。觀靈覺即菩提。視
佛道如眼華。五下。因果證中成者。小則四向巳下
為因。四果無學為果。大則等覺巳下為因。妙覺佛
位為果。如下。初句證因。次句證果。心若二句因。道
句果也。又云。得羅漢巳可信汝意。得一切智可謂
明矣。視無上如夢。視涅槃如窹。從前起後者。謂有
教義。然後有理事。而境智又從理事生。故曰相由。
以要言之。不出教理行果。亦可教義宗理事趣。理
事義宗。境智修證趣。亦可翻後向前以明宗趣。舉
因果為宗。修證智為趣。修證智宗。達理事教義為

趣。亦是相由義也。

△二隨文註三。初題目。】

「佛說四十二章經」

【【疏】佛者梵語。具云佛陀。此云覺者。謂覺了真妄性
相者也。覺有三義。一自覺。我空。揀異凡夫。二覺他。
法空。揀異二乘。三覺滿。俱空。揀異菩薩。即本師釋
迦牟尼佛也。說者。悅也。四辯宣演。悅所懷故。教頒
佛口。暢彼機心。以教合機。故稱佛說。揀非餘四人
所說也。
章。篇也。條也。所說法門。約有四十二篇四
十二條。表二乘回小向大。大乘轉權成實。超歷四
十二重位也。經者。梵語修多羅。此云契經。契謂契
理契機也。經謂貫攝常法也。

【鈔】先隨相釋分四。初能說佛。覺了真妄性相者。妄
小教。真終教。相始教。性頓教。真性妄相融通交徹
圓教覺此五者。始名佛也。
覺有下。復有三覺。一本
覺。二始覺。三究竟覺。初則全覺全迷。中則覺而未
盡。末乃無所不覺。今指後一覺也。又離心名自覺。
離色名覺他。俱離名覺滿。三覺俱圓。故曰佛為自
他覺滿之者。說下。二正明說。四辨。法義詞樂說也。
中論云。佛依二諦。為眾生說。詞法二無礙智。以世
智差別說。樂說義無礙智。以第一義智善巧說。悅
所懷者。得機而說。暢本懷故。教頒下。上離釋。此合
釋也。揀餘四者。說通五人。一佛。二菩薩。三天。四仙。
五化人。今是佛口親宣。不同後四人說經也。章下。

三所說法。四十二章者。如漢高祖之約法三章也。
若陳列之。一出家證果章(佛)。二達理崇道章(佛)。三
割愛取足章(佛)。四轉惡成善章(佛)。五改過滅罪章
(佛)。六忍惡無瞋章(佛)。七呵佛招禍章(佛)。八害賢滅
巳章(佛)。九守志會道章(佛)。十助施得福章(佛)。十一
舉田較勝章(佛)。十二尊親顯孝章(佛)。十三詳難勉
行章(佛)。十四守道淨命章(沙)。十五行善志大章(沙)。
十六忍力心明章(沙)。十七澄濁見道章(佛)。十八滅
暗存明章(佛)。十九無相會真章(佛)。二十觀覺得道
章(佛)。二十一推我成空章(佛)。二十二求名危身章
(佛)。二十三貪財招苦章(佛)。二十四繫妻溺泥章(佛)。
二十五戀色亡道章(佛)。二十六欲損道益章(佛)。二
十七逆情順性章(佛)。二十八疎意遠色章(佛)。二十
九正念待女章(佛)。三十趣道避欲章(佛)。三十一患
淫斷心章(佛)。三十二離愛絕憂章(佛)。三十三堅心
得果章(佛)。三十四處中證理章(佛)。三十五去垢成
行章(佛)。三十六舉勝顯難章(佛)。三十七憶戒得果
章(佛)。三十八知命了道章(佛)。三十九學佛信經章
(佛)。四十盡惡圓覺章(佛)。四十一出欲免苦章(佛)。四
十二視法了幻章(佛)。四十二重位者。謂十住十行
十向十地等妙覺也。表超歷者。恐有難云。何以不
多不少而獨四十二耶。故此通云。為超四十二地
位故。是以不多少也。經下。四結說名。案五印土。呼
線席經井索聖教。皆名修多羅。線能貫華。經能持

緯。索能汲水。教能詮義。若敵對翻。應名聖教。今不
取者。濫律論故。去線索者。此方不貴重故。獨取席
經者。古德見此方聖說為經。賢說為傳。彼土佛說
名修多羅。菩薩羅漢說名阿毗達摩。遂以此聖經
代彼佛說修多羅。兼借彼席經。以目彼聖教。故不
稱餘而名為經。借義助名。更加契字。則不同乎席
經矣。契有二義。一契理。合道之言也。二契機。逗根
之教也。經有四義。一貫。謂貫穿所說之理也。二攝。
謂攝持所化之生也。三常。古今不易也。四法。近遠
同尊也。前二佛地論義。後二此方釋義。則四字中
攝盡餘義矣。若略明之。謂釋迦佛所說四十二章
之契經也。

【疏】此一題中。有八事四對。一教義對。經之一字能
詮教也。佛等六字所詮義也。二人法對。就前義中
分出。佛說能說人也。四十二章所說法也。三通局
對。就前法出。章之一字通也。四十二局也。四應感
對。就前人分。佛顯我能應之主也。說悅彼所感之
機也。

【鈔】次作對釋。先總。一下次別。始從世尊成道。終至
比丘奉行。聲名句文。皆能詮經也。名下必有意味。
文中必有理趣。皆所詮義也。瑜伽云。謂經題體。略
有二種。一文。二義。文是所依。義是能依。大疏云。語
言皆能詮。義旨皆所詮。教義相成。成經題體。
二下。
亦可名境智對體用對。佛說。法身境體也。四十二

章。報化智用也。
三下。亦可名總別對。四十二條並
稱為章。總也。通也。前前文義。非同後後。別也。局也。

四下。亦可名生佛對機教對因果對。佛乃果上能
應之教主也。說是因中所感之生機也。是則依四
對義以立此題名耳。

【疏】離合釋之。佛之說經。依主釋也。佛說有四十二
章。有財釋也。四十二章。帶數釋也。四十二章即經。
持業釋也。佛說四十二章經非大方廣華嚴疏鈔。
相違釋也。

【鈔】三離合釋。此且順題以作五釋。詳則兼一兼二
不同。佛說之四十二章。佛說四十二章之經。皆依
主也。若改之為即。皆持業也。又改為有字。有財可
知。更改為非字。是相違矣。

【疏】諸經立名。不出人法喻或單或複。此經以人法
受稱者也。

【鈔】後得名釋。單者。彌陀經單人。般若經單法。梵網
經單喻也。複者。佛報恩經人法無喻。妙法蓮華經
法喻無人。菩薩瓔珞經人喻無法。大方廣佛華嚴
經具足人法喻三矣。諸經得名。其類繁廣。人法稱
者。佛說人也。四十二章法也。有人有法。故標名焉。

△二譯人。】

「後漢沙門迦葉摩騰竺法蘭同譯」

【【疏】後漢。標代。對前高祖。稱之曰後。亦名東漢。都洛
陽故。即光武之後孝明帝朝也。沙門下。出名。先通

稱。梵語具云沙迦懣曩。此云勤息。謂勤修戒定慧
善法。息滅貪瞋癡惡事也。迦下。次別號。迦葉摩騰
中天竺人也。婆羅門種。解大小乘經。以遊化為任。
有一小國。請騰講金光明經。能令隣國不侵。請和
求法。竺法蘭亦中印度人。誦經百餘萬言。學徒千
餘。同譯者。顯德。翻梵語為華言。謂之譯。二祖共翻
音字。謂之同。漢紀云。明帝永平三年。夜夢金人。項
有日光。飛至殿上。旦問群臣。太史傅毅對曰。臣聞
西域有神。其名曰佛。身長丈六。放金色光。陸下所
夢。將非是乎。愽士王遵推周書異記佐之。至七年
勅郎中蔡愔。中郎將秦景等十八人。西求佛法。至
天竺隣境月氏國。遇梵僧騰蘭二人。請歸漢地。將
畫釋迦佛像并諸經典。用白馬䭾來。以永平十年
臘月三十。入闕進獻。帝大悅。遂舘於鴻臚寺。復勅
於雍門外立寺。騰蘭居之。名白馬寺。不多時日。便
善漢言。即為譯出四十二章經一卷。約有二千餘
言。緘在蘭臺石室中。明帝勅畵工圖寫佛像。置清
凉臺山大孚靈鷲寺內及顯節陵上。及騰卒於洛
陽。蘭與愔等。復譯出五部經。所謂十地斷結。佛本
生。法海藏。佛本行等。凡十三卷。會移都寇亂。四部
失本不傳。唯四十二章經。江左現行。漢地有三寶。
自騰蘭始也。故云同譯。

【鈔】明帝。光武子也。沙門有四。瑜伽論云。一勝道。即
佛菩薩等。二說道。謂說正法者。三活道。修諸善品

者。四汙道。作諸邪行者。涅槃說四比丘。一畢竟道
(無學)。二示道(初二三果)。三受道(通內外凡)。四汙道(犯四重者)。義同上。
今譯主。據本說即畢竟勝道。依迹論是開示說道
也。又律明四種沙門。一威儀沙門。名充像比丘。二
形服沙門。名幢相比丘。三名聞沙門。名虗誑比丘。
四實行沙門。名如法比丘。大論云。僧有四種。一有
羞僧。持戒不破。二無羞僧。身口不淨。三啞羊僧。根
鈍無慧。四真實僧。向四果道。義亦同上。今二三藏。
皆是後一種也。梵語。西天梵國語也。華言。東土華
夏言也。譯者翻也。謂翻梵天之語。轉成漢地之言
也。譯者易也。以其所有。易其所無。故以此方之言
音。換彼土之佛語也。周禮掌四方之語。各有其官。
東曰寄。南曰象。西曰狄鞮。北曰譯。今通西語而云
譯者。葢漢世多事北方。而譯官兼善西語。故騰蘭
始至。即譯此經。因稱譯也。
翻音字者。西梵語字。與
此全殊。若譯佛經。須先隨其梵音以此方之字易
之。名為翻字。然亦仍同呪語。不知其為何等。又須
兼通兩土言者。一一翻之。謂之翻音推。
周書者。王
遵奏曰。臣按周書異記云。周昭王甲寅二十四年。
四月八日子時分。有五色祥光。貫太微宮。時王問
群臣所以。有太史蘇由對曰。西方有大聖人生焉。
却後千年。教流於此。陛下夢者是其人矣。故云佐
也。佛像者。依優填王旃檀像而畵也。大孚靈鷲者。
會玄記云。明帝時。摩騰天眼。見有阿育王舍利塔

在五臺焉。請帝立寺。帝信佛理。即立寺以勸人。山
形似於靈鷲。故號為大孚靈鷲也。本行等者。指四
十二章經言。三寶記云。永平十六年。摩騰示寂。竺
法蘭自譯經五部。共十三卷。
(文)三寶自騰始者。傳
云。永平十四年。正月十五日。帝勅僧道。並集白馬
寺。道士置三壇。別開二十四門。南岳褚善信。華岳
劉正念。恒岳桓文度。岱岳焦得心。嵩岳呂惠通。霍
山天目五臺白鹿等十八山道士祁文信等六百
九十人。各賷靈寶真文。太山玉訣。三元符錄等五
百九卷。置於西壇。茅成子。許成子。黃子。老子等二
十七家子書。二百三十五卷。置於中壇。饌食尊祀
百神。置於東壇。帝御行殿。在寺南門。佛像舍利經
寶。置於道西。道士以柴荻和沉檀為炬焚經。悉成
灰燼。褚善信等。相顧失色。南岳道士費叔才自感
而死。騰得羅漢果。飛身空中廣現神變。諸天雨華
作樂。感動人情。法蘭歎三寶德。說善惡業。六道三
乘。皆有果報。又稱出家功德最高。初立佛寺。同梵
福量。後宮陰夫人王婕(音接)妤。與諸宮娥等二百三
十人出家。司空楊城侯劉善峻。與諸宰官士庶人
等一千餘出家。四岳諸山道士呂惠通等。六百三
十人出家。京都張子尚等。三百九十人出家。便立
十所寺。城外七所安僧。城內三所安尼。故曰自騰
始也。】
佛說四十二章經疏鈔卷第一

