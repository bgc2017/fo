











《瑜伽師地論》卷第八十二

彌勒菩薩說
三藏法師玄奘奉　詔譯
攝釋分之下

聽者。謂如是說法者說正法時。應安處他
令住恭敬無倒聽聞。云何安處。謂或由一
因或乃至十。

一因者。謂恭敬聽法。現前能證利益安樂
故。此中或有利益非安樂等四句。如菩薩
地法受中已說。

二因者。謂善建立一切法故。善建立者。離
諸過故具大義故。又為說者聽者所設劬
勞有勝果故。若不爾者。能說能聽徒廢己
業。虛設功勞應無有果。

三因者。恭敬聽法。能令眾生捨惡趣故。
得善趣故。速能引攝涅槃因故。如是三事。
要由恭敬聽聞方得。

四因者。一恭敬聽法。能善了達契經等法。
二如是正法。能令眾生捨諸不善攝受諸
善。若善聽者。則能精勤若捨若受。三由捨
受故捨離惡因所招後苦。四由此受捨善
惡因故。速證涅槃。

五因者。謂佛世尊所說正法。有因緣有出
離。有依趣有勇猛有神變。如是諸句。如
攝異門分當廣分別。復有五因。謂我當聞
所未聞。我當聞已研究。我當除斷疑網。
我當棄背諸見。我當以慧通達一切甚深

句義。諸佛世尊說此五種。顯聞思修三所
成慧清淨方便。謂初二種顯聞所成慧。次二
種顯思所成慧。後一種顯修所成慧。

六因者。一為欲敬報大師恩德。謂佛世尊
為我等故。行於無量難行苦行求得此法。
云何今者而不聽聞。二觀自義利。謂佛正
法有現義利。三究竟能離一切熱惱。四善
順正儀。五易可了見。六諸聰慧者內證所
知。

七因者。謂我當修集七種正法。我當知
法知義。乃欲善知補特伽羅尊卑差別。

八因者。一佛法易得。乃至為旃荼羅等而
開示故。二易可修學。行住坐臥皆得修故。
三引發義利。謂能引發增上生果決定勝果
故。四初善故。五中善故。六後善故。七感現
樂果故。八引後樂果故。

九因者。謂能解脫九種世間逼迫事故。一能
出生死大牢獄故。二永斷貪等堅牢縛故。
三棄捨七財貧。建立七財富故。四超度善
行聞正法儉。建立善行聞正法豐故。五滅無
明闇起智慧明故。六度四暴流昇涅槃
岸故。七究竟能療煩惱病故。八解脫一切
貪愛羂故。九能度無始生死曠野稠林行
故。諸牢獄中生死牢獄最為第一。是故先說。

十因者。一恭敬聽法得思擇力。由此能受
聞法勝利。如法求財不以非法。深見過患
而受用之。二善知出離。謂喪失財寶無憂
無慼。亦不嗟怨。乃至廣說。眷屬離壞。若遭
病苦不甚悲歎。亦不愁惱。乃至廣說。三於

諸欲中深見過患。及見出離最勝功德。清
淨出家捨離上妙臥具貪著。乃至能證諸妙
靜慮。四恭敬聽法速順證解廣大甚深相似
甚深諸緣起法。又能引發廣大善根出離歡
喜。如世尊說。我聖弟子專心屬耳聽聞正
法。能斷五法能修七法。速疾圓滿。五諸聖
弟子恭敬聽法。所有集法皆成滅法。六解
正法已遠塵離垢。於諸法中生正法眼。七
能引攝證預流果最勝資糧。乃至證得阿
羅漢果。及能引攝阿羅漢果最勝資糧。八能
引攝獨覺資糧。九能善引攝無上正等菩提
資糧。十能引一切世出世間靜慮解脫等持
等至。

讚佛略廣者。謂說法師將欲開闡先
當讚佛。讚有二種。一略。二廣。略讚佛者。
由五種相。應當了知。一者妙色。二者靜寂。
三者勝智。四者正行。五者威德。妙色者。謂三
十二大丈夫相八十隨好。靜寂者。謂善能
密護諸根門等。及能永拔煩惱習氣。勝智
者。謂於過去未來現在世法及非世法。無
礙無著。正行者。謂自他利正行圓滿。威德
者。謂諸如來神通遊戲。復有六種。略讚如
來。謂功德圓滿故。離垢染故。無濁穢故。
無與等故。唯利有情以為業故。於此業
用有堪能故。此廣分別如攝決擇分。

廣讚佛者。謂佛世尊無邊名稱德無量故。
能施光明發智明故。能除黑闇永滅一切
無智闇故。成就明眼具三眼故。見勝義
諦了知無等諸聖諦故。成就禁戒戒圓滿
故。戒耆宿故。如是兩足中尊。諸調御中最

勝最上。沙門眾中最為殊美。是諸世間難得
珍寶。如是為哀愍者。為大悲者。樂為義
者。求利益者。常悲愍者。

如是為眼為智。為義為法。於明了義能
善決定。凡有所作皆依於義。

如是能證一切所未證義。由先證聖八支
道故。自然證。故善能制立所未曾立勝梵
行故。是知中道者。是證道者。是示道者。是
說道者。是引導者。如是是人中師子。離怖
畏故。是人中牛王。御大眾故。是人中持御。
眾上首故。是人中龍王。無誤失故。是人中
良馬。心善調故。是人中最勝。家族姓等映
眾人故。是人中最上。戒正行智勝威德等映
眾人故。是人中蓮華。世間八法所不染故。

如是是無等者。無與等故。無等等者。等去
來今無等者故。是最第一。於諸有情為最
上故。是大仙王。戒耆宿故。長時積集勝梵
行故。證古大仙所證道故。是最勝者。於諸
外道煩惱等魔能得勝故。是大牟尼。無有
一切掉慢等故。與三寂靜具相應故。不可
引奪一切生等。及諸異論不引奪故。善沐
浴者。永離一切諸惡法故。到彼岸者。超度
一切薩迦耶故。

如是如來應正等覺乃至廣說。是薄伽梵。如
是白法圓滿。一切智者一切法主。無忘失
法。於諸有情堅固最勝。一切苦樂不擾其
心。是善調者。密護根門善圓滿故。是寂靜
者。受持尸羅善圓滿故。是安隱者。已入決
定地故。般涅槃者。已證菩提故。拔毒箭者。

拔愛箭故。調未調者。靜未靜者。已如前說。
安慰一切不安隱者。善能安立諸異生等。
令證預流一來果故。寂滅一切未寂滅者。
善能建立住初二果。令證不還及阿羅漢
果故。無杻械者。出火坑者。度深塹者。制諸
求者。無傾動者。摧慢幢者。大常住者。

如是是阿羅漢。諸漏永盡。如前廣說。乃至
盡諸有結。

如是永斷五支。成就六支。廣說乃至純善
積集最上丈夫。

如是善知法者。乃至善知補特伽羅有尊
卑者。

如是是大沙門。大婆羅門。離垢無垢良醫商
主。是勝觀者。是世間依。是眾生尊。此中離垢
者。煩惱障斷故。無垢者。所知障斷故。又永
拔習氣故。名無垢。日夜六反觀察世間故。
名勝觀。

如是是一切種善清淨者。大丈夫相及隨形
好莊嚴身者。具足十力為大力者。具四無
畏無所畏者。是大悲者。於三念住善住念
者。成就三種不護法者。無忘失法。永害一
切煩惱習氣。具一切種微妙智者。此中大悲
者。長時積集故。謂經三大劫阿僧企耶。方乃
證得。又復依緣一切有情故。緣一切種苦
為境界故。於諸眾生一切損惱變異利養。
得無轉故。於諸有情平等轉故。

復次此中諸說法師。應於如是安立釋經法
相。先當尋求若文若義。次復為他轉五種
釋。如先所說。解釋道理宣說正法。又應

如是安立自身於先所說說法者相。謂善
法義等十種圓滿。如是自安立已。應起如
是品類言說。謂處五大眾。以如前所說可
喜樂等八種言詞。為眾說法。又安處他。令
住恭敬。無倒聽聞。又應先讚大師功德。若
有具足如是五分說正法者。當知猶如
五分音樂能令自他生大喜樂。又能引發自
他利益。若能如是善修學已。當知具足五
種勝利。一於佛言義解了不難。二能善圓
滿說諸法相。三能善起發自他相續廣大
歡喜。四能引善出離。乃至天上人中稱譽遍
滿。五能生起無量功德。

復次如經中說住學勝利。當知此經文義
為體。

文者謂此經言。汝等苾芻。應當安住修學
勝利。此中有十二字四名一句。如是則攝
名句字身。此中言說。是學處相則攝行相。
如來言說本為苾芻請問則攝機。請如來
所說言音。則攝於語。是故此經一句具攝
六文。如是慧為上首等諸句中。皆隨相
應知。

義者。謂地義中但說聲聞地。或具五地經
言學勝利者。是資糧地。慧為上首者。是加
行地。解脫堅固念為增上者。是見地。修地。
究竟地。是名地義。於相義中學勝利者。是
戒自相。慧為上首者。具二種相。謂於慧自
相所依助伴等中。唯慧自體是慧自相。慧
之所依助伴所緣。名為共相。解脫堅固者。
謂永離一切煩惱麁重。是解脫自相。念為

增上者。是念自相。是名相義。作意義中學
勝利者。非諸作意。唯顯作意建立處所。慧
為上首者。應知了相勝解作意。解脫堅固
者。顯示遠離。攝樂。方便究竟。方便究竟果
作意。念為增上者。當知此顯觀察作意。是
名作意義。由此道理於智等中應隨建立。
依處義中依於涅槃學處所攝清淨行。隨其
所應起教導等。所謂教導乃至慶喜。當知
此中亦通有善等行。隨其最勝但說清淨
行。出家補特伽羅是補特伽羅依處。又依軟
根等一切補特伽羅。應當慶喜。又於過去現
在時。應當慶喜。已證得故。正證得故。於現
在時起於示現。於未來時起於教導及讚
勵。是名依處義。勝利義中。謂修三學速得
圓滿。是勝利義。過患義中。謂出家者。不應
行於異行。不應儲餘財物。所治義中。謂
犯尸羅無智煩惱及忘失念。當知護尸羅
等。即是能治義。又一切雜染行。皆是所治。三
學等行。皆是能治。於略義中謂住學勝利。
乃至念為增上。此略舉宗名為略義。當知
即分別此名為廣義。是名略廣義。除此更
無若過若增。

復次於解釋中。法者。謂於十二分教。當知
此是契經所攝。又是記別由了義故
等起者。謂應當說依止處所。為欲自顯遍
行智力故。發起此經。又為顯示精勤修
習清淨行者。及為顯示重財利者令信
解彼所化有情依住學勝利等。精進修習速
得圓滿三學勝利。又為顯示四種苾芻體

故。此中經言學勝利者。為令遠離種姓。形
相苾芻體故。及令遠離詐現軌則。密護威
儀苾芻體故。慧為上首者。為令遠離計
著虛妄聲譽。稱讚苾芻體故。解脫堅固念為
增上者。勸令修習真實正行苾芻體故。
所以者何。若有愛樂聲譽等者。雖自勉勵
聽受正法。慧不增長。若有遠離前所說過。
便於真實正行攝受正解脫中。堪任勸導。又
為於下劣生喜足者。勸令漸漸修學增進。
為樂追求隨順世間文章呪術。於戒慢緩
者。說學勝利。為守尸羅捨多聞者。說慧
為上首。為唯於聞思生喜足者。說解脫
堅固。為於戒慧解脫起增上慢者。說念
為增上。如是等類皆名等起。

義者。謂總義中。當知此經宣說正行及正行
果。如是戒等三學。當知是名學之邊際。又
言。如是住者。此顯正方便。四種瑜伽所攝。
又言。如是住三學者。此顯正行果。此中
信欲為先。攝受尸羅。聽受精進。慧等方
便。

於別義中所言學者。是勤精進如聖教行。
若習若修名之差別。清淨身語正命現行。是
學自性。由此正行尸羅忍辱等修顯發。故名
為學。又為靜寂及為清涼。進習除滅。故名
為學。如是等類訓釋名言。又應如前說相
故。自性故。業故。法故。及因果故。義門差別
中。自性差別者。謂學勝利是所顯示七品尸
羅。或過。一百五十學處。界差別者。謂欲行
中有別解脫律儀。色無色行中有靜慮律儀。

無漏律儀非界所繫。時差別者。謂學勝利過
去已學。未來當學。現在正學。此學勝利。當
知於去來今平等無異。位差別者。謂已入
正法補特伽羅。諸學勝利。未成熟者。是下位。
正成熟者。是中位。已成熟者。是上位。若
心不喜樂勉勵修行諸梵行者。此學勝利
是苦位。若心喜樂不自勉勵修梵行者。此
學勝利是樂位。若於梵行非喜樂非不憙
樂者。此學勝利是不苦不樂位。又學勝利
皆是善位。非不善位。非無記位。若聽受者
是名聞位。若思惟者是名思位。若修習者是
名修位。若未證得增上心慧。唯是增上戒
位。若證得者亦是增上心慧二位。如是等類
是位差別。補特伽羅差別者。此中意說出
家補特伽羅。或是鈍根。或是利根。或貪等行。
或等分行。或薄塵行。唯是聲聞非諸獨覺。
非諸菩薩。由彼獨覺別覺悟故。菩薩解脫
為堅固故。不說共住修學勝利。又復此中
唯說般涅槃為法者。已入正法者。無有
障礙者。亦具縛者不具縛者非無縛者。
唯人非天。如是等類名補特伽羅差別。如
於學勝利如是。於慧為上首性。於解脫
堅固性。於念為增上性。隨其所應當知皆
有五種差別。

此中勝利者。是功德增進圓滿名之差別。如
說當觀十種勝利是其自性。此法能有饒
益。應可稱讚。故名勝利。又復此法隨生有
情定應隨逐。故名勝利。又復此法稱讚所
隨故。名勝利。門差別者。當知十種差別。

謂能攝受於僧。令僧精懇。乃至廣說
此中苾芻者。是沙門捨離家法趣非家等
名之差別。具足別解脫律儀眾同分是其自
性。於其形色勤精進故。怖畏惡趣自防守
故。攝無損故。名為苾芻。門差別者。謂剎帝
利等差別故。上族下族差別故。少中老年
差別故。當知是門差別。

此中住者。是俯就於時。精勤修習名之差別。
此住自性。離所說學無有別法。種種威儀
攝受時分故。名為住。此是訓詞。門差別者。
謂威儀差別故。朝中後分差別故。日夜差別
故。當知是名住門差別。

此中慧者。是智見明現觀等名之差別。簡擇
法相心所有法。為其自性。訓詞者。簡擇性
故。治無智故。名之為慧。又各品別能了知
故。名之為慧。又能顯了諸聰慧者是聰慧性
故。名為慧。門差別者。隨其所應如前安
立。

此中解脫者。是永斷離繫。清淨滅盡。離欲
等名之差別。自性者。謂麁重永害。煩惱永
斷。訓詞者。謂能脫種種貪等繫縛故。名解
脫。又復世尊為種種牟尼說。此以為牟尼
體性。故名解脫。門差別者。謂待時解脫。不
動解脫。見所斷解脫。修所斷解脫。欲行解脫。
色行解脫。無色行解脫。如是等類。義門差別
如前應知。此中念者。是不忘失心明記憶名
之差別。自性者。是心所有法。訓詞者。追憶
諸法。故名為念。又隨所經事。隨其作意。由
此能令明了記憶。故名為念。門差別者。謂

佛隨念法隨念等。乃至廣說六種隨念。如是
如念住差別。當知廣說差別。又復如前隨
其所應當知差別。

復次於釋難中。問住學勝利者義何謂耶。答
此增語顯示於增上戒學見勝功德住。問
慧為上首者義何謂耶。答此增語顯示於
諸根中慧根第一。問解脫堅固者義何謂耶。
答此增語顯示見修所斷煩惱永斷。問念為
增上者義何謂耶。答此增語顯示於少下
劣不生喜足。

問於餘經中三學次第世尊異說。何故此中
增上戒後說增上慧非增上心。答此中顯
示住學勝利。由此言說顯聞等所成慧攝
受無悔等。由此漸次得三摩地。即是顯示
增上心學。如世尊說於是五根最能攝受。
所攝受者所謂慧根。由諸苾芻成就慧根。
乃至能修定根。如是乃至成就定根。當知
皆是慧根之力。今此經中世尊顯示慧根是
三摩地引因。及煩惱斷引因。增上心學與增
上慧學俱時而說。問餘經中說三學修習進
趣圓滿。何故不說增上心學修習圓滿耶。
答如前所說。當知此中道理亦爾。

問何故此中但說住學勝利。不說住慧勝
利。住解脫勝利等。答於下劣中勸取勝
利。當知亦令所化有情於勝妙中攝受勝
利。又攝受於僧令僧精懇等十種勝利。
分明易了易可悟入。是故但說住學勝
利。問夫解脫者。於諸法中最為殊勝。何因
緣故。但說住慧上首。不說住解脫上首。

答於下劣中勸取上首性。當知。亦令所化
有情於勝妙中攝受上首性。又於解脫顯
示不共差別功德故。何等名為不共差別功
德。謂於無常無上慧邊。解脫常故最為堅
固。

問何等名為住學勝利。答如所施設諸學
處中。觀十勝利。常守尸羅堅守尸羅。常作
常轉。如是名為住學勝利。問攝受於僧等
諸句有何義耶。答攝受於僧者。是總句。令
僧精懇者。令離受用欲樂邊故。令僧安
樂者。令離受用自苦邊故。未淨信者。令
淨信者。未入正法者。令入正法故。已淨
信者。令增長者。已入正法者。令成熟故。
難調伏者。令調伏者。犯尸羅者。善驅擯
故。令慚愧者。安樂住者。淨持戒者。令無悔
故。防現法漏者。隨順摧伏煩惱纏故。害後
法漏者。止息邪願修梵行故。隨順永斷惑
隨眠故。為令多人梵行久住轉得增廣。乃
至為諸天人正善開示者。為令聖教長時
相續無斷絕故。

如是十種勝利略攝為三。即此三種廣開為
十。何等為三。一者令僧無染污住。二者令
僧得安樂住。三者令佛聖教長時隨轉。此中
由七種隨護。顯示無染污住及安樂住。七種
隨護者。一敬養隨護。二自苦行隨護。三資
財乏少隨護。四展轉相觸隨護。五心追變隨
護。六煩惱纏隨護。七邪願隨護。最後一句
顯示聖教長時隨轉。

云何常守尸羅。謂不棄捨學處故。云何堅

守尸羅。謂不毀犯學處故。云何常作。謂於
學處無穿穴故。云何常轉。謂穿穴已復還
淨故。云何受學學處。謂具隨學諸學處故。
如是行者常守尸羅。堅守尸羅。聞正法已
獨居靜處。繫念思惟籌量觀察。為欲趣求
增上心慧。依聞思修所生妙慧。能證解脫。
此解脫性無退法故。說名堅固。是出世間
聖智果故。又此行者由正念力審自觀察
我尸羅蘊為圓滿不。我於諸法為有正慧
善通達不。我於解脫為善證不。如是依
止正念力持具學勝利。發上首慧證堅解
脫。又此正念略有三種。謂或因說法故。或
依教授故。或由觀察應作不應作故。

問世尊說戒有無量種。謂事善戒。苾芻戒。
近住戒。靜慮戒。等持戒。聖所愛戒。如是等
戒今依何說住學勝利。答依苾芻戒。由最
勝故。問世尊說慧亦有多種。謂聞所成慧
思所成慧修所成慧。依何慧說住慧上首。
答具依三慧。問世尊說解脫亦有多種。謂
世間解脫。出世間解脫。有學解脫。無學解
脫。可動解脫。不可動解脫。如是等類。今依
何說住解脫堅固。答依出世間不動解脫。
問世尊說念亦無量種。謂於身住念。於受
住念。於心住念。於法住念。於久所作所說
隨念。於所受誦諸法隨念。教授隨念。應
作不應作隨念。佛隨念等所有諸念。今於
此中依何念說念為增上。答就勝為言。
依應作不應作觀察隨念。

復次於次第中。先應安住苾芻尸羅。次應

聽受如來正法。次應如理作意思惟。如是
行者由淨持戒。無有憂悔。由無悔等。漸
次生定。由正方便所攝智慧如理作意正思
惟故。增上心學速得成滿。如是名為圓
滿次第。前前後後漸圓滿故。能成次第者。謂
由住學勝利。能成慧為上首。由慧為上
首。能成解脫堅固。云何能得住學勝利。乃
至能成解脫堅固。謂由念為增上。如是名
為能成次第。又如是住修習三學。速得圓
滿。此亦名為能成次第。解釋次第者。謂能
善教誡聲聞弟子一切應作不應作事。故名
大師。又能化導無量眾生令苦寂滅。故名
大師。又為摧滅邪穢外道出現世間。故名
大師。從他聽聞正法音聲。又能令他聞正
法聲。故曰聲聞。問何因緣故唯為聲聞說
住學勝利等。答由聲聞眾是佛世尊隨順修
學真實子故。此中法者。當知宣說名句文
身。學處者。謂所宣說五毀犯聚。具憐愍者。
謂於長夜諸有情所恒住慈等諸無量故。
具大悲者。謂能拔濟無量眾生多苦法故。
樂義利者。能與眾生多樂法故。求利益
者。能與眾生無量品類妙善法故。恒悲愍
者。能拔眾生無量諸惡不善法故。為令多
人梵行久住者。依剎帝利等族姓說。轉增
廣者。即依如是有情種類後後增廣說。乃
至為諸天人者。謂即依彼有勢力說。此
中顯示世尊大悲普覆一切非唯一分。正
善開示者。謂如其所有性故。及盡其所有
性故。宣說正法者。謂十二分教。聽受研尋。

任持讀誦。處靜思惟。如是正法如是能令
汝利益者。依增上戒說。如是能令汝安樂
者。謂不依止弊苦艱難不自在行。如是能
令汝利益安樂者。謂離欲者增上心行。增上
慧行。此行善故。名為利益。能饒益故。名為
安樂。復次若於是處世尊讚美杜多功德。
是名利益。若於是處世尊聽受百味飲食
百千衣服。是名安樂。若處世尊制立三學。
如是名為利益安樂。又說如來於諸法中
以彼彼慧善觀察者。若為利益若為安樂。
若為利益安樂。依增上戒學增上心學增上
慧學說。當知此中有二因緣。名善觀察。
一者長夜串習遍了知故。二者無倒正覺悟
故。於彼彼解脫善證得者。依增上心增上
慧說。由二因緣名善證得。一者到究竟
故。二者不還法故。無退法故。我尸羅蘊不
圓滿者。謂或於尸羅修習一分。或不依止。
如是尸羅圓滿。修習諸定地戒。我於諸法
不善觀察者。由二種相。如前應知。我於
解脫不善證得者。由二種證。如前應知。
我所應說如是已說者。謂總結前略所標
舉及廣分別。

復次由六種相。應當解釋一切契經。一者
遍知事故。二者捨離惡行及諸煩惱隨煩惱
故。三者受學善行故。四者由如病等行智
遍知通達故。五者由彼果故。六者由自及
他領受彼果故。由此六相。及由如前所建
立相。應善解釋一切經典。此中事者。謂蘊。
界。處。緣起。念住。及正斷等。彼果者。謂厭

患。離欲。解脫。及遍解脫。自他領受彼果者。
謂我生已盡。

如是等類名攝釋分。
《瑜伽師地論》卷第八十二

