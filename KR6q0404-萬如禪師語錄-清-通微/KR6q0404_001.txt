











萬如和尚語錄序

昔如來以一大事因緣出興於世續其命者荷擔之
責無時可懈故未悟悟難悟己守難守己行難往往
有善力偶諧雖名唱道秪屬世諦流布於祖父田園
未免拋家失業非具正見達圓機如覆載無心順應
不滯者不能堪斯任也吾於萬如大師深嚮往焉師
受法天童老人不事矜炫深居一庵與二三衲子草
衣木食多歷年所昨冬親覲老人還適緇素合詞堅
請方起諾之會閩江善信不遠千里虛曹山法席請
師開爐於是飛錫南指勉應一期復棄而還則龍池
勤舊齎彼中名公暨諸檀護尺牘請師繼席龍池為
祖父開化地慈音勝軌昭然在前照耀等於日月自
非本際契合若磁石之於鐵自然相吸者安能踐其
位披其衣行其令哉師雖每事恬退而時緣稔會法
爾難辭況通真達俗等心普愛隨宜攝受真得一行
三昧者今讀其語有收有放全殺全生肘後靈符逗
機發藥殆所謂腕頭不費絲毫力恢恢乎游刃有餘
地者矣夫順風之呼應者加疾當兩世化緣已熟纘
其緒者暨茨丹雘以終厥圖事半功倍前哲有光使
人謂禹門不死天童復生蓋深蓄厚養培之者有素
也為報百川來朝此地請歌唐人龍池篇為左券焉。

晉昌唐世濟敬題










萬如禪師語錄序

萬如大師住持東塔隨機響應廣度含靈余謁
師禪室中偶舉因緣數則絲來線去大有作家風規
且喜天童一枝佛法又與麼流將去也。

海岸道人黃端伯拜題






萬如禪師語錄序

德山入門便打臨濟入門便喝何處更著文字語言
然浮山以一偈識白雲祥庵主以一轉語識聰老香
林遠在雲門作侍者十八年稱大悟辭行時一語不
愜更留三年古人重言句如此蓋貴知其落處耳末
法淆訛雌黃莫辯非具正知正見續佛慧命嫡嫡相
承誰能於十斛驢乳以一滴獅子乳迸散卻萬如大
師天童密和尚法嗣也天童得法於幻老人上溯臨
濟為第三十世源流歷然譜牒具在單拈白棒掀翻
窠臼穿盡天下衲僧鼻孔令十方參學義路偷心無
處棲泊萬大師於師傳秘密深入閫奧親承囑累宗
風大振今所居龍池故幻老人選佛場雲山鐘拂提
唱重新遂使幻老人當年燈花熚爆聲雷轟電掣照
天照地孫祖同堂靈山一會儼然未散豈非栴檀之
宿緣震旦之勝事哉所願一切有情於此法語若見
若聞若相傳頌如聞塗毒鼓喪身失命去。

佛弟子梁谿高世泰齋沐書





萬如禪師語錄序

臨濟一宗代有杰起至天童密老人乃復載振凡瓶
錫所臨法筵龍象師師濟濟遐邇四眾聞風神肅猗
歟休哉可稱極盛矣吾萬大師參承有年得印心印
今其據座敷揚拈條白棒斷人命根若方便接引處
橫說豎說有說無說俱是大師婆心昊也捧讀大師
語錄見其掃盡枝蔓抉剔本根斬絕理路單明向上
真機所謂獅子出窟百獸潛蹤億千載之下何時何
地何人而不歸向於大師也哉斯臨濟一宗得密老
人而中興而大師於老人又始稱克家之子謹序。

檇李如如居士黃承昊敬題










萬如禪師語錄序

萬如和尚於崇禎辛巳間開法如如禪院剎竿方建
日繞千指歲殣洊臻香積無匱爾時語錄初就即屬
埽道人為序序曰嘗論震旦聖賢之書一言半句儘
可徹底不得徹者滯語言文字也于是大部般若西
來以梵書左行滴骨滴髓開示何言非棒喝何句非
麻三斤乾屎橛無奈語言文字習氣熟爛認翻譯不
認般若辜負黃面老子婆心無出頭吐氣分于是面
壁老子西來抹煞翻譯經典單提直指人心見性成
佛詎知八字流傳益添爛熟話頭公案支離曼衍三

車八藏難分軒輊認得棒喝字麻三斤乾屎橛字者
曾不認得西來意無乃此方語言文字實為魔崇何
若并此八字梵書左行之教震旦人摸索鼻孔不著
庶得少分相應有日㘞地一聲響耶昔高坐道人不
學晉語非簡應對之煩的是面壁前直指一著子今
萬如和尚幻住苧溪微塵剎裏機緣湊泊說法熾然
隻眼冷看卻不曾道著一字句一時騎臨濟項築天
童肋掀倒黃面面壁兩老子窠臼總是到家後白地
風光不許旁人將甜頌蜜多澆佛頭一點也倘此時
有菩提流支在應彈指讚歎仍翻梵書左行轉流西
土兩老子見之咄咄怪叱震旦中語言文字盡的的
西來意的的威音王那畔事無有差別云此序自明
迨清巳閱滄桑萬和尚延主龍池整頓祖庭歷有歲
年復經鼎革於順治丁酉示寂之後法嗣介為重梓
如如曹山禹門三會語錄送入楞嚴紫柏院經坊附
藏流通拮据將事可謂法門幹子矣奈因龍池原本
付囑機緣輒多更無異同於是同門昆季自立素嚴
中明古鏡松若古鑑法海永如爾初一輩法嗣群起
有言和尚語錄行世多冊自于丁酉春彙刻全部刪
存十之一二編為十卷時欲送入藏坊因梓敘不恭
留鎮龍池覆按生前原本持論確有證據質成於埽
道人稍加點定字句真蹟得還舊觀此慧命衣缽所
關法語義難假借片時率爾徐復翻然因為錄成原
序明著事宜以白諸方而昭千古謂是震旦中語言
文字可謂是西來意梵書左行亦可而萬和尚光明
且長炳於三千大千世界矣。

順治巳亥春仲國子司業前戊辰二甲進士虞衡郎
副廷尉曹溪憨祖弟子福徵道一居士譚貞默槃
談謹譔



萬如禪師語錄目錄

  
  * 卷首
  
  * 序文
  * 傳
  * 卷第一
  
  * 住浙江嘉興府如如禪院語錄
  * 卷第二
  
  * 住福建興化府曹山上生禪寺語錄
  * 卷第三
  
  * 住荊谿龍池山禹門禪寺語錄
  * 卷第四
  
  * 荊谿龍池山禹門禪寺語錄
  * 卷第五
  
  * 荊谿龍池山禹門禪寺語錄
  * 卷第六
  
  * 荊谿龍池山禹門禪寺語錄
  * 卷第七
  
  * 示眾
  * 機緣
  * 卷第八
  
  * 法語
  * 拈古
  * 頌古
  * 卷第九
  
  * 書問
  * 真讚
  * 自讚
  * 卷第十
  
  * 佛事
  * 雜著
  * 偈

  * 行實
  * 行狀
  * 塔銘







萬如禪師語錄目錄(終)

荊溪龍池老和尚列傳
檇李嚴大參呂嘉祐仝校正


師浙之禾郡秀水張氏子也諱通微號萬如嬰齡喪
父隨母金氏育于外家稍長從世父習業遽有出塵
之志年十九投郡南興善寺禮涵初公脫白後參方
受具戒閱禪關策進遂提撕無字公案歷扣名宿偶
閱楞嚴至諸可還者自然非汝不汝還者非汝而誰
恍有所得往參湛然澄和尚問無夢無想話一日湛
上堂云眾兄弟且道一切放下阿那個是主人公豎
拂子云舉頭天外看誰是我般人師聞若暗入明特
歸養母遂卜居於華嚴橋之西刱凈明菴居處是時
密雲師翁住鹽官金粟寺師造其室翁一見便問者
位僧那裡師便喝翁云老僧過在什麼處云再犯不
容云犯後如何師擬議翁便打云該我打你師汗流
浹背從此心中疑塞仍歸事母朝夕剋證一日入城
聞人家打小廝云看你藏在那裡去師聞之釋然遂
口占偈云沒處藏沒處藏全身獨露在街坊堪笑華
亭擺渡漢葛藤打得太郎當雖然尚未自肯適因母
逝遂再之金粟由是情不移物立志益勁一日見僧

問師翁云如何是佛法的的大意曰近前來僧近前
曰老僧從來未曾眼花僧罔措師聞洞徹玄旨頓釋
從前寶惜及觀經諸公案是甚麼弄猢孫圈繢欣歸
舊隱有居士黃清伯者與師道契日深遂鳩資買民
屋易名桐月菴遷師居之寒暑一衲學不雜習經史
傳紀一目知源師雖了悟縱奪隨方意不傲物交接
沖和禾之士大夫咸推師德請主東塔師辭讓不巳
遂勉赴焉一時聞風趨影道俗具瞻於是結拈花社
以策勵仝志居三載四方耆宿咸來咨決於師師每
卻席以待如杭郡司李端伯黃公臨禾必問道於師
機緣載語錄中師臨眾寬直所是必進之以禮非是
則規之以道及辭院之日內外眷戀如失依怙焉崇
禎乙亥冬天童老人七十大慶師懷香拜祝入門便
喝翁云胡喝亂喝師又喝翁又云胡喝亂喝師遂禮
拜翁打云你再喝喝看師云蒼天蒼天便行翁呼云
萬如我直下疑你者兩喝道道看師云歇歇與和尚
道遂出自茲師翁鍾契固留住山師以院事辭歸未
久退院尋依座下命典客司次侍巾缶方親智證咨
辯益新一日翁問師云般若無知無所不知速道速
道師拍膝而出又侍次舉一翳在眼空花亂墜你如
何會師諾聲便出又一日問師云薰風自南來殿閣
生微涼汝作麼生會師云嚴霜初降徹骨皆寒曰天
地懸隔師拂袖出復呈頌云薰風自南來殿閣生微
涼遍界寒毛豎將身衲被藏鼻息鼾鼾一覺醒從來
越國是南方師翁深加器重歲丁丑履素黃公承昊
致書迎師歸舊隱翁遂授師大法之囑因山主履素
別號如如居士故欣然書如如菴匾額是以改桐月
為如如菴也於時德聲益彰三年如菴遂成叢席辛
巳冬檀護躬請開法四眾駢集千指悅依壬午履素
公蒞任閩憲公清風儉節一臨境俗易民歡聞曹山

法席久虛鐘鼓聲沉杳公馳書有住持之請師欣然
以赴進院之日公親臨請法升座其參叩盈室而風
行閩粵是歲天童師翁示寂于台之通玄師聞計奔
往且迎翁全身入塔于天童時癸未二月也居無何
而隨有龍池之請龍池者元一源禪師受得法師某
逢龍即止之識始卓錫於上龍池次成叢林于中址
當是時源師三賜號五敕大剎俱辭謝而獨休老乎
其間其骨塔遺頹幻祖在日囑遷共一塔焉有憑虛
閣避暑窟尚在餘廢莫知其代迄神廟間林壑寥落
于時有毘陵唐太常凝菴公者居京師問道於幻祖
機契執弟子禮遂延祖南來卜居于此即今下龍池
是也重闢堂宇大成法席題曰禹門院而濟上宗風
從茲得振於南矣歷甲寅幻祖西歸密翁禮奉三祀
方鄙接踵開法因仝門眷屬不相為謀遂拂衣長往
一虛此席念有三載維時翁主金粟赴黃檗遷育王
後居天童所至道風遐播王公貴戚無不傾仰翁雖
時戀祖庭不免千里間隔且眷屬藩衍日久事生勤
舊滌塵公者商之郡邑檀護議請天童法嗣擇其德
量相宜者來繼此席俾山門尊重檀護悅其言輒致
書天童敦請適因師翁葬事同門畢集眾兄弟咸推
師主龍池為久遠之計遂以書敦請師慨然應諾踵
幻祖繩規而虛巳接物和風滲人一住十六載明道
德之廣振祖父之條內外遠近一時悅服始信眾舉
之不謬耳師初入院薪不繼炊廩無儲積甫三載適
遭鼎革烽煙遍布劍戟封林村埜之民輒城移山遯
所留僧伽黎輩兀然蕭寺中憑陵冠盜時恐唚膚及
骨有謂師曰事將逼迫奈何師曰行教化臨患難自
古不免況祖塔重係奚可委而去之寧束手俟命而
巳眾聞師語併力堅持幸無恙嗚呼為祖擁護為道
持身而臨難不懼者求之於時孰若師乎歷乙酉越

丙壬間雖天步初安道路間尚草竊充斥但聞入龍
池者喟然興善遷義或操戈入院瞻師顏聆師語皆
拜謝而去繇是樵採入山之童牧俱沾師德云當是
時禾中檀護屢致書迎師謂如菴為師發跡之地欲
求重理緣兵燹之後蕪穢不治師不忍從前心力隳
于一旦於巳丑春至禾晤諸檀越耑為如菴囑托務
求得人泊一夕即返毘陵不意山中忽被橫累有囚
執僧行去者師聞之駭異不知殃及何由適常郡協
鎮曹公虎慕師拜訪一見投誠敘次有山中書報遂
對眾開緘始知波及之累即將事細白於曹公公曰
龍池雖密邇寇穴海內誰不欽仰為祖師道場即全
身擔任親提面鞠其事一山之安賴公之佑也此非
道德所感何機偶若斯耶時又屢經歲饉海內叢林
俱告窘唯山來眾甚多執事謂師曰廩虛庫乏將若
何師意殆欲言時尚未出口座下弟子各以意領而
罄囊典衣捐金持化來眾以安於是口碑載道參慕
爭先四方列剎莫不渴仰師至時徑山天童興善累
次求請師以祖庭塔立刱守非易概謝不赴順治癸
巳仲夏師臨花甲之慶緇白披誠而祝者罔辭遠邇
跋涉稱一時盛事云師三建法幢任必先勞早夜勤
督弗倦衲子升堂入室者機融利鈍病去膏肓撫眾
御下老幼咸宜猥屑頑愚者師亦恕容相待聆師之
誨皆抱謝負愧焉眾中有病者師必躬臨撫慰恒以
香資備藥餌調治師歷嘗甘苦自居禹門祖道重新
百廢具舉道勝之韻應若春姁人人實往虛歸乃至
林木增翠草色遙香檀信雲湊雨合皆不期然而然
洵德符道化所至也師闡化念有餘載有語錄若干
卷行于世師世壽六十四法臘四十五所化者數千
嗣印者數十剃度者二百餘人丁酉元夜舟在燕都
普濟院忽得夢境自立露地見大雪飄身口齒俱墮

遂以手捧牙而覺遂增疑慮急欲遄歸次日告其院
主主曰此夢中幻境何足怪焉勉留堅請結夏解制
于秋八月旋南至冬月抵常之龍興院正擬謁師不
俄頃而驚聞訃至心翳語絕逮奔赴師入滅七晝夜
矣嗚呼師逝也智燈滅焰法海停波天人悲集道俗
失儀山光揜映泉鳥咽聲大眾孜孜兀兀若嬰兒之
喪怙也是山有娑羅樹二株圍數抱高百餘尺相傳
謂一源禪師手植向甚凋落及師入院花葉榮盛師
化之後花葉頓然衰萎亦異矣哉越明年八月十九
日奉師全身入塔塔在山門前若干步塔基為毘陵
唐氏所施師誕于萬曆甲午五月十五日示寂於順
治丁酉十月二十九日梁谿學憲彙旃高公世泰為
師銘其塔。

順治十七年歲次巳亥清和月嗣法門人行舟謹述

















萬如禪師語錄卷第一
嗣法門人行猷等編

住浙江嘉興府如如禪院語錄

師於崇禎辛巳年十一月二十日諸鄉紳孝廉文學
等請開堂。

師拈疏云大眾者道符子從作家手中出來諸佛妙
義祖師骨髓盡在裏許卻請維那對眾剖露宣畢指
法座云三世諸佛歷代祖師咸登此座提持法印諸
人還知麼若也未知為汝指點去也遂陞拈香云此
一瓣香端為祝延
今上皇帝聖壽萬歲萬歲萬萬歲伏願道超堯舜德
邁成康睿筭等南山至尊齊北極次拈香云奉為滿
朝文武天下官僚及本郡各位尊官今辰請主暨現
前四眾人等伏願祿位崇高壽基永固同明出世勝
因共證真常妙理又拈香云此一瓣香一十五年撥
草瞻風東邊請益西邊尋討覓得些兒如貧人暴富
便有許多境界末後撞著箇老作家劈頭一棒直得
瓦解冰消今日對眾拈出爇向爐中端為供養已經
六據大剎現住明州天童堂上傳曹谿正脈第三十
四世密雲大和尚用酬法乳之恩歛衣敷坐上首白
椎云法筵龍象眾當觀第一義師云數載荒村藏我
拙夜圖一覺日三餐今朝推上華王座指出人人舊
面顏眾中還有舉一明三底衲僧麼不妨出來互相
激揚看僧問大冶金聖凡不立正當師資契合未
審如何分付師云也要你委悉進云恁麼則千年古
令重拈出萬派朝宗一脈來師云不妨伶俐進云滿
院馨香誰不足幾番徹底在長安師云好語多同僧
舉坐具云謝師答話師打云不可放過問世尊出世
為一大事因緣祖師西來直指見性成佛和尚出世
斬新條令一句作麼生道師便打進云恁麼則今日

重光靈鷲事法音震處利群生師云讚歎有分進云
聲前一句超調御鼓腹謳歌樂太平師復打問選佛
場開人天普集學人有一句子舉似和尚得麼師云
合取狗口僧喝師便打問未結制前即不問正當結
制時如何師云行住坐臥在其中進云結制意旨蒙
師指還許學人單刀直入麼師云恐不是者手腳僧
喝師云果然僧復喝師便打乃云當陽顯露迥絕週
遮覿面提持頓超語路苟能機先領略立處皆真言
外知歸頭頭合轍便可向孤峰頂上盤結草庵不離
十字街頭灰頭土面十字街頭灰頭土面不離孤峰
頂上盤結草庵從教出沒卷舒縱橫自在直下坐斷
報化佛頭揭示頂門正眼無一法不為妙用無一物
不是真乘然後興慈運悲廣作梯航接引未悟同登
覺岸秪如徹骨徹髓一句作麼生道還委悉麼巨靈
抬手無多子擘破華山千萬重復舉保壽開堂三聖
推出一僧壽便打聖云恁麼為人非但瞎卻者僧眼
瞎卻鎮州一城人眼去在壽擲下拄杖便歸方丈師
云保壽雖則全提正令有宗師作略檢點將來未免
龍頭蛇尾若是山僧待三聖道非但瞎卻者僧眼瞎
卻鎮州一城人眼去在即時擯出為甚如此諸人但
曉逢強弱惟有山僧棒硬人上首白椎云諦觀法王
法法王法如是。

小參未舉念時早蹉過纔擬心處即染污個中消息
少人知不是英靈徒露布到者裏縱饒玄沙不出嶺
高亭不渡江腳跟下早喫三十棒況復三登九上一
句千山雖然若一向把住牢關汝諸人向甚麼處摸
索不妨少垂方便使汝得箇入處豎拂子云大眾還
見麼若也見得文殊即汝汝即文殊山河大地萬象
森羅一一為汝發機擊拂子云還聞麼如其聞得觀
音即汝汝即觀音松聲鶴唳鵲噪鴉鳴悉使󵋇本歸

源只如山僧未舉拂子諸人未見未聞已前畢竟是
箇甚麼還委悉麼知音不在頻頻舉達者須教暗裏
驚。

上堂人能弘道非道弘人天高地厚海闊山深向上
一關豈立主賓東西南北處處通津從門入者不是
家珍胸襟流出著著皆親拈拄杖云欲識箇中端的
旨蟭螟一口吞乾坤卓一卓下座。

上堂舉西天國王問波羅提尊者曰我欲作佛不知
何者是佛尊者曰見性是佛曰師見性否尊者曰我
見佛性曰性在何處尊者曰性在作用曰是何作用
我今不見尊者曰今現作用王自不見曰於我有否
尊者曰王若作用無有不是王若不用體亦難見曰
若作用時幾處出現尊者曰若出現時當有其八曰
八處佛性當為我說尊者曰在胎曰身處世名人在
眼曰見在耳曰聞在鼻嗅香在舌談論在手捉持在
足運奔遍現俱該沙界收攝在一微塵識者知是佛
性不識喚作精魂王聞是言心即開悟師召眾云西
天國王且置現前大眾二六時中四威儀內還是佛
性耶精魂耶若也定當得出可與西天國王同一開
悟同一證入其或未然只知事逐眼前過不覺老從
頭上來。

上堂一大藏教有奇特事笑倒街頭趙十四一大藏
教無奇特事鐵牛踏出虛空髓澄澄剎海月孤圓歷
歷雲山盡流翠子規啼血喚人歸癡頑正被無明醉
道不離人人自離寒山拾得槌胸背靈山空費老婆
心少林直指阿誰會大眾且道那吒忿怒菩薩慈悲
相去多少豎拂子云一點水墨兩處成龍。

上堂十五日已前總有西來大意諸佛玄機不得舉
著何故過去已過去十五日已後雖是白鷺下田千
點雪黃鸝上樹一枝花亦不得道著何故未來猶未

來正當十五日天是天地是地僧是僧俗是俗穿衣
喫飯運水搬柴未嘗欠少一絲毫為甚十箇有五雙
不知落處如如不妨放開一線使汝諸人得箇入路
豎拂子云拂子𨁝跳上天變成金翅鳥王將兩翼一
扇直得海水俱分把壽盡諸龍一時噉盡你諸人還
知麼良久云噁。

臘八上堂二千年前臘月八夜明星現時釋迦老子
驀地抬頭便知本命元辰著落處流傳至今謂之佛
成道日正當恁麼時明星尚未出現諸人還知本命
元辰著落處麼若也知得超過釋迦老子一頭地何
故為伊有箇明星在儻其未知更為指陳去也驀拈
拄杖云還委悉麼千聖相傳心地印當陽拋出大家
看擲拄杖下座。

上堂宗門一著離言說萬象森羅早漏洩睦州擔板
趙州無看來猶是多饒舌不饒舌頓超越陜府鐵牛
吼一聲滄州獅子喫一跌旁觀撫掌笑呵呵六月炎
天飛白雪喝一喝。

除夕小參年窮月盡日無餘拶到羅紋結角時但得
轉身親吐氣方能不負兩莖眉東村王老燒錢訖西
墅盧童鼓亂椎一段天然真境界惟除知有許誰知
且道正恁麼時如何通信卓拄杖云否極泰來通變
化春回臘盡不顢頇。

元旦上堂僧問世尊拈花迦葉微笑未審笑箇甚麼
師云笑你不唧溜僧喝師云果然乃云元正啟祚千
山寒色改儀容萬物維新在處冰河齊發燄新年頭
佛法是有石牛耕破劫前田新年頭佛法是無處處
敲鑼并擊鼓直得堯風普扇四夷八表樂昇平瑞雪
呈祥蠻洞谿山蒙化育所謂慶集一人福流沙界且
道林下衲僧以何報答遂插香云香爇一爐沉水供
萬年長祝聖明君。


天童專使送法衣至上堂僧問大庾嶺頭提不起如
今已得在師邊如何是祖祖相傳底事師提衣角示
之進云恁麼則一句迥超千聖外滿筵目擊盡知音
師云伶俐衲僧一撥便轉乃云祖祖相傳即此衣師
師相授本無欺如今披上華王座普使人天著眼窺
大眾且道承受後又作麼生將此深心奉塵剎相逢
即便用鉤錐喝一喝下座。

上堂春到陰晴不一那事從來條直日出萬象光輝
雨下虛空打濕日宮天子與四海龍王戰鬥不休舜
若多神嚇得通身冷汗出驀然突出須菩提無諍法
門為宣說自此各各罷干戈人人拍手生歡悅大眾
既是陰晴不一且道無位真人在陰處耶在晴處耶
良久云依稀似曲纔堪聽忽地翻騰調不同。

上堂天地與我同根萬物與我一體庭前指出牡丹
花途路之人喚方止昨夜三更虎咬大虫天明起來
蛇鱉鼻滄州獅子喫一鞭陝府鐵牛流出血汝等
諸人且作麼生會良久云參。

晚參舉僧問洞山云寒暑到來如何迴避山云何不
向無寒暑處迴避僧云如何是無寒暑處山云寒時
寒殺闍黎熱時熱殺闍黎師云洞山老漢能向百沸
鍋中下一杓冷水雖得暫時寧靜猶未得永久清涼
如有人問如如寒暑到來如何迴避山僧亦云何不
向無寒暑處迴避待伊問如何是無寒暑處向他道
退後著諸人還知麼若也未知更聽一偈熱時白汗
通身出冷徹寒毛遍體撐退後若能知落處從來寒
暑不相侵。

上堂古路坦然平堂堂絕回互不動到其中舉足即
蹉過揚岐三腳驢玄沙白額虎秘魔愛擎叉禾山解
打鼓咸謂度眾生實無眾生度雖然官不容鍼私通
車馬驀豎拂子云還委悉麼擲拂子下座。


解制上堂僧問草鞋踏破千山月瓦缽還餘舊歲霜
楖栗橫擔即不問竿頭進步請敷揚師云近前來與
汝道僧咳嗽師便打乃云心源湛寂澄澄不露智海
淵深滔滔不竭鼓起春風撲面門無位真人遍體皆
寒揭開麗日照虛空西來大意漏洩無多直得亙古
亙今無別法前聖後聖悉同源不落功勳縱橫自在
且道布袋頭開一句如何分付雖然竿木隨身走須
看途中絆腳繩。

上堂僧問古人云自從一見桃花後直至如今更不
疑如何是不疑處師云待山僧有疑即道僧禮拜師
便打問從門入者不是家珍如何是家珍師云領取
者一問乃云靈雲見桃花眼中著屑香嚴聞擊竹耳
裏著水玄沙𡎺破腳指痛苦自家知雪峰九上洞山
草鞋虛踏破者一隊漢總是把髻投衙如如雖則不
管閒非也要與諸人指箇正路卓拄杖云我見燈明
佛本光瑞如此。

上堂舉雲門和尚一日拈拄杖云凡夫實謂之有二
乘析謂之無緣覺謂之幻有菩薩當體即空衲僧見
拄杖但喚作拄杖行但行坐但坐總不得動著師云
雲門恁麼分疏未免令人作鬼家活計驀拈拄杖云
拄杖子在有破有在無破無在幻破幻在空破空凡
夫二乘緣覺菩薩以拄杖畫一畫云許多閒名閒字
一齊劃斷衲僧見拄杖不喚作拄杖行不喚作行坐
不喚作坐直須動著何故住著即不堪。

上堂舉葉縣省禪師云廣教有驗人關截人機活人
句還有人道得麼若道不得孤負平生師云如如且
無驗人關截人機活人句惟有一條拄杖未入頭底
與伊一頓使伊入頭已入頭底與伊一頓使伊離其
窠窟已離窠窟底亦與伊一頓前兩頓諸人皆知後
一頓莫說初學摸索不著縱饒久參禪客亦未知落

處在卓拄杖下座。

上堂舉南嶽讓和尚問僧云道一曾為人說法也未
總不見持箇消息來僧云已為人說法了也遂令訪
彼待伊陞座但出問云作麼生有甚言句持將來其
僧依教往問一云自從胡亂後三十年不少鹽醬其
僧回舉似南嶽大稱賞之師云馬祖如貧兒暴富對
人賣美家私南嶽大為稱賞亦似憐兒不覺醜如如
當時若見便與一坑埋卻何故曹谿波浪如相似無
限平人被陸沉。

上堂貓有歃血之功虎有起屍之德聲聞念念趨寂
菩薩當體全空北俱盧洲長粳米飯食者滿面春風
文殊忽起佛見法見貶向二鐵圍山且道達磨九年
面壁又作麼生卓拄杖云罕遇知音。

上堂在天而天在人而人不求解脫本自無繩文殊
自文殊文喜自文喜苟能如是見何須別問津龍蛇
混雜凡聖交參若也不薦蹉過目前雲門糊餅趙州
茶曹山白酒金牛飯雖然滋味十分佳沾著些兒通
身爛且道你有拄杖子與你拄杖子你無拄杖子奪
卻你拄杖子又如何話會還明得麼乾坤容我懶名
利任他忙。

上堂一猛直前萬牛挽不轉全身退後千聖不知蹤
不前不後一句子三世諸佛不能詮歷代祖師提不
起直須蓋天蓋地耀古騰今正眼洞明迥無依倚更
須知有賓主相見底事卻如大將臨敵自有鬼神不
測之機豈不見僧問百丈如何是奇特事丈云獨坐
大雄峰僧禮拜丈便打若是箇中人一些瞞他不得
苟或意地躊躇未免鄉關萬里。

上堂曹谿路上不許別開蹊徑少室峰前那許指東
話西若是倚牆靠壁之徒到者裏未免茫然偶憶舊
因緣兩則不妨舉來重為註破六祖問南嶽云甚處

來可謂探竿在手嶽云嵩山來忒殺樸實頭祖云什
麼物恁麼來不可咬名嚼字嶽云說似一物即不中
計窮力盡祖云還假修證也無重重勘驗非好手嶽
云修證即不無污染即不得難出鬼窟家鄉祖云即
此不污染諸佛所護念汝既如是我亦如是誤賺幾
多人又二祖神光問達磨云諸佛法印可得聞乎舉
心即錯動念即乖磨云諸佛法印不從人得你來東
土作麼光云我心未安乞師與安潑油救火磨云將
心來與汝安慣會就窠打劫光云內外覓心了不可
得什麼所在去了磨云我與汝安心竟且信一半所
以三世諸佛歷代祖師實無一法與人只解解粘去
縛使箇箇獨脫無依人人自繇自在今有將佛祖言
教以為宗旨密室商量遞相傳授他日閻羅面前喫
鐵棒有日在不見巖頭云若將實法與人土也難消
拈拄杖云大眾且道者箇是實法耶非實法耶若道
是實法土也難消若道非實法茫茫業識還委悉麼
此處不能明實際他年怎透死生關卓一卓下座。

上堂十方無壁落四面亦無門杲日正當空內外悉
明徹過去諸佛現在諸佛未來諸佛各各住於本位
山自青水自綠松自直棘自曲未嘗變易一絲毫秪
如諸佛出世祖師西來更為甚麼事忽有師僧聞恁
麼道呵呵大笑而退山僧即喚維那明窗下安排何
故不見道伶俐衲僧難得。

上堂水不洗水金不博金雨下地濕日出天晴釋迦
老子雪山受了六年饑凍徒自苦辛明星現時似乎
證入卻也未真臨濟大師三度於黃檗處問佛法的
的大意三度被打忍氣吞聲且道極則一句又作麼
生卓拄杖云碧岫雲生。

上堂有水皆含月無山不帶雲壺公瓢子裏別有一
乾坤若也知消息歸家罷問程所以道其住也坐斷

天下老和尚舌頭其去也千人萬人羅籠不住到者
裏更須知有照用同時人境俱奪始得。

上堂迷之原無失悟之原無得得失既忘懷扶桑耀
紅日喝一喝下座。

上堂威音那畔空劫已前者一著子未嘗動著一絲
毫及乎萬姓紛紜千差顯露者一著子亦未嘗動著
一絲毫只貴伶俐漢子直下承當便能得大受用苟
或三撘不回豈免沉迷苦海秪如龍潭吹滅紙燈處
德山見甚道理便爾自肯蝦蟆吞大虫。

上堂釋迦掩室於摩竭淨名杜口於毘耶明明鬼窟
藏身普慧雲興二百問普賢瓶瀉二千酬要且葛藤
不少直饒二途不涉別有出身之路正好朝打三千
暮打八百秪如古德云你有拄杖子與你拄杖子你
無拄杖子奪卻你拄杖子大眾既無拄杖子又奪箇
甚麼千古萬古黑漫漫填溝塞壑無人會。

上堂一大藏教是箇切腳正文從來無人讀著山僧
今日從頭讀去也空手把鋤頭步行騎水牛人從橋
上過橋流水不流忽有箇師僧出來道也是切腳山
僧即向伊道許闍黎具眼且道是醍醐句毒藥句。

上堂即色明心附物顯理白鷺下田千點雪黃鸝上
樹一枝花千峰頂上浪滔天大洋海裏火光燄露柱
著衫南嶽去燈籠沿壁上天台秪如華嚴會上五十
三員善知識各顯家風引得善財童子百城煙水走
得腳皮穿畢竟有何所得釋迦參見然燈。

上堂舉古德云忍忍三世如來從此盡饒饒萬禍千
災從此消默默無上菩提從此得慈受禪師云會得
此三轉語好箇不快活漢慈受正是得人一牛還人
一馬潑水相唾插嘴廝罵卓拄杖云平出平出師云
慈受禪師恁麼批判初看時似有超宗異目見解仔
細檢點將來卻是自無決勝之策一味納幣講和且

道如如意在甚麼處鐵鞭擊碎珊瑚樹驚起土神藏
北斗。

上堂良久云若恁麼承當去分明頭上安頭更或別
有商量未免斬頭覓活到者裏直饒將佛祖言教一
時會盡亦是噇酒糟漢於本分事了無交涉把三千
大千世界中物一時覷破喚作逐物奔馳直至彌勒
下生未有歇腳處在豈不見經中道無色無受想行
識無眼耳鼻舌身意無色聲香味觸法無眼界乃至
無意識界忽有師僧出來道既無五蘊六根六塵六
識得非落空乎山僧向伊道浮雲散盡虛空闊自有
孤輪耀古今。

上堂言中有響句裏呈機舉一明三道頭知尾若是
者般漢自然外不見有山河大地內不見有見聞覺
知上不見有諸聖下不見有凡愚直得一念不生全
機獨脫千差合妙觸處圓成至於一動一靜一語一
默一去一來一出一入似金博金如水投水全憑此
箇威光不向別處流轉且即事即真一句作麼生道
風暖鳥聲碎日高花影重。

上堂心不是佛智不是道千手大悲何處尋討欲尋
討須及早海上諸峰半插空必須親到蓬萊島無目
仙人遍界觀丈六金身一莖草西風急林葉掃熟睡
東山王大老須彌頂上浪拍天長安城外日杲杲喝
一喝下座。

上堂百草顛頭一句子久參未免躊躇一毫端上三
千界伶俐衲僧罔措若是其中人自然機先領略言
外知歸直與過去諸佛現在諸佛未來諸佛同一眼
見同一耳聞同一鼻嗅同一舌嘗同一身觸同一意
思凡一舉動無不皆同雖然秪如無位真人又同箇
甚麼擲拄杖下座。

上堂腰包頂笠緊峭芒鞋萬水千山參尋知識此喚

作舍己從人向外求覓見得箇事牢牢把定二六時
中未得脫灑喚作騎驢弗下病在膏肓還有不墮二
種窠窟者麼如有出來通箇消息如如為汝證明如
無其人驀拈拄杖云看看惟有者條拄杖子亦不舍
己從人亦不騎驢弗下信手拈來著著超今邁古截
斷凡情聖解獨露本有光明只如透出情塵一句作
麼生道心花頓發輪迴息高步毘盧頂上行。

受福建曹山上生禪寺請上堂拈帖示眾云二千里
外有知音特地來通箇消息大眾若欲悉端倪卻請
維那朗宣出宣畢僧問閩城消息即不問臨行一句
是如何師云緊峭草鞋進云未審常隨多少眾師云
只是山僧乃云衲僧家風毋固必出入都來難較量
若道我行我卻住若道我住我卻行所以道動若行
雲止猶谷神既無心於彼此寧有象於去來雲月是
同建水吳山不隔線隨身竿木八閩兩浙腳跟頭在
處即真遇緣即應不用安排拍拍是令且箭鋒相拄
一句作麼生道相逢不拈出舉意便知有。

上堂如如院裏無禪道可參無佛法可學一味栽田
博飯引水澆蔬你諸人向諸方學得底本子上看得
底必須一齊颺下做箇灑灑落落衲僧設或寶惜不
舍總名噇酒糟漢莫謂山僧不道破便下座。

上堂妙峰頂上從來不許商量直得風颼颼地第二
峰頭不妨說七道八未免鬧浩浩地若有箇漢出來
兩頭坐斷中道不安自謂見識超卓若到如如門下
正未有喫棒分在何故不見道你恁麼我卻不恁麼
你不恁麼我卻恁麼且道畢竟如何若無舉鼎拔山
力千里烏騅不易騎。

上堂舉教中道見見之時見非是見見猶離見見不
能及師云大小釋迦老子話作兩橛好與三十拄杖
驀豎拂子云還委悉麼野色更無山間斷天光直與

水相連擊拂子下座。






萬如禪師語錄卷第一


