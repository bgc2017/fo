










萬如禪師語錄卷第七
嗣法門人行猷等編

示眾

示眾舉祖師云正說知見時知見即自心當心即知
見知見即如今師云若是腳跟著實肘後符靈底漢
子雖終日知見其間覓一毫知見相了不可得者箇
且置畢竟如何是如今底事卓拄杖云雪裏鷺鷥飛
始見柳中鸚鵡語方知。

示眾靈雲見桃花悟道香嚴聞擊竹明心長慶捲簾
透徹玄沙𡎺指豁然大眾且道者四大老畢竟悟箇
甚麼還會麼當知此事不是等閒古人為一則因緣
不明千里萬里求人決擇如僧問大隨劫火洞然大
千俱壞未審者箇壞不壞隨云壞僧云恁麼則隨他
去也隨云隨他去僧不肯後參投子子問何處來僧
云大隨來子云和尚好麼僧云來時萬福子云何不
在彼住僧云因緣不契子云有甚因緣不契僧舉前
話子云你不肯伊麼僧云是子展坐具向西川拜云
大隨古佛放光到此謂僧云速去懺悔僧如教到大
隨隨已遷化復到投子子亦遷化因有一句隨他語
千山走衲僧之說須知不是小事諸佛出世為一大
事因緣祖師西來為向上一著要且無一法與人直
欲使人自證自悟然有幾種人不得入道一種在冊
子上看得明明白白自謂了當不知依他作解障自
悟門焉得親切受用一種持戒精嚴更不信有此事
自謂如是行持不負生平不見楞嚴經云持戒但束
身非身無所束豈不亦要你明心見性又有種不信
有悟門你既不信直饒讀盡五車書貫通三藏教千
七百則公案註解得如瓶瀉水總喚作多知鬼去道
轉遠所以道參須真參悟須實悟今生若不打教徹
去未免三塗一報五千劫出得頭來是幾時。


漏澤寺觀音誕辰請示眾二月園林漸放花黃鶯枝
上語聲嘉分明直示圓通境試問諸人會也麼若也
會得各請歸家穩坐如或未然山僧為汝諸人打葛
藤去也拈拄杖云大眾還見麼觀世音菩薩在山僧
拄杖頭上降生了也現妙色身出微妙音而告之日
我之降生不為別事只為眾生不了妄隨生死流轉
是故剎剎現身隨類度脫若以佛身得度者即現佛
身而為說法若以菩薩身得度者即現菩薩身而為
說法若以聲聞緣覺身得度者即現聲聞緣覺身而
為說法若以帝釋梵王身得度者即現帝釋梵王身
而為說法若以長者居士宰官身得度者即現長者
居士宰官身而為說法若以比丘比丘尼優婆塞優
婆夷身得度者即現比丘比丘尼優婆塞優婆夷身
而為說法乃至天龍夜叉乾闥婆阿修羅迦樓羅緊
那羅摩睺羅伽人非人等身得度者即皆現之而為
說法喝一喝云觀世音菩薩被山僧一喝走入拄杖
裏去了若喚作拄杖又是觀世音菩薩若喚作觀世
音菩薩又是拄杖正恁麼時佛身也不可得菩薩身
也不可得聲聞緣覺身也不可得帝釋梵王身也不
可得長者居士宰官身也不可得比丘比丘尼優婆
塞優婆夷身也不可得天龍夜叉乾闥婆阿修羅迦
樓羅緊那羅摩睺羅伽人非人等身也不可得觀世
音也不可得拄杖也不可得既皆不可得無人無我
絕是絕非一道平等浩然大均且迥絕羅籠一句又
作麼生道卓一卓云天高群象正海闊百川朝。

示眾人人無欠少箇箇本圓成惟其不自悟猶似隔
關津茫茫隨境轉喧寂攪胸襟回光能返照日用自
然親森羅及萬象獨露本來身從上諸佛祖方堪把
手行丈夫當如是安可漫因循豈不見龐居士問石
頭和尚不與萬法為似者是什麼人頭遂掩其口士

有省復參馬祖亦如前問祖曰待汝一口吸盡西江
水即向汝道士大徹玄旨遂呈偈云十方同聚會個
個學無為此是選佛場心空及第歸者是在家辦道
第一個樣子又不見李文和參石門聰禪師叩及宗
門中事聰舉崔趙公見徑山國一禪師因緣李忽契
悟亦呈偈云參禪須是鐵漢著手心頭便判直趣無
上菩提一切是非莫管者便是在家辦道第二箇樣
子還有第三箇樣子諸人還知麼苟或未知山僧亦
不說破何故若說破恐後無人承當喝一喝。

示眾春溢重山翠欲流子規啼血正綢繆紙錢灰滿
千家塚哭到斜陽恨未休此是清明即事古人感悼
語也大都人生一世美到臨末梢頭總不出者一場
把戲惟我衲僧家以盡十方世界作箇安身處生也
在裏許死也在裏許凡也在裏許聖也在裏許至於
一動一靜無不在裏許山河大地萬象森羅亦在裏
許不見世尊一日見文殊在門外立乃曰文殊文殊
何不入門來文殊曰我不見有一法在門外何以教
我入門若是踏著源頭底人到者裏直下如鏡照鏡
未常移易一絲毫許雖然者猶是格內事未是格外
事在且道如何是格外事以拄杖擊空云一擊虛空
撲落地三世如來脫垢衣。

入室機緣

僧入師問瞎驢滅卻正法眼後人以何為眼目僧喝
師云當不得僧連喝而出師云便逃走。

僧入師問香嚴道一擊忘所知那裏是他忘所知處
僧豎一拳師云未在僧喝師云再喝喝看僧云更要
第二杓惡水那師便打。

僧入師豎拳問云向者裏道一句看僧云天寒請和
尚袖手師袖手云我袖手了汝作麼生僧云老老大
大隨人腳跟轉師打云且道賞你罰你僧禮拜退。


僧入師問德山托缽下堂因甚被雪峰一拶便歸方
丈僧云不風流處逞風流師云那裏是巖頭密啟其
意僧云疑殺天下人師云你自還疑麼僧云有疑堪
作甚麼師打云也不得放過。

僧入師問如何是末後一句僧呈起坐具師云者是
最初底僧云錯師云錯錯僧云看破了師便打僧云
草賊大敗師復打。

僧入師問屏卻咽喉道一句看僧云今日冷如昨日
師正色云話頭也不識僧云蒼天蒼天師便打。

僧入師問不落因果為甚墮野狐身僧云莫謗他好
師云不昧因果為甚脫野狐身僧云換卻多少人眼
睛師云恁麼道又爭得僧云不得壓良為賤師便打。

僧入師問你向未動唇吻已前道一句來僧展兩手
師云還別有麼僧云放和尚三十棒師便打。

僧入師問世尊初生古今牓樣為甚雲門要打殺他
僧云那箇男兒不丈夫師云未在僧喝師云你者一
喝還是喝世尊喝雲門僧云一任和尚分疏師便打。

僧入師問覿面相呈一句作麼生道僧云放和尚三
十棒師便打。

僧入師問恁麼也不得不恁麼也不得你又作麼生
僧以坐具作摵勢師云亂做僧喝師云再喝喝看僧
禮拜云蒼天蒼天師便打。

僧入師問馬祖道三十年不少鹽醬你作麼生會僧
云盡情吐露師云你聻僧舉坐具師便打。

僧入師以拄杖畫一圓相云者是溈仰家風為甚從
山僧畫出僧即以腳抹殺師便打僧喝師復打。

僧入師問達磨祖師那裏去了僧舉坐具云和尚見
麼師云真箇那僧禮拜師云假底假底。

勘辯機緣

僧參師便喝僧亦喝師便掌僧亦掌師復掌云我打

你有落處你落在甚麼處僧亦掌云請師道看師連
掌托開僧云今日親見作家師云莫亂道且坐喫茶。

僧參師問那裏來云弁山師云做甚麼工夫云參誰
字師云參幾時了云三年師云一誰誰了三年僧無
語師便打。

師偶不調諸衲子問候師云不動腳行兩步看皆無
語請師代師行兩步一僧云動了師舉足云動了甚
麼。

僧看春秋傳師云伍子胥過昭關也未云已過久矣
師云為甚鬚髮不白云莫眼花師便打。

師問僧一念未生前時如何云露師云生後如何云
七縱八橫師休去。

僧參師問甚處來云徑山師拈拄杖云徑山還有者
箇麼僧云少賣弄師便打僧云不得草草師云且喜
打著一箇僧喝師復打。

僧參師云那裏來云天童師云天童和尚鼻孔深多
少僧擬議師打云你不從天童來。

僧參師云聞你掩關如何是關中主云覿面無回互
師云背後底聻僧擲坐具禮拜師便打坐次師復舉
一句中具三玄一玄中具三要即豎拳云者是第二
句如何是第一句云盡力道不出師掌云伎倆只如
此僧喝師復掌。

師問僧你正發無明時佛在那裏僧喝師云你還喝
佛喝無明云請和尚道看師便打。

僧參師問甚處來云杭州師云杭州甚麼所在云長
明師云既是長明來做甚麼僧擬議師打出。

僧參師問那裏住云古佛堂師云古佛聻云弟子初
出家求和尚開示師云出家幾年了云六七年師云
逢人不得錯舉。

二僧參師問一僧云那裏來云漳州師云腳跟下一

句作麼生道云不會官話師云你何曾會鄉談來僧
擬議師便打復顧一僧你是何處人云亦是漳州師
顧前僧云你與他打打鄉談看僧擬議師云同坑無
異土。

僧參師問曾見甚麼人來云金栗和尚師云有何言
句僧云忘卻了也師云你管甚麼事僧擬議師便喝
出。

師問僧云一子出家九族解脫為甚目連母親入地
獄云甜瓜徹蒂甜苦瓠連根苦師以拄杖畫一畫云
者一畫又作麼生僧便喝師便打。

師問僧云不涉廉纖道一句看僧作圓相拋向後師
云涉廉纖了僧拂袖便出師云出醜。

師問僧如何是你實受用一句云三冬破衲煖烘烘
師云未在僧禮拜師云伎窮力盡。

師問僧你是江西麼云是師舉拄杖云江西還有者
箇麼云有師云何不呈似老僧僧作掌勢師便打。

師問僧你心上可太平云和尚照顧性命師打云者
草賊云蒼天蒼天師復打。

問答機緣

同參過訪問日落西山去林中事若何師云虎行樵
子徑鳥宿故枝頭。

問如何是奪人不奪境師云土曠人稀相逢者少如
何是奪境不奪人師云撲落非他物縱橫不是塵如
何是人境兩俱奪師云狼煙通掃盡塞北一齊收如
何是人境俱不奪師云太平世界朝天日野老頻𢋫
稚子歌。

問未結制時如何師云十方世界任縱橫云結制後
如何師云凡聖絕行蹤云和尚見何道理便指示人
師舉起拂子云如何得入師放下拂子云未開口前
又作麼生師打一拂子。


問運水搬柴即不問參禪學道事如何師云放下著
僧舉手向前云又作麼生師云放不下在。

問法性周遍時如何師云北俱盧洲人在那裏說甚
麼話僧擬議師便打。

問麻三觔意旨如何師拽僧耳云會麼僧云曉得了
曉得了師云你曉得箇甚麼速道速道僧無語師連
棒打出。

問如何是無厭足王師云照顧手足如何是彌勒樓
閣師云即今是甚麼所在云人人有箇影子寸步不
離為甚踏不著師云卻較些子。

問如何是父母未生前本來面目師云黃河九曲。

師不安僧問和尚還是身病心病師掌云是身是心
云還我不病底來師復掌。

問來朝結制將何煆煉衲子師便打云除卻棒還有
麼師云一腳踢殺你僧喝師復打。

問雲生四野霧起長空時如何師云山僧也歡喜僧
禮拜師打云直待雨淋頭。

問一歸何處即不問青州布衫意如何師云難為你
提來提去僧喝師云你為甚惡發僧拂袖而出師劈
脊便棒。

問如何是賓中賓師云赤腳髼頭走四鄰如何是賓
中主師云獨坐無知已如何是主中賓師云拄杖頭
邊一點春如何是主中主師云倚天長劍逼人寒僧
禮拜云謝師答話師云是何言歟。

問鴨吞螺螄意旨如何師云眼睛突出。

問和尚手中底喚作甚麼師便打僧擬奪師連打退。

問古今同一色如何是一色師云千差萬別。

問大通智勝佛十劫坐道場佛法不現前不得成佛
道為甚麼佛法不現前師云何須頭上安頭。

問不在內不在外不在中間未審主人公在何處安

身立命師云高聲問來僧擬議師便打。

問如何是東塔境師云綠樹撐天拄清波遶屋流如
何是境中人師云終日閒閒地常年坦坦然如何是
觸目事師云瞎僧喝師便打。

問如何是明中暗師云白日扶籬如何是暗中明師
云黑夜摸枕僧云明暗兩關如何透脫師打云不快
漆桶。

問如何是主人公師云你曾遊廬山麼僧罔措師云
身在其中總不知。

問如何是目前事師云遍界金風起云意旨如何師
云林間黃葉墮。

問如何是臨濟宗師云穿過髑髏如何是雲門宗師
云百萬軍中標赤幟如何是曹洞宗師云枯樹花開
劫外春如何是溈仰宗師以竹篦打圓相云多少人
出者箇不得如何是法眼宗師云森羅齊稽首云五
家宗旨蒙師指東塔門風事若何師云不是拳頭便
是掌。

問如何是佛師云肥人偏汗多如何是法師便打如
何是僧師云速禮三拜僧便拜師打云逐塊漢。

司理黃元公過訪坐次問云四面賊來時如何師以
手一撲云今日和贓捉敗云人人有個影子寸步不
離為甚踏不著師云跳不出云如何是無寸草處師
云莫出門云如此無作用也師舉足云誰人礙得我
云方丈容得多少眾師云十萬八千云恁麼則和尚
無容身之地矣師云寬廓有餘云雲門天童是同是
別師云一箇鼻頭兩孔出氣云可謂天童真子也師
云居士莫塗污人公大笑。

問獅子窟中獅子吼如何是獅子吼師云腦裂也不
知。

問晴空閃電時如何師云爍破汝面門。


問年荒米貴大眾如何度日師云從來不肚饑云恁
麼則不曾嚼著一粒米師云那裏得者消息來僧喝
師便打。

問大修行人當遵佛行因甚不守毘尼師云怪伊不
得。

問雲門餅趙州茶拈向一邊未審和尚又作麼生相
待師云放汝一頓僧禮拜云謝供養師便打。

問千里屯兵即不問當場決戰事如何師云敗將不
斬僧喝師便打。

問樹高千丈事如何師云葉落歸根云春來又作麼
生師云莫生枝葉。

問千句萬句總是一句如何是一句師云少室峰前。

問清風送明月意旨如何師云彼此兩無心。

問倩女離魄未審那箇是真底師打云還會麼。

問世尊初生為甚指天指地師云打草要驚蛇。

問調達墮無間地獄何故如三禪天樂師云同道者
方知。

問文殊是七佛之師為甚出女子定不得師云深山
藏獨虎云罔明乃下方菩薩因甚出得女子定師云
淺草露群蛇。

問如何是新年最初句師云今日是初一如何是學
人自己師云問我作麼。

問萬法歸一一歸何處師抓頭云山僧頭癢。

問既是人人具足為甚達磨又來東土師云為汝瞌
睡。

問某甲做工夫沒箇巴鼻求和尚指示師云待山僧
有巴鼻即指示汝。

問吹毛用了急須磨如何是吹毛劍師云照顧性命
云靈光一點異萬古照人間師云血流也不知。

問超凡越聖須識自己如何是自己師云問我即不

得云某甲為甚不識師云恰好僧喝師便打。

問今朝四眾皆雲集師將何法利人天師云雨下地
上濕云謝師指示師云照顧袈裟角。

問語默涉離微如何通不犯師云黃河九曲水出崑
崙云恁麼則縱橫妙用去也師云未信汝在云爭奈
我何師呵呵大笑。

問一念不生全體現一念若生全體在甚麼處師云
俱見汝問話僧禮拜師云擬議思量隔萬山。

問如何是常住真心師云鶴飛千尺雪僧云不會師
云龍起一潭冰。

問久仰和尚今日到來未審如何接待師便打云是
即是只是費力太多師復打云不知痛癢漢。







萬如禪師語錄卷第七


