










天岸昇禪師語錄卷第二十
侍者海嶼記錄

佛事

埽受業棲雲和尚塔松門一徑艸蕭蕭碧嶂猿啼霜
月高誰識先師真面目祇堪聞見不堪描祇如不肖
到此又如何話會恩逾泰華難稱頌水出瀟湘一樣
清。

尊月山霞屋二禪師雙劍平分鏡水中霜鋒雪刃氣
磨礱太平未斬癡頑賊何事鐔津風雨空情不滯語
藏鋒鶺鴒淚灑杜鵑紅遙遙空望南天盡霞散千峰
海月東。

尊智觀禪師一回相見一回老永訣誰知竟各天難
弟難兄今己矣茶筵空設覺留連莫留連嶺外霜鴻
啼不斷與君把手月明前。

開山忌待文王而後興者凡民也若夫豪傑之士雖
無文王猶興且道誰是其人前年九月二十一聞君
直下蒼龍窟闔國人追不再來狸奴白牯常相憶休
相憶佛殿對山門倉庫傍香積。

開山忌沙裏有黃金石中出白璧卓卓天人師叢林
為標格嗟爾齊東人景仰胡弗及豈力不足哉人人
蓋自畫不自畫指真云面目儼然宜師宜式。

開山忌有紀有綱有條有律小大無不周後先何其
悉直為一代之偉人豈曰齊國之巨擘一度燒香一
度思一回飲水一回噎。

挂鐘版赫赫威靈氣似王爪牙遍布絕囊藏千秋號
令人天首萬古權衡佛祖場木女吹笙丹鳳集金童
把拍蟄龍翔一槌兩當無回互直看雷音震大荒。

移鐘版觸著便知有通身俱是口既得之於心自應
之於手大眾要見得之於心應之於手麼舉槌云大
啟圓通門遍界傳師吼。


移鐘版權衡佛祖表率人天趨蹡鸞鳳孰散後先若
向未舉槌己前薦得則玅用全彰佛祖罔窺其涯涘
其或尚留觀聽則觀世音菩薩展拓全機去也遂擊
鐘三下。

為新鐘發聲無翼而聲鳴九天無足而雷行大地近
者悅遠者來敕制寰中神鬼敬天龍欽威行塞外風
規八面何止氣象壯叢林演暢一音直使希聲輝佛
日且道承誰恩力紅爐直下翻身轉拍拍皆成玅舞
回。

為藍安位有主有賓有禮有樂魔外潛消叢林安
樂叢林既安樂矣如何報答將此身心奉塵剎。

為輪沙彌剃落圓陀陀光爍爍亙古亙今巍巍卓卓
自是你自劣狹拋家散宅無拘鑰汝今從我歸去來
放下笊籬提起木杓將此身心奉塵剎　付衣此是
堅誓鎧一名無上衣著斯衣顧斯義我今有語須牢
記服堯之服誦堯之言行堯之行是堯而己矣。

為志沙彌剃落若欲脫體光鮮須是纖塵不立既到
纖塵不立未是脫體光鮮大丈夫須向高高山頂立
深深海底行老當益壯窮且益堅且道承誰恩力舉
刀云自是不歸歸便得五湖煙景有誰爭。

為宗粲二沙彌剃落打刀須是邠州鐵舉起通身光
雪雪男兒當斷立斷時皮毛脫落露真實作麼生是
真實處心華粲兮吾宗滅。

沙彌剃落截愛河出塵網將相莫能為丈夫誠倜儻
既倜儻直向毗盧頂上行天然不是閒鹵莽　付衣
條條錦縫直簇簇彩霞奇大庾嶺頭奪不去雞足峰
前等亦癡何似現前兩手付纖豪不費恰相宜然雖
如是頂戴須知謹護持。

老少二沙彌剃落七十不嫌老二十不嫌少攃手共
歸家無老亦無少老少且置如何是歸家的事我猶

昔人非昔人得大清涼除熱惱　付衣披忍辱鎧坐
法空座只得其名瀰天罪過作麼生得名實相稱不
用再四叮嚀免見人前話墮。

沙彌剃落有一豪兮是一豪直須斬盡顯英豪朝生
俊鶻穿雲去始信人間有鳳毛。

沙彌剃落既為大丈夫須發丈夫志既發丈夫志須
行丈夫事如何是丈夫事斬釘截鐵不容情吹毛橫
按雪霜利。

鼎真二沙彌剃落一柄金刀人天榜樣刮去皮毛露
真實相真實相既露矣向後如何應須熟念上大人
方識佛身無有量　付衣龍披一縷遂免金翅之難
因甚袈裟下失卻人身最苦毒藥醍醐一道行當陽
不是小兒戲。

沙彌剃落火裏發青蓮炎岡出白璧佛祖盡歡忻怨
魔不敢逼且道承誰恩力舉刀云金刀燦燦寒光烈
　付衣操智慧弓著堅固鎧射透百匝千重萬人叢
裏賽采慎厥終勤自揩古佛形儀常不壞。

為羽衣剃落祇恐為僧心不了為僧心了總輸僧作
麼生是為僧所了的心舉刀云吹毛橫按雪霜利無
限天魔喪膽魂　付衣放下朝天笏卸卻版頭巾汞
金俱不煉風吹入我門一領袈裟纔挂體人天從此
盡稱尊。

沙彌剃落一往東卜西卜起倒隨人碌碌而今咬定
牙根慧刃如霜在握斬釘截鐵好男兒不止鬚眉出
塵俗。

沙彌剃落金刀舉處天魔喪愛網穿時佛國親毋慢
易念深恩從今不是等閒人。

沙彌剃落一二三四四三二一善哉丈夫偉然自立
好記取莫忘失從今不是舊時人天上人間稱第一
　付衣著衣喫飯尋常事若說尋常卻又難粒米寸

絲檀信施作何消受作何償勤打算細商量前三三
與後三三。

沙彌剃落只恐為僧心不了為僧心了總輸僧祇如
心作麼生了萬仞崖頭親攃手何妨遍界任縱橫。

付衣平步登高易從空放下難出難易不多般清淨
身披堅固鎧從教一鏃破三關。

智玄學聞修聰智光慧三禪師入塔玄路無門己絕
學聞思修入證圓通何如慧刃光生處不歷僧祇建
大功恭惟三位禪師叢林樹秀矯矯鳳翥而鸞翔塤
箎同時卓卓三分而鼎峙特地瞻風以撥艸斬新方
外立乾坤幾度櫛風沐雨半生帶月披霜殫心協贊
宗猷宗猷克振畢志匡扶法社法社重光正期玉立
栴檀何遽後先繼逝既已歸根得旨豈宜常宿艸菴
今則於無影山前成就一舖功德如天普蓋似地普
擎一人一世界一人一日月輪輪互炤不相妨把手
同行無隔礙然則現成公案不必重拈掉臂因行應
時相送乃指塔戶云八萬四千非鳳毛兄弟三人入
虎穴腦後神光亙古圓雲封嶽面知何極復喝一喝
云佛也覷它不出。

恭菴上座示寂鄰菴移至寺前起龕生平有志相親
傍老病牽纏不自由今日住菴人再見笛聲換步下
滄洲重指點漫周繇但信目前無異路它方此土任
遨遊　下火諸仁還識者上座麼形如嶺上孤松心
似谿頭片月暑寒一衲披身禪誦六時不缺僧無愚
智頌其賢俗無貴賤欽其德蓋緣其行己也恭而與
人也無莫無適豈非來學之典型實為齊國之巨擘
祇如末後一句如何點出春風不待到枝頭火裏白
蓮開似雪(立春尚隔八日)。

為三際闍黎入塔生緣八十有七一衲暑寒不易霜
月遜其清標卓卓孤風自立雖然立著坐不得的也

是一病坐著立不得的也是一病我今為闍黎指箇
安樂法門從教坐立自由石老雲封不計秋。

知殿法音起龕盡大地是音法聻盡大地是法音聻
金雞飛出玉欄杆一聲喚起珊瑚月　下火日日香
華夜夜燈辛勤佛果也圓成祇緣習氣多生染末後
從教不識真要識真紅爐燄裏翻身轉突出元初雙
眼睛。

司牧滿願火親見溈山老作家涅槃生死等空華而
今風雨抽身去滿目家山興轉賒願司牧前途恐你
尚周遮為你更資一把火鐵牛索斷好橫行青蓮蹋
出千千朵。

振空禪人起龕滿肚無明方脫卻涅槃堂裏便翻身
星馳電激宜前進勝熱門頭有好音　舉火振衣千
仞之岡不用回頭轉腦攃手威音那畔自然七縱八
橫恁麼便去不須借手行拳其或未然烈燄光中急
薦取轉身抹過太虛空。

爾尚禪人起龕三冬病苦一朝脫快活可稱平地僊
去國一身輕似葉行程芳艸碧如煙　下火不遠千
里相從爾志誠然可尚誰知擔帶得重入門肚䏺腹
脹不是汝孤負吾也非前緣業障不見道未跨船舷
早己喫吾三十拄杖便恁麼去可謂生平快暢其或
未然擿火炬云燒卻從前骨董禪通身煆就黃金相
非塵莊主起龕種麻得麻種豆得豆雨過雲收青天
白晝還識轉身句麼芒鞋蹤步出郊原田地更無塵
與垢　下火空手把鉏頭赤心瀝膽步行騎水牛拽
耙牽犁為常住如護眼珠拼自己不惜身命既孳孳
而業業終懇懇以勤勤五十六十而扶樹叢林冬月
春月而抱病難醒今朝攃手歸休也火裏優曇一朵
新。

禮監收起龕腳頭腳底事茫然須信壺中別有天蹋

得自家田地穩何妨蹤步禮青蓮　下火志亦高量
何隘力最勤眼太窄因茲染病深醫藥救不得攃手
太殺孤危助汝末後一著有禮無禮一併燒火中突
出遼天鶻。

古杭睿弘侍者起龕將謂吾孤負汝誰知汝孤負吾
雖是婆心太切分明猶在半途作麼生是歸家一句
下坡逢快便不用更躊躇　下火看盡六橋風月猶
嫌未稱遊情蹋遍臺山路頭到此忽然歇擔信矣人
能弘道灼然非道弘人道則且置人聻劫火洞然豪
末盡青山依舊白雲中。

曉如叡侍者起龕連霄風雨亂枝頭曉來月出千峰
白萬里無雲一色新更須換步蒼龍窟叡侍者還知
換步也未十方一路涅槃門線斷腳跟活潑潑　下
火百骸俱潰散一物鎮長靈巍巍卓卓任運騰騰紅
爐燄裏清風起六月炎炎冷似冰。

淨慧禪人起龕門裏出身易門外轉身難要識轉身
句步步絕追攀　下火必死之症在膏盲走盡南天
求玅藥誰知兩腳己梢空到底何曾得半杓沒半杓
費驢腳舉起火苣云要識真金火裏看十方世界遏
辣辣。

禪人起龕來也赤條條去也赤條條一物無依倚信
步得逍遙　下火我不知汝名汝熟識我面一病乃
經年回首急如箭火裏快翻身歸根句急薦要識歸
根句麼秋風一陣來落葉兩三片。

玅義營辦起龕有利無利不離行市抹過定盤星腳
下盡平等　下火一向攃風攃顛知你是凡是聖今
日買賣當行放下大斗小秤真金須向火中看無私
玅義權衡定。

徹天火果得徹頭地天不隔未得徹頭天地縣隔徹
不徹飛入紅爐一片雪。


慶元行者火汝擎茶我接盞汝禮拜我合掌得人一
牛還人一馬今日慶無不宜拈尾作頭亦可無手人
點燈有足人把杖。

禁苑閩僧忍僊起龕一隊死人送活人活人須識活
人句要識活人句麼手握金鞭問歸客夜深誰共御
街行　下火玄沙不出嶺腳頭遭𡎺破東土與西方
觀天井底坐何如忍辱僊親為法王佐曾謁聖明君
回途不少挫既不少挫作麼生是回途的事黃金煆
就赤珊瑚春風影現乾坤大。

非乘老僧起龕享年八十八薑桂晚益辣風火乍相
煎四路皆通達風火相煎因甚四路通達一生擔帶
俱拋卻　下火事師如事佛可謂孝矣遠徒如遠敵
可謂慈矣六十出塵孝慈備至九十辭世福壽駢臻
攃手為通末後句大千沙界燄騰騰。

慧寬禪人起龕本圖你送我誰知我送你逆行而倒
施得路休停止莫停止眼前秋色明於水　下火寬
廓非外寂寥非內內外一如隨行自在行到水窮山
盡時如何慧苣炤破形山界。

遍知起龕往時雖活如死今朝雖死卻活擿下拄杖
腰包不用扶籬摸壁不摸壁腳頭步步得輕鬆門外
三車為汝設。

除夕值生戴佛子起龕一生老實頭餧驢并餧馬水
艸應及時不多亦不寡更有一希奇臨行識真假事
事豫安排纖豪絕牽挂既絕牽挂臘月三十日到來
直下紅爐也不怕。

成火頭起龕一不成二不是絕遮欄沒門戶堂堂八
字打開運足便知是路　下火冷灶著把熱灶著把
借婆衫子拜婆年烈燄堆中堪走馬。

野夫起龕咄哉是夫性野心麤貪得一口喪卻全軀
作麼生是汝出身的路堂堂大道如周砥莫更懨懨

苦向隅　下火安穩寺中居苦要出門去化得千文
錢乞得一疋布布不及遮身錢不及用度兩腳己梢
空到今猶未悟悟不悟點起死柴頭炤出大雄虎。

湛然上座起龕去歲東行志彊力健今歲西來神疲
身敗自識歸元無二路須信往還祇一人既然如是
一任東西南北逍遙自在遊行　下火老成忠厚正
直端方為眾如為己老大氣愈剛蓋由心無委曲故
能末後彌光百里特來呈舊面果然行解兩相當即
今臨行又作麼生一朵優曇開烈燄春風在處送天
香(病危呂樂必欲還寺見予然後瞑目)。

仰菴副寺起龕離我七八年光陰疾如箭挈挈與波
波住菴人再見忙忙別路又重行冬葉如華滿郊甸
　下火一生為眾勤勞行若霜天皎月好箇仰菴庫
司老來當著不著壽光止宿艸菴患毒經年勿藥直
得紅爛通身末後尚欠一著是那一著錦鱗插翅紅
爐躍。

劫外起龕病到十分只云無病死到頭上尚云無恙
似者頑鈍無知今日合喫拄杖何故嬾牛鞭起入雲
中免於岐路增惆悵　下火小事糊塗大事糊塗生
既糊塗死亦糊塗而今送你入紅爐還見眉毛在也
無。

無漏起龕一生號無漏老來成有漏漏到皮穿骨綻
時臘月始登涅槃路路頭在甚麼處上下四維任爾
縱步　下火生緣臨胊而不住受業松菴而不師以
叢林為家舍迨時至而豫知也大奇也大奇末後光
明急薦之。

野雲法師火古貌崚𡾓肖鶴形一庭松柏兩函經門
關不許紅塵入只有雲山當戶青此予七年前贈野
雲法師偈也法師少遊燕市一缾一缽遍歷講壇號
為義虎頗有似於周金剛之未出蜀時也及其受知

都憲遁跡南陽卻客閉門人罕窺識則有似于亮座
主之入西山垂老數謁予於大覺叩問己躬峭壁縣
崖迥絕攀躋則有似於良遂之參麻谷及予南旋北
返而法師告寂於茲五年矣雲橫谷口雪滿郊圻且
得與法師重圓舊話乃豎起火苣云春風吹活死柴
頭一朵優曇火裏現。

為寺眾入普同塔者一隊骨董江西湖南天台南嶽
撥艸瞻風披霜戴月也有樹績叢林的也有亡身為
法的也有畢志參請的也有苦行頭陀的也有道眼
初明的也有雙瞳如瞽的也有半明半暗的也有全
明全暗的一往南北奔馳到今東西拋攃有㳷然上
座發最勝心卜最勝地建最勝法幢成最勝功德如
天普蓋似地普擎說甚煙霞無背面任渠星月遶簷
楹風雨不能侵霜露不能墜天眼莫能窺魔外不能
害一人半人非寬千人萬人不隘奇特中奇特殊勝
中殊勝茲乃吉日良辰遠近少長畢集但恐未得其
門山僧為汝提挈指塔戶云八字打開縱橫直入華
屋匪牢艸菴難宿茲吉祥地堅逾金石天龍擁護神
鬼欽悅千古萬古珊瑚撐月。

滿堂下火一一豫安排事事前打算歷久病而愈安
到臨危而不亂好箇滿堂始終一貫雖一貫須倒斷
三冬暖氣沒些些即今更入紅爐煆　入塔生居叢
林死入普同汝願己畢汝事己終終後如何枯木龍
吟方見道莫教兀坐聽春風。

碧輝上座起龕生緣河南住居瓦棺石頭一片未歸
心金粟峰頭日打算莫打算浙水吳山總一貫　下
火骨剛如鐵面輝似月金粟天童全無欠缺我愛我
敬遽言永別末後光明為君點出舉火苣云飛入紅
爐一點雪　入塔青霄絕雲翳碧落浸寒輝未是道
人活計如何是道人活計打開一路涅槃門南北東

西觀自在。

法語

楊本宣祈嗣乞語

若論此事如人求嗣相似家中有無數珍寶無數房
舍無數田地無數林園看看桑榆己晚未逢弄瓦之
忻白髮垂垂庭鮮斑衣之戲回顧所有財寶所有房
舍所有田地所有園林一一未有屬拓況祖宗血食
綿延惟恐由我而斬所係甚大自然廢寢忘餐孳孳
業業念之所起無第二念心之所思無第二心乃至
祈禳告祝無非此事初心學道應當如是迨至一日
忽逢蘭桂生芳鳳麟至趾蟲斯羽斯少女懷洞上之
春竹子槐孫石筍迸階前之綠則是家中財寶房舍
田地園林一一有所屬拓祖宗血食賴以奕世綿延
如將千二百斤擔子一時卸卻一生慶快無過於此
入道因緣亦復如是然此向後又須知保任始得所
謂積德以遺其身撫育以成其長家教以約束之師
傅以訓導之然後成棟成梁為霖為雨悟後因緣亦
復如是所以古人喻此事如石女懷胎如初生孩子
山僧因居士祈嗣盡情向居士吐露了也更借古人
一頌與你結案庭前露柱久懷胎生下孩兒頗俊哉
未解語言先作賦一操直取狀元回居士還識露柱
懷胎麼歸家努力珍重。

雜著

三玄三要說

玄要之於宗門猶鳥之有翼人之有目人無目則不
能見鳥無翼則不能飛宗門無玄要則無以利生接
物驗邪正辨偽真或見識之滯一隅者或承虛接響
于中道者或活而不能死者死而不能活者惟玄要
可以解粘去縛拔楔抽釘搗虛襲抗攝伏偷心則凡
主持宗教者舍此又奚為焉乃臨濟以上用之而不

列其名至臨濟始申而明之奈何字經三寫烏焉成
馬而後世之言玄要者節上生枝旁引曲喻認為奇
特愈求愈遠殊不顧名思義不見臨濟大師云大凡
演唱宗乘一句中須具三玄一玄中須具三要有權
有實有炤有用可謂彰明昭著者矣乃于句外尋玄
玄外尋要不特玄要之旨不明殊失從上為人之意
更或有識三玄之旨而不知三要之歸遂謂玄要不
可分祖汾陽之事難分得意忘言為極則竟不看下
文云一句明明該萬象是何形段重陽九日菊華新
是何落脈乃知古人言句斷不可艸艸昇上座今日
路見不平不免重為拈出要識三玄麼鐵蛇橫古路
蹋著便驚人要識三要麼秋陽驅霹靂逆探驪龍瞋
選佛無斯眼宗門那到今。

跋休上人血書華嚴經

昔越王勾踐困于會稽用臣種蠡計脫歸國臥薪嘗
膽不數年而沼吳嗚呼法道至今日正臥薪嘗膽之
秋也而士懷逸豫人習便安將有吝惜其身外所不
足貴者又安望其視頭目髓腦舍如涕吐而剝皮為
紙刺血為墨書寫數千萬言以炤耀夫人間世哉某
上人之志佳矣然吾更有進焉夫華嚴一真法界塵
塵剎剎為盧舍那身則上人此身即盧舍那身也經
云出佛身血是七遮罪上人於此試下一轉語看。

跋與游居士墨書華嚴經

事事無礙資生業等現慈氏之全身法法圓融治世
語言露善財之巴鼻四五百條華柳巷頭頭華藏莊
嚴二三千處管絃樓在在毗盧寶閣咳唾掉臂無非
文殊指示親承坐臥起居盡是普賢神通妙用則夫
毛錐未動早己文彩全彰何待濃潑墨華始見琅函
遍布故知華藏法界與游居士全體備之居士全體
華嚴佛真法界攝之然則人存經隱經在人亡又作

麼生理論只見波濤涌不見海龍宮。

七佛開光榜

蓋聞天眼洞明包括恆沙而絕瞖佛身普現不離諸
相以全彰乃後先本無二致即今古共一剎那緣眾
生目有空華勞諸佛手垂寶印髻珠隨示誰到寶山
空手回紺目澄清憐汝貧兒窮乞狀由是剎塵舒妙
相拯群迷而共證真常法界現全身攜萬彙而同超
苦海皎如寶月凌空入一波而波波皆現浩如春風
御野形一物而物物生輝然則一不成兩不是卻因
有你得禮我南斗六北斗七何妨借手以行拳是以
功德未成僧繇拱手道場既備大智同瞻要知佛眼
在汝面未經點出早己爍破太虛聖量即凡情直指
當頭依舊雙眉卓豎但願殿裏底鬧市頭莫被一莖
覆卻紫磨體金色身正須觸處逢源慎勿坐待當來
錯過現前好日。

鐘銘

現無邊身示廣長舌不譚而譚非說而說宣大法音
雷轟電掣啟蟄戶昏號長夜月剎海非遙大千靡隔
以破幽途以覺冥域息苦停酸萬年昭式。

賑濟疏

伏以皓月騰輝萬暗悉消于無影師絃乍展眾音絕
響于太虛業不自生從惑而起法非本有因病而施
佛無方而不現情有感而必通嗟幻妄之難消指一
真之有在千門各向家家路透長安合轍分途處處
風生樓閣切念八方億氣未脫生死之輪萬族分門
終歸摩竭之口或天道或人道總屬無常若畜生若
餓鬼當何究竟修羅惡戰己苦地獄無日停酸壘壘
荒郊流水斷橋魂不渡蔓蔓葛路凄風苦雨魄無依
聞落葉以傷情聽鳴猿而下涕嗚呼鶴歸華表子規
枝上月三更泉炤松門蝴蜨夢中家萬里境風浩浩

歸路無期饑火炎炎主人安在是用門開八字快看
指月當天飯設七珍莫錯口邊王膳伏願一波涌萬
波隨異派聲消于海上南山雨北山雲千峰勢盡于
嶽邊一飽息百饑沈淪迥脫久忘忽自憶迷滯全消
人己非人孟浪是誰覓食鬼何曾鬼直須當下知歸
萎華盡而蓮華生業風息而清風起一時吹入我門
莫更別生頭角。

為某茶菴募修殿兼造毗盧佛疏

體用兼攝寶王剎現一豪端理事圓融毗盧師出三
叉口是知華藏界處處圓成灼然丈六身人人本具
不蓄一粒米通衢接待十方水赴雲奔打開布袋頭
路口等人一任肩摩踵接甑滿金牛飯那問南往北
來甌注趙州茶不管冬行夏令樹本既茂何愁華果
不繁植福有基不患大功無主會見瓊樓玉殿幻成
十字街頭不昧正體毗盧捧出當陽面目拳開別者
眼具同人。



天岸昇禪師語錄卷第二十終