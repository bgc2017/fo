











No. 697-A
 梵網經直解弁言

言炎炎非夸。理空空不頑。達人信之餘。則大笑焉。人
生以四大偶聚之身生。未經禍亂。不識存亡輪報之
因。不發心地光明之藏。不繹
諸佛菩薩修證之書。不逢大善知識登壇開示宗義。
信者不槩見。而笑者接踵。固其所也。今天下荼苦蔑
以加矣。流寇擾戮中原。芟刈人命如草菅然。揆所元
來。豈不緣信者之乏人。而笑者之弘多乎。往見名山
大剎中。高置猊座。登演三車。伐大鏞。樹寶幢。侍從儀
仗。鵠立左右。儼然如古王者禮。祗承明訓。竦聽伏息。
此其與功令之畫一。將毋同然。卒不見浮提之人。屠
刀釋而見性。石額點而傳燈。豈有異故。則亦解法者
之未繩乎法。度世者之未遑自度也。余年來薦歷兵
戎。數經憂患。兵燹之慘。觸目痛心。念此火坑灰劫。何
繇以甘露楊枝灑之。立躋清涼乎。會戊寅秋。三昧大
師。廣集大眾說戒長干。現智身於華藏。騰應質於娑
婆。於時浮屠九級。放大光明。香靄薰空。梵音動地。都
人皈依投體者以萬數。薦紳先生暨諸文人名士。質
疑護法以百千數。而余爰得拜於風下。西來大意拈
示娓娓。隨叩洪鐘。耳聾却走。嗣是千華室結。四眾雲
來。即素有非笑我法。咸相顧咋舌。無敢出聲。余以是

信師之能以自度者度人。慈航寶筏具在是矣。昔大
雄氏。為一切眾生開心地道。或頓或漸。罔不基命於
戒定慧。今使人人立愛惟親。消除殺孼。玄夷脫劒。黃
巾賣刀。菩提樹下。珠光𦦨𦦨無生。本來各有安放佛
心地。黑風鬼國。悉是清淨大千。安見此五十八戒中。
固不巳合天人眼而並觀。齊大小乘而一致歟。吾師
金䇿所駐。闡法繁殷。以夙所釋梵網經。簡閱推詳。宣
揚妙義。字櫛句比。不牽技葉。顏曰直解。為信之者廣
長舌也。若夫金剛寶藏。性地圓明。妙戒法門。修證源
本。亦無所庸解矣。

崇禎庚辰春王穀旦之吉　河間范景文敬撰
No. 697-B
 進大寶華山三代律師著述奏章

大寶華山慧居寺(臣)僧福聚謹
奏為恭懇
天恩收錄末學事(臣)僧山野庸愚仰承
皇上宣暢律宗誠千載罕遇之奇緣使歷代佛祖
增輝億萬緇流戴德由是(臣)僧念本山第一
代(臣)僧寂光著有梵網直解四卷二代(臣)僧

讀體著有毗尼止持十六卷毗尼作持十五
卷三壇正範四卷三代(臣)僧德基著有毗尼
關要十六卷誠乃戒律之楷模可為苾芻之
綱領今蒙
聖恩重修大藏敬將三代著述上懇
天慈收錄末學編入大藏續如來之慧命作後學
之津梁(臣)僧福聚躬闡
殊恩不勝感格之至謹
奏。
雍正十二年五月初二日
上命莊親王同超善自塏等將此書校閱明白編
入大藏。

本月十七日
上問莊親王止持五部等書入藏之事。

莊親王覆
奏(臣)同超善自塏商議華山三代所著戒律堪
為入藏但此內或有刪去者酌量刪去明白
奏請入藏於本日奉
上諭若有刪改者著令福聚帶往回南刪改明白
送到之日請旨入藏欽此。

乾隆元年十二月十八日啟
和碩莊親王
和碩和親王
寶華山住持(僧)福聚謹

啟為恭懇
慈恩轉達
天聽事福聚山野庸愚恭逢
聖世宣暢律宗重修大藏於雍正十二年五月初
二日在京請將華山律宗五部収錄入藏欽
奉
世宗憲皇帝俞旨將此書著令福聚帶回南去刪改
明白俟送到之日請旨入藏欽此欽遵福聚還山
焚香恭禱佛前敬述
聖恩詳閱梵網直解四卷毗尼止持十六卷毗尼作
持十五卷毗尼關要十六卷咸屬戒行之楷
模僧人之律典解釋詳明毋庸增註條分縷
細無可減刪福聚愚昧實不能增損一字惟
三壇正範四卷乃闡揚作持部內未盡精微
存之雖似涉冗繁刪之則作持部內又少發
明恐後學難於領會福聚回南之時曾將此
書留存一分於藏經館今應否將三壇正範
四卷刪除抑或並存伏候
欽定福聚恭逢
天降佛緣廣敷善願率土僧歸戒律敬懇
慈恩轉呈
天聽一併編入大藏永垂萬世伏乞
王爺恩賜轉
奏謹

啟
總理藏經館事務(臣)允祿弘書謹
奏為請
旨事據寶華山僧人福聚稟稱雍正十二年五月
初二日在京請將華山律宗五部收錄入藏
欽奉
世宗憲皇帝俞旨將此書著令福聚帶回南去刪改
明白俟送到之日請旨入藏欽此欽遵福聚還山
詳閱梵網直解四卷毗尼止持十六卷毗尼
作持十五卷毗尼關要十六卷咸屬戒行之
楷模僧人之律典解釋詳明毋庸刪減但三
壇正範四卷乃闡揚作持部內未盡之意今
應否刪除抑或一併賜入大藏等語(臣)等令
僧人超盛等詳加查看得三壇正範四卷其
受戒儀軌與作持部內實屬重複等語查三
壇正範既與作持部內重複應行刪去謹將
華山律部五種一併恭呈
御覽伏侯
欽定為此謹
奏請
旨。

乾隆二年正月二十六日交奏事太監王常
貴等轉
奏於本月二十八日奉

旨照所奏入藏欽此。

於乾隆三年十二月十五日大藏工竣。

乾隆四年六月二十六日欽奉
聖旨頒發藏經於乾隆五年五月初七日江甯織
造(臣)韓四格專誠齎送
龍藏一部計七千二百四十五卷到寺(臣)僧福聚
欽遵供奉望
闕謝恩今將(臣)僧所進本山三代律祖著述七函
欽依
頒奉卷次敬謹編刊方策板存寶華律社用廣流
通以此
功德恭為
今上皇帝祝延
聖壽無疆仰願
皇圖鞏固
帝道遐昌
聖日與佛日長明
金輪同法輪齊轉。

乾隆五年八月十三日司律寶華第七世
欽命傳戒
賜紫沙門慧居寺住持(臣)僧福聚恭紀


欽定龍藏梵網直解卷帙字號標目


  
  * 勞字號(一之十)
  
  * 卷一
  
  * 上之一
  * 弁言(至)故云不共
  * 卷二
  
  * 三華光請釋(至)更廣說之
  * 卷三
  
  * 二明十行義(至)
  * 上之二
  * 故云深深心解脫也
  * 卷四
  
  * 四達心位(至)二文所說
  * 卷五
  
  * 四體性爾𦦨地(至)無二相矣
  * 卷六
  
  * 下之一
  * 二明心地戒(至)詞旨切矣
  * 卷七
  
  * 三正結戒品(至)可不慎歟

  * 卷八
  
  * 二說輕戒相(至)亦復如是
  * 卷九
  
  * 下之二
  * 第二十一瞋打報仇戒(至)尚為略也
  * 卷十
  
  * 第四十揀擇授戒戒(至)後䟦No. 697
佛說梵網經直解上卷之一
姚秦三藏法師　鳩摩羅什奉　詔譯
明廣陵傳戒後學沙門　寂光　直解

「菩薩心地品之上」

【○直解大意五　初釋經題目　二釋譯人名
　三釋經品題　四明分科義　五正解經文。

○初釋經題目。

佛說梵網經。此一經之題也。得此數字標題。即知
如來出世說法之本懷。洞明全經之大旨矣。直解
經題。有總有別。總。謂佛指說梵天宮中嚴飾身殿
之網羅幢。以喻心地法門之戒經。別釋有五。一明

能說佛。二明所說義。三合明佛說。四指喻表法。五
結歸其名。一明能說佛者。梵語佛陀華言覺者。謂
覺身心大幻。究竟諸法性相故。覺有三義。一自覺。
異凡夫。二覺他。異二乘。三覺滿。異菩薩。云何自覺
異凡夫。以凡夫墮煩惱網。我見為網。為因六根。攬
諸塵。背梵行。趣五欲。縱三毒。輪六道等。眾目齊彰。
不能自覺。惟如來從凡夫發心。本佛性戒。悟自性
之真空。了惑業之虗妄。功成妙智。逈脫根塵。故異
凡夫。云何覺他異二乘。以二乘愚無明網。空見為
綱。則厭生死。取涅槃。憎三界。惡四生。惟自寂。遠大
心等。眾目齊彰。不能覺他。惟如來離色數量。證平
等智。得法性空。運無緣慈。入魔佛界。廣化眾生。離
苦得樂。故異二乘。云何覺滿異菩薩。以菩薩留識
情網。愛見為網。則起大悲。度眾生。歷五位。修萬行。
破無明。分證理等。眾目齊彰。覺未能圓。惟如來心
色俱離。根本智顯。五住盡。二死亡。三覺圓。萬德備。
在天。為天中天。在聖。為聖中聖。故異菩薩。號曰。究
竟覺了之佛。如來具足十號。今舉一號。則十號齊
彰。此佛。即娑婆世界說法之教主也。二明所說義
者。說者。悅也。有自他之別。謂佛所證法。生佛平等。
時以四辯。應機而說。暢悅所懷。謂之自悅。眾生聞
者。頓明佛性。得受佛戒。即入佛位。心悅所聞。謂之
他悅。故曰。說者悅也。三合明佛說者。通論說法有
五種人。謂佛。菩薩。天。仙。化人。皆能說法。言佛說者。

以心地戒法。乃覺皇金口親宣。非餘者能說故。又
法。報。化佛。皆能說法。此經屬何佛說。按義推之。乃
依法身根本智。起後得智。現報身為說法王。報身
化千釋迦。千百億釋迦為聽眾。舍那復敕千釋迦。
千百億釋迦。於諸世界為說法主。人天凡夫等為
聽眾。其本佛迹佛。隨地。隨時。隨機所說。傳無異詞。
唯一梵網法門。五十八戒。百千法門。皆此梵網之
眾目。是知三身應機有異。其體本同。此梵網經。乃
三身佛同說也。千臂經亦同此義。四指喻表法者。
經云。時佛觀諸大梵天王網羅幢因。為說無量世
界。猶如網孔。一一世界。各各不同。別異無量。佛教
門。亦復如是。梵網。喻也。喻無量等法也。言大梵天
王宮中之網羅幢。名因陀羅網。唐言天赤珠。此網
有千重。而有千光。其光各各相攝。不相妨礙。繇此
天王。因中修梵行。果感梵天寄位。因中修眾德。果
感梵網莊嚴。時佛於彼天說法。欲標題流布。一觀
此網光色重重。有似法門理事互攝之象。故以無
量網孔。喻無量世界。喻無量眾生心。喻無量佛教
門。喻無量菩薩差別階級。喻無量諸佛受用境界。
以此一喻。而攝多義。故從喻立題也。經文言世界
法門。正攝眾生心。若無一切心。何用一切法。擴而
推之。無量大小橫豎網孔。喻無量寬窄仰覆世界。
而無量世界。繇眾生無量心行所成。佛說無量大
小乘教門。無數賢聖差別階級。皆隨眾生心垢輕

重方便施設。如是四聖六凡。皆因緣所生之法。了
無實體。繇眾生不了自性。故勞一舍那。千釋迦。千
百億釋迦佛。出廣長舌。橫說。豎說。塵說。剎說。熾然
說。謂之心藏。地藏。戒藏。無量行願藏。因果佛性。常
住藏。與奪橫施。皆本眾生心。不出梵網一喻也。若
有宿根大力量人。一聞此說。即秉金剛光明寶戒。
耀定慧鋒。裂諸見網。則當下灼見梵網之珠象不
同。而光光互射。世界各別。而不壞一真。眾生心異。
而性本無差。業惑紛綸。而各無自相聖賢科第等
差。而總一佛乘我佛教門雖殊。而理無二致。如是
乃至胎。卵。濕。化。皆本清淨菩提之心。了無妄境。而
色法。心法。常。無常法。一切眾生數量等法與夫空
觀。假觀。中道智理觀行。輕重開遮止作持犯。無量
權巧法門。蕩然一空。獨露戒光。為自持用。又何勞
釋迦放光擎接。玄通問果行因。舍那詳答心地。經
家據旨立題。羅什最後譯傳。道影道融書布。祖祖
授受不絕。與今直解發演其義哉。雖然戒光圓攝。
至理無言。當知世尊向無言說中說。說而又說。而
直解向無解中解。解而又解者。不無歸宿。如佛說
二字。乃果人所具之才辯。梵網二字。乃因人所具
之莊嚴。若能回真向俗。始知佛佛說梵網以度人。
若能回因向果。始知人人持梵網以成佛。所謂因
該果海。果徹因源。如是即以海墨書文。不盡題意。
但撮其要。只欲吾人初從凡夫持心地戒。中而寄

位梵天。此天。上鄰四空。下接六凡。菩薩居此天中。
上弘下化。積劫修因。後成佛果。三身圓現。亦於此
天說梵網經也。五結歸其名者。世尊所說一大藏
時教。總名曰修多羅。亦云修妒路。亦云素怛囕。華
言契經者。上契諸佛之理。合道而言。下契眾生之
機。逗根而說。故曰契經。亦云經者。線也。言理發於
文。如線貫花。亦若梵網珠像有異。繇線貫絡以成。
譬夫三十心。十地。十重。四十八輕。戒法有異。繇一
佛戒貫攝以成。亦云經者。徑也。如人行正路。直抵
中堂。譬夫持光明金剛寶戒。徑成佛道。亦云涌泉。
亦云繩墨。此皆隨義立名。扣其擊節。總不出貫攝
常法四字。貫者。貫串諸法之旨趣。攝者。攝持所化
之機宜。常者。古今不變。法者。凡聖同軌。上四字所
詮之義。下一字能詮之文。能所合目為題。故名佛
說梵網經。

○二釋譯人名。】

「姚秦三藏法師鳩摩羅什奉　詔譯」

【姚秦者。秦國之主。姓姚名興。標明代氏。揀非苻秦
時也。三藏等者。乃譯師之名德。三藏。即經律論。經
詮一心。常住不變之理。律規三業。體淨無為之道。
論覈是非。刊定邪正之規。法師。即佛法所屬也。謂
此大師學解三藏。以法自師。以法師人。就德彰名。
故曰。三藏法師。鳩摩羅者。華言童壽。師童年而有
耆德。故云童壽。什者。謂善識此方文字知識。七佛

以來譯經師也。奉詔者。奉秦王之詔命。而翻譯此
經故。譯者。易也。易梵國之語。成華夏之言。華梵並
舉。合目為題。故云。鳩摩羅什奉　詔譯。

○三釋經品題。】

「菩薩心地品之上」

【此一經之品題。菩薩二字。半梵語。具云。菩提薩埵。
華言覺有情。西域好廣。此方喜略。惟存菩薩。義含
提埵。乃上弘下化之人也。心地二字。總有二義。一
當本經而言。心。即三十心。地。即十地。二指法而言。
即是眾生本元心地。謂此心地。能攝世出世間法
故。世間法。即六凡。謂諸天。世人。修羅。地獄。餓鬼。畜
生。出世法。即四聖。謂聲聞。緣覺。菩薩。諸佛。凡聖雖
殊。而此心地。原無差別。但以迷悟淺深。有凡聖次
第大小之殊。如迷此心地。造五逆十惡等因。故有
地獄。如慳貪嫉妒等因。故有餓鬼。若亂倫理欺罔
騙害等因。故有畜生。如受三皈五戒等因。故有人
道。如瞋心作福剛強卒惡等因。故感修羅道。精修
十善。習學禪定。故生天道。聞四諦聲悟入。故名聲
聞。作還滅觀。了緣生空。故名緣覺。智理觀行自利。
慈悲喜捨利生。故名菩薩。歷三祇。圓萬行。空五住。
破二死。故名如來。如是四聖。六凡。之十法界。皆本
心地中。迷悟差別。若能一念不起。頓契無生。則凡
聖迷悟。當下銷殞。故菩薩悟此心地。現自受用。而
又以此心地。教一切眾生。現他受用。蓋此心地。乃

一切眾生分上。日用尋常。六根門頭。自受用境界。
繇無明封蔀。不自覺知。諸佛所證。證此。菩薩所修。
修此。眾生所迷。亦迷此。如來愍念。興慈運悲。往來
三界八千餘返。秖為發明一切眾生本有心地。唯
欲眾生依此心地。稟受金剛光明寶戒。為本修因。
故下卷云。一切佛本源。一切菩薩本源。佛性種子。
一切眾生。皆有佛性。一切意。識。色。心。是情是心。皆
入佛性戒中。當當常有因故。當當常住法身。所以
說。眾生受佛戒。即入諸佛位。佛戒者。即眾生心地
光明金剛寶戒也。世尊初從妙光堂。終至首羅宮。
十處說法。次第敷演。結歸究竟。心藏。地藏。戒藏。無
量行願藏。因果佛性常住藏。總而言之。名曰心地
法門。故命品題曰。心地品。品者。類也。眾類相從之
義。此經大部。一百一十二卷。六十一品。此當第十。
菩薩心地品。此一品之文。分為二卷。上明菩薩理
智觀行修證階級。即三十心。十地也。下明菩薩心
地戒法。輕重開遮。止作持犯。即五十八戒也。卷有
上下之分。此卷居上。故曰品之上。

○四明分科義。

凡經皆有序。正。流通三分。序分者。序一經之來源。
彰說法之繇致。正宗者。明一經之宗旨。逗眾生之
機宜。流通者。繼遐芳於萬古。俾化導之不絕也。序
分。有通。有別。通。謂諸經通用。以諸經之首。皆有如
是我聞。一時佛住某處。與某大眾俱。一切經初。同

有此序。故名通序。別。謂當經發起。以諸經繇致。各
有緣起不同。故名別序。此經心地品。既在大部六
十一品中。當第十品。唯屬正宗。通序。居首品。流通。
居末品。故無如是我聞等句。若唯約本品首尾文
義之中。而分序正流通者。一序分。從爾時釋迦牟
尼佛。在第四禪地中起。至問此光。光為何等相止。
二正宗分。從是時釋迦。即擎接此世界眾起。至下
卷四十八輕止。三流通分。從諸佛子聽。十重四十
八輕戒起。至於卷終。此一經大科之義也。

○五正解經文(三)　初明序起分　二明正宗分
　三明流通分。

○初明序起分(四)　初化佛說法　二放光現瑞
　三覩光生疑　四玄主集問。

○初化佛說法。】

「爾時釋迦牟尼佛。在第四禪地中。摩醘首羅天王宮。
與無量大梵天王。不可說不可說菩薩眾。說蓮華臺
藏世界。盧舍那佛所說心地法門品。」

【此敘說心地法門品之由致也。爾時者。即無量天
人。菩薩。大眾集會之時。釋迦牟尼佛者。標能化之
主。梵語釋迦牟尼。義翻能仁寂默。釋迦譜。淨梵王
云。我子釋迦。以能仁表姓德。寂默顯理致。又能仁
不住涅槃。寂默不住生死。又名能忍。仁者。忍也。以
聞善不即喜。聞惡不即怒。能含忍於善惡故。又於
無生寂滅。忍可忍證。故云忍也。又名能儒。更有多

義。文繁不錄。雖有多義。總之隨行隨德以彰名也。
在第四禪地中者。標所住之處。以顯法最勝也。在
者。住也。謂以如法安住而住。所謂應如是住也。第
者。次第。謂三界共九地。欲界為一地。名五趣雜居
地。色界有四地。初禪。名離生喜樂地。二禪。名定生
喜樂地。三禪。名離喜妙樂地。四禪。名捨念清淨地。
無色界有四地。一空無邊處地。二識無邊處地。三
無所有處地。四非非想處地。此當色界。第四禪捨
念清淨地中。乃摩醯首羅天王所住之處。亦名有
頂天。又名色究竟天。法雲地菩薩。多寄住於此處
說法。摩醯首羅。華言大自在。又云威靈。或云三目。
此天為三界尊極之至。輔行記云。色界天王。三目
八臂。騎白牛。執白拂。有大威力。居菩薩住處。能知
三界雨滴之數。統攝大千世界。於色界中。此天獨
尊。即統諸大梵天王之主也。佛欲顯此心地道戒。
甚深祕密清淨大法。獨尊無上。故在此大梵天王
宮中內庭而說也。與無量等者。標聽法之眾。顯佛
威德也。與無量大梵天王者。以一四天下。有十八
梵天。百億日月等。有百億大梵天王。故曰。無量大
梵天王也。不可說不可說菩薩眾者。言法會聽眾。
非是算數所知。以表此法。惟大根人。堪當與說故。
說蓮華臺藏世界者。指受法之處。盧舍那佛所說
者。明授法之人。說法有宗。傳其本也。梵語盧舍那。
此云淨滿。諸惡淨盡。眾德悉滿。此即圓滿報身佛。

下卷。廣明其義。心地法門品者。心地品。解見上文
法者。軌持之義。門者。通達之義。謂依法修行。直至
佛地。所謂十方婆伽梵。一路涅槃門。又圓覺云。有
大陀羅尼門等。故下卷云。汝諸佛子。轉我所說。與
一切眾生開心地道。次第說我上心地法門品。受
持讀誦。一心而行。又千釋迦。千百億釋迦。受持而
去。各各放光。光中化佛。獻華供佛。又從定而入。復
從定而出。或次第說。或頓圓說。蓋謂得此門者。若
隱。若顯。若出。若沒。隨心開合。權實自在。故云法門
也。

○二放光現瑞。】

「是時釋迦身放慧光所照。從此天王宮。乃至蓮華臺
藏世界。」

【此敘發起之緣也。如法華欲說諸佛一乘實相故。
世尊先從眉間放一道白毫相光。光中圓現法界
事相。生佛始終。為發起之緣。此經欲說心地希有
妙法。世尊必現希有瑞應。故先身放慧光。為開發
之緣也。此光全身顯露。是本有如如智慧果德光
明。繇戒定力而生。然此智光。非諸佛獨有。一切眾
生皆具。但以無明執著。不能證得。故世尊以種種
方便。放種種光明。說種種戒法。無非發明人人本
有心地戒光。若能會得此光。非從外來者。即獲自
巳無明窟中戒定慧光。與三世諸佛等無差別矣。
從此天王宮。乃至蓮華臺藏世界者。示慧光所照

之處。顯情與無情。無非一光所攝盡也。

○三覩光生疑。】

「其中一切世界。一切眾生。各各相視。歡喜快樂。而未
能知此光。光何因。何緣。皆生疑念。無量天人。亦生疑
念。」

【此正敘明發問之端也。其中一切等者。總舉依正
二報。即指天宮華藏之兩間中。凡係佛光所照。一
切世界。所有一切眾生。莫不各各相視其光。歡喜
快樂也。類數無量。故名一切。眾法相生。故名眾生。
此光昔無。於此忽覩。故各各相視。既覩其光。必獲
饒益。故曰歡喜快樂。而未能知此光等者。寶光雖
覩。塵相未空。肉眼凡夫。徒被其照。故未能知此光
因緣。豈惟博地眾生。皆生疑念。即有身光之無量
天人。心慧昏蒙。於佛身光。莫知所出。亦生疑念也。
上敘人天不達佛光因緣之所以竟。

○四玄主集問(二)　初起定放光　二眾集發問。

○初起定放光。】

「爾時眾中玄通華光主菩薩。從大莊嚴華光明三昧
起。以佛神力。放金剛白雲色光。光照一切世界。」

【爾時者。即人天生疑作念之時。眾中等者。此舉眾
明當機也。眾有四。一當機眾。二發起眾。三影響眾。
四結緣眾。此菩薩是華藏海會。不可說不可說四
眾之中。當機首領大菩薩眾也。佛放此光。甚深微
妙。難解難知。非具大智慧者。不能曉了。惟此菩薩。

具大行華。智慧明妙。通達此光之道。能為眾中作
唱導之主。以德彰名。故云。玄通華光主菩薩。從大
莊嚴華光三昧起者。此明因依果起義。大。即體大。
莊嚴。即相大。華光明。即用大。乃法。報。化。三身之圓
果也。又莊嚴表果。華光明表因。謂因果齊彰。主伴
重重義。莊嚴法身果海有三。一六度萬行。二一切
智慧。三第一義諦。其中華。乃行華。即福德莊嚴。光
明。乃智慧。即智慧莊嚴。三昧。乃正定。亦名正受。即
第一義諦莊嚴。此三克備。故名大莊嚴。此菩薩住
是定中。即從是定而起。又大莊嚴三昧。即大定之
別名。如來妙定。有百千萬億恒河沙等三昧。總之
無量三昧。皆從此一三昧流出。而一切法身大士
咸住此三昧法性土中。應緣即現。故云。從大莊嚴
華光明三昧起也。菩薩請問大法。必仗如來神力
加被。放光召眾。方能發起智問。是故以佛神力。放
金剛白雲色光者。正顯心地光明金剛寶戒照用
之義。言此戒光。能破性障。故曰金剛。淨智如幻。故
曰白雲色。又菩薩在因。惟素法身。故曰白雲色也。
光照一切世界者。顯此光照處。周徧圓融而無障
礙。又顯聖凡依正。總是一光所攝。蓋釋迦如來。身
放慧光。即舉果以明因。今華光主菩薩。全身所放
白雲色光。即因中境界。舉因以該果。所謂因該果
海。果徹因源也。此菩薩正欲令諸眾生。知因識果。
冀果修因。必以本光明金剛寶戒。為因地心。方證

本法身。智身。功德身之慧果也。向下釋迦請問。舍
那酬答。正顯即果即因。即因即果。因果不二之義。

○二眾集發問。】

「是中一切菩薩。皆來集會。與共同心異口問此光。光
為何等相。」

【此敘問果明因義也。是中等者。謂因玄主放光。光
照十方世界。是十方世界中。一切諸大菩薩。以此
光明皆來集會。不約而同。法華云。尋光共推之。亦
此義也。與共同心者。因光悚動。同示一疑而問故。
異口者。人各有身。口隨身異故。問此光。光為何等
相者。即問釋迦如來全身所放慧光之相。此光即
果中境界。前眾生未發菩薩心。秖疑因緣。故曰何
因何緣。此諸菩薩是因中人。只問果中之事。故曰。
光為何等相。何因何緣。即下釋迦請問舍那云。一
切眾生。為何因緣。得成菩薩十地道等文之案。光
為何等相。即下請問。當成佛果為何等相之案。此
序分竟。

○二明正宗分(二)　初明心地道　二明心地戒。

○初明心地道(四)　初化佛代請　二舍那酬答
　三華光請釋　四舍那酬釋。

○初化佛代請(二)　初攝生還本　二正請決疑。

○初攝生還本。】

「是時釋迦。即擎接此世界大眾。還至蓮華臺藏世界。
百萬億紫金剛光明宮中。見盧舍那佛。坐百萬億蓮

華赫赫光明座上。」

【此敘攝用歸體。生佛無差之義。是時者。即此人天
大眾。諸菩薩請問之時。釋迦是能化之迹佛。即擎
接此世界大眾者。乃所化之生也。在上曰擎。在下
曰接。即擎接此光光所照一切世界中。生疑集會
有根性之大眾也。言還至者。謂此釋迦與諸菩薩。
一切眾生。元從華藏世界。舍那本迹心地戒中一
光流出。今復還歸本體故。蓮華臺等者。即舍那本
迹之處。蓮華臺藏世界。詳在後文。億有四億。百億。
千億。萬億。萬萬億。此乃四億中百萬億也。紫金剛
光明。表菩提智境。宮中。表涅槃理境。謂理因智明。
智繇理發。以理冥智。以智契理。理智圓融。法報無
礙。報化圓融。迹本不二故。見盧舍那佛者。釋迦旋
歸本界。覿面相覩。親見本師法身智身境界。回光
返照。即本來面目。自巳舍那。不從外得。坐百萬億
蓮華赫赫光明座上者。即舍那所坐之座。此座以
蓮華者。蓮之開敷。表權實雙彰義。在後詳釋。赫赫
光明者。赫赫。即光𦦨熾勝之貌。光明。乃智慧照用
之相。謂智能破惑。表如來於因地中。以智慧𦦨。燒
煩惱薪。障惑盡淨。智理全彰。故感果中報德。住此
蓮華赫赫光明之座。自安安人也。俱名百萬億者。
即千釋迦。千百億釋迦。光明蓮華。圍繞舍那宮座。
故云。百萬億赫赫蓮華光明之座。此明三身圓會
之相。華嚴廣明百萬億相。


○二正請決疑。】

「時釋迦及諸大眾。一時禮敬盧舍那佛足下巳。釋迦
佛言。此世界中。地及虗空。一切眾生。為何因緣。得成
菩薩十地道。當成佛果。為何等相。如佛性本源品中。
廣問一切菩薩種子。」

【此釋報化。假設問答。以顯說法之本旨也。時釋迦。
至釋迦佛言數句。敘請法之儀則。表三業䖍誠也。
禮佛足。身業之誠。釋迦佛言。口業之誠。身口并致。
意業之誠。諸佛請法。尚具此儀。餘請法者。自當尊
重也。此世界中者。即娑婆世界中也。地及虗空者。
地。即人間。虗空即天上。一切眾生。即釋迦如來擎
接人間。天上一切世界中。覩光生疑。根熟眾生也。
為何因緣。得成菩薩十地道者。因緣。即因行。道。即
佛果。意謂一切眾生。發菩提心。返妄歸真。欲修佛
道。畢竟以何因行。方至佛果。此第一問。即前天。人。
疑何因何緣之意。當成佛果。為何等相者。意謂當
成佛果之時。畢竟何等境界。是第二問。即上華光
主放光集眾。同心異口問此光。光為何等相之意。
請問因緣。并何等相。向下舍那一一領答詳明。此
是略問。在大部內。如佛性本源品中。廣問一切菩
薩種子。佛性。即菩提心。乃本覺義。言此覺體。曾未
還改。在眾生分中。名曰佛性。在非眾生分中。名曰
法性。今舉在因。故名佛性菩薩種子。即因地心也。
此化佛代問文竟。


○二舍那酬答(二)　初總答心地　二廣答釋名
　三結答問義。

○初總答心地(四)　初顯示定相　二誡聽思修
　三陳自因行　四舉自果相。

○初顯示定相。】

「爾時盧舍那佛。即大歡喜。現虗空光體性。本源成佛
常住法身三昧。示諸大眾。」

【前釋迦身放慧光。為發問之端。是果中明因。次玄
主身放白雲色光。集眾興疑。是因中明果。今舍那
答釋心地之道。不在別處。就是我。與釋迦。菩薩。眾
生。若凡。若聖。若因。若果。總是一道光明。無二無別。
故將自巳一段受用境界。滿盤托出。示與諸人面
前。要令人人直下承當。返本還源。識得自巳本有
光明金剛寶戒。菩提涅槃。真如佛性。圓滿具足。無
欠無餘。故將定光示諸大眾也。爾時者。即釋迦請
問時也。即大歡喜者。謂宣說此心地法門。能令一
切眾生。永離諸苦。得究竟樂。正是世尊本懷。故大
歡喜。現虗空光體性者。光。即本體智光。言智體即
法身。法身本無形相。本無來往。本無遷改。猶若虗
空。無動無搖。萬象森羅。於中顯現。以智性即色。故
能現於色。然以華光任運。若隱若顯。不離法身。故
曰。虗空光體性也。本源成佛。常住法身三昧者。如
木之有本。水之有源。一切諸佛。一切菩薩。修因證
果。無不依此本源智定。為因地心成佛。常住法身

道果。以顯三身圓現一光也。示諸大眾者。即以此
本定光。示諸眾生使悟入也。

○二誡聽思修。】

「是諸佛子諦聽。善思修行。」

【此舍那如來。詔告當機法會大眾。誡聽勉進思修
意也。是諸佛子者。佛為慈父。紹佛曰子。諦聽等者。
即聞思修三慧。諦者。審也。聽者。領也。謂諸大眾佛
子。若不審諦誠信而聽。則所聞之法。心不相應。心
法既不相應。心慧妙行何繇發起。故曼殊大士。於
楞嚴會上。獨選耳根圓通為妙耳門。所謂此方真
教體。清淨在音聞。欲取三摩提。實以聞中入。故先
誡聽也。善思修行者。謂善能體會所聞之法。如聽
而思。如思而修也。若不如聽而思。聽則無益。不如
思而修。思亦徒勞。所謂如人數他寶。自無半錢分。
於法不修行。多聞亦如是。故復誡思修也。必須如
是諦聽。如是善思。如是妙修。方契如如實相心地
法門光明金剛寶戒。

○三陳自因行。】

「我巳百阿僧祇劫修行心地。以之為因。初捨凡夫。成
等正覺。」

【此繇化佛初問。一切眾生為何因緣。得成菩薩十
地道。故報身佛。述巳過去所修所證為答也。阿僧
祇。華言無數。梵語劫波。此云分別時節。又云時分。
我巳百阿僧祇劫。即佛巳修因證果之時分長遠

也。修行是心地。即下文所明三十心十地也。以之
為因者。正謂欲得道果。無有別法。即以此本心地
法門而為因也。前問中雙請為何因緣。答中不言
緣者。乃因中具有緣義故。其義有三。一本有光明
金剛寶戒。乃正因心。二依教法起觀。修行心地法
門。是緣因心。三無明淨盡。真如理圓。究竟無上菩
提。歸無所得。即了因心。初捨凡夫。即始覺。破滅相
無明。百阿僧祇劫修行三十心。即漸次覺。破異相
無明。修行十地。即隨分覺。破住相無明。成等正覺。
即究竟覺。破生相無明。我佛時歷百僧祇。方得五
住究盡。豈今妄誕之人。一朝一夕。微因微緣。小功
小行。一知半解。無明煩惱。貪瞋我慢。一毫未除。而
言頓超佛道者也。瓔珞經云。一切諸佛。不經三大
阿僧祇劫。得成無上正覺。無有是處。仁王般若亦
同此義。先悟毗盧性海。後行普賢行門。旨哉言乎。

○四舉自果相(二)　初總明果相　二別明果相。

○初總明果相。】

「號為盧舍那。住蓮華臺藏世界海。」

【此繇第二當成佛果。為何等相之問。故以巳初捨
凡夫時。修習心地。乃至成等正覺。以如是等因。如
是等緣。如是等果。而成如是等相以答之也。言號
為者。因中自有師佛。記莂其名。因行未滿。只名菩
薩。覺行既圓。成等正覺。故號為盧舍那佛也。住蓮
華臺藏世界海者。華藏世界。大香水海中。有一華

臺。世界如蓮華形。故名蓮華臺藏世界海。華嚴經
云。有二十重華藏世界海。皆在無邊妙華大香水
海中。此世界種。乃是毗盧遮那如來。往昔於此界
中。微塵數劫修菩薩行。親近微塵數諸佛時所嚴
淨。今感果住此也。而此娑婆世界。正當華藏第十
三重。有十三佛剎微塵數世界圍繞。問。據華嚴云。
即是毗盧遮那如來出現之處。此經所云盧舍那
佛。住蓮華臺藏世界海。二經何別。答。毗盧遮那法
身也。盧舍那報身也。法身。托報顯。報身。因法成。若
非法身。無以有報身。非報身。無以顯法身。乃知法
報不分。三身圓現。不即不離。非一非異。二經不別。
是故盧舍那佛。住蓮華臺藏世界海。即毗盧遮那
佛。住蓮華藏莊嚴世界海也。海有十德。總而言之。
淵深廣大。包含萬物。無德不備。無相不現。流出一
切。融攝一切。即千釋迦。千百億釋迦。依報正報。無
不從此華藏世界。盧舍那佛心海中流出。此上二
節。總答因果二問。問何等因。即最初悟此心地光
明金剛寶戒為因。問何等緣。即依法修行三十心
十地為緣。問何等果。即成等正覺為果。問何等相。
即依正莊嚴二報為果相也。

○三別明果相(二)　初從體起用　二攝用歸體。

○初從體起用。】

「其臺周徧有千葉。一葉一世界。為千世界。我化為千
釋迦。據千世界。後就一葉世界。復有百億須彌山。百

億日月。百億四天下。百億南閻浮提。百億菩薩釋迦。
坐百億菩提樹下。各說汝所問菩提薩埵心地。其餘
九百九十九釋迦。各各現千百億釋迦。亦復如是。」

【上總示果相。明依正之體。此別示果相。明依正之
用也。其臺。即大香水海中之一大蓮華。華中有一
蓮臺。臺上有一佛。佛即舍那本佛。乃正報身佛也。
臺。即舍那所居華臺。乃本迹佛身依報國土也。其
本華臺。周徧有千葉圍繞。而每一葉為一世界。故
成千世界。此顯本迹依報。又現為迹佛依報之世
界也。我化為千釋迦等者。我即舍那自稱。揀非權
小凡外之我。此顯本迹佛身。又化迹佛之身。現為
迹依界中教主。此一一界中佛。皆舍那化身。故曰
我化為千釋迦據千世界。後就一下。顯迹依土。又
化為迹迹佛身依報國土也。言後就一葉等者。即
千葉中。拈最後一葉而例言之。此一迹華。又現為
百億之華。每一一華。為一一世界。故有百億世界。
每一一世界中。有一一須彌山。故有百億須彌山。
梵語須彌。此云妙高。以眾寶所成。出過諸山故。每
一一須彌山。有一一日月繞須彌盧。故有百億日
月。每一一日月。一日一夜遊四天下。故有百億四
天下。每一一四天下。有一一南閻浮提。故有百億
南閻浮提。梵語閻浮。此云勝金。以樹流金汁。河出
金沙故。百億菩薩釋迦者。此又顯迹佛之身。而又
現迹迹佛身。即千釋迦。一一化現百億釋迦為當

機。故云。百億菩薩釋迦。坐百億等。此總結顯如來
婆心。示現受生。出家成道。轉法輪度眾生義。一一
釋迦。皆示現八相成道。二始同時。皆不離菩提樹。
而昇四王。忉利乃至梵天。皆說舍那所傳心地法
門。皆放身光。鼓動人天。故曰坐百億菩提樹下。各
說汝所問菩提薩埵心地也。其餘九百等者。上拈
千華中。一華示現。千佛中。一佛示現。其餘九百九
十九釋迦。又作云何其一華一佛。既如是示現。則
餘九百九十九釋迦依正。亦皆各各示現。乃至請
問心地法門。亦復如是。無二無別。

○二攝用歸體。】

「千華上佛。是吾化身。千百億釋迦。是千釋迦化身。吾
以為本源。名為盧舍那佛。」

【此舍那。知凡小不能通達即體之用。而謂實有本
迹應迹之分。故言千百億釋迦。是千釋迦之化身。
千釋迦。是舍那之化身也。上其臺等。是明從體起
用。即即體之用。此明攝用歸體。即即用之體。正明
體不離用。用不離體。體用不二。故曰。吾以為本源。
名為盧舍那。上廣答果相竟。

○二廣答因相(二)　初標牒問詞　二釋心地名。

○初標牒問詞。】

「爾時蓮華臺藏座上盧舍那佛。廣答告千釋迦。千百
億釋迦。所問心地法品。」

【爾時者。當爾發明本迹徧現攝用歸體之時。廣答

者。對上略答而言。上只略答。我巳百劫修行心地。
又恐法眾不知是何等心地。故標牒問詞。下詳答
之。

○二釋心地名(四)　初釋十住名　二釋十行名
　三釋十向名　四釋十地名。

○初釋十住名。】

「諸佛當知。堅信忍中。十發趣心向果。一捨心。二戒心。
三忍心。四進心。五定心。六慧心。七願心。八護心。九喜
心。十頂心。」

【此釋十住心名德位也。諸佛當知者。謂千釋迦。千
百億釋迦。今為當機。故詔告之。堅信忍中。十發趣
心向果者。地持經云。十住。十行。名種性住。種。即種
子。有發生之義。性。為性分。乃自分不改之義。以初
住位。即中道種成就。安住其中。無有退失。數數增
進。故名種性住。瓔珞經云。三賢。十地。等。妙。諸菩薩。
分為六位。各具性。觀。慧。堅。忍。五法。每一法。隨六位
分為六種。此十住位。於六性中。此名習種性。習。謂
習學。研習空觀。破見思惑故。於六觀中。此名住觀。
住。即安住。謂心會於理名住。觀。即觀照。謂觀察諦
審一切諸法。緣生性空名觀。即修習空觀之理。蕩
一切法。二義合言。故名住觀。於六慧中。此名聞慧。
達耳曰聞。分別曰慧。因聞中道之理。而生一切無
漏智慧。能了一切法。離二邊相。旋轉聞根故。堅信
忍中者。乃有二義。堅者。於六堅中。此名信堅。信。即

信心。堅。即堅實。謂信一切法。皆即真諦。無毀壞故。
忍者。於六忍中。此名信忍。信。即信心。忍。即安忍。謂
信一切法。皆悉空寂。能於空法。忍可忍證。以二法
合言。名堅信忍也。中者。言此堅信忍中。有十種人。
俱發上弘下化廣大之心。趣向佛海。無能退轉。起
信論云。分別發趣道相者。謂一切諸佛所證之道。
一切菩薩發心修行。趣向義故。略說發心有三種。
一信成就發心。二解行發心。三證發心。此信成就
發心者。依不定聚眾生。有熏習善根力故。信業果
報。起厭離心。求菩提道。得值諸佛。親承供養。修經
萬劫。信心成就。或佛菩薩。教令發心。或以大悲願
力。或因護法因緣。能自發心。如是信成發心。入正
定聚。畢竟不退。名住如來種中。正因相應。故名信
成就發心。又發心有三種。一者直心。正念真如法
故。二者深心。樂集諸善行故。三者悲心。欲拔一切
苦故。如是發心。皆得不退。故云堅信忍中。十發趣
心向果。何名十心。一者捨心。捨。即施捨。無所悔惜
之義。謂以內法外法。一切皆捨。通達無為無相。入
空三昧故。二者戒心。戒即戒律。護善遮惡之義。謂
以一切善惡諸法。無集無受。一切性離。一道清淨
故。三者忍心。忍。即忍可。安忍不動之義。謂以無相
慧忍。入一切空空忍。一切法如忍相不可得故。四
者進心。進。即精進。趨向無退之義。謂以四威儀中。
登無生山。入空入假。亦無二相。進分善根故。五者

定心。定。即禪定。不昏不散之義。謂以心念寂然。滅
一切罪。生一切善故。六者慧心。慧。即智慧。照了無
礙之義。謂以不可說觀慧智。入中道一諦理。無明
障破。皆為慧用故。七者願心。願。即願樂。上求下化
之義。謂初發求心。中間修道。行滿願足。佛果便成
故。八者護心。護。即護持。善能隄防之義。謂以無相
護護。使諸外道八倒。不嬈正信。以護根本。法體集
散。不可護故。九者喜心。喜即歡喜。離苦得樂之義。
謂見他人得樂。常生喜悅。靜照樂心。緣一切法故。
十者頂心。頂。即人頂。無過於上。尊貴之義。謂以最
上頂智。滅無我輪。斷除十使。不受六道果。住頂三
昧正定。發行趨道性實。不離正信故。自此十心圓
明。空觀成就。理性漸顯。真諦不立。從此解脫。趨進
行位也。瓔珞經云。以銅。銀。金。瑠璃。水晶。瑪瑙。之六
輪。對住。行。向。地。等。妙。之六位。以輪對者。具有二義。
一運轉。二摧輾。謂佛菩薩。運轉於大法輪。則能摧
輾眾生之惑業故。因斷惑證真。各有淺深次第不
同。故以六輪對六位也。問。此十住位。以何輪對。答。
以銅寶輪對。何故以銅。蓋似金色。不具金用。雖無
鐵之塵垢。而獨有渣滓在。若乃煉磨攻治。則能成
諸器皿。濟用於世。謂十住諸菩薩。惟修空觀。斷見
思惑。如離塵垢。四十二品無明之中。十住位人。斷
前滅相一品。異相十品。若前異相十品。未能斷盡。
如銅之有渣滓。惑既分斷。德亦分顯。故能隨體起

用。隨類現形。化諸眾生。如器成濟世。故以銅寶輪。
對十住位。

○二釋十行名。】

「諸佛當知。從是十發趣心。入堅法忍中。十長養心向
果。一慈心。二悲心。三喜心。四捨心。五施心。六好語心。
七益心。八同心。九定心。十慧心。」

【此釋十行心名德位也。此位於六性中。此為性種
性。謂乃雖證本性真空。而不沈住空理。即能分別
諸法。開化眾生。使令入佛道故。於六觀中。此為行
觀。行為修行。以修習假觀行。立一切法。二義合言。
故名行觀。於六慧中。此名思慧。思謂審思。勝思。決
定思。慧。即擇法覺慧。以思惟中道理。發生無漏智
慧。開化眾生。二義合言。故云思慧。諸佛當知二句。
結前。入堅法忍中等。起後。前住云堅信忍。此行云
竪法忍何也。即前所修理法。理繇信入。信繇理起
是故前云堅信。此云堅法。於六堅中。此名法堅。謂
知諸法。皆即俗諦。無毀壞故。於六忍中。此名法忍。
雖知諸法皆空。無所有相。而能假立。諸法以化眾
生。於假法中。忍可忍證。以此二法合言。故名堅法
忍也。此位以前十住真理。深入玄妙。菩提妙行。依
理而起。運四無量之心。行四攝法。饒益眾生。長養
聖胎。成就聖德向佛果海。故云十長養心。向菩提
果。何名十長養心。一者慈心。愛念眾生。化被一切。
能生正性。不繇魔教使得樂果故。二者悲心。愍念

眾生。以悲空空無相。自滅一切苦。與一切眾生平
等一樂。起大悲故。三者喜心。慶他得樂。空空喜心。
令諸眾生。入正信。捨邪見。背六道苦故喜。四者捨
心。周給無悋。無造無相。空法中如虗空。自他體性
不可得。而無生心常修其捨。五者施心。普惠無惜。
身施。口施。意施。財施。法施。教導一切眾生。無心行
化。達理達施。一切相現在前行。六者好語心。所說
皆善。慈愛語言。攝化眾生。常行如心。發起善根。七
者利益心。勝行化生。實智體性。廣行智道。現行六
道。不以為患。但益人為利。八者同心。隱同攝化。以
道性智。同空無生法中。以無我智。同生無二。入諸
六道身相行業。一切事同。以入同法三昧。九者定
心。印持無亂。以一念靜慧觀空。無能擾動。了見一
切眾生。我人種子。皆無合散。集成起作。不可得故。
十者慧心。照徹無礙。觀諸邪見結患等縛。無決定
體性。是心入起空空道。發無生心。自此十心。行行
無違。定慧圓明。空假不立。以中道智觀。增進向位
也。此位功行。於六輪中。以銀寶輪。對位。謂銀體性
瑩潔。不受塵垢。雖經鎔煉。性恒不變。此十行菩薩。
惟修假觀以加功用。任運分斷中十品異相無明
惑業。顯發本然清淨之性。如銀體瑩潔。鎔煉不變。
故以銀寶輪。對十行位也。

○三釋十向名。】

「諸佛當知。從是十長養心。入堅修忍中。十金剛心向

果。一信心。二念心。三回向心。四達心。五直心。六不退
心。七大乘心。八無相心。九慧心。十不壞心。」

【此釋十迴向心名德位也。迴向心者。因前二位所
修所證。一切智行。不墮不退不住。空假不立。心心
迴向。真如平等。法界理中。名迴向心。諸佛當知二
句。結前。入堅修忍中等。起後。言從是等者。繇前十
行。如苗增長華果敷實。將華落果成時。更加堅勇
其心。不被魔外侵損。此位於六性中。名道種性。因
修中道。通達佛法。能起一切眾生菩提道種故。於
六觀中。此名向觀。謂向法界真如實際故。於六慧
中。此名修慧。謂修中道理。發生無漏智慧故。前云
堅法忍。此云堅修忍者。具有二義。於六堅中。名為
修堅。謂修中觀。了知諸法。皆即中諦。無毀壞故。於
六忍中。此名修忍。謂即修習中道。知一切法。事理
和融。於中道理。忍可忍證。二義合言。名堅修忍。此
十向位。即解行發心也。前十住心。繇信滿故而入。
此十向心。繇行滿故而入。以是菩薩。於第一阿僧
祇劫。將欲滿故。即於真如法中。深解現前。於是心
心實相。念念真如。行行圓融。修金剛三昧定。集一
切行法門。深入理觀。轉更增明。入佛果海。故云從
是十長養心。入堅修忍中。十金剛心向果也。何名
十迴向心。一者信心。但信自心。決定成佛。永無疑
執故。二者念心。念念不失一切諸佛正智。於大乘
六念。常覺常施。一合相故。三者迴向心迴。即不住。

向。即不退。於此無上金剛菩提。心心入空。而無去
來。幻化受果。深深心解脫故。四者達心。達。即通達。
照徹無礙。內外清淨。空空如如相。不可得故。五者
直心。直。即正直。直照平等。入無生智。無明神我空
於空三界生者。結縛而不受故。六者不退心。不退
入凡夫地。不起新長養諸邪見。常空生心。心入不
二。為不退一道一照故。七者大乘心。解解一空。以
一空智。智乘行乘。任載任用。令諸眾生。同入佛海
故。八者無相心。即心無相。妄想解脫。照般若波羅
蜜。無二相故。九者慧心。無量法界。無集無受生。生
生煩惱而不縛。光明照性入一切法故。十者不壞
心。八魔不壞。入佛威神。出沒自在。動大千界。於虗
空平等地心。無二無別故。於此十心圓滿。二空理
顯。感諸佛加被。得摩頂三昧。證入虗空平等總持
法門。即入十地也。此十向位。於六輪中。以金寶輪
對位。謂金體貴重。濟用極大。土理。火煉。其色不變。
此菩薩惟修中道。功行加深。教化亦廣。雖混眾塵。
不為眾塵所染。雖居五欲。不為五欲所燒。以斷盡
後十品異相無明。故以金寶輪。對十迴向位也。此
上三賢觀行。雖各修一觀。乃瓔珞約本分位而言。
其實三觀圓修。即一而三。即三而一也。

○四釋十地相。】

「諸佛當知。從是十金剛心。入堅聖忍中。十地向果。一
體性平等地。二體性善慧地。三體性光明地。四體性

爾炎地。五體性慧照地。六體性華光地。七體性滿足
地。八體性佛吼地。九體性華嚴地。十體性入佛界地。」

【諸佛當知一句。標牒舍那。對千化佛答說十地名
德位也。從是一句。結前。入堅聖忍中等。起後。前三
賢修習聖行。功德圓足。得入正等地總持法門。自
此稱聖。故云從是十金剛心。入堅聖忍中十地向
果。問。前三賢位名心。十聖名曰地者何。答。三賢位。
未證真如。非所依處。此十聖位。乃佛界地。為一切
所依。性一切功德。生一切功德。故易心名地也。此
地於六性中。性為正覺性。謂即正與佛體等無別
故。於六觀中。觀。為地觀。謂能生萬物。因修中道觀
理。一切佛智功德。從此生故。於六慧中。為無相慧。
謂正知中道之理。惟空無相。而能發生一切無漏
智慧故。言堅聖忍者。其義有二。於六堅中。地上菩
薩。名為德堅。謂修中道觀智。破一分無明等障。顯
發一分真如三德。無能毀壞。故名德堅。於六忍中。
此名正忍。謂正破無明。於中道理。忍可忍證故名
正忍。二義合言。故名堅聖忍也。此即名證發心。謂
證真如法故。唯為開導一切眾生。不依文字。起信
廣明。巳上總明十地義。向下別明十地義。何名十
地。一體性平等地。謂此菩薩。證入諸佛法身平等
大慧。真實法門。攝受眾生。凡所作為。其慧平等故。
二體性善慧地。此菩薩。善修法身平等大慧。清淨
明達一切善根故。三體性光明地。此菩薩。證發無

邊妙慧光明。以三昧解了智。能知一切三世諸佛
法門。入神通光明故。四體性爾炎地。此菩薩。以智
慧𦦨。燒煩惱薪。以入善權方便。教化一切眾生。能
使見佛體性故。五體性慧照地。此菩薩。以十力智
照。知善惡有無二性。起一切功德行。轉不可說不
可說法門故。六體性華光地。此菩薩。以大智行華。
一時開敷。十神通明智品。現身示眾。種種變化。百
千萬劫。說不可窮盡故。七體性滿足地。此菩薩。具
足十八聖人智品。於一切國土中。隨諸眾生心行。
示現作佛。成道轉法輪故。八體性佛吼地。此菩薩。
入法王位三昧。其智如佛。而以法藥施諸眾生。為
大法師。破壞四魔。法身具足。說法無畏。如大獅子
吼故。九體性華嚴地。此菩薩。得佛華嚴。善能守護
法身。以佛威儀。如來三昧自在王定。王定出入無
時。於百億四天下。一時成佛。現無量身口意。說無
量法門品。而能轉諸魔界。入佛界。轉佛界。入魔界。
於一念中。一時示現如是事故。十體性入佛界地。
此菩薩。以獲一切種智。得入金剛三昧。其大慧空
空復空如虗空性。具足十功德品。復有不可說奇
妙法門。奇妙三昧門。陀羅尼門。非下地凡夫心識
所知。惟佛佛無量身心口意。可盡其源故。自此十
地圓滿。等入如來妙覺果海。此地菩薩功德。於六
輪中。以瑠璃寶輪對位。以瑠璃寶。出須彌山。一切
眾寶。皆不能壞。此十地菩薩。所證真實。不為外魔

之所動壞。故以瑠璃寶輪。對十地位。此十聖地觀
行斷證。初地斷上品惑。證下品智。自二地。至七地。
斷中品惑。證中品智。從八地。至十地等。斷下品惑。
證上品智。此即轉前五識相應心品。成成所作智。
轉第六識相應心品。成妙觀察智。轉第七識相應
心品。成平等性智。轉第八識相應心品。成大圓鏡
智。四智圓明。三身圓現。所謂大圓無垢同時發。普
照十方塵剎中。以上答釋心地名相竟。向下結答
以勸修也。

○三結答問意(二)　初舉法陳因　二作勸修證。

○初舉法陳因。】

「是四十法門。﹂品。我先為菩薩時。修入佛果之根源。」

【是四十法門品者。總舉心地軌則以勸修也。我先
為菩薩時者。此舉果明因也。修入佛果之根源者。
此舉因明果也。若非勝因。不得勝果。若非勝果。焉
顯勝因。舍那自指根源。以為眾生修入榜樣。

○二作勸修證。】

「如是一切眾生。入發趣。長養。金剛。十地。證當成果。無
為無相。大滿常住。十力。十八不共行。法身智身滿足。」

【此總答前二問。以明修證之義。如是二字。承上自
巳成佛根源在斯。一切眾生。當亦如我往昔行菩
薩道。修人發趣。長養。金剛。十地。四十賢聖之行。為
因地心。得證當成果。無為無相。大滿常住。法身智
身。滿足相好。無為無相。即顯法身。大滿常住。即顯

報身。十力。十八不共行。即顯化身。法報不分。三身
圓現。是為法身智身滿足。以此三身。繇因地中修
習心地。是以得果證身。宗鏡錄云。由轉根本之心。
得證法身。根本心者。即第八識。謂善惡等法。本此
出生。若迷此識。即為生死。悟此識者。即得涅槃。此
識轉時。一時煩惱斷滅巳盡。得證法身故。二轉依
本之心。得證報身。依本心者。即第七識。謂依八識
而起。如迷此識。即起一切愚癡。悟此識者。即起一
切智慧。是故此識轉時。一切愚癡解脫。即證得報
身故。三轉起事之心。得證化身。起事心者。即第六
識。謂對六塵而起分別。以迷此識。即起一切貪瞋
癡等。惱害眾生。悟此識者。即修一切戒定慧等品。
饒益眾生。是故此識轉時。即證得化身故。是以如
來出世。說諸心地法門。無非要令一切眾生。斷惡
修善。轉識成智。證三身。圓十號故也。十力者。一知
是處非處智力。二知過現未來業報智力。三知諸
禪解脫三昧智力。四知諸相勝劣根智力。五知種
種解智力。亦名欲力。六知種種界智力。亦名性力。
七知一切至處道智力。八知宿命無漏智力。九知
天眼無礙智力。十知永斷諸習氣漏盡智力。十八
不共法者。一身無失。二口無失。三意無失。四無不
定心。五無異想心。六無不知捨心。七欲無減。八念
無減。九精進無減。十智慧無減。十一解脫無減。十
二解脫知見無減。十三身業隨智慧行。十四口業

隨智慧行。十五意業隨智慧行。十六知過去無礙。
十七知現在無礙。十八知未來無礙。此十八行。云
不共者。以是諸佛自覺聖智境界。非權小菩薩所
共。更非凡夫境界可知。故云不共。

○三華光請釋(二)　初總標報化　二別明當機。

○初總標報化。】

「爾時蓮華臺藏世界。盧舍那佛。赫赫大光明座上。千
華上佛。千百億佛。一切世界佛。」

【此總標明體用不分。報化無二之義。言爾時者。即
本舍那如來。舉因明果勸修時也。此之華臺舍那。
赫赫大光明座。千華上佛。千百億佛。俱巳解見前
文。言一切世界佛者。是千百億化身釋迦如來。展
轉化化無量無盡智慧如來。居一切世界中。說法
利生。以表從心地戒法中。出生無量無盡智慧佛
也。下卷文云。微塵菩薩眾。由是成正覺者此也。

○二別明當機。】

「是座中有一菩薩。名華光王大智明菩薩。從座而立。
白盧舍那佛言。世尊。佛上略開十發趣。十長養。十金
剛。十地名相。其一一義中。未可解了。惟願說之。惟願
說之。妙極金剛寶藏一切智門。如來百觀品中巳明。」

【此一節文。總承前義而來。自從是時。釋迦身放慧
光。人天生疑。玄通光主。放光聚眾。請問光相。釋迦
擎眾。至舍那所。代前二問。請決其疑。舍那領答。從
凡至聖。即以心地為因。當成佛果。果中境界。一一

發明。又恐大眾雖聞心地為因。不知是何心地。故
又廣開名相。為三十心。十地。既有如是之名。如是
之相。必有如是之義。若不發明義趣。將使行者莫
知趣向。執相迷心。執事迷理。故華光王菩薩。請解
其義。正謂涅槃心易曉。差別智難明也。是座中有
一菩薩者。即上千佛座中之果位菩薩也。華光王
大智明者。前云玄通華光主。此云華光王大智明。
正顯此心地戒法門。非具大智慧者。不能通問。所
以斷惑證真。必以智慧為首故也。從座而立。身業
之誠。白盧舍那佛言。口業之誠。身口如如。心契實
相。則意業之誠也。佛上略開十發趣。十長養。十金
剛。十地。四十法門名相。名相雖多。以相求之。則名
相又為略。故云略開。名相且略。其義尚廣。其中一
一義趣。修斷觀智。未曾解了。必請詳明。故曰。惟願
說之。惟願說之。重敘請意。以表翹誠之至也。言妙
極金剛寶藏一切智門者。此請正觀。乃起方便觀
行。以期佛果故也。妙極。即妙覺果海。金剛。即堅利
之智。謂若至果海。非金剛智不能。此智一起。諸物
不能壞。而能壞諸物。一切雜染。諸惡種子。斷盡無
餘。故云。妙極金剛。此智。具足一切功德。故云寶藏。
能為一切賢聖修斷方便。觀智根本。故云一切智
門。如來下引證。以明此處文義。在大部內。如來百
觀品中。巳更詳明矣。

○四舍那酬釋(四)　初釋十住義　二釋十行義

　三釋十向義　四釋十地義。

○初釋十住義(二)　初總標牒問　二別解其義。

○初總標牒問。】

「爾時盧舍那佛言。千佛諦聽。汝先言云何義者。發趣
中。」

【此牒大智明菩薩。請釋其義。誡聽許說十住進修
地位觀行之義。

○二別解其義(十)。

○初釋捨心位。】

「若佛子。一切捨。國土。城邑。田宅。金銀。明珠。男女。巳身。
有為諸物一切捨。無為無相。我人知見。假會合成主
者。造作我見。十二因緣。無合無散無受者。十二入。十
八界。五陰。一切一合相。無我我所相。假成諸法。若內
一切法。外一切法。不捨不受。菩薩爾時名如假會。觀
現前故。捨心入空三昧。」

【初釋捨心之義。即檀波羅蜜也。別經名發心住。謂
於諸劫之中。行十信心。不作邪見。廣求智慧。而行
捨心。捨有十種。總即唯三。財。法。竭盡捨也。問。心地
法門。位有四十。初明捨心者。何也。答。欲令趨佛道
人。一切解脫。始望無上菩提。無餘涅槃。若於身心
世界。不能盡捨。縱能修行。居然全體凡夫。入道何
繇。以故首示。真為生死。志求佛道。應當漸漸。從外
捨去。以至內捨。內外俱捨。捨亦復捨。如是之人。名
為肉身菩薩。乃可入道自利。因此檀度。則能廣攝

眾生。而諸眾生亦易從化。若夫三賢位人。惟捨二
執麤惑。還有微細我法二執。亦要盡捨。方證佛果。
是故一切菩薩位中。必以捨位居先。故初明捨心
也。若佛子者。標能修之人。堪當大法。代佛化導。故
稱佛子。一切捨者。標所修之法。理智觀行。三輪體
空。內而根身。外而器界。一切諸有為相。無所顧惜。
俱能捨之。無有追悔。故云。一切捨也。下凡佛子二
句倣此。國土城邑。至一切捨一節。正明佛子捨心
體用觀照之義。言國土等者。釋上一切捨事。以顯。
空觀門也。謂乞寶位。即捨國土城邑。不作主宰想。
如乞安養。即捨田宅。金銀。明珠。不作貴重想。如乞
奴婢。即捨男女。乃至巳身。不作情愛想。盡其所有。
悉無一毫貪戀。但凡有為諸物。一切盡捨。何以故。
以滿檀波羅蜜。莊嚴無上菩提故也。無為無相。至
不捨不受一節。申明一切捨觀之義。國土城邑等
外物。屬於疏分。捨之猶易。男女巳身。屬於親分。巳
捨之甚難。且巳身視男女。尤親。云何難捨能捨。以
此菩薩。了達身世。一切皆空。本來無為無相。實無
有法。悉繇無明不覺。展轉現起。於是我相人相。人
我之間。情之所知。目之所見。妄認為實。遂爾假借
眾緣合會而成主宰。稱我稱人。千臂經云。假會合
成。立名生者。主字。念作生字亦可。謂即不識緣生
如幻。執我執人。造作我見。種種取捨。繇是我見造
作。故受生滅流轉。無有休息。輪迴不絕。十二因緣

等者。正名假會合成。立名生者。以顯緣生性空之
義。十二因緣者。蓋以無明為因。行即為緣。行為因
識為緣。識為因。名色為緣。名色為因。六入為緣。六
入為因。觸為緣。觸為因。受為緣。受為因。愛為緣。愛
為因。取為緣。取為因。有為緣。有為因。生為緣。生為
因。老死憂悲苦惱為緣。所謂因緣和合。虗妄有生。
因緣別離。虗妄名滅。故法華云。無明至老死。皆從
生緣有。既從因緣有。亦從因緣滅也。無合無散無
受者。釋上因緣如幻。法體本來靈明絕待之義。蓋
此因緣之法。緣會而生。法體本來不生。以本無生
死流轉之法。故云無合。緣盡而滅。法體本來不滅。
以本無解脫轉流之法。故云無散。既無生滅合散。
其中亦無受彼生滅者。故云無受者。十二入等者。
上言十二因緣。是即總舉三世生滅因果。此下別
釋現在之法。而欲一切眾生。在此六根門頭薦取。
不致向外馳求。楞嚴所云。輪生死。證涅槃。皆汝六
根。故於六根薦取。十二入者。六根六塵。互攝入故。
亦名十二處。謂眼為色入處。色為眼入處。耳為聲
入處。聲為耳入處。乃至意為法入處。法是意入處。
所謂單根不立。獨境不生。根境相對。自無體性之
義。十八界者。界是分位。六根六塵六識分位之疆
界也。五陰。亦名五蘊。即色受想行識。質礙曰色。領
納曰受。緣慮曰想。遷流曰行。了別曰識。其云陰者。
以此五種蓋覆吾人本有真性故。其云蘊者。繇此

五種集聚蘊藏而成妄身妄心。受無量生死故。此
五蘊。十二入。十八界。如來於諸經中。處處演說。為
迷心者。開心說蘊。為迷色者。開色說處。為俱迷者。
開蘊說界。此之三科五蘊開合之法者。無非要令
一切眾生。知此虗幻。猶如空華。若能於此空華。了
知是妄。則當下永無生死輪轉矣。一切一合相者。
此明菩薩觀智。即妄以明真義。謂觀身心世界。一
切諸有為法。當體全空之性。本來無為無相。不繇
假合而成。故曰一切一合相也。一合二字。正說無
為無相之處。與上假會合成之合字不同。既曰無
相。又曰一合相者。總無相中而妙言之。無我我所
相者。此句總結上義。所言五蘊。十二入。十八界等。
一切有為法。既一合相。誰有我者。推一我相。終不
可得。既無有我。誰有我所。究一所相。終不可得。以
是故知因緣和合諸法。皆是假成也。是故所言若
內一切法。五蘊身心等。若外一切法。國邑男女等。
此內外一切法。悉皆空故。是以雖捨。不見有我。為
能捨之人。亦不見有物。為我所捨之法。二性空故。
其中自亦不見有受施者。以是三輪體空。故云不
捨不受。菩薩爾時等下。結承捨觀之益。謂如上三
輪空捨。菩薩當爾之時。是名如假會幻化觀照現
在前故。而令捨心證入真空三昧。正定正受之利
益也。如假會觀。現前故者。謂此十住菩薩。修習空
觀。蕩一切法。無所有相。今既於假法上而修捨心。

似同假觀。故名如假會觀現前也。此義千臂經中
廣明。如是捨心。如是捨行。是名佛子無相捨心體
用觀照也。

○二釋戒心位。】

「若佛子。戒。非非戒。無受者。十善戒。無師說法。欺盜。乃
至邪見。無集者。慈。良。清。直。正實。正見。捨。喜等。是十戒
體性。制止八倒。一切性離。一道清淨。」

【此釋戒心之義。即尸羅波羅蜜也。別經云治地住。
謂乃常隨空心。行諸法門。以嚴戒品。此戒總有三
聚。十無盡戒。則則三千八萬無量戒也。非非戒下。
至無集者一節。正明佛子戒心體用觀照之義。千
臂經中。於此非非戒上。有非戒二字。言非戒者。謂
佛子之大戒。不同諸小乘人。有戒相可持。但束其
身。而於戒性不能究竟明了。經云。戒性如虗空。持
者為迷倒。惟以菩薩大乘佛戒。體如虗空。受而無
受。持而無持。乃為非戒。而不墮常見故。非非戒者。
謂佛子之大戒。又不同諸魔外道。分別有無。其言
有戒。即持牛狗等戒。望生天上。其言無戒。即不受
戒。妄談無戒可持。說婬。怒。癡。皆是梵行。惡罵捶打。
無非佛事。縱貪瞋癡。恣殺盜婬。未得言得。未證言
證。疑誤眾生。自迷迷人。大妄語人。師及弟子。俱墮
惡道。以是菩薩大戒。無受而受。無戒而戒。雖則了
知性戒。體如虗空。本無垢染。不妨隨順性戒修行。
是故云非非戒。不同斷滅見也。言無受者。者字牒

定佛子。於小乘魔外諸所有戒。皆不受行。故云無
受者。十善戒者。正明佛子大戒。謂此菩薩。所以不
受行諸不善戒者。以但自精進。奉持三世諸佛所
說十無盡藏波羅提木叉清淨妙戒故也。言無師
說法者。千臂經云。名無師說法戒。此即光明金剛
寶戒。言十善戒。固為諸佛菩薩修行法門。乃即一
切眾生本體性中。各具足者。非從師說而有。故曰
無師說法戒。欺盜乃至邪見。無集者。此明惡戒體
空。欺。謂欺誑。盜。謂盜竊。俱從邪魔外道之戒而言。
非泛指者。乃至二字是超略言。謂此惡法之多。不
能枚舉。假此二言。以該婬。殺。貪。瞋。癡等。諸惡法也。
邪見。即不正惡知見。具該六十二種。言無集者。謂
小乘善戒。尚且無持無受。豈況欺等惡法。反可集
聚於心耶。故云無集者也。慈。良。清。直。至是十戒體
性一節。申明佛子戒心體用之義。所云慈者哀愍
一切。則無殺生之念。良者。溫和善熟。則無盜竊之
事。清者。體湛澄潔。則無染汙之行。直者。正直無私。
則無虗誑之語。正實者。邪妄虗浮盡遣。則無沽酒
之事。正見者。絲毫邪僻皆除。此一攝三。即不說四
眾過。不自讚毀他。不訕謗三寶。捨。謂能捨而不悋。
則無慳惜加毀之心。喜。謂喜而不恚。則無瞋心不
受悔之意。等者。統餘法言。謂此八者。是前十善妙
戒之全體性。故云。是十戒體性。制止八倒三句。結
明佛子戒心體用之益。謂此十戒。全體本性大用

之力。即能禁制止絕凡。外。八種顛倒。言八倒者。凡
夫四倒。即無常計常。無樂計樂。無我計我。不淨計
淨。小乘四倒。常計無常。樂計無樂。我計無我。淨計
不淨。此之八倒。總不達如來真常四德故耳。言一
切性離者。菩薩了達自性本源之戒。謂不但惡戒
體空。即善戒。亦體空。何以故。以屬對待故。善惡俱
性。空於何有。其於正戒性離。邪戒性離。有戒性離。
無戒性離。持戒性離。毀戒性離。得戒性離。失戒性
離。乃至一切依他偏計顛倒等性。俱永遠離。故云
一切性離。一道清淨者。謂此顛倒之性。既巳遠離。
唯證一道無師所說清淨體性。光明金剛寶戒。獨
露顯現。以不思議業用。饒益眾生。如是受持。方名
佛子戒心體用之觀炤也。

○三釋忍心位。】

「若佛子。忍。有無相慧體性。一切空空忍。一切處忍。名
無生行忍。一切處得名如苦忍。無量行。一一名忍。無
受。無打。無刀杖瞋心。皆如如。無一一諦。一相。無無相。
有無有相。非非心相。緣無緣相。立住動止。我人縛解。
一切法如忍相。不可得。」

【此釋忍心之義。即羼提波羅蜜也。別經名修行住。
謂能修行忍力。長養眾善根故。忍者。謂於逆順諸
境。安然自如。乃即造道之強力也。忍有多種。此中
具六。以該一切。有無相慧體性。至無無相一節。正
明佛子忍心體用觀照之義。有無相慧體性。一切

空空忍者。千臂經云。此名無相慧忍。有。即本有。不
從外得也。無相。即如如理。慧。即如如智。謂此菩薩
忍心。不在事迹之間。亦不離事。於此不離不即之
處。本乎無相慧體。而起無相大智慧光。觀察世出
世間一切諸法。悉如虗空。無有色相。無彼無此。實
無二法。惟一體性。性淨無物。即以無相之能。開化
無相之所。達入一切空空。故云。有無相慧體性。一
切空空忍也。一切處忍等者。千臂經中。名曰普願
行忍。謂一切空空之忍。凡一切處。無所非忍。以一
切處所忍之心。不見有少法生。不見有少法滅。以
無生滅。二俱離故。即入無生。故云一切處忍。名無
生行忍也。言一切處得名如苦忍者。千臂經云。名
耐怨忍。菩薩因契無生行忍。更為法界有情。修持
三種大忍。每被他人妒害之處。不見有苦可忍。菩
薩達境惟心。心不自心。因境有心。境不自境。因心
有境。心境一空。得名如苦忍。所謂不因訕謗起冤
親。何表無生慈忍力也。無量行一一名忍者。千臂
經中。名曰無量行忍。此即推廣所忍之行。總收上
一切處。能忍心智。與夫所忍心法。然雖無量行門。
種種不同。是則皆依無相慧體而起照用。是故所
云無量行。一一名為無相慧忍也。無受。無打。無刀
杖瞋心。皆如如者。千臂經中。此名安受苦忍。申明
空上一切處如苦忍之事迹也。謂上難忍易瞋之
中。分明以受刀杖所打。菩薩了達三輪體空。即其

內心而推。覓一受相。了不可得。則無受打之我相
故。即其外境而推。覓一打相。本不可得。則無打我
之人相故。即其所中而推。刀杖本寂。則無所打刀
杖之眾生相。即其能中而推。心本自如。則無忍苦
瞋心之壽者相。故云無受。無打。無刀杖瞋心也。所
言皆如如者。此句釋上三無字義。以顯三輪空寂。
四相無從。故示總相云。皆如如也。無一一諦。一相
等者千臂經中。名曰諦察法忍。此二句義。釋明皆
如如意。問。既曰受打刀杖瞋心。根境歷然。何故又
曰。無受打刀杖瞋心。皆如如耶。答。所言皆如如者。
以無相慧體性忍中。本無世出世諦真俗二法。故
云無一一諦。此即不墮常見。一相者。實相也。雖云
無二諦相。不墮常見。惟恐又作斷見理會。故揭一
相示之。不墮斷見。十住菩薩作空觀時。觀一切法。
當體皆空。無中無假無不空。惟空無相。故云一相。
無無相者。此句雙申上義。問曰。既有一相。何名無
一一諦。既云無一一諦。何有一相。豈尚有一相可
得。而云無一一諦耶。答曰。云一相者。即謂無相。無
相而相。相即無相。實無一相可得。故曰無無相也。
有無有相。至緣無緣相一節。展轉釋破外道偏計
之性。以結忍中無相慧體性之義。有無有相者。乃
總遣所忍之法相不可得。非非心相者。乃總遣能
忍之心相不可得。緣無緣相者。此乃雙遣能所俱
相亦不可得。此三句義。是緊貼上無字說來。發明

上無相亦無之義。有相者。下乘也。無有相。是所忍
之法本空。而有此無有相。又非真空。心相者。下乘
也。非心相。是能忍之心本空。而非此非心相。又非
真空。緣相者。下乘也。無緣相。是忍智中本來能所
一空。而緣此無緣相。又非真空。惟菩薩能所心境
俱空。空亦復空。方是無相真空。實相法忍也。立住
動止等者。總結顯忍心。觀智。破依他性。令證圓成
實性也。立。謂站立。住。謂安住。動。即行動。止。即臥止。
我。乃對人相而稱。人。乃對我相而舉。縛者。不空之
凡相。解者。能空之聖相。於上有無有相等。一切諸
相。菩薩二六時中。四威儀處。一一照破。於立住動
止。其相無寂感之分。於我於人。其相無彼此之分。
於縛於解。其相無聖凡之分。諸相既無。何有一切
法耶。忍法既無。只有慧體。自照自觀。以為忍行。又
何忍相之有哉。故曰。一切法如忍相。不可得。所謂
不見一法即如來。此則名為觀自在。金剛云。若有
我相。人相。即非菩薩。又千臂經云。於一切法。悉皆
無相。了了分明。忍性空寂。不可得故。皆此義也。如
是行忍。是名佛子無相慧忍體性之照用也。

○四釋進心位。】

「若佛子。若四威儀。一切時行伏空。假會法性。登無生
山。而見一切有無。如有如無。天地青黃赤白一切入。
乃至三寶智性。一切信進道。空。無生。無作。無慧。起空
入世諦法。亦無二相。續空心通達。進分善根。」


【此釋進心之義。即毗黎耶波羅蜜也。別經名生貴
住。謂生在佛家。種性清淨故。梵語毗黎耶。此云精
進。謂精而不雜。進而不退。即前施戒忍三法。勤䇿
不怠。乃智行無間之功力也。若四威儀。至亦無二
相一節。正明佛子進心體用觀照之義。四威儀者。
即行。住。坐。臥。四行精進。徧諸行故。以行字表其象。
一切時者。即二六之時也。行伏空者。即是空觀。假
會法性。即是假觀。登無生山。即是中觀。三賢菩薩。
名伏忍位。初住位伏空。二行位伏假。三向位伏中。
雖分為三。是各依本位得名。實互融攝。一而三。三
而一。菩薩於此行。住。坐。臥。四行法門。以有威可畏。
能折伏眾生。有儀可表。攝受眾生。即於此四儀處。
一切時中。進修菩提。降伏其心。而入於空。無法可
得。如鏡中相。無相可得。此即行伏空也。言假會法
性者承上。謂雖常入真空。觀照諸法一切體性。然
而假合而成。即假而真。離真無假。此即行伏假也。
於假法上當體明真。故云。假會法性。言登無生山
者。謂此菩薩修無生理。最高最顯。在塵出塵。逈超
二邊。得無所礙。如登山頂。高出無礙。名登無生山
也。菩薩既蕩一切法空。不見纖法可生。復觀一切
法假。不見毫法可滅。以無生滅。空假皆真。雙伏中
道無生。故以登山為喻也。而見一切有無者。申明
登無生山之義。菩薩於四威儀。一切時中。思惟真
諦之理。發生一切無漏智慧。了見一切內外四大。

有無性相。諸法性空。空無所有。故云。見一切有無。
如有如無等者。牒定所觀世出世間染淨諸法。先
觀世間之法。以無生心。見天地中。包羅青黃赤白。
長短方圓。若根若塵。有質對待者。名一切顯現色。
若根若塵。無質對待者。名一切無表色。如四禪天。
定中果色。并五根中一分淨色。及緣想過。未來。種
種境界。現雖對待。無可表示。雖云。無可表示。總色
像攝。一切色相。元無實體。色法如此。心法亦然。無
有一法。不是如來藏心。性淨明體。故云如有。如無。
一切入也。乃至三寶智性等者。此觀出世間法也。
三寶。即佛。法。僧。智性。即法身。般若。解脫。一切信進
道。即一切賢聖誠信進修之道。空。無生。無作。即三
解脫門義。謂此菩薩。繇觀世出世間。真淨體性之
理。性淨無物。故得證入三解脫門也。其空解脫門
者。菩薩觀照一切諸法。皆從因緣和合而生。其體
本空。即悟自性真空。而不隨因緣生。故得解脫也。
無生解脫門者。即無相解脫門也。承上既觀諸法。
一切皆空。無相可得。既無有相。即悟自性常生。而
不隨因緣滅。故得解脫也。無作解脫門者。即無願
解脫門也。菩薩既觀諸法。空無有相。則無願求。既
無願求。即不造作生死之因。以無生死因故。即無
有果。故得解脫。解脫。即自在義。門。即通達義。以三
解脫。得至涅槃。故云三解脫也。無慧者。承上所觀
諸法。既不可得。能觀智慧。豈可得哉。故云無慧。起

空入世諦。法者。謂向以觀凡聖有無諸法體空。即
證入空定矣。此空不同聲聞。緣覺。沈空滯寂之空。
乃觀實際理中。纖塵不立。今世門頭。一法不捨故。
雖證於空忍。而不住著。即從伏空定忍。而起入世
諦法。雖然入真。入俗。亦無二相。無二相者。謂入真
不著真。而入俗不著俗。故云無二相。續空心通達
等。此二句者。結顯無相精進之心。體用觀智之益。
續空心者。乃即從假入空。從空入假。空假圓融。通
達無礙。以是通達實相心故。名續空心通達也。進
分善根者。善根。即菩提本妙心。為眾善根本故。即
此無相心。發起種種精進。心心相續。念念無間。分
分增進。永無退轉。趨向佛位。故云進分善根。千臂
經云。佛子於四威儀。進修菩提之時。即得證入一
切三寶智性。真淨體性。常得現前。則得生生值佛。
見法見僧。世世精進。學佛威儀。於伏空忍之理。亦
不見四威儀。證無生空。是以不進而進道也。又法
句云。若起精進心。是妄非精進。若能心不妄。精進
無有涯。如是精進。是名佛子進心體用之觀照也。

○五釋定心位。】

「若佛子。寂滅。無相無相。無量行。無量心三昧。凡夫聖
人。無不入三昧。體性相應。一切以定力故。我。人。作者。
受者。一切縛見性。是障因緣。散風動心。不寂而滅。空
空八倒無緣。假靜慧觀。一切假會。念念寂滅。一切三
界果罪性。皆繇定滅。而生一切善。」


【此釋定心之義。即禪波羅蜜也。別經名具足方便
住。謂修習無量善根力故。寂滅。無相無相。至空空
八倒無緣一節。正明佛子定心體用。觀照之義。寂
滅者。此標定體。梵語禪那。此云寂滅。即指一心而
言。亦云靜慮。即攀緣如禪。亦云寂靜。謂根境如如。
不即不離。若鏡現相。故云寂滅。無相無相。此二無
相。釋寂滅義。上無相。明能定之心。下無相。明所定
之境。以是心境二皆無相。故云無相無相。無量行。
無量心三昧者。明菩薩動靜一如義。繇入定時。以
無能所二相。故能契合無量心行。總成三昧。此即
四威儀中。常明禪觀。所謂那伽常在定。無有不定
時也。凡夫聖人。無不入三昧者。此言定體平等。不
惟聖人入此三昧。凡夫亦入此定。既爾。何故說名
凡夫。以被一切識情垢染。故不自覺。亦如衣裏明
珠。不自覺知。貧苦他方。終無濟益。所謂終日圓覺。
而未嘗圓覺者。凡夫也。何以故。以體性不相應。安
能得定。菩薩不見一法當情。境空心寂。智理一如。
故恒與諸佛體性相應。繇證體性三昧。則一切時
中。以聖定力故。得照見一切微細我。人。作者。受者。
之妄惑也。我。即我見。人。即人見。作者。自心施為。即
眾生見。受者。領納好惡。堅著不捨。即壽者見。繇此
四見。生一切執縛。邪見種性。皆是障道因緣。被此
散亂境風。鼓動心海。隨波逐浪。流轉生死。無窮無
盡。無有休息。故云一切縛等。言不寂而滅者。謂此

障惑。若不假修寂滅觀炤三昧正定之力。而能滅
者。終無暫止之日。意謂必以寂滅定力故。而得此
滅。故云不寂而滅。千臂經云。不得寂靜定力。而能
滅者。無有是處。空空八倒無緣者。承上。謂此定力。
既止我見生滅之因。即小乘凡外八倒。生滅之緣
自空。故云八倒無緣。假靜慧觀。至而生一切善一
節。結顯定力照用功能之義。假靜止動。假慧照昏。
假此二者為觀。定慧圓明。靜照一切我人假會。幻
化合成。妄想因緣之法。念念從此寂滅矣。生滅顛
倒之念既空。則一切三界異熟苦果。諸惡罪性。亦
皆繇此定力而滅。苦果罪性。既巳滅盡。則本不生
不滅。無漏功德智慧。亦悉繇此定力而生。故云而
生一切善也。所謂生滅既滅。寂滅現前。如是修禪。
是名佛子定心之體用觀照也。

○六釋慧心位。】

「若佛子。空慧。非無緣。知體名心。分別一切法。假名主
者。與道通同。取果行因。入聖捨凡。滅罪起福。縛解盡
是體性功用。一切見。常樂我淨。煩惱慧性不明故。以
慧為首。修不可說觀慧。入中道一諦。其無明障慧。非
相非來。非緣非罪。非八倒。無生滅。慧光明𦦨。為照樂
虗。方便轉變神通。以智體性。所為慧用故。」

【此釋慧心之義即般若波羅蜜也。別經名正心住。
成就第六般若法門故。梵語般若。此云智慧。以是
智能照境。慧能了境。於境分明無惑。能轉物也。空

慧。非無緣。至體性功用一節。正明佛子慧心體用
觀照之義。言空慧非無緣者。謂此真空體性。本源
妙慧。非是無緣而生。又非即緣而生。是即本有空
慧靈明知體。名之為心。不假他緣故也。以是真知
覺體。本無分別。而言分別一切法者。惟是真心照
用。不同二乘灰心泯智。不緣一切生法。亦不同諸
凡夫外道。分別識心。繇假因緣會合而成。假名主
者。假立其名。實無主宰。雖曰是妄。皆即依真而起。
如水之波。依水而有。菩薩依般若智照。於諸妄心。
了然無二。實與至道。通同一味。體無差別。故曰假
名主者。與道通同也。取果行因等者。釋明慧心照
用之義。謂此菩薩直超佛果。惟以本源平等空慧。
修因地行。即可入聖捨凡。滅罪起福。凡夫以我相
分別。處處不得解脫故縛。聖人無我。能以般若智
照。處處皆得自在故解。即此凡聖迷悟縛解。菩薩
視之。盡是體性功用。所謂從凡夫中來者。用其識
心。從聖性中來者。用其智慧。識智元無二體。惟在
用處有差殊耳。一切見。至所為慧用故一節。申明
空慧觀照之益。問。一切見者。凡聖縛解。何處差別。
以凡夫。二乘。一切倒見。皆由不知如來常樂我淨。
無餘涅槃。真如德相。是心佛與眾生。三無差別。平
等具足。乃於真常。真樂。真我。真淨心上。而起倒見
故也。常者。無暫改動之義。性體虗融。歷三際而不
遷。混萬法而不變。故名常德。樂者。安隱寂滅之義。

離生死逼迫之苦。證涅槃寂滅之樂。故名樂德。我
者。自在無礙之義。外道凡夫。強立主宰。執之為我。
乃是妄我。若佛所具八自在為我者。即是真我。故
名我德。淨者。離垢無染之義。諸惑盡除。湛然清淨。
如大圓鏡。了無纖翳。故名淨德。而凡夫人。迷而不
知。反以非常計常。常計無常。非樂計樂。樂計無樂。
非我計我。我計無我。不淨計淨。淨計無淨。是名八
倒。非常計常者。世間一切諸有為法。故悉無常。虗
幻不實。執為實有故。非樂計樂者。世間五欲之樂。
皆是受苦之因。諸凡夫人。貪著不捨。不求解脫故。
非我計我者。四大假合之身。本非有我。於此幻色
身中。強作主宰。妄執為我故。不淨計淨者。自身他
身。三十六物。五種不淨之身。本非是淨。反生貪著。
以為是淨故。如是四見。增長惑業。名為凡夫四榮
倒見。常計無常者。法身常住。本無遷改。而於如來
常住法身之中。妄計有變異故。樂計無樂者。涅槃
大樂。離諸苦故。乃於如來涅槃樂中。妄計是苦故。
我計無我者。無生真我。即是真常。不了無我法中
佛性真我。於真我中。妄計無我故。淨計不淨者。體
性真淨。離諸垢染。不了無惑無障之淨。乃於如來
真淨法中。妄計不淨故。如是四見。乃二乘人。觀察
無常。苦。空。無我等法。俾煩惱有朽滅不生之義。名
為四枯倒見。此八倒見。凡夫之人。凡所作為。皆是
煩惱業力。將此慧性。障覆不開。不得真實識知用

故。所謂煩惱慧性不明故。名為煩惱無明二障。煩
惱事障障理。無明理障障事。其煩惱障者。謂此昏
煩之法。惱亂心神。因貪等惑。障蔽正道。故名煩惱
障。無明障者。謂諸眾生。從無始來。種種顛倒。而於
一切法上。無所明了。名無明障。此惑。是業識之種
子。為煩惱之根本。以二乘人。慧性不明。不能斷去
此障。惟菩薩斷之。欲破煩惱。必以智慧為首。欲破
無明。必修不可說觀慧為助。細審細察。智慧德相。
本來無遷無變。是如來常德。無生無死。是如來樂
德。無罣無礙。是如來我德。無障無惑。是如來淨德。
如是種種觀慧。相續相連。無間無斷。方乃證入中
道第一義諦。智起惑亡。即無明惑障頓破。而本有
慧性頓開。向之無明煩惱為障者。即障慧性。故曰
無明障慧。今者了知無明障慧。當體全空。何有形
相。故曰非相。既非形相。安有去來。故曰非來。既無
去來。則非心所緣。故曰非緣。若有所緣。是為心境
不空。成顛倒想。起惑造業。則有生滅因緣之罪法。
今既非緣。則亦非罪矣。又何八倒生滅之有哉。故
曰。非八倒。無生滅。此惟菩薩慧光明𦦨。為照為樂。
虗徹靈通。無量方便。無障無礙無量轉變。種種神
通。種種妙用。皆以平等智為體性。一切所為所用。
無非空慧為用故。若不依此平等智體。本源空慧。
以為照用。則凡所為所作。皆是無明業力使然。學
者知之。當修此慧。是名佛子慧心體用之。觀照也。


○七釋願心位。】

「若佛子。願。願大求。一切求。以果行因故。願心連。願心
連。相續百劫。得佛滅罪。求求至心。無生空一願。觀觀
入定照。無量見縛。以求心故。解脫無量妙行。以求心
成菩提。無量功德。以求為本。初發求心。中間修道。行
滿願故。佛果便成觀一諦中道。非陰。非界。非沒生。見
見非。解慧是願體性。一切行本源。」

【此釋願心之義。即願波羅蜜也。別經名不退住。入
於無生畢竟空界故。願者。願要。乃即發諸大願成
佛度生者也。願大求。至得佛滅罪一節。正明佛子
願心體用。觀照之義。願大求者。即上求佛果。一切
求者。即下化眾生也。以果行因故者。釋上發願成
佛度生之疑。經云。自未得度。先度人者。菩薩發心。
自覺巳圓。能覺他者。如來應世。今先自利。次乃利
生。何以故欲以果地之覺。而行因地心故。謂凡世
出世間。有漏無漏。善惡因果。必有決定誓願。如地
藏菩薩。地獄未空。誓不成佛。觀音大士。度盡眾生。
方證菩提。彌陀如來。四十八願。願願結云。不得是
願。終不作佛。乃至閻羅天子。誓願治諸罪人。一一
隨願而生。所以要度眾生。先當發願成佛也。願心
連者。承上以果行因之願心故。須當念念不忘。心
心無間。相連相續。百劫修行。難忍能忍。難捨能捨。
外捨國城妻子。內捨頭目髓腦。乃至無量世界。無
有如芥子許。非是菩薩捨身命處。如是心無能所。

人法雙忘。忘亦復忘。始能得見本佛。滅無量罪。故
云得佛滅罪。求求至心。至佛果便成一節。申明願
心始終因果究竟之義。求求至心者。上求字。即求
佛果。下求字。即求化眾生。至心二字。謂求佛果。及
化眾生之心。必須聯續增進。乃至大願成就。求無
所求。即以無生空智。而契無生空理。智理一如。一
願平等。生佛無二。故云。無生空一願也。觀觀入定
照者。雙明二觀。惟顯中道。以空觀入假觀。故照。以
假觀入空觀。故定。如是二觀俱遣。空假不立。定慧
圓融。是即照而常定。定而常照。即此觀觀之照。照
照之觀。是故無量見縛。皆以上求下化之大願心。
平等觀照之定慧力。故得解脫。即上滅罪之義。不
惟無量見縛。因求心故而得解脫。即無量妙行。亦
以是願求求至心。故得成就阿耨菩提。即上得佛
之義。乃至無量恒沙。稱性功德。亦皆以求心故。而
為根本。即無生空一願之義。言初發下。勸必行也。
如是求心。非是空發願樂之心。而或不行願樂之
行。故必初發求心。中間修道。行滿願足。是故佛果。
便得成就。初發求心。即始覺也。中間修道。即漸次
覺。及隨分覺。行滿願故。即究竟覺。三覺果滿。萬德
周圓。方能得成佛果。稱兩足尊。觀一諦中道。至一
切行本源一節。此結願心中道觀慧。為願體性。為
一切行本也。觀一諦中道者。承上。謂於佛果位中。
觀中道一諦之理。不見立一切願。本無佛道可成。

本無眾生可度。本來無縛無解。菩提本具。功德本
圓。本如來藏妙真如性。所以觀五陰。非五陰。觀十
八界。非十八界。觀生滅。非生滅。觀諸見。非諸見。故
云見見非。解慧是願體性者。乃即華嚴信。解。行。證。
四法之一。菩薩初發願心。繇信起解。繇解發願。繇
願起行。繇行證果。非初解慧。無繇能入。如是妙慧。
為一切願心本體。一切萬行本源。是故發願成佛
度生。必以無生空一願之中道智。解無生空一願
之中道理。即依此起一切無相妙行。而即證佛無
相菩提涅槃妙果。若他觀他願者。即為狂慧。即為
狂解矣。學者知之。

○八釋護心位。】

「若佛子。護三寶。護一切行功德。使外道八倒惡邪見。
不嬈正信。滅我縛見縛。無生照達二諦。觀心現前。以
護根本。無相護護。空無作無相。以心慧連慧連。入無
生空道智道。皆明光明光。護觀入空假。分分幻化。幻
化所起。如無如無。法體集散不可護觀法亦爾。」

【此釋護心之義。即力波羅蜜也。別經名童真住。謂
不生邪倒破菩提心故。護者。護持。不使魔外侵壞
菩提心故。護三寶。至於護根本一節。正明佛子護
心體用觀照之義。三寶。即佛法僧。佛者。覺照義。法
者。執持義。僧者。和合義。此有世間住持三寶。有出
世間常住三寶。有大乘。小乘。一體。別相。如是三寶。
皆一切眾生法身慧命父母。良友福田。若不護持。

即法身慧命斷滅。一切功德。無從而生。故當大力
護持。護三寶者無他。即護自巳所修六度萬行。一
切所行功德。何名功德。即於行門。無怠無惰。有始
有終。是名為功。無人無我。無取無捨。是名為德。故
云功德。仁王經云。以護佛果。護十地行若此。使外
道不嬈者。正明護三寶義。外道有多種。凡不達心
地道戒。向外馳求。俱名外道。其八倒者。即諸凡夫。
小乘。外道。妄想倒執。此諸倒見。不善不正。斷佛種
故。名惡邪見。言正信者。翻邪名正。除疑曰信。正其
所信。名曰正信。所謂護功德者。正在使諸外道。凡
小八倒。惡邪知見。不能嬈我。如是護三寶之正信
也。云何能令惡見。不嬈正信。亦無他法。伹滅我縛
見縛。而信自正。蓋此顛倒邪見。繇依我見而生。因
執我故。則被我縛。繇我縛故。而起諸見。則被見縛
我見相縛。所信不正。所信不正。則諸魔外得入。魔
外一入。則壞一切功德。一切功德破壞。致令佛種。
法種。僧種俱被破壞。故護三寶。實無別法。唯護自
行功德。則滅我縛見縛。我見不生。即入無生。即以
無生理智。而起觀照。照空。即不沈空。照有。即不滯
有。空而不空。不墮斷見。有而不有。不墮常見。是以
不滯空有。不墮斷常。二諦圓融。互攝無礙。故云無
生照達二諦。即此觀心。倏然現前。以護根本。其根
本者。即正信也。以是正信一立。直超無上佛果。而
無障礙。一切功德。從此生長。是故正信而為根本。

以是護持。無有窮盡。故云觀心現前。以護根本。所
謂心性不迷。即是佛寶。心體離念。即是法寶。於理
不違。即是僧寶也。無相護護。至皆明光明光一節。
申明無生觀照工夫之益。蓋上以無生智觀照現
前。以護信根。即此能護觀照。所護信根。一一無相。
從無相護心中。行無相護行。故曰無相護護。以是
無相護護。則所護之正信。處處解脫。以是處處解
脫。即證無相真空。以證無相空故。而無所造。而無
所作。以無所造作故。名為無相。故云空無作無相。
以心慧連等者。承上。既云入空無作無相之三解
脫理慧。不同小乘住著解脫。即此真空。無作無相
之慧心中。相續相連。無間無斷。即得深入無生空
道。無生智道。皆明光明光矣。無生空道。即是無餘
涅槃理果。無生智道。即是無上菩提智果。皆明光
明光者。智理互照之象。繇智契理。因理冥智。智理
如如。互發圓照。故云明光明光也。護觀入空假。至
觀法亦爾一節。乃即結遣觀法。以顯無相護心之
義。言護觀入空假等者。承上。既以無相護心。深入
智理。即以如理平等。大慧光明。從護心中。而起觀
照。觀入於空。即遣真相。觀入於假。即遣俗相。空之
真相既遣。則空中之分分許多幻化所滅何有。假
之俗相既遣。則假中之分分幻化所起何有。以是
生即如生。滅即如滅。生滅皆如。故云如無如無。法
體集散不可護者。菩薩既以無生妙慧。觀照諸法。

幻化起滅如無。故知諸法緣會而集。法體本自不
生。緣滅而散。法體本自不滅。既諸法體。本無集散。
則無實法可護。故云法體集散不可護也。言觀法
亦爾者。謂所護法體既不可得。豈有能護智觀而
可存耶。故云觀法亦爾。是則境智俱遣。了不可得。
如是觀行。如是正信。方能護持三寶功德。是為佛
子。護心之體用觀照也。

○九釋喜心位。】

「若佛子。見他人得樂。常生喜悅。及一切物。假空照寂。
而不入有為。不無。寂然大樂無合。有受而化。有法而
見。云假。法性平等一觀。心心行。多聞一切佛行功德。
無相喜智。心心生念。而靜照樂心。緣一切法。」

【此釋喜心之義。即方便波羅蜜也。別經名法王子
住。謂從佛正教而生於解。當紹佛位故。喜者。即歡
悅義。乃快自他得樂之謂。見他人得樂。至大樂無
合一節。正明佛子喜心體用觀照之義。見他人得
樂者。即喜境也。常生喜悅者。即喜心也。何謂常生
菩薩喜悅之心。非因暫有。亦非暫無。從久遠來。發
菩提心。元為令諸眾生。離苦得樂。今見得樂之人。
適其所願。故心常生喜悅。及一切物者。明菩薩喜
心廣大之義。言不惟見人樂而生喜心。并見一切
有情物類。凡得樂者。亦常生喜悅也。假空照寂等
者。正明菩薩三觀圓修。以顯無相喜心之義。假。即
假觀。空。即空觀。照。即是慧。寂。即定也。菩薩喜心。不

同凡夫情見之喜。亦不同二乘空執之喜。二乘自
喜。得出三界苦惱之患。得證三解脫門。於菩薩法。
遊戲神通。及見眾生有苦樂時。不起悲忻。菩薩不
然。如觀入假時。照而常寂。而不入有為。離此有相。
故不同凡夫情見之喜。如觀入空時。寂而常照。而
不入無為。離此無相。故不同二乘空見之喜。既不
空不假。不有不無。是何等境界。即寂然大樂無合。
此等境界。非塵勞眾生所受用事。亦非二乘滯寂
境界。惟是菩薩。定慧圓融。乃能寂然大樂。又能樂
及眾生。其所樂者。二邊不住。中道不立。故曰大樂
無合也。有受而化。至心心生念一節。申明喜心寂
照之義。以其無合於有。不妨有受而化。受。即喜心。
化者。不留之意。有定力故。不被物轉。以其無合於
無。不妨有法而見法。即喜境。見者。透徹之意。有慧
力故。即能轉物。故云有受而化。有法而見。其云假
者。謂以種種諸境。本無實體。當體如如。法性平等
一觀照之。法性。即法性身。諸佛以法為身。既觀諸
法之相云假。復觀諸法之性本真。此法性身。不隨
生滅。等虗空界。在聖不增。處凡不減。各各具足。是
為平等一觀。所謂先悟毗盧法界也。心心行等者。
乃復行普賢行門也。謂此菩薩。雖然智照諸法體
性平等。而法身理果。尚未究竟。更當心心發大願。
起大行。一心一行。皆從多聞一切佛行功德而行。
是即佛行。不落小乘功行。所謂盡行諸佛無量道

法也。無相喜智。心心生念。此二句者承上。菩薩思
惟諸佛功德。本乎無相。以無相智。契無相理。以為
喜心。如空合空。不相妨礙。故云無相喜智。即此無
相喜智。起行長養。永永無失。不敢怠惰。故云心心
生念。而靜照樂心。緣一切法者。此二句義結前。謂
此喜心。既以無相。常生於念。是則在在利生。不妨
常靜常照。即以靜照不二之樂心。緣一切巳得法
樂。未得法樂之諸眾生。令其同證無相喜中。寂然
大樂無合之道。是為佛子喜心體用之觀照也。

○十釋頂心位。】

「若佛子。是人最上智。滅無我輪。見。疑。身。一切瞋等。如
頂觀連。觀連如頂。法界中因果。如如一道。最勝上如
頂。如人頂。非非身見。六十二見。五陰生滅。神我主人。
動轉屈伸。無受無行可捉縛者。是人爾時入內空值
道。心心眾生。不見緣。不見非緣。住頂三昧寂滅定。發
行趣道性實。我人常見。八倒生緣。不二法門。不受八
難。幻化果。畢竟不受。惟一眾生。去來坐立。修行滅罪。
除十惡。生十善。入道正人。正智。正行。菩薩達觀現前。
不受六道果。必不退佛種性中生。生入佛家。不離正
信。上十天光品廣說。」

【此釋頂心之義。即智波羅蜜也。別經名灌頂住。謂
觀空無相。得無生心。法水灌頂故。是人最上智。至
可捉縛者一節。正明菩薩頂心上智體用觀行。破
惑義也。若佛子。是人最上智者。先舉能滅之智。謂

此十住菩薩智。超前九位觀智。故云最上智也。滅
無我輪等者。次舉所滅惑相。顯能滅智用也。滅者。
除也。無者。空也。我。即我見。凡見皆繇我起。故從我
滅而無之也。輪。即車輪。具有二義。一者。法輪。謂佛
菩薩轉此法輪。於眾生心海中。摧輾一切煩惱無
明。令盡無餘。得成佛故。二者。眾生我輪。因執我故。
起貪。瞋。癡。殺。盜。婬等。諸惡業輪。流轉三界。無休息
故。菩薩因修頂心智定。破除我相。將三界十使等
煩惱輪去。故云。滅無我輪。見等。見身即五利使之
二。疑瞋即五鈍使之二。一切等者。該餘惑也。如頂
觀連。觀連如頂。此二句者。即智觀察連絡無間。因
諸眾生。我慢山高。非以高大智慧觀照。不能破除。
故以頂心妙智作觀。而起觀照。以此智觀相續不
斷。始能超出我慢山輪。方得明見四聖。六凡。十法
界中因果。皆如如一道也。是故此智為最上最勝
頂智。首出庶物。如頂之象。如山之有頂也。如人頂
者。人身唯頂最尊。喻此菩薩頂心觀智。高顯而無
上也。非非身見。至可捉縛者。此申所破之惑。非非
二字貫下。前一非字。是能遣之觀智。後一非字。乃
所遣之惑業。言非外道身見。可捉可縛。亦非六十
二種斷常邪見。可捉可縛。亦非五蘊妄身妄心和
合因緣。可捉可縛。亦非神我主諦。動轉屈伸。種種
計量。種種幻相。可捉可縛。何以故。如是諸見。皆有
受有行。可捉可縛。云捉縛者。即執著義。謂凡有執

著。俱屬生死。不能解脫。菩薩以是頂心智觀。超出
一切情見。如太虗空。無有邊表。今盡諸見。是則無
受無行。無可捉縛者矣。是人爾時。至寂滅定一節。
乃明菩薩頂心寂定體用觀行。破惑證真之義。言
是人者。即當位之人也。爾時二字。即當入觀之時。
謂菩薩人。當爾最上頂心智照而人觀行。觀外之
時。空却諸塵世界。因果一道。觀內之時。空却五蘊
身心。內外空時。當值空道。一切妄想顛倒。永不復
行。心心平等智以度眾生。而為進修之念。故云心
心眾生。然雖度生為念。而不見有能緣之心。所緣
之境。能緣所緣二性空故。是則終日度生無生。可
度。終日說法。無法可說。不但無能所緣度生之相。
亦無非能所緣理智之相。故云不見緣。不見非緣。
以是心境雙泯。智理全空。爾時倏然安住最勝頂
心三昧寂滅正定。故云住頂三昧寂滅定也。發行
趣道性實至正智正行一節。申明頂心智定。破惑
證真起智利生之義。謂此智定。不同二乘住於空
智寂定。不肯前進以饒益眾生。菩薩雖住智定而
不貪著。故從此正定中。發起慈悲喜捨廣大之心。
修行妙行。趨向佛道。是為自利。以是所起之道。體
性真實。不為魔外所侵。而即我人四相。八倒妄見。
生滅因緣。於此真實不二法門。永無受行。滅盡無
餘。生滅因緣。既然無受無行。即當八難幻化異熟
業果。即亦畢竟不受其報。八難者。地獄。餓鬼。畜生。

邊地下賤。生不見佛。諸根不具。生長壽夭。世智辯
聰之八難也。蓋此八難。無而忽有。有而忽無。幻化
不實。菩薩覺破。故云八難幻化果。畢竟不受。所謂
因窮而果喪也。唯一眾生等者。釋上心心眾生之
義。謂此菩薩雖得解脫。不受輪迴。而即思惟一切
眾生。不知是幻現前輪迴。是故示現去來坐立。於
三界中四威儀內。示作精進修行眾行。集福滅罪。
種種方便。令諸眾生。除滅十惡。而生十善。使人佛
道。為佛法中正信之人。具足正智。而起正行故也。
所言正人等者。知因識果。滅惡生善。反邪皈正。即
是正人。了達善惡體空。即具正智。是以深明空而
不空。有而不有。起行而修。即正行也。如是所修。自
利利他。即入佛道。為佛真子。菩薩達觀現前。至不
離正信一節。總結頂心智定現身益物之義。菩薩
通達實相。觀無生於現前。雖然往返三界。示同凡
夫。實非業繫。故永不受六道果報。亦即不退於佛
種性中生。佛種不退。即生生世世。入佛法家。不離
菩提正覺正信。如是智觀。是為佛子頂心之體用
觀照也。上十天光品者。乃大部內。別品之中。更廣
說之。

○二明十行義(二)　初標牒問辭　二正解其義。

○初標牒問辭。】

「盧舍那佛言。千佛諦聽。汝先問長養十心者。」

【此牒問誡聽。許說十行修進地位觀行之義。


○二正解其義(十)。

○初釋慈心位。】

「若佛子。常行慈心。生樂因巳。於無我智中樂相應觀。
入法受想行識。色等大法中。無生。無住。無滅。如幻。如
化。如如無二故。一切修行成法輪。化被一切。能生正
信。不由魔教。亦能使一切眾生。得慈樂果。非實。非善
惡果。解空體性三昧。」

【此釋慈心之義。於四無量心中。即慈無量行也。別
經名歡喜行。謂入法界。不為邪動故也。常行慈心。
至得慈樂果一節。正明佛子慈無量心體用觀行
之義。前十住修十度。為被自利。以能自利。後利人
也。此修十種利他法行。饒益眾生。又前十住位人。
發心修行。即以檀波羅蜜為首。此十行人。接物利
生。以慈為本。是故常行慈心。慈有三種。一者。有情
緣慈。謂佛菩薩。觀諸眾生。猶如赤子。運大慈心而
弘濟之。令其皆得受安樂故。二者。觀法緣慈。謂諸
菩薩。觀一切法。皆從因緣和合而生。了無自性。運
大慈心以弘濟之。令其皆得受安樂故。三者。無緣
大慈。謂諸菩薩。無心攀緣一切眾生。而於一切眾
生。自然各各獲利益故。菩薩如是恒常修此三種
慈心。使諸眾生獲離苦得樂之因。故云常行慈心。
生樂因巳。於無我智中樂相應觀者。此正釋上三
種慈也。其無我智。即根本智。於此智中。觀諸眾生。
實無苦境。本來自樂。是故自樂樂他。皆以此智。是

所謂相應也。入法受想行識。色等大法中者。釋承
樂相應義。入。即能入觀行。法。即所入觀法。受想行
識。即心蘊法。菩薩繇入觀時。以觀五蘊身心。四大
法中。本無生住異滅法相。如幻如化。一切皆空。本
來平等。以如如無二故。所謂照見五蘊皆空。度一
切苦厄也。即有情緣慈義。一切修行成法輪者。謂
此菩薩。修行六度萬行。無非成就大法。自利利他。
故先修行種種妙行。成就無上法輪。用以自利。而
又化被一切眾生。能生正信。不繇外道邪魔所教。
既得正信。不受魔教。是獲離苦得樂之因也。即法
緣慈義。亦能使一切眾生。得慈樂果。不但令得樂
因而巳。亦能使諸眾生。乘此樂因。得至無上菩提
覺法之樂。無餘涅槃寂滅之樂果也。即無緣慈義。
非實。非善惡果等者。結示觀體照用之義。所得慈
樂果者。非權小實法。亦非人天善惡有漏因果。是
何等果。是如如智所解。是如如理所空。空解之中。
體性平等之道。以此平等體性三昧。自樂樂人。如
是修慈。是真佛子慈無量心之體用觀行也。

○二釋悲心位。】

「若佛子。以悲。空空無相。悲緣行道。自滅一切苦。於一
切眾生。無量苦中生智。不殺生緣。不殺法緣。不著我
緣。故常行不殺。不盜。不婬。而一切眾生不惱發菩提
心者。於空見一切法如實相。種性行中。生道智心。於
六親六怨。親怨三品中與上樂智。上怨緣中九品得

樂果。空現時。自身他一切眾生。平等一樂。起大悲。」

【此釋悲心之義。即悲無量行也。別經名饒益行。謂
常化眾生。使得法利故。以悲。空空無相。至發菩提
心者一節。正明悲無量心體用觀行之義。即有情
緣悲也。言以悲者。以大用也。上位慈能與樂。然而
眾生現在苦中。必須離苦。方能得樂。是故佛子。恒
用悲心。令諸眾生。離苦得樂。故云以悲也。其空空
無相者。上雖恒以悲心。實非愛見之悲。乃是空空
無相大悲。無能無所。無自無他。雖云空空無相。而
即自然任運以拔諸眾生苦。眾生苦為所悲。菩薩
智為能悲。繇所悲之緣。發起菩薩悲心。而行悲道。
故云。悲緣行道。以是所行悲道。即自滅一切苦。又
滅他一切苦故於一切眾生無量苦中。生大悲智。
拔其眾苦令得樂也。無量苦者。總即凡夫二乘。分
段。變易。二生死苦。如是諸苦。起於三業。三業之中。
惟殺。盜。婬。三為根本。以是因緣業果相續。故得無
量苦也。二乘。縱離分段。難免變易。菩薩今以無相
悲智。緣苦眾生。故不為殺生之緣。不為殺法之緣。
此二無緣。繇是菩薩。不著我相之緣。是故常行不
殺。不盜。不婬。而使一切眾生不惱。從此發菩提心
也。此有三義。一者。菩薩無殺盜婬。而諸眾生見之。
心生歡喜。不能瞋惱。發菩提心。二者。菩薩以永無
殺盜婬。而教一切眾生。乃得漸漸受化。故使發菩
提心。三者。菩薩既謂無殺盜婬。而自他性眾生。不

生惱害。故俱發菩提心。如行願云。一切眾生而為
樹根。諸佛菩薩而為花果。以大悲水。饒益眾生。則
能成就諸佛菩薩智慧花果。菩薩今以大悲緣苦
眾生。不但不惱而巳。而復恒與之樂。所謂怨親普
度。悲心廣大。故曰。一切眾生不惱發菩提心者也。
於空見下。至九品得樂果一節。申明悲觀平等觀
照之義。即法緣悲也。上言一切眾生不惱使發菩
提心者。是以菩薩能於真空實相理中。了見一切
根塵諸法。皆如實相。本無眾生。本無煩惱。無一眾
生不具實相。伹以自迷而不覺悟。故於一切眾生
種性行中。隨諸種類。發起大悲道智之心。為諸眾
生發明此義。令生道種智心。修行聖道。故於父母。
兄弟。姊妹。六親六怨。親怨順逆三品之中。皆與最
上菩提樂智也。上怨親中九品得樂果者。怨有上
中下三等。上等。有上中下。中下二等各三。三三合
為九品。既於上怨三品緣中皆與上樂智者。其餘
中下六品。亦盡與之樂果。故曰。九品得樂果也。空
現時下。結承悲觀平等之義。即無緣悲也。菩薩今
令九品眾生俱得樂果者。乃繇無相真空觀照現
前之時。無論自身眷屬。他身眷屬。一切眾生俱以
平等觀照一樂。而起無緣大悲心智。拔一切苦而
與樂也。如是行悲。是名佛子。悲無量心之體用觀
行也。

○三釋喜心位。】


「若佛子。悅喜無生心時。種性體相道智。空空喜心。不
著我所。出沒三世因果無集。一切有入空觀行成。等
喜一切眾生。起空入道。捨惡知識。求善知識。示我好
道。使諸眾生。入佛法家法中。常起歡喜。入佛位中。復
是諸眾生。入正信。捨邪見。背六道苦。故喜。」

【此釋喜心之義。即喜無量行也。別經名無違逆行。
謂常修善法。謙下恭敬故。悅喜無生心時。至示我
好道一節。正明喜無量心體用觀行之義。悅喜無
生心時者。悅以心言。喜以事言。佛子自喜。得住如
實空中。而亦慶喜一切眾生。得住如實空中。以是
自他離苦得樂。其心暢快。此悅喜心。以從無相處
生。生即無生。無相可得。故云無生心也。種性體相
等者。種。即種子。性。即性分。體。即本體。相。即相狀。道。
即中道。智。即觀智。謂此菩薩。以悅喜無生心。發生
一切智慧。觀察分別。十界依正種性體相。皆如實
相。即從如是種性體相理。發起道智。說法利生。應
以何法而得度者。即以何法而為彼說。種種方便。
令離苦集。而修道諦。證滅諦理。如是道智。無能無
所。心境空寂。空空喜心。不同凡夫從憎愛諸境而
生其心。故不著我所也。雖然往返三界。出沒隱顯。
示同凡夫。和光混俗。而於三世因果等法。本來無
集。無有罣礙。伹凡一切有所作為。皆入無相真空
觀行。即此真空觀行成就。毋論親冤。皆以平等悅
喜。使入佛道。證佛道果。永離苦趣。所謂四弘誓願。

未離苦者。令離苦諦。未安道者。令安道諦。未得滅
者。令證滅諦。故云觀行成。等喜一切眾生。此謂喜
心平等廣大。則成喜無量也。所言起空入道者。謂
即起於所成空觀。修假觀行。趣入佛道。接物利生。
又不同二乘沈空滯寂。安住化城。不肯前進。故曰
起空入道。言此所入之道。非真知識。不能通達事
理。是故捨惡知識。而求善知識也。惡知識者。身居
邪見。斷佛慧命故。善知識者。知真本有。識妄元無
故。如此知識。求其指點。示我好道。言好道者。即佛
道也。乃即諸佛所證。眾生所迷。不生不滅。清淨覺
道。菩薩善修此道以自利。即以此道。能使眾生入
佛法家法中而利他也。所言入佛法家者。即生如
來家。不生外道邪見之家。入佛法中者。謂生如來
正法之中。不生權小法中也。以上明其體用。向下
結成喜觀之益。常起歡喜。入佛位中。此二句者。乃
結自利。復是諸眾生等者。乃結利他也。不惟自巳
墮在佛數而生歡喜。又使一切眾生入於正信。捨
諸邪見。生生世世。背六道苦。所以菩薩常生平等
歡喜也。如是修喜。是名佛子喜無量心之體用觀
行也。

○四釋捨心位。】

「若佛子。常生捨心。無造無相空法中。如虗空。於善惡
有見無見。罪福二中。平等一照。非人非我所心。而自
他體性不可得。為大捨。及自身肉手足。男女國城。如

幻如化。水流燈𦦨。一切捨而無生心。常修其捨。」

【此釋捨心之義。即捨無量行也。別經名無屈撓行。
謂行大精進行。能令一切得至究竟涅槃故。常生
捨心。至平等一照一節。正明捨無量心體用觀行
之義。從初發心。歷無窮劫而行濟度。故云常生捨
心。無造。即無能也。無相。即無所也。謂此佛子。常生
捨心之時。是乃生即無生。捨亦無捨。故曰無造。無
造。則無有相。無相則空。空即無物。以是無造無相
空法之中。如虗空也。言空法中如虗空者。釋明常
生捨心無造無相之義。上文既言常生捨心。是即
有心可生。有法可捨。有造作。有形相。何以皆言無
耶。蓋此真空實相法中。心境諸法一切皆空。若立
一塵。即墮限量。必也無造生心。無相行捨。是以頭
頭解脫。法法無礙。故曰空法中如虗空。不拒諸象
發揮也。未發心人。於善事起有因果見。招福果相。
於惡事起撥無因果見。招罪業相。今佛子。捨心既
如虗空。則於善惡二因。有無二見。罪福二報中。平
等一照。了然無二。皆與實相不相違背。故心如虗
空也。非人非我所心。至為大捨一節。申明捨無量
心體用觀行之義。非人非我所心者。非者。空也。所
心者。執情也。以是妙智平等一照。是故人我二心。
內外執情。當下頓空。以是頓空。自他體性俱如虗
空不可得故。如是之捨。是為大捨。即我空義。從此
心性俱空之處。以及身肉手足之內財寶。男女國

城之外財寶。菩薩觀之。總皆如幻如化。如水流。如
燈𦦨。虗假不實。故一切捨。即法空義。如幻如化。喻
內外財物不可得也。如水流。如燈𦦨。喻自他體性
不可得也。而無生心。常修其捨。此二句義。總結佛
子無相捨心。以顯三觀圓修之義。無生心者。乃無
造。無相。無生。無滅。實相心也。即空觀義。常修其捨
者。謂此佛子。雖然了知自他體性俱不可得。亦不
同小乘人。不起方便說法度生。正乃即此無相心
中常生方便。修行捨心。攝受有情。即假觀義。二觀
不立。即中道義。所謂應無所住。而生其心。如是修
捨。是名佛子捨無量心之體用觀行也。

○五釋施心位。】

「若佛子。能以施心被一切眾生。身施。口施。意施。財施。
法施。教導一切眾生。內身。外身。國城。男女。田宅。皆如
如相。乃至無念財物。受者施者。亦內亦外。無合無散。
無心行化。達理達施。一切相現在行。」

【此釋施心之義。即施攝法也。別經名無癡亂行。謂
不為無明所失亂故。能以施心。至教導一切眾生
一節。正明施心所攝體用觀行之義。言能以施心
者。即能被之教。被一切眾生者。即所被之機。言身
施者。以身擔荷。執身負役。乃至所捨頭目髓腦。身
肉手足。口施者。口無雌黃。出言善熟。乃至歡喜讚
歎。說誠實語。意施者。心無瞋恨貪癡嫉妒。乃至常
懷恭敬。現柔和相。財施者。國城妻子珍寶田園。乃

至一切資生產業。法施者。權實方便大小諸乘。乃
至一切因緣譬喻是也。教導一切眾生者。上言被
一切眾生。是何能被之法耶。謂以身口意三輪妙
用。財法二種被諸眾生。隨所樂求。令得如意。教引
開導。攝受一切眾生。使其解脫。永離苦趣故。內身
外身。至達理達施一節。申明施心所攝體用觀行
之義。內身。即內五蘊身命。外身。即外國土眷屬資
具也。菩薩教導之中。雖以權智施心。種種施與。而
必以實智照理。了無施相。反觀內身。外身。國城。男
女。田宅等物。當體全空。皆如如相。實無有法可施。
不但無財物施相。乃至無念財物之念。心境空也。
無受者之人。無施者之我。能所泯也。亦無內之身
命。亦無外之財物。以緣生如幻。無有合相。緣滅如
幻。無有散相故。所以施受內外合散之間。實無施
心可起。無施行可作。無眾生可化。不妨終日度生。
無生可度。終日說法。無法可說。故云。無心行化。此
上明空觀。下明假觀。達理。深達施理。即達三輪體
空。達施。深達施法。因人而用。求財施財。求法施法。
二皆不謬故。一切相現在行者。此總結明三觀圓
修之義。謂雖無心行化。而起化導。不妨修即無修。
無修中修。化即無化。無化中化。不墮斷常。不著空
有。以此施道。歷歷明明。達理達施一切諸相。現在
前行。如是行施。方是佛子施心體用攝受眾生之
觀行也。


○六釋好語心位。】

「若佛子。入體性愛語三昧。第一義諦法語義。一切實
語言。皆順一語。調和一切眾生心。無瞋無諍。一切法
空智無緣。常生愛心。行順佛意。亦順一切他人。以聖
法語教諸眾生。常行如心。發起善根。」

【此釋好語心之義。即愛語攝也。別經名善現行。謂
生生常於佛國土中生故。入體性愛語三昧。至皆
順一語一節。正明愛語心所攝體用觀行之義。愛
語攝者。乃是至慈至悲。親親切切。叮嚀教誡。和順
語也。亦名好語心攝。好語攝者。即是善好柔軟語
也。謂此語言。非凡小情見偏執之語。乃即依如來
體性愛語三昧。正定之所生故。如來有五語。一真
語。二實語。三如語。四不誑語。五不異語。今文具三。
以該中二。第一義諦法語義者。是為真語。即以大
乘中道了義之談。不將不了義語為眾生說。故云
第一義諦法語義也。一切實語言者。是為實語。不
誑語也。皆順一語者。是為如語。不異語也。謂此佛
子。既以第一義諦而生語言。故凡發言吐語。無不
真實。而又事理明了。皆順第一義諦之語。如是五
語為因。當感如來果舌之相。經云。出廣長舌。徧覆
三千大千世界。說誠實言。是也。調和一切眾生心。
至亦順一切他人一節。申明愛語體用之義。調和。
即上諸語為能調。眾生心為所調。無瞋即心和。無
諍即言和。一切眾生固多。佛子以諸好語調之。亦

皆心氣平和。凡有言出。自無所諍。何者。菩薩了達
一切諸法皆空。智亦無緣。如空谷之答嚮。所以不
起佛見。不與佛諍。不起法見。不與法諍。不起眾生
見。不與眾生諍。是則一切諸法皆空。智亦無緣。雖
則舉無能所緣相不妨恒與一切眾生自然任運。
常生慈愛之心。如保赤子。使得安隱。故云一切法
空智無緣。常生愛心。此其所以能調和眾生心而
無瞋無諍也。行順佛意者。即以愛心上合十方諸
佛。同一慈力。亦順一切他人者。即以愛心下合一
切眾生。同一悲仰。所謂無緣慈力赴羣機。明月影
臨千㵎水也。以聖法語等者。結顯佛子愛語之用。
謂此愛語。乃依如來聖教法語。種種方便。隨機設
化。使諸眾生常行如心。亦從如如心中發起善根。
本以自調。而亦調和一切眾生。如是愛語。方是佛
子好語心。攝受眾生之體用觀行也。

○七釋利益心位。】

「若佛子。利益心時。以實智體性。廣行智道。集一切明
𦦨法門。集觀行七財。前人得利益故。受身命。而入利
益三昧。現一切身。一切口。一切意。而震動大世界。一
切所為所作。他人入法種。空種。道種中。得益得樂。現
形六道。無量苦惱之事。不以為患。但益人為利。」

【此釋利益心之義。即利行攝也。別經名無著行。謂
於我我所。一切皆空故。利益心時。至震動大世界
一節。正明利益心攝體用觀行之義。實智體性。即

自證之本智。廣行智道。即利生之權智。若乃佛子。
欲行利益心時。必依實智體性。方能廣行智道之
權智也。集一切明𦦨法門等者。緊承廣行智道而
言。明𦦨法門。即是種種智慧。因緣譬喻。無量方便
法門。所謂開方便門。示真實相也。集觀行七財者。
觀行。即空假中之單。複。圓。二十五輪觀行法也。七
財。即七聖財。謂信。戒。聞。捨。慧。慚。愧七事。此七事中。
戒攝進。慧攝定。此上即能被之教。前人等者。即所
益之生也。菩薩聚集此教法門。為使前人洞曉資
藉。識路還家。無乏中途。得至涅槃彼岸之利益故。
言受身命。而入利益等者。此申明利行攝之義。諸
佛菩薩。教化眾生。必然隱聖現劣。和光同塵。以同
眾生身相事業。如影隨形。久化方皈。使其解脫。是
故假受四大幻身。假受五蘊形命。而入利益三昧。
此即三昧覺法正受意生身也。如他經云。初地菩
薩方得。此經七行便具。此是圓頓法門。故能現一
切身。現一切口。現一切意之三輪也。三輪。以身為
神通輪。欲說法時。必先現通。驚動眾生機情。令發
正信。然後說故。以口為教誡輪。若說正法。先以方
便開示引導。令諸眾生。反邪歸正。改惡從善。然後
說故。以意為記心輪。如說法時。必先以意鑑諸眾
生根器利鈍。然後說故。而震動大世界者。震乃六
種震動。即動。起。涌。震。吼。擊是。大世界者。化境有大
中小三千。此舉大千。該中小故。言此佛子。饒益眾

生。現身口意。神通妙用。說諸法門。使未發心者。令
其發心。巳發心者。令其增長。繇此三輪業用。故感
大千世界六反震動也。一切所為所作。至但益人
為利一節。此申明利益心體用之義。法種。即聖教
法種。空種。即真空理種道種。即道種性種。菩薩一
切所為所作。無不欲令一切他人發菩提心。起大
乘信。而入如來聖教法種。繇法資熏。解二空理。而
入真空理種。繇解空理。起行修行。所修善根。皆如
實際。而入金剛道種性種之中。得是法益。永離苦
趣。證十地果。得是法樂故也。現形六道等者。上言
現一切身口意。不知此形於何處現。謂即於六道
之中現也。以六道中。有種種苦。如天有五衰相現
等苦。人間有生老病死等苦。修羅有瞋心鬪諍等
苦。地獄有寒酸楚痛等苦。鬼神有沈幽愁等苦。鳥
獸有懷獝狘等苦。菩薩雖於六道眾生之中。隨類
現形。而於無量苦惱之事。不以為患。下結所以眾
苦不避者。但專饒益法界中人為利耳。智道所行。
智體且空。眾生雖化。生性無生。如是之行。方是佛
子利益心攝受眾生之體用觀行也。

○八釋同心位。】

「若佛子。以道性智。同空無生法中。以無我智。同生無
二。空同源境。諸法如相。常生。常住。常滅。世法相續。流
轉無量。而能現無量形身色心等業。入諸六道。一切
事同。空同無生。我同無物。而分身散形故。入同法三

昧。」

【此釋同心之義。即同事攝也。別經名難得行。謂成
就難得善根故。以道性智。至同生無二一節。正明
同心體用觀行之義。以道性智者。即菩提道性利
生之權智也。此智契同真空。無生無滅。無相法中。
智理無二。圓融一切。故以無我無人之智現身。同
生無二。無我智者。即根本智。此智。即無差別故。依
此智體。乃能同生無二。同。即能同。生。即所同。言無
二者。其義有二。一者。以物我無二相。隱同一類。種
種方便。種種神通。攝受眾生。無彼此故。二者。以物
我無二體。生。即無生。同。即無同。皆同於無生空。是
故同生。體無殊故。空同源境。至一切事同一節。申
明同心體用之義。空同源境者。承上。既云同生。何
名無二。既是無二。又何同生。言同生無二者。蓋謂
生我。皆本同於無生空理。如一切水。皆同本源。一
切根境。皆同真境。以是無二真空理境之中。實無
人我同異之相。故云空同源境。諸法如相。既一切
法。皆如實相。何有生住滅相。本自無生。無住。無滅。
無生。即無不生。無住。即無不住。無滅。即無不滅。以
無生住滅故。所以常生常住常滅也。世法等者。辯
明無生無滅之義。問曰。既云常生常住常滅。云何
又有生住滅相之遷流耶。答曰。繇是眾生。不識常
生常住常滅之法。迷真逐妄。起惑造業。隨業受報。
輪轉三世。生死無窮。故云世法相續。流轉無量。菩

薩因觀世間眾生。隨業受報。受無量苦。不自覺知。
故以同體悲智。起同事攝。而能示現無量形身色
心等業。入諸六道。一切事同。應以何身得度者。即
現何身。與諸眾生。共處一處。種種方便。而為說法。
令得解脫。如普門大士。隨機赴感。隨類現形。故云
入諸六道。一切事同也。空同無生等者。此總結顯
同心體用之義。空同無生一句。結上。同空無生法
中之意。謂乃空無二空。唯一真空。以是無二真空。
故能現一切空。其所現一切空。皆同於無生空。故
云空同無生。我同無物一句。結上。以無我智。同生
無二之義。謂乃我本無我。是故物即無物。無我無
物。故能物物現形。以我同無。而無物也。而分身散
形故。入同法三昧者。此二句義。結上。能現無量形
身色心等業之文。謂得此三昧者。方能入諸佛土。
現諸眾生身相。同諸眾生事業。因事彰名。故名同
法三昧。如是智定。是為佛子同事心。攝受眾生之
體用觀行也。

○九釋定心位。】

「若佛子。復從定心。觀慧證空。心心靜緣。於我所法。識
界。色界中。而不動轉。逆順出沒。故常入百三昧。十禪
支。以一念智。作是見。一切我人。若內若外。眾生種子。
皆無合散。集成起作。而不可得。」

【此釋定心之義。即勝定行也。別經名善法行。謂說
法授人。為成佛軌則故。復從定心。至十禪支一節。

正明定心體用觀行之義。復從定心者。復。又也。謂
前於欲界中所入三昧正定。今又復從欲界定心
而起。入上二界現身益物故也。觀者。觀察。慧者。慧
照。觀慧即能證智。空。即所證理。謂此菩薩。以寂定
觀慧心。而證定中空理。其所證空。不同二乘寂滅
解脫。不能觀照根身器界。無明種子。當體全空。菩
薩是以證空而不住著空理。能於真空理中。心心
靜緣。於我所法。皆悉如幻。隨如幻境。現如幻身。於
色界。識界中。為說如幻法門。廣化如幻眾生。雖然
如是。不為色識二界所能動轉。不被物轉。能轉物
也。識界。即四空天。色界。即四禪天。所云不動轉者。
謂於上二界中。若逆出。若順出。若逆沒。若順沒。以
是出入隱顯。故常入百三昧。十禪支法。種種神通。
自在無礙。不為下界欲惡所染。亦不為上二界空
禪所拘。所謂逆行順行天莫測也。華嚴經云。童子
身中入正定。童女身中從定起。童女身中入正定。
童子身中從定起等是也。三昧名有無量。略則百
八。今舉百三昧。破三界眾生百法相生見故。十禪
支者。一覺。二觀。三喜。四樂。五一心。六淨。七捨。八念。
九慧。十不苦不樂。此十乃是禪天之定支也。以一
念智。至而不可得一節。申明定心觀慧體用。心心
靜緣之義。以一念智。作是見者。即視定中一念。無
礙清淨。智慧圓照。如實了見。一切我人。若內根身。
若外器界。眾生異熟業識。無明種了。皆無合散。無

集無成。無起無作。一切皆空。俱如幻化。了不可得。
所謂世界本無成住壞空。眾生本無生住異滅。如
是觀者。是名菩薩定心出入體用之觀行也。問。此
行位定心。觀智破惑。與前生位。有何差別。答。大略
相似。各有淺深不同。前住位定。破分別之麤惑。此
行位定。破分別之細惑。故不同耳。

○十釋慧心位。】

「若佛子。作慧見心。觀諸邪見結患等縛。無決定體性
順忍空同故。非陰。非界。非入。非眾生。非一我。非因果。
非三世法。慧性起。光光一𦦨。明明見。虗無受。其慧方
便。生長養心。是心。入起空空道。發無生心。上千海眼
王品。巳說心百法明門。」

【此釋慧心之義。即勝慧行也。別經名真實行。謂二
諦非如。亦非非相故。作慧見心。至三世法一節。正
明慧心體用觀行之義。作慧見心。即能照之觀智。
觀諸邪見等者。即所破之惑也。作者。用也。謂此菩
薩大用。依本所解寂滅理慧而起觀照。照見自他
妄心。及審觀察無明所起。諸惡邪見。結患等縛。如
實了知。無決定體性也。諸邪見者。即諸外道執常。
執斷。執一。執異。種種執著等見。言結患等縛者。結
謂眼與色結等。患謂眼色等結使。起諸業患。致使
生死纏縛。不得解脫。故云結患等縛。無決定體性
等者。謂此等患。繇迷藏識現起。至七地後。修道無
間。順忍解脫。藏識一空。轉成無生法忍。此等諸患。

於彼順忍。同時寂滅。故云無決定體性。順忍空同
也。所以觀五陰。非五陰。觀十八界。非十八界。觀十
二入。非十二入。觀眾生。非眾生。觀一我。非一我。觀
因果。非因果。觀三世法。非三世法。一切皆非。本如
來藏妙真如性。所謂性真常中。求於去來迷悟生
死。了無所得。故非五陰等諸法也。慧性起。至發無
生一節。乃結慧心觀照功能。以顯不住假觀。而證
入中道觀也。慧性起者。繇是無作妙慧。見心所起。
逾發觀慧妙用。故云慧性起也。言光光一𦦨者。光
光即智。一燄即慧。智。能照境。慧能了境。以智慧𦦨。
了緣境空幻也。明明見者。了了照見之義。虗無受
者。言此慧照體性。無障無礙。虗徹靈通。不受諸受。
故名虗無受。其慧方便等者。謂此佛子。以般若智
照。了見無明體空。是故心體虗通無礙。繇虗通無
礙故。其慧益以種種巧妙。無量方便。長養法身。成
就慧命。不繇他悟。為成就故。是心入起空空道。發
無生心。如苗增長也。是心。即本慧心。入。即證入。起
即發起。空空。即是所證人法二空真理。道。即中道。
蓋以從前巳來所用慧心。至此巳證二空。不惟五
蘊等法為空。亦無能空五蘊等法。於二空理。亦無
所住。以無住故。迴向一乘中道。法界海中。發無生
心。任駕慈航故也。無生心者。以不見有毫法生滅。
故曰無生心。惟發此心。普載普運。同證金剛不壞
心故。如是悲智雙運。是為佛子慧心體用之觀行

也。此是略說。於大部內。上千海眼王品中。巳說此
十心。百法明門。一一廣明。不可思議。言百法明門
者。即百八智慧門。今言百者。舉大數也。菩薩將離
兜率宣說此法。留與諸天以作憶念。然後下生。亦
是初地所證化導法門也。】

佛說梵網經直解卷上之一
佛說梵網經直解卷上之二
姚秦三藏法師　鳩摩羅什奉　詔譯
明廣陵傳戒後學沙門　寂光　直解

「菩薩心地品之上」

【○三釋十向義(二)　初標牒問詞　二正解其義。

○初標牒問詞。】

「盧舍那佛言。千佛諦聽。汝先言。金剛種子。有十心。」

【此聖主世尊。告當機佛。誡聽牒問。詳說十迴向心
義。謂前住行菩薩。以起大悲度生。必迴住行所修
善行。向於三處。一者。所證真如實際。二者。所求無
上菩提。三者。所度一切眾生。以能迴之心。及所迴
善行。向彼萬類。圓滿梵行。等入法界故。又云迴事
向理。迴小向大。回因向果。以事理圓融。小大無礙。
因果不二故。又云迴真向俗。回智向悲。以真俗互

融。智悲不二故。此之二法。即上三種迴向之義。言
金剛種子。有十心者。謂此十迴向心。觀智玅行。最
堅最利。一切煩惱。所不能壞。而能壞諸惑業。所以
十迴向心。名金剛種也。

○二正解其義(十)。

○初信心位。】

「若佛子。信者。一切行。以信為首。眾德根本。不起外道
邪見心。諸見名著。結有造業。必不受。入空無為法中。
三相無無。無生無生。無住住。無滅滅。無有一切法空。
世諦。第一義諦智盡。滅異空。色空。細心心空。細心心
心空故。信信寂滅。無體性。和合亦無依。然主者。我人
名用。三界假我。我無得集相故。名無相信。」

【此釋信心迴向義也。別經云。救護眾生。離眾生相
回向。謂以無想心。常行六道。而入果報。受而不受
故。若佛子標人。信者。標法。一切行。至第一義諦智
盡一節。正明佛子信心體用中道觀智迴向之義。
言一切行等者。謂始從初住。終至玅覺。時歷三祇。
修圓萬行。一切眾德。若非初具正信。首立根本。必
為空有魔外所折。以是信力堅忍。而後發起種種
玅行。是以信為能起。一切行為所起。繇能起之正
信。發所起之玅行。繇所起之玅行。證無證之玅果。
所以信乃入道之源。功德之母。故云。一切行以信
為首。眾德根本也。不起外道邪見心者。申明信空
諸有為法也。外道。有九十六種。六十二見。此外邪

見。繇無正信。乃於無名。無相。無我理中。妄起種種
顛倒。今既立根本正信。除疑捨執。則諸邪見。永無
所起。故云。不起外道邪見心也。諸見名著者。出本
邪見之義。謂諸凡夫著有。外道執常。二乘著空。外
道執斷。凡此諸見。皆名為著。凡有著處。正難破除。
自然結集有漏之因。造諸惡業。而受惡業之果。今
此佛子。既以正信。植眾德本。則所起空觀。假觀。中
觀。玅三觀門一照。即使惑障頓空。惑障既空。業障
從何而有。業障尚不可得。豈有報障可受。故云。結
有造業。必不受也。入空無為法中。三相無無者。申
明不受之義。上言業障。報障。必不受者。乃佛子信
智現前。了無能造業者。無受報者。故全身巳入空
無為法中。不被有為法縛。而能了生住滅三相。無
動。無到。故云。三相無無。言無無者。三相。是所破之
無明。無無。是能破之觀智。所破既無。能破亦無也。
無生無生等者。申明信空諸無為法也。謂不但三
相無無。并無有為無為諸法。即此無為法中。諸無
為法。亦不可得。重言無生等者。上無生。是空盡有
為所證之理。下無生。即遣上能證無生重空之智。
言本自無生。何假更立無生。然後說名無生。故云。
無生無生。無生之義如是。無住住。無滅滅之義。亦
復如是。無有一切法空者。承上既有為無為。一切
諸法。本自無有。悉皆空寂。是則無法可空。故空亦
不可得。此總結遣真俗二諦之理。無所得空。故云。

無有一切法空。世諦。第一義智盡者。此總結遣真
俗二諦之智。亦無世諦智。能空有為諸法之智。第
一義智。能空無為諸法之智。盡者。盡二智也。謂不
但所空有為。無為。二諦之理不可得。即能空有為。
無為。二諦之智亦盡無餘。所謂無智。亦無得也。滅
異空。色空。至和合亦無依一節。申明信心迴向之
義。滅。謂除滅。即能滅之觀智。異空。色空。即所滅之
色法。所謂凡夫執色迷空。二乘執空迷色。分為兩
橛。是故十住。修空觀。破凡夫。執色迷空。十行。修假
觀。破二乘。執空迷色。今十迴向菩薩。以修法界平
等觀智。圓照法界。俱滅除異空。色空。有為。無為。同
異見故。此於五蘊中。而空色蘊。所謂色不異空。空
不異色。色即是空。空即是色此也。細心心空等者。
此明所滅心蘊之法亦空。謂上異空。色空二相既
空。則能滅異空。色空。細心之心。此心亦空。故云。細
心心空。又不伹細心之心念亦空。即空上細心之
心。其心亦不可得。故云。細心心心空也。圓覺經云。
遠離為幻。亦復遠離。離遠離幻。亦復遠離。得無所
離。即除諸幻。即此義也。信信寂滅。無體性者。申明
心境俱空。智理雙泯之義。上信。是能信之心智。下
信。是所信之理境。以是心境智理。二俱寂滅。以無
體性。故云。信信寂滅。無體性也。此寂滅心。從無始
來。不與動對而寂。不與生對而滅。所謂寂滅性中
莫問覓也。和合亦無依者。承上諸法既無體性。是

即能信所信。以成和合。了不可得。彼此能所和合。
依誰而立。故曰。和合亦無依。所謂皮既不存。毛將
安附也。然主者下。總結無相信心迴向之義。然之
一字。喚轉文勢。謂諸凡夫。外道。皆從我。與人。安名
立用。以是我人。名用之間。自為分別。為和為合。和
合之處。立我為主。以為我有得相。我有集相。今既
佛子所信。至於無依。是則了知我人名用之相。皆
是三界假設。和合妄立。為我主宰。其體不實。豈無
我無法中。而有修證可得。智聚可集哉。故曰。我無
得集相故。是以深信深入。無得。無集。無我。智理。是
名佛子無相。信心體用。所當回向者也。

○二念心位。】

「若佛子。作念。六念。常覺。乃至常施。第一義諦空。無著
無解。生住滅相。不動。不到。去來。而於諸業受者。一合
相迴向。入法界智。慧慧相乘。乘乘寂滅。𦦨𦦨無常。光
光無無。生生不起。轉易空道。變前轉後。變轉化化。化
轉轉變。同時同住。燄𦦨一相。生滅一時。巳變。未變。變
變。化亦得一。受亦如是。」

【此釋念心迴向義也。別經名不壞回向。謂觀一切
諸法。有受。有用。念念不住故。若佛子作念標定。六
念。至入法界智一節。正明佛子念心體用中道觀
智迴向之義。言作念者。作謂起作。念謂明記不忘。
六念等者。此申明作念意。問言作念者。作何等念。
答。謂即念佛。念法。念僧。念戒。念天。念施之六念也。

常覺。乃至常施。此舉首尾二念。是超略義。該中四
也。言常覺者。即念佛也。依涅槃經。六念釋之。念佛
者。謂念諸佛十功德品。具足十力。四無所畏。大悲
三念。常樂我淨。是故得稱如來。常無變易。名大沙
門。名大法師。名大導師。乃至婆伽婆。是名菩薩摩
訶薩念佛。念法者。謂念思惟諸佛。所可說法。最玅
最上。因是法故。能令眾生。得現在果。惟此正法。無
有時節。法身所見。不生。不出。不住。不滅。不始。不終。
乃至諸佛。所遊居處。常不變易。是名菩薩摩訶薩
念法。念僧者。謂念諸佛聖僧。如法而住。受持正法。
隨順修行。不可覩見。不可捉持。不可破壞。無能撓
害。不可思議。一切眾生。良祐福田。雖為福田。無所
受也。乃至常不變易。是名菩薩摩訶薩念僧。念戒
者。謂念諸佛菩薩。思惟有戒。不破不漏。不壞不雜。
雖無形色。而能護持。雖無觸對。善修方便。可得具
足。無有過咎。諸佛讚歎。是大方等。大涅槃因。乃至
諸佛玅寶勝幢。若住是戒。得須陀洹果。我亦有分。
非我所欲。何以故。不能廣度眾生故。若住是戒。則
阿耨多羅三藐三菩提。我亦有分。是我所欲。何以
故。當為眾生。廣說玅法。而作救護故。是名菩薩摩
訶薩念戒。念天者。謂念四天王處。乃至非非想處。
若有信心。得四天王處。我亦有分。若戒。多聞。布施。
智慧。得四天王。乃至非非想處。我亦有分。然非我
所欲。何以故。四天王處。乃至非非想處。皆是無常。

以無常故。生老病死。以是義故。非我所欲。譬如幻
化。誑於愚夫。智慧之人。所不能惑。愚者。即是凡夫。
我則不同凡夫愚人。我曾聞有第一義天。乃至常
不變易。以常住故。不生。不老。不病。不死。我為眾生
精勤。求於第一義天。能令眾生。除斷煩惱。猶如意
樹。若我有信。乃至有慧。則能得是第一義天。當為
眾生。廣分別說。第一義天。是名菩薩摩訶薩念天。
念施者。謂念深觀此施。是菩提涅槃因。諸佛親近。
我亦如是親近。若不惠施。不能莊嚴四部之眾。施
雖不能。畢竟斷惑。而能除破現在煩惱。乃至諸佛
菩薩。修集是施。為涅槃因。是名菩薩摩訶薩。念施
也。如是常覺。乃至常施。雖則名有六念。而於第一
義空。中道理中。實無有念可執著者。實無有念可
解脫者。何以故。有縛有解。皆是生滅。無著無解。無
生無滅。以無縛無解故。則無生住滅相之念法。以
無生住滅相之念法故。是則本元不動。本元不到。
既本元不動。不到。則亦無去。無來。無來。則無動相。
覺其有生。無去。則無到相。覺其有滅。如是不動。不
到。無去。無來。是故無有生住滅之三相。作業受報。
一切皆空。能於諸所作業。并受業者。為一合相迴
向。入法界智也。一合相迴向者。其為念心。無能無
所。能所無二。無縛。無解。縛解無二。無生。無滅。生滅
無二。無動。無到。動到無二。無來。無去。來去無二。無
業。無報。業報無二。是為一合相迴向也。入法界智

者。入。即趣向之義。法界。即十法界。乃一切眾生本
有之心。一切諸佛所證之理。所謂心。佛。眾生。三無
差別也。智。即能證法界平等之智。迴二諦理。向入
法界平等之理。迴二諦智。向入法界平等之智。以
法界智。契法界理。以法界理。㳷法界智。智理圓融。
無有迹象。入法界。有三處。因諸菩薩。根有利鈍。行
有淺深。以所入不同故。一者。十住初心。以利根者。
能破無明。即得證入法界平等之理。得不退轉。二
者。十向終心。眾行純熟。破除二障。故得證入法界
平等之理。三者。初地初心。於前行向十功德品具
處。至於初地初心證入法界。三德圓融。三身自在。
是名三處證入法界。此是第二終心入法界也。慧
慧相乘。至生滅一時一節。申明一合迴向。入法界
義。慧慧相乘。即智。乘乘寂滅。即理。由入法界智故。
轉六念之慧乘。入法界之慧乘。轉六念之理乘。入
法界之理乘。所謂廣大如法性。究竟如虗空。窮未
來際。無有間斷故。𦦨燄無常。光光無無。此二句者。
乃即智慧破惑之象。𦦨燄光光。即能滅之智慧。無
常無無。即所滅之無明。菩薩智慧。如火之𦦨。眾生
煩惱。如薪之燒。以智慧𦦨。燒煩惱薪。淨盡無餘。如
火之𦦨。能燒大地草木。淨盡無餘。又以菩薩智慧。
如火之光。眾生無明。如室之暗。以智慧光。照無明
暗。無幽不燭。菩薩以中道觀。第一義空。破無明惑。
無障不除。無理不顯也。生生不起等者。既是𦦨𦦨

無常。光光無無。是則生而無生。起而不起。是以無
生無起。即轉易空道也。言轉易空道者。即迴向義。
轉。即轉迴。易。即易向。轉無明。易真如。轉煩惱。易菩
提。轉生死。易涅槃。惟其轉易如此。是以轉而不轉。
不轉而轉。故能變前轉後等也。變前轉後一句。即
轉滅相無明。為不滅相。變轉化化一句。即轉住相
無明。為無住相。化轉轉變一句。即轉生相無明。為
無生相。不云轉異相者。正是本位所破。故不言也。
同時同住等者。釋承四相相依而有。同一覺故。所
以𦦨𦦨一相。生滅一時。𦦨𦦨一相。始本無二。同一
覺故。生滅一時。四相平等。猶若交蘆。相依而立也。
巳變下等五句。此又統結生住異滅。四相平等。三
覺無二。言巳變者。即過去生滅也。言未變者。即未
來生滅也。變變者。即現前生滅也。化亦得一者。例
上結之。雖云三世迭遷。以法界智照之。實無動到
去來。四相平等。故云。化亦得一。所謂纔生。即有滅。
不為愚者說也。受亦如是者。承上既三世所變生
滅之法。亦得一。是則能覺生滅之心。亦得一也。故
云。受亦如是。如是念心。是乃佛子無相念心之迴
向也。

○三深心位(又云迴向心位)。】

「若佛子。深心者。第一義空。於實法空智。照有實諦。業
道相續。因緣中道。名為實諦。假名諸法我人主者。名
為世諦。於此二有諦。深深入空。而無去來。幻化受果

而無受。故深深心解脫。」

【此釋深心迴向義也。別經名等一切諸佛迴向。謂
三世佛法。一切時能行故。若佛子。深心者。二句標
定。第一義空。至下深深入空一節。正明深心迴向。
言深心者。非對淺而言也。乃是最深之深。故名深
心。第一義空者。即一真法界。大空之理。於實法空
智者。即一真法界。大空之智。以法界智。入法界理。
理智圓融。法界無礙。即以法界理智。而起慧照。照
有實諦。有。即俗諦。實。即真諦。然此真諦。非離俗諦
之外別有。乃即業道相續。無明。老死。十二因緣。於
其因緣和合法中。本來不遷不變之道。名為實諦。
業道。即第八賴耶識。名為業相。相續。即第七末那
識。名為相續。總該三細。六粗之法。因緣即三細。六
粗。生滅和合之稱。所謂無明不覺生三細。境界為
緣長六粗。又云業道。即身口意。所作善惡行業。謂
此諸業之因。致受生死諸業之果。道。即道路。能通
之義。謂此三道。更互相通。從煩惱通至業。從業通
至於苦。從苦復通至於煩惱。展轉相通。生死不絕。
是為業道相續。和合因緣之法。繇是因緣和合。假
名諸法。致使凡夫外道。妄計我人執為主者。名為
世諦。世諦。遷流不實之謂。菩薩於此二有諦。深深
入空。二有諦者。即上真俗二諦。所言真諦。亦名有
諦者何。對俗言真。立真遣俗。俱屬對待。即非真真。
故亦名有諦。所謂言妄顯諸真。妄真同二妄也。又

二有者。有即本有。真常不變。故亦名有。所謂是法
住法位。世間相常住故。又云。因緣所生法。我說即
是空。亦名為假名。亦名中道義此也。深深入空者。
申明深心迴向之義。承上。菩薩以法界智。照真了
真。照俗了俗。於此二諦。了無二法。合為一理。深深
迴向。一真法界。平等大空之理。故云。深深入空。所
謂。真不立。妄本空。有無俱遣不空空者此也。而無
去來等者。此總結承深心迴向之義。既於此二有
諦。深深入空。而空理中。自無生滅去來。幻化受受
果報。而無受受幻化之果報故。是名深深心解脫
也。又深深心解脫者。聲聞。修生滅四諦法。證人空
理。名淺解脫。緣覺。修無生四諦法。證法空理。名深
解脫。菩薩以法界智。即觀空假不二。真俗互融。深
之又深。故云。深深心解脫也。

○四達心位。】

「若佛子。達照者。忍順一切實性。性性。無縛。無解。無礙
法達。義達。辭達。教化達。三世因果。眾生根行。如如。不
合。不散。無實用。無用。無名用。用用一切空。空空照達
空。名為通達一切法空。空空如如。相不可得。」

【此釋達心迴向義也。別經名為至一切處迴向。謂
以大願力。入諸佛土。供養一切佛故。若佛子達照
者。標定。忍順一切實性。至教化達一節。正明達照
體用中道觀智迴向之義。達。即通達。照。即明照。謂
通達事理。照了無礙。二義合言。故云達照。此即能

證之智。忍順一切實性者。此即所證之理。忍。即忍
可忍證也。順。即隨順無違也。以是忍證法界之理。
順隨法界之性。故能了達一切諸法之性。皆即法
界真實之性。故云。忍順一切實性。性性。無縛。無解。
三句承上。既觀一切法性。皆法界性。即此一切法
性之性。本自如如。本來無縛。本來無解。無縛。即無
生死。無解。即無涅槃。經云。一切眾生。皆即涅槃。本
來自滅。不復更滅。以是情與無情。一體無差。本來
清淨。故云性性。無縛。無解。無礙法達等者。申明達
照之義。上明觀照諸法。體性無差。此明觀照諸法。
相用不異。無礙二字。貫下法達。義達。辭達。教化達。
四種無礙智也。法達者。即法無礙智。謂得此智。即
能通達世出世間。一切諸法名字差別。分別演說。
無滯礙故。義達者。即義無礙智。謂得此智。即能了
知一切諸法差別名字。義趣玅理。隨順宣揚。無滯
礙故。辭達者。即辭無礙智。謂得此智。能於諸法名
字義理。隨順一切眾生。種種根性。殊方異語。為其
演說。能令眾生。各各得解。辨說通達。一切法性。無
滯礙故。教化達者。即樂說無礙智。謂得此智。即能
隨順一切眾生。種種根性。所樂聞法。而為說之。通
達圓融。無滯礙故。三世等者。詳釋上義。言三世因
果者。即釋上法達義。謂此佛子。於諸法中。了達過
現未來。善惡之因。即感過現未來。苦樂之果。是以
三世因果。相續無窮。一一了故。眾生根行者。釋上

辭達。教化達二義。謂諸眾生根行。有貪瞋癡等業
繫苦眾生。有戒定慧等解脫樂眾生。而諸眾生。有
利根鈍根者。有非鈍非利者。有善性惡性者。有非
善非惡者。種種根性種子差別。而起種種現行差
別。菩薩觀根逗教。一一通達方便說故。如如。不合。
不散。此三句者。總釋上三種義。謂即了達三世因
果。眾生根行。世出世間。生滅染淨。一切諸法。皆如
如相。本無三世因果。本無眾生根行。本來平等。不
合。不散。無生。無滅。不合。即無生也。不散。即無滅也。
故名如如不合不散。無實用等者。展轉釋明無合
無散之義。謂既了達無合無散。即一切法。當體本
空。何有實用。是故無實用也。無用。無名用。用用一
切空者。蓋謂實以名顯。名得其用。其名。其用。依實
而立。既無實體。則無實用。既無實用。則無有名。名
實二用。皆是假立。各無自性。各無自相。一切皆空。
本自如如。何有其名。何有其用。所以用用一切空
也。空空照達空者。謂以所照諸法。既無實體。無有
實名。則此能照觀智。亦無照無達也。名為通達一
切法空者。以是空空照達空故。是故名為通達一
切法空。經云。若人通達無我法者。如來說名真是
菩薩此也。空空如如。相不可得。此二句者。總結無
相照達迴向之義。空空。即法界理。如如。即法界智。
以是如理如智之道。離諸名字言說心緣等相。故
云。空空如如相不可得。


○五直心位。】

「若佛子。直者。直照。取緣神我。入無生智。無明神我空。
空中空。空空理心。在有。在無。而不壞道種子。無漏中
道一觀。而教化一切十方眾生。轉一切眾生。皆薩婆
若。空直。直性直行。於空三界生者。結縛而不受。」

【此釋直心迴向義也。別經名無盡功德藏迴向。菩
薩恒以常住大法。授與前人故。若佛子。直者。標定。
直照。至無漏中道一觀一節。正明直心體用中道
觀智迴向之義。所言直照。謂正直照物而無私曲
之義。菩薩證入中道法界理智。而起觀照。直照諸
法。自他體性。一切平等。無委曲相。是為直者之直
照也。取緣神我。入無生智。此二句者。釋上直照之
義。取緣神我。即第六識分別之我。以能取能緣。故
名取緣。六識。名神我者。以二乘人。不知有七八識。
依六根門頭。六識。三毒。建立染淨根本。所以名此
六識。為神我也。以阿賴耶。人所難測故耳。言入無
生智者。謂此十向菩薩。以法界智。觀察無明煩惱
體性本空。將登地時。巳離分別我法二執。故云入
無生智。無明神我空者。即第七識。俱生所執。自內
之我。此繇無明熏習所起。微細難知。至七地後。方
捨諸外道執。此第八藏識。謂之自性冥諦。二十五
諦。以此藏識為冥初諦。故此識。非諸凡夫所知。亦
非二乘智慧所覺。謂依菩薩從初正信。發心觀察。
若證法身。得少分知。乃至菩薩地盡。不能盡知。唯

佛窮了。是以三賢菩薩。起真觀解。深觀藏識緣起。
雖未頓破無明。亦了緣起體空。故云。無明神我空。
空中空者。此釋無明體本空義。謂此般若真空實
相體中。即無明空相。尚不可得。寧有無明相耶。故
云空中空也。空空理心等者。此釋照體不空之義。
謂上無明之空。即空有也。空中之空。即空無也。是
空。猶被有無可壞。而此空空理心。在有時。不滯有。
不被有壞。在無時。不沉無。不被無壞。故云。在有在
無。而不壞道種子。道種子者。乃即菩提道性。金剛
種子。以此中道體性。為成佛真種子。常無變故。無
漏中道一觀。至結縛而不受一節。申明直心體用
之功。結顯中道觀智之益。所言不壞道種子者。謂
以無漏中道平等一觀。即以一觀圓照。所以在有。
轉有。在無轉無。而能教化一切十方執有執無眾
生。離有無相。皆轉一切眾生。俱入薩婆若海。平等
大空。無餘涅槃。正直之道。所以不被物壞。而能壞
物。人不能轉。而能轉人。是菩薩。皆以直性直行。自
成成人。入薩婆若也。於空等者。釋直性直行義。菩
薩示現受生。往來三界。應緣而來。應緣而去。皆以
直性。而行直行。不與法縛。不求法脫。不厭生死。不
愛涅槃。無所罣礙。猶若虗空。所謂不如三界。見於
三界。故云。於空三界生者。結縛而不受也。

○六不退心位。】

「若佛子。不退心者。不入一切凡夫地。不起新長養諸

見。亦復不起集因。相似我人。入三界業。亦行空。而不
住退解脫。於第一中道一合行。故不行退。本際無二
故。而不念退。空生觀智如如。相續乘乘。心入不二。常
空生心。一道一淨。為不退一道一照。」

【此釋不退心迴向義也。別經名入一切平等善根
迴向。謂行無漏善善。而不二故。若佛子。不退心者。
標定。不入一切凡夫地。至亦行空一節。正明不退
心體用中道觀智迴向之義。不退心者。謂不退入
一切凡夫地故。一切凡夫。總舉三界眾生。菩薩照
破三界見思煩惱等惑。將隣聖地。故此不入。既以
不入一切凡夫地故。則不起新長養外道諸見。不
但不起長養。亦復不起集因。所謂因窮而果喪也。
雖然示生三界。實非業繫。似有我人。而三界業。亦
行空矣。此上總明不退。向下別明不退。其義有三。
一位不退。二行不退。三念不退。不住退解脫者。即
別明位不退不住之義。謂此菩薩寶位。不同聲聞
之位。住著解脫涅槃。故云不住解脫。問。何名不退。
答。此菩薩。於第一義諦中道理中。一合行。故得位
不退也。不行退者。即別明行不退之義。謂菩薩行。
不同四諦還滅之行。有住有退。此達根本菩提。真
如實際。智理一如。無二之行。故得行不退也。而不
念退者。即別明念不退之義。謂此菩薩之念。不同
念空無相無作。有念無念。分別取捨。此以空生觀
智。照了諸法。皆如如相。是故無念而念。念而無念。

以無念境。是名念不退也。相續乘乘。心入不二。此
二句者承上。謂乃不但行念不退。且亦不住。以能
相續乘乘。心入不二。言相續乘乘者。謂以行念不
退。毫無間斷。故云相續乘乘。言心入不二者。謂境
智如如故。常空生心者。釋上相續乘乘我空之義。
一道一淨等者。釋上心入不二。法空之義。一道即
中觀。一淨。即空觀。是以空而不空。能為不退一道
一照也。一道。即中觀。一照。即假觀。是以二邊不住。
中道不立。直趨無餘不二大涅槃果海。所謂應無
所住。而生其心。如是住持。如是行門。如是念心。是
名佛子不退心迴向之義也。

○七大乘心位。】

「若佛子。獨大乘心者。解解一空故。一切行心。名一乘。
乘一空智。智乘行乘。乘智心心。任載任用。任載。任一
切眾生。度三界河。結縛河。生滅河。行者。坐乘任用。載
用智乘。趣入佛海故。一切眾生。未得空智任用。不名
為大乘。伹名乘。得度苦海。」

【此釋獨大乘心迴向之義也。別經名等隨順一切
眾生迴向。謂觀一切善惡。無二相故。若佛子等二
句標定。解解一空故。至智乘行乘一節。正明獨大
乘心體用中道觀智迴向之義。所云獨大乘心者。
謂獨大無外也。大。即當體立名。就義為稱。乘。乃運
載為功。廣博為義。揀非聲聞辟支佛乘。亦非住行
位乘。乃迴向終心。中道大乘也。解解一空等者。正

釋獨大乘心之義。上解。即是能解法界廣大之智。
下解。乃即所解法界廣大之理。以智契理。二俱平
等。了無能所。故云解解一空故。一切行心。名一乘
者。謂即以此法界理智。而起法界行心。是故一切
之行。即法界行。一切之心。即法界心。故云。一切行
心。名一乘也。乘一空智等者。此釋智行雙運之義。
謂乘一乘之空智故。而顯乘一乘之空理也。以一
乘空理故。而起一乘空行。繇一乘空行故。而運一
乘空理。若非乘一乘之空智。斷然不能破眾生堅
固之迷。非乘一乘之空行。則亦不能成眾生真實
之德也。是故智起惑亡。行興道成。以是智行雙乘。
廣化眾生。到涅槃城。無諸難事。如鳥二翼。一舉萬
里。亦如目足相資。直抵中堂。故云。乘一空智。智乘
行乘也。乘智心心。至趨入佛海故一節。申明獨大
乘義。乘智心心。任載任用。此二句者承上。繇乘大
乘空智。故能堪可心心大乘。任載任用。而任意運
為也。云任載者。謂任一切眾生度三界河。并結縛
河。生滅河也。一切眾生。總舉凡聖權小而言。言度
三界河者。度。即度脫。三界。即欲界。色界。無色界。河
者。漂流沒溺之義。以諸凡夫。沒溺愛河。不得出離。
今令乘此大乘得出三界。不致沒溺故也。結縛河
者。此度外道。見使執縛。以諸外道。有種種邪見執
縛。是故不得出離生死苦海。今令乘此大乘。得解
脫故。生滅河者。此度二乘生滅知見。以二乘人。生

滅知見未亡。而使乘此大乘。超變易生死故。上明
任載之義。向下明任用義。其任用者。謂此行者。坐
乘大乘任用。任意縱橫。自在無礙。以是能載能用。
皆以一空智乘。而趨入佛海故。佛海。即玅覺果海
也。一切眾生等者。結顯獨大乘心之義。揀別小乘。
不得至此。何者。謂以一切眾生。未得一空智乘。任
載任用。不得名為大乘。伹名為乘。得度苦海。安住
化城。自善而巳。所以菩薩不與權小人同。故名獨
大乘心也。

○八無相心位。】

「若佛子。無相心者。妄想解脫。照般若波羅蜜無二。一
切結業。三世法。如如一諦。而行於無生空。自知得成
佛。一切佛。是我等師。一切賢聖。是我同學。皆同無生
空故。名無相心。」

【此釋無相心迴向之義也。別經名真如相迴向。謂
心得自在。等三世佛。常照有無故。若佛子等二句
標定。妄想解脫。至如如一諦一節。此正明無相心
體用中道觀智迴向之義。無相心者。謂無妄想。及
與解脫。分別之心。妄想。是生死法。解脫。是涅槃法。
生死。即此岸道。涅槃。即彼岸道。以諸凡夫妄想。恒
居生死此岸。二乘巳得解脫。住著涅槃彼岸。菩薩
以般若大智慧。照了生死。及與涅槃。於此無相般
若波羅蜜中。實無二法。故云。照般若波羅蜜無二。
既了妄想。解脫。無二法故。則一切結業法。三世因

果等法。皆即如如一諦。無二理也。而行於無生空。
至皆同無生空故一節。此申明無相心觀照迴向
之義。謂上既了妄想解脫。皆如如一諦。是以不住
生死此岸。亦即不住涅槃彼岸。以不住故。而能常
行於無生空。以行無生空故。自知決定信得當來
成佛。亦知一切諸佛。是巳成佛道者。是我等本源
師。一切三賢。十聖。是未成佛道者。是我等同學友。
何以故。皆同無生空故。所云皆同無生空者。謂諸
一切賢聖所修。以修此無生空。一切諸佛所證。以
證此無生空。故云。皆同無生空故。所以結顯名為
無相心也。佛藏經云。釋迦如來因地。從過去遠劫
時。而以四事供養無量無邊一切諸佛。及佛弟子。
無空過者。而此諸佛。皆不記我。汝於來世。當得作
佛。何以故。以我有所得故。乃至最後供養普明如
來。方始與我授記。汝於來世。當得作佛。號釋迦牟
尼。何以故。以我無所得故。無所得者。即常行於無
生空。無生空者。即無相心也。

○九慧心位。】

「若佛子。如如慧者。無量法界。無集。無受生。生生煩惱。
而不縛。一切法門。一切賢。所行道。一切聖。所觀法。所
有亦如是。一切佛。教化方便法。我皆集在心中。外道
一切論。邪定功用。幻化。魔說。佛說。皆分別入二諦處。
非一非二。非有陰界入。是慧光明。光明照性。入一切
法。」


【此釋慧心迴向之義也。別經名無縛無著解脫相
迴向。謂以般若。照三世諸法。是一合相故。若佛子
等二句標定。無量法界。至所有亦如是一節。正明
如如慧心體用中道觀智迴向之義。所言如如慧
者。即真如之理慧。謂此菩薩。將親見真如之道。真
如相現前。其智慧心中。明了十界依正等法。互攝
圓融。自在無礙。所謂真得所如。十方無礙。所以得
此如如慧者。能於無量十法界中。現身益物。雖現
身益物。而無集因。亦無受果。無有生死。無有煩惱。
如空谷以答響。實無身心。受彼生死。故云無量法
界。無集。無受生也。生生煩惱。而不縛者。此二句義。
謂不止六凡法。所不能縛。即四聖界。一切修證法
門。皆亦無著無縛。言一切法門者。乃即一切三賢。
所修行菩提道。一切十聖。所觀證真如法。謂此所
有賢聖法門。悉皆如是。不著不縛。故云。所有亦如
是也。一切佛。教化方便法。至非有陰界入一節。申
明如如慧心觀照之義。既凡所有一切法門。無著
無縛故。即能於一切諸佛。教化開導。方便法門。菩
薩亦皆集在如如慧心之中。融通無礙。豈伹諸佛
法門。融通無二。即入外道一切辯論。一切邪定功
用。一切種種幻化。若魔說。若佛說。若魔見。若佛見。
我能融通。如如慧心。歷歷明明。皆以分別入二諦
處。二諦。即真諦俗諦也。於此二諦。究竟無惑。非一
非二。云何非一。謂魔說非佛說。佛說非魔說。魔說

者。邪見也。佛說者。正見也。故非一也。云何非二。魔
說。實非魔說。佛說。實非佛說。是故魔說。佛說。實無
二法。魔見。佛見。實無二體。故非二也。非有陰界等
者。謂魔與佛。既是非二。何有陰界入耶。所以觀五
陰。非五陰。觀十八界。非十八界。觀十二入。非十二
入故也。是慧光明三句。結成如如慧心體用觀智
迴向之義承上。問。既是諸法。一切皆非。是何境界。
答。乃即如如智慧光明。即此光明。照法界性。入一
切法。於本法界。無二別故。如是智慧。如是觀照。是
名佛子如如慧心之迴向也。

○十不壞心位。】

「若佛子。不壞心者。入聖地智。近解脫位。得道正門。明
菩提心。伏忍順空。八魔不壞。眾聖摩頂。諸佛勸發。入
摩頂三昧。放身光。光照十方佛土。入佛威神。出沒自
在。動大千界。與平等地心。無二無別。而非中觀知道。
以三昧力故。光中見佛。無量國土。現為說法。爾時即
得頂三昧。證虗空平等地。總持法門。聖行滿足。心心
行空。空空慧中道。無相照故。一切相滅。得金剛三昧
門。入一切行門。入虗空平等地。如佛華經中廣說。」

【此釋不壞心迴向之義也。別經名入法界無量迴
向。謂覺一切法。中道無相故。若佛子等二句標定。
入聖地智。至下而非中觀知道一節。此正明不壞
心體用觀智迴向之義。所言不壞心者。其義有六。
故得不壞。入聖地智。近解脫位。得道正門。明菩提

心。伏忍順空。八魔不壞。有此六義。故名不壞心也。
言入聖地智者。謂住行向之三十心。名賢。地上菩
薩。名聖。今茲十向終心。所得智慧。即登初地智慧。
故云。入聖地智。近解脫位者。近者。隣也。三賢至此。
相隣初地。將解脫分別二障。故云近解脫位。得道
正門者。道。即諸佛達道。此道不偏。不邪。曰正。門者。
通也。以初歡喜菩薩。得正修行門路。若到此門。一
超直入如來覺地。所謂歡喜菩薩。覺通如來。盡佛
境界。今即十向終心。將登初地。故云得道正門。明
菩提心者。明。即了明。菩提心者。華言覺道。亦云道
心。具大道心。以成眾生。明了此心。故云明菩提心。
智度論云。菩提心有五種。一者。十信菩薩。名為發
菩提心。謂此菩薩。於無量生死中。為求阿耨多羅
三藐三菩提故。而乃發此大心。故名發菩提心。二
者。住行向諸菩薩。名為伏菩提心。謂此菩薩。折諸
煩惱。降伏其心。行諸波羅蜜行。利益眾生。故名伏
菩提心。三者。初地。至七地諸菩薩。名為明菩提心。
謂此菩薩。觀三世法總相。別相。分別籌量。得見諸
法。本末實相。清淨明了。與般若波羅蜜相應。故名
明菩提心。四者。八地。九地。十地。三位菩薩。名出到
菩提心。謂此菩薩。於般若波羅蜜中。得方便力。亦
不著於般若波羅蜜故。能滅一切煩惱障故。得見
一切十方諸佛體性。真得無生法忍。出離三界。到
薩婆若海。故名出到菩提心。五者。等玅二地菩薩。

名為證無上菩提心。謂此菩薩。坐於道場。斷諸煩
惱。成就阿耨多羅三藐三菩提故。是名證無上菩
提心。此五種中之第三也。謂此十向終心。將登聖
地。明真見道。究竟明了。故曰。明菩提心。伏忍順空
者。忍。有五忍。三賢菩薩。名伏忍位。初地。二地。三地
名信忍位。四地。五地。六地。名順忍位。七地。八地。九
地。名無生忍。十地。等。玅。名寂滅忍。此三賢位行滿。
居伏忍道極頂。將登聖地。一切異相無明。現行不
起。亦能隨順於無生空。故云伏忍順空。八魔不壞
者。八魔。一色魔。二受魔。三想魔。四行魔。五識魔。六
煩惱魔。七死魔。八天魔也。五陰魔者。亦名五蘊魔。
陰為蓋覆。蘊猶積聚。以集五蘊生滅。使修行人。不
能超脫。名五陰魔。煩惱魔者。即三界中見思煩惱。
一切妄惑。若修行人。為此妄惑。惱亂心神。不能成
就阿耨菩提。名煩惱魔。言死魔者。即身四大分散。
夭喪殞沒。若修行人。為此夭喪。不能續延慧命。名
為死魔。言天魔者。乃即欲界。第六他化自在天魔。
若修行人。勤修勝善。欲超三界生死。而此天魔。為
作障礙。發起種種擾亂之事。令修行人。不能成就
世出世善。樂因樂果。故名天魔。天魔一種。是為外
魔。前七種。是內魔。梵語魔羅。華言奪命。又云殺者。
謂奪智慧之命。而殺世出世間一切善根。故云魔
也。言不壞者。繇是菩薩。入聖地智。近解脫位。得道
正門。明菩提心。伏忍順空。達妄想。即真如。了無明。

即佛性。是故八魔不能壞也。以是魔無能壞。故感
眾聖摩頂。安慰其心。諸佛勸發。增進其行。華嚴十
迴向品中云。十方諸佛。各以右手。摩金剛幢菩薩
之頂加被。為說法主。即此摩頂之義。是故得入摩
頂三昧。即放身光。而此身光。光照十方國土。即能
入佛威神。形儀如佛。於十方國土中。若出。若沒。或
隱。或顯。自在無礙。以是神變。一時震動大千世界。
即與虗空平等地心。無二無別。而非中觀知道者。
謂此菩薩。雖然如是神變。而尚非歡喜地。實證第
一義諦中觀智道。現百佛身。百佛世界。一一徧知
無礙者也。以三昧力。至入虗空平等地一節。申明
加被之義。承上所云。既非初地中觀知道。是何力
也。謂此菩薩。雖非中觀知道。而以諸佛三昧定水
加被力故。亦能於自身光中。得見十方諸佛。在無
量國土中。現為眾生說諸玅法。以是見佛。得聞法
故。爾時即得證入頂三昧。而能實證虗空平等初
歡喜地。總持門也。總持門者。謂總一切法。持無量
義。瓔珞經云。地名持。即持一切百萬阿僧祇功德
智慧故。所以證此地者。一切如來聖行功德。悉皆
圓滿具足。以是聖行悉滿足故。而心心行空也。言
心心行空者。即住行向之三十心。心心分別我法
二執之行。至此悉空。故云心心行空。空空慧中道
者。空空。是即所證人空法空。三空之理。慧者即是
能證二空之智。以是如理如智。不即不離。不一不

二。名空空慧中道。所謂二諦融通三昧印也。無相
照故等者。釋空空慧中道之義。謂以無相中道之
智。而照無相中道之理。無理不顯。無相不滅。是故
一切異生性障等相。滅盡無餘。所謂虗空平等之
地。性德真如之理。圓滿成就。含攝周徧。其量無外。
十界差別之相。了不可得。所以無相照故。而一切
相滅也。以是障礙滅故。即得金剛三味。正受法門。
一時現前。繇現前故。能入十地。一切行門。一時具
足。是名證入虗空平等地也。此是略說。如佛華經。
廣說其義。

○四釋十地義(三)　初總標問辭　二別解文義
　三結讚法門。

○初總標問詞。】

「盧舍那佛言。千佛諦聽。汝先問。地者有何義。」

【此能說報佛。召告當機化佛誡聽。牒前問詞。解脫
十地菩薩。理智觀行。修證次第之法義也。

○二別解文義(十)　初體性平等地(二)　初明斷證義
　二正釋其義。

○初明斷證義。

華嚴疏云。十地菩薩。斷十種障。證十真如。真如體
性。實無差別。乃隨勝德。假立十種。雖初地中。巳達
一切。而所證如。猶未圓滿。令圓滿故。後後建立。又
初地中。雖離分別我法二執。伹能遠離六識粗惑。
猶有七識微細俱生我法二執。尚未空盡。第六分

別二執。自初信。發心時。修生空觀。至七信位。巳斷
分別我執。而隨入法空觀。歷三賢位。至初地時。分
別法執。亦即斷矣。第七。俱生二執。自初地位。恒住
雙空觀中。至第七地後心。方捨藏識。乃至八地初
心。即得無功用行。是則俱生我執現行永伏。俱生
法執間起。至等覺後心位。金剛喻定現在前時。一
剎那間。生相無明。異熟種子。方始斷盡而無餘也。
其云十地。斷十種障。證十真如者何。如初地斷一
種異生性障。此障。乃從凡夫分別我執。現行所起。
故名異生性障。並斷二種愚執。一執著我法愚。二
惡趣雜染愚。謂此三法。能障初地。斷此愚障。方登
初地。此地菩薩。自從賢位。初證理性。始獲法味。證
二空理。今二空觀現前。便能永斷。愚障既斷。能益
自他。生大歡喜。名歡喜地。其所證者。名曰徧行真
如。以能徧行染淨法故。菩薩位寄轉輪聖王。廣修
慈悲等法。而化導眾生故。華嚴經云。歡喜菩薩。於
十波羅蜜中。檀波羅蜜最勝。餘非不修。但能隨力
隨分。下九度義倣此。

○二正釋其義。】

「若佛子。菩提薩埵。入平等慧體性地。真實法化。一切
行華光滿足。四天果乘用。任化無方。理化神通。十力。
十號。十八不共法。住佛淨土。無量大願。辯才無畏。一
切論。一切行。我皆得入。」

【若佛子者。標名。菩提薩埵。顯德。入平等地。舉德位

也。每一地。有三心。初加行心。以勇悍力。奮迅不怯。
深證真如。而趣入故。中無間心。以猛利行。承事諸
佛。十方化導。無間歇故。後解脫心。以無住行。圓滿
菩提。歸無所得。而解脫故。自若佛子三句。標名德
位。以明勝進心義。菩提薩埵。華言覺有情。言有覺
可求。有生可度故。入平等慧體性地者。入。即證入。
平等。即法身理。謂即證入真如平等。不增不減法
身理故。此是心。佛。眾生。三無差別之理。慧。乃佛慧。
謂即證入諸佛平等之慧。以故凡所作為。其慧平
等。故云入平等慧體性地。別經名歡喜地。菩薩智
同佛智。理齊佛理。徹見大道。盡佛境界。而得法喜。
登於初地。故名為歡喜地。真實法化等者。標所證
之法也。真者。無妄。實者。不虗。法。謂教法。化。謂攝化。
言即轉此所證真實平等大法。開化眾生。而轉眾
生成正覺故。一切行華光滿足者。行。即六度四攝。
一切萬行。華。即因華。光。即智光。菩薩至此。一切皆
得。悉滿足故。四天果乘用者。四天。即須彌山四洲。
謂歡喜地菩薩。多作轉輪聖王。掌護正法。能大惠
施。周給孤露。以法化世。能令一切。恒修善行。諸所
作業。皆不離於念佛。念法。念僧。統領閻浮提王。七
寶具足。一日一夜。游四天下。故云。四天果乘用。任
化無方者。任意教化。但隨機感。無有方所。故云。任
化無方。理化神通者。如理而化。是何等人。說何等
法。皆與實相。不相違背。以神通力。折伏驕慢。使令

信受。所謂應折伏者。而折伏之。應攝受者。而攝受
之。或慈或威。咸令眾生。離苦得樂。故云。理化神通。
十力等者。謂不但得四天果德。以行教化。而且更
得如來十種智力。十種聖號。十八不共等法。恒常
住佛淨土。以能隨類現化。淨土有四。合為三土。此
地菩薩。乃住第二受用土中之他受用土也。菩薩
住此淨土。廣發無邊弘誓大願。以四無礙辯才。說
諸法門。而無怖畏。怖畏。總有五種。別有無量。一切
皆無。故云無畏。一切論者。即是四明。五明。一切諸
論。一切行者。即十地。等。玅。諸大菩薩。一切之聖行
也。我皆得入者。此句總結上文。如是種種法門。此
地菩薩。無不通達。故云我皆得入。】

「生出佛家。坐佛性地。一切障礙。凡夫因果。畢竟不受。
大樂歡喜。從一佛土。入無量佛土。從一劫。入無量劫。
不可說法。為可說法。反照見一切法。逆順見一切法。
常入二諦。而在第一義中。以一智。知十地次第。一一
事示眾生。而常心心中道。以一智。知一切佛土殊品。
及佛所說法。而身心不變。以一智。知十二因緣。十惡
種性。而常住善道。以一切智。見有無二相。以一智。知
入十禪支行。三十七道。而現一切色身六道。以一切
智。知十方色色。分分了起。入受色報。而心心無縛。」

【此釋住無間心之義。謂上繇得聖智。入聖位。證聖
理。成聖行。是故生出佛家。坐佛性地也。言生出佛
家者。謂在佛家而生出也。如摩耶夫人。凡有諸佛

出世。則為其母。羅睺羅則為子。故云生出佛家。坐
佛性地者。謂此菩薩。所證真如境界。與諸佛同。平
等無差。所謂諸佛法身入我性。我性同共如來合。
如世尊降生時。一手指天。一手指地。目顧四方。周
行七步。曰。天上天下。唯吾獨尊。世出世間。此法最
勝。故云坐佛性地。一切障礙。凡夫因果。畢竟不受。
此三句者。正明斷障之義。既云生出佛家。坐佛性
地。是則一切異生性障。凡夫有漏因果。俱巳解脫。
故云。畢竟不受。大樂歡喜者。既永離一切障礙。即
得出世間心。未曾有法。是故大樂歡喜。所謂分別
二障。極喜無也。從一佛土。入無量佛土者。此明身
土圓融無礙之義。菩薩既巳離障得樂。故能現百
佛身。百佛之土。乃至百千億佛身。百千億佛土。於
是一處出生。十方齊現。是以身不礙土。土不礙身。
塵塵混入。剎剎圓融故。從一劫。入無量劫者。此明
時劫圓融無礙之義。謂既能現身現土。是故能以
短時而為長時。長時復為短時。如世尊一坐之中。
過六十小劫。復以六十小劫。如彈指頃。乃至於一
剎那際。三時轉大法輪者是也。不可說法。為可說
法者。此明說法圓融無礙之義。以是真如之法。本
無言說。本無名相。伹隨眾生機宜。巧設方便。而於
無名相法。以名相說。無語言法。以語言說故。反照
見一切法者。謂此菩薩。證佛平等大慧。以反照見。
從凡夫時。反妄皈真。以始覺智。而滅一切染法。生

一切淨法故。逆順見一切法者。即以平等佛慧。見
本源自性清淨心。因無明不覺。一念妄動。逆真如
理。順無明流。而滅一切淨法。生一切染法故。常入
二諦。而在第一義中者。謂雖常照真諦而不沉空。
照俗而不滯有。二諦圓融。了無二相。而恒在第一
義中。不即不離故。以一智。至心心無縛一節。廣明
住無間心。智體照用之義。既上入剎入劫。說法智
照。而恒在第一義中。即以第一義諦中道理智。而
起六種玅智。發明世出世間至善。開示眾生。令入
佛地。永離苦趣故。六種玅智者何。一者。以此一智。
能入初地。了知十地中次第。斷障證真事。雖然位
僅初地。而十地中智理。業巳圓該。故能以十地法
門。指示眾生。而常心心中道也。二者。以此一智。了
知一切諸佛國土殊品。染淨不一。及知一切諸佛。
為諸染淨國土眾生。說諸染淨法門。即如娑婆世
界佛。為娑婆眾生說。極樂世界佛。為極樂眾生說。
雖一一了知。而身心未曾變動故。三者。以一智。了
知無明老死。十二因緣。生滅始終。亦知一切眾生。
三業。六根。十惡。種性差別現行。而常住於善道。四
者。以一切智。了見外道。執常之有相。執斷之無相。
雖分內外。而於真如性體。本無差別。皆與實相不
相違背。同一法性。不見有無二相故。五者。以此一
智。知入四禪天。十禪支之觀行。及權小助菩提三
十七品之道法。而現一切色身。隨類現形。入於六

道。使未種善根者。令種。巳種善根者。令其增長。皆
使入禪修道故。六者。以一切智。了知十方法界。依
報。正報。內色。外色。分分幻化。了滅生起。入受色報。
緣起差別。開示眾生。而心心之際。了無著縛故。】

「光光照一切。是故無生信忍空慧。常現在前。從一地
二地。乃至佛界。其中間一切法門。一時而行故。略出
平等地功德。海藏行願。如海一滴。毛頭許事。」

【此結當地功德。以明解脫心也。光光照一切者。如
是六種智光。其光普照。一切世出世間。所有染淨
諸法。當體皆如如相。是故無生信忍。無生空慧。常
現在前。以是常在前故。而得解脫。繇解脫故。從此
一地二地。乃至十地。入佛境界。於其中間。一切聖
行法門。一時而能盡行故。略出等者。顯上所說。未
能盡言。蓋此平等地功德。其海藏行願。如海甚深。
無量無邊。難可具說。此所言者。如大海之一滴。毛
頭許事。至極至微。故云略出耳。

○二體性善慧地(二)　初明斷證義　二正解文義。

○初明斷證義。

此地菩薩。斷一種邪行障。此障。即所知障中。俱生
一分法執。誤犯三業所起。故名之也。並斷二種愚
執。一者。微細誤犯愚。二者。種種業趣愚。此之三法。
能障二地。斷此愚障。方登二地。菩薩今得增上尸
羅波羅蜜多。性戒具足。遠離誤犯。愚障既斷。故名
離垢地。以所證真如。名最勝真如。此真如性。具無

邊德。於一切法。最為殊勝故。菩薩位寄忉利天王。
假修十善等法。化導眾生。於十波羅蜜中。尸羅波
羅蜜最勝。

○二正解文義。】

「若佛子。菩提薩埵。善慧體性地。清淨明達一切善根。
所謂慈。悲。喜。捨。慧。一切功德本。從觀入大空慧。方便
道智中。見諸眾生。無非苦諦。皆有識心。三惡道。刀。杖。
一切苦惱。緣中生識。名為苦諦。三苦相者。如者。如身
初覺。從刀杖。身色陰。二緣中生覺。為行苦緣。次意地
覺。緣身覺所緣。得刀杖。及身瘡腫等法故。覺苦苦緣。
重故苦苦。次受行覺二心。緣向身色陰。壞瘡中。生苦
覺故。名為壞苦緣。是以三覺。次第生三心。故為苦苦
苦。」

【若佛子三句。標顯名德位。以明加行心之義。善慧
體性地者。善者。能也。慧者。明也。謂此菩薩。善修清
淨法身平等大慧。名善慧地。別經名離垢地。因中
持戒。梵行清白。體離垢染。名離垢地。清淨明達。即
善慧離垢義。正明所證所得體用。清淨。即所證法
身理。明達。即能證菩提智。一切善根。乃智用也。所
謂等下。出善根也。何等善根。所謂慈悲喜捨慧也。
慈者。與眾生樂。悲者。能拔其苦。喜者。慶悅自他。捨
者。自他解脫。慧者。鑒機說法。一切功德本者。如是
五觀。一切諸佛菩薩。六度。四攝。三身。四智。無量恒
沙。稱性功德。皆以四無量心慧。五觀法門而為根

本。故云。一切功德本也。從觀入大空慧者。申明慈
等五觀之義。大空慧者。是佛所證甚深無相大空
般若智體。圓炤法界。心。佛。眾生。三無差別。無苦無
樂。無生無滅。一切眾生。迷而不覺。是故菩薩。興慈
運悲。拔苦與樂。從此觀入大空慧體。依體所起方
便道智用中。觀見三界二十五有。四生六道。十二
類生。迷本大空。慧體。認妄緣心。起識分別。造貪瞋
癡。殺盜婬等。輕重善惡業輪。墮在六道。輪迴三有。
此等眾生。未出三界火宅。六道俱苦。故云無非苦
諦。推其苦諦因緣。皆由六識造業。六識受報。故云。
皆有識心。六道之中。三善且置。就三惡道而言。地
獄。餓鬼。畜生。舉受刀杖二境。以例一切極苦逼惱。
緣中生識。以識未空。故名苦諦。其苦無量。總三苦
攝。行苦。苦苦。壞苦。如是三苦相者。互為因緣。由過
去業。感現五蘊有漏色身。五陰遷流。四相不停。名
為行苦。更加六塵苦境觸心。苦受相應。難堪難忍。
是名苦苦。一期壽終。四大將散。難割難捨。是名壞
苦。三苦展轉。無有間斷。非大智慧人。不能了知。此
三苦相。虗空不實。初發明行苦相。如者。指定之詞。
謂如身根初覺。云何初覺。從外刀杖境緣。內具有
情身根色陰。於是根。境。二緣相觸。其中觸令生覺。
此覺未別苦樂。只有隨念。而無計度。但名為行苦
緣。所以前五識心。為第六明了門。第六識心。為前
五分別依。前五識。若不炤境。第六。即無所緣。第六。

若不續念。前五。唯是現量。八識俱得解脫。是故前
五根。塵。識三。總為行苦緣也。次意地覺者。此明苦
苦緣義。謂第六識。覺前五識。所緣五塵影子。一剎
那間。流入意地。送入第八含藏。頓起現行。復緣前
五。身覺所緣。得刀杖境加身。及身受刀杖瘡腫等
法故。復覺其苦苦緣。苦中又苦。故云。重故苦苦。次
受行覺二心者。此明壞苦緣義。行覺二心。一覺身
受刀杖。行苦覺心。二覺刀杖加身之瘡腫等法。苦
苦覺心。此又緣向身瘡色陰。將欲壞時。從壞瘡中
生苦覺故。是名為壞苦緣。是以三覺。次第生三心。
故為苦苦苦。三覺三心。一行苦覺。生苦覺心。二苦
苦覺。生覺瘡腫覺心。三壞苦覺。即生壞苦心。三心。
心皆苦故。為苦苦苦。若有靈根眾生。了知三覺三
苦。妄身妄心。如幻如化。即不起惑造業。當下永絕
輪迴。雖諸苦故。而即轉成自覺。覺他。覺行圓滿。即
與諸佛菩薩。無二無別。上之三苦。以明菩薩觀智
悲心。下之三苦。乃明菩薩現身益物之義。】

「一切有心眾生。見是三苦。起無量苦惱因緣。故我於
是中。入教化道三昧。現一切色身。於六道中。十種辯
才。說諸法門。謂苦識。苦緣。刀杖緣。具苦識行。身瘡腫
發壞。內外觸中。或具不具。具二緣中生識。識作識受。
觸識。名為苦識行。二緣故。心心緣色。心觸觸惱。受煩
毒時。為苦苦。心緣識。初在根覺緣。名為苦覺。心作心
受。觸識覺觸。未受煩毒時。是名行苦。逼迮生覺。如斵

石火。於身心念念生滅。身散壞。轉變化。識入壞緣。緣
集散。心苦心惱。受念後緣染著。心心不捨。是為壞苦。
三界一切苦諦。」

【此釋住無間心。以顯悲心觀行益物之義。一切有
心眾生。即指四生六道。十二類生。揀非無情。所謂
但有心者。皆當作佛。此等眾生。皆繇不能了達此
苦。幻妄非實。見是三苦。反起無量苦惱因緣。造諸
惡業。以致生生死死。死死生生。如旋火輪。無有休
息。故此菩薩。於諸眾生。無量苦惱緣中。興慈運悲。
起同事攝。入教化道三昧。示現一切色身。於六道
中。以十種妙辯才。說諸苦集滅道。四諦法門。先示
以苦諦相。欲令一切眾生。始知是苦。厭苦求樂。斷
集修道。證滅諦也。何等為苦諦相耶。謂苦識。苦緣。
乃至瘡腫發壞等相也。苦識。即前五識。為第六受
苦門戶。故云苦識。苦緣。即內五根身緣。以身為眾
苦本。故云苦緣。刀杖緣者。即外境緣。以境有牽心
業用。故云刀杖緣。具字。貫上貫下。貫上苦識根緣。
貫下瘡腫發壞等。言具苦識行者。即行苦緣。身瘡
腫者。即苦苦緣。發壞二字。即壞苦緣。此總明三苦
相。此三苦相。必具內外觸中。內即根識。外即境識。
內外眾緣。和合觸中。而成此苦。故云內外觸中。所
謂眼識九緣生。耳識唯從八。鼻舌身三七。後三五
三四。若加等無間。從頭各增一。以有為法。仗因托
緣。缺則不生。即是此義。是故或眾緣具而成此苦。

眾緣不具。則此不成。初明具二緣中生識。雖緣即
根境二。此二和中。前生五識。此識雖生。性非恒一。
有間斷故。不造不受。此苦唯是第六識造業。還是
六識受報。故云識作識受。向下展轉辨明造與不
造。問。何故前五不造。答。前五觸識。觸令而生。故云
觸識。此識無籌度心。只名為苦識行。秪具根境二
緣。故不造不受也。與上行苦緣照應。心心緣色等
者。由六識心。此心緣上色陰。瘡腫等法。緣一觸一。
心觸心惱。此巳深受煩毒時。二苦交煎故。為苦苦。
與上重故苦苦照應。心緣識者。此釋造受緣起。謂
六識心。緣五識心。初在五根覺緣。刀杖加身。一念
未起分別故。只名為苦識。由六識心。不了目前虗
幻妄境。反被境風鼓蕩。起心取著。造作業苦。心自
領受。故云心作心受。言觸識覺觸者。此言前五觸
識。唯覺觸境。未曾深受煩苦毒時。不造不受。是只
名為行苦一種。故云觸識覺觸。逼迮生覺者。此以
法喻。合明釋上心作心受。言造業者。為第六心。繇
前五識緣。現逆順影子。一剎那間。流入意地。逼迮
生覺。心受煩毒。譬如斵石中火。旋斵旋出。於身心
中。遷流不停。念念生滅。故云逼迮生覺。巳上明前
五不造。惟第六也。身散壞者。謂命盡時。四大各離。
身色散壞。轉變遷化。故令阿賴耶識。隨業牽引。入
於壞緣。所謂因緣和合。虗妄有生。因緣別離。虗妄
名滅。生從順習。死從變流。臨命終時。未捨煖觸。心

苦心惱。惟受最後一念染緣。深染深著。心心念念。
不能捨離。是為壞苦。與上壞苦緣照應。如此三苦。
為眾苦本。三界眾生。俱未解脫。故云三界一切苦
諦。此說苦諦法門。向下明集道滅。三諦法門也。】

「復觀無明。集無量心。作一切業。相續相連。集因集因。
名為集諦。正見解脫。空空智道。心心名以智道。道諦。
盡有果報。盡有因。清淨一照。體性玅智。寂滅一諦。慧
品具足名根。一切慧性。起空入觀。是初善根。」

【此推苦諦之因。令其知苦。斷集。修道。證滅。離苦得
樂之義。言復觀者。返推其因。言此等苦。從何而有。
謂依無明幻妄所起。故有此苦。其無明者。即不明
也。以是真如不守自性。一念妄動。生起三細。不了
前境。增長六麤。故曰無明。因有無明。遂集無量種
種妄想攀緣之心。造作一切諸惡業緣。招引苦果。
相續相連。過去之因。感現在果。現在之因。招未來
果。如是集因集因。以集三界因果。名為集諦。言正
見解脫者。此說道諦法門也。謂上既知諸苦。繇依
無明集諦。招感所生。必破無明。斷集諦因。方得解
脫。欲斷集因。須修道品。即以正知正見。識得自巳
本元心地。看破妄身妄心。遠離邪念。了達緣生空
幻。不起惑。不造業。則不感果。而得解脫。故云。正見
解脫。解脫則空。以是空空玅智。修諸道品。念念心
心。入於智道。是名以修智道。名為道諦。盡有果報
等者。此說滅諦法門也。承上繇修道諦。方能盡有

果報。盡有因也。因果不忘為有。以欲。色界。及無色
界。見思等惑。流轉三界。不能出離一切諸苦。故名
為有。而以正知正見。修行聖道。不起貪瞋癡慢疑。
不起身邊諸邪見。是以三界二十五有。見惑。思惑。
塵沙等惑。苦果苦因。悉皆空寂。以空寂故。清淨一
照。體性玅智。體本清淨。性離諸垢。以此玅智。照達
一切。因果皆空。證空空寂滅之理。名為寂滅一諦。
以上四諦文竟。下文總結悲觀。以顯慧為根本之
義慧品具足名根者。謂即大空慧品。具足慈悲喜
捨。六度。四攝。無量功德。方便行門。皆依大空慧品
為其根本。故云慧品具足名根。一切慧性。起空入
觀者。此二句義。謂上既即慈悲喜捨。一切慧性。皆
依大空慧中。起空入觀。現身六道。為諸苦惱眾生。
說示四諦法門。使諸眾生。知苦。斷集。修道。證滅。是
名初善根也。】

「第二觀捨。一切貪著行。一切平等空。捨無緣。而觀諸
法。空際一相。我觀一切十方地土。皆吾昔身所用故
土。四大海水。是吾故水。一切劫火。是吾昔身故所用
火。一切風輪。是吾故所用氣。我今入此地中。法身滿
足。捨吾故身。畢竟不受四大分段不淨故身。是為捨
品具足。」

【此釋捨觀法門也。蓋我為汝。所說四諦法門。是我
昔日知迷而捨。故得解脫。寂滅可證。是故今以勸
汝。而亦隨修證也。言所捨者。是何物耶。是捨無始

巳來。為凡夫時。妄想所起。一切種種貪愛執著。諸
惡行法。以昔有貪愛故。為說修行解脫法門。以貪
愛與解脫。俱屬對待。不平等故。今巳一切捨去。則
一切法。悉皆平等。以平等故。能捨所捨。二緣性空。
故云捨無緣也。繇是而觀染淨諸法。空際一相。平
等理中。無相可得。所以我觀一切十方地土。皆吾
昔身所用故土。四大海水。是吾昔身所用故水。一
切劫火。是吾昔身所用故火。一切風輪。是吾昔身
所用故氣。我今入此離垢地中。法身滿足。捨吾故
身也。言法身滿足者。即此離垢地位。所證最勝真
如法性之身。三德圓滿。三身具足。故云法身滿足。
捨吾故身等者。即此位中。所斷邪行障也。以斷障
證真故。所以畢竟不受四大分段。不淨雜染故身。
故云捨吾故身。以不受故。是為捨品具足。此是第
二觀捨善根義也。】

「第三次觀。於所化一切眾生。與人天樂。十地樂。離十
惡畏樂。得玅華三昧樂。乃至佛樂。如是觀者。慈品具
足。」

【此釋慈觀之義。第三次觀等者。蓋謂諸佛菩薩。說
法利生。必隨機宜而與之樂。故次觀於所化一切
眾生。種種根性。如求人天樂者。則與三皈。五戒。十
善。令其得生人天道果。受勝玅樂。如求菩薩乘者。
則與六度。四攝法等。令其得證十地之樂。離十惡
畏樂者。往昔以造三業不淨。必墮三塗怖畏之中。

反此十惡。令修十善。得生人天。受十善樂。故云離
十惡畏樂。得玅華三昧樂者。發菩薩心。修菩薩道。
萬行因華。三昧正定。乘此智定。證十地果。故得玅
華三昧之樂。乃至令得佛果。無餘涅槃究竟之樂。
如是觀者。是為慈品具足。巳上五段經文。迭明住
無間心觀行之義。向下一節。總結以顯解脫心義。】

「菩薩爾時住是地中。無癡。無貪。無瞋。入平等一諦智。
一切行本。遊佛一切世界。現化無量法身。如一切眾
生天華品說。」

【菩薩當爾之時。住是第二地中。慧品具足。故無癡
相。捨品具足。故無貪相。慈悲喜品具足。故無瞋相。
以無貪瞋癡故。所以證入平等大空慧品。一諦聖
智。是以平等一諦理智。為一切萬行根本。以是智
行雙運。而能游佛一切世界。承事諸佛。亦能現化
無量法身。攝受眾生也。此處文義。於大部中。如一
切眾生天華品。廣說詳明。

○三體性光明地(二)　初明斷證義　二正釋文義。

○初明斷證義。

此地菩薩。斷一種闇鈍鄣。此聞所知障中。俱生法
執。一分闇鈍所起。以聞思修。總持玅慧。令不現前。
故名之也。並斷二種愚執。一者。欲貪愚。二者。陀羅
尼愚。此之三法。能障三地。斷此愚障。方登三地。今
此菩薩。以聞持陀羅尼。三慧現前。便能永斷。愚障
既斷。故名發光地。所證真如。名勝流真如。謂此真

如。令所流教法。極為最勝故。菩薩寄位夜摩天王。
假修十善等法。化導眾生。於十波羅蜜中。忍波羅
蜜最勝。

○二正釋文義。】

「若佛子。菩提薩埵。光明體性地。以三昧解了智。知三
世一切佛法門。十二法品。名。味。句。重誦。記別。直語偈。
不請說。律戒。譬喻。佛界。昔事。方正。未曾有。談說。是法
體。性。名。一切義別。是名。味。句中。說一切有為法。分分
受生。初入識胎。四大增長色心。名六住。於根中起實
覺。未別苦樂。名觸識。又覺苦樂識。名三受。連連覺者
受無窮。以欲我見。戒取。善惡有。識初名生。識終名死。
是十品現在苦因緣果。觀是行相中道。我久巳離故。
無自體性。」

【若佛子三句。標顯名德位。以明加行心之義。光明
體性地者。謂此菩薩成就勝定。大法總持。能發無
邊智慧光明。故云體性光明地。別經名發光地。謂
以因中修習。一切法界忍行之力。果地開發大智
慧光。故名為發光地。以三昧解了智。至分分受生
一節。正明光明體性地。以顯所證。所得。體用觀照
之義。言以三昧解了智者。三昧。即那伽定之別名
也。謂從此勝定。發起大智慧光。能解了知三世十
方一切諸佛。化導法門。此地菩薩。一一通達。故名
解了智也。十二法品等者。釋上一切佛法門義。十
二數也。法。軌則也。品。類從也。名。即名身。味。即文身。

句。即句身。謂佛所說。一切諸佛權實法門。總三藏。
十二部。半滿法品。必有文以載義。繇義以成文。文
義相成。而為經典。其中名字。義味。音韻。言句。是中
若事。若理。若因。若果。若權。若實。若顯。若密。以此十
二部經。盡其義也。何名十二。一曰重。梵語祇夜。華
言應頌。亦名重頌。以是長行文義不盡。欲被後來
之機。重宣義故。二曰誦。即修多羅。華言契經。上契
諸佛之理。下契眾生之機。只有長行。而無其偈。如
彌陀經。心經等是。三曰記別。梵語和伽羅。華言授
記。如來授記諸大菩薩。聲聞弟子。來世作佛。劫國
莊嚴等是。四曰直語偈。梵語伽陀。華言諷誦。亦名
孤起。不應長行。直說偈句。如金光明空品等是。五
曰不請說。梵語優陀那。華言自說。無有人問。如來
以他心智。觀眾生機。而自宣說。如佛頂經說五陰
魔。又彌陀經。俱不待請。自告弟子而說者是。六曰
律戒。律戒多屬因緣。梵語尼陀羅。華言因緣。如經
中有人問。故說是事。如律中有持犯。得失之事。并
制戒緣起事。凡是如來所說。一切根本緣起。善惡
因緣。果報等是。七曰譬喻。托言訓曉為譬。以淺況
深為喻。如來為鈍根者所設。所謂諸有智者。要以
譬喻而得開解者是。八曰佛界。梵語闇羅伽。華言
本生。謂如來說諸佛。菩薩本因地中。受生之事。亦
說自巳本因地中。受生之事。如涅槃云。比丘當知。
我於過去作獐。作鹿。作熊。乃至作金輪王等是。九

曰昔事。梵語伊帝。目多伽。華言本事。如來說諸菩
薩弟子因地。為求菩提道法。所行苦行之事。謂如
採菓。汲水。拾薪。設食。布髮掩泥。身為牀座。然燈求
偈。割肉捨身。乃至為金輪王。捨頭千顆等是。十曰
方正。梵語毗佛略。華言大方廣。大。即體大。方。即相
大。廣。即用大。謂諸如來所說大乘方等經典。其意
猶如虗空。廣博包含。無所不攝。十一曰未曾有。梵
語阿浮達磨。華言未曾有。亦名希有。謂佛初生之
時。目顧四方。周行七步。足跡所蹈。皆有蓮華。放大
光明。徧照十方。而發是言。我是度一切生老病死
苦者。大地震動。天雨眾華。樹出音聲。作天鼓樂。如
是希有之事。凡昔未聞見者。皆名希有。十二曰談
說。梵語優波提舍。華言論議。謂諸經中。凡有問答
辯論諸法義者。皆名論議。如法華經。智積菩薩。乃
與文殊師利。論說玅法等是。巳上廣明十二部經
名相。向下總出十二部經之義。是法等者。釋承上
義。謂是十二法品體性。等同一味。實無差別。因眾
生心。有無量心。是以法門。亦有無量。所謂我無一
切心。何用一切法。因有一切心。故有一切法。因有
一切法。故立一切名。因有一切名。故立一切義。因
立一切義。發明一切法。故云。是法體性名。一切義
別也。是名味句等者。謂是十二法品。名味句中差
別。無非發明一切眾生。迷理成事。迷智成識。一切
生滅有為諸法。分分受生捨生之義。欲令眾生。知

真本有。識妄元無也。初入識胎等者。釋明分分受
生義。所言分分受生者。謂初入識胎時。乃是受生
托質之始。即行緣識分義。此繇過去煩惱之惑。覆
於本心。不了法界真如之理。名為無明。遂繇無明。
起諸妄心。造作身口意等。善不善行。故名曰行。以
是無明與行。二因所造。惑業相牽。因緣和合。故令
阿賴耶識。投托母胎。一剎那間。染愛為種。納想成
胎。故名初入識胎。四大增長色心者。即識緣名色
分義。名。即是心。以心但有其名。無形質故。色。即形
質。即內外色。地水火風。四大和合。漸漸增長而成
身形。一七。名凝滑。二七。名胞。三七。名為軟肉。四七。
名堅肉。五七。名為形位。生諸根形手足。故名四大
增長色心。名六住者。即名色。緣六入分義。謂從名
色巳後。至六七日。名髮毛爪齒位。至七七日。名為
具根形位。謂以六根開張。有入六塵之用。乃妄心
依止處。故名六住。於根中起實覺。未別苦樂。名觸
識者。即六入。緣觸分義。此即出胎巳後。乃至三四
歲時。六根對於六塵。雖起覺知。而未能別苦樂。故
名實覺。因根境識。三法和合相觸生覺。故名觸識。
又覺苦樂識。名三受者。即觸緣受分義。謂從五六
歲至十二三歲時。因六塵境。觸對六根。即能領受。
如對苦境時。即覺是苦。是名苦受。對樂境時。即知
是樂。名為樂受。如苦樂不對時。即覺不苦不樂。是
名平平之受。雖云了別六塵粗境。然未能起貪婬

之心。只名為受。故曰。又覺苦樂識。名三受也。此上
五支。是現在果。連連覺著受無窮者。即受緣愛分
義。謂從十四五歲。至十八九歲時。連連起心貪著
婬欲等境。故云連連覺著受無窮。以欲我見。戒取
者。即愛緣取分義。謂從二十歲後。繇有諸欲助發
愛性。種種取捨。執我。執人。深生貪取。及信邪師。而
起邪見。持邪見戒。望取生天。其中所該。五鈍。五利。
十使煩惱。故名以欲我見。戒取。善惡有者。即取緣
有分義。謂因六識。馳求諸境。起造善惡。引滿二業。
積集三有之因。牽引阿賴耶識。又受當生三有果
報。故名善惡有也。此愛取有三支。是現在因。識初
名生者。即有緣生分義。謂既現在所造善惡業因。
必受來世善惡業果。故使賴耶。隨善惡業。六道受
生。此識最先投胎。故云識初名生。識終名死者。即
生緣老死分義謂從來世受生巳後。五蘊身相。熟
巳還壞。一期壽命盡矣。此識最後而捨。故云識終
名死。此生死二法。雖曰來世之果。乃約現在之因
而言。實該三世。生滅去來。受生捨法之義。所謂去
後來先作主公也。是十品現在苦因緣果者。此句
總結上文。謂以無明。與行。是過去二支因。繇過去
因。感現在果。今只所言現在因果。不言過去二因
者何。以果該因。佛欲現前諸人。即識現前苦果苦
因。無使再造有漏苦因。永滅當來苦果故也。觀是
行相中道。我巳久離者。謂一切眾生。雖有生滅去

來。不知如來藏中。求於去來。迷悟生死。實不可得。
所以菩薩智慧觀察。巳證入法界中道理中。無有
生死。無有去來。故云。我巳久離。無自體性。】

「入光明神通。總持辯才。心心行空。而十方佛土中。現
劫化轉化。百劫千劫。國土中養神通。禮敬佛前。諮受
法言。復現六道身。一音中。說無量法品。而眾生各自
分分得聞。心所欲之法。苦。空。無常。無我。一諦之音。國
土不同。身心別化。」

【此釋住無間心也。所言現在十品苦因緣果。我巳
久離故者。今得證入光明體性地中。具足游戲神
通陀羅尼總持門。無礙辯才大智慧門。雖得如是
境界。而心心行空。是以能於十方佛國土中。現身。
現劫。現化。展轉變化。促住。則百劫住。延。則千劫住。
於國土中長養神通。禮敬佛前。諮受法言。復能現
六道身。假同事法。攝化眾生。以一音中。說無量法
門品。而隨眾生各自分分得聞。心所欲法。苦空。無
常。無我。一諦之音。所謂圓音一演異類等解此也。
其苦等者。此即身受心法。四念處行。苦者。眾苦也。
即觀受是苦義。眾生顛倒。以苦為樂。故令眾生。觀
受是苦。得寂滅樂也。空者。即觀身是空義。謂內身
外道。皆攬父母不淨精血。集聚四大。而成其身。從
頭至足。悉皆不淨。眾生顛倒。執之為淨。心生貪著。
故令眾生。觀身是空。證清淨法身也。無常者。即觀
心無常義。心。即第六識心。謂此心性流動。念念生

滅。皆悉無常。眾生顛倒。計以為心。故令眾生。觀心
無常。證常住真心也。無我者。即觀法無我義。謂一
切法。若善若惡。眾生顛倒。妄認一切諸法有我。故
令眾生。觀法無我。證無生我也。故云苦空。無常。無
我。一諦之音者。謂苦空等。雖云四法。實從一諦音
中演出。惟此一諦。無二無三。因眾生國土。依正不
同。故此菩薩。示現身心。亦隨機差別。而攝化之。故
云。身心別化。所謂佛身充滿於法界。普現一切羣
生前。隨緣赴感靡不周。而恒處此菩提座。正合此
意。】

「是玅華光明地中。略開一毛頭許。如法品解觀法門。
千三昧品說。」

【此總結當地功德。說不能盡。以明解脫心也。是玅
華等者。謂是玅華光明地中。所有功德行願。如海
藏等。不可言說。此中但略開一二。如毛頭許相似。
若廣說者。於大部內。如法品中解觀法門。千三昧
品。二文所說。

○四體性爾𦦨地(二)　初明斷證義　二正釋文義。

○初明斷證義。

此地菩薩。斷一種微細煩惱現行障。此即所知障
中。俱生一分微細無明之惑現起。故名之也。又斷
二種愚執。一者。等至愛愚。二者。法愛愚。斷此愚障。
方登𦦨慧地。謂此菩薩。初入證智。善修三十七品
菩提分法。能起𦦨慧智火。燒一切根本煩惱。及隨

煩惱之薪。便能永斷。愚障既斷。智火最勝。故名𦦨
慧地。所證真如。名無攝受真如。謂此真如。無我執
等。所依取故。菩薩位寄兜率天王。假修三乘等法。
化導眾生。於十波羅蜜中。精進波羅蜜最勝。

○二正釋文義。】

「若佛子。菩提薩埵。體性地中。爾真𦦨俗。不斷不常。即
生。即住。即滅。一世。一時。一有。種異異現異故。因緣中
道。非一。非二。非善。非惡。非凡。非佛。故佛界。凡界。一一
是名為世諦。其智道觀。無一無二。玄道定品。所謂說
佛心行。初覺定因。信覺。思覺。靜覺。上覺。念覺。慧覺。觀
覺。猗覺。樂覺。捨覺。是品品方便道。心心入定果。」

【若佛子三句。標顯名德位。以明加行心義。菩薩因
中。修習無邊菩提分法。大精進力故。果地中。雙照
平等。名體性爾𦦨地。別經名𦦨慧地。謂為𦦨自在
故。爾真𦦨俗等者。正明爾𦦨地中體用觀照法門。
謂此地中。𦦨慧增勝。為𦦨自在。故能率爾照真了
真。照俗了俗。照真了真故不斷。照俗了俗故不常。
所謂般若無相。二諦常然。以其不斷不常。故即生。
即住。即滅。以即生。即住。即滅。故一世。一時。一有也。
一世者。三相平等故。一時者。劫量平等故。一有者。
諸法平等故。種異異現異故者。謂真性平等。元無
差別。所以有差別者。蓋即能熏種子之異。種子既
異。則所熏起現行亦異故也。然種異現異。但隨因
緣和合而有。因緣別離而無。而本真如自性。不屬

因緣有無變易。是因緣不遷不變之體。名為中道。
以是中道。非一。非二。云何非一。真如不變隨緣。故
非一也。云何非二。隨緣不變真如。故非二也。瓔珞
經云。二諦常爾故非一。聖智照空故非二。既真諦
俗諦。非一非二。即善惡凡聖等果。一切皆非。故佛
界。凡界。一一皆名為世諦。何故佛界亦名為世諦。
謂對俗言真。對惡言善。對凡言聖。俱屬對待故耳。
其智道觀。無一無二者。菩薩以智道觀之。非一非
二。千臂經云。菩薩如是觀照。寂滅中道。第一義諦
之理。本來無一無二是也。上明智慧照用相義。下
明定品寂滅。相義玄道定品。所謂說佛心行者。既
云無一無二。云何又有菩提道法。賢聖差別。蓋以
玄玅道法。一切定品。無非說佛因地心行。佛心行
者。即菩提玅心中所起智行。此乃三世諸佛。一切
菩薩。本因地中。發起始覺。悟本玅覺。最初入道一
步下手工夫。初覺本定為因。一切凡夫。俱迷此定。
無智慧覺。諸佛菩薩。今悟此定。始覺有本。故名初
覺定因。繇初一覺。覺得自性本定。實與三世諸佛。
等無差別。一信永信。永無退轉。故次之曰。信覺。信
者。論云。於實德能深忍樂欲。心淨為性。對治不信。
樂善為業。如水清珠。能清濁水。所以信乃入道根
本。是故十覺支中。信覺為第一。雖然所信本定。若
不思惟修行。終成空信。故次之曰思覺。思者。即令
心造作為性。於善品等。役心為業。謂取境正因等

相。驅役自心。令造諸善。然雖善思。若無定力所持。
恐屬亂思。故次之以靜覺。靜。即定也。於所觀境。專
注不散為性。智依為業。然此定力印持以靜覺中。
若無精進之力。恐墮無記。故次之以上覺。上覺者。
即精勤心。於善惡品。修斷事中。勇悍為性。對治懈
怠。滿善為業。然精勤不懈。更當念茲在茲。而不忘
失故次之以念覺。念者。於曾習境。令心明記為性。
定依為業。然雖念心不忘。必加慧心照境。分明不
惑。故次之以慧覺。慧者。於所觀境。揀擇為性。斷疑
為業。然雖慧心了境無惑。屬粗。必須更加微細觀
察。故次之以觀覺。觀者。照察於所觀境。諦審為性。
入理為業。繇觀覺入理。而身心輕安。故次之以猗
覺。猗者。即輕安也。於所觀境。遠離粗重。調暢身心。
堪任為性。對治惛沉。轉依為業。又曰離重名輕。調
暢名安。以是輕安調適。能令身心悅樂。故次之以
樂覺。樂者。即悅喜也。以所證理。不生顛倒為性。正
智如如為業。以是悅樂不倒。而得解脫。故次之以
捨覺。捨者。即行蘊中捨。謂精進等諸根。令心平等
正直。無功用住為性。對治掉舉。靜住為業。此十覺
支。合言七覺。合者。以念覺。合思覺。以觀覺。合慧覺。
以猗覺。合靜覺。此雖品品不同。皆助修道法中。前
方便道。能令行人。心心念念。證入定果也。】

「是人住定中。𦦨𦦨見法行空。若起念。定入生心。定生
愛順。道法化生。名法樂忍。住忍。證忍。寂滅忍。故諸佛

於入光光華三昧中。現無量佛。以手摩頂。一音說法。
百千起發。而不出定。住定。味樂定。著定。貪定。一劫。千
劫中住定。見佛蓮華坐。說百法門。是人供養聽法。一
劫住定。時諸佛光中摩頂。發起定品。出相。進相。去向
相。故不沒。不退。不墮。不住頂三昧。法上樂忍。永盡無
餘。」

【此廣明證入定果之義。是人住定中者。是人即當
位人。此人因修道品。得住定中。繇住定故。即從定
中發起智慧光𦦨。𦦨𦦨照見諸法行相。蕩然一空。
所謂無礙清淨慧。皆依禪定生也。若起念。定入生
心者。謂若起念之時。無非從定入中。發生一念清
淨慧照之心。故云定入生心。定生愛順者。繇定發
生慧照心故。得覺法樂自在三昧。於是定中貪愛
逸順。故云。定生愛順。道法化生等者。謂修菩提道
法。故名道法化生。於此道法。忍可於心。樂可於身。
故名法樂忍。菩薩于此忍中。安住不動。深證不轉。
以是定愛。及與法愛。二愛難除。此地雖證寂滅。而
于八地等無生。寂滅。二忍未獲。是故諸佛大悲心
念。無緣慈力。於入光光三昧中。現無量佛。各以右
手摩頂安慰。而加被之。一音說法。百千方便勸發。
而是菩薩。亦不出定。何故。以住定。味定。樂定。著定。
貪定故也。初住名住。住巳有滋。名味定。得味安然。
名樂定。執樂為實。名著定。著而固守。名貪定。於是
乎根利者。住定一劫。障深者。千劫中住定。即定為

行。定中發光。光中見佛。在寶蓮華上坐。為諸眾生。
說心地等。百法明門。是菩薩人。興諸供養。聽受玅
法。信念長遠。一劫住定。廣修福慧。日深日厚。得與
諸佛心相體性。入出無難。時感諸佛。復於光光華
三昧中。以手摩頂。二番加勸。方始發起利生定品。
於光光華三昧者。以二光。破二障。以福花。滅罪花。
以三昧安心。摩頂安身。於是身心安隱。爾時菩薩
受摩頂職。得大解脫。即時發起定品。現身益物。故
有出相。進相。去向相也。出。即起定。進。即入定。去。即
應現。向。即方所。所謂東方入定。西方起。南方入定。
北方起。童子身中入正定。童女身中從定起。乃至
眼入。耳出等。是也。故於此定。知出而不沒。知進而
不退。知去而不墮。知向而不住。所以不住頂三昧。
即法上樂忍。亦復不住。如是定愛。及與法愛。二障
俱離。故曰永盡無餘。】

「即入一切佛土中。修行無量功德品。行行皆光明。入
善權方便。教化一切眾生。能使得見佛體性。常樂我
淨。」

【此釋住無問心義也。承上繇不住定愛。即能現身。
入一切佛國土中。承事十方諸佛。勇猛精進。更加
修行。無量無邊一切功德法品。行行皆大光明。行
光明者。即智行雙運也。以不住法愛故。即入種種
善根方便。教化一切眾生。能使一切得見諸佛體
性。不止得見而巳。亦令證此如來。真常。真樂。真我。

真淨。之四德也。】

「是人生住是地中。行化法門。漸漸深玅。空華觀智。入
體性中道。一切法門品滿足。猶如金剛。上日月道品。
巳明斯義。」

【此結當地功德智慧。不可思議。以明解脫心之義
也。是人生住等者。言此菩薩。既生是地。亦住是中。
於此地中所證。度生一切行化法門。從此而去。漸
漸深玅。難可測量。菩薩所證空華觀智。入諸佛體
性中道。一合而行。所以一切諸佛法門品。皆得圓
滿具足也。此處略說。大部內喻如金剛。上日月道
品中。巳更廣明斯義。

○五體性慧照地(二)　初明斷證義　二正釋文義。

○初明斷證義。

此地斷一種下乘涅槃障。此即所知障中。俱生一
分厭生死苦。趣涅槃樂。依彼所起。故名之也。並斷
二種愚執。一純作意。背生死愚。二純作意。向涅槃
愚。此之三法。能障五地。斷此愚障。方登難勝地。菩
薩今修菩提分法。二智圓通。真俗無礙。能合難合。
無差別道。便能永斷。愚障既斷。故名難勝地。所證
真如。名類無差別真如。謂此真如。於生死。及涅槃。
其類平等。無差別故。菩薩位寄化樂天王。假修三
乘等法。化導眾生。於十波羅蜜中。禪波羅蜜最勝。

○二正釋文義。】

「若佛子。菩提薩埵。慧照體性地。法有十種力生品。起

一切功德行。以一慧方便。知善惡二業。別行處力品。
善作。惡作。業智力品。一切欲求願。六道生生果。欲力
品。六道性分別不同。性力品。一切善惡根。一一不同。
根力品。邪定。正定。不定。是名定力品。一切因果。乘是
因。乘是果。至果處乘因道。是道力品。五眼知一切法。
見一切受生故。天眼力品。百劫事。一一知。宿世力品。
於一切生。煩惱滅。一切受。無明滅。解脫力品。是十力
品智。知自修因果。亦知一切眾生。因果分別。」

【若佛子三句。標顯名德位。以明加行心之義。慧照
體性地者。謂此菩薩。因中修習。不可言說。深禪大
定之力。故果地中。乃得諸諦相應之慧。圓照法界。
故云慧照體性地。別經名難勝地。是以二諦難合。
合此難合。令其相應。故名難勝地。法有十種力生
品者。乃明所證之法。謂此地中。所證真如大法。有
十種力生品。能起一切眾生。世出世間。無量功德
行品。皆以一慧方便所起。上明所證十力之體。向
下釋明十力之用。一知善惡二業。別行處力品者。
謂此智力。善能了知一切眾生。作善作惡。因緣果
報。差別處也。所言差別處者。謂作善業。不得善報。
反招惡報。及作惡業。不得惡報。反招善報。問。何修
善者。反招惡報。答。即如印經。造像。齋僧。建會。是修
善也。其中非是真實建立三寶。乃是假公濟私。誣
因昧果。故修善得不善報也。所謂天堂未就。地獄
先成即此。云何作惡。反招善報。如除惡人。惡獸。破

壞外道和合。乃至殺一闡提。是作惡也。其中非是
實為惱害眾生。乃是殺一救多。除害興善。正是菩
薩大悲所為。如此作惡。是故無惡報也。所謂慈心
殺人。越多生者即此。如是差別行處。一一為眾生
說。故云。別行處力品也。二知善作。惡作。業智力品
者。謂此智力。能了知一切眾生。三世所作善惡諸
業。諸受因果。或受長壽報時。而為短壽。或受短壽
報時。而為長壽。或富而貧。或貧而富。何也。此業果
報。總在積因損因。積德損德。以轉變之。所謂因德
延壽。損德而促壽也。又般若云。是人先世所造惡
業。餘業未盡。命終應墮惡道。以今持經功德。先世
罪業。即為消滅。不但不墮惡道。當得菩提。此乃出
世法力廣大因故。所以不可不修世出世善因也。
如是定與不定。一一為眾生說。故云。業智力品。三
知一切眾生欲求願。六道生生果。欲力品者。謂此
智力。能了知一切眾生心中所欲。所求。所願。一切
欲者。即樂欲也。謂或常欲供養三寶。天地君王。父
母師長。親近善友。常報恩德。或常欲念財色名食
睡等。一切求者。即乞求也。謂或樂求好師好友。或
求名聞利養。或求功名富貴。乃至求生好子孫等。
一切願者。即願要也。謂或願生西方。成佛度生。或
願生天。生人。乃至願生地獄。餓鬼。畜生。是名一切
願求。願六道生生果。如是差別。一一為眾生說。故
云。欲力品也。四知六道性。分別不同。性力品者。謂

此智力。善能了知一切眾生。性分不同。或利。或鈍。
得果大小。上中下別。一生。二生。三四五生。當得菩
提。如是一一為眾生說。故云。性力品也。五知一切
善惡根。一一不同。根力品者。謂此智力。能善了知
一切眾生。根界差別。云何差別。謂善種子。起善現
行。不善種子。即起不善現行。此善惡根。有輕。有重。
輕者。易受教化。重者。難受教化。易受化者。如善來
諸比丘。袈裟著身。鬚髮自落等也。難受化者。如城
東老母等。如是根界差別。一一為眾生說。故云。根
力品也。六知邪定。正定。不定。是名定力品者。謂此
智力。善能了知一切外道邪定。小乘偏定。菩薩正
定。凡夫不定。一一通達。為眾生說。故云。是名定力
品也。七知一切因果。乘是因。乘是果。至果處乘因
道。是道力品者。言此智品。了知六道。乘有漏因。至
有漏果。乘無漏因。至無漏果。以至果處而乘因道。
一一了達。為眾生說。是名道力品。八五眼知一切
法。見一切受生故。天眼力品者。其眼有五。謂天眼
通非礙。肉眼閡非通。法眼惟觀俗。慧眼只緣空。佛
眼如千日。照異體還同。此舉天眼而言。謂證知天
眼。徹見現前一切世間。根塵染淨。差別等法。並見
一切眾生。以隨善惡業緣。受報好醜。生時死時。一
一示諸眾生。故云。天眼力品。九知百劫事。一一知。
宿世力品者。言此智力。了知一切眾生。種種宿命。
百千萬億劫前。死此生彼。姓族名字。苦樂壽命。如

實為眾生說。故云。宿世力品。十知於一切生。煩惱
滅。一切受。無明滅。解脫力品者。言此智力。了知於
一切生。煩惱因滅。一切受。無明果滅。煩惱無明。一
切習氣。因果滅盡。如實為眾生說。故云。解脫力品。
如是十力品智。知自身修因果。亦知一切眾生。所
修因果。分別明了。無差錯故。此十種智。前五。了知
眾生。生滅因緣。後五。了知眾生。還滅因緣。】

「而身心口。別用。以淨國土。為惡國土。以惡國土。為玅
樂國土。能轉善作惡。轉惡作善。色為非色。非色為色。
以男為女。以女為男。以六道。為非六道。非六道。為六
道。乃至地水火風。非地水火風。是人爾時以大方便
力。從一切眾生。而見不可思議。下地所不能知覺。舉
足下足事。」

【此釋住無間心也。以顯此地體用不可思議。不但
所得十力智品而巳。其身心口。更有差別玅用。不
可測也。而身心口。別用等者。以身。能現通。心。能繫
念。口。能說法。此即三輪玅用之力。故云。而身心口
別用。以是三輪玅用力故。能以常寂光淨土。示為
五趣雜居地。即能以五趣雜居土。為極樂國土。以
是國土本無差別。但隨眾生。一一變現。故云。以淨
國土。為惡國土。以惡國土。為淨玅國土。法華三變
淨土是也。能轉善作惡者。如無厭足王是。能轉惡
作善者。如廣額屠兒是。色為非色。非色為色者。如
放光散花。東涌西沒。西涌東沒。種種神變等是。以

男為女者。如舍利弗。被天女一指。轉為女人相者
是。以女為男者。如法華。龍女倐轉為男。於無垢世
界成佛者是。以六道。為非六道。非六道。為六道者。
六道。即凡。非六道。即聖。即如面然大士等是。乃至
地水火風。非地水火風者。其中足一句。應云。非地
水火風。為地水火風。如以十八神變。身為水火。擔
負乾草。入中不燒等是。巳上善惡等性。一一皆不
可得。若有定性。則不能轉。如是種種自在神用。皆
是菩薩大方便智力用所作。任從一切眾生見之。
而皆使頓入不可思議也。不但下凡眾生。見而不
可思議。即前下地諸菩薩等。皆所不能知覺。菩薩
舉足下足之事。所謂初地不知二地事也。】

「是人大明智。漸漸進。分分智。光光無量無量。不可說
不可說法門。現在前行。」

【此結當地功德。不可思議。以明解脫心也。承上而
言。下地所不能知者何也。謂此菩薩。大明慧智。漸
漸深遠上進。以能分分證入諸佛一切種智。所證
智光之光。無量無量。及一切不可說不可說。種種
法門。如是一時。一一現在前行。是豈凡小心識。所
能思量言議者哉。

○六體性華光地(二)　初明斷證義　二正釋文義。

○初明斷證義。

此地斷一種粗相現行障。此即所知障中。俱生一
分執有染淨粗相現行所起。故名之也。並斷二種

愚執。一者。現觀察行流轉愚。二者。相多現行愚。此
之三法。能障現前地。斷此愚障。方登現前地。今知
一切法。無有染淨。住無相作意。令真如圓滿。便能
永斷。愚障既斷。般若現前。故名現前地。所證真如。
名無染淨真如。謂此真如。體性無染淨故。菩薩位
寄自在天王。假修三乘等法。化導眾生。於十波羅
蜜中。般若波羅蜜最勝。

○二正釋文義。】

「若佛子。菩提薩埵。體性華光地。能於一切世界中。十
神通明智品。以示一切眾生。種種變化。以天眼明智。
知三世國土中。微塵等一切色。分分成六道眾生身。
一一身。微塵細色。成大色。分分知。以天耳智。知十方
三世六道眾生。苦樂音聲。非非音。非非聲。一切法聲。
以天身智。知一切色色非色。非男非女形。於一念中。
徧十方三世國土劫量。大小國土中微塵身。以天他
心智。知三世眾生心中所行。十方六道中。一切眾生。
心心所念。苦樂善惡等事。以天人智。知十方三世國
土中。一切眾生。宿世苦樂受命。一一知。命續百劫。」

【若佛子三句。標顯名德位。以明加行心之義。體性
華光地者。謂此菩薩因中。修習無量智慧。故果地
中。得證諸佛般若波羅蜜多。大智行華。一時開敷。
故云。體性華光地。別經名現前地。謂本一切功德
智慧。俱得現前。故名現前地。能於一切世界中。至
百千大願品具足一節。此釋住無間心也。菩薩住

是地中。能於十方一切世界之中。而運十種神通
大明智品。以示一切眾生。種種變化。一切難可測
量也。何名十種明智品。一以天眼明智者。即天眼
通。謂此智品。能了知十方三世國土中色。微塵等
分。地水火風。一切四大幻色。分分聚成六道眾生
身相。而其一一分段身中。毛孔等色分際。皆知是
幾微塵細色。而成一身形體大色。如此分分色相。
一一了知而不錯故。二以天耳智者。即天耳通。謂
得此智。能聞知十方三世。六道眾生。身心逼悅。受
苦受樂。所出音聲。非非受苦樂音。非非受苦樂聲。
乃至一切江河湖海。水流風動。鐘鈴鑼皷。種種諸
法音聲。一一知故。三以天身智者。即色身通。謂得
此智。能覺知一切色色非色。言色色者。即諸眾生。
依報國土境色。正報身體根色。如是根境。諸內外
色。是名色色。言非色者。即佛所住。真如法性土色。
及佛光明徧照。清淨法性身色。故云非色。非男非
女形者。謂色既非色。故男女等相。一切皆非。如是
一切色色非色等形。於一念中徧知。及知十方三
世國土。劫量大小。延促長短。及國土中微塵等身。
四以天他心智者。即他心通。謂得此智。能了知過
現未來。三世眾生。心中所行。及十方六道中。一切
眾生。心心所念。若念苦樂善惡等事。五以天人智
者。即宿命通。謂得此智。即能了知十方三世。國土
之中。一切眾生。宿世善惡業因。感現前苦樂受命

果報。能一一知。及其受命長短。相續百劫等事。一
一明了。為眾生說。巳上五智。以知世諦緣起。無有
染相可得。向下五智。以知真諦解脫緣滅。亦無淨
相可得。】

「以天解脫智。知十方三世眾生解脫。斷除一切煩惱。
若多若少。從一地。乃至十地。滅滅皆盡。以天定心智。
知十方三世國土中眾生。心定不定。非定非不定。起
定方法。有所攝受三昧。百三昧。以天覺智。知一切眾
生。巳成佛。未成佛。乃至六道。一切人心心。亦知十方
佛心中所說之法。以天念智。知百劫千劫。大小劫中。
一切眾生受命。命久近。以天願智。知一切眾生。賢聖
十地。三十心中。一一行願。若求苦樂。若法非法。一切
求。十願。百千大願品具足。」

【此釋後五品智也。以下所言眾生。皆指賢聖。與上
不同。六以天解脫智者。即滅盡通。謂得此智。了知
十方三世眾生解脫。隨其智量。斷除一切煩惱。若
多若少。其從一地。乃至十地。次第斷證。以除一分
無明惑障。得證一分真如玅理。終極金剛究竟滅
滅。皆盡無餘。如是種種解脫。一一知故。七以天定
心智者。即神境通。謂得此智。了知十方三世國土
中眾生。其心定與不定。非定非不定者。及諸起定
方法。有所攝受三昧。及百三昧。一切禪定等法。一
一知故。八以天覺智。即言音通。此智了知一切眾
生。巳成佛者。未成佛者。乃至六道一切人之心心

所念。如法華云。知諸眾生。種相體性。念何事。思何
事。修何事等。不伹知諸眾生。心心所念。亦知十方
諸佛心中。隨為眾生根行所說。九以天念智。即未
來通。此智了知百劫千劫。大小劫中。一切眾生受
命。命之久近。劫量差別。而此時劫。本無延促。伹隨
眾生煩惱。輕重厚薄不一。是故劫量。亦有長短大
小不等。一切眾生受命。亦有久近增減不一。如是
命劫。一一徧知。所謂一念普觀無量劫也。十以天
願智。即無作通。此智了知一切賢聖眾生。一一所
修行門。一一所發大願。若求苦樂。其求苦者。即如
藥王。燒身然臂。不輕。所受杖木打擲。阿難。五濁誓
願先入等是。其求樂者。如韋提希。願生樂土。法藏
比丘。誓願眾生。咸生安養等是。其求法者。即以權
實顯密。正教等法。其非法者。即為天魔。外道。邪教
等法。乃至願為閻羅天子。制諸罪人。皆名非法者
是。一切求者。總結上求下化。無所不求。十願。如普
賢願王。與十無盡句。乃至諸佛無量無邊。百千大
願品。此地菩薩。一一具足。而悉知之。】

「是人住地中。十神通明中。現無量身心口別用。說地
功德。百千萬劫。不可窮盡。而爾所釋迦。略開神通明
品。如觀十二因緣品中說。」

【此結當位智德。以明解脫心也。是人住地中者。結
本體性華光地名。十神通明中等二句。結上十種
智品。三輪差別玅用德也。說地功德三句。總結當

地功德。甚深無量。無窮無盡。不可說不可說。百千
萬億劫數。說不能盡之義。而爾所釋迦牟尼如來。
但以略開此地神通明智品耳。此處所說。在大部
內。如觀十二因緣品中所說。無有差別。

○七體性滿足地(二)　初明斷證義　二正釋文義。

○初明斷證義。

此地菩薩。斷一種細相現行障。此即所知障中。俱
生一分執有生滅。細相現行所起。故名之也。並斷
二種愚執。一者。細相現行愚。二者。純作意。求無相
愚。繇有此之三法。能障遠行地。斷此愚障。方登第
七地。今遠三界。近法王位。行過二乘。善修無相。到
無相邊。功用至極。望前過遠。故名遠行地。便能永
斷。愚障既斷。所證真如。名法無差別真如。謂此真
如。能了種種教法。皆同真如。不無相故。菩薩位寄
初禪天王。假修三乘等法。化導眾生。於十波羅蜜
中。方便波羅蜜最勝。

○二正釋文義。】

「若佛子。菩提薩埵。滿足體性地。入是法中。十八聖人
智品。下地所不共。所謂身無漏過。口無語罪。念無失
念。離八法。一切法中捨。常在三昧。是入地六品具足
復從是智。生六足智。三界結習。畢竟不受故。欲具足。
一切功德。一切法門。所求滿故。進心足。一切法事。一
切劫事。一切眾生事。以一心中。一時知故。念心足。是
二諦相。六道眾生。一切法故。智慧足。知十法趣人。乃

至一切佛。無結無習故。解脫足。見一切眾生。知他人
自我弟子。無漏無諸煩惱習故。以智知他身六通足。
是人入六滿足明智中。便起智身。隨六道眾生心行。
口辯說無量法門品。示一切眾生故。隨一切眾生心
行。常入三昧。而十方大地動。虗空化華故。能令眾生
心行。以大明智具足。見過去一切劫中佛出世。亦是
示一切眾生心。以無著智。見現在十方一切國土中。
一切佛。一切眾生。心心所行。以神通道智。見未來中
一切劫。一切佛出世。一切眾生。從是佛受道聽法故。」

【若佛子三句。標顯名德位。以明加行心也。滿足體
性地者。因中修方便度。故果地中。證得如來一切
智行。圓滿具足。故名滿足體性地。別經名遠行地。
此菩薩出三界河。過二乘地。到涅槃城。近法王位。
故名遠行地。入是法中等者。標所證之法也。謂入
滿足體性法中。巳是如來十八聖人智品。不與二
乘權小所共。不但不於此共。即下地諸菩薩。亦所
不及。故云。十八不共。何名十八聖智。一身無漏過
者。亦名身無失。謂此菩薩。從無始來。常以諸戒修
其身心。一切煩惱等障。淨盡無餘。以是身業清淨。
得大神通。故云。身無漏過也。二口無語罪者。亦名
口無失。謂此菩薩。從無量劫。常以五語隨諸眾生
方便。為說種種玅法。令得道果。是以口業清淨。故
云。口無語罪也。三念無失念者。亦名意無失。謂此
菩薩。從無始來。常修諸禪。心無所著。意無放逸。但

隨眾生機宜。方便攝化。是以意業清淨。故云。念無
失念也。四離八法者。亦名無異想心。謂此菩薩。從
因地來但於眾生方便。教化。巳離凡夫。及以二乘。
執有有相。執無無相。執常常見。執斷斷見。以是心
無八種顛倒。故云。離八法也。五一切法中捨者。亦
名無不知捨心。謂此菩薩。從無始來。以大般若照
察。世出世間。一切染淨諸法。當體全空。了不可得。
以是心無貪著。故云。一切法中捨也。六常住三昧
者。亦名無不定心。謂此菩薩。從無始來。常恒不離
甚深大定。但隨眾生。隱顯攝化。故云。常在三昧也。
是入地六品者。結前六品智也。復從是智等者。起
後六品智也。謂繇具足六品智體。復從是智生六
滿足智用。何名六智。一欲具足者。亦名欲無減。謂
此菩薩。示生三界。攝化眾生。於三界結習煩惱。畢
竟不受。故云。欲具足也。二進心足者。亦名精進無
減。謂此菩薩。於諸如來一切智慧。諸功德藏。一切
化導方便法門。所求圓滿具足。故云。進心足也。三
念心足者。亦名念無減。謂此菩薩。能了達世出世
間。一切安立法事。一切劫量長短。大小延促等事。
一切眾生。因緣果報。受命長短。苦樂等事。一切眾
生。心念等事。以一心中。一時了知。故云。念心足也。
四智慧足者。亦名智慧無減。謂此菩薩。能了達真
俗二諦。有無二相。六道眾生。一切心念因果等法。
一一為眾生說。故云。智慧足也。五解脫足者。亦名

解脫無減。謂此菩薩。能知十發趣人。乃至一切諸
佛。斷除一切煩惱。無明結習。滅盡無餘。故云。解脫
足也。六六通足者。亦名解脫知見無減。謂此菩薩。
具足天眼。天耳。他心。漏盡。神境。如意之六通故。所
以徹見。一切賢聖。六道眾生。並能了知一切他人
自我所化弟子。無漏無諸煩惱習故。繇是以智知
他身相。及自身相。故云。六神足也。是人等下。結前
六足智也。便起智身等者。起後六智也。是菩薩人。
不止巳入六滿足明智中而巳。復更具足六種智
用。何為六智。一便起智身。隨六道眾生心行者。亦
名身業隨智慧行。謂此菩薩。方便運起智身。隨智
而轉。普為六道眾生。現神變相。調伏眾生種種心
行。令其各得見相解悟。證入道果。故云。便起身等。
二口辯說無量法門品。示一切眾生故。隨一切眾
生心行者。亦名口業隨智慧行。謂此菩薩。能以清
淨微玅語業。隨智而轉。隨順一切眾生心行。善巧
開導。令得解悟。證入道果。故云。口辯說等。三隨一
切眾生心行。常入三昧者。亦名意業隨智慧行。謂
此菩薩。以清淨意業。隨智而轉。順一切眾生心行。
常入三昧。觀根逗教。而為說法。除滅眾生。無明癡
暗。是以三輪業用。定慧圓明。是故十方大地。六返
震動。虗空之中。天雨四華。能令眾生。開悟心行。故
云。隨一切眾生心行等。四以大明智具足。見過去
一切劫中佛出世。亦是示一切眾生心者。亦名過

去無礙智。謂此菩薩。以大明智。了見過去世時。一
切無量無邊。說不可說劫中。所有一切諸佛出世。
為一切眾生說法。是諸眾生。從是諸佛受道聽法。
悉能徧知。以此開示現前一切眾生心行。令各各
悟入故。五以無著智。見現在十方一切國土中。一
切佛。一切眾生。心心所行者。亦名現在無礙智。謂
此菩薩。以無著智。見現在世。十方所有一切國土
之中。一切諸佛出世。為一切眾生。說種種法。是諸
眾生。從佛聽法。悉能受持。心心所行。亦示一切現
前眾生。令得開悟故。六以神通道智。見未來中一
切劫。一切佛出世。一切眾生。從是佛受道聽法者。
亦名未來無礙智。謂此菩薩。以神通道智。照見未
來世中。一切劫等。所有一切諸佛出世。為一切眾
生。說種種法。是諸眾生。從是諸佛聽法受教。亦示
現前眾生。令得心開。以悟入故。】

「住是十八聖人中。心心三昧。觀三界微塵等色。是我
故身。一切眾生。是我父母。而今入是地中。一切功德。
一切神光。一切佛所行法。乃至八地。九地中。一切法
門品。我皆巳入故。於一切佛國土中。示現作佛。成道
轉法輪。示入滅度。轉化他方。過去來今。一切國土中。」

【此明解脫心也。住是十八聖人中者。結前。心心三
昧者。起後。此菩薩住是十八聖人智中。常以心心
不離三昧正定。於三昧中。復觀三界微塵等色。是
我昔日為凡夫時。所受故身。復觀一切十方眾生。

悉皆是我無量劫中。稟受色身父母。經云。脫骨如
須彌山。所飲母乳。如四大海水也。如是脫骨之多。
飲乳之廣。實非一生二生父母。非百生千生父母。
乃至百千萬億不可說劫父母。繇我累劫修行。報
答父母。饒益眾生。是故而今入是滿足體性地中。
具足慈悲喜捨。六度萬行。一切功德聚身。此身能
現化佛。為三資糧。四加行。諸菩薩。說四諦等法故。
此地具足一切神通智慧光聚。是名智光聚身。此
身能現報佛。為大菩薩說一乘法。是地圓滿一切
諸佛。所修所證理果法身。此身能為諸佛眾生。依
正之體。三身至此。圓滿具足。故云。滿足體性地。而
今入是地中。一切功德。一切神光。一切佛所行法。
乃至八地。九地中。一切法門品。我皆巳得證入也。
於一切國土等者。申明所證三身之義。繇得分證
三身。能於一切國土中。示現受生。出家苦行。成道
作佛。大轉法輪。以度眾生。於此應緣。一期事畢。乃
復示現入於滅度。又轉教化他方。過去來今。恒在
一切國土之中。種種示現。不可思議。

○八體性佛吼地(二)　初明斷證義　二正釋文義。

○初明斷證義。

此地菩薩。斷一種加行障。此即所知障中。俱生一
分令無相觀。不任運起。故名之也。並斷二種愚執。
一者。無相作功用愚。二者。於相不自在愚。此之三
法。能障八地。斷此愚障。方登不動地。謂此菩薩。今

入無功用道。得無分別智照。任運相續。報行純熟。
居無相。觀不為諸法煩惱所動。便能永斷。愚障既
斷。故名不動地。所證真如。名不增不減真如。謂此
真如。住無相觀。不隨染淨所增減故。菩薩寄位二
禪天王。作小千世界主。以一乘法。化導眾生。於十
波羅蜜中。願波羅蜜最勝。

○二正釋文義。】

「若佛子。菩提薩埵。佛吼體性地。入法王位三昧。其智
如佛。佛吼三昧故。十品大明空門。常現在前。華光音
入心三昧。其空慧者。謂內空慧門。外空慧門。有為空
慧門。無為空慧門。性空慧門。無始空慧門。第一義空
慧門。空空慧門。空空復空慧門。空空復空空慧門。如
是十空門。下地各所不知。虗空平等地。不可說不可
說。神通道智。以一念智。知一切法。分分別異。而入無
量佛國土中。一一佛前諮受法。轉法度與一切眾生。
而以法藥施一切眾生。為大法師。為大導師。破壞四
魔。法身具足。化化入佛界。」

【若佛子三句。標顯名德位。以明勝進心也。佛吼體
性地者。此菩薩說法無畏。如大師吼。等無差別。故
名佛吼體性地。別經名不動地。此菩薩與佛心。菩
提心。涅槃心。悉皆不起。故云不動地。入法王位三
昧等者。此顯所證法門也。入。即證入。菩薩證入無
上自覺聖智。法王大樂三昧正受寶位。於諸法中。
如法自在。若出若沒。心常在定。故云。法王位三昧。

其智如佛者。上入法王三昧。即所證無上涅槃。乃
法身之理聚。其智如佛。是能證無上菩提。乃報身
之智聚。佛吼三昧者。即法報不分。三身圓現。起後
得智。說法利生。乃功德聚之化身也。十品大明空
門。常現在前者。此菩薩。得證如來三身圓明。四智
全彰。十品大明空慧智門。常現在前。而不即不離
也。華光音入心三昧者。申明佛吼之義。華。即行華。
成人之德。光。即智光。破人之障。音。即法音。開人之
迷。入心。即以行智法音。轉入眾生心中。而成正覺。
故云。華光音入心三昧。其空慧者。牒定所言十品
大明空慧。常現在前之義。何謂十品。一者。內空慧
門。謂內空五蘊之根識界。眾生迷此慧門。妄認四
緣假合。為自身相。妄認六塵緣影。為自心相。為生
死結根門。為妄想煩惱門。菩薩恒以智慧直照五
蘊身心。當體全空。皆如幻夢。故得證入內空慧門
也。二者。外空慧門。謂外空山河國土。色等六塵諸
法。諸凡夫人。不知皆是識心變現。妄想取捨。被境
遷流。為名相門。為塵勞門。菩薩恒以智慧照破六
塵諸法。皆無自性。故得證入外空慧門也。三者。有
為空慧門。謂即總空世諦。諸有為法。內之根識。外
之世界。皆屬有為。眾生不知幻化不實。執我我所。
不得解脫。為生死流轉門。菩薩恒以智慧照破內
外諸法。緣生如幻。都無自性。故得證入有為空慧
門也。四者。無為空慧門。即空真諦。諸無為法。二乘

之人。不知即色即空。即有即無。而其色空有無。皆
屬對待。為狹劣門。菩薩以深智慧照了無為之法。
亦皆是空。故得證入無為空慧門也。五者。性空慧
門。總有為無為二性皆空。謂即凡夫滯有。如來說
為不有。二乘沉空。如來說為不空。以是不有而有。
是為玅有。不空而空。是為真空。為隨順門。菩薩以
是甚深般若智照法界。圓融事理。一切無礙。二性
空寂。平等平等。故得證入性空慧門也。六者。無始
空慧門。謂即無始無明。住地煩惱。本無有根。以是
無明不覺。瞥然現起。初發心諸菩薩。皆不能了。為
起滅門。菩薩以大智慧光照一切諸法。起無始相。
滅無終相。起滅之際。無法可得。故得證入無始空
慧門也。七者。第一義空慧門。即中道理。名第一義
諦。因對第二義。假立名言。為勝義門。菩薩以是如
理智照勝義諦門。悉同真性。無相可得。不居二邊。
不存中道。故得證入第一義空慧門也。八者。空空
慧門。謂即空上第一義空之空。為重空門。菩薩即
以空空智照此空亦復不存。故得證入空空慧門
也。九者。空空復空慧門。謂即空上空。第一義空之
空。為重空重空門。菩薩以是空空復空智照此空
空亦復空。故得證入空空復空慧門也。十者空空
復空空慧門。謂即空上空空。復空之空。是名為究
竟一切空空復空空門。此空亦復當空。以是無空
之空。空無所空。是則無所得空。故得證入空空復

空空慧門也。如是十空慧門。惟此八地所證。下地
諸菩薩等。各所不知也。言虗空平等地者。此舉位
分以顯德也。蓋言下地各所不能知者。謂此菩薩。
得證虗空平等地理智。不但十空而巳。更有不可
說不可說。神通道智門。而下地諸菩薩。猶不能知
也。神。謂神玅難測。通。謂變通無礙。道。即道理難窮。
智。即智慧無量。所謂佛真法身。猶如虗空。應物現
形。如水中月。種種神通道智。皆悉平等。故能以一
念智。悉皆了知。一切染淨諸法。分分別異。隨根施
攝。而復能入無量佛國土中。承事諸佛。一一佛前。
諮受聽法。勇猛精進。復轉不退法輪。度與一切眾
生。而以法藥。施及一切眾生。是故為大法師。為大
導師。破壞四魔。四魔既破。法身具足。以法身具足
故。而能展轉化化。入於佛界。】

「是諸佛數。是諸九地。十地數中。長養法身。百千陀羅
尼門。百千三昧門。百千金剛門。百千神通門。百千解
脫門。如是百千虗空平等門中。而大自在。一念。一時
行。劫說非劫。非劫說劫。非道說道。道說非道。非六道
眾生。說六道眾生。六道眾生說非六道眾生。非佛說
佛。佛說非佛。而入出諸佛體性三昧中。反照。順照。逆
照。前照。後照。因照。果照。空照。有照。第一中道義諦照。
是智。惟八地所證。下地所不及。不動。不到。不出。不入。
不生。不滅。」

【此明住無間心也。是諸佛數等者。謂此菩薩。即是

諸佛之數。即是九地。十地數中。長養法身。即得百
千陀羅尼總持門。百千三昧正定門。百千金剛不
壞門。百千神通變化門。百千解脫方便門。如是百
千種種法門。於虗空平等門中。得大自在。云何自
在。於一念。一時。皆能行故也。仁王般若云。不動菩
薩二禪王。得變易身常自在。能於百萬微塵剎。隨
其形類化眾生。悉知三世無量劫。於第一義常不
動。是也。劫說非劫等者。申明自在之義。言劫說非
劫。非劫說劫者。梵語劫波羅。此云時分。言劫有大
小長短。時分不同。如諸天有拂石劫。地獄有芥城
劫。人間有轆轤劫。菩薩修行究竟。經過三大阿僧
祇劫斷盡無明之時。方得成佛。是名為劫。如是等
劫。本非實有。名為非劫。故云劫說非劫。非劫說劫
也。非道說道。道說非道者。造諸惡邪見等業。故云
非道。修十善菩提道法。故云道也。對非道。而言正
道。因正道。而言非道。求其正道。及與非道。了不可
得。故曰。非道說道。道說非道也。六道即凡。非六道
即聖。因凡說聖。因聖說凡。如是究竟。凡聖之相。實
不可得。故曰非六道眾生。說六道眾生。六道眾生。
說非六道眾生也。魔外即佛。佛即魔外。魔界佛界。
求其異體。亦不可得。故曰。非佛說佛。佛說非佛也。
如是體性虗空地。平等境界。無有延促。無有善惡。
無有聖凡。無魔無佛。一時俱是。一時俱非。逆行順
行。逆說順說。無非方便。無非佛事。所謂或是或非

人不識。逆行順行天莫測也。而入出諸佛體性三
昧中者。謂此菩薩。若入若出。或隱或現。皆不離諸
佛體性三昧中。得大自在也。以下十種智照。發明
出入諸佛體性三昧中。不思議境界之義。反照。順
照。逆照者。謂反照本來時。云何順無明流。逆真如
理。起一切染法。復云何順真如理。逆無明流。起一
切淨法。故云反照等也。前照。後照。因照。果照者。謂
前照。無始無明不覺之苦因。後照。生生死死業繫
之苦果。又前照。始覺清淨之樂因。後照。本覺究竟
之樂果。故云。前照等也。空照。有照。第一中道義諦
照者。謂空照。照真離一切相。有照。照俗即一切法。
是以照真非真。照俗非俗。二邊不住。中道不立。離
即俱非。故云。第一中道義諦照也。如是十種智照。
惟是八地所證。其在下地菩薩。各所不及。何故。謂
此菩薩所證真如。不動。不到。以離動到相故。不出
不入。以離出入相故。不生。不滅。以離生滅相故。於
此智定照與照者。同時寂滅也。】

「是地法門品。無量無量。不可說不可說。今以略開地
中百千分。一毛頭許事。羅漢品中巳明。」

【此總結顯所證一切功德。以明解脫心也。是地法
門等者。謂此菩薩。所證一切法門。無量無量。不可
說不可說法品。無有限量。非言說所及者。今略開
地中功德。百千萬億分中。如一毛頭許事而巳。此
處略說。大部內。羅漢品中巳明斯義。


○九體性華嚴地(二)　初明斷證義　二正釋文義。

○初明斷證義。

此地菩薩。斷一種不欲行障。此即所知障中。俱生
法執。一分利樂有情事中。不欲勤行所起。故名之
也。並斷二種愚執。一者。陀羅尼愚。二者。辨才自在
愚。此之三法。能障九地。斷此愚障。方登善慧地。謂
此菩薩。今得十種無礙智用現前。于諸智中。最為
殊勝。繇此智用無礙。便能永斷。愚障既斷。能轉清
淨大法之輪。是以善用其慧。故名善慧地。所證真
如。名智自在真如。謂此真如。智用自在。以四無礙
智。所依止故。菩薩寄位三禪天王。作中千世界主。
以一乘法。化導眾生。於十波羅蜜中。力波羅蜜最
勝。

○二正釋文義。】

「若佛子。菩提薩埵。佛華嚴體性地。以佛威儀。如來三
昧自在王。王定出入無時。於十方三千世界。百億日
月。百億四天下。一時成佛轉法輪。乃至滅度。一切佛
事。以一心中。一時示現。一切眾生。一切色身。八十種
好。三十二相。自在樂。虗空同。無量大悲。光明相好莊
嚴。非天。非人。非六道。一切法外。而常行六道。現無量
身。無量口。無量意。說無量法門。而能轉魔界。入佛界。
佛界。入魔界。復轉一切見。入佛見。佛見。入一切見。佛
性。入眾生性。眾生性。入佛性。其地光。光光照。慧慧照。
明𦦨明𦦨。無畏無量。十力。十八不共法。解脫涅槃。無

為一道清淨。」

【若佛子三句。標名德位。以明勝進心也。佛華嚴體
性地者。謂此菩薩。所證境界。與佛莊嚴。等無差別。
華。即行華。嚴。即佛果。所謂修萬行因華。莊嚴一乘
佛果故。別經名善慧地。此菩薩。善入諸佛種類。善
用諸佛平等大慧。故名善慧地。以佛威儀等者。正
明華嚴體性善慧之用。此菩薩。形儀如佛。無二無
別。有威可畏。降伏諸魔。制諸外道。此以折門。化導
眾生。有儀可觀。開化天人。導引羣生。此以攝門。化
導眾生。以佛威儀。是於動中化利眾生。以如來三
昧自在王。是於靜中化利眾生。如者。即本覺義。來
者。即始覺義。以始本不二故。又言來無所從。去無
所至。無來無去。故名如來。自在王者。以王即自在
義。王定出入無時者。申明自在體用之義。以顯法
身。能現報身境界。此菩薩。若動若靜。若來若去。若
坐若臥。四威儀中。皆以如來三昧自在王定出入
無時。所謂默時說。說時默。大施門開無壅塞也。於
十方三千等者。以顯報化二身。不離法身境界。良
以法身徧一切處。猶若虗空。應物現形。如水中月。
以是法身。無形無相。能現於色故。於十方三千世
界。百億日月。百億四天下中。一時示現成佛。一時
示現轉正法輪。一時示現度脫眾生。乃至一時示
現入於涅槃。一切種種佛事。皆以一念心中。一時
示現於一切眾生前。不先不後。所現一切法身。皆

具八十種好。三十二相。自在大樂。與虗空同。具足
無量大悲。無量光明。無量相好。無量莊嚴。非天非
人。亦非六道。是何境界。即一切法。二諦界外。不墮
數量。以是非天現天。非人現人。乃至非六道身。而
能常行六道。但隨眾生。所見所聞。種種不同。隨機
示現。無量身。無量口。無量意。說無量法門品。以是
三輪玅用。而能即轉魔界。入於佛界。或轉佛界。入
於魔界。或轉一切諸見。而入佛見。或轉佛見。入一
切見。轉眾生性。而入佛性。復轉佛性。入眾生性。如
是種種轉變。無有二相。且又不止此等境界。其地
智光。光光照。慧慧照。互察諸法。而無窮盡。光光照
者。即光與光相照。以智能照境故。慧慧照者。即慧
與慧相照。以慧能了境故。明𦦨明𦦨。即智慧威猛
相。以破所知。無迹象故。無畏。是智慧無障礙。無量
即智慧無間斷。以此光不屬情境。是本智慧光明
所聚。故云無畏無量也。十力等者。此推廣所言也。
謂此菩薩不但只得光明而巳。更得具足如來十
力。十八不共等法。及證解脫涅槃。無為一道清淨
之理。所謂智光照無量。方便無窮盡也。】

「而以一切眾生。作父母兄弟。為其說法。盡一切劫。得
道果。又現一切國土身。為一切眾生。相視如父如母。
天魔外道。相視如父如母。」

【此明住無間心也。以顯菩薩大慈。大悲。大誓。大願
力故。而以十方四生六道。一切眾生。作父母報恩

想。作弟兄扶持想。種種方便。為其說法。盡一切劫。
必使俱得道果。始滿菩薩度生本願。此即卑劣行
門之遠因緣。攝受中下眾生機宜故。又現一切國
土身相。為令一切眾生。各各相視如父如母。又令
天魔外道。相視如父如母。此即尊勝行門之近因
緣。攝受上根眾生機宜故。】

「住是地中。從生死際起。至金剛際。以一念心中。現如
是事。而能轉入無量眾生界。如是無量。略說如海一
滴。」

【此明解脫心義。以結當地功德。不可思議也。言住
是地中者。此舉人顯德也。此菩薩住是地中。從無
明不覺。生死輪際起。至究竟本覺金剛輪際止。於
其中間。所有凡聖。迷悟染淨。修斷因果。一切差別
法門。而以一念心中。如彈指頃。示現如是等事。而
能轉入。無量諸眾生界。使解脫故。如是無量無邊。
不可稱說功德之相。略而說之。如大海水。毛頭一
滴相似。

○十體性入佛界地(二)　初明斷證義　二正釋文
義。

○初明斷證義。

此地菩薩。斷一種未得自在障。此即所知障中。俱
生法執。一分法味自在所起。能障大法智雲。及所
起事業。不現在前。故名之也。並斷二種愚執。一者。
現大神通愚。二者。微細秘密愚。此之三法。能障十

地。斷此愚障。方登法雲地。菩薩法身圓滿。性智清
淨。空有兩忘。極證中道之理。便能斷盡。愚障既斷。
故智慧雲。彌滿法界。雨大法雨。充足一切枯槁眾
生。故名法雲地。所證真如。名業自在真如。一切業
惑。悉得解脫。與真如理。得相應故。菩薩寄位四禪
天王。作大千世界主。演一乘法。教化眾生。於十波
羅蜜中。智波羅蜜最勝。餘諸波羅蜜。一切功德。至
此俱得圓滿具足。

○二正釋文義(二)　初明所證德　二結讚法門。

○初明所證德。】

「若佛子。菩提薩埵。入佛界體性地。其大慧空空復空。
空復空。如虗空性。平等智。有如來性。十功德品具足。
空同一相。體性無為。神虗體一。法同法性。故名如來。
應順四諦二諦。盡生死輪際。法養法身無二。是名應
供。徧覆一切世界中。一切事。正智。聖解脫智。知一切
法有無。一切眾生根故。是正徧知。明明修行。佛果時
足故。是明行足。善逝三世佛法。法同先佛法。佛。去時
善善。來時善善。是名善善。是人行是上德。入世間中。
教化眾生。使眾生解脫一切結縛。故名世間解脫。是
人一切法上。入佛威神。形儀如佛。大士行處。為世間
解脫。調順一切眾生。名為丈夫。於天人中。教化一切
眾生。諮受法言故。是天人師。玅本無二。佛性玄覺。常
常大滿。一切眾生禮拜故。尊敬故。是佛世尊。一切世
人。諮受奉教故。是佛地。是地中一切聖人之所入處。

故名佛界地。」

【若佛子三句。標顯名德位。以明勝進心也。入佛界
體性地者。此菩薩。所證一切理智行願。諸功德藏。
即與十方諸佛所證境界。等無差別。故名入佛界
體性地。別經名法雲地。菩薩現無邊身雲。說無邊
法雨。故名法雲地。其大慧空等者。申明入佛境界。
以顯住無間心也。其大慧空者。即上空。空復空空
慧門。其空既空。空亦復空。如是之空。如虗空性。等
徧法界。此即大圓無垢。理聚圓極。乃即法身境界。
法身無相。十方平等。故云。其大慧空。空亦復空。空
亦復空。即如虗空性也。平等智。有如來性者。此即
平等性智。智聚圓明。乃即報身境界。以是報身。而
證法身。故云。有如來性。十功德品具足者。此即成
所作智。而功德聚圓成。乃即化身境界。而此化身。
以修諸波羅蜜而成。故云。十功德品具足。空同一
相等者。釋上十功德品。以明菩薩三身圓顯。十號
齊彰。不即不離之義。何名十功德品。一者如來。空
同一相。體性無為。此二句者。顯本法身。以本法身
如來。無所從來。亦無所去。猶若虗空。無有色相。迭
相見故。以是體性本自無為。離於施作。故云。空同
一相。體性無為是也。神虗體一。法同法性。此二句
者。顯報身佛。與應身佛。以報化佛。神玅不測。虗徹
靈通。應周沙界。其體無殊。而所現身。即是法身。是
以心佛眾生。平等平等。所云神虗體一。法同法性。

故名如來。二者應供。謂即應順四諦二諦供也。四
諦。有四四諦。一聲聞人。乃應生滅四諦。二緣覺人。
即應無作四諦。三菩薩人。以應無生四諦。四如來
者。以應無量四諦。二諦。即是真諦俗諦。以如來五
住究盡。二死永亡。萬行圓成。福慧具足。圓應四諦
二諦之供。乃至盡生死輪。真如實際。即以四諦二
諦之法。滋養法身。無有二相。普現法界。饒益眾生。
是名應供號也。三者正徧知。其義有二。一者徧知。
即以能證正智。及本所證一切聖解脫智。周徧普
覆一切界中。了知一切染淨諸法。若有若無。一切
聖凡。根性差別緣起之事。無不明了。是名徧知。二
者正知。謂即了知一切諸法。皆如實相。無二法故。
是名正知。二義合言。是名正徧知也。四者明行足。
明。即三明。行。即萬行。謂從因地發心。以智慧覺。明
明修行。萬行因華。智慧光明。至佛果時。福慧二嚴。
圓滿具足。所以稱兩足尊。故云。明行足也。五者善
逝。謂善往返三界。示現受生出家。入山修行。成道
轉法。以化眾生。示現涅槃。此乃三世諸佛道法。佛
佛道同。古佛儀式。法同先佛法也。佛。去時善善。應
緣而來。示成正覺而來。實無所從。去來吉祥。是名
善善也。六者世間解。謂是地人。能行諸佛善善上
德。以是現身。入世間中。廣設教乘。開化眾生。使諸
眾生。解脫結習業繫等縛。名世間解脫也。七者無
上士。謂是聖人。能於一切法上。入佛威神。形儀如

佛。是以大士行處。一切世中解脫。無能過者。名無
上士也。八者調御丈夫。調。謂調理。如能醫者。善調
一切眾病。御。謂駕御。如善御者。善治象馬。世尊乃
是三界醫王。四生慈父。善能除諸眾生身心二病。
使諸眾生離苦得樂。善調善御。而恒順之。名調御
丈夫也。九者天人師。謂於天上人間。四眾。八部眾
中。教化一切眾生。能使一一諮受法言。深解獲益。
名天人師也。十者佛世尊。謂玅本無二者。即性覺
玅明。本覺明玅。以是性玅本覺。無二無相。佛性玄
覺。充滿法界。不即不離。不隨不變。常常大滿。其中
玅本無二。即本法身。佛性玄覺。即是應身。常常大
滿。乃即報身。亦名自覺。覺他。覺行圓滿。三身圓具。
三覺果滿。乃名曰佛。能使一切眾生禮拜故。尊敬
故。乃名世尊。二義合言。故名佛世尊也。上明十號
之義。下明入佛界地之義。入者。趨入也。謂以一切
世人。諮受奉教。一心皈命。以有歸覺路故。是為佛
地。言此佛地。能增長一切眾生。法身慧命。菩提稼
苗。故名佛地。是地中。一切聖人之所入處。故名佛
界地。二義合言。故首言。入佛界地。仁王般若經云。
十方法界。一切如來。皆依此門。而得成佛。若言越
此得成佛者。是為諸魔所說。非是佛說。故云。一切
聖人之所入處也。

○二結讚法門(二)　初本土主伴讚　二他方主伴
讚。


○初本土主伴讚(二)　初本土佛與記　二本土伴
讚歎。

○初本土佛與記。】

「爾時坐寶蓮華上。一切與授記歡喜。法身手摩其頂。」

【此明究竟圓滿。證入玅覺果海。以顯解脫心也。言
爾時坐寶蓮華上。盧舍那佛。及千華上。千釋迦佛。
千百億釋迦佛。乃至一切諸佛。皆與此法雲地菩
薩授記。即當成佛。劫國莊嚴等事。歡喜踊躍。同以
法身清淨光明網相光手。而摩其頂。勸轉法輪也。

○二本土伴讚歎。】

「同見。同學菩薩。異口同音。讚歎無二。」

【同見。同一見解。謂即同見真如法身。實相理也。同
學。同一師學。謂同學菩薩道。同授灌頂職也。以是
同學菩薩。皆悉異口同音。讚歎無二也。

○二他方主伴讚(二)　初請轉法輪　二讚勝功德。

○初請轉法輪。】

「又有百千億世界中。一切佛。一切菩薩。一時雲集。請
轉不可說法輪。虗空藏化導法門。」

【上言授記。此言佛及菩薩。同時請轉法輪者。正欲
廣傳流通此道。使天上人間。化化不絕也。華嚴十
地品云。此地菩薩。以自願力。起大悲雲。現種種身。
周旋往返。於一念頃。普徧十方百億那繇他世界。
微塵國土。演說大法。請轉法輪。與此義互相發明。

○二讚勝功德。】


「是地。有不可說奇玅法門品。奇妙三明。三昧門。陀羅
尼門。非下地凡夫心識所知。唯佛佛無量身口心意。
可盡其源。如光音天品中。說十無畏。與佛道同。」

【此總結顯當地功德。微玅難窮。奇特殊勝也。謂不
但具足虗空藏化導法門而巳。更有不可心思言
議奇玅廣大法門品。奇玅三明智慧門。奇玅三昧
定力門。奇玅陀羅尼總持門。此諸法門。非下地菩
薩。及凡夫心識所能知之。唯佛與佛。現無量身口
心意。乃可盡說其源。所謂惟證乃知難可測也。法
華云。唯佛與佛。乃能究盡諸法實相義同。此處文
義。如大部中。光音天品所說十無畏與佛道同。而
無差別也。心地法門。乃十方如來。及大菩薩。自住
三摩地中。受用境界。凡我博地凡夫。依文解義。於
教海中。究其心源。是則名為因戒生定。因定發慧。
如法修行。同證如來三摩地中。無二相矣。】
