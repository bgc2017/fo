











准提淨業卷之三

顯密雙修觀行說(前總論。後分顯密。俱依顯密心要)

如來一代聖教。不出顯密兩門。於顯教中。雖五教不
同。而華嚴一經最尊最妙。是諸佛之髓。菩薩之心。具
包三藏。總含五教(五教者。小始終頓圓也。而華嚴為圓教。義理廣博。其中最津要者唯。
別行普賢行願品一卷。是華嚴之關鍵。修行之樞機。西天道流。無不依之修行也)。於密部中。
雖五部有異。而准提一呪最靈最勝。是諸佛之母。菩
薩之命。具包三密。總攝五部(五部者。一佛部。是諸佛呪。二蓮華部。是菩薩呪。
三金剛部。是金剛神呪。五羯磨部。鬼神呪。此五部復各有五准提。總攝二十五部也)。若

雙依顯密二宗修者。上上根也。謂心造法界帝網等
觀。口誦准提六字等呪。此有二類。一久修者。顯密齊
運。二初習者。先作顯教。普賢觀巳。方乃三密加持。或
先用三密竟。然後作觀。二類皆得。故仁王般若陀羅
尼釋。并仁王儀軌皆云。若不修三密門。不依普賢行
願得成佛者。無有是處。又華嚴經字輪儀軌云。夫欲
頓入一乘。修習毗盧遮那法身觀者。先應發起普賢
行願。復以三密加持身心。則能悟入文殊師利大智
慧海。是知上根須要顯密雙修。中下之根。隨心所樂。
或顯或密。科修一門皆得。

顯教

依圓教修行。略分為二。初悟毗盧法界。後修普賢行
海。且初悟毗盧法界者。謂華嚴經所說。一真無障礙
法界。或名一心。於中本具三世間(一器世間。謂一切國土。二眾生世間。
謂一切有情。三智正覺世間。謂一切聖人)。四法界(一事法界。二理法界。三事理無礙法界。四事事
無礙法界)。全此全彼。而無障礙。即知包羅法界。圓裹十方。
全是一真大法界心。於此一真大法界內所有。若凡
若聖。若理若事。隨舉一法亦皆全是大法界心。乃至
唯舉一塵亦皆全是大法界心。華嚴經云。華藏世界
所有塵一一塵中見法界。又一塵既是大法界心。於
此一塵大法界內。復舉一塵亦皆全是大法界心。若
橫若竪。重重舉之。重重皆是大法界心。故清涼大師
於華嚴十地品疏。說帝網無盡一心也。一切眾生從
無始來。迷妄不知無盡法界是自身心。於中本具帝

網無盡色心功德。即與毗盧遮那身心齊等。却將自
家無障無礙佛之身心。顛倒執為雜染眾生。譬如金
輪聖王。統四天下。身智具足。富樂無比。忽然昏睡。夢
為蟻子。於夢位中。伹認巳為蟻子。不覺本是輪王。是
故欲求成就究竟佛果。切須悟此毗盧法界。若未悟
此法界。縱經多劫。修習萬行。徒自勞苦。不得名為真
實菩薩。亦不能生如來家。故華嚴經云。不了於自心。
云何知正道。彼由顛倒慧。增長一切惡。清涼云。不依
此悟。所作非真。自為修行。元來結業。後修普賢行海
者。既得了悟無障礙法界。於自本心。於中本具十華
藏世界微塵數相好帝網無盡神通功德。與十方諸
佛更無差別。奈無始局執妄情。習以性成。卒難頓盡。
致令自家神通功德不能盡得自在受用。故須稱(去聲)
自家毗盧法界修本有普賢行海。令無盡功用疾得
現前。華嚴經云。修此法者。少作功力。疾得菩提。雖普
賢行海。浩汗無涯。今就觀行。略示五門。一諸法如夢
幻觀。二真如絕相觀。三事理無礙觀。四帝網無盡觀。
五無障礙法界觀。且初諸法如夢幻觀者(即當事法界觀)。謂
常觀一切染淨諸法。全體不實。皆如夢幻。此能觀智
亦如夢幻。華嚴經云。譬如夢中見種種諸異相。世間
亦如是。與夢無差別。又云。度脫諸眾生令知法。如幻
眾生。不異幻了。幻無眾生。又金剛經云。一切有為法
如夢幻泡影。如露亦如電。應作如是觀。肇公云。虗兮
妄兮三界不實。夢兮幻兮六道無物。一切眾生從無

始來。執一切法。而為實有。致使起惑造業。循環六道。
若常想一切名利怨親三界六道全體不實。皆如夢
幻。則愛惡自然淡薄。悲智自然增明(此夢幻觀。圓覺疏中。名起幻消
塵觀。天台名假觀。亦名方便隨緣止。謂分明鑑照曰觀。寂然不亂曰止。便觀中便有止。止中便具觀。乃止觀雙
運也。餘諸止觀准此解之。若人雖信解圓教。而煩惱厚重。不能習得此夢幻觀者。應作不淨觀。謂觀身五種不
淨。一種子不淨。二住處不淨。三自體不淨。四自相不淨。五究竟不淨。天台云。從足至頭。從頭至足。循身觀察。唯
見䏺脹壞爛。大小便道。蟲膿流出。臭劇死狗。觀自身竟。復觀他人。乃至觀一切世間有情之身。皆是不淨。或作
骨璅觀。應先觀想。自身額上皮肉爛墜。唯見白骨漸漸從狹至寬。想於一頭皮肉爛墜。見於白骨。乃至全身皆
見白骨。既見自身。復觀餘人。漸次觀於一城一國。乃至遍地骨璅充滿。復却從寬至狹。想於一身。唯見眉間少
許白骨。專注一緣。如是修習。乃至得定。此觀成就。一切貪愛自然消亡。或作數息觀。應從淺至深。次第進修。先
須調和自家氣息。不澁不滑。專注一心。數出入息。先數入息。後數出息。從一至十。終而復始。想心在數。不令散
亂。若覺自心。不假功力。任運從一至十。住數息中。然更一心隨息出入。若息入時。心乃隨之從鼻至喉。至心臍
臗。脾脛乃至脚指。若息出時。心亦隨之。息出離身。為至一磔一尋等。一心恒隨息之出入。若覺心息。任運相依。
然更繫念。唯在眉間。或在鼻端。安止其心。觀息住身。如珠中縷。為冷為暖。為損為益。若覺身湛然悅樂。然更諦
觀微細之息。及觀全身三十六物內外不淨。又觀心識剎那不住。如是修習覺息出入。遍諸毛孔。心眼開明。徹
見身內三十六物。及諸蟲戶。方更轉修其餘行門。更有別說。恐繁且止。如經中說。觀出入息。三世諸佛。入道之
初門也。或作我空觀。應須作意推尋。今此之身。本來無我。但是色心二法。和合為相。色有地水火風之四類。所
謂毛髮爪齒。皮肉筋骨。髓腦垢色。皆是其地。涕唾膿血。津液涎沫。痰淚精氣。大小便利。皆是其水。暖是其火。動
轉是風。心有受想行識之四類。所謂領納是受。取像是想。造作是行。了別是識。於此八類。何者是我。若皆是我。
即有八我。又況色中復有三百六十段骨。段段各別。皮毛筋肉。肝心脾腎各不同。是諸心數等亦各不同。見不
是聞。喜不是怒。既有此眾多之物。不知定取。何者為我。若皆是我。我即百十一身之中。多生紛亂。離此之外。復
無別法。翻覆推我。皆不可得。便知此身但是眾緣假和合相。本來無我。行者晝夜恒作此觀甚妙。為一切眾生。
從無始來。執身為我。因寶此我。貪求名利。欲榮益我。嗔違情境。恐侵損我。愚癡之情。非理計較。今既常觀此身
本來無我。即三毒自滅。三毒既滅。三界自離也。或作法空觀。應須諦觀此身色心二法。色有地水火風。心有受

想行識。於此八法。一一諦觀。皆從緣生。都無自性。八法當體皆是空也。初心行者。宜習此等觀門。隨心所樂。或
一或二。乃至五種。皆得修習)。二真如絕相觀者(即當理法界觀)。於中安心。
復有三門。一者常觀徧法界。唯是一味清淨真如。本
無差別事相。此能觀智亦是一味真如。華嚴經云。一
切法無生。一切法無滅。若能如是解。諸佛常現前。又
七祖禪師云。無念念者。即念真如。六祖釋無念云。無
者無諸相。念者念真如。此乃想念諸法。全是真如。雖
然想念本無想念之相。故起信論云。雖念無有。能念
可念(此中所想真如。即是頓教中所說絕待真心也。謂絕待一心。彌滿清淨中。不容他一切妄相。本
來是無。絕待真心。本來清淨。華嚴經云。法性本空寂。無取亦無見性。空即是佛。不可得思量。起信論云。一切諸
法。從本巳來。離言說相。離名字相。離心緣相。畢竟平等。無有變易。不可破壞。唯是一心。故名真如。謂大乘終教。
隨眾生迷。說有色身。山河虗空大地世間諸法。令諸眾生翻妄歸真。了達色身山河虗空大地。世間諸法全是
一味妙明真心。今頓教中。本無色身山河虗空大地。世間諸法本是一味。絕待真心。故清涼云。總不說法相。唯
辨真性。即知周徧法界。本是一味。絕待真心。寂然清淨不生不滅。不增不減。一切眾生從無始來。不了此心。妄
見諸相。猶如眼病。橫見空華。圖覺經云。妄認四大。為自身相。六塵緣影。為自心相。譬彼病目見空中華。又云。如
來因地修緣覺者。知是空華。即無流轉。亦無身心。受彼生死。非作故無。本性無故。此門行者常想一切諸法。唯
是一味清淨真如。本無生滅。是名真如三昧。亦名一行三昧。亦名無生三昧)二者若念起
時。但起覺心。故七祖云。念起即覺。覺之即無修行妙
門。唯在於此。即此覺心。便名為觀。此亦雖起覺心。本
無起覺之相(此門行者。一切時中心念若起。但起覺心。便是修行要妙之門)。三者擬
心即差。動念便乖。但棲心無寄。理自玄會。故華嚴經
云。法性本空寂。無取亦無見性。空即是佛。不可得思
量。又古德云。實相言思斷。真如絕見聞。此是安心處。
異學徒云云。此但任其本性自照。更不起新生慧解。

故圓覺經云。但諸菩薩及末世眾生。居一切時。不起
妄念。於諸妄心。亦不息滅。住妄想境。不加了知。於無
了知。不辨真實。又賢首云。若起心作凡行聖行。非是
真行。不作一切行。行心無寄。是名大行。此門即以本
性自照名觀(此門行者。一切時中。心無所寄。是名真修。雖然備修萬行。於萬行中。心無所寄。又禪
宗東夏七代祖師所傳心要。而有三門。攝盡無遺。一見性門。先須了悟。絕待真心。一切妄相本無真心。本淨即
心。是佛非假外求。即前頓教一心是也。二安心門。如上所說。想念真如等三門。是也。三發行門。須備修菩薩六
度萬行。具依三門。即是正禪。隨闕一門。便成偏見。達磨云。我法以心傳心。不立文字。此心是一切眾生清淨本
覺。亦名佛性。欲求佛道。須悟此心。即是見性門。又云。如是安心。所謂壁觀。令修道人。心住真理。寂然無為。喻似
墻壁。不起分別。即是安心門。又云。如是發行所謂四行。一報怨行。謂修道人若受苦時。當自念云。我從徃昔無
數劫中。棄本逐末。流浪諸趣。多起怨憎。違害無限。今雖無犯。是我宿怨。惡業果熟。非天非人所能見與甘心忍
受。都無怨訴。經云。逢苦不憂。何以故。識達故。二隨緣行。謂修道人若得勝報榮譽等事。當自念言。一切諸法皆
從緣生。是我過去修因所感。今方得之。緣盡還無。何喜之有。得失隨緣。心無增減。喜風不動。嗔風不生。三無所
求行。世人長迷。處處貪著。名之為求。智者悟真理。將俗及二界九居。猶如火宅。有身皆苦。誰得而安。於三界內。
無稱願樂。經云。有求皆苦。無求乃樂。四稱法行。謂性淨真理。目之為法。而此理性本無慳等一切萬惡。應稱理
性。修布施等一切萬善。斯之四行即是發行門。又草堂禪師圓覺疏中。亦有三門。大同於此。一先悟圓覺性。謂
一味清淨真心。二次發菩提心。謂大悲大智太願。三後修菩薩行。謂六度萬行等法。斯之三門。禪學之者甚為
切要。若不圓修三門。無由離諸邪見。謂古來禪宗諸家語錄。多分但應當時根宜。或唯說見性。或但言安心。或
只談發行。又於安心發行中。復各有多途。或但明一途等云云。今此諸門心若通達。然後披覽諸禪教。乃各知
其旨歸)。三事理無礙觀者(即當事理無礙法界觀)。謂常觀一切染
淨事法。緣生無性。全是真理。真理全是一切染淨事
法。如觀波全是溼。溼全是波。故起信論云。雖念諸法。
自性不生。而復即念。因緣和合。善惡之業。苦樂等報。
不失不壞(理不礙事也。如溼性雖一。不礙波浪成多)。雖念因緣善惡業報。

而亦即念性不可得(事不礙理也。如波浪雖多。不礙全是溼性。若習假空中三觀者。
謂想一切諸法緣生無性。舉體全空。即是空觀。如觀鏡中。像全無實體。若想一切諸法。雖有不實。皆如夢幻。即
是假觀。如觀鏡中。像有而不實。如想一切諸法。全是一味。妙明真心。如前終教所明廣大真心是也。即是中觀
如觀明鏡。此之三觀。或單修一門。或漸次俱修或一時齊修。在器取捨)。四帝網無盡觀
者(即當事事無礙法界觀)。於中略示五門。一禮敬門。二供養門。
三懺悔門。四發願門。五持誦門。初禮敬門者。謂想盡
虗空徧法界。塵塵剎剎。帝網無盡三寶前。各有帝網
無盡自身。每一一身。各禮帝網無盡三寶。每一一三
寶前。各有自家帝網無盡身禮。更想此一門。盡未來
際無有休歇。念念相續無有間斷。身語意業無有疲
厭(清涼云。不入此觀。徒自疲勞。或且入純門。想徧法界。純是毗盧佛。或准提等每一尊前。且想一身禮。
更若難入。且想十尊佛。每一尊前。有一身禮。習之稍熟。漸增百尊千尊。乃至無盡。下准此門習之)。供
養懺悔。發願持誦。俱詳觀行中(帝網無盡觀者。謂帝網中所貫之珠。交光
相映。一珠之光復入千珠。千珠之光復入一珠。而此一珠之光。復相含攝。重重無盡。作此觀時。所修禮敬。各門
皆徧法界。或坐中作此觀想。或禮佛燒香奉華懺悔發願時。暫入此觀。或持。課誦經時。先作此觀想竟。然後持
誦甚妙。或無香華等。但合掌入此觀門。功德亦無窮盡)。上之五門既爾。其餘行
門准此習之。若習相即觀者。而有四句。一者一即一。
謂觀一毛即一耳時。一耳同時却即一毛。二者一切
即一。三者一即一切。此兩句應合而觀之。謂觀一切
塵。即一佛時。一佛同時。却即一切塵。四者一切即一
切。謂觀一切人。即一切佛時。一切佛同時。却即一切
人。每句之中。一切諸法例准觀之。若習相入觀者。亦
有四句。一者一攝一帶之入一。謂觀一人攝一佛帶
之。將入一菩薩中。如東鏡攝南鏡帶之將入西鏡中。

二者一攝一切帶之入一。謂觀一華攝一切河帶之
將入一山中。三者一切攝一帶之入一切。謂觀一切
塵攝一佛帶之將入一切毛中。四者一切攝一切帶
之入一切。謂觀一切樹攝一切神帶之將入一切海
中。每句之中。一切諸法例准觀之。此相即相入。二觀
隨觀。每句之中。復有總觀別觀。多𤳖觀心。恐繁不示。
但專心修鍊。自然曉達。故裴公法界觀序云。但使學
人冥此境於自心。心慧即明。自見無盡之義。不在備
通教典。碎列科段。若習同時具足相應觀者。但隨觀
一法。同時具足法界諸法也。其餘玄門例此解之。若
有樂習圓宗三觀三止者。謂行者觀一人時。便成三
觀三止。且就一人之身。具明三諦。人身假相有。故名
俗諦。人身緣生無。色性體空。故名真諦。人身假相。無
別自性。舉體全是寂照真理。名中道諦。然此三諦體
用無礙。空有相觀。即一而三。即三而一。法本如是。依
此三諦。行者觀察成三觀三止。謂行者心觀人身假
相幻有。名假觀。即此觀心了假相時。離實有執。名方
便隨緣止。又觀人身色體全空。名為空觀。即此觀心
了色空時。離於色體實有之執。名體真止。又觀人身
舉體全是中道實性。名中道觀。即此觀心離相有執。
及離體空執。名遠離二邊分別止。如是觀心。於一念
中。齊現三諦。義立三觀。離二種執。義立三止。三觀三
止只是一心。即一常六。即六常一。將此一心。契同所
觀。三諦體用。空有無礙之境。心境常融。復常歷然。既

觀一人之身。而成三觀三止。觀一切法。例皆如是。問
曰。夫大行統唯無念。何以此帝網相即等觀。令人起
無盡想念。豈不疲役身心耶。答云。若此見者。是離念
外求無念者。尚未得於真無念。真無念者。念本無無。
何能更得念與無念之相礙。又若得真無念。但是無
盡行中之一行。豈得總遮無盡之圓行耶。此問答意。
出華嚴大疏。若不習帝網相即等觀。終不能得無礙
佛果。今有小根。聞此法門。却嫌繁亂。全不介懷。昔人
云。井蛙不能居海。泰山難以處囊是也(按帝網無盡觀。原文中止
說禮敬五門。其餘行門以後俱作小註。今前五門收入觀行。即以此補入大文。盖此中所說相即相入。及三止
三觀。正觀門中微妙法旨。非為剩語。又前事法界中。不淨等觀既在所收。皆即微妙觀心。以圓心達法。無法不
圓。須深心善會可也)。五無障礙法界觀者(即當四法界所依總法界觀)。謂常
觀想一切染淨諸法。舉體全是無障礙法界之心。此
能觀智。亦想全是法界之心。華嚴經云。知一切法即
心自性。成就慧身。不由他悟。又清涼云。若知觸物皆
心。方了心性。今此無障礙法界中。本具三世間四法
界一切染淨諸法。未有一法出此法界。而此法界全
此全彼。互無障礙。則知根根塵塵全是無障礙法界。
若於四威儀中。常觀根根塵塵皆是重重無盡法界。
即習普眼之境界也(此觀是一切三昧觀門根本。若常修習一切三昧觀門。自然現
前)。上來所說諸觀門。或樂總修者。或修一二者。任情
皆得。但專切修鍊。一生不克。三生必圓。又行者須起
思想。想得現前。常現不隱。方是華嚴圓教真行。清涼
疏主。事事無礙十玄門中。多有六句。前五句是起想

修鍊。鍊得現前。更不想鍊。雖不想鍊。常現不隱。方成
第六句行。法界觀云。深細思之。令現在前圓明顯現。
稱行境界(圭山禪師釋云。思之令現。為真解也。巳現即不更思。雖不更思。而亦常現不隱。方為
實行)。又一行禪師云。先須起想。想得現前。然後用般若
空而淨除之。即成不思議大用。頓入佛果。若不起心
觀之。錯會般。若意也縱爾入空。亦失圓頓之道。圓宗
行者。鍊修功至。豁然言亡慮絕。了了分明。方為真行。
若得如是。四威儀中常見不思議境界。願修道者。於
此留心。本來如是。但昧之不見　又修心行者。或有
諸𤳖善惡夢境。或逢種種魔障。或現種種違順境界。
或聞種種善惡之聲。或諸𤳖蟲蟻身上行走。或身心
不安。多想多慮。或入觀時種種相現。不與本觀相應
等。皆須觀之。如夢如幻。全體非實。或觀之皆是自家
真心。起信論云。當念唯心。境界則滅。終不為惱。巳上
顯教。

(附)略法界觀門頌

(終南杜順和尚創製法界觀門。末後略出此頌。附此以見無障礙法界之義)。


「　若人欲識真空理
　身內真如還遍外
　情與無情共一體
　處處皆同真法界
　秪用一念觀一境
　一切諸境同時會
　於一境中一切智
　一切智中諸法界
　一念照入於多劫
　一一念劫收一切
　時處帝網現重重
　一切智通無罣礙」



按顯教中修普賢行海。依四法界。開立五門。而法

界觀。約為三重。一真空觀。揀情妄以顯理。二理事
無礙觀。融事理以顯用。三周遍含融觀。攝事事以
顯玄。至於溥融無礙。則十方三世一念齊收。如一
月千江。波波具含淨月。萬燈一室。光光各顯全燈。
主伴同時。聖凡一家。物物全真。受用自在。而真空
觀。實其初門也。彼云。法界宗中。無孤單法。離理無
事。若單觀於事。即是情計之境。故除事界。惟顯真
空。而意巳該悉矣。且實色不即真空。揀實色而幻
色始彰。幻色即真空也。斷空不即幻色。揀斷空而
真空始顯。真空即幻色也。有無不計。人法俱忘。帝
網重重。一多互遍。而後謂之溥融無礙。彼外道小
乘著斷空者。毋論乃初心菩薩計色相。以為真空。
於義實濫。不可不從。密修中一一鎔鍊。所謂鏡裏
原無影。影虗顯鏡明也。今此五觀中。初觀諸法如
夢幻。即合真空之意。不可錯會。圓覺經云。知幻即
離。不作方便。離幻即覺。亦無漸次。豈可以形礙色
相。毫無轉動。而遂以為幻空也哉。若於此勘得真。
即毗盧法界本來寂滅。三止三觀當下圓修。性德
行海實非階級也○咄請如是入。最初一步要分
明。直透長安無異路。

密教

前顯教圓宗。須要先悟毗盧法界。後依悟修。滿普賢
行海。得離生死。證成十身無礙佛果。如病人得好藥
方。須要自知分兩炮炙法。則合成服之。方能除病身

安。今密圓神呪。一切眾生并因位菩薩。雖不解得。但
誦持之便。具毗盧法界。普賢行海自然得離生死。成
就十身無礙佛果。如病人得合成妙藥。雖不知分兩
和合法。則伹服之。自然除病身安。故首楞嚴經云。諸
佛密呪秘密之法。唯佛與佛。自相解了。非是餘聖所
能通達。但持誦之。能滅大過。速登聖位。般若經云。總
持猶妙藥。亦如天甘露。能療眾惑病。服者常安樂。又
理趣經中。如來說有五藏。一經藏。如牛乳。二律藏。如
酪。三論藏。如生酥。四般若藏。如熟酥。五陀羅尼藏。如
醍醐。醍醐之味。乳酪等中。最為第一。能除諸病。令諸
有情身心安樂(西天多用醍醐療病)。陀羅尼者。經律等中。最為
第一。能除諸罪。令諸眾生解脫生死。速證涅槃安樂
法身。彼理趣疏云。性德力大。密呪功強。解行雖劣。解
脫則疾。問曰。賢首大師等。但判華嚴經為圓。餘教皆
非。今判陀羅尼又是圓教。豈不違賢首等耶。答云。圓
宗有二。一顯圓。二密圓。賢首但據顯教。正判華嚴為
圓。今神變疏鈔。曼荼羅疏鈔。類彼顯圓。判斯密教亦
是圓宗。顯密既異。乃諸師無違也。

又一切諸佛皆從陀羅尼所生。樓閣經云。真言是諸
佛之母。成佛種子。若無真言。終不能成無上正覺。又
三藏教盡從陀羅尼所出。故最上大乘寶王經中。說
有四乘。一聲聞乘。二圓覺乘。三方廣大乘。四最上金
剛乘。謂陀羅尼藏是也。一切法皆從金剛乘陀羅尼
中流出。神變鈔云。千流萬派。起自崑崙積石之山。十

二分經。出乎總持秘密之藏。又萬行總從陀羅尼所
流。謂真言中。每一一字。全是無相法界。萬行無不從
法界所流。故持明藏儀軌經云。唵字即是無相法界。
神變疏云。無相法界全是真言。真言全是無相法界。
又真言一名三藏。有持呪者皆號三藏。謂真言中。每
一一字皆含戒定慧三。且萬行不出六度。六度不離
三學。既真言名三藏。即知真言總含萬行。真言是總
行。其餘法門是支流行門也(又別頌云。開無相門圓寂宗。字字觀照金剛定。
又云。瑜伽妙旨傳心印。摩訶衍行總持門。如一行禪師。是中夏聖人。贊述神變真言。智者禪師得宿命通。廣示
持呪儀軌。契符禪師人問最上乘法。直教持誦密言。古來禪師皆贊持呪。信是諸佛之母。教行之本源也)。
大教王經云。七俱胝如來三身讚說准提菩薩真言。
能度一切聖賢。若人持誦。一切所求悉得成就。不久
證得大准提果。是知准提真言。密藏之中。最為第一。
是真言之母。神呪之王　一切四眾但解言語者。行
住坐臥四威儀中。而易誦習。又伹口誦。便是真行。能
除煩惱。安樂法身。不假備通教典。佛頂陀羅尼疏云。
齋戒不稟而自備。果證不遠而自得。消難獲利。自行
化他。因人果人摩不由此而辦其事。又曼荼羅疏云。
念如來之神呪。心心暗契如來心。諷菩薩之密言。願
願冥符菩薩願。何生死而不逃。何涅槃而不得。是知
神呪行門省略。功德甚深。普引七眾。速至菩提。最為
要道　又真言行者。持誦神呪。課數滿時。身語意三
所作善惡之業。皆得成無漏功德法門。故白傘蓋頌
云。誦滿一萬八千遍。遍遍入於無相定。號成堅固金

剛幢自在。得名人中佛。大悲心陀羅尼經云。誦持陀
羅尼者。口中所出言音。若善若惡。一切天龍聞者。皆
是清淨法音。又偈云。譬如靈丹藥。點鐵成金寶。誦持
陀羅尼。變凡作聖賢　又顯教中。有自力他力二門。
十住論念佛鏡等說。一自力門。謂修六度萬行等。名
難行道。如人陸地步行千里程則遲到。二他力門。謂
念佛等。名易行道。如人水路乘船行千里程則疾到。
今真言中。密具自他二力。謂大乘寶王等諸經中說。
真言行者日日得具六波羅蜜。圓滿功德。又佛頂頌
云。不持齋者名持齋。不持戒者名持戒。僧破二百五
十戒。比丘尼犯八波羅。聞念佛頂陀羅尼。便得具足
聲聞戒。則是自力門。又真言中。每一一字。皆是諸佛
全身。末法中一字呪經云。吾滅度之後。變身作此呪
等。即是他力門(彼佛頂疏云。菩薩行門。隨行則具。今不行而備。盖神呪之力云云。然實與
持呪者之力。合而言之。故云密具自他二力)。又諸經說。真言行者現世
能成無上菩提。故樓閣經云。我於無量俱胝百千劫。
難行苦行。猶不得菩提。由纔聞陀羅尼故。加行相應。
便成正覺。又神變疏。判陀羅尼。為大不思議成佛神
通乘。謂依餘門成佛。如乘羊馬行千里程。經久方到。
依陀羅尼門成佛。如乘神通行千里程。舉意便到。所
至處雖無異。所乘法有遲疾也。又餘門成佛。如磨黃
石。取如意珠。依真言門成佛。如神通力。取如意珠。又
云。如餘菩薩。為求菩提。雖難行苦行。如救頭燃。經無
量劫。尚不能得。如是成就真言行者。不虧法則。只於

此生得菩提也。

又觀音有六字大明陀羅尼。一切如來皆不知其所
得之處。因位菩薩云何得知。乃至說蓮華上佛成佛
竟。方經歷諸佛。求此六字大明等。問曰。佛具一切智。
豈不知得陀羅尼也。答有三義。一者表此陀羅尼最
勝最深。令人生於尊重。所以言佛不知而自求之。二
者謂權教中佛不能知得圓宗密呪。如小乘極果不
能知得大乘深法。三者密宗神呪。即體便是圓圓果
海。故佛不得。今六字大明准提神呪。即體便是圓圓
果海也。故神變鈔云。金剛手方可探其賾。蓮華眼始
能窺其奧。問曰。何以凡夫而得持誦。答云。今密教中
說。以真言不思議力。令凡夫三業。同如來三業。而得
持誦　問曰。上說密部包廣包深難思難議。未審此
法被何根器。答云。真言既有五教不同。根器亦乃五
種各異。五教中陀羅尼。各總被當教內上中下三根
也。故曼荼羅疏中亦說。陀羅尼通被勝劣諸根　又
云。一切真言更無勝劣。皆是毗盧遮那大不思議秘
密心印(一代教中。乃至鬼神所說真言。皆是毗盧遮那如來欲普門益生。全體變作彼鬼神類。而
說真言。非實鬼神能說真言。餘類皆爾)。一切陀羅尼皆被不思議圓根。
故佛頂頌云。神通勝化不思議。陀羅尼門最第一。今
有未曾鑽仰密教者。多云陀羅尼藏唯被下根。斯言
甚謬。且諸經中。說陀羅尼或名最上乘。或名無上乘。
或名金剛乘。或名不思議乘。豈可唯被下根耶。故清
涼云。以淺為深。有符理之得。以深為淺。有謗法之愆。

冀諸學者。切宜留心。不得固執先聞。而生輕忽。巳上
密教。

按密教中。但標持誦儀軌。即具觀行。所謂三密相
應。非有二法也。為有口誦而心不誦者。故立觀行。
此云口誦。便是真行。不假備通教典。當知密呪有
不思議神力。被不思議圓根。前云隨觀梵書一字。
即具帝網無盡之行門。今可云隨誦真言一週。即
入毗盧難思之法界。深淺獲益。性德無殊。未可執
此而議彼也。若是出世高流。決當刻期修證。古有
定散之判(持誦為散善。修觀為定善)。與其散也。寧定口誦。必貴
於心。惟今計難易之分。先其難。然後易。九仞毋虧
於一簣○咄請如是觀。不是幾番寒徹髮。怎得梅
花撲鼻香。

密呪利益

(為人多不知密教勝深。故此讚掦。用警未聞。若實一向捨顯讚密。亦非通人。華嚴經云。受一非餘魔所攝
持。勸諸後學。若顯若密。或性或相。行則任在一門。信須圓通無礙。以下皆說准提陀羅尼功德也)。

葉衣觀自在菩薩經云。陀羅尼能除一切有情災禍。
疾疫饑饉。劫賊刀兵。水旱不調。星宿失度。亦能增長
福德。國界豐盛。人民安樂。國王男女皆得長壽。又蘇
婆呼童子經云。離真言外。更無別法。能與眾生樂者。
廣如諸陀羅尼經說　菩提場莊嚴陀羅尼經最勝
總持經等皆說。若書寫陀羅尼。置佛像中。塔中杵中。
或書在幢上。堂殿上。或紙素竹帛上。或樺皮牆壁板
木等上。有眾生得覩視者。或身手觸者。或影中過者。

或真言字上塵飄在身者。又或書之戴在頂上者。身
上者衣中者。或書之幡上。若風吹幡。動其幡。所指處
眾生。或書鐘鼓鈴鐸螺鈸等出聲物上。有聞聲者。此
上來所說諸眾生等。縱有五無間之罪。諸佛不懺之
業。悉皆滅盡。來世生諸佛國。何況親持誦者。故昔人
云。五無間之極罪。應念雲消。十惡業之巨愆。纔聞霧
散。又隨求頌云。縱犯波羅十惡罪。煞阿羅漢及尊親。
五逆根本七無遮。應念隨聲竝消滅。真言聖力功無
量。故我稱讚不思議　又無垢淨光經尊勝經等皆
說。若亡人廣造惡業。死墮三塗。真言行者即稱亡入
名字。專心誦呪。亡者應時。得離惡趣。生於天上。又以
真言呪土砂或蓮華。散亡者墓上屍上。亡者即得生
於諸佛淨土。又亡人衣物。或身分骨肉等。得持呪人
影所暎著。亦得生諸佛國。又書陀羅尼。置亡人骨上
屍上。亡人即得生於天宮。故先哲云。塵飄影爍。神翫
天宮。土散水霑。識分惡趣　問曰。亡人造業既成。巳
墮三塗之中。云何真言行者。或稱亡人名字。或呪土
砂置屍塚上。便令亡人轉惡道苦。得佛國樂耶。非唯
俗士懷疑。兼乃緇流難信。答云。智者以譬喻得解。今
舉喻況之。如世禁呪之人。禁火不燒。禁刀不斫。禁虵
不螫。尚能變有毒而作無毒。豈況如來神呪。不能改
苦得樂耶。又如列子。書說師文善彈琴。正當春時而
叩商絃。以召南呂。涼風總至。草木成實(商金音屬秋。南呂八月律。
由得秋氣。草木成實)。正秋而叩角絃。以激夾鍾。涼風徐迴。草木

發榮(角木音屬春。夾鐘二月律。由得春氣。草木榮華)。當夏而叩羽絃。以召黃
鐘。霜雪交下。川池暴凍(羽水音屬冬。黃鐘十一月律。得冬氣故。凝陰冰凍)。及
冬而叩徵絃。以激蕤賓。陽光熾烈。堅冰立散(徵火音屬夏。蕤
賓五月律。得夏氣故。堅冰消散)。此是世間彈琴之術。尚能變秋作春。
更冬為夏。況如來大不思議神呪。豈不能改惡道苦
得佛國樂耶。又莊子云。六合之外。聖人存而不論。華
嚴經說。十地菩薩一舉足量智功德。九地菩薩不能
知。況我如來是諸聖中王。所有秘密心印。豈可以凡
夫妄情而欲籌量者哉。其猶井坎之魚。爭知東海之
深廣也。確宜諦而信之。故觀世音菩薩秘密藏神呪
經云。若有受持神呪之者。凡有所作。必得成就。唯須
深信。不得生疑　又六字陀羅尼經普賢陀羅尼經
等皆說。真言行人能除種種身心病苦。或四大種種
病。或五臟種種病。或鬼神所作種種病。或宿業所感
種種病。如是等病。以神呪不思議力。悉能除愈。又一
切貪嗔癡心病自然消滅。故白傘蓋陀羅尼經云。若
有宿習貪心等。不能除滅。應當一心誦我神呪。如摩
登伽女與阿難。是曩劫恩愛。以我呪力。愛心永斷。成
阿羅漢。彼是婬女。無心修行。神呪冥資。速證無學。何
況本心求菩提者。又大悲經云。志心稱念陀羅尼。婬
欲火滅邪心除　又如意輪等諸陀羅尼經說。真言
行人現能增長一切福慧。凡所出言。人皆信受。所用
衣物財寶等。舉意從心。能令五百由旬內人天鬼神。
盡來歸仰。又自然通曉一經切律論。并世間典籍。或

得總持不忘。日記千頌。故大佛頂經云。若讀若誦陀
羅尼者。此諸眾生。縱其自身不作福業。十方如來所
有功德。悉與此人。又云。若持神呪。不生疑悔。是善男
子。於此父母所生之身。不得心通。十方諸佛。便為妄
語。又云。未精進者令得精進。無智慧者令得智慧等。
如世間藥餌。尚能令人去除睡眠。增長精神。豈況神
呪不生智慧耶　問曰。諸佛本意令斷貪嗔等。何却
令人起貪心。求世事名利等耶。答云。諸佛有不思議
度生方便。謂有不肯真求菩提。且隨其所樂。令持呪
求之。由神呪不思議力。所求之事盡得遂心。一切罪
業亦得消滅。自然超凡入聖。如小兒有病不肯服藥。
被有智醫人塗在母乳。其小兒本食母乳。不覺服著
良藥。除却病苦。故羂索心呪經云。若有眾生。設以諂
曲。為求富貴名利等。得聞此呪。彼諸眾生。生生處處
成就智慧福聚之香。真言境界不可思議也。

密呪護持

又末法中一字呪等諸陀羅尼經說。持呪者於四方
向五百驛內。諸惡星曜鬼神天魔等。盡皆馳散而去。
有發善心守護者不去。若有故爾不去作障礙者。便
令頭破百分。身心粉碎。由是行者無諸魔障。得至菩
提　問曰。有人言持呪者。能惹魔障。今何却說能離
魔障。答曰。此是閭巷之談。聖教無文。今密部諸經皆
說。陀羅尼能離魔障。且置勿論。如顯教法華經中。恐
有講誦修習法華者。有魔障起。故說陀羅尼品。令除

惡魔。故彼經云。若不順我呪。惱亂說法者。頭破作七
分。如阿梨樹枝。又釋摩訶衍論。令坐禪人須得誦呪
除魔。又止觀云。若諸魔障。惱亂坐禪行者。當誦大乘
方等教中諸治魔呪。若出禪時。亦當誦呪。又金光明
經說十地菩薩尚以呪護持。何況凡夫。故首楞嚴經
云。若不持呪而坐道場。令其身心遠諸魔事。無有是
處。又云。末世眾生樂修三昧。恐同邪魔。應當勸令持
戒神呪。若未能誦。寫於禪室。或戴身上。一切諸魔。所
不能動　又諸經說。真言行者四威儀中。有無量天
龍八部諸金剛眾。常守護之。故廣大圓滿無礙大悲
心陀羅尼經云。誦持陀羅尼者。是無畏藏。龍天善神
常護持故。又云。若能如法誦呪。即有一切善神龍王
金剛密跡。常隨衛護。不離其側。如護眼睛。如護巳命。
又持呪者。若在空山曠野。獨宿孤眠。是諸善神番代
宿衛。辟除災障。若在深山。迷失道路。善神龍王化作
善人。示其正道。若逢賊陣。被他抄掠。墮落他國。善神
龍王接還本土。若在山林曠野乏少。水火龍王護故
化出水火。故彼頌云。龍王眾聖同慈護。百千三昧頓
薰修。又大佛頂陀羅尼經說。設有眾生。於散亂心。口
持神呪。常有八萬四千那由恒河沙俱胝金剛藏王
菩薩種族。一一皆有諸金剛眾。而為眷屬。晝夜常隨。
侍衛此人。縱令魔王求其方便。終不可得。諸小鬼神
去此善人十由旬外。若魔眷屬欲來侵擾是善人者。
諸金剛眾而以寶杵損碎其首。猶如微塵。恒令此人

所作如願。故彼頌云。八萬四千金剛眾。行住坐臥每
隨身。密部諸經廣說。護持誦呪之人。凡有所作。必得
成就。唯須深信。不得生疑。

按密呪護持等。姑就其一節言之。言密而顯可知
也。言釋而三教可知也。先師塘南先生甞言。戒德
之嚴。鬼神所欽。因舉一先輩素不入婬房酒肆。偶
宿舟中。友人欲毀其戒。乃佯為雅集之所。故邀而
留之。夜深呼妓者。為侑觴先輩。乃覺即趨出。不避
險闇。俄有持燈者曰。我往舟去。先輩隨之。將及舟
欲涉水。持燈者曰。我隣舟也。順便負過比上舟。持
燈者不見。聞者驚歎。此未持密呪。而護持亦若是
矣。吾乃知顯密二修不離心觀心觀者。即康誥所
謂顧諟天之明命也。明命固萬靈之所必欽。而何
顯與密之分耶。有問近溪先生曰。我聞先生論。天
命之謂性。見得隨處。皆天豈不暢快。先生曰。天命
所在。即生死禍福之所在也。不知悚然生些懼怕。
却更侈然。謂可順適。則天命一言。反作汝之狂藥
矣。世多豁達空故。先生指點人心。以日用現前為
真機。即以敬畏天命為實德。其言曰。大出自天。機
原自統。博本平地。命亦自純。至矣至矣。聖狂危微。
判在於此。我輩不可不知所以護持之理。

淨業圓修說

觀無量壽佛經說。三輩往生。皆云發菩提心。至上品
上生章。則云發三種心。謂至誠心。深心。迴向發願心

也。妙宗引起信釋云。一者直心。正念真如故。二者深
心。樂集一切善行故。三者大悲心。欲拔一切眾生苦
故。夫至誠心固。即所謂直心也。何者正念真如。無謟
曲故。無巧偽故。然則至誠即是菩提。菩提無生。而何
以言往生。又何以分淨分穢。而必西方之生也。曰菩
提無生而無不生。方便分別。實無分別。約化儀而定。
向順。實相以無方其為一。真無礙法界一也。如普賢
行願云。一塵中有塵數剎。一一剎有難思佛。此不思
議境界。豈容有淨穢之分。而云面見彼佛阿彌陀。即
得往生安樂剎。此不思議清淨解脫。又何甞以往生
為礙耶。當知毗盧法界不隔毫端。常寂光土不離當
念。全彼全此。無有障礙。集諸善行。窮未來際。即深心
也。廣度眾生。滿菩提願。即迴向發願心也。准提圓宗
含攝六度萬行。一一觀門與此相合。所當圓修者此
也　或疑十六觀經。初標落日懸鼓。惟念西方。准提
呪。鏡面東朝月。東西相違。不知白月東昇。但取其圓
明表背塵合覺之智。紅日西墜。則指其方向。標安養
極樂之歸。若達法界。一心則圓融。不礙行布。皆即菩
提道場也　彌陀經言。若人念佛。臨命終時。必生西
方。又觀經云。念佛之人生西方者。蓮分九品。蓋此念
佛法門。不論男女僧俗。不論賢愚貴賤。但一心念佛。
隨其功行大小。九品往生。顯密心要驗成行相。持呪
之人亦分九品。上品成就三密。變成三身。只於此生
得證無上菩提之果。夫念佛念呪。同一念也。觀佛觀

字。同一觀也。所貴一心不亂。福慧雙修。世出世間成
就白法功德。其於淨土。決定往生。前觀行五門中。如
禮拜供養。是福邊事。懺悔發願持誦。是慧邊事。若先
悟毗盧法界後。修普賢行海。則一切所修。皆即稱性。
成就慧身。更無差別也。儒者重智。故有水母無蝦之
喻。釋門亦重智。故有目足交資之譚。要未有舍悟。而
言修者准提重般若(前說准提菩薩三目第九手持般若經卷。即重金剛智慧意也)。
西方表金剛。意旨可知。

淨業正願

理由智導行。由願興行願得均理智兼備。故證此三
昧。以願為根本也。夫願者樂也欲也。欲生西方淨土。
樂見阿彌陀佛。必須發願。如無願心。則善根沉沒。華
嚴經云。不發大願。是為魔事。所以普賢廣無邊願海
彌陀有六八願門。是知十方諸佛。上古先賢。皆因願
力而得成就菩提。故云法門廣大。無願不從。又懺云。
眾生無邊誓願度。煩惱無盡誓願斷。法門無量誓願
學。佛道無上誓願成。此則謂之四弘誓願。故我慈照
集懺。恐人著性迷理。乃云。自性眾生誓願度。自性煩
惱誓願斷。自性法門誓願學。自性佛道誓願成。此四
句直明真。理欲令一切人於自性中。度了一切妄念
眾生。所謂邪迷雜想。貪癡嫉妒。嗔恚惡毒等心故。令
發大誓願自性自度也。又於自性中。斷除一切煩惱。
所謂塵勞業識。邪思惡念。猶如浮雲。障覆自性。光明
不現。故令發大誓願。自斷除之。永不令起。又於自性

中。修學一切法門。所謂念佛三昧悲智行願無量法
門故。令發大誓願。自悟自修。常無退失。直至菩提。不
以得少為足。又於自性中。自信有佛。發大誓願。常自
觀照。自願成佛菩提。此乃慈照老㜑心切明明。與後
人開了一個門戶。只要你諸人。自信自肯。從這裏入
頭悟自性。彌陀達唯心淨土。入諸佛境界。成就無上
菩提。嗟乎世之善人。不知此意。向外別求。何異持神
珠而巡乞也。

慈照云。有行無願。其行必孤。有願無行。其願必虗。無
行無願。空住閻浮。有行有願。直入無為。此乃佛祖修
淨業之根本也。備觀今時。信人皈依佛會。或為病苦
而發心。或為報親而舉意。或為保扶家宅。或為怖罪
持齋。雖有信心。而無行願。雖云念佛不達本根。凡修
善緣皆為了還。心願罕有。為自巳生死發心念佛。求
生淨土者。往往香燭道場祝願迴向之辭。皆是表獻
神明消災延壽而巳。故與經懺本意相違。不合諸佛
本願。縱使一生修誦。不明理趣。錯用工夫。是謂終日
數他寶。自無半錢分也。

今持准提發願者。或為成就世緣。亦不相妨。伹要
歸於正願。所謂淨業圓修者此也。

發菩提願

無上佛果名曰菩提。若發此心。決定成佛。淨行法門
曰。凡修淨土。須善發心。若為自巳。厭五濁。忻九品。則
違菩提心。是聲聞行。不應發也。若為眾生。起大悲心。

求生彼國。希速成就。道力神通徧歷十方。救度一切
令共成佛。則順菩提心。是菩薩行。應當發也。今勸淨
業高流。凡欲利巳利他。須是發心立志。應於三寶前。
虔奉香花。志心發願。云南無佛南無法南無僧。弟子
某從於今日。發此大心。不為自求人天福報。緣覺聲
聞乃至權乘諸位菩薩。唯依最上乘法。發菩提心。願
與現生父母。及多生父母。法界眾生。一切冤親。同生
淨土。皆得不退轉。於阿耨多羅三藐三菩提。如是三
說。此心時時要發。日日常然。所以善財一生證果。龍
女八歲成佛。地獄發心。頓超十地。沙彌發意。巳越二
乘。可謂一氣回元運。恩沾萬物深矣。

三種淨業。第三發菩提心者。疏中標為大乘不共之
業。謂不同凡夫二乘之所發心也。蓋無上正覺。名曰
菩提。是諸佛究竟之果德。眾生本源之佛性。修大乘
者。依圓頓無作四諦發自性。四弘誓是。謂發菩提心。
乃眾行之首。履道之初。終始該羅。不可暫廢。華嚴經
云。菩提心者。猶如種子能生一切諸佛法故。菩提心
者。猶如良田能長。眾生白淨法故。菩提心者。猶如大
地能持一切諸世間故。菩提心者。猶如淨水能洗一
切煩惱垢故。菩提心者。猶如大風普於世間無所礙
故。菩提心者。猶如盛火能燒世間諸見薪故。問菩提
理本性自周圓。何假發心故興妄念。答般若經云。若
菩薩知心性即是菩提。而能發起大菩提心。是名菩
薩。又上首菩薩云。吾於無所求中。而故求之。知一切

法皆無所發。而發菩提心。所證真如。如外無智。能發
妙智。智外無如。雙照雙遮。不存不泯。不二而二。理智
自分。二而不二。能所俱寂。

六度萬行齊修

六度者。布施持戒忍辱精進禪定智慧。六波羅蜜也。
若念佛人專修三昧。學出世間。須達乎至善。要知六
度萬行不出一心。於一心中。一切法俱備。如浴大海
巳用諸河水也。如萬種香為丸。若燒一丸。具足眾味。
如人取寶獲如意珠王。一切眾寶出生無盡也。何以
知其然。執持一句阿彌陀佛。故得三昧。一念之中。與
理相應。諸法現前。六度萬行皆悉具足。布施則心無
染著。持戒則不起妄緣。忍辱則能所俱忘。精進則心
無所間斷。禪定則動靜俱寂。智慧則不立絲毫。乃一
度之中出無量度。度度之內。如帝網羅。伹知一心本
空自然。萬行具足。是故八萬四千法門。八萬四千智
慧。八萬四千功德。皆從一念。念佛心中出生也。華嚴
經賢首菩薩言。佛子。於一切時中。善用其心。則獲一
切勝妙功德。可謂一性圓通一切性。一法徧合一切
法。

按念佛三昧真言三昧。持誦不同。其為萬行圓修
一也。

決生淨土

或問今見世人念佛者。多生西方。成佛者少。何也。答
此有三故。一者口雖念佛。心中不善。以此不得往生。

奉勸世人。既是念佛。便要依佛所說。積德修福。要孝
順父母。要忠事君王。要兄弟相愛。要夫婦相敬。要至
誠信實。要柔和忍耐。要公平正直。要陰隲方便。要慈
愍一切。不殺害生命。不凌辱下人。不欺壓小民。但有
不好心起。著力念佛。定要念退。這不好心。如此纔是
念佛的人。定得成佛。二者口雖念佛。心中胡思亂想。
以此不得往生。奉勸世人。念佛之時。按定心猿意馬。
字字分明。心心照管。如親在西方。面對彌陀。不敢散
亂。如此纔是念佛的人。定得成佛。三者口雖念佛。心
中只願來生富貴。或說我等凡夫料得西方。無有我
分。止圖來世。不失人身。此則不合佛心。佛指引你生
西方。你却自不願生。以此不得往生。奉勸世人。凡念
佛者。決意求生西方。休得疑惑。且如天宮富貴福盡
也。要墮落。何況人間富貴。能有幾時。若說你是凡夫。
西方無分。則聖賢都是凡夫。做安知你。不生西方也
便可發廣大心。立堅固志。誓願往生。見佛聞法。得無
上果。廣度眾生。如此纔是念佛的人。定得成佛。

真信修行之士端的。是要生西方極樂世界。專意一
念持一句阿彌陀佛。只此一念是我本師。只此一念
即是化佛。只此一念是破地獄之猛將。只此一念是
斬群邪之寶劒。只此一念是開黑暗之明燈。只此一
念是度苦海之大船。只此一念是脫生死之良方。只
此一念是出三界之徑路。只此一念是本性彌陀。只
此一念達唯心淨土。但要記得這一句阿彌陀佛在

念。莫教失落。念念常現前。念念不離心無事也。如是
念有事也。如是念安樂也。如是念病苦也。如是念生
也。如是念死也。如是念如是一念。分明不昧。又何必
問人。覓歸程乎。可謂行船盡在把梢人達者同遊涅
槃路。

普賢願王得生極樂

華嚴經行願品普賢菩薩。於逝多林末會。發十大願
王。其一一願皆云虗空界盡眾生界盡。我此大願無
有窮盡。是人臨命終時。最後剎那。一切諸根悉皆散
壞。一切威勢悉皆散失。輔相大臣。宮殿內外。象馬車
乘。珍寶伏藏。無復相隨。唯此願王不相離捨。於一切
時。引導其前。一剎那中。即得往生極樂世界。到巳即
見阿彌陀佛。其人自見生蓮花中。蒙佛授記。得授記
巳。經無數劫。普於十方不可說不可說世界。以智慧
力。隨眾生心而為利益。乃至能於煩惱大苦海中。拔
濟眾生。令其出離。皆得往生極樂世界。貞元疏云。問
不求生華藏期生極樂何耶。答有四意。一者有緣故。
二欲使眾生歸憑情一故。三不離華藏故。四即本師
故。行願鈔曰。有緣者彌陀願重。偏接娑婆人也。歸憑
情一者。若聞十方皆妙。彼此融通。則初心茫茫。無所
依託。故方便引之。不離華藏者。極樂去此。但十萬億
佛土。華藏中所有佛剎。皆微塵數。故不離也。即本師
者如。經第三十九云。或有見佛無量壽觀自在等共
圍繞。疏判云。讚本尊遮那之德也。疏又云。華藏剎海

皆遮那境。無量壽佛去十萬億。竝未出於剎種之中。
豈非本師隨名異化也。道純法師曰。問普賢行願是
華嚴流通。何故於世界海中。偏指極樂。既信解圓宗。
十方佛剎皆可往生。結歸西方。必有深旨。答普賢為
善財海眾。說願王巳。結歸西方者。蓋為信解圓宗人。
入文殊智。修普賢行。福慧事理皆稱法界。此大心人。
雖妙悟本明頓同諸聖。然猶力用未充未及。如來出
現普利眾生。所以暫依淨土。親近彌陀海眾。直至成
佛。故經曰。親覩如來無量光現前。授我菩提記。蒙彼
如來授記巳。化身無數。百俱胝智力廣大徧十方。普
利一切眾生界　准提發願迴向淨土即此意也。

按准提淨業觀門。與華嚴法界觀門。正等無異。皆
即毗盧遮那清淨法身。但明正因。必獲正果。無疑
矣。今有不達法界之理。而必欲於相外覓無相者。
此非撥無以為達。則必滯寂而沉空。楞嚴經云。即
離一切見聞覺知。內守幽閒。猶為法塵分別影事。
若誦真言持名號。即無此過。盖觀行相應必得入
於毗盧法界。如顯密圓通所稱者。亦巳備矣。若龍
樹菩薩弘揚准提讚云。准提功德聚寂靜心常誦。
又云。遇此如意珠。定獲無等等。夫無等等者。菩提
正果也。而寂靜心。則菩提正因也。謂寂靜心常誦
又未聞以持誦而礙禪寂者也。第亦有專希福利。
不求慧因者。此則世情太重。未免買櫝還珠之誚。
夫如意珠而第世福之成就巳耶。余故以淨業續

之。願諸仁者發菩提心。毋掩衣中珠而辜此良遇
可也。

供佛利生儀

夫祈道者。若非上供三寶。下拯四生。福慧無因增長。
今於密藏之內。錄出要妙之門。冀諸四眾依而行之。
若欲供養佛法僧三寶者。應先於三寶像前。五體投
地。普禮徧法界無盡佛法僧三寶。口誦普禮真言七
遍。真言曰。

唵縛曰囉(二合)勿

由真言不思議力。自然遍法界無
盡三寶前。皆有自身。盡皆禮拜奉事也(每至晨昏。或入寺禮佛等
時。宜誦此真言)。方始以飲食香花等。隨力所辦之物。并盛飲
食器物等。皆以普通吉祥印印之(右手大拇指與無名指相捻。餘三指
皆舒散)。誦淨法界真言。加持二十一遍。真言曰。

㘕

由誦㘕字。真言加持及手印力。其飲食器物
等。自然清淨。徧法界也。次誦無量威德自在光明勝
妙力變食真言。加持二十一徧。真言曰。

那謨薩嚩怛他蘖多嚩盧枳帝唵參婆囉參婆囉吽

由加持力。其飲食等。即變成諸天種種餚饍上味。
奉獻供養。滿十方佛法僧三寶。亦為讚歎勸請。隨喜
功德。後結出生供養印(二手當心合掌。以上節指頭右壓左頭相交。復安在頂上)。
誦出生供養真言。二十一遍。真言曰。

唵

由誦唵字。真言及印。不思議力。自然遍法界。
有無盡。香花燈燭。幢旛傘盖。衣服臥具。樓閣宮殿。音
樂歌舞等。種種諸供養具。盡供養遍法界無量佛法

僧三寶諸天等(若無飲食香花。但佛像前。手結此印。口誦此真言。亦自然有無盡供養。遍
供養法界無盡諸三寶也)。

若施諸仙。以盡飲食。盛滿一器。誦前變食呪二七遍。
投於淨流水中。即變成天仙美妙之食。供養百千俱
胝恒河沙數諸仙。彼諸仙等得加持食。各各成就根
本所願諸善功德(若有善男子善女人等。以此密言。加持於食。施彼諸仙。能令現世壽
命延長。福德安樂。心所見聞。正解清淨。具足成就。梵天威德一切冤讎。不能侵害)。

若濟餓鬼。每於晨朝。及一切時。悉無障礙。取一淨器。
盛少淨水。置少飯及諸餅食。以左手執器。右手作寶
手印(以大拇指壓頭指中指小指。舒無名指。用攪食上施仙食。亦作此印)。誦前變食呪
七遍。加持巳。然後稱四如來名號。南無多寶如來(能除
餓鬼慳恡業。得福德圓滿)。南無妙色身如來(能破餓鬼醜陋形。得色相具足)。南無
廣博身如來(能令餓鬼喉咽寬大所施之食。悉皆充足)。南無離怖畏如來。
(能除餓鬼一切怖畏。得離鬼趣)稱四如來名號巳。彈指七遍。取於食
器。於淨地上。展臂瀉之(或淨石上。生食臺上淨器中皆得)。作此施巳。
於四方百千俱胝那由他恒河沙數餓鬼前。各有摩
伽陀國七七斛食。受此食巳。悉皆飽滿。盡捨鬼趣。生
於天上(若有比丘比丘尼優婆塞優婆夷。常以此密言及四如來名號。加持於食。施諸餓鬼便能
具足無量功德。短命之者壽命延長。薄福之者福德增榮。又得顏色鮮潔。威德強盛。速能滿足。檀波羅蜜一切
非人夜义羅剎諸惡鬼神。皆畏是人。不敢侵害)。若欲施水。取水一掬。用甘露
呪。呪之七遍。散於空中。其水一滴。即皆變成十斛甘
露。一切餓鬼竝得飲之。無有乏少。皆得滿足。甘露呪
曰。

南無素嚕皤耶怛他謁多耶怛姪他唵素嚕素嚕皤

囉素嚕皤囉素嚕娑婆訶

(曼荼羅疏云。夫為道者祈運為宗。上若不供諸佛菩薩。何處展智欲求菩提。下若不濟諸神餓鬼。何處行悲。以
成薩若。有信之流。無遺斯業)。

若欲利益一切有情者。每至天降雨時。起大悲心。仰
面向空。誦勝觀自在菩薩甘露真言。二十一遍。其雨
滴所霑。一切有情盡滅一切惡業重罪。皆獲利樂。又
若誦此陀羅尼者。所有過現作四重五過。謗方等經。
一闡提罪。悉皆消滅。無有遺餘。身心輕利。智慧明達。
若身若語。悉能利樂一切眾生。若有眾生。廣造一切
無間等罪。若得遇此持明人影。暫暎其身。忽得共語。
或聞語聲。彼人罪障悉皆消滅。真言曰。

曩謨囉怛曩(二合)怛囉(二合)夜野曩謨阿哩也(二合)嚩路枳
帝濕嚩(二合)囉野冐比薩怛囉(二合)野摩賀薩怛嚩(二合)野
摩訶迦嚕抳迦野怛你也(二合)他唵度𩕳度𩕳迦度𩕳
娑嚩(二合)賀

(樂略者。只唵字巳下持之。唵字巳上是皈敬辭。唵字等是正呪也。若書此陀羅尼於
鐘鼓鈴鐸等一切出聲物上。或有擊吹振出聲。一切眾生聞此聲者。悉皆清淨。命終得生西方淨土。呪中迦嚕
抳迦野巳上即大悲呪。前八句也。首句或落一喝字。又翻譯之不同耳)。

上來供佛利生
諸真言等。若不能都各誦持書寫。皆用准提真言亦
得。故持明藏儀軌經云。此准提呪似如意珠。若有行
人。處處用之。皆得成就是也。

准提淨業三卷終