










布水臺集卷第二十九
住明州天童寺匡廬黃巖沙門道忞著

尺牘

與空林遠禪師

士燮憂生蒙莊樂死雖拘曠不同至于均忘其羊則
臧之讀尚未見其多于穀之遊也況惑志于喪得咎
休哉乃今之若爾亡羊者又不專在橫目而在吾黨
之碩大者矣山空水涸萬木凋殘獨兄一人徹本無
生去華存實惟能齊物我一禨祥蜉蝣人間世出世
等舉無足以嬰寧又何貳于夭壽而云慶且贊邪雖
然麟鳳之為祥也珠玉之為貴也不自貴祥而不能
必世之不貴與祥也稱觴九頓三祝華封所謂我用
我法兄第任之己耳俚言微幣具存別幅惟冀慈納
弗備。

又

手教所訓諸方事非愛弟深至不爾然愚衷竊計外
寧必有內憂幸諸方藥石弟則弟生矣辨云乎哉茲
者山中勤舊勖弟臘八開戒屬先制不可擅廢而天
童動止向為諸方繩準非大方名德如某師為二師
亦無以光昭先烈弟為慼然曰如我空兄者所謂佛
祖不為以瑣末干之可乎況某何如人者屈無上之
尊罪莫大焉請更計宜者則又進曰首開滹沱之席
者顛普化也而兄眎運公恆白鷲嶺之椎者妙吉祥
也而師兼七佛彼空師養志就閒以荷法耳豈真傲
倪萬物不空我相哉且方丈與彼所謂相視而笑莫
逆于心者苟藩垣未破曷稱焉弟卒無詞以應謹遣
侍僧告白惟辱命之。

又

靖退之節雖知足之分生而素植然自友朋之教益
多矣而兄之教弟尤甚故今獲放懷于青松白石之

下豪毛兄賜也客秋屢欲過訪但未卜雲蹤攸寄及
鹿宕來知在姚之山南北間則弟患渫瀕死雖今艸
鞋稍健聞方受供城中恐過而勞煩主人則又大不
便也特遣侍僧走候區區豪素不盡欲言。

復白雲鹿門西禪師

六十不造屋七十不造衣此方內常譚耳若夫出格
而遊方之外如趙州八十猶行腳寶掌千歲走支那
則兄與弟輩不過出幼孩稚而己六十二而造殿矗
雲霄正是其時彼五十稱壽而勞人遠祝不亦笑殺
二闍黎哉忙不及走候恕不過督。

又

承諭四明法道全仗天童雪竇五磊三老牚持走天
下衲子造福一方此在我費石二兄良然若弟者本
錄錄無所能人頃以風波屢閱憂畏嬰心彌益虺虺
徒彰殘朽而己況毀求全而日至過欲寡而未能進
退方維谷敢曰不采無窮高自矜伐哉白雲古香火
幾燼賴法力復然耳然山在有力之家終必負之而
趨何幸掇而聽贖此殆天誘其衷語云鄰有喪舂不
相況兄以稱貸命但環視周身除楖栗敗天公外無
長焉盡底掀翻得綢一匹布一端附上聊充交關酒
水之需云爾統惟海含死罪死罪。

又

法駕踰錢唐半載矣每念白雲出岫朝莫斯還豈長
令碧嶂丹嵒寂而無侶邪道者來知返錫郡城不能
出山敘闊奈何辱諭郡侯韋君須弟同入天童為二
家取和之說使弟聞之不覺仰天長笑且頫而深悲
也夫費兄不知何如若弟自顧竊為佛法中人業唱
道二山矣職在開鑿人天俾薦本有而超然塵勞之
外者乃不意自有怨結致煩塵勞中人為我輩取和
昔阿難晨朝乞乳為世尊身小有疾維摩詰責言默

住阿難勿謗如來莫使異人聞此麤言於乎身為知
識須人和會是非如斯麤言又堪使異人聞邪韋君
幸無維摩詰護惜佛法心使有此心將以我輩為彼
恥又肯親出此麤言邪兄得無近韋君而謬聽乎請
更詳之。

又

正想光儀忽辱手教彷彿如同面晤第恨經年以來
異見異聞之事不獲焚膏繼晷為一長譚耳兄為韋
君留城數月卒就空王寶殿而弟自先大師告寂至
今將百日中間奔走雲門退五磊虛廣潤勞而無功
如此徒以後事襄大師博道路之言然則弟之虛名
又何如兄實效也大師蒙厚賻而餘波復及不肖何
邪謹此復謝無任神馳。

又

歷攷古今弘法嬰難自師子尊者以下無慮數十輩
類皆瑰偉權奇生知博達之士豈大川利涉必需善
水舟師而艱險危虞天固不以等流嘗試與夫弟本
碌碌常行乃膺天私篤亦得隨墮其中顧何福要天
而幸躡昔賢芳躅哉今兄獨為弟拊膺致歎者得母
以弟尤存世俗知見即以世俗所應唁傷者而唁傷
弟乎深荷厚遺更銘雅愛不盡不盡。

與臺山梅菴宜禪師

廣陵一別不覺四見青黃仁兄雖善藏六其如豐干
早己饒舌故弟稔知松門寒石之間有所謂伊人久
矣然彼此薶身千丈嵒前無因擔簦造謁日惟引領
遙望赤城一片霞而己去歲之秋忽接老人訃音奔
走涕洟方殷泰山傾頹之感而私心自計竊有之子
我覯之歡乃舟扺曹娥又以靈輿歸四明不果願然
猶冀事竣言旋尚得從兄一步石梁之梯詎意夙業
深重陊茲彌戾車中雖今天台咫尺雲連太白之峰

而俗務羈人無由擺撲加之神勞病作跬步難前故
特遣侍僧走候春深霧重萬惟珍重四大為法為人
自愛弗備。

與雙林山幢禪師

前渡江邀金栗時于虎林得接手詔𢟪然見黃居士
不泯先和尚德業與兄存沒無二之心即欲具箋裁
畣以年譜雖己脫稿業鋟刻未完是以遲遲至今前
書所以有援雲菴之說者蓋山中兄弟正惡有以私
意具述如來教云云故耳今幸屬居士直筆吾兄相
與討論則先和尚末後光明自應與歲月不能老矣
彼此同為佛祖兒孫以筆舌不相饒至今雌黃無己
時弟心為之恫然日久況同一師學奈何其抑人揚
己狀中千祈勿以片字加人庶泯末世諍競之風則
法門幸甚惟兄與居士斟酌之年譜率略恐無以表
章和尚冀裁正為感弗備。

又

阻江越邑烽火連年去歲稍通魚鴈聞法駕復出隊
江淮邇來想己還山矣雙徑兵抄盜掠無寧日而上
剎在臨餘之交不審鼓鐘魚磬尚鏜然水畣山酬罔
或差敘否匏繫一方動止有礙既乏夌雲之錫又無
縮地之謀何時對譚一傾倒邪特遣小師走訊乞惠
德音以慰饑渴。

又

黃介老履道存誠期紹千秋絕學乃父子遭異變豈
禍生有自邪抑無妄之災與若無妄之災則楚書曰
楚國無以為寶惟善以為寶我善矣而彼不自以為
寶于我何若禍生有自則無論學道人不得為君親
報復律有明條抑天時人事何如而甘自冥冥決事
哉可哀亦可悵也兄從江上來或知其故幸以語弟
弟思白衣操三寸管能表章吾道庶幾斯人焉。


復淨遠禪師

湖山明媚風日和融造託幽玄扣關問故飲最上之
高流飫稱心之雅論開窗對古碧迻榻就青陰弟于
茲時蓋忘今夕是何夕矣乃塵纓未脫仙苑難留徘
徊松徑話別谿橋則又何啻下嵩山兮多所思攜佳
人兮步遲遲而己哉次日即趨神道路訪靈兄于皋
亭之西塢承翰簡遂不能以時裁畣媿惋如何武林
谿口弟己處處誌之矣未審他日再來還識桃源路
否。

與隆慶唯一禪師

語風老人開法從心之餘可謂八十翁翁入場屋矣
但其真率不事事過慈明其于紀綱叢林弟竊有杞
人之憂近聞在嘉禾得兄為第一座此真所謂魚之
有水法社之隆弟將計日俟之但今叢林師法大壞
而學者知見如惡叉聚弟每思得南公舉止演祖手
眼之宗師而又挾先師之位望者數十布滿天下則
法門痼疾庶可救療然上之化下捷如影響況語風
法匠耆年又有兄之俊拔者為之激揚鏗鏘乎所冀
放出南山鱉鼻長沙大蟲或入室或垂示必深錐痛
劄去其膏肓必死之疾則吾人幸甚後昆幸甚。

與寶慶南源禪師

還山四十日中間開戒結冬分身支應不遞有失候
問然每詢之往來禪者知山門鎮靜道體如宜想今
元正啟祚萬物咸新即日恭惟起居多福必有征而
無己也梅惠連以纍代簪纓一朝落魄旅寓江東殊
可惻愴前僦屋延壽王界蓋去天童十里而遙以地
方寡偶不果居客歲白雲兄及黃蠡老與弟商量惟
側近上剎處最幽深得山舍數間安其妻孥彼既樂
嘉遯則鴻鴈有中澤之集復朝日夕月乎兄當自忘
其遷[番*支]之憂矣瑞艸生庭不無多兄一事但念其家

世奉先黃檗老人虞卿慕義彼何為者況流先德之
慈哉乞尊裁示下何如。

復寶壽遠門禪師

去秋之暮遽以弘法嬰非常之禍由是奔走東甌往
來郡會者凡十閱餘月即龍唐新住皆不能遣一介
行李致訊左右媿歉媿歉令先師石兄和尚一代宗
匠豈人微言輕如蒙輩者所能暴揚一二且又經浪
師如椽愈難碔砆並玉矣然既辱明命兼承好木材
公遠來不敢以鄙陋固諉謹按令師生平得序文二
千五百言銘詞四百言附柬塵覽不審堪上石否幸
賜教餘惟珍育不既。

復東隱玉如法師

天上揚州一旦鞠為茂艸獨東隱賴道力巍然于破
戶頹垣之側董氏持來書知興居與法眷勝常喜躍
可言退耕山寺盎乏升斗之儲而口門饒有數丈闊
加以累歲禾麥無秋民間道殣相望苾芻與檀林俱
斃奈何孟擬燈後以分衛來兼省諸道友乃為大眾
堅不聽前故某禪特分丐維揚所望鼎言吹歔如同
晤對為感乾師傳侍者失簡收己逸前狀煩再書來
當有以報命也。

與石盂慈築法師

別來數載道躬何如若弟則髮白面皺居然衰頹老
翁矣返思三十年前休夏寶山散步黃蘆苦竹間一
誦功臣政橋上山萬重橋下水千里之句則寒清入
骨至今牛澗嶺下路猶或夢寐踐之乃匏繫有眾之
累不獲重理舊楫一探往跡奈何渴想高誼無緣對
面短函候問不盡鬱思。

復全一禪師

一月靈峰竊聆緒論心神俱爽卻為業風飄蕩更墮
羅剎鬼國昨帝城來詢知道躬多福清白之家風愈

舊赤窮之活業轉新獨弟不解作何罪垢桎梏天童
雖今能一筆勾下超步靈峰其如四方喪亂分衛無
門未免多卻法如一番波吒也相時而動動罔不臧
兄必為弟肯可矣蘭若固清幽終是瀕海之鄉密迻
一步似更深穩己語靈峰知事代弟埽榻恭俟惟冀
不吝慈悲是禱。

又

蒙兄成褫得遂肥遯之思青松蔽日碧澗長流可謂
安其所樂終產矣奈負乘致寇虺蜴為災幾欲奮翥
長征遠翔天外復虞孤兄三載周旋所以措置靈峰
之意然陟險蹈危未免以日為年諸般廢閣候問差
沱正復臨風悵望不虞手示下頒又審道躬嘉勝殊
為快慊但論月留雲之致日就荒唐尋梅問水之蹊
己成茅塞非但曉猿夜鶴共佇清塵而屋角新篁尚
有待于披拂也敬迓玄旌速期命駕。

與本愚禪師

倏違道範三見青黃然高明之宇冰雪之懷未嘗不
在羹牆寤寐中擬以道路稍坦夷非過訪則邀迎庶
幾風雨雞鳴相見匪遐乃本僼來聞己沒婁江涌石
頭城豈不益令人瞻日月而思悠悠邪茲因侍者匈
建康想虎座猶在三山二水間敬遣問興居南山南
北山北雲蹤所憩定以語我俾他時得鷦鷯寄一枝
也若弟之謝事天童知聞飫矣故不贅。

復鑒吾禪師

客冬有短章奉候兼奏謝事退耕之說想己達之慈
座矣昭陽賴道力不惟無首領之虞而雞犬桑麻猶
然化日光天邇來聞益歸命三尊從此天人將熾盛
庶幾修羅亦衰殺恚瞋獨弟四載天童豪無寸補迨
今投老空山復受有眾之累支繁幹折得不閔傷然
叨在月愛三昧中或幸而免耳茲因化士匈淮揚豈

曰九里借河潤正以春風改律即日恭惟起居多福
特申訊問可任葵傾。

又

翰教諄諄極承雅愛然至人化物不有己躬所以地
藏恆居地獄迦文亦降跡娑婆夫地獄陋矣即娑婆
亦異方賢聖見聞隨喜多生下劣心者則何利何名
而迦文顧樂生此土誠以佛心所緣緣苦眾生蓋思
有以拯拔之耳彼青齊僻在海堧禪道佛法不聞可
知因客冬大覺之請自鄙愚蒙敢云吾道其東亦或
為之兆乎且歲直奇荒抑弟不佞又不能卻夫慕羶
之徒人貧智短計惟暫應山東少弛祥光負擔不謂
其不可遂有如來教所云也語有之見可而進知難
而退當此紛拏之世弟亦將三思而後行若夫冒利
沽名辱乃宗黨吾知免夫冀寬高明之慮幸無憂勞
是請。

與同參友人

違教多日時一往動履蓋得之唯兄者甚詳頃歲來
非但側身西望即積翠亦邈如山河矣豐艸之野兔
正喧高崖之蒼鷹未放豈道不與時強邪抑老漢無
意後昆邪然今世道方交喪學者例乏行腳正因而
一等為人師復大張聲利而綏之來如二豎子既據
中堅矣彼庸醫復讙譊其側雖俞跗奈何則兄之引
退蓋宜而未可訿議者然孟軻氏又曰兆足以行何
也亦盍為之兆乎因風候問尚冀順時保愛弗備。

又

范蠡為越謀吳卒滅吳俾越以霸矣復逃越泛江湖
自號鴟夷子皮凡三而舍去皆致產千金何經綸之
宜于國家若此聞足下亦然募湖山不食之田而樹
藝之地力自盡故凡所以飫四來者皆不檀而辦雖
足下三十年諸方豈以钁頭邊事與圃農自老者較

賤良然在阬滿阬在谷盈谷道之施設亦無往不玅
有如此邪或疑足下有道是矣不大行而小試俾媟
吾者為前聲奈何予謂此正足下之有得于道者也
今之城隍聚落三三五五豈乏拈椎而豎拂者使足
下不為此而為彼則人之媟之也將愈甚廢而中權
足下有焉亦以我為知言乎否邪。

又

兵戈繹騷連年纍月而寶坊適當孔道非法力則蠨
蛸將在戶矣鐘磬誰偕金鼓齊鳴哉矧珠米桂薪之
日食堂鶩去雲來猶覘悲願之深者獨某前後太白
靈峰豪無佐佑而兩地禪者日往來行李踵接于庭
雖滄溟無不翕受而沾濡莫己得不太無猒生邪近
況何如敬此訊問。

與秀崑道舊

奉違教言倏己五更裘葛多傳六環金錫或夌邪水
或挂八公不定在水一方故每每徒向蒹葭結想耳
上剎旁城隅兵火之後可保滿架薔薇沿隄榆柳青
青依舊否某邇來謝事天童退耕山寺不異出岫雲
夌霄鶴庶幾今春散步蕪城定與高座再酌廣陵濤
上方水潦倒尊前有日矣又以大眾留夙懷莫展可
如何因鴻便敬此候問興居時寒更冀為道珍愛。

與聖阜上人

往歲秦山過煩神用調燮又以卞急之故深負雲門
諸公呵呵所不負者惟大師一人而己上人棄儒從
釋固知不為刊落情封然既墮身三寶則天殆假上
人以入道之緣也無常生死摩竭大魚凡在有識誰
免噬吞所以遠公有言生由化有化以情感乃至靈
轡失御生途日開方隨貪愛于長流豈一受而己哉
如此則雖爾我極生猒離尚恐錮習難痊況寒而增
之沍燄而益之薪乎所願上人捐國棄俗膏智車秣

明馬涉江浮海庶幾送者皆自崖而返則上人自此
遠矣若復徘徊眷顧甘與世緣俱盡正恐禍將彌運
為之奈何剎那變易會面難期肝膈之語統惟神炤。

與澄霽上人

別來嘗想高懷幽韻第恨無從促膝快譚耳大隱菴
庭前梅當益蒼軒後竹當愈翠以至敲風而吟邀月
而嘯在二君必倍有佳致而無如我輩年運往矣鶴
髮龍鍾生意落穆無復昔年態度何然足下方富有
春秋及時有為正其宜者因風訊問曷勝神來。

復南山塔主

先師墓銘上石承諭出貲相助夫為人後者以丕承
先烈為孝況不孝非僅傳太白之燈且又忝繼先師
法席豈于身餘敢懷鄙吝正以有忌不孝名襲先師
餘芬欲多方而排擠者若如命祇承將謂于足下有
所關通故沉吟至今耳然不孝聞昔古德有入西山
者有菴大梅者有眯其雙瞳如歸宗常者有終身不
道其姓族鄉邑如三祖燦者初未嘗不願其閒名立
謝而流芳遺烈至今未沫豈非逃名而名我隨避名
而名我就者與借非其人縱鐫泰華之山勒龍門之
碣將見人同勢滅骨逐塵消又烏識其誰氏之子哉
故不孝嘗詠龍山有曰碑版尚空專甲字江湖偏譒
隱山名堪嗟無限方墳客春艸年年帶雨生蓋此意
也則不孝之從違可知矣伏乞足下即如媢嫉者之
心抑恆順眾生不孝將從事先佛之訓焉聊助不豐
深以為媿。

與徑山古囊監院

進以禮退以義得之不得曰有命此孔氏家法也況
我輩出家兒漚觀剎海電拂聖賢者哉且人生一飲
一啄莫非前定使山僧依報合在寶山遲速要當有
日設若不爾雖奉敕住持而雲居一粥之緣早預讖

于瑤田莊之土地神矣聞費和尚目下己入院足下
自是高明恐稍存意見則傷山僧法體非小故特遣
圓鑑以鄙意來疏通幸足下即以提挈山僧者擁戴
費和尚則銘刻正復不淺矣短章如面有冀注存。

復月章瑜侍者

聚散風雲浮漚起滅從何而得山僧之壽誕而足下
與眾檀必欲行世諦禮并白將泰山邪水之官路當
作人情哉一行作住持即苦多樂少寧有承乏他方
院子便憂天下之憂而憂荷擔越州之大能仁寺顧
反樂天下之樂而樂乎山僧年登耳順百事灰心即
今還轍廣陵不過圖完向歲之殘局至于興建法幢
非但無福亦無此心力也結箇鐵頭茅屋于長林豐
艸之下饑來喫飯困來打眠庶幾畢此餘生斯為厚
幸矣不審有此大因緣否鄉紳諸大檀護處乞為我
致謝不敏餘不備及。

與泰雨徹上人

客冬過我匆匆別去殊為媟嫚日者歸與念動竊欲
取道琅琊則九仙五朵之空翠浮天悉縣馬首緬懷
昔人遵海遊觀不勝憑弔往跡之思矧辱金地主人
遙從海上招手也邪第參隨既眾未免取擾上方為
可媿嫌焉耳相見伊邇統惟垂炤弗備。

又

一夏之中叨蒙雅愛得放懷林麓日披襟以當無價
之松風天上即不可知人間清福己受用極矣睠茲
青山白雲顧欲別而難離但揚州專使再來越國簡
書旋至人既勞于奔命覺高臥殊為不安秋後三日
將俶裝就途念星月天同河山地異從茲會面未卜
何期猛擬造城言別又恐炎蒸酷暑應接為勞謹託
管城君專申致意人事紛拏惟冀善為珍嗇金玉自
愛臨楮可勝縈懷之至。


