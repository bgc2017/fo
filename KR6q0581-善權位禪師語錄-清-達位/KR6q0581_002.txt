










松巋善權位禪師語錄卷之二
嗣法門人大悅等編

頌古

世尊拈花


「　信手拈來絕計量當機覿面索承當飲光若是英靈者必不明明入𤐰湯」



二祖立雪


「　本分安閒不自閒無端雪裏立人前饒君覓得安心法失郤孃生一臂全」



臨濟痛棒


「　禍福無門口自招烏藤三頓不相饒大愚脅下翻身轉平地波濤萬丈高」



女子出定


「　出得何如未出時莫教錯過兩行眉而今四海清如許慚愧當年七佛師」



十智同真


「　溪山雲月自古同詎分南北與西東頓開鐵面誰相委一曲陽春詠不窮」



倩女離魂


「　澹煙濃粉作新裝賣畫風流猶是狂若遇知音親道破腥臊何得污諸方」



藥山陞座


「　月桂長空觸處明何緣照眼似迷程雪中薦得寒梅意始許枝頭幾度春」



雲巖掃地次道吾云太區區生巖云須知有不
區區者吾云恁麼則有弟二月也巖提起掃帚
云這箇是第幾月吾便休去玄沙云正是第二
月雲門云奴見婢殷勤


「　但將一語勘知音窄處拶人難卓針就裏撥開閒影像長空突出月孤明」




百鳥啣花


「　孤峰深鎖碧雲中兀坐寥寥一嬾融百鳥不來由自適遊人徒妄覓形蹤」



南泉三不是


「　四面洪濤萬丈深拶身無路亦無門就中掣斷黃金鎖不是愁人亦斷魂」



拈香撥火


「　覿面相逢不識他只因錯過苦婆娑拈香撥火如親薦觸處逢渠唱哩囉」



仰山指雪獅子云還有過得此色者麼雲門云
當時便與推倒雪竇云只解推倒不解扶起


「　紅非血兮白非銀徹骨寒梅占小春推倒扶起閒著力清風明月往來新」



主人公


「　當機覿面無人識擬意思量路轉岐識得其中些子意拈頭作尾復何疑」



四偈


「　金剛寶劍豈待如何稍涉觸犯血染山河」




「　踞地獅子牙鋒爪利不展威獰野狐潛避」




「　探竿影艸不須徵考未及入門巳辨分曉」




「　不作喝用顛拈倒弄舉起龜毛全體大用」



雜著

贈本源老宿見訪


「　肩風破浪出煙霞適遇紅桃幾樹花識得枝頭閒意思山僧有語別云沙」



贈本拙老衲


「　眉間挂劍老闍黎拽杖披雲過野溪行到水窮山盡處與吾扶起碧雲梯」



贈天一首座


「　宗門九鼎危如卯貴在承當轉用施三要三玄纔試




示無上禪人


「　去去來來費腳頭芒鞋喫苦路為讎揚眉薦得歸家句信步毘盧頂上游」



示升宇大珍譚居士


「　施為固必先知因洞達玄微性自真設使一毫生意外靈明覿面莫能親」



示道成禪德


「　刻期學道最良方唯要恒心莫易常一念時時緊逼拶逢緣觸境自生光」



普明姜醫士乞偈


「　多年煉就活靈丹起死回生只一丸異症膏肓沾妙劑管教痼病及時痊」



文林姜居士乞偈


「　入山欲覓無生句貧道原來一法無半夜觸翻逆器了天明任汝說之乎」



送劍端法兄


「　雲迷古道恨離離就裏寒心獨我知話到識情難別處幾回煙浪動人思」



送天碧上座住靜


「　清淨法身隨處安何須更要覓深山有時挖斷鋤頭頸握柄歸來報我閒」



送安南衛紫石程護法


「　閒來訪我道撫掌呵呵笑桃李花並開拈起呈微妙」



壽莫檀越


「　王母蟠桃獻上延三多五福慶長年銀琴鐵笛頻相祝壽域崇開不老仙」



止說黃居士乞偈


「　立心行正道驚策自疑猜時時執起金剛劍大與佛魔戰一回」




示自戒陳居士


「　自戒堅持宿世因更須驚策堅持人直教持到無持處眼底眉邊挂曉春」



明濟于居士求偈


「　茆屋深居志若癡如斯自有眼明時山僧無可重開示月在青天水在池」



贈天眉副寺


「　寶壽生薑辣味奇毒流千古中天眉老僧知汝無情面有病無錢不問伊」



示天秘禪人


「　金剛圈出老楊岐秘密其中最上機的要發明心地印經行坐臥好提廝」



示悟空禪人


「　人前每說隔天涯今日重逢勘作家彼此眉橫鼻直豎闍黎何事自週遮」



贈不易楊醫士


「　利巳利人施妙方肱心慈濟盡蓄藏鍼頭盡施神僊妙只待功成證醫王」



示海闊馬居士


「　覿面相呈勿外求原來屈指是拳頭若能分別其中意終不騎牛更覓牛」



示大乘袁居士


「　大乘根器巳生來當下無疑趨聖階不落聲聞小果界時時擬近大雄才」



示大純邵善人


「　佛法大意無多子一念純熟絕較量分明下手無著處古今多少錯承當」



示大信喻居士


「　大信無疑直下了了然無事樂閒身閒中莫教等閒過時把彌陀念幾聲」




送笑月侍者入楚省師


「　參方學道入叢林究竟完全只死心此去三湘逢敏手歸來報我遇知音」



示秀雲禪人


「　前三三與後三三珍重禪人仔細參笑殺從前無著老堂堂覿面自顢頇」



真秀包居士乞偈


「　愧我平常無一法龜毛豎起用多端饒伊縱具超方眼薦得分明落二三」



示愛月侍者


「　昔日鳥窩親切意當陽拈起布毛吹只今苦口無他意要汝聲前奪祖機」



示化月禪人


「　見渠質直無虛偽日用尋常絕正偏鼻祖家風無別妙只須就裏定方圓」



覓心禪人乞偈


「　覓心無處是心安先德誠言豈等閒若解承當此箇事清風皓月映眉端」



覺悟金居士乞偈


「　非是山僧機不投只因爾念別馳求從今正好將心息勿使浮生空白頭」



示托禪禪人


「　為人切忌自瞞頇日用尋常當返觀荊棘林中下腳易夜明簾外轉身難」



示心田禪人


「　心田決志守心城剿盡魔軍四海平內外一如空幻有拈頭作尾示無生」



示楚禎姜居士


「　一念無私異念休牧牛極要追蹤繇驀然入手貫穿鼻縱步還家任自游」




送太守梅臣傳護法


「　憐才治澤動賢情腰佩黃金仲子聲八納風寒留不住輕車三過遶龍城」



九河江居士索話頭


「　向吾索話頭示汝乾矢橛但直恁麼去自然無分別」



送梵僧


「　迢迢千萬路程賒杖錫東來禮洛伽盡道西天真極樂闍黎何事慕中華」



宿南華山夜聞猿啼


「　蓮峰聳翠接長空一枕煙霞寂寞中落落猿聲驚夢醒不知身臥碧雲宮」



春遊晚歸復及人來韻


「　柳弄青陰曙色嬌林泉深處暗香飄山長路曲歸來晚謾把殘詩對月敲」



晴山鶯語


「　閒雲散盡曉風清日暖花明鳥語新舌巧聲輕無曲調幾回啼破嶺頭春」



季春日訪祖鼻法兄不遇


「　杖履追尋入石畿層層煙霧鎖柴扉庭前柏子陳年景屋後殘花自落飛」



嘯天獅子


「　當空危踞露雄峰造物生成勢不同種性曾來無半侶長年獨笑碧雲中」



廛居


「　厭寂辭山樂市廛鬧烘烘處好盤桓靜中學道非為道動裏參禪方是禪」




「　是非場作菩提岸聲色堆為淨法身剎剎塵塵皆大意頭頭法法盡圓明」




「　非僧非俗日街游不作經商豈八流骨董多般都賣盡單單不賣死貓頭」





「　消閒無事課彌陀百八珠輪不較多本分修行由我得平常日用有檀那」



山居


「　松巋日用自平常佛法人情俱巳忘問道其中端的事冷時向火熱乘涼」




「　一住深山是事灰倚林終日枕莓苔清風明月心交友不待相呼自往來」



睡佛


「　看破眾生塵劫事不勞世念起攀緣放身做箇驢年夢一枕山河伴石眠」



贈友人新成靜室


「　尖頭茅屋隱松間四壁芸窗對遠山舉世只聞才子貴安知劫外道人閒」



春日次韻


「　寒梅初綻報春還細柳含煙掩竹關自慶不知時節易燒松煮雪傍雲間」



吟菊次顯和尚原韻


「　籬下英姿秋後芳抱香枝勁自成粧拂衣歸去人先醉隱逸何辭傲晚霜」



散淡歌


「　疏閒道者原無疑孤雲野鶴任東西異跡殊形難定相灰頭土面少人知破蒲團垢衲衣出入隨身任所之行了多少彎曲徑過了多少沒橋溪杖挑風月橫肩上手握乾坤藏袖裏山海為家原不遠天地為廬到處居榮華富貴全無分清虛冷淡自相宜荊棘林中沒絆礙孤峰頂上示威儀嘯月吟風惟自許觀山翫水幾忘疲遊市廛宿旅邸化些油鹽菜蔬米饑餓將來養色軀貲持慧命導凡迷身居陋巷不知憂座結高堂未足奇肉案酒樓懸缽袋柳巷花街歇杖藜混俗和光忘恥辱散淡悠遊樂有餘或住深山坐禪




分燈

宗風大闡


「　口似懸河眼似燈眉間挂劍利無情龜毛兔角親分付鳳子龍兒一任吞」



天一大悅


「　橫戈躍馬出魔宮生死兩離智眼通缽袋拈來分付汝任從四海震吾宗」



普現大行


「　無心無法自優游一句了然豁兩眸從上源來親授受祖家聲價要君酬」



天巖大照


「　多年種毒恨冤深幾度沉埋幾度新大治紅爐曾煆煉許君出眾續傳燈」



天培本照


「　頭角猙獰勢巳成何緣終日隱群鱗從今點出雙睛去變化飛騰宇宙新」



天骨本淨


「　亙古圓明如意珠驪龍領下少人知直拈一顆親分付照徹山河處處宜」



恒暲聖目



「　法本無傳法已行曹源一滴潤乾坤秪今付汝天涯去隨處拈香咸報恩」



善一如純


「　幾度遍參不計年來機氣燄逼人天吾今付汝龜毛拂千古聲名續正傳」



普渡大海


「　多年種下茄與瓜今日拈來個個佳分付闍黎隨處用人天均濟活龍蛇」



普應


「　法出曹源之至今無傳無受法洪深吾儕今日親分付是處任為功德林」



青華大全王居士


「　五百餘年運一逄其間奮起振宗風山河鎮靜虛空闊朗朗中天化日紅」



孚世大倫龍居士


「　臨濟家風孚世緣深開佛日映青蓮而今分付曹溪旨法海周流繼祖傳」



守一大圓姬居士


「　一念修持許幾年導民育物潔如蓮鹿門心法親拈示永續來源證的傳」



德雲聖恩龍居士


「　囊劫修身應大唐衣盂曾寄普光堂秪今拈出親傳授砥柱中流紫玉梁」



秀含六度李居士


「　照世一盞無盡燈光明晃曜滿乾坤吾儕送與滇南子遞代相傳燦古今」



法派


「　達本無學覺自通照能仁智海紹續真宗」



塔銘

黔南普陽安普連壤有山奇秀前臨滇東後倚關嶺

左跨粵西右駕隴北嘉相西來翠松東向峭壁層崟
名勝佳焉蓋天造地設為待哲人飛錫浮杯所也雖
然厥地為美厥境為偉而無高人達士散花點頭絮
沾水印未始不動有心者嘆耳庚子春不意天人作
緣松巋有主感善權和尚之至矣權公名達位楚北
人也萬曆戊午九月廿三日午時毓於辰溪父姓瞿
母王氏十三歲二親早逝公以方便智度為父母後
因兵燹八黔寓安順府禮太虛和尚落髮稟戒日精
毘尼次稟寒光和尚圓具領道無高矮之句尋住安
南廣福寺適幸蘭溪月幢禪師應請安龍道經廣福
權公一見喜自慶焉蓋幢禪師得昭覺丈老人之傳
造詣深遠權公堅留參扣即得牧牛法明年進安龍
同住隨遷普坪屢次入室機鋒迅捷真有當人不讓
之風幢禪師雖未許可然臨濟得其兒孫穎無生死
之旨而宗匠會乎歸要三玄三要巳探源矣一日幢
禪師指水津處驗之公沖口說偈曰石津水汪徹骨
清涼一滴盈岸潤流八荒幢師休去隨受總戎陸公
君祥請主楞嚴寺開律堂雖雲水日增公猶不自肯
決意辭退遷龍場萬壽寺掩關自誓不悟必不出關
凝坐數月豁然貫通銀山鐵壁當下粉碎待見蘭溪
被詰公案覿面應酬似風轉虛空橫豎無礙始知都
盧秪在裏許古今淆訛直下承當有何難哉噫異矣
臨濟正脈於權公屈一指矣幢禪師特留分座公不
從時陽春撲屋欣然率諸門人杖錫東行時有隱士
前郡守許公偕境人譚戴眾善姓等觀公道風雅重
梵相奇偉於是生信迫切堅留瞻戀不舍公默識其
誠從而註錫率眾誅茅闢土躬耕務必首眾親得百
丈之真風小參煎點嘗蹈死心之用農務稍暇隨即
限期或學者頗鈍是必委屈開導堪雕琢者直以本
分鉗鎚公或時云踏著頂𩕳上一著十方世界瓦解

冰消且道諸人向甚麼處安身立命鮮有契其機者
或謂臨濟而下提唱益高機鋒益峻近日諸方模倣
之公獨守平實之旨何也吾竊讀宗門心書道若大
路然豈必舍平易而求高險以自苦耶窺公見處以
佛祖直指見性為宗古人隨機設施平險高下皆一
時權宜豈得巳哉不求其本而徇其跡務為穿鑿者
公罪人也其上堂小參一味乾曝曝語真古風也頌
古贊偈全無文字何異睡虎口吻公平實之名風動
邊疆上遊郡邑文武當道每以撥冗譚心無不善其
道也如安龍鎮臺王公馳書請會渴仰心敬理出常
情癸丑冬泉臺張公糧驛參政陳公軍務安南落意
入山請益因時未遂猶走書致敬一時從白業明哲
賢士皆常與公為方外友再可異者總戎龍公天祐
喬梓舉署傾誠頂禮視若六通神冀真慧日普照智
月長圓也次而隴北諸營司遙聞道範不遠而來日
覲躬參親承記莂宛如鼻祖之風先開六宗沉迷既
而震旦直指遐邇仰慕如瞻星月於甲子秋偶示微
恙自不為介凡遇參請如常應勉仲秋廿日誡真俗
門人時當末法各宜精進向上別無一言廿三囑侍
者聖機曰清淨奉持如老僧在日報恩足矣又謂身
心疲倦就枕少憩復起警眾端坐而逝春秋六十有
七夏四十有五手度弟子若干眾授戒弟子幾數百
人得法而分居列剎者八人居士四人三會語有錄
成帙公語言雖無潤色亦無枯寂之態公賦性純厚
履踐真實如說而行如行而說終身一志是不可奪
夏蠟之需隨緣而至隨即供眾不畜長物寂後棺殮
之理龍公欣然如子弟之孝父兄無異也喜施塔基
於松巋前十里許山川繡錯松相鬱蔥真美境也監
院副寺大祥大修大耀等不憚勞苦建立石塔此所
藏不朽骸留不磨跡是又天造地設待哲人之歸境

也法嗣如純者索銘於予予曰未睹其人未履其地
烏乎銘哉及觀行實讀全錄語恍然若睹其人履其
地又烏乎不銘哉盥手焚香敬而銘曰。


「　大哉至道無憂無惱樂意自在藥山長笑機心自息法融獨妙不藥不病缽瓶永笑散花於雨點石魚躍得意忘言慧燈常照面壁得來豎拳悟竅而今而後梅熟龍躍」



鎮陽蕭登崇沐手拜撰。




行實

師名達位字善權乃楚北人也父姓瞿母王氏生於
萬曆戊午九月廿三日午時自離襁褓喜睹梵像至
冠年一日聞僧誦法華經至有智若聞則能信解之
句感發出塵之念時值世變棄家入黔至安順觀音
硐禮太虛和尚披剃并受沙彌十戒經兩載辭虛往
參含光和尚座下具足光令看父母未生前話久久
不契又辭光參月幢和尚一日請益問父母未生前
那個是某甲本來面目幢與驀頭一棒云會麼師擬
對幢復棒云鈍漢參堂去師自此疑情亦重立誓閉
關云設若不明此事決不出關一夜經行至四鼓時
昏沉甚重忽倒地上人事罔知久而甦醒只是手足
不能自舉遍體汗流覺得橫身輕快疑情冰釋如放
下百觔擔子相似然後出關復省覲幢幢以數十公
案驗之師對無疑方承印證師於前後行化所住院
名並歸終端緒巳載會燈故不復贅世壽六十七僧
臘四十五。

法嗣門人如純撰

善權位禪師語錄卷之二終