











妙法蓮華經入疏卷第十二
姚秦三藏法師　鳩摩羅什　譯
天台　智者　疏　并記
四明沙門　道威　入注

「妙法蓮華經妙音菩薩品第二十四」

【第二妙音觀音兩品。誡所化弟子。三昧乘乘。初釋
妙音。為二。初釋品題。二釋經文。初因緣釋題者。文
中自釋。昔奉雲雷音王佛十萬種伎。今遊化他土。
音樂自隨。昔奉八萬四千寶鉢。今爾許道器眷屬
圍繞。昔得一切眾生語言陀羅尼。今以普現色身。
以音聲徧吼十方。弘宣此教。故名妙音品也。此品
明菩薩。以難思之力。隨類通經。物覩其迹。莫測其
本。但甘其味。無擇其形。當卑其地。自壅其流。即是
化他門中第二意也。
△文分為六。一放光東召。二
奉命西來。三十方弘經。四二土得益。五還歸本國。
六聞品進道。】

「爾時釋迦牟尼佛。放大人相肉髻光明。及放眉間白
毫相光。徧照東方百八萬億。那由他恒河沙等。諸佛
世界。過是數巳有世界。名淨光莊嚴。其國有佛。號淨
華宿王智如來。應供。正徧知。明行足。善逝。世間解。無

上士。調御丈夫。天人師。佛世尊。為無量無邊菩薩大
眾。恭敬圍繞。而為說法。釋迦牟尼佛。白毫光明。徧照
其國。」

【初放光東召。大人相者。大相海也。遍體毛功德。不
及一好功德。眾好功德。不及一相功德。諸相從下
向上。展轉相勝。不及白毫功德。白毫功德。不及肉
髻功德。故是大人相也。此相業者。從孝順師長起。
今放是光。召本弟子。使弘中道之經。利益大機者
也。白毫從一道清淨起。今放此光。令弘此法也。問
佛一一相。皆法界海。何故勝負。答。他經所明。宜作
此說耳。問。佛有緣弟子。布滿十方。何故召東說西。
不論八方耶。答。此有所表。淨名云。日月何意。行閻
浮提。欲以光明。除眾闇瞑。東是光始。西是其終。有
始有終。其唯聖人乎。未發心者。令其發心。未究竟
者。令其究竟。一菩薩既爾。諸眾亦然。一方既爾。諸
方亦然。聖不繁文。舉一弊諸。但言東西耳。
△此下
第二奉命西來。初發來文為二。初發來緣。又為六。】

「爾時一切淨光莊嚴國中。有一菩薩。名曰玅音。久巳
植眾德本。供養親近無量百千萬億諸佛。」

【初經家敘福慧中。初敘福由。由值先佛多也。】

「而悉成就甚深智慧。」

【二甚深智慧。即智慧莊嚴也。】

「得妙幢相三昧。法華三昧。淨德三昧。宿王戲三昧。無
緣三昧。智印三昧。解一切眾生語言三昧。集一切功

德三昧。清淨三昧。神通遊戲三昧。慧炬三昧。莊嚴王
三昧。淨光明三昧。淨藏三昧。不共三昧。日旋三昧。得
如是等。百千萬億。恒河沙等。諸大三昧。」

【三十六三昧。即福德莊嚴。經家敘竟。】

「釋迦牟尼佛。光照其身。」

【二妙音蒙照。】

「即白淨華宿王智佛言。世尊。我當往詣娑婆世界。禮
拜親近供養釋迦牟尼佛。及見文殊師利法王子菩
薩。藥王菩薩。勇施菩薩。宿王華菩薩。上行意菩薩。莊
嚴王菩薩。藥上菩薩。」

【三辭佛欲來此國也。】

「爾時淨華宿王智佛。告妙音菩薩。汝莫輕彼國。生下
劣想。善男子。彼娑婆世界。高下不平。土石諸山。穢惡
充滿。佛身卑小。諸菩薩眾。其形亦小。而汝身四萬二
千由旬。我身六百八十萬由旬。汝身第一端正。百千
萬福。光明殊妙。是故汝往。莫輕彼國。若佛菩薩。及國
土。生下劣想。」

【四彼佛誡敕者。然法身大士故。不肅而成。所將眷
屬。或未達者。故寄彼而規此耳。夫佛身與理相稱。
不得見卑小。而忘其尊嚴。此約如來座為誡也。然
依空亡相。身是有相。理是妙空。一塵之身。咸與理
等。況丈六之質。生劣想耶。夫師與弟子。智斷具足。
師既施權。弟子亦隱其實。此約如來衣為誡也。俱
隱寂忍。而耐其拙也。夫依報國土。皆正報所感。如

來以慈臨大千。宜須高須下。勿覩依報而忽正報
也。此約如來室為誡。應住無緣。安其穢土也。此佛
弘經。亦勅三意。彼尊誡約諸佛道同也。一切應身
化儀示迹。說法之處。皆具此三。誡眾而為弘經之
軌也。】

「妙音菩薩。白其佛言。世尊。我今詣娑婆世界。皆是如
來之力。如來神通遊戲。如來功德。智慧莊嚴。」

【五妙音受旨者。如來之力是座力。神通力是室力。
莊嚴力是衣力。此受弘經之大旨。利物之宗要。故
能不動此會。遊化十方焉。然一切菩薩。不無推功
化主。如來先誡令菩薩自運。菩薩推者。往彼實難。
何況往復應須利他。故知往來皆如來力。然又如
來加於可加。菩薩有分。但未至極。故以極三。加於
分三。令用弘經宗要衣座室耳。故知皆如來力。起
於神通。種種莊嚴。方能利物。是則如來。以中空故。
能以慈悲。加諸菩薩。具足莊嚴。故隨機利益。言莊
嚴者。因中萬行。此會者彼土也。
△第六現相欲來。
此文為六。】

「於是妙音菩薩。不起于座。身不動搖。而入三昧。以三
昧力。於耆闍崛山。去法座不遠。化作八萬四千眾寶
蓮華。閻浮檀金為莖。白銀為葉。金剛為鬚。甄叔迦寶。
以為其臺。」

【初現蓮華。】

「爾時文殊師利法王子。見是蓮華。而白佛言。世尊。是

何因緣。先現此瑞。有若干千萬蓮華。閻浮檀金為莖。
白銀為葉。金剛為鬚。甄叔迦寶。以為其臺。」

【二文殊問也。問。若文殊位下。辭不應求見。若文殊
位高。相來那忽不識。答。雖同一位。有始中終。止此
一事不知。無忝高位。又眾中見瑞不了。發起令知。
故問佛耳。】

「爾時釋迦牟尼佛。告文殊師利。是妙音菩薩摩訶薩。
欲從淨華宿王智佛國。與八萬四千菩薩圍繞。而來
至此娑婆世界。供養親近禮拜於我。亦欲供養聽法
華經。」

【三佛答。】

「文殊師利。白佛言。世尊。是菩薩種何善本。修何功德。
而能有是大神通力。行何三昧。願為我等。說是三昧
名字。我等亦欲勤修行之。行此三昧。乃能見是菩薩。
色相大小。威儀進止。唯願世尊。以神通力。彼菩薩來。
令我得見。」

【四文殊請見。】

「爾時釋迦牟尼佛。告文殊師利。此久滅度多寶如來。
當為汝等而現其相。」

【五釋迦推功。】

「時多寶佛。告彼菩薩。善男子來。文殊師利法王子。欲
見汝身。」

【第六多寶命來。
△下第二正發來。為六。】

「于時妙音菩薩。於彼國沒。與八萬四千菩薩。俱共發

來。所經諸國。六種震動。皆悉雨於七寶蓮華。百千天
樂。不鼓自鳴。」

【初明眷屬經歷。】

「是菩薩目。如廣大青蓮華葉。正使和合百千萬月。其
面貌端正。復過於此。身真金色。無量百千功德莊嚴。
威德熾盛。光明照曜。諸相具足。如那羅延堅固之身。
入七寶臺。上升虗空。去地七多羅樹。諸菩薩眾。恭敬
圍繞。而來詣此娑婆世界。耆闍崛山。」

【二明敘相登臺。】

「到巳下七寶臺。以價直百千瓔珞。持至釋迦牟尼佛
所。頭面禮足。奉上瓔珞。而白佛言。世尊。淨華宿王智
佛。問訊世尊。少病少惱。起居輕利。安樂行不。四大調
和不。世事可忍不。眾生易度不。無多貪欲瞋恚愚癡
嫉妬慳慢不。無不孝父母。不敬沙門。邪見不善心。不
攝五情不。世尊。眾生能降伏諸魔怨不。久滅度多寶
如來。在七寶塔中。來聽法不。又問訊多寶如來。安隱
少惱。堪忍久住不。」

【三明問訊傳旨。】

「世尊。我今欲見多寶佛身。唯願世尊。示我令見。」

【四明請見多寶。】

「爾時釋迦牟尼佛。語多寶佛。是妙音菩薩。欲得相見。」

【五明世尊為通。】

「時多寶佛。告妙音言。善哉善哉。汝能為供養釋迦牟
尼佛。及聽法華經。并見文殊師利等。故來至此。」


【六明塔中稱善。
△第三十方弘經。為二問答。】

「爾時華德菩薩。白佛言。世尊。是妙音菩薩。種何善根。
修何功德。」

【初明華德問昔種何善根。】

「有是神力。」

【二問今神力。】

「佛告華德菩薩。過去有佛。名雲雷音王。多陀阿伽度
阿羅訶。三藐三佛陀。國名現一切世間。劫名憙見。妙
音菩薩。於萬二千歲。以十萬種伎樂。供養雲雷音王
佛。并奉上八萬四千七寶鉢。以是因緣果報。今生淨
華宿王智佛國。有是神力。華德。於汝意云何。爾時雲
雷音王佛所。妙音菩薩。伎樂供養。奉上寶器者。豈異
人乎。今此妙音菩薩摩訶薩是。華德。是妙音菩薩。巳
曾供養親近無量諸佛。久植德本。又值恒河沙等百
千萬億那由他佛。」

【初答昔種善根。獻樂奉器。仍結今古。】

「華德。汝但見妙音菩薩。其身在此。而是菩薩。現種種
身。處處為諸眾生。說是經典。或現梵王身。或現帝釋
身。或現自在天身。或現大自在天身。或現天大將軍
身。或現毗沙門天王身。或現轉輪聖王身。或現諸小
王身。或現長者身。或現居士身。或現宰官身。或現婆
羅門身。或現比丘比丘尼。優婆塞優婆夷身。或現長
者居士婦女身。或現宰官婦女身。或現婆羅門婦女
身。或現童男童女身。或現天龍夜叉。乾闥婆。阿脩羅。

迦樓羅。緊那羅。摩睺羅伽。人非人等身。而說是經。諸
有地獄餓鬼畜生。及眾難處。皆能救濟。乃至於王後
宮。變為女身。而說是經。華德。是妙音菩薩。能救護娑
婆世界諸眾生者。是玅音菩薩。如是種種變化現身。
在此娑婆國土。為諸眾生。說是經典。於神通變化智
慧。無所損減。是菩薩以若干智慧。明照娑婆世界。令
一切眾生各得所知。於十方恒河沙世界中。亦復如
是。若應以聲聞形得度者。現聲聞形。而為說法。應以
辟支佛形得度者。現辟支佛形。而為說法。應以菩薩
形得度者。現菩薩形。而為說法。應以佛形得度者。即
現佛形。而為說法。如是種種。隨所應度者。而為現形。
乃至應以滅度而得度者。示現滅度。華德。妙音菩薩
摩訶薩。成就大神通智慧之力。其事如是。」

【二答今神力。
△第二問答。又二。】

「爾時華德菩薩。白佛言。世尊。是妙音菩薩。深種善根。
世尊。是菩薩住何三昧。而能如是。在所變現。度脫眾
生。」

【初問今住何定。而能如此自在利益。】

「佛告華德菩薩。善男子。其三昧名現一切色身。妙音
菩薩。住是三昧中。能如是饒益無量眾生。」

【二答住佛三昧。】

「說是妙音菩薩品時。與妙音菩薩俱來者。八萬四千
人。皆得現一切色身三昧。此娑婆世界。無量菩薩。亦
得是三昧。及陀羅尼。」


【第四二土得益。三昧與陀羅尼。體一而用異。寂用
為三昧。持用名陀羅尼。又色身變現。名三昧。音聲
辯說。名陀羅尼。上品云。初得一切色身三昧。轉身
得一切語言陀羅尼。當知音聲猶是色法。故言體
一用異。又舌根清淨。名陀羅尼。餘根清淨。名三昧。
都是六根清淨法門。此則圓門三昧陀羅尼。必得
體同名異。三昧從定。陀羅尼從慧。即不思議之定
慧。故得互用。】

「爾時玅音菩薩摩訶薩。供養釋迦牟尼佛。及多寶佛
塔巳。還歸本土。所經諸國。六種震動。雨寶蓮華。作百
千萬億。種種伎樂。既到本國。與八萬四千菩薩圍繞。
至淨華宿王智佛所。白佛言。世尊。我到娑婆世界。饒
益眾生。見釋迦牟尼佛。及見多寶佛塔。禮拜供養。又
見文殊師利法王子菩薩。及見藥王菩薩。得勤精進
力菩薩勇施菩薩等。亦令是八萬四千菩薩。得現一
切色身三昧。」

【第五還歸本土。動地雨華者。菩薩經歷。尚能傍益。
況佛前放光。傍照東方百八萬億那由他土。亦傍
論利益也。】

「說是妙音菩薩來往品時。四萬二千天子。得無生法
忍。華德菩薩。得法華三昧。」

【第六聞品進道。巳上妙音品。誡所化弟子三昧乘
乘竟。】

「妙法蓮華經觀世音菩薩普門品第二十五」


【第二觀音品。明所化弟子。三昧乘乘。為三。初釋品
目。二示章意。三釋經文。釋品目中。初簡異彰要。二
撮要釋題。初明。此品是當途王經。講者甚眾。今之
解釋。不與他同。別有私記兩卷。今略撮彼釋此題。
有通有別。通有十雙。別有五隻。在下委明。初通有
十雙者。一觀世音人也。普門法也。人有多種。竝是
示為一實并七方便。法有多種。即前後問答。云何
而為眾生說法等事。依前問答。論觀世音人。依後
問答。論普門法。人法合題。故言觀世音普門品。二
拔苦與樂明。觀世音者。大悲拔苦。依前問答。百千
苦惱皆得解脫。普門者。大慈與樂。依後問答。應以
得度而為說法也。三約福慧二嚴明。觀世音者。智
慧莊嚴。智能斷惑。如明時無闇。普門者。福德莊嚴。
福能轉壽。如珠雨寶者也。四真應二身明。觀世音
者。觀冥於境。即法身也。普門者。隨所應現。即應身
也。五約藥樹珠王明。觀世音者。譬藥樹王徧體愈
病。普門者。譬如意珠王隨意所與。六冥顯二益明。
觀世音者。冥作利益。無所見聞。三毒七難皆離。二
求兩願皆滿也。普門者。顯作利益。目覩三十三聖
容。耳聞十九尊教也。七約權實二智明。觀世音者。
隨自意照實智也。普門者。隨他意照權智也。八本
迹明。觀世音者。不動本際也。普門者。迹任方圓也。
九緣了二因明。觀世音者。根本是了因種子。普門
者。根本是緣因種子也。十智斷二德明。觀世音者。

究竟是智德。如十四夜月光。普門者。究竟是斷德。
如二十九夜月。邪輝將盡也。經文兩問答。含無量
義。略用十雙。始從人法。終至智斷。釋品通名。其義
如是。第二別論五隻者。初釋觀者。觀有多種。謂析
觀。體觀。次第觀。圓觀。析觀者。滅色入空也。體觀者。
即色是空也。次第觀者。從析觀。乃至圓觀也。圓觀
者。即析觀是實相。乃至次第觀亦實相也。今簡三
觀。唯論圓觀。文云普門也。觀若不圓。門不稱普。即
此義也。二釋世者。若就於行。先世後觀。若就言說。
先觀後世。今從說便。故後論世。世亦多種。謂有為
世。無為世。二邊世。不思議世。有為世者。三界世也。
無為世者。二涅槃也。二邊世者。生死涅槃也。不思
議世者。實相境也。揀却諸世。但取不思議世也。三
釋音者機也。機亦多種。人天機。二乘機。菩薩機。佛
機。人天機者。諸惡莫作。諸善奉行也。二乘機者。厭
畏生死。欣尚無為也。菩薩機者。先人後巳。慈悲仁
讓也。佛機者。一切諸法中。悉以等觀入。一切無礙
人。一道出生死也。揀却諸音之機。唯取佛音之機。
而設應。以此機應因緣故。名觀世音也。四釋普者。
周徧也。諸法無量。若不得普。則是偏法。若得普者。
則是圓法。故思益云。一切法邪。一切法正。略約十
法明普。得此意巳。類一切法。無不是普。所謂慈悲
普。弘誓普。修行普。離惑普。入法門普。神通普。方便
普。說法普。成就眾生普。供養諸佛普。始自人天。終

至菩薩。皆有慈悲。然有普有不普。生法兩緣。慈體
既偏。被緣不廣。不得稱普。無緣與實相體同。其理
既圓。慈靡不徧。如磁石吸鐵。任運相應。如此慈悲。
徧熏一切。名慈悲普。弘誓普者。弘廣也。誓制也。廣
制要心。故言弘誓。弘誓約四諦起。若約有作無生
無量四諦者。收法不盡。不名為普。若約無作四諦
者。名弘誓普也。修行普者。例如佛未值定光佛前。
凡有所修。不與理合。從得記巳。觸事即理。理智歷
法。而修行者。無行而不普也。斷惑普者。若用一切
智道種智。斷四住塵沙等惑。如却枝條。不名斷惑
普。若用一切種智。斷無明者。五住皆盡。如除根本。
名斷惑普也。入法門普者。道前名修方便。道後所
入。名入法門。若二乘以一心入一定。一心作一。不
得眾多。又為定所縛。故不名普。若歷別諸地。淺深
階差。亦不名普。若入王三昧。一切三昧。悉入其中。
不起滅定。現諸威儀。故名入法門普也。神通普者。
大羅漢天眼照大千。支佛照百佛世界。菩薩照恒
沙世界。皆緣境狹。發通亦偏。若緣實相修者。一發
一切發。相似神通。如下說。況真神通。而非普耶。方
便普者。二種。道前方便。修行中攝。道後又二。一者
法體。如入法門中說。二者化用。如今說。逗機利物。
稱適緣宜。一時圓徧。雖復種種運為。於法性實際。
而無損減。是名方便普也。說法普者。能以一妙音。
稱十法界機。隨其宜類。俱令解脫。如脩羅琴。故名

說法普也。成就眾生普者。一切世間。及出世間所
有事業。皆菩薩所為。鑿井造舟。神農甞藥。雲蔭日
照。利益眾生。乃至利益一切賢聖。示教利喜。令入
三菩提。是名成就眾生普也。供養諸佛普者。若作
外事供養。以一時一食。一華一香。供養一切佛。無
前無後。一時等供。於一塵中。出種種塵。亦復如是。
若作內觀者。圓智導眾行。圓智名為佛。眾行資圓
智。即是供養佛。若行資餘智。不名供養普。眾行資
圓智。是名供養普也。五釋門者。從假入空。空通而
假壅。從空入假。假通而空壅。偏通則非普。壅故非
門。中道非空非假。正通實相。雙照二諦故名普。正
通故名門。普門圓通。義則無量。略舉其十雙五隻。
類則可知。釋題目竟。次示章意者。此品猶是普現
三昧。化他流通也。第三正釋經文。文為三。一問。二
答。三聞品得益也。問答兩番。初番問答為二。初問
又二。】

「爾時無盡意菩薩。即從座起。偏袒右肩。合掌向佛。而
作是言。」

【初經家敘時者。說東方菩薩竟。次說西方菩薩時。
世界悉檀也。說東方生善竟。次說西方主善時。為
人悉檀。說東方斷疑竟。次說西方斷疑時。即對治
也。說東方得道竟。次說西方得道時。第一義悉檀
也。言無盡意者。大品明空。則無盡。大集明八十無
盡門。淨名云。夫無盡者。非盡非無盡。故名無盡。總

三經。用三觀三智。釋無盡也。意者智也。無盡者境
也。智契於境。單從於境。應言無盡。單從於智。應言
於意。境智合稱。故言無盡意也。又意者世出世之
本也。又意即法界中道。故言能觀心性。名為上定。
此約三智三觀釋名也。】

「世尊。觀世音菩薩。以何因緣。名觀世音。」

【次初約藥樹王身大悲拔苦冥益。興問者。大經云。
具二莊嚴。能問能答。無盡意前以慧莊嚴。問觀世
音慧莊嚴。佛以慧莊嚴。答觀世音慧莊嚴也。
△佛
答為三。一總答。二別答。三勸持名答。總為四。】

「佛告無盡意菩薩。善男子。若有無量百千萬億眾生。」

【一明人數也。自有多苦苦一人。多人受一苦。一人
受多苦。一人受少苦。今文百千萬億眾生。多人也。】

「受諸苦惱。」

【二明遭苦也。受諸苦惱。多苦也。舉多顯少。多尚能
救。況少苦耶。】

「聞是觀世音菩薩。一心稱名。」

【三明聞名稱號也。遭苦是惡。稱名是善。善惡合為
機義也。】

「觀世音菩薩。即時觀其音聲。皆得解脫。」

【四明得解脫也。皆得解脫是應。此是機感因緣。名
觀世音。亦是人法因緣。乃至智斷因緣。名觀世音。
後去例如此。結名不繁文。
△別答為三。一口機應。
二意機應。三身機應。口又二。初明七難。次結。】


「若有持是觀世音菩薩名者。設入大火。火不能燒。由
是菩薩威神力故。」

【火難為四。一持名是善。二遭火是惡。三應。四結。於
一難中。例為三番。釋火下去六難。亦復如是。三番
者。一果報火。地獄巳上。初禪巳還。皆論機應。二惡
業火者。地獄巳上。非想巳還。皆論機應。三煩惱火
者。地獄巳上。等覺巳還。皆論機應。七難。三毒。二求。
例皆如此。此義既廣。可以意知。不可文記也。】

「若為大水所漂。稱其名號。即得淺處。」

【二明水難。亦應約報業煩惱三番機應釋之。】

「若有百千萬億眾生。為求金銀瑠璃。硨磲碼碯。珊瑚
琥珀。真珠等寶。入於大海。假使黑風吹其船舫。飄墮
羅剎鬼國。其中若有乃至一人。稱觀世音菩薩名者。
是諸人等。皆得解脫羅剎之難。以是因緣。名觀世音。」

【三明風難。亦應三番釋之。】

「若復有人。臨當被害。稱觀世音菩薩名者。彼所執刀
杖。尋段段壞。而得解脫。」

【四明刀杖難。亦須三番釋之。】

「若三千大千國土。滿中夜叉羅剎。欲來惱人。聞其稱
觀世音菩薩名者。是諸惡鬼。尚不能以惡眼視之。況
復加害。」

【五明惡鬼難。亦三番釋之。】

「設復有人。若有罪。若無罪。杻械枷鏁。檢繫其身。稱觀
世音菩薩名者。皆悉斷壞。即得解脫。」


【六明枷鏁難。亦三番釋之。】

「若三千大千國土。滿中怨賊。有一商主。將諸商人。齎
持重寶。經過險路。其中一人。作是唱言。諸善男子。勿
得恐怖。汝等應當一心。稱觀世音菩薩名號。是菩薩。
能以無畏。施於眾生。汝等若稱名者。於此怨賊。當得
解脫。眾商人聞。俱發聲言。南無觀世音菩薩。稱其名
故。即得解脫。」

【七明怨賊難。亦三番釋之。】

「無盡意。觀世音菩薩摩訶薩。威神之力。巍巍如是。」

【此第二總結上七難。七難是口機者。以稱名故也。
口業機應竟。
△二明意業機應。為二。】

「若有眾生。多於婬欲。常念恭敬觀世音菩薩。便得離
欲。若多瞋恚。常念恭敬觀世音菩薩。便得離瞋。若多
愚癡。常念恭敬觀世音菩薩。便得離癡。」

【初明意三機感。三毒是意機者。令常念故。亦應如
上三番釋之。】

「無盡意。觀世音菩薩。有如是等大威神力。多所饒益。
是故眾生。常應心念。」

【二結意業成機應也。
△三明身機。為二。】

「若有女人。設欲求男。禮拜供養觀世音菩薩。便生福
德智慧之男。」

【初求男。有立願修行德業。亦應三番釋之。】

「設欲求女。便生端正有相之女。宿植德本。眾人愛敬。」

【次求女文。略修行。正言禮拜。是同故略之。願業各

異。故重出之。】

「無盡意。觀世音菩薩。有如是力。若有眾生。恭敬禮拜
觀世音菩薩。福不唐捐。」

【第二結歎身業。然二求是身機者。常禮拜故。巳上
竝是別答。初問藥樹王身大悲拔苦冥益竟。
△第
三勸持名。又為三。】

「是故眾生。皆應受持觀世音菩薩名號。」

【初勸持名。上述勝名美德。不辨形質。若欲歸崇。宜
持名字。是故勸持名也。
△二格量中又四。】

「無盡意。若有人受持六十二億。恒河沙菩薩名字。復
盡形供養飲食衣服。臥具醫藥。」

【初明格量本也。入大乘論云。法身唯一。應色則多。
格六十二億應。等一法身也。智者云。圓人唯一。偏
人則多。格六十二億偏菩薩。等一圓菩薩也。若心
境相對。四句分別。今此乃是兩俱句邊。持六十二
億。心境俱劣。受持觀音。心境俱勝。此即定教當教
而觀。若二交互句。竝境隨心轉。問。何故法華論中。
乃以持六十二億恒河沙佛名。為校量耶。答。有云
論誤。今云不爾。今先出論。次略消釋。論云。受持觀
音名。與六十二億恒河沙諸佛名。彼福平等者。有
二種義。一信力故。二畢竟知故。信力復二。一者求
我如觀音。畢竟信故。二生恭敬心。如彼功德。我亦
得故。二畢竟知者。決定知法界故。法界者。名為法
性。初地菩薩。能證入一切諸佛平等身故。平等身

者謂真如法身。是故受持觀音。與六十二億恒河
沙諸佛。功德無差。今謂。以此驗知。須依圓釋。何者。
於二義中。信力約事。畢竟約理。事理相資。方成所
念。如信力二中。既云求我身如觀音。即指化身。又
云。觀音功德。我亦得之。乃指報身。願齊報應。方乃
成念。但念果德者。何必識理。故次義云知法界等。
次引證位。即是初地。且引分證。令人識之。故知念
觀音三身。須却以念佛校之。若以念法身論之。縱
引十方諸佛。其功亦等。何但六十二耶。所以論文。
雖似舉經。乃是增句釋義。亦如方便品初。】

「於汝意云何。是善男子善女人。功德多不。」

【二佛起問。】

「無盡意言。甚多世尊。」

【三無盡意答也。】

「佛言。若復有人。受持觀世音菩薩名號。乃至一時禮
拜供養。是二人福。正等無異。於百千萬億劫。不可窮
盡。」

【四佛正格量。】

「無盡意。受持觀世音菩薩名號。得如是無量無邊福
德之利。」

【第三結歎勸持名。巳上竝是答初重問竟。
△第二
問答。明寶珠王身大慈與樂顯益。為二。初問。又為
三。】

「無盡意菩薩白佛言。世尊。觀世音菩薩。云何遊此娑

婆世界。」

【初問身輪。】

「云何而為眾生說法。」

【二問口輪。】

「方便之力。其事云何。」

【三問意輪。此聖人三密無謀之權。隨機適應也。
△
第二佛答。為三。一別答。二總答。三勸供養。】

「佛告無盡意菩薩。善男子。若有國土眾生。應以佛身
得度者。觀世音菩薩。即現佛身。而為說法。應以辟支
佛身得度者。即現辟支佛身。而為說法。應以聲聞身
得度者。即現聲聞身。而為說法。應以梵王身得度者。
即現梵王身。而為說法。應以帝釋身得度者。即現帝
釋身。而為說法。應以自在天身得度者。即現自在天
身。而為說法。應以大自在天身得度者。即現大自在
天身。而為說法。應以天大將軍身得度者。即現天大
將軍身。而為說法。應以毗沙門身得度者。即現毗沙
門身。而為說法。應以小王身得度者。即現小王身而
為說法。應以長者身得度者。即現長者身。而為說法。
應以居士身得度者。即現居士身。而為說法。應以宰
官身得度者。即現宰官身。而為說法。應以婆羅門身
得度者。即現婆羅門身。而為說法。應以比丘比丘尼
優婆塞優婆夷身得度者。即現比丘比丘尼優婆塞
優婆夷身。而為說法。應以長者居士宰官婆羅門婦
女身得度者。即現婦女身。而為說法。應以童男童女

身得度者。即現童男童女身。而為說法。應以天龍夜
叉。乾闥婆。阿脩羅。迦樓羅。緊那羅。摩睺羅伽。人非人
等身得度者。即皆現之。而為說法。應以執金剛神得
度者。即現執金剛神。而為說法。」

【初佛別答菩薩三業之問。應以者。答方便力也。現
身。答其問遊也。說法。答其問口也。凡有三十三身。
十九說法。例皆如上方便力等三也。應具指離合。
以結說少。故但十九。如八部四眾。但結一說。】

「無盡意。是觀世音菩薩。成就如是功德。以種種形。遊
諸國土。度脫眾生。」

【此第二結別開總。別答文廣意狹。總答文狹意廣。
言三十三身是別。故結云成就如是功德。即以此
句。復為開下總句之首。故下總云以種種形等也。
問。此經會三。何故云應以三乘等耶。答。形異法一。
故妙音品云。種種變化。說是經典。人不見之。謂說
三乘者謬矣。
△三勸供養。為二。】

「是故汝等。應當一心。供養觀世音菩薩。是觀世音菩
薩摩訶薩。於怖畏急難之中。能施無畏。是故此娑婆
世界。皆號之為施無畏者。」

【初勸供養。
△次受旨。又為六。】

「無盡意菩薩白佛言。世尊。我今當供養觀世音菩薩。
即解頸眾寶珠瓔珞。價直百千兩金。而以與之。作是
言。仁者。受此法施珍寶瓔珞。」

【初奉命施供。】


「時觀世音菩薩。不肯受之。」

【二觀音不受。】

「無盡意。復白觀世音菩薩言。仁者憫我等故。受此瓔
珞。」

【三無盡意重奉。】

「爾時佛告觀世音菩薩。當憫此無盡意菩薩。及四眾。
天龍夜叉。乾闥婆。阿脩羅。迦樓羅。緊那羅。摩睺羅伽。
人非人等故。受是瓔珞。」

【四佛勸受之。】

「即時觀世音菩薩。憫諸四眾。及於天龍人非人等。受
其瓔珞。分作二分。一分奉釋迦牟尼佛。一分奉多寶
佛塔。」

【五觀音即受。】

「無盡意。觀世音菩薩。有如是自在神力。遊於娑婆世
界。」

【六結觀音神力。巳上竝是第二問答。明寶珠王身
大慈與樂顯益竟。】

「爾時無盡意菩薩。以偈問曰。」

【偈有二十六行。為二。初十七行。頌觀音。二九行。頌
普門。記云。此後偈頌。什公不譯。近代皆云梵本中
有。此亦未測什公深意。續僧傳中云。偈是闍那掘
多所譯。今從什本。故無所釋。觀音義疏記云。荊溪
亦於輔行記中。引還著於本人之文。故知具釋。理
亦無妨。近有天竺式法師。分節其文。對於長行二

種問答。宛如符契。今依彼科。略分偈文。】

「世尊妙相具。我今重問彼。佛子何因緣。名為觀世音。」

【初一行頌問。
△次十六行頌答。初三行頌總答。為
三。】

「具足妙相尊。偈答無盡意。汝聽觀音行。善應諸方所。」

【初一行勸聽。】

「弘誓深如海。歷劫不思議。侍多千億佛。發大清淨願。」

【次一行歎其行願。】

「我為汝略說。聞名及見身。心念不空過。能滅諸有苦。」

【三一行正是總答三業應。
△第二十三行頌別答。
十三。】

「假使興害意。推落大火坑。念彼觀音力。火坑變成池。」

【初一行頌火難。】

「或漂流巨海。龍魚諸鬼難。念彼觀音力。波浪不能沒。」

【二頌水難。】

「或在須彌峰。為人所推墮。念彼觀音力。如日虗空住。」

【三除墮須彌難。】

「或被惡人逐。墮落金剛山。念彼觀音力。不能損一毛。」

【四除金剛山難。】

「或值怨賊繞。各執刀加害。念彼觀音力。咸即起慈心。」

【五頌怨賊難。】

「或遭王難苦。臨刑欲壽終。念彼觀音力。刀尋段段壞。」

【六頌刀杖難。】

「或囚禁枷鏁。手足被杻械。念彼觀音力。釋然得解脫。」


【七頌枷鏁難。】

「呪詛諸毒藥。所欲害身者。念彼觀音力。還著於本人。」

【八頌呪咀難。】

「或遇惡羅剎。毒龍諸鬼等。念彼觀音力。時悉不敢害。」

【九頌龍鬼羅剎難。】

「若惡獸圍繞。利牙爪可怖。念彼觀音力。疾走無邊方。」

【十頌惡獸難。】

「蚖蛇及蝮蠍。氣毒煙火然。念彼觀音力。尋聲自迴去。」

【十一頌蛇蠍難。】

「雲雷鼓掣電。降雹澍大雨。念彼觀音力。應時得消散。」

【十二頌除雷電難。】

「眾生被困厄。無量苦逼身。觀音妙智力。能救世間苦。」

【十三除眾苦難也。上頌別答觀音竟。
△二九行頌
普門。為三。】

「具足神通力。廣修智方便。十方諸國土。無剎不現身。
種種諸惡趣。地獄鬼畜生。生老病死苦。以漸悉令滅。」

【初二行頌身業化。
△二頌意業。為四。】

「真觀清淨觀。廣大智慧觀。悲觀及慈觀。常願常瞻仰。」

【初一行舉德勸瞻仰。】

「無垢清淨光。慧日破諸闇。能伏災風火。普明照世間。」

【二一行頌破闇伏災。】

「悲體戒雷震。慈意妙大雲。澍甘露法雨。滅除煩惱燄。」

【三一行頌慈悲說法。】

「諍訟經官處。怖畏軍陣中。念彼觀音力。眾怨悉退散。」


【四一行頌念除眾怨。
△三下三行。頌口業化勸念。
為三。】

「妙音觀世音。梵音海潮音。勝彼世間音。是故須常念。」

【初一行頌讚德勸念。】

「念念勿生疑。觀世音淨聖。於苦惱死厄。能為作依怙。」

【二一行頌歎化能勸勿疑。】

「具一切功德。慈眼視眾生。福聚海無量。是故應頂禮。」

【三一行總結聖德勸頂禮。巳上頌別答普門竟。】

「爾時持地菩薩。即從座起。前白佛言。世尊。若有眾生。
聞是觀世音菩薩品。自在之業。普門示現神通力者。
當知是人功德不少。佛說是普門品時。眾中八萬四
千眾生。皆發無等等阿耨多羅三藐三菩提心。」

【第二聞品得益。持地者。寶雲經云。菩薩有十法。名
持地三昧。如世間地。一者廣大。二眾生依止。三無
好惡。四受大雨。五生草木。六種子所依。七生眾寶。
八生眾藥。九風不動。十師子吼亦不能驚。菩薩亦
爾。經一一合。今謂以八教判。方應今經。應對諸經
及以今部。辨其得益共別不同。以判教相兼帶等
異。教若唯小。顯露終無結得大益。密得大益。教不
可傳。教雖不傳。須辨其旨。若如方等般若之流。以
部共故。聞益亦共。即具顯密及以不定。互相知者。
名為不定。互不相知。名為秘密。是則部內或品似
大。而益有大小。或品似小。益亦大小。或兼大小。益
亦大小。皆以向來三義消之。不能具指諸經品相。

思之思之。今經唯大。大中唯圓。無密偏小。故聞品
益始終無偏。雖於圓中。亦有發心不退及無生等。
不與偏小共也。約部判益。良在於此。故嚴王品。雖
云法眼。名同體異。定非初果。須判為六根清淨法
眼位耳。即七信巳上也。若聞法華。令得初果。則法
華一部。文義俱壞。經云無等等者。九法界心。不能
等理。佛法界心。能等此理。故無等而等也。又畢竟
之理。是無等。初緣畢竟理而發心。能等於理。故言
無等等也。又心之與理。俱不可得。將何物等何物。
而言無等等耶。心之與理。俱不可說。不可說而說。
說此心等此理。故言無等等耳。初一是橫釋。次一
是竪釋。次一非橫非竪釋也。又復應知。初一是橫
釋者。結前三重釋無等等。以成大車。佛界一念。望
理名橫。佛心望理。二義均等。故名為橫。次約初心
緣畢竟理。初後相望。名為竪。第三意者。心之與理。
冥符一體。俱不可說。誰論橫竪。初釋唯佛心。即空
也。次釋通一切。即假也。第三明前二俱不可得。即
中道也。然此品文。疏釋甚略。若委解經文。具如智
者別行玄文義疏。竝記委釋。須者請看彼解。】

「妙法蓮華經陀羅尼品第二十六」

【此品第二藥王下五品。約化他勸流通中。第三陀
羅尼明擁護總持乘乘中。初釋品名。二消經。初陀
羅尼品者。此飜總持。總持惡不起。善不失(其一)。又翻
能遮能持。能持善。能遮惡(其二其三)。此能遮邊惡。能持

中善(其四)。眾經開遮不同。或專用治病。如那達居士。
或專護法。如此文。或專用滅罪。如方等。或通用治
病滅罪護經。如請觀音。或大明呪。無上明呪。無等
等明呪。則非治病。非滅罪。非護經。若通方者亦應
兼。若論別者。幸須依經。勿乖教(云云)。諸師或說。呪
者是鬼神王名。稱其王名。部落敬主。不敢為非。故
能降伏一切鬼魅(其一)。或云。呪者如軍中之密號。唱
號相應。無所呵問。若不相應。即執治罪。若不順呪
者。頭破七分。若順呪者。則無過失(其二)。或云。呪者密
默治惡。惡自休息。譬如微賤從此國逃彼國。訛稱
王子。彼國以公主妻之。多瞋難事。有一明人。從其
國來。主往說之。其人語主。若當瞋時說偈。偈云。無
親遊他國。欺誑一切人。麤食是常事。何勞復作瞋。
說是偈時。默然瞋歇。後不復瞋。是主及一切人。但
聞斯偈。皆不知意。呪亦如是。密默遮惡。餘無識者
(其三)。或云。呪者是諸佛密語。如王索先陀婆。一切羣
下。無有能識。唯有智臣。乃能知之。呪亦如是。秪是
一法。徧有諸力。病愈罪除。善生道合(其四)。為此義故。
皆存本音。譯人不翻。意在此也。惡世弘經。喜多惱
難。以呪護之。使道流通也。
△第二分經。為四。一問
持經功德。二答甚多。三請以呪護。四聞品得益。】

「爾時藥王菩薩。即從座起。偏袒右肩。合掌向佛。而白
佛言。世尊。若善男子善女人。有能受持法華經者。若
讀誦通利。若書寫經卷。得幾所福。」


【初問持經功德。
△二佛答。又為四。】

「佛告藥王。若有善男子善女人。供養八百萬億那由
他恒河沙等諸佛。」

【初答格量為本。】

「於汝意云何。其所得福。寧為多不。」

【二佛問。】

「甚多世尊。」

【三藥王答。】

「佛言。若善男子善女人。能於是經。乃至受持一四句
偈。讀誦解義。如說修行。功德甚多。」

【四佛正量格功德。
△第三請說呪。有五番。一藥王。
二勇施。三毗沙門。四持國。五十女。初藥王又為四。】

「爾時藥王菩薩。白佛言。世尊。我今當與說法者陀羅
尼呪。以守護之。」

【初藥王請。】

「即說呪曰。」

【二正說呪。】

「安爾(一)曼爾(二)摩禰(三)摩摩禰(四)旨𨽻(五)遮棃第(六)
賖咩(羊鳴音)(七)賖履多瑋(八)羶(〔輪于〕反)帝(九)目帝(十)目多履
(十一)沙履(十二)阿瑋沙履(十三)桑履(十四)沙履(十五)叉裔(十六)阿叉
裔(十七)阿耆膩(十八)羶帝(十九)賖履(二十)陀羅尼(二十一)阿盧伽
婆娑(蘇奈反)簸蔗毗叉膩(二十二)禰毗剃(二十三)阿便哆(都餓
反)邏禰履剃(二十四)阿亶哆波隷輸地(途賣反)(二十五)歐究𨽻
(二十六)牟究隷(二十七)阿羅隷(二十八)波羅隷(二十九)首迦差

(初九反)(三十)阿三磨三履(三十一)佛陀毗吉利袠帝(三十二)達
磨波利差(猜離反)帝(三十三)僧伽涅瞿沙禰(三十四)婆舍婆
舍輸地(三十五)曼哆邏(三十六)曼哆邏叉夜多(三十七)郵樓
哆郵樓哆(三十八)憍舍略(盧遮反)(三十九)惡叉邏(四十)惡叉冶多
冶(四十一)阿婆盧(四十二)阿摩若(荏簾反)那多夜(四十三)

世尊。是陀羅尼神呪。六十二億恒河沙等。諸佛所說。
若有侵毀此法師者。則為侵毀是諸佛巳。」

【三稱歎呪。】

「時釋迦牟尼佛。讚藥王菩薩言。善哉善哉。藥王。汝憫
念擁護此法師故。說是陀羅尼。於諸眾生。多所饒益。」

【四佛印證。
△第二勇施。為三。】

「爾時勇施菩薩。白佛言。世尊。我亦為擁護讀誦受持
法華經者。說陀羅尼若。此法師。得是陀羅尼。若夜叉。
若羅剎。若富單那。若吉蔗。若鳩槃荼。若餓鬼等。伺求
其短。無能得便。」

【初請說呪。】

「即於佛前。而說呪曰。」

【二正說呪。】

「座(誓螺反)隷(一)摩訶座隷(二)郁枳(三)目枳(四)阿隸(五)阿
羅婆第(六)涅隷第(七)涅隷多婆第(八)伊緻(豬里反)抳(九)
韋緻抳(十)旨緻抳(十一)涅隷墀抳(十二)涅犂墀婆底(十三)

世尊。是陀羅尼神呪。恒河沙等諸佛所說。亦皆隨喜。
若有侵毀此法師者。則為侵毀是諸佛巳。」

【三歎呪。
△第三毗沙門。又為三。】


「爾時毗沙門天王護世者。白佛言。世尊。我亦為憫念
眾生。擁護此法師故。說是陀羅尼。」

【初請說呪。】

「即說呪曰。」

【二正說呪。】

「阿棃(一)那棃(二)㝹那棃(三)阿那盧(四)那履(五)拘那履
(六)

世尊。以是神呪。擁護法師。我亦自當擁護持是經者。
令百由旬內。無諸衰患。」

【三歎呪。
△第四護國。又三。】

「爾時持國天王。在此會中。與千萬億那由他乾闥婆
眾。恭敬圍繞。前詣佛所。合掌白佛言。世尊。我亦以陀
羅尼神呪。擁護持法華經者。」

【初請說呪。】

「即說呪曰。」

【二正說呪。】

「阿伽禰(一)伽禰(二)瞿利(三)乾陀利(四)旃陀利(五)摩蹬
耆(六)常求利(七)浮樓莎抳(八)頞底(九)

世尊。是陀羅尼神呪。四十二億諸佛所說。若有侵毀
此法師者。則為侵毀是諸佛巳。」

【三歎呪。
△第五十羅剎女。又五。】

「爾時有羅剎女等。一名藍婆。二名毗藍婆。三名曲齒。
四名華齒。五名黑齒。六名多髮。七名無厭足。八名持
瓔珞。九名臯帝。十名奪一切眾生精氣。」


【初列名。】

「是十羅剎女。與鬼子母。并其子及眷屬。俱詣佛所。同
聲白佛言。世尊。我等亦欲擁護讀誦受持法華經者。
除其衰患。若有伺求法師短者。令不得便。」

【二請說呪。】

「即於佛前。而說呪曰。」

【三正說呪。】

「伊提履(一)伊提泯(二)伊提履(三)阿提履(四)伊提履(五)
泥履(六)泥履(七)泥履(八)泥履(九)泥履(十)樓醯(十一)樓醯
(十二)樓醯(十三)樓醯(十四)多醯(十五)多醯(十六)多醯(十七)兜醯(十八)㝹
醯(十九)

寧上我頭上。莫惱於法師。若夜叉。若羅剎。若餓鬼。若
富單那。若吉蔗。若毗陀羅。若犍駄。若烏摩勒伽。若阿
䟦摩羅。若夜叉吉蔗。若人吉蔗。若熱病。若一日。若二
日。若三日。若四日。乃至七日。若常熱病。若男形。若女
形。若童男形。若童女形。乃至夢中亦復莫惱。即於佛
前。而說偈言。

若不順我呪。惱亂說法者。頭破作七分。如阿棃樹枝。
如殺父母罪。亦如壓油殃。斗秤欺誑人。調達破僧罪。
犯此法師者。當獲如是殃。

諸羅剎女。說此偈巳。白佛言。世尊。我等亦當身自擁
護受持讀誦修行是經者。令得安隱。離諸衰患。消眾
毒藥。」

【四諸女立誓。言夜叉者。翻捷疾鬼。羅剎翻食人鬼。

二部是北方所領者。富單那熱病鬼。吉蔗起尸鬼。
若人若夜叉。俱有此鬼也。毗陀羅赤色鬼。犍䭾羅
黃色鬼。烏摩勒伽烏色鬼。阿䟦摩羅青色鬼。阿棃
樹枝墮地。法爾破為七片。弑父母破僧。是三逆罪。
外國油者。擣麻使生蟲。合壓之。規多汁益肥。此過
尤也。斗秤輕出重入。欺盜之尤。近世有小斗出大
斗入。震銘其背。斯罪亦不輕也。】

「佛告諸羅剎女。善哉善哉。汝等但能擁護受持法華
名者。福不可量。何況擁護具足受持。供養經卷。華香
瓔珞。末香塗香燒香。旛葢伎樂。然種種燈。酥燈油燈。
諸香油燈。酥摩那華油燈。薝蔔華油燈。婆師迦華油
燈。優鉢羅華油燈。如是等百千種供養者。皐帝。汝等
及眷屬。應當擁護如是法師。」

【五佛印證。巳上第三請說呪五番竟。】

「說此陀羅尼品時。六萬八千人。得無生法忍。」

【第四聞品得益。】

「妙法蓮華經妙莊嚴王本事品第二十七」

【此品是第二。約化他流通中。第四妙莊嚴王品。明
外護誓願乘乘中。初釋品題來意。二消經。釋題者。
此王因緣。出他經。昔佛末法有四比丘。於法華經。
極生殷重。雖卷舒秘教。甘露未霑。日夜翹誠。晷刻
無忘。歎云。苟非其人乎。地非其處乎。世間紛愀。靜
散相乖。直爾求閑。尚須厭棄。況崇道乎。於是結契
山林。志欣佛慧。幽居日積。衣糧單罄。有待多煩。無

時不乏。一饗喀喀。廢萬里之行。十旬九飯。屈雲霄
之志。可得言哉。其一人云。吾等四窮。尚不存身。法
當安寄。君三人者。但以命奉道。莫慮朝中。我一人
者。捨此身力。誓給所須。於是振鍚門閭。以求供繼。
自春至冬。周而復始。如僕奉大家。甘苦無喜慍。三
人得展其誠。功圓事辦。一世之益。當無量生。其一
人者。數涉人間。屢逢聲色。坏器未火。難可護持。偶
逢王出。車馬駢填。旌旗噏赫。生心動念。愛彼光榮。
功德熏修。隨念受報。人中天上。常得為王。福雖不
貲。亦有限也。三人得道。會而議云。我免籠樊。功由
此王。其耽果報。增長有為。從此死巳。不復為王。方
沈火坑。良難可救。幸其未苦。正可開化。其一人云。
此王著欲。而復邪見。非愛鉤。無由可拔。一人可為
端正婦。二作聰明兒。兒婦之言。必當從順。如宜設
化。果獲改邪。婦者妙音菩薩是。昔二子者。今藥王
藥上二菩薩是。昔時王者。今華德菩薩是。所以白
毫東召。升紫臺而西引。神呪護經。使流通而大益。
說四聖之前緣。故名妙莊嚴王本事品。又妙莊嚴
者。妙法功德。莊嚴諸根也。此王往日。於妙法有緣。
道熏時熟。諸根應淨。生雖未獲。其理必臻。靈瑞感
通。嘉名早立。例如善吉。雖未無諍。巳號空生。故下
文云得清淨功德莊嚴三昧。以是義故。名妙莊嚴
王也。前品說呪護。今品說人護。人護尚爾。呪護彌
良。竝勸流通也。
△經文為六。一明本事。二雙標能

所。三能化方便。四所化得益。五結會古今。六聞品
悟道。】

「爾時佛告諸大眾。乃往古世。過無量無邊不可思議
阿僧祇劫。有佛。名雲雷音宿王華智多陀阿伽度阿
羅訶三藐三佛陀。國名光明莊嚴。劫名憙見。」

【初明本事。
△第二標能所二。】

「彼佛法中有王。名妙莊嚴。其王夫人。名曰淨德。有二
子。一名淨藏。二名淨眼。」

【初雙標能所。所化一人。能化三人。俱出其名。】

「是二子有大神力福德智慧。久修菩薩所行之道。所
謂檀波羅蜜。尸羅波羅蜜。羼提波羅蜜。毗梨耶波羅
蜜。禪波羅蜜。般若波羅蜜。方便波羅蜜。慈悲喜捨。乃
至三十七品助道法。皆悉明了通達。又得菩薩淨三
昧。日星宿三昧。淨光三昧。淨色三昧。淨照明三昧。長
莊嚴三昧。大威德藏三昧。於此三昧。亦悉通達。」

【二別顯二子福慧。六度四弘。餘經指此。為十波羅
蜜。橫法門也。三十七助道。豎法門也。餘經為正道。
行行為助道。今經指十度為正。呼此是助道也。禪
度中。具有三昧。道品中。節節有三昧。更標七三昧
者。廣顯法門耳。
△第三能化方便。又三。】

「爾時彼佛。欲引導妙莊嚴王。及憫念眾生故。說是法華經。」

【初明時至者。彼佛出世。常宣正法。於王緣弱。則非
其時。若說法華。則其時矣。文云彼佛將欲引導。說
法華經。即其義也。
△第二論議。又四。】


「時淨藏淨眼二子。到其母所。合十指爪掌白言。願母
往詣雲雷音宿王華智佛所。我等亦當侍從親近。供
養禮拜。所以者何。此佛於一切天人眾中。說法華經。
宜應聽受。」

【初白母時至。】

「母告子言。汝父信受外道。深著婆羅門法。汝等應往
白父。與共俱去。」

【二母讓令化父。】

「淨藏淨眼。合十指爪掌白母。我等是法王子。而生此
邪見家。」

【三子怨生邪家。】

「母告子言。汝等當憂念汝父。為現神變。若得見者。心
必清淨。或聽我等往至佛所。」

【四母責令念父。】

「於是二子。念其父故。涌在虗空。高七多羅樹。現種種
神變。於虗空中。行住坐臥。身上出水。身下出火。身下
出水。身上出火。或現大身。滿虗空中。而復現小。小復
現大。於空中滅。忽然在地。入地如水。履水如地。現如
是等種種神變。令其父王。心淨信解。」

【三現化。應明十八變。例具釋之。
△第四所化得益。
又十。】

「時父見子神力如是。心大歡喜。得未曾有。合掌向子
言。汝等師為是誰。誰之弟子。二子白言。大王。彼雲雷
音宿王華智佛。今在七寶菩提樹下。法座上坐。於一

切世間天人眾中。廣說法華經。是我等師。我是弟子。」

【初父信子伏師。王覩邪變。或一或二。狹而且陋。見
子所作。歎未曾有。信其子而伏其師。問師是誰。我
亦願見。】

「父語子言。我今亦欲見汝等師。可共俱往。」

【二父王巳信。宮中八萬四千又熟。白母稱慶。願放
出家。母亦聽之。】

「於是二子。從空中下。到其母所。合掌白母。父王今巳
信解。堪任發阿耨多羅三藐三菩提心。我等為父巳
作佛事。願母見聽於彼佛所。出家修道。爾時二子。欲
重宣其意。以偈白母。

願母放我等。出家作沙門。諸佛甚難值。我等隨佛學。
如優曇波羅。值佛復難是。脫諸難亦難。願聽我出家。

母即告言。聽汝出家。所以者何。佛難值故。」

【三重催父母。今正其時。佛難值故。】

「於是二子。白其父言。善哉父母。願時往詣雲雷音宿
王華智佛所。親覲供養。所以者何。佛難得值。如優曇
鉢羅華。又如一眼之龜。值浮木孔。而我等宿福深厚。
生值佛法。是故父母。當聽我等令得出家。所以者何。
諸佛難值。時亦難遇。彼時妙莊嚴王後宮。八萬四千
人。皆悉堪任受持是法華經。淨眼菩薩。於法華三昧。
久巳通達。淨藏菩薩。巳於無量百千萬億劫。通達離
諸惡趣三昧。欲令一切眾生離諸惡趣故。其王夫人。
得諸佛集三昧。能知諸佛祕密之藏。二子如是。以方

便力。善化其父。令心信解好樂佛法。」

【四化功巳著。佛歎功德。法華三昧者。攝一切法。歸
一實相。如前說。離惡趣者。一住以三途為惡趣。具
論二十五有。皆乖真起妄。悉是惡趣。今皆離之。即
二十五三昧。破二十五有也。佛集三昧者。即祕密
之藏。佛集其中。唯佛行處非餘人也。
△第五俱詣
佛所。又五。】

「於是妙莊嚴王。與羣臣眷屬俱。淨德夫人。與後宮釆
女眷屬俱。其王二子。與四萬二千人俱。一時共詣佛
所。到巳頭面禮足。繞佛三帀。却住一面。」

【初明一時俱詣。】

「爾時彼佛。為王說法。示教利喜。王大歡悅。」

【二王聞法喜。】

「爾時妙莊嚴王。及其夫人。解頸真珠瓔珞。價直百千。
以散佛上。」

【三明供養。】

「於虗空中。化成四柱寶臺。臺中有大寶牀。敷百千萬
天衣。其上有佛。結跏趺坐。放大光明。」

【四明現瑞。】

「爾時妙莊嚴王。作是念。佛身希有。端嚴殊特。成就第
一微妙之色。」

【五明歡喜。巳上俱詣佛所竟。】

「時雲雷音宿王華智佛。告四眾言。汝等見是妙莊嚴
王。於我前合掌立不。此王於我法中作比丘。精勤修

習。助佛道法。當得作佛。號娑羅樹王。國名大光。劫名
大高王。其娑羅樹王佛。有無量菩薩眾。及無量聲聞。
其國平正。功德如是。」

【六佛與授記。】

「其王即時。以國付弟。王與夫人二子。并諸眷屬。於佛
法中。出家修道。王出家巳。於八萬四千歲。常勤精進。
修行妙法華經。過是巳後。得一切淨功德莊嚴三昧。
即升虗空。高七多羅樹。」

【七明出家修行。】

「而白佛言。世尊。此我二子。巳作佛事。以神通變化。轉
我邪心。令得安住於佛法中。得見世尊。此二子者。是
我善知識。為欲發起宿世善根。饒益我故。來生我家。」

【八父王歎二子。】

「爾時雲雷音宿王華智佛。告妙莊嚴王言。如是如是。
如汝所言。若善男子善女人。種善根故。世世得善知
識。其善知識。能作佛事。示教利喜。令入阿耨多羅三
藐三菩提。大王當知。善知識者。是大因緣。所謂化導。
令得見佛。發阿耨多羅三藐三菩提心。大王。汝見此
二子不。此二子。巳曾供養六十五百千萬億。那由他。
恒河沙諸佛。親近恭敬。於諸佛所。受持法華經。憫念
邪見眾生。令住正見。」

【九佛述行高。】

「妙莊嚴王。即從虗空中下。而白佛言。世尊。如來甚希
有。以功德智慧故。頂上肉髻。光明顯照。其眼長廣。而

紺青色。眉間毫相。白如珂月。齒白齊密。常有光明。脣
色赤好。如頻婆果。爾時妙莊嚴王。讚歎佛如是等無
量百千萬億功德巳。於如來前。一心合掌。復白佛言。
世尊。未曾有也。如來之法。具足成就不可思議微妙
功德。教戒所行。安隱快善。我從今日。不復自隨心行。
不生邪見憍慢瞋恚諸惡之心。說是語巳。禮佛而出。」

【十歎佛自誓。佛讚善知識。大有義。善知識能作佛
事。此則外護善知識。示教利喜者。此則教授善知
識。所謂化導令得見佛者。此則同行善知識。令入
菩提。此則實際實相善知識。雜阿含云。善知識者。
若貞良妻。此則外護義。又善知識者。如宗親財。此
即同行義。又善知識者。如商主導。此即教授義。又
善知識。如子臥父懷。此即實際義也。】

「佛告大眾。於意云何。妙莊嚴王。豈異人乎。今華德菩
薩是。其淨德夫人。今佛前光照。莊嚴相菩薩是。哀憫
妙莊嚴王。及諸眷屬故。於彼中生。其二子者。今藥王
菩薩。藥上菩薩是。」

【第五結會古今中。初正結會。】

「是藥王藥上菩薩。成就如此諸大功德。巳於無量百
千萬億諸佛所。植眾德本。成就不可思議諸善功德。
若有人識是二菩薩名字者。一切世間。諸天人民。亦
應禮拜。」

【二歎二菩薩。】

「佛說是妙莊嚴王本事品時。八萬四千人。遠塵離垢。

於諸法中。得法眼淨。」

【六聞品。悟道中。法眼淨者。有云初果也。嚴王夫人。
及與八萬。皆持此經。皆當作佛。豈聞品者。得小果
耶。名同義殊。善須斟酌。巳如前說。注者亦云所見
清淨。不云小乘初果也。巳上總是第四妙莊嚴王
品。明外護誓願乘乘竟。】

「妙法蓮華經普賢菩薩勸發品第二十八」

【第三普賢勸發品。自行勸傳通。先釋品目。次消經
文。初釋題者。大論觀經同名徧吉。此經稱普賢。皆
漢語。梵音邲輸[颱-台+犮]陀。此云普賢。悲華經云。我誓於
穢惡世界。行菩薩道。使得嚴淨。我行要當勝諸菩
薩。寶藏佛言。以是因緣。今改汝字。名為普賢。此即
三悉檀意。復是因緣解釋。又是行願得名由來。從
於念處。至四善根。通稱為普賢。別約世第一法。鄰
真近聖。稱之為賢。此三藏中說耳。今明伏道之頂。
其因周徧曰普。斷道之後。鄰于極聖曰賢。若十信。
是伏道之始。非頂非周。鄰于初聖之初。非後非極。
乃至第十地。亦非周極。況前諸位乎。今論等覺之
位。居眾伏之頂。伏道周徧。故名為普。斷道纔盡。所
較無幾。鄰終際極。故名為賢。釋論引十四夜月。如
十五夜月。斯義明矣。此約圓教位釋。後位普賢也。
勸發者。戀法之辭也。遙在彼國。具聞此經。始末既
周。欲令自行化他。永永無巳。故自東自西。而來勸
發。具四悉檀意(云云)。文云。我為供養法華經故。自

現其身。若見我身。甚大歡喜(其一)。以見我故。轉復精
進。即得三昧及陀羅尼(其二)。得是陀羅尼故。無有非
人能破壞者。亦復不為女人之所惑亂(其三)。三千大
千世界微塵菩薩。具普賢道(其四)。如此明文即四悉
檀。而來勸發也。
△上判流通為三。從十九行偈。巳
後五品半。舉經力大。以勸流通。藥王品下五品。舉
菩薩化道力大。以勸流通。此一品。舉普賢誓願力
大。以勸流通。分文為四。一發來。二勸發。三述發。四
發益。初經家敘發來。為三。一上供。二下化。三修敬。】

「爾時普賢菩薩。以自在神通力。威德名聞。與大菩薩
無量無邊不可稱數。從東方來。所經諸國。普皆震動。
雨寶蓮華。作無量百千萬億種種伎樂。」

【此初發來中。上供也。言自在者。理一也。神通者。行
一也。威德者。人一也。名聞者。教一也。又自在者常
也。神通者樂也。威德者我也。名聞者淨也。言說如
此。即一而四。德無不備自在義焉。淨力故雨華。樂
力故奏伎。神通力故動地。自在力故隨意而雨。隨
去隨雨。隨動隨奏。譬如大龍飛行不息。身邊雲雨
流起無窮。普賢及眷屬。以菩薩身。用四德力。來勸
發四一。所逕歷處。自行上供。其事如此。】

「又與無數諸天龍夜叉。乾闥婆。阿脩羅。迦樓羅。緊那
羅。摩睺羅伽。人非人等。大眾圍繞。各現威德神通之
力。到娑婆世界。耆闍崛山中。」

【二下化利益。隨他所宜。現八部像。略用二力。隨所

堪任。其事如此。】

「頭面禮釋迦牟尼佛。右繞七帀。」

【三身旋面禮。即是修敬也。
△勸發為二。一請問勸
發。二誓願勸發。有問有答。】

「白佛言。世尊。我於寶威德上王佛國。遙聞此娑婆世
界。說法華經。與無量無邊。百千萬億。諸菩薩眾。共來
聽受。惟願世尊。當為說之。若善男子善女人。於如來
滅後。云何能得是法華經。」

【初請問也。所問者。遙聞經竟。戀法無巳。遠來之志。
志在勸發。是故更請正說。勸發自行。更請流通。勸
發化他。如來若許二途再演。光光無極。是故雙請
也。
△佛答。先總。次別。三結。】

「佛告普賢菩薩。若善男子善女人。成就四法。於如來
滅後。當得是法華經。」

【初佛總答。】

「一者為諸佛護念。二者值諸德本。三者入正定聚。四
者發救一切眾生之心。」

【二別答。列四法名。普賢既其雙請。是故如來巧答。
略舉四以蔽諸。何者。四法之要。該括正宗及以流
通。何者。佛雖無偏。若能遠惡從善。反迷還正。開權
知見。顯佛知見者。則稱可聖心。諸佛護念。若佛知
見開。則般若照明。是植眾德本也。亦是入正定聚。
不亂不味。不取不捨也。亦是發救眾生。當知此四。
與開權顯實。名異體同。無二無別。又佛護念者。是

開佛知見。植眾德本。是示佛知見。發救眾生。是悟
佛知見。入正定聚。是入佛知見。迹門之要。此四收
矣。又迹則有本。從本開示悟入。故有迹中開示悟
入。今開迹即顯本。本迹無二無別。以四法答其請
正。於義明矣。以四法答請流通。流通之方。唯三唯
四。發救眾生。是入如來室。入正定聚。佛所護念。是
著如來衣。植眾德本。是坐如來座。是弘宣之要。即
四行而三德也。發救眾生。是誓願安樂行。入正定
聚。是意安樂行。植眾德本。是口安樂行。護念。是身
安樂行。當知此四法。即前四安樂行。一答酬其兩
請。舉四冠罩一經。法華之重演。斯經之再宣。遠來
之勸發。其義如此。】

「善男子善女人。如是成就四法。於如來滅後。必得是
經。」

【三結者。於如來滅後。成就四法。必得是經。舊云。能
行四法。於未來世。常手得是經。今謂不爾。上文云。
諸法實相義。巳為汝等說。又云。咸令眾生開示悟
入佛之知見。葢法華之正體。能行四法。必得此解。
名解為經。此結其請正之問。若能運此解行。傳與
他人。他人得斯。信解成初依人。能得真解。成第二
第三第四依人。此結其請流通之問。此意不見。浪
作餘說耶。設若有人。不許此解。則為不許自行化
他。則為不許開示悟入。則為不許室衣座三。則為
不許方軌弘經。若言非是不許。但是無文。若謂經

無。即是不許逐要重說。若不爾者。將何以攬今經
正宗。至此為重說耶。經初存其開等四句。而為四
釋。今至此經末。又示開等。還須四釋。故知始末。竝
是此經體宗用也。是則序正流通。無非妙法。
△下
第二誓願勸發。文為二。一護法。二護人。護人為六。】

「爾時普賢菩薩。白佛言。世尊。於後五百歲。濁惡世中。
其有受持是經典者。我當守護。除其衰患。令得安隱。
使無伺求得其便者。」

【一攘其外難中。初總攘其難。故言使無伺求得其
便者。是也。】

「若魔。若魔子。若魔女。若魔民。若為魔所著者。若夜叉。
若羅剎。若鳩槃荼。若毗舍闍。若吉蔗。若富單那。若韋
陀羅等。諸惱人者。皆不得便。」

【次別攘其難。舉十二非。是也。】

「是人若行若立。讀誦此經。我爾時乘六牙白象王。與
大菩薩眾。俱詣其所。而自現身。供養守護。安慰其心。
亦為供養法華經故。」

【二教其內法。凡三番教訓。中初行立讀誦。乘六牙
白象。安慰其心。】

「是人若坐。思惟此經。爾時我復乘白象王。現其人前。
其人若於法華經。有所忘失。一句一偈。我當教之。與
共讀誦。還令通利。爾時受持讀誦法華經者。得見我
身。甚大歡喜。轉復精進。以見我故。即得三昧及陀羅
尼。名為旋陀羅尼。百千萬億旋陀羅尼。法音方便陀

羅尼。得如是等陀羅尼。」

【次坐思惟。復乘六牙。教示其經。與其三昧陀羅尼。
旋假入空也。百千旋者。旋空出假也。方便者。二為
方便道。得入中道第一義諦也。】

「世尊。若後世。後五百歲。濁惡世中。比丘比丘尼。優婆
塞優婆夷。求索者。受持者。讀誦者。書寫者。欲修習是
法華經。於三七日中。應一心精進。滿三七日巳。我當
乘六牙白象。與無量菩薩。而自圍繞。以一切眾生所
憙見身。現其人前。而為說法。示教利喜。」

【三三七日精進中。初乘象示教利喜。然教內法中。
云三番者。即讀誦思惟三七日也。有人至此。亦引
文云。行有五法。一三七日見。二七七見。三一生見。
四二生見。五三生見。又云。應有六法。一嚴淨道場。
二淨身。三六時。四啟請。五讀誦。六思惟甚深空法。
作是觀時。能滅百千萬億阿僧祇重罪。若爾。何以
解釋一經。都無啟心投想之地。至此乃引普賢觀
經。況今自云。讀誦書寫者。欲修習是法華經。於三
七日中。一心精進。我當乘象至其人前。故知若修
行。若解說。請依今師。方有所至。所以非玄文。無以
導。非止觀。無以達。非此疏。無以持。非一家。無以進。
若不爾者。用是教為。用講宣為。故東京安國寺尼
慧忍。置法華道場。今天下倣効。而迷其本。不知此
尼依憑有在。而親感普賢。然雖有置道場處。多分
師心。況今講者。而欲輕略斯教。良由不知教旨故

也。適與江淮四十餘僧。往禮臺山。因見不空三藏
門人含光。奉勅在山修造。云與不空三藏。親遊天
竺。彼有僧。問曰。大唐有天台教迹。最堪簡邪正。曉
偏圓。可能譯之將至此土耶。豈非中國失法求之
四維。而此方少有識者。如魯人耳。故厚德向道者。
莫不仰之。敬願學者行者。隨力稱讚。應知自行兼
人。竝異他典。若說若聽。境智存焉。若冥若顯。種熟
可期。竝由弘經者有方故也。若直爾講說。是弘經
者。何須衣座室三之誡。如來所遣。豈可聊爾。】

「亦復與其陀羅尼呪。得是陀羅尼故。無有非人能破
壞者。亦不為女人之所惑亂。我身亦自常護是人。惟
願世尊。聽我說此陀羅尼呪。即於佛前。而說呪曰。」

【二授與陀羅凡。】

「阿檀地(途買反一)檀陀婆地(二)檀陀婆帝(三)檀陀鳩舍𨽻
(四)檀陀脩陀𨽻(五)脩陀𨽻(六)脩陀羅婆底(七)佛駄波
羶禰(八)薩婆陀羅尼阿婆多尼(九)薩婆婆沙阿婆多
尼(十)脩阿婆多尼(十一)僧伽婆履叉尼(十二)僧伽涅伽陀
尼(十三)阿僧祇(十四)僧伽波伽地(十五)帝[棣-木+(上/矢)]阿惰僧伽兜略
(盧遮反)阿羅帝波羅帝(十六)薩婆僧伽三摩地伽蘭地(十七)
薩婆達磨脩波利剎帝(十八)薩婆薩埵樓駄憍舍略阿
㝹伽地(十九)辛阿毗吉利地帝(二十)」

【呪義巳如陀羅尼品委釋。此不繁文。】

「世尊。若有菩薩。得聞是陀羅尼者。當知普賢神通之
力。若法華經行閻浮提。有受持者。應作此念。皆是普

賢威神之力。」

【三覆以神力。若問若持。莫非神力之所護。】

「若有受持讀誦。正憶念。解其義趣。如說修行。當知是
人行普賢行。於無量無邊諸佛所。深種善根。無諸如
來。手摩其頭。」

【四示勝因。若能五種法即。即三世佛所。為種為熟
為脫。此人同未來諸佛得脫。故言同行普賢行也。
此人巳於先佛植善。故言深種善根也。此人為現
佛所熟所熟。故言手摩其頭也。】

「若但書寫。是人命終。當生忉利天上。是時八萬四千
天女。作眾伎樂。而來迎之。其人即著七寶冠。於釆女
中。娛樂快樂。何況受持讀誦。正憶念。解其義趣。如說
修行。若有人受持讀誦。解其義趣。是人命終。為千佛
授手。令不恐怖。不墯惡趣。即往兜率天上。彌勒菩薩
所。彌勒菩薩。有三十二相。大菩薩眾。所共圍繞。有百
千萬億天女眷屬。而於中生。有如是等功德利益。」

【五示近果。但能書寫。近在忉利。具五法師。次在兜
率。】

「是故智者。應當一心自書。若使人書。受持讀誦。正憶
念。如說修行。」

【六總結。誓願勸發護人竟。】

「世尊。我今以神通力故。守護是經。於如來滅後。閻浮
提內。廣令流布。使不斷絕。」

【第二明誓願護法。總是第二普勸發畢。】


「爾時釋迦牟尼佛。讚言善哉善哉。普賢。汝能護助是
經。令多所眾生。安樂利益。汝巳成就不可思議功德。
深大慈悲。從久遠來。發阿耨多羅三藐三菩提意。而
能作是神通之願。守護是經。我當以神通力。守護能
受持普賢菩薩名者。」

【此第三如來述成中。初述成第二護法。即是如來
舉勝述其劣。增進行者。勇銳弘宣。先述護法。云汝
能如是。外多利益。內積慈悲。又久劫巳來。作如此
護我亦以佛之神力。守護是法。況復汝耶。
△次述
成第一護人。為五。】

「普賢。若有受持讀誦。正憶念。修習書寫是法華經者。
當知是人。則見釋迦牟尼佛。如從佛口。聞此經典。當
知是人。供養釋迦牟尼佛。當知是人。佛讚善哉。當知
是人。為釋迦牟尼佛手摩其頭。當知是人。為釋迦牟
尼佛衣之所覆。」

【初述其內法。當知是人則見釋迦牟尼佛者。述其
示身。教法其尚見我萬德果身。況汝因中六牙白
象。其尚從佛口。具足聞經。況汝所教忘失章句。其
尚為佛口讚手摩衣所覆。況汝因人陀羅尼覆耶。】

「如是之人。不復貪著世樂。不好外道經書手筆。亦復
不喜親近其人。及諸惡者。若屠兒。若畜豬羊雞狗。若
獵師。若衒賣女色。是人心意質直。有正憶念。有福德
力。是人不為三毒所惱。亦不為嫉妬我慢邪慢增上
慢所惱。是人少欲知足。能修普賢之行。」


【二述其勝因。廣舉因中無諸過惡。少欲知足。修普
賢行。述勝因也。】

「普賢。若如來滅後。後五百歲。若有人見受持讀誦法
華經者。應作是念。此人不久。當詣道場。破諸魔眾。得
阿耨多羅三藐三菩提。轉法輪。擊法鼓。吹法螺。雨法
雨。當坐天人大眾中。師子法座上。普賢。若於後世。受
持讀誦是經典者。是人不復貪著衣服臥具飲食資
生之物。所願不虗。亦於現世。得其福報。」

【三述其舉近果也。其人當詣道場。必成遠果。況近
果耶。亦於現世。得其近果。不但生天也。】

「若有人輕毀之言。汝狂人耳。空作是行。終無所獲。如
是罪報。當世世無眼。若有供養讚歎之者。當於今世。
得現果報。若復見受持是經典者。出其過惡。若實若
不實。此人現世。得白癩病。若有輕笑之者。當世世牙
齒疎缺。醜脣平鼻。手脚繚戾。眼目角睞。身體臭穢。惡
瘡膿血。水腹短氣。諸惡重病。」

【四述其能攘外難。佛廣示毀者之罪。令知過必改。
不相惱亂。非但持經者難滅。亦乃欲毀者福生。無
毀無難。彼此安樂。曠濟無偏。慈之至也。】

「是故普賢。若見受持是經典者。當起遠迎。當如敬佛。」

【五述其總結信者功德。巳上第三。如來述成畢。】

「說是普賢勸發品時。恒河沙等。無量無邊菩薩。得百
千萬億旋陀羅尼。三千大千世界微塵等諸菩薩。具
普賢道。」


【第四勸發利益中。初聞品利益。旋陀羅尼。是初地
位。具普賢道。是十地位。】

「佛說是經時。普賢等諸菩薩。舍利弗等諸聲聞。及諸
天龍。人非人等。一切大會。皆大歡喜。受持佛語。作禮
而去。」

【次聞經一部利益。大眾歡喜是也。歡喜如前說。此
中云何猶稱聲聞耶。故知乃是經家。存其本位耳。
又經家稱其是大乘聲聞。以佛道聲。令一切聞。其
義彌顯也。巳上是第三普賢勸發自行傳通竟。始自
如來神力八品。雙明付囑流通。並前分別功德半
品。三品半。是迹門單流通。總有十一品半。本迹流
通畢。并前方便品。至分別功德十九行偈。總一十
五品半。正宗竟。并前序品。總二十八品。三分消經
竟。荊谿記主云。余省躬揣見。自覺多慚。迫以眾緣。
彊復疏出。縱有立破。為樹圓乘。使同志者。開佛知
見。終無偏黨而順臆度。冀諸覽者。悉鑒愚誠。一句
染神。咸資彼岸。思惟修習。永作舟航。隨喜見聞。恒
為主伴。若取若捨。經耳成緣。或順或違。終因斯脫。
願解脫之日。依報正報。常宣妙經。一剎一塵。無非
利物。惟願諸佛。冥熏加被。一切菩薩。密借威靈。在
在未說。皆為勸請。凡有說處。親承供養。一句一偈。
增進菩提。一色一香。永無退轉。】

妙法蓮華經入疏卷第十二(終)