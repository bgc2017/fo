











玅法蓮華經入疏卷第七
姚秦三藏法師　鳩摩羅什　譯
天台　智者　疏　并記

四明沙門　道威　入注

「玅法蓮華經五百弟子受記品第八」

【此品中。具記千二百。而標五百者何。然從得記名
同。五百口陳領解。故以五百標品耳。又五百且從
數等。非謂從要標也。前品與四弟子記。品題安授。
此那云受。葢此先標五百。故須作受字目品也。受
記之義。具如前品巳說。此品乃是第三周為下根。
作宿世因緣說中。第二受記段中。初授千二百中
二。一授滿願。二授千二百。初滿願復二。一經家序
嘿念領解。領解中。先敘其得解歡喜中。初敘其得
解之由。中復有四。分文竟。】

「爾時富樓那彌多羅尼子。從佛聞是智慧。方便隨宜
說法。」

【此是經家敘滿願得解歡喜由中。初聞法喻二周
開三顯一也。言從佛聞是智慧。即領解上方便火
宅中顯實。方便隨宜說法。即領解兩處開權也。】

「又聞授諸大弟子。阿耨多羅三藐三菩提記。」

【此是由中。第二敘由聞上授身子。并四大弟子得
記故解也。諸大弟子。即領上開權也。授菩提記。即
是領上顯實也。】

「復聞宿世因緣之事。復聞諸佛有大自在神通之力。」

【復聞宿世因緣之事。是由中第三之一句。即領顯
實也。復聞諸佛神通之力。是由中第四。即領開權
也。如來三達無礙。觀彼久遠。猶若今日。即是大自

在神通之力。斥異二乘止齊八萬劫也。巳上明得
解之由竟。
△下從得未曾有去。經家敘其得解歡
喜。先明內解歡喜。次明外形恭敬也。】

「得未曾有。心淨踊躍。」

【此明內解歡喜。良由未聞開權顯實。而今得聞。故
言得未曾有。除涅槃愛。斷破別惑。故言心淨。開佛
知見。是故踊躍也。】

「即從座起。到於佛前。頭面禮足。却住一面。瞻仰尊顏。
目不暫捨。」

【此敘外形恭敬。得解由佛。故起恭敬也。若約本迹
者。慶諸實行耳。此敘得解歡喜竟。
△下正明默念
領解二。初明默念領解。次明默求發迹請記。】

「而作是念。世尊甚奇特。所為希有。隨順世間若干種
性。以方便知見。而為說法。拔出眾生。處處貪著。我等
於佛功德。言不能宣。」

【此正明默念領解也。問。上二周得悟。皆發言領解。
此何默念耶。答。上為下根未悟。事須彰言勸動。今
下根巳悟。無所勸動。故默念不言。即世界歡喜益。
三品異故。又上來但領解。不求顯迹。言則不嫌。今
則亦解亦發。亦解故念也。避物譏嫌故默也。默念
允宜矣。即對治益。除嫌惡故也。又默念領解。是大
領解。如淨名默然。是真入不二門。即為人益生大
善故也。又權實不可思議。非言非念。而言而念。若
非言而言。故上來口陳領解也。非念而念。今則默

念領解。即第一義益。理非言念故也。為此等義故。
但默念也。世尊甚奇特。所為希有者。領實智也。隨
順世間若干種性而為說法。即領權智也。是七種
方便之根性。此領方便品中開權顯實意也。拔出
眾生處處貪著者。即是領火宅中開權顯實也。我
等於佛功德言不能宣者。領上藥艸喻中如來有
無量功德。汝等所不能及也。既云言不能宣。亦是
念所不及也。然上中根之人。聞譬具領五時及法
身地中。止方便。見勝應身。如來猶斥領所不及。況
我今聞此。雖欲領會。豈能逾於四大弟子。當知所
領之外。不及處多。是故亦云所不能宣。然聞迦葉
身子具領。如來委述。非全昧旨。但仰佛法高深。未
敢逾於先悟耳。】

「唯佛世尊。能知我等深心本願。」

【此明默念第二求發迹請記也。我等者。通念請發
諸人迹也。深心是本也。今現作是迹。言本願者。大
慈誓願也。大慈下化故。我為誓也。上求作佛。故我
有願也。請上求。即是求記也。請說下化。即求發迹
也。又從深心故。明其三世。助佛宣化。從本願故。即
與授記也。問。上來何意。不求發迹耶。答。為下根未
悟。是故不求發迹也。今下根巳解。權化事足。故求
發迹。若下根發迹。則知中上亦權。若約上中。則於
下不便。巳上總是經家敘滿願等默念領解文竟。

△下去是第二如來述成與記段。有長行偈頌。長

行有二。一述本迹。二與授記。初有三。一就釋迦世
行因發迹。二約過去世行因顯本。三就三世佛所
修因行滿。就釋迦佛所行因發迹。復三。一舉示其
人。二總標本迹章。三別釋本迹。分文竟。】

「爾時佛告諸比丘。汝等見是富樓那彌多羅尼子不。」

【此是第一明滿願於今釋迦世。行因發迹中初示
人。此標言汝等見否。有其二意。一見其迹為小否。
二見本功德否。而眾人但見其迹為聲聞。而不能
知本是菩薩。故云汝等見不。】

「我常稱其。於說法人中。最為第一。」

【此是標其迹。今迹為說法人中最為第一。若非法
身妙本。無以垂於第一。勝迹昔來但言於迹中說
法第一。今則不爾。於無上法。久得第一。此舉迹以
顯本也。】

「亦常歎其種種功德。」

【此標本地。福慧萬行法門。故云種種也。本地既有
種種法門。亦復何但迹為二乘耶。此舉本以明迹
也。下文云護持助宣者。即此文歎功德也。巳上總
釋本位竟。】

「精勤護持助宣我法。能於四眾。示教利喜。具足解釋
佛之正法。而大饒益同梵行者。自捨如來。無能盡其
言論之辯。」

【此明別釋本迹也。言助宣我法者。即是迹中助宣
半滿之法。迹示為下根聲聞。即是護持助宣酪法。

迹在方等。示受彈訶。即是護持助宣生酥法。迹領
般若。即是護持助宣熟酥法。迹在法華得悟。即是
護持助宣醍醐之法。上總本中云。我常稱歎種種
功德者。即此意也。具足權實功德。而迹起五味。助
佛調熟實行眾生。豈非精勤助宣之意也。別釋本
迹功德者。能於四眾示教者。分別半字教也。具足
解釋者。助宣滿字般若教也。而大饒益者。助佛饒
益半滿之眾生也。同梵行者。是迹所化半滿弟子
也。自捨如來下。別述本地功德也。自捨者。降妙覺
巳來也。無能知者。七種方便也。又若從本望迹。豈
不曾於過去佛所。或助單半單滿等。而必須滿中
相帶及開等耶。約對今佛出五濁世。宜引開權廢
會等化。是故從同類以說。如文殊引往。光照東方。
豈無餘途。引同例耳。】

「汝等勿謂富樓那。但能護持助宣我法。亦於過去九
十億諸佛所。護持助宣佛之正法。於彼說法人中。亦
最第一。又於諸佛所說空法。明了通達。得四無礙智。
常能審諦清淨說法。無有疑惑。具足菩薩神通之力。
隨其壽命。常修梵行。彼佛世人。咸皆謂之實是聲聞。
而富樓那。以斯方便。饒益無量百千眾生。又化無量
阿僧祗人。令立阿耨多羅三藐三菩提。為淨佛土故。
常作佛事。教化眾生。」

【此是如來述成與記中。第二述滿願於過去佛世
行因顯本也。非直止於我所助宣半滿之法。久遠

佛所亦復助宣半滿。取今日助宣。為發迹。取過去
助宣。為顯本。顯本有二意。一遠本。二近本。遠本冥
邈。為信良難。故略而不述。今但舉九十億近本。眾
有宿命智者。能知近本。故舉近以證遠也。更就九
十億文。具明助佛宣揚五味之教。調熟眾生。言護
持助宣者。即擬助宣半字酪味法也。佛之正法者。
即擬助宣方等生酥味法。又於空法明了者。即擬
助宣熟酥味法。亦如今佛轉教。說於般若。明六波
羅蜜。互相收攝。旋轉無礙也。九十億佛所。亦助宣
揚。如今無異。彼佛世人。咸皆謂之實是聲聞者。于
時既未發迹。但謂被加命轉般若。不言是大菩薩
也。化無量眾生令立三菩提者。即是助宣醍醐味
法。明文可解。】

「諸比丘。富樓那。亦於七佛說法人中。而得第一。今於
我所說法人中。亦為第一。於賢劫中。當來諸佛說法
人中。亦復第一。而皆護持助宣佛法。亦於未來。護持
助宣無量無邊諸佛之法。教化饒益無量眾生。令立
阿耨多羅三藐三菩提。為淨佛土故。常勤精進。教化
眾生。」

【此是如來述成與記滿願中。第三約三世佛所修
因。如文可解。此文例前釋中。助宣半滿五味之法。
利益大小也。巳上總是述成滿願本迹竟。
△下去
明如來正授滿願記。為七。】

「漸漸具足菩薩之道。」


【此明滿願中。初行因圓也。】

「過無量阿僧祗劫。當於此土。得阿耨多羅三藐三菩
提。號曰法明如來。應供。正徧知。明行足。善逝。世間解。
無上士。調御丈夫。天人師。佛世尊。」

【此明果滿。
△下去明滿願國土廣淨。文復自為五。】

「其佛以恒河沙等三千大千世界。為一佛土。七寶為
地。地平如掌。無有山陵谿㵎溝壑。七寶臺觀。充滿其
中。諸天宮殿。近處虗空。人天交接。兩得相見。」

【此明國土廣淨五中。初國太嚴淨。言地平如掌者。
經直言如掌。不言手掌。手掌不平。則非所引。海底
有石。名掌。此石無有一微塵許不平。當是類如海
掌耳。又賢劫經。正明如佛手掌。非引人掌也。】

「無諸惡道。亦無女人。一切眾生。皆以化生。無有淫欲。」

【此是國淨中。第二純是善道也。】

「得大神通。身出光明。飛行自在。志念堅固。精進智慧。
普皆金色。三十二相。而自莊嚴。其國眾生。常以二食。
一者法喜食。二者禪悅食。」

【此是第三明人天福慧具足。月藏第九云。法食。喜
食。禪食。今但總言二食也。言法食者。即聞法也。如
安養界下品生人。在蓮華中。常聞彌陀觀音說法。
法喜食者。聞法歡喜。正聞屬法食。聞巳為喜食。禪
食者。謂以禪法自資。不須段食。】

「有無量阿僧祗千萬億那由他諸菩薩眾。得大神通。
四無礙智。善能教化眾生之類。其聲聞眾。算數校計

所不能知。皆得具足六通三明。及八解脫。」

【此第四明菩薩聲聞眾數甚多也。】

「其佛國土。有如是等。無量功德。莊嚴成就。」

【此是第五總結上國土廣淨。然國淨因者。如月藏
第五經中敬信品云。戒清淨平等所謂十善業道
休息。休息殺生。獲十功德。何等為十。一者於諸眾
生得無所畏。二者於諸眾生得大慈心。三者斷惡
習業。四者少病決斷。五者長命。六者非人所護。七
者無諸惡夢。八者無怨。九者不畏惡道。十者命終
生善道。若以此不殺善根。回向菩提。必到菩提。成
無上智。到菩提時。彼離諸害杖。長壽眾生。來生其
土。不盜。不淫。不妄語。不兩舌。不惡口。不綺語。不貪。
不瞋。不邪等九善。名獲十種功德。故菩薩因時。行
於不殺等十善。為淨土因。而自不殺。教他不殺等
四法具足。後成佛時。十類眾生。同生其土。故感國
土廣淨也。亦如淨名云。十善是菩薩淨土。意同。故
成佛時。命不中夭等眾生。來生其土。明國淨文竟。】

「劫名寶明。國名善淨。」

【此第四明劫國名字。】

「其佛壽命。無量阿僧祗劫。」

【此第五明壽量。】

「法住甚久。」

【此第六明法住甚久。】

「佛滅度後。起七寶塔。徧滿其國。」


【此第七明滅後供養舍利。】

「爾時世尊。欲重宣此義。而說偈言。」

【下去偈有二十一行半。頌上發迹授記。初十四行。
頌發迹。次七行半。頌授記。初復二。前七行。頌總發
諸聲聞迹。頌上我等之意也。後七行。頌上發滿願
迹。總中自為五段也。】

「諸比丘諦聽。佛子所行道。善學方便故。不可得思議。」

【此一行。是初總標佛子為行難思。巳得垂迹之法
也。】

「知眾樂小法。而畏於大智。是故諸菩薩。作聲聞緣覺。」

【此一偈。是第二明垂迹之由也。】

「以無數方便。化諸眾生類。自說是聲聞。去佛道甚遠。
度脫無量眾。皆悉得成就。雖小欲懈怠。漸當令作佛。」

【此二偈。是第三明垂迹利益也。】

「內祕菩薩行。外現是聲聞。少欲厭生死。實自淨佛土。
示眾有三毒。又現邪見相。我弟子如是。方便度眾生。」

【此二偈。是第四明內懷大道。外現小失。非但示為
聲聞。亦作外道三毒凡夫。如身子示瞋。難陀示貪。
調達示癡。】

「若我具足說。種種現化事。眾生聞是者。心則懷疑惑。」

【此一偈。是第五指略抑廣。總發竟也。
△下去第二
七行。頌發滿願迹本。上文三。今略頌二耳。】

「今此富樓那。於昔千億佛。勤修所行道。宣護諸佛法。
為求無上慧。而於諸佛所。現居弟子上。多聞有智慧。

所說無所畏。能令眾歡喜。未曾有疲倦。而以助佛事。
巳度大神通。具四無礙慧。知眾根利鈍。常說清淨法。
演暢如是義。教諸千億眾。令住大乘法。而自淨佛土。」

【此五偈。是初頌上顯過去本也。】

「未來亦供養。無量無數佛。護助宣正法。亦自淨佛土。
常以諸方便。說法無所畏。度不可計眾。成就一切智。」

【此二行。是第二頌上三世中佛所行因。略不頌七
佛及現佛文也。巳上頌發迹顯本竟。
△下去七偈
半。頌上授記文也。上有七。今頌但四。】

「供養諸如來。護持法寶藏。」

【此半偈。是初頌上因圓也。】

「其後得成佛。號名曰法明。」

【此半偈。是次頌上果滿也。】

「其國名善淨。七寶所合成。劫名為寶明。」

【此三句。是追頌上第四劫國名號也。】

「菩薩眾甚多。其數無量億。皆度大神通。威德力具足。
充滿其國土。聲聞亦無數。三明八解脫。得四無礙智。
以是等為僧。其國諸眾生。婬欲皆巳斷。純一變化生。
具相莊嚴身。法喜禪悅食。更無餘食想。無有諸女人。
亦無諸惡道。富樓那比丘。功德悉成滿。當得斯淨土。
賢聖眾甚多。如是無量事。我今但略說。」

【此追頌上第三國淨也。初二句。頌上第四眷屬。次
二偈。頌人天福慧。次二偈。頌上純是善道。次一偈
半。頌上總結。兼頌上國淨也。始自品初終此。是初

授滿願記竟。
△下第二授千二百記為三。一念請。
二與記。三領解。】

「爾時千二百阿羅漢心自在者。作是念。我等歡喜。得
未曾有。若世尊各見授記。如餘大弟子者。不亦快乎。」

【此明初念請也。
△下去正明授記。長行為三。】

「佛知此等心之所念。告摩訶迦葉。是千二百阿羅漢。
我今當現前。次第與授阿耨多羅三藐三菩提記。」

【此總許千二百記也。】

「於此眾中。我大弟子憍陳如比丘。當供養六萬二千
億佛。然後得成為佛。號曰普明如來。應供。正徧知。明
行足。善逝。世間解。無上士。調御丈夫。天人師。佛世尊。」

【此第二明別授陳如。陳如最初悟道。居首上座。故
別授記。問。若其居首別記。何不初周記耶。答。大小
緣別。兩初不同。引物希向。二意各異。垂迹之法。不
可一準。】

「其五百阿羅漢。優樓頻螺迦葉。伽耶迦葉。那提迦葉。
迦留陀夷。優陀夷。阿㝹樓䭾。離婆多。劫賓那。薄拘羅。
周陀莎伽陀等。皆當得阿耨多羅三藐三菩提。盡同
一號。名曰普明。」

【此是第三別記五百。五百名同。須別與記也。問。何
故但見五百得記。不見記千二百耶。答。此五百即
千二百數。頌中末後一行半。總授七百。故是千二
百也。又下持品云我先總說一切聲聞皆巳授記。
即指今一行半。非但秖是授七百聲聞。故知千二

百俱得記也。】

「爾時世尊。欲重宣此義。而說偈言。」

【△此下偈有十一行。為三。初六行頌陳如。次三行
半。頌五百記。三有一行半。總授一切聲聞記。上陳
如記中。記行因得果。餘竝略不出。今偈有國劫正
像壽命等。】

「憍陳如比丘。當見無量佛。」

【此二句頌行因。】

「過阿僧祗劫。乃成等正覺。常放大光明。具足諸神通。
名聞徧十方。一切之所敬。常說無上道。故號為普明。」

【此一行。頌上得果也。】

「其國土清淨。菩薩皆勇猛。咸昇妙樓閣。遊諸十方國。
以無上供具。奉獻於諸佛。作是供養巳。心懷大歡喜。
須臾還本國。有如是神力。」

【此二行半。明國淨所化事。】

「佛壽六萬劫。正法住倍壽。像法復倍是。法滅天人憂。」

【此一行。明佛壽命。及法住像正。巳上頌陳如得記
竟。】

「其五百比丘。次第當作佛。同號曰普明。轉次而授記。
我滅度之後。某甲當作佛。」

【此一行半。明五百比丘授記得果轉記也。】

「其所化世間。亦如我今日。國土之嚴淨。及諸神通力。
菩薩聲聞眾。」

【此一行一句。頌國淨及所化也。】


「正法及像法。壽命劫多少。皆如上所說。」

【此三句。頌例上正像壽命劫時也。頌五百記畢。】

「迦葉汝巳知。五百自在者。餘諸聲聞眾。亦當復如是。
其不在此會。汝當為宣說。」

【此一行半。頌總授一切聲聞記也。巳上千二百訖
此。明授記竟。
△下去明五百領解。文有長行偈頌。
長行先經家敘其歡喜。次自陳領解。經家先慶今
得解歡喜。次愧昔不解。故自責。慶中先明內心慶
喜。後明外形恭敬也。】

「爾時五百阿羅漢。於佛前得授記巳。歡喜踊躍。」

【此是經家敘得解歡喜。初內心喜也。】

「即從座起。到於佛前。頭面禮足。」

【此是經家敘外形恭敬也。】

「悔過自責。」

【此是經家敘其愧昔不解。巳上經家敘竟。
△下去
是第二自陳領解有二。一法說。二譬說。法說中二。
初悔得少為足。次責根鈍難悟。分文竟。】

「世尊。我等常作是念。自謂巳得究竟滅度。」

【此是初悔責昔迷得少為足。不知求大也。】

「今乃知之。」

【此是責根鈍難悟。今始得悟。不早知之。今知小非
是究竟。大乘始為真實也。此約法說陳領解。
△此
下約譬說。自陳領解二。初略。次正舉譬說也。】

「如無智者。」


【此略舉喻況也。】

「所以者何。我等應得如來智慧。而便自以小智為足。」

【此釋出無智之意也。略舉譬喻竟。
△下去正譬說
有二。一者醉酒譬。譬法說自悔得少為足。不知求
大。領前法譬宿世中施權意。二者親友覺悟譬。譬
法說自責根鈍難悟。今乃知之。領前法譬宿世中
顯實文也。故前開譬本中。直作開權顯實。則應三
周及信解五百領解之文。上作三節開文。意在於
此。今就初醉酒譬。領前施權中。復三。一繫珠譬。領
上王子結緣。二醉臥不覺譬。領上遇其退大。三起
巳遊行譬。領上接之以小也。分文竟。】

「世尊。譬如有人。至親友家。醉酒而臥。是時親友。官事
當行。以無價寶珠。繫其衣裏。與之而去。」

【此是醉酒譬中。初繫珠譬。領前法譬。宿世三周施
權意也。言譬如有人者。即諸聲聞。昔在大時。有二
乘小機當發時也。至親友者。昔日第十六王子也。
家者。即大乘教為家也。醉酒而臥者。當于爾時。大
機暫發。無明暫伏。以得聞經。內心微解。似醍未醉。
以無明重故。還復迷失。如醉酒而臥。醉有二義。一
重醉都不覺知。如前墯落中。初幼稚譬。著五欲。但
如法師常不輕等。或一句結緣者。二輕醉微覺尋
忘。亦名不覺。如前墯落中次善弱。或五品初。未入
相似。故云善根弱耳。雖有二義。終成繫珠。如毒鼓
耳。當知貧人本來先醉。加蒙肴膳。下偈云具諸肴

膳等。受巳而臥。三教助道。猶如肴膳。更以異方便。
助顯第一義也。肴膳食巳便消。如方便教非究竟
益。往在大通佛所。未結大緣巳前。歷諸味中。竝聞
三教。及至法華。雖聞圓頓。但成結緣。如繫珠也。是
時親友官事當行者。明王子餘處機興。逗緣往應。
故云當行。弘法化他。此非私務。故云官事。無價寶
珠者。一乘實相。真如智寶也。此是約教。乃以了因。
而為繫珠。教中詮理。故云真如。教是智用。故云智
寶。若約受化者。教能生智。亦名為智也。寶是智義。
俱是智家之寶也。繫其衣裏者。慙愧忍辱。能遮瞋
恚。及防外惡。即是外衣。信樂之心。內裹善根。即是
內衣。于時聞法。微信樂欲。即了因智願種子也。當
知初結緣時。具足二衣。具慙愧。故有信樂。故方能
結緣。中間退大墮惡。而起慙愧。則無外衣。若約現
無信樂。乃似內衣亦無。且據當時所繫。內種仍存。
與本信俱。義如內衣猶在。但是衣弊。非全無衣。故
親友示時。還示衣裏。即是示本慙信時也。據此而
言。無衣繫身。理亦無失。此領上王子結緣云。是時
十六菩薩沙彌。知佛入室。乃至為四部眾。廣說分
別妙法華經也。】

「其人醉臥。都不覺知。」

【此是醉酒中。第二醉臥不覺。無明心重。尋復不憶。
此領中間懈退。不受大法也。上云。所將人眾。中路
退還。至今欲退還也。】


「起巳遊行。到於他國。為衣食故。勤力求索。甚大艱難。
若少有所得。便以為足。」

【此是醉酒喻中。第三起巳遊行喻者。領上接之以
小。受三乘化也。善根欲發。厭苦求樂。故云起巳遊
行。無明覆解。不知向本求大乘衣食。故言到於他
國。求於小乘衣食。又若魔佛相望。以生死魔界為
他國。佛法大小皆為本國。又就小大相望。小乘未
免生死。猶是他國。大乘永免生死。乃為本生。究竟
還源也。應當更求寶衣天饌。而但求蔽身之衣。劣
充軀之食者。由向他國故也。此明背大乘國。往小
乘土。不知從珠取給。而但傭作自資。獲一日價。故
云得少為足也。上經云。導師多諸方便。乃至以方
便力。於險道中。過三百由旬。化作一城也。
△下於
後會遇去。是第二親友發覺譬也。領上以是因緣。
今說法華經。等賜大車也。此文為三。先呵責。二示
珠。三勸貿。應知珠雖價直無數眾寶。必須貿易方
有濟用。了因內解。雖復究竟。必以種易現。以昔一
解一切解。而貿一行一切行。珠體不竭。貿亦無窮。
故須更聽更修。方顯寶之功用。如華嚴中得摩尼
珠。十種瑩治。方能雨寶。解行相稱。方堪佛記。從是
巳後。則具有寂滅忍衣。首楞嚴食。自行化他。無量
眾寶。無功用位。彼此不窮。先呵責者。譬上動執生
疑。次示珠。譬宿世因緣。三勸貿譬。得記作佛。三周
皆有此意。如下釋中。】


「於後親友。會遇見之。而作是言。咄哉丈夫。何為衣食。
乃至如是。我昔欲令汝得安樂。五欲自恣。」

【此是親友發覺中。初呵責也。法說中云我令脫苦
縛。譬中云我先不言皆為菩提。宿世中云汝等善
聽。三周並呵責文也。】

「於某年日月。以無價寶珠。繫汝衣裏。今故現在。而汝
不知。勤苦憂惱。以求自活。甚為癡也。」

【此是發覺第二示珠也。某年日月者。指大通佛所
也。法說中。五佛章。即是開示。譬說中。三車一車。即
是示珠。宿世因緣中。覆講結緣。還為說大。即是示
珠。此即三周俱有示珠義也。】

「汝今可以此寶。貿易所須。常可如意。無所乏短。」

【此是第三勸貿譬。法說中身子得記。譬說中。中根
得記。宿世中。下根得記。此即三周並有勸貿也。始
從上如無智者訖此。是開譬自陳領解竟。
△下從
佛亦如是去。是第二合上譬說。上譬本有二。今合
二。中各有三意。】

「佛亦如是。為菩薩時。教化我等。令發一切智心。」

【此合上初醉酒中。第一繫珠也。上云。世尊譬如有
人至親友家。乃至與之而去文也。】

「而尋廢忘。不知不覺。」

【此合上醉酒中。第二醉不覺知。上文云。其人醉臥。
都不覺知也。】

「既得阿羅漢道。自謂滅度。資生艱難。得少為足。」


【此合上初醉中。第三起巳遊行。上云起巳遊行。乃至
若少有所得。便以為足。巳上三文。合上初醉酒譬竟。

△下去是合後親友覺悟譬。上譬有三。今合亦三。】

「一切智願。猶在不失。今者世尊。覺悟我等。作如是言。
諸比丘。汝等所得。非究竟滅。」

【此合上遊行中。初呵責譬也。上云。於後親友。至乃
至如是。】

「我久令汝等種佛善根。以方便故。示涅槃相。而汝謂
為實得滅度。」

【此合上遊行中。第二示珠譬也。上云。我昔欲令汝
得安樂。乃至以求自活。甚為癡也。】

「世尊。我今乃知。實是菩薩。得授阿耨多羅三藐三菩
提記。以是因緣。甚大歡喜。得未曾有。」

【此合上遊行中。第三勸貿所須也。上云汝今可以
此寶貿易。乃至無所之短。長行竟。】

「爾時阿若憍陳如等。欲重宣此義。而說偈言。」

【下去第二偈頌。有十二行半。為二。初一行半。頌上
內心得解。又為二。】

「我等聞無上。安隱授記聲。歡喜未曾有。禮無量智佛。」

【此初一行。頌上慶喜。上云爾時五百阿羅漢。至頭
面禮足文也。】

「今於世尊前。自悔諸過咎。」

【此半行。頌上悔過自責。頌初內解竟。
△次於無量
下。第二有十一行。頌自陳領解。上文有二。】


「於無量佛寶。得少涅槃分。」

【此初半行。頌上法說中。悔責得少為足。略不頌難
悟。今乃知之。即上云世尊我等常作是念。至究竟
滅度文也。】

「如無智愚人。便自以為足。」

【此半行。頌上譬中。初略舉譬。便自以為足。及頌上
釋無智意。上云如無智者。乃至而便自以小智為
足。頌略譬文竟。
△下去頌正譬文開合。初六行頌
開譬。後四行頌合譬。上開有二。】

「譬如貧窮人。往至親友家。其家甚大富。具設諸肴膳。
以無價寶珠。繫著內衣裏。默與而捨去。」

【此一行三句。頌上廣譬中。初繫珠譬。上云世尊譬
如有人。乃至與之而去文也。】

「時臥不覺知。」

【此一句。頌上其人醉臥都不覺知也。】

「是人既巳起。遊行詣他國。求衣食自濟。資生甚艱難。
得少便為足。更不願好者。不覺內衣裏。有無價寶珠。」

【此二行。頌上起巳遊行。巳上四行。總是頌上捨寶
不知。下去二行。頌上親友覺悟譬。】

「與珠之親友。後見此貧人。苦切責之巳。」

【此三句。頌上呵責文。】

「示以所繫珠。」

【此一句。頌上示珠。上文云。我昔欲令汝得安樂。乃
至甚為癡也。】


「貧人見此珠。其心大歡喜。富有諸財物。五欲而自恣。」

【此頌上勸貿巳覺悟譬。巳上頌上六行。總是頌親
友開譬竟。
△下去頌合譬有二。初合醉酒喻。】

「我等亦如是。世尊於長夜。常愍見教化。令種無上願。」

【此一行。頌上合醉酒中。初繫珠譬也。】

「我等無智故。不覺亦不知。」

【此二句。頌上合醉酒中。第二醉臥不覺也。】

「得少涅槃分。自足不求餘。」

【此二句。頌上合醉酒中。第三起巳遊行也。巳上二
行。總是頌合初醉酒譬竟。
△下去是頌合譬中。第
二親友覺悟譬。】

「今佛覺悟我。言非實滅度。」

【此二句。頌上合覺悟中。初呵責文也。】

「得佛無上慧。爾乃為真滅。」

【此二句。頌上合中。第二示珠也。】

「我今從佛聞。授記莊嚴事。及轉次受決。身心徧歡喜。」

【此一行。頌上合中。第三勸貿文也。巳上二行。總是
頌第二親友覺悟譬竟。】

「玅法蓮華經授學無學人記品第九」

【此品。是授記文中第二段也。初因緣釋者。研真斷
惑。名為學。真窮惑盡。名無學。研修真理。慕求勝見。
名之為學。學位在三果四向。真無漏慧也。阿羅漢
果。研理巳窮。勝見巳極。無所復學。故名無學。學無
學別。即世界悉檀。見道位即為人。修道位即對治。

無學位即第一義。此因緣釋品也。若約教者。析法
研真。名之為學。惑盡真窮。名為無學。三藏也。體法
研真。名之為學。無真無惑。名為無學。通教也。自淺
之深。名之為學。通別惑盡。權實理窮。名為無學。別
教也。研如來藏。有學無學。法性實相。非學非無學。
而學而無學。即圓教也。若觀心者。六即之中。究竟
即為無學位。餘四即名為學。理即非學非無學。又
六即者。通皆非學非無學。分真巳去而學而無學。
此約觀心解竟。品文為二。一請記。二授記。請中復
二。一者二人請。二者二千人請。二人請記。復二。】

「爾時阿難羅睺羅。而作是念。我等每自思惟。設得授
記。不亦快乎。」

【此初明二人默念也。】

「即從座起。到於佛前。頭面禮足。俱白佛言。世尊。我等
於此亦應有分。唯有如來。我等所歸。」

【二明發言請記中。初引例。亦應有分故也。】

「又我等。為一切世間。天人阿修羅。所見知識。阿難常
為侍者。護持法藏。羅睺羅是佛之子。若佛見授阿耨
多羅三藐三菩提記者。我願既滿。眾望亦足。」

【此是發言請記中。次引望請也。二人最親。時眾所
望。羅云是佛子。俗中親重。阿難持佛法藏。道中親
勝。勝重兩人不蒙別記。則眾望不足也。問。若重若
勝。應同上流。何意在此方記。若如列眾。二人在上
周數中獲記。何意居下耶。答。總與千二百記。二人

巳同下根上流。雖有多人所識。意為引於下根故
也。今更索別記耳。阿難是學人。羅云是弟子位。入
在學無學章耳。二人請竟。】

「爾時學無學聲聞弟子。二千人。皆從座起。偏袒右肩。
到於佛前。一心合掌。瞻仰世尊。如阿難羅睺羅所願。
住立一面。」

【此明二千請記。但有默念引例。二意同故。言如阿
難願耳。無發言者。無重無勝等事故也。請畢。
△下
去如來授記。為二。一先記二人。後記二千。阿難記
中。復五。一長行。二偈頌。三八千菩薩生疑。四如來
發迹釋疑。五阿難顯本述歎。】

「爾時佛告阿難。汝於來世。當得作佛。號山海慧自在
通王如來。應供。正徧知。明行足。善逝。世間解。無上士。
調御丈夫。天人師。佛世尊。」

【此明得果。】

「當供養六十二億諸佛。護持法藏。然後得阿耨多羅
三藐三菩提。教化二十千萬億恒河沙諸菩薩等。令
成阿耨多羅三藐三菩提。」

【此明行因所化。】

「國名常立勝幡。其土清淨。瑠璃為地。劫名妙音徧滿。
其佛壽命。無量千萬億阿僧祗劫。若人於千萬億無
量阿僧祗劫中。筭數校計。不能得知。正法住世。倍於
壽命。像法住世。復倍正法。」

【此明國劫名號佛壽法住時節。】


「阿難。是山海慧自在通王佛。為十方無量千萬億恒
河沙等。諸佛如來。所共讚歎稱其功德。」

【此明為佛護念也。巳上總是初長行文畢。】

「爾時世尊。欲重宣此義。而說偈言。

我今僧中說。阿難持法者。當供養諸佛。然後成正覺。
號曰山海慧。自在通王佛。其國土清淨。名常立勝幡。
教化諸菩薩。其數如恒沙。佛有大威德。名聞滿十方。
壽命無有量。以愍眾生故。正法倍壽命。像法復倍是。
如恒河沙等。無數諸眾生。於此佛法中。種佛道因緣。」

【此五偈。頌上行因得果所化壽命。法住久遠。巳上
是第二偈頌也。】

「爾時會中新發意菩薩。八千人。咸作是念。我等尚不
聞諸大菩薩。得如是記。有何因緣。而諸聲聞。得如是
決。」

【第三八千生疑也。疑者通疑。聲聞方始今日發心。
即蒙佛記。國淨若此。昔方等中。記諸菩薩。經無量
劫行。方乃得佛記耶。】

「爾時世尊。知諸菩薩心之所念。而告之曰。諸善男子。
我與阿難等。於空王佛所。同時發阿耨多羅三藐三
菩提心。阿難常樂多聞。我常勤精進。是故我巳得成
阿耨多羅三藐三菩提。而阿難護持我法。亦護將來
諸佛法藏。教化成就諸菩薩眾。其本願如是。故獲斯
記。」

【第四如來釋疑。由上菩薩生疑。佛即發迹釋疑。昔

日與我同發大心。即是同學。由我精進。前超得佛。
由彼多聞。猶故持經。迹為侍者。本地如此。今授妙
記。何足可疑耶。】

「阿難面於佛前。自聞授記。及國土莊嚴。所願具足。心
大歡喜。得未曾有。即時憶念過去無量千萬億。諸佛
法藏。通達無礙。如今所聞。亦識本願。爾時阿難。而說
偈言。

世尊甚希有。令我念過去。無量諸佛法。如今日所聞。
我今無復疑。安住於佛道。方便為侍者。護持諸佛法。」

【第五明阿難顯本述嘆。授阿難記竟。】

「爾時佛告羅睺羅。汝於來世。當得作佛。號蹈七寶華
如來。應供。正徧知。明行足。善逝。世間解。無上士。調御
丈夫。天人師。佛世尊。當供養十世界微塵等數諸佛
如來。常為諸佛。而作長子。猶如今也。是蹈七寶華佛。
國土莊嚴。壽命劫數。所化弟子。正法像法。亦如山海
慧自在通王如來。無異。亦為此佛。而作長子。過是巳
後。當得阿耨多羅三藐三菩提。爾時世尊。欲重宣此
義。而說偈言。

我為太子時。羅睺為長子。我今成佛道。受法為法子。
於未來世中。見無量億佛。皆為其長子。一心求佛道。
羅睺羅密行。唯我能知之。現為我長子。以示諸眾生。
無量億千萬。功德不可數。安住於佛法。以求無上道。」

【巳上長行偈頌。授羅云記竟。
△下去授二千人記。
長行偈頌。得記歡喜。】


「爾時世尊。見學無學二千人。其意柔輭。寂然清淨。一
心觀佛。佛告阿難。汝見是學無學二千人不。唯然巳
見。阿難。是諸人等。當供養五十世界微塵數諸佛如
來。恭敬尊重。護持法藏。末後同時。於十方國。各得成
佛。皆同一號。名曰寶相如來。應供。正徧知。明行足。善
逝。世間解。無上士。調御丈夫。天人師。佛世尊。壽命一
劫。國土莊嚴。聲聞菩薩。正法像法。皆悉同等。」

【此明授二千人記。行因得果。國名法住等。如文。】

「爾時世尊。欲重宣此義。而說偈言。

是二千聲聞。今於我前住。悉皆與授記。未來當成佛。
所供養諸佛。如上說塵數。護持其法藏。後當成正覺。
各於十方國。悉同一名號。俱時坐道場。以證無上慧。
皆名為寶相。國土及弟子。正法與像法。悉等無有異。
咸以諸神通。度十方眾生。名聞普周徧。漸入於涅槃。」

【此五偈文。頌上可見。】

「爾時學無學二千人。聞佛授記。歡喜踊躍。而說偈言。

世尊慧燈明。我聞授記音。心歡喜充滿。如甘露見灌。」

【長行偈頌。明二千人得記歡喜也。始從方便品訖
此。是迹三周正說。領解受記。正宗分竟。】

「玅法蓮華經法師品第十」

【此下五品。是迹門流通分也。非止蔭益當時。復津
洽來世。故有五品流通。細科如下辨。釋此品題。應
總別二釋。初總釋。次減數解也。此品五種法師。一
受持。二讀。三誦。四解說。五書寫。然五法師者。未有

一文著一二等言。古今共立稱。為五種法師。故依
經論所立。多少不同。所以此品通名法師。若大論
明六種法師。信力故受。念力故持。看文為讀。不忘
為誦。宣傳為說。聖人經書。難解解釋。成六種法師。
今經合受持為一。合解說為一。開讀誦為二。足書
寫為五。經意如此。與論異。名有離合之殊。更通別
判之。若別論。四人是自行。一人是化他。大經分九
品。前四人無解。即是弟子位。熈連三恒也。從四恒
十六分中。有一分解義。至八恒具足人解。此五人
竝能說。俱是師位。此別約師弟。分法師。若通論者。
自軌五法。則自行之法師。若教他五法。則化他之
法師。自軌故通稱弟子。化他故通稱法師。今從通
義。故名法師品。初總釋品竟。次減數釋者。有四。初
束五種法師。即安樂行。四種法師。如後釋。第二束
四為三法師者。初約三業。二約三門。三約三法。初
受持是意業。讀誦解說是口業。書寫是身業。別論。
口業是化他。身意是自行。通論。三業自軌。即是自
行之師。三業教詔。即化他之師。故言法師品。此約
三業釋也。次三門釋者。行此五法。以自熏修。福德
門。弘宣五法廣利益者。即化他門。自修益彼。皆順
佛教。即報恩門。別論者。自修報恩。名自行法師。益
彼即化他法師。通論。自軌軌他。皆稱法師。故言法
師品也。三約三法釋法師者。讀誦書寫。是外行。即
如來衣。受持是內行。即如來座。解說益他。是如來

室。如來室別論。是匠他。衣座別論。是自匠。通論不
爾。慈悲覆物。慧利歸巳。名之為室。遮彼惡。障巳醜。
名之為衣。安心於空。方能安他。安他安巳。名之為
座。此則自軌三法。亦名法師。若利物。必以慈悲入
室為首。涉有。忍辱為基。濟他。以忘我為本。能行三
法。大教宣通。即世間依止。故名法師品也。第三束
三為二法師者。即自行化他。如前可解。亦有通別。
別論各別。通論互通。自他皆互堪任故也。今通從
化他。名法師品也。第四束二為一法師者。謂如來
行具一切行。悲。拔一切苦。謂四趣。三界。二乘。菩薩
等苦。慈。與一切樂。謂人天。涅槃。常住等樂。柔和衣。
障一切醜。謂四住。無知。無明等醜。空座。亡一切相。
謂有相。無相。非有相非無相。此如來行者。依大經
聖行品文。所謂大乘大般涅槃。涅槃秪是三德秘
藏。故以室衣座三。以釋三德。三德秪是一大涅槃。
此大涅槃徧一切處。徧一切法。故名為一。此則通
意也。別意者。慈悲生一切善。柔和遮一切惡。坐座
蕩一切相。此對善惡蕩相釋法師。又慈忍立一切
福德。空座成一切智慧。智慧是目。所謂五眼。福德
是足。所謂六度。此對福慧釋法師。又慈悲勝一切
聲聞緣覺。柔和勝一切凡夫外道。空座勝析體徧
等菩薩。故淨名云。譬如勝怨乃可為勇。此對斥偏
邪釋法師。又慈悲破天魔。柔和破陰魔。空破煩惱
魔死魔。大品云。化一切眾生。觀一切空。魔不得便。

此對破四魔釋法師也。又慈悲故能問。空座故能
答。約具二嚴釋法師也。又慈忍能種能立能資。空
慧能耘能破能導。此約喻釋法師。又慈悲故何所
隔。柔和何所礙。坐座何所諍。此約體用釋法師。出
三諦故。名為勝幢。包含普攝。名摩訶衍。是如來行。
故稱三昧王。此約名不同釋。經言。一切善法。慈為
根本。忍辱第一道。無相最為上。若論圓行法師。說
不可盡。具如玄文明圓五行攝一切行。乃至四種
三昧收一切行。一切行秪是一行。釋一法師。此減
數釋畢。問。何致約三法。明法師。答。事而往論。必須
登堂整服坐座。乃可敷弘。故約三耳。又若事理合
論。葢迷惑不出三種。一約苦果起惑。故用悲門。二
約結業起惑。故用忍門。三約諦理起惑。故用空門。
用法三門。而示導之。又約理。迷真墮苦。故用慈悲
門。迷俗沈空受樂。故用和忍門。迷中道成智障。故
用空門。故約三諦三法釋法師。巳上總釋品竟。次
別釋者。法軌則也。師訓匠也。法雖可軌。體不自弘。
通之在人。五種通經。皆得師稱。舉法成其自行。皆
以妙法為師。師於妙法。自行成就。故言法師。又五
種人。能以妙法。訓匠於他。故舉法目師。故稱法師
品也。若自軌法。若法匠他。俱名法師者。則因緣釋
品也。上文凡多種解。皆約圓教法門。而釋此品。此
總別釋題竟。
△此去五品流通。法師寶塔兩品。明
弘經功深福重。流通未聞。利益巨大。達多一品。引

往弘經。彼我兼益。以證功德深重。持品。八萬大士。
忍力成者。此土弘經。新得記者。他土弘經。安樂行
一品。舊云接退流通。或當如此。未必全然。外凡初
心。欣斯勝福。見聲聞畏憚。聞菩薩擯辱。顧巳力弱。
無益自他。便生退沒。佛為此人。說安樂行。依此法
弘。不慮危苦。又法師品。釋尊自說弘經功福。命覓
流通。寶塔品。多寶分身。且證且助。勸覓流通。此示
五品流通。大章意竟。此法師品。初長行偈頌。歎美
五種法師能持法人。後長行偈頌。歎美所持之法。
又示通經方軌。初又二。一就稟道弟子門。功深福
重。二授道師門。初又二。初佛世弟子。二滅後弟子。
初又二。】

「爾時世尊。因藥王菩薩。告八萬大士。藥王。汝見是大
眾中。無量諸天。龍王。夜叉。乾闥婆。阿修羅。迦樓羅。緊
那羅。摩睺羅伽。人與非人。及比丘。比丘尼。優婆塞。優
婆夷。求聲聞者。求辟支佛者。求佛道者。如是等類。」

【此明佛世弟子中。初出人類也。因藥王告八萬者。
因乃憑寄也。欲以妙法。憑寄藥王。使其領受。告語
八萬。皆流通也。此流通初。告八萬大士者。大論云。
法華是秘密。付諸菩薩。如今下文。尚得本眷。驗餘
未堪也。若於佛前。當機妙悟者。是多聞深解。向二
千五百者是。皆巳現前。與總別記竟。今所揀類。或
是八部之類。或是四眾三乘之類。在法華座席者。
今指人問其見不者。的示持經得福之人也。】


「咸於佛前。聞妙法華經。一偈一句。乃至一念隨喜者。
我皆與授記。當得阿耨多羅三藐三菩提。」

【此第二簡出得記之緣。明其時節。值佛在座。此應
通二解。言一句一偈者。聞法極少也。乃至一念者。
時節最促也。皆與記當得菩提者。明聞經極少。時
極促。隨喜之功。遂得佛果。何況具足得聞。盡形受
持。五種流通。三業供養。乘此一念。必得菩提。遠因
不亡。藉茲而發。不同餘善。是故簡之。聞一偈一句
者。聞少解淺之類。今皆與記。少者尚記。況復多深。
以少況多。普廣若此。究而論之。必須盡行諸佛道
法。二乘記巳。尚經劫數。然若曉經旨者。與具足何
殊。但自行化他。令始末耳。又聞一句一偈者。通論。
但云聞極少法。舉經功深。部內隨取一句一偈。此
通論也。若別論者。但令義合權實本迹。十妙四一
之流。功福皆爾。下周四眾八部既然。中上亦爾。可
以意知。不俟更說。此義亦通大小也。見實三昧經。
別與四天王記。同名火持。三十三天。同名因陀羅
幢。炎天同名淨智。兜率同名釋法王。上兩天亦通
與記。不顯別名。梵天同名大智力。巳上等是聞多
解深之類。今品皆與聞少解淺之類耳。言皆與記
者。必由此經成菩提故。雖無劫國。當得理同。應須
以聞約行。廣明供養。宣通益他。豈可端拱唯仰初
心耶。舊云此經支佛菩薩無受記。此文三乘皆記。
不須疑也。通解畢。次別解者。一偈一句者。先引小

經論釋。增一集云。隨取經要偈。如四諦之流者是
也。十住毗婆沙云。惡賤名厭。不求名無欲。心無垢
名解脫。捨檐名涅槃。惡賤於集。不求於苦。無垢是
道。捨檐是滅。又云。佛告滿宿曰。我有四句。所謂四
念等是。若觀心者。以一一句。以一一偈。無句無偈
而不一者。此乃以一實觀。貫其所誦。故名為一。無
一句偈不入實者。應明一觀之相。乃至大師。誦經
觀法。還約誦持。以成觀相。若取迹門中要句。開示
悟入。乘是寶乘。遊於四方。四安樂行。勸發四意等
是也。巳上釋通別二解句偈竟。經云一念隨喜者。
自未有行。但隨喜法及人。功報尚多。況行到耶。言
隨喜心有二。一豎論自為三。初若開權顯實。乃即權
而實也。次即於一念心中。深解非權非實之理。信
佛知見。須指一心法名為一念。非一念也。三又能
雙解權實。事理圓融。雖具煩惱性。能知如來秘密
之藏。況前云信佛知見者。於初心中。深信妙理。此
理是巳佛知見境。境非權實。故上雙非。以理望聞。
聞淺理深。故名為豎。此初隨喜位相也。次橫論者。
又若聞開權顯實之意。即於一心廣解一切心。即
以一心望於餘心。名之為橫。即是一心。無復餘心。
及一切法皆是佛法。無有障礙。以一切法。望一切
心。亦名為橫。一心一法皆橫緣故。法純是心。心純
是法。法既皆佛法。理合橫豎不二。若欲分別。辨說
無窮。月四月至歲。旋轉不盡。且約觀行位說。雖未

得真初隨喜心。能如此解。法既如此。人亦如是。此
約橫論隨喜。即橫而豎。即豎而橫。故大經云。寧願
少聞多解義味。即此意也。俟至第六經初更說。巳
上是明初佛世弟子竟。
△下從佛告藥王去。明佛
滅後弟子。亦為二。】

「佛告藥王。又如來滅度之後。若有人聞妙法華經。乃
至一偈一句。一念隨喜者。」

【初出滅後弟子類。略舉於人。例上可知。】

「我亦與授阿耨多羅三藐三菩提記。」

【二明授記。功報如上說。可解。巳上竝是稟道弟子
門。功深福重。命覓流通也。
△下從若復去。明第二
授道五種師門。功深福重。有長行偈頌。長行有二。
先別。次總。別者。人談下上。時談現未。次總者。無論
下上及現未。通明。逆之得罪。順之得福。就別復二。
一明現世。二明來世。就現復二。先明下品師。後明
上品師。上下品師為二。初明師相。次明師功報。科
畢。】

「若復有人。受持讀誦。解說書寫。玅法華經。乃至一偈。
於此經卷。敬視如佛。種種供養華香瓔珞。抹香塗香
燒香。繒葢幢幡。衣服伎樂。乃至合掌恭敬。」

【初明現在下品師相也。即是五種法師。十種供養
也。一華。二香。三瓔珞。四末香。五塗香。六燒香。七幡
葢。八衣服。九伎樂。十合掌恭敬。】

「藥王當知。是諸人等。巳曾供養十萬億佛。於諸佛所。

成就大願。愍眾生故。生此人間。藥王。若有人。問何等
眾生。於未來世。當得作佛。應示。是諸人等。於未來世。
必得作佛。何以故。若善男子善女人。於法華經乃至
一句。受持讀誦。解說書寫。種種供養經卷。華香瓔珞。
抹香塗香燒香。繒葢幢幡。衣服伎樂。合掌恭敬。是人
一切世間。所應瞻奉。應以如來供養而供養之。當知
此人。是大菩薩。成就阿耨多羅三藐三菩提。哀愍眾
生。願生此間。廣演分別妙法華經。」

【次藥王當知是諸人等巳曾供養下。明下品功深
也。曾供養者。先因深也。愍眾生故生此人間。明現
功大也。若有人問下。明未來報重也。
△從何況下。
明上品師。亦二。】

「何況盡能受持。種種供養者。」

【先況出上品師相也。】

「藥王當知。是人自捨清淨業報。於我滅度後。愍眾生
故。生於惡世。廣演此經。」

【次明上品功報也。是人自捨清淨者。悲願牽故。仍
是業生。未有通應。願兼於業。此現在師竟。
△次明
滅後師。亦有下上。下品二。】

「若是善男子。善女人。我滅度後。能竊為一人。說法華
經乃至一句。」

【先明下品師相者。即是但豎得其意。有慧無聞。止
堪竊說。未可處眾。故是下品師。竊為一人說一句
者。雖得一句之之解。既不廣聞多學異義。不可眾

中而說。一切問難。有所不通。便令正理不得宣弘。
如釋論明。有慧無聞。譬如小雨無雷。若欲申此一
句正言。且當竊說耳。故知亦許於內教中。廣習異
義。以助正教。世有習俗典而云助正者。反淪至理。】

「當知是人。則如來使。如來所遣。行如來事。」

【第二明滅後下品師功報也。經是如智所說。說於
如理。此能遣是教也。今日行人。乘此如教。宣於如理。
即是如來所使。如王使傳命。若赴主心。故得名使。
得所遣名也。行如來事者。如智照如理為事。此約
自行。佛無他事。唯照理也。今日行人。依如教行如
理。即是行如來事。當知真如是理。照即名事。故知
大悲還依如理。照如說如。名如來事。更約化他釋
者。一如智。一如理。化眾生為事。今日行人。能有大
悲。以此經中真如之理。為眾生說。令得利益。亦名
行如來事也。若觀心解如來使者。智心觀境。境即
真如。境來發智。智為如所使也。如來所遣者。觀智
從如中來也。行如來事者。歷一切法。無不真如。即
佛事也。】

「何況於大眾中。廣為人說。」

【此次況滅後上品師。略不格量功報。此意則可知
也。巳上別明二世師竟。
△此下第二總明五種法
師。逆者得罪。順者得福也。】

「藥王。若有惡人。以不善心。於一劫中。現於佛前。常毀
罵佛。其罪尚輕。若人以一惡言。毀訾在家出家。讀誦

法華經者。其罪甚重。」

【初明逆之得罪也。此中罪福。不論福田濃瘠。但約
初後心。明其輕重。初心學人。既具煩惱。若加障礙。
則所學事廢。故獲罪多也。佛則平等。惡不干偪。豈
能障礙。故言罪輕。供養亦爾。此在家出家持經者。
此人有待。若得供養。所修事成。故施者其福最勝
也。佛則無待。眾事滿足。雖復獻供。於佛無益。故言
報劣。譬如王子在難。供奉所須。其功甚大。若辱王
種。獲罪不輕。罪福俱重。若獻大王衣食。為要事微。
汝欲侵陵。不能致損。故罪福俱薄。若爾供佛無福。
何須供佛。毀佛無罪。何須制罪耶。答。實如所問。但
為成校量。故向云不論福田濃瘠也。若從田論。凡
瘠聖濃。故應毀供重於凡也。今且約初心易成壞
說。如八福田。看病第一。人多厭棄故。看者福增。亦
約初心難易為勝。若約田就事。豈一病人。比於大
聖及妙法耶。如濟匹夫。與獻王天隔。匹夫恩不自
蔽。王澤霑及萬民。四悉適時。不可一準。約此經功
高理絕。得作此說。其餘羣經。不可例然。】

「藥王。其有讀誦法華經者。當知是人。以佛莊嚴。而自
莊嚴。則為如來肩所荷擔。其所至方。應隨向禮。一心
合掌。恭敬供養。尊重讚歎。華香瓔珞。抹香塗香燒香。
繒葢幢幡。衣服肴饌。作諸伎樂。人中上供。而供養之。
應持天寶而以散之。天上寶聚。應以奉獻。所以者何。
是人歡喜說法。須臾聞之。即得究竟阿耨多羅三藐

三菩提故。」

【此明順五種法師。即得福也。明讀誦如佛莊嚴。佛
以定慧莊嚴。此人亦能修定慧故也。為如來肩荷
者。在背為荷。在肩為擔。修非權非實法身之體。即
是如來荷。能權能實二智之用。即是如來擔。隨所
至方應向禮者。上明以法為師。今明堪為物師。此
人有趣向。悉與實相相應。皆可敬順。順即是向。敬
即是禮。敬而順之。及興供養等。又為如來肩等者。
佛得權實及非權實。我亦得之。乃稱佛得。是則義
當在佛肩背。亦是用佛權實等法。名在佛肩背。亦
是眾生。常在肩背。日用不知。餘經不然。故須說之。
若不爾者。豈得持經者。盡為如來肩背荷擔。是故
此文須廢事釋。若迷今文權實施開。縱作權實之
名消之。亦未會此妙旨。總釋竟。】

「爾時世尊。欲重宣此義。而說偈言。」

【下偈有十六行。為三。】

「若欲住佛道。成就自然智。常當勤供養。受持法華者。
其有欲疾得。一切種智慧。當受持是經。并供養持者。」

【此二偈。不是頌上長行。乃是別獎勸自行利他。
△
次下十三行。頌上師門別通。後一行嘆經也頌別
總中。又二。初七行頌上別。後六行頌總。上別門有
現未。今初四行頌現。後三行頌未。上現未二師。各
有上下。初一行頌下品。】

「若有能受持。妙法華經者。」


【此半行。頌下品師相。】

「當知佛所使。愍念諸眾生。」

【此半行。頌下品功報也。
△此下三行。頌現在上品
師。為二。】

「諸有能受持。妙法華經者。」

【此半偈。頌上品師相。】

「捨於清淨土。愍眾故生此。當知如是人。自在所欲生。
能於此惡世。廣說無上法。應以天華香。及天寶衣服。
天上妙寶聚。供養說法者。」

【此二行半。頌上品功報。頌現竟。
△此下三行。頌未
來。初二行超頌況出。為二。】

「吾滅後惡世。能持是經者。」

【此初半行。頌未來上品師相。】

「當合掌禮敬。如供養世尊。上饌眾甘美。及種種衣服。
供養是佛子。冀得須臾聞。」

【次一行半。超頌未來上品師功報也。
△此下追頌
下品師。為二。】

「若能於後世。受持是經者。」

【初半行出師相。】

「我遣在人中。行於如來事。」

【次半行頌功報。別頌竟。
△此下頌總。為二。】

「若於一劫中。常懷不善心。作色而罵佛。獲無量重罪。
其有讀誦持。是法華經者。須臾加惡言。其罪復過彼。」

【此二行。頌逆之得罪。】


「有人求佛道。而於一劫中。合掌在我前。以無數偈讚。
由是讚佛故。得無量功德。歎美持經者。其福復過彼。
於八十億劫。以最妙色聲。及與香味觸。供養持經者。
如是供養巳。若得須臾聞。則應自欣慶。我今獲大利。」

【次四行。頌順之得福。】

「藥王今告汝。我所說諸經。而於此經中。法華最第一。」

【此第三一行。歎經尊妙也。
△此下是授道師門中。
第二嘆所持法。及弘經方法。所持法是自軌法。弘
經法是軌他法。有長行偈頌。長行。初歎經法。次方
軌。初歎為五。一約法歎。亦是格量歎。二約人歎。三
約處歎。四約因歎。五約果歎。法妙故人貴。人貴故
處尊。處尊故因圓。因圓故果極也。】

「爾時佛復告藥王菩薩摩訶薩。我所說經典。無量千
萬億。巳說今說當說。而於其中。此法華經。最為難信
難解。藥王。此經是諸佛祕要之藏。不可分布妄授與
人。諸佛世尊之所守護。從昔巳來。未曾顯說。而此經
者。如來現在。猶多怨嫉。況滅度後。」

【初歎經法中。初約法歎者。巳今當說。此經為最。言
巳者。大品巳上漸頓諸說也。今者。同一座席。謂無
量義經也。當者。謂涅槃也。大品等漸頓。皆帶方便。
取信為易。今無量義。一生無量。無量未還一。是亦
易信。今法華經。論法。一切差別融通歸一法。論人。
則師弟本迹俱皆久遠。二門悉與昔反。難信難解。
當鋒難事。法華巳說。涅槃在後。則易可信也。祕要

之藏者。隱而不說為祕。總括一切為要。真如實相
包蘊為藏。不可分布者。法妙難信。深智可授。無智
益罪。故不可妄說也。從昔巳來未曾顯說者。於三
藏中。不說二乘作佛。亦不明師弟本迹。方等般若。
雖說實相之藏。亦未說五乘作佛。亦未發迹顯本。
頓漸諸經。皆未融會。故名為祕。此經具說昔所祕
法。即是開祕密藏。開其權也。亦即是祕藏。此經顯
實。如此祕藏。未曾顯說。如來至怨嫉者。四十餘年。
不得即說。今雖欲說。而五千尋即退席。佛世尚爾。
何況未來。理在難化。又怨嫉者。思宿惡為怨。忌現
善曰嫉。故障未除者為怨。不喜聞者名嫉。今通論。
迹門以二乘及鈍菩薩。為怨嫉。五千起去。未足可
嫌。本門以菩薩中樂近成者。而為怨嫉。闔眾不識。
何得為怪。今仍在迹。意則可見。】

「藥王當知。如來滅後。其能書持。讀誦供養。為他人說
者。如來則為以衣覆之。又為他方現在諸佛之所護
念。是人有大信力。及志願力。諸善根力。當知是人。與
如來共宿。則為如來。手摩其頭。」

【第二約人嘆。此法在人。則人尊貴。如來衣覆者。即
是修學大忍為衣也。上文云如來莊嚴也。佛護念
者。實相為佛也。實智為子。尊崇實相。發生實智。即
為諸佛所護念也。四信為信力。謂三寶及戒也。此
四信須約圓乘。一體三寶。一念十戒。即不穿波羅
蜜等十戒也。方為圓門。四弘為願力。大智為善根

力。信則信理。理即法身也。志願是立行。行即解脫
也。善根根固難動。此則般若也。當知三寶力。即是
三德祕密之藏。若不爾者。安為此界他方佛之所
念。初心棲此。與佛不殊。故名與如來共宿。又信力
修畢竟空。如來智。如來棲畢竟空為舍。此人信力
亦學畢竟空。故與如來共宿。此約所表。若不爾者。
色身共宿。乃至摩不淨頭。於理何益。然手摩頭者。
此人以願力善力自行權實。以為機感。機感名頭
也。如來以化他權實二智。名手。開發前人自行權
實之頭。感應道交。故言摩頭。摩頭即授記也。】

「藥王。在在處處。若說若讀。若誦若書。若經卷所住之
處。皆應起七寶塔。極令高廣嚴飾。不須復安舍利。所
以者何。此中巳有如來全身。此塔應以一切華香瓔
珞。繒葢幢幡。伎樂歌頌。供養恭敬。尊重讚嘆。若有人
得見此塔。禮拜供養。當知是等。皆近阿耨多羅三藐
三菩提。」

【第三約處歎經。此法在處。即處貴也。夫佛生處。得
道。轉法輪。入涅槃等處。法王所遊。皆應起塔。此經
是法身生處。得道之場。法輪正體。大涅槃窟。此經
所在。須塔供養。不復安舍利者。釋論云。碎骨是生
身舍利。經卷是法身舍利。此經是法身舍利。不須
更安生身舍利。生法二身。各有全碎。生身全碎。如
釋迦多寶。法身二者。諸方便。教法身碎也。法華一
實。法身全也。四教五時。委簡方顯。故知諸經全碎

相半。唯此法華。法身全身。更無餘法。皆入實故。劉
虯注云。向以人為魚兔。故與丈六齊功。今以辭為
筌罤。故與舍利等妙。此則不然。若其不簡辭之麤
妙。還與丈六色身齊功。此經何殊阿含婆沙。故知
注家。不曉持者與法佛共宿。不知所持與法身界
齊。故十七名中。名堅固舍利。當知碎身身界。不受
堅固之名也。】

「藥王。多有人。在家出家。行菩薩道。若不能得見聞讀
誦。書持供養。是法華經者。當知是人。未善行菩薩道。
若有得聞是經典者。乃能善行菩薩之道。」

【此第四舉因嘆。若未善行菩薩道者。稟前三教。即
是碎散法身舍利。未能巧度。若入圓教。即是全身
舍利。則巧度。巧度為善行道也。
△下其有眾生去。
嘆經法中。第五舉果嘆。文自為五。一明近果。二開
譬。三合譬。四釋迦。五揀非。】

「其有眾生。求佛道者。若見若聞是法華經。聞巳信解
受持者。當知是人。得近阿耨多羅三藐三菩提。」

【初明近果。當知必得近三菩提果者。安樂行中。名
為近處。此菩提果。佛眼佛智知見處為體。則有二
種。一者初心菩提。二者後心菩提。今言近者。正近
初住菩提。又望圓果。而修圓因。得似解者。名之為
近。前約因嘆。修通別因也。即是未善。去圓果遠。若
修圓因。即是善行。去圓果近也。今以圓如實智為
因。還以此為果。道前真如。即是正因。道中真如。即

為緣因。亦名了因。道後真如。即是圓果。故普賢觀
云。大乘因者。即是實相。大乘果者。亦是實相。釋論
云。初觀實相名因。觀竟名果。就理而論。真如實相
無當因果。亦非前後也。若約眾生修行。則有前後
及以因果也。又前云道前緣了等者。此以修得。對
彼正因。正中緣了。同成正因。修中正因。同成緣了。
此乃約真之緣了。亦曰即真之緣了。竝可云真如
緣了。全性成修。即此義也。唯有此法。世法不染。魔
不能壞。二乘不能滅。皆即是故。此以博地為道前。
發心巳後為道中。於道中位。分為二。初住巳前為
緣。登住巳去為了。一位為二。故云為亦。妙覺證後。
名為道後。與前小異。】

「藥王。譬如有人。渴乏須水。於彼高原。穿鑿求之。猶見
乾土。知水尚遠。施功不巳。轉見濕土。遂漸至泥。其心
決定。知水必近。」

【第二開譬為二釋。一約觀門。二約教門。觀門者。眾
生之心。具諸煩惱。名高原。修習觀智。名穿掘。方證
理味。如得清水。依通觀。乾慧地如乾土。性地為濕
土泥。見諦為得清水。別觀從假入空。但見空不見
不空。斷四住。如鑿乾土。去水尚遠。從空出假。先知
非假。今知非空。因是二觀。得入中道。能伏無明。轉
見濕土。去水則近。圓觀中道非空非假。而照空假。
如漸至濕泥。四住巳盡。無明巳伏。巳得中道相似
圓解。故言如泥。若入初住。發真中解。即破無明。如

泥澄清。得見中道。如見清水。法華論云佛性水。當
知次第。故水如佛性。取之不同。施工久遠。故云次
第。即諸教觀相。淺深不同。須了其意。意在法華圓
極故也。次約教門者。土譬經教。水喻中道。教詮中
道。如土含水。三藏教門。未詮中道。猶如乾土。方等
般若。帶於方便。說中道義。如見濕土。法華教。正直
顯露。說無上道。如見泥。因法華教。生聞思修。即悟
中道。真見佛性。所發真慧。不復依文。如獲清水。無
復土相。故華嚴云。十住菩薩。所有慧身。不由他悟。
此即獲水同也。古有五師解。不當如疏。】

「菩薩亦復如是。若未聞未解。未能修習是法華經。當
知是人。去阿耨多羅三藐三菩提尚遠。若得聞解思
惟修習。必知得近阿耨多羅三藐三菩提。」

【此第三合譬。於法華中。獲聞思修。即是圓觀三慧。
方能近果。非乾濕等教中聞思修。】

「所以者何。一切菩薩。阿耨多羅三藐三菩提。皆屬此
經。此經開方便門。示真實相。是法華經藏。深固幽遠。
無人能到。今佛教化成就菩薩。而為開示。」

【第四釋近意者。此段經。正是迹門大旨。此旨若傾。
將何流通。所以廣引古料簡。次方今家正釋。光宅
釋云。昔鹿苑機雜。盛說三藏。未明一理。爾時以權
隱實。一理為權教所閉。今王城赴大機。顯於真實。
真實既顯。則廢除昔教。昔教被廢故。方便門開。一
理既彰。真實相顯。章安云。此解乃是破方便也。當

知光宅云廢除昔教。不云即是。開義不成。又由光
宅語昔別指鹿苑。故知消釋言不容易。由除之一
字。便為臧否。有人解。開教身兩方便。示教身兩真
實。三世佛唯有形聲權實。約此開示。十二八萬。煥
然了矣。章安云。此還竊龍印之義。還是破方便意。
非開義也。河西道朗云。直名三為方便。即是開方
便門。昔不言三是方便。故方便門閉。今名三為方
便。即示一為真實也。章安云。此釋符文。古人立義。
釆用實難。問。方便當體是門。為通實相故為門。章
安答。具二義。為實相門可解。當體是門。如華嚴尋
善知識。得種種法門。筭沙觀海等。此二門各有開
閉。昔不言三是方便。故其門掩。今說一是真實。故
門開。二者此方便復通實相。故三乘方便。為一乘
門。實相亦二義。一當體虗通。故名之為門。如淨名
不二門。華嚴法界門等。二能通方便作門。劉蚪云。
通物之功。乃由乎一。故一為方便之門。汲引之效。
頗賴於三。故三為真實之相。言非三。則方便之門
得開。語唯一。則真實之相可示。此釋非不與今稱
會。但語略意沈。經旨難顯。疏更廣料簡。乃至以三
顯一。以一顯三。以三顯三。以一顯一。更引一十五
處。明門義等。此不具引。敘古釋竟。今師正釋開方
便門者。昔所不說。今皆說之。昔說一切世間治生
產業。何曾是於方便耶。今皆開之。即是實相不相
違背。昔說小乘方便。若小乘果。小乘果尚非實相

門。況小方便。而當是門。今皆開之。即是實相。汝等
所行。是菩薩道。決了聲聞法。是諸經之王。昔說二
為方便門者。今皆開之。即是實相。寧復是門。咸令
眾生開示悟入佛之知見。一色一香。無非佛法。若
門若非門。悉皆開之。示真實相。顯佛性水。若不開
者。則深固幽遠。無人能到。而今開之。即得見水。無
乾土也。又作三慧更釋。一切皆屬此經。即圓聞慧
也。此經開方便。即圓思慧也。示真實相者。即圓修
慧也。此三幽遠。佛今開示。即得覩真。】

「藥王。若有菩薩。聞是法華經。驚疑怖畏。當知是為新
發意菩薩。若聲聞人。聞是經驚疑怖畏。當知是為增
上慢者。」

【此第五揀非。若菩薩聞此說。而驚疑。聲聞上慢。悉
是乾土。尚非濕土。況見水耶。此嘆經法文畢。
△此
下第二略示弘經方法。又為二。一示方法。二明利
益。方法三。】

「藥王。若有善男子。善女人。如來滅後。欲為四眾。說是
法華經者。」

【初標章門。】

「云何應說。是善男子。善女人。入如來室。著如來衣。坐
如來座。爾乃應為四眾。廣說斯經。」

【第二解釋。】

「如來室者。一切眾生中。大慈悲心是。如來衣者。柔和
忍辱心是。如來座者。一切法空是。安住是中。然後以

不懈怠心。為諸菩薩及四眾。廣說是法華經。」

【第三勸修也。修如來室。是大慈悲。若就同體。即是
法身也。若被眾生。即是解脫。能令眾生會於同體。
即是般若。修如來衣者。若就所覆。即法身也。若就
能覆嚴身。即寂滅忍也。若就和光利物。即解脫也。
如來座者。若就能坐。即般若也。若就所坐。即法身
也。身座相稱。即解脫也。又大慈安樂。即資成軌也。
柔和伏瞋斷惑。即觀照軌也。坐座即法身。真性軌
也。安樂行中。還廣此三法。上文如來莊嚴。即衣也。
上云如來肩所荷擔。即此座也。擔者即擔運義。是
入室也。然此勸修。住於三法。仍勸不懈怠心。然後
說者。知此是觀行位中初二位耳。故勸弘圓經以
利於他。化功歸巳。至相似位。任運妙音。徧滿三千。
不待勸也。是則三法相望。各具此三德三軌。大般
涅槃。雖復各具。秪是一三。三尚非三。豈離為九。當
知菩薩。常觀涅槃。故佛勸弘經者。而常觀之。願弘
經者。觀而弘之。不觀能弘之心。焉曉所弘之理。故
佛令入我室。著我衣。坐我座。若無三法。何謂弘經
耶。
△下我於餘國。是第二舉五利益。勸獎流通。一
遣化人。二遣化四眾。三遣八部。四見佛。五與總持。】

「藥王。我於餘國。遣化人。為其集聽法眾。」

【初遣化人也。若初心未淳。止可遣化人。未可遣化
四眾八部。若見天龍。倚此自高。妨損其道。故不可
令見也。若心無倚著。則堪見佛。況復天龍。況得總

持自證利益。】

「亦遣化比丘。比丘尼。優婆塞。優婆夷。聽其說法。是諸
化人。聞法信受。隨順不逆。」

【第二遣化四眾。】

「若說法者。在空閑處。我時廣遣天龍鬼神。乾闥婆。阿
修羅等。聽其說法。」

【第三遣化八部。】

「我雖在異國。時時令說法者。得見我身。」

【第四見佛身也。】

「若於此經。忘失句逗。我還為說。令得具足。」

【第五與總持也。明弘經方軌竟。
△下去偈有十八
行半。為三。先經家敘。】

「爾時世尊。欲重宣此義。而說偈言。

欲捨諸懈怠。應當聽此經。是經難得聞。信受者亦難。」

【此初一行偈。不是頌長行。乃是總勸頌也。
△頌上
歎經法偈。有十六行半。後一行結勸。上約果歎。有
五。】

「如人渴須水。穿鑿於高原。猶見乾燥土。知去水尚遠。
漸見濕土泥。決定知近水。」

【初一行半。頌其上文開譬。】

「藥王汝當知。如是諸人等。不聞法華經。去佛智甚遠。
若聞是深經。決了聲聞法。是諸經之王。聞巳諦思惟。
當知此人等。近於佛智慧。」

【次二行半。頌上合譬。從菩薩至尚遠也。略不頌餘

三近果。釋近意揀非也。巳上二段經。但頌上歎經
法五文中。第五約果歎文也。又略不頌前法人處
因四文。
△下去頌上通經方軌。中有二。初方軌。次
利益。今初三行半。頌上方軌。中三。謂標釋勸。】

「若人說此經。應入如來室。著於如來衣。而坐如來座。
處眾無所畏。廣為分別說。」

【初一行半。頌上初標三章。】

「大慈悲為室。柔和忍辱衣。諸法空為座。處此為說法。」

【次一行偈。頌上解釋。】

「若說此經時。有人惡口罵。加刀杖瓦石。念佛故應忍。」

【三一行。頌上勸修也。
△下有九行。頌上第二利益。】

「我千萬億土。現淨堅固身。於無量億劫。為眾生說法。」

【此上一行。總明如來以五事利益之意。正由應身
徧滿十方。能為五事。守護行人。不是頌上。
△下去
頌上利益五事。文雖不次。五意宛然。】

「若我滅度後。能說此經者。我遣化四眾。比丘比丘尼。
及清信士女。供養於法師。」

【此一行半。頌上第二遣化四眾。】

「引導諸眾生。集之令聽法。若人欲加惡。刀杖及瓦石。
則遣變化人。為之作衛護。」

【此上一行半。頌第一遣化人也。】

「若說法之人。獨在空閑處。寂寞無人聲。讀誦此經典。
我爾時為現。清淨光明身。若忘失章句。為說令通利。」

【此上二行。頌上第五令得總持。】


「若人具是德。或為四眾說。空處讀誦經。皆得見我身。」

【此一行。頌上第四令得見我身。】

「若人在空閑。我遣天龍王。夜叉鬼神等。為作聽法眾。
是人樂說法。分別無罣礙。諸佛護念故。能令大眾喜。」

【此二行。頌上第三遣八部。】

「若親近法師。速得菩薩道。隨順是師學。得見恒沙佛。」

【此一行。頌上第三結勸竟。此是五品單流通中。初
是法師品。釋尊自說功福。命覓流通竟。】

「妙法蓮華經見寶塔品第十一」

【此品亦是明弘經功深福重。以勸流通中。明多寶
分身。且證且助。勸覓流通。先釋別目。次釋經文。初
釋題目中。先約因緣。次約教本迹。後約觀心釋。初
翻名。次釋證表意。初翻名者。梵語塔婆。或偷婆。此
翻方墳。亦言靈廟。又言支提。是無骨身者也。此塔
既有全身不散。則不稱支提。阿含明四支徵(知荷反)。
謂生處。得道。轉法輪。入滅。四處起塔。今之寶塔。是
先佛入滅支徵。普賢觀經云。佛三種身。從此經生。
諸佛於此而坐道場。諸佛於此而轉法輪。諸佛於
此而般涅槃。秪此法華。即是三世諸佛之四支徵。
先佛巳居。今佛竝坐。當佛亦然。本論亦云此經。為
三身菩提。故知此經。巳說師弟因果。故古佛證。集
分身佛。彼華嚴經。加四菩薩。說菩薩因果。能加者。
但是迹佛主伴。故不假集佛。但云十方互為主伴。
仍不云伴是佛分身。但云眷屬而巳。文中諸品。皆

云集諸菩薩耳。今此塔出來。明顯此事。四眾皆覩。
悉皆歡喜。故言見寶塔品。此約世界釋品。注家云。
道非存亡。古今一揆。然則裂地涌塔。以表雙林不
滅。交筵接影。微顯丈六非生。故云見寶塔品。此解
不然。今謂古佛塔。今佛坐。則表古今實道不生。未
必預表雙林不滅。一往觀之。謂今現佛入古滅佛
之塔。表滅而不滅。今謂不然。古佛塔現。示滅而不
滅。釋迦入塔。示生而不生。不生不滅。故竝坐表之。
集分身。召本屬。乃顯舍那非成。豈唯丈六示滅耶。
瓔珞經。善吉問。生身全身碎身功德等耶。佛答。供
養一佛舍利。起塔滿一四天下。不如供養生身。由
色身有舍利故。又起塔滿大千。供養色身。不如供
養法身。由法身有色身故。當知見色。不及聞經。以
由聞經有法身故。故經偏圓。即法身全碎。功德不
等。問。頂王如來。十二那衍劫。說法教化。舍利亦爾。
此應是等。佛言。皆頂王如來。神力所作耳。今經格
生身全碎舍利。法身偏圓舍利。皆從經出。顯此經
功德。弘持力大。從地涌來。證明此事。四眾皆覩。故
言見寶塔品。此為人悉檀故出也。北地師云。佛為
身子說經。時寶塔巳現。為作證明。若說經竟。來證
何等。經家作次第。安置三周後耳。師曰。此乃人情。
則不可信。今依薩雲分陀利經云。佛說法華無央
數偈。時有七寶塔。從地涌出。中有金牀。牀上有佛。
字袍休蘭羅。漢言大寶。歎釋尊言。我故來供養。願

坐我金牀。更為我說薩雲分陀利。依此經證。即是
說三周後。更請壽量。明文聖說而不肯用。人之穿
鑿。那可承耶。此塔正為證前請後。從地涌出。四眾
皆覩。故言見寶塔品。此約對治釋品。地師說。多寶
是法身佛。釋論說。多寶誓願。化身來證經。此文亦
爾。師言。法身無來無出。報身巍巍堂堂。應身普應
一切。若即此謂是三佛者。未盡其體也。當知今品
秪是表示而巳。多寶表法佛。釋尊表報佛。分身表
應佛。三佛雖三。而不一異。應作如此說。如此信解。
此約第一義釋品也。古人問云。大眾見塔。為根為
識。為塔令見。廣約譬類。以破自他。此深不曉經之
大旨。三周之後。縱有凡夫。咸殊凡見。然中論觀法。
被末代鈍根。佛世當機。何勞設此。消經觀行。理合
如然。凡諸釋經。若無通見。致令後學不閑宗途。今
正為證經。旁論所表。古人問。召古佛集分身。身何
故多。塔何故一。今為答之。證經義足。故寶塔不多。
合多寶願。故分身不一。假令證經。須集多塔。塔豈
不多。既能應現十方。信知塔亦非一。故分身是化。
塔亦權宜。然今從所表。今佛一身。而集多身。密表
迹用之非一。古佛多塔。但示一塔。顯表實理之不
二。況從地在空。及諸挍飾。悉非徒爾。又塔出為兩。
一發聲以證前。二開塔以起後。證前者。證三周說
法皆是真實。若略言真實者。皆與實相相應也。若
廣言真實者。離四句絕百非也。若處中說者。八不

名真實。塔從地涌。示不滅。分座共坐。示不生。入塔
示不常。現塔示不斷。分身示不一。全身示不異。多
寶讓座。示不來。釋迦坐半座。示不出。八不顯然。故
是真實。塔證中經。故以八不嘆實。故塔涌事。復表
八不。義同。又證迹門流通。持經功深。弘宣力大。皆
真實也。問。平等大慧者。與般若云何。釋論云。般若
是三世諸佛妙法。如一城門四方皆入。當知般若
亦稱妙法。此經稱平等大慧。二文相指。其意可知。
起後者。若欲開塔。須集分身。明玄付囑。聲徹下方。
召本弟子。論於壽量。久遠之塔。從地涌出。開自在
神通之力。顯過去世益物也。發大音聲。開師子奮
迅之力。顯現在十方開權顯實也。有大誓願。未來
諸佛。若說此經。我之寶塔。皆到其所。為作證明。開
大勢威猛之力。顯未來常住不滅也。又塔在空中。
亦證前起後。七方便人。藏理未開。無明所隱。如塔
在地。聞三周開三顯實。開佛知見。顯出法身。如塔
涌空。此即證前。修得法身。久巳明著。如塔在空。無
能開者。表本地久成。眾所不識。若發迹顯本。了達
無疑。此即起後也。若塔從地出。表法身顯。與餘經
亦同亦異。菩薩顯法身則同。二乘顯法身則異。若
塔在空。開門見佛。表發迹顯本。與餘經永異。若塔
來證前。事巳彰。葢不須疑。塔來起後。密有其意。眾
所未知。今正取後義。預作此釋。亦復無咎。此約本
迹釋品。觀心解者。依經修觀。與法身相應。境智必

會。如塔來證經。境智既會。則大報圓滿。如釋迦與
多寶同坐一座。以大報圓故。隨機出應。如分身皆
集。由多寶出故。則三佛得顯。由持經故。即具三身。
普賢觀云。佛三種身。從方等生。即此義也。荊谿云。
當知經經皆可修習。奈他章疏都不涉言。故此宗
徒。行解無廢。消文理觀。二義無虧。冀懷道者。尊之
尚之。每覩斯旨。恨巳所未霑。盤桓經思。頂戴永永。
巳上四釋品題畢。
△次釋經。有長行偈頌。長行有
三。一明多寶涌現。二明分身遠集。三明釋迦唱募。
初又六。一塔現之相。二諸天供養。三多寶稱歎。四
時眾驚疑。五大樂說問。六如來答。】

「爾時佛前。有七寶塔。高五百由旬。縱廣二百五十由
旬。從地涌出。住在空中。種種寶物。而莊校之。五千欄
楯。龕室千萬。無數幢幡。以為嚴飾。垂寶瓔珞。寶鈴萬
億。而懸其上。四面皆出多摩羅䟦栴檀之香。充徧世
界。其諸幡葢。以金銀琉璃。硨磲碼碯。真珠玫瑰。七寶
合成。高至四天王宮。」

【初明塔相。七寶為塔者。明法身地。以性德七覺七
聖。而為財寶。塔者實相之境。法身所依處也。高五
百由旬者。是二萬里。竪表因中萬行。果中萬德也。
廣二百五十由旬。即是一萬里。橫用萬善莊嚴也。
地者無明心地也。以無所破。破於無明。以無所住。
住第一義空。種種寶物者。眾多定慧。而莊校也。欄
楯是總持。龕室千萬者。無量慈悲之室。亦是無量

空舍。幢幡是神通勝相。垂寶瓔珞者。四十地功德。
上莊嚴法身。下被眾生也。寶鈴萬億者。八音四辯
也。四面出香者。四諦道風。吹四德香也。高至四天
王宮者。窮四諦理也。】

「三十三天。雨天曼陀羅華。供養寶塔。餘諸天龍夜叉。
乾闥婆。阿修羅。迦樓羅。緊那羅。摩睺羅伽。人非人等。
千萬億眾。以一切華香瓔珞。幡葢伎樂。供養寶塔。恭
敬尊重讚歎。」

【第二諸天供養塔事可知。更復約理。三十心為三
十。十地為一。等覺為一。妙覺為一。合為三十三。同
依實相地境也。雨天曼陀羅者。初心亦具四十二
地功德。後心亦爾。皆以四十地所有因華。歸向法
身也。餘諸天龍下。即是內外凡人。亦依實相。向果
行因也。】

「爾時寶塔中。出大音聲歎言。善哉善哉。釋迦牟尼世
尊。能以平等大慧。教菩薩法。佛所護念。妙法華經。為
大眾說。如是如是。釋迦牟尼世尊。如所說者。皆是真
實。」

【第三多寶稱嘆。正證前開權顯實不虗也。平等大
慧者。即是諸佛智慧。如前行步平正義也。平等有
二。一法等。即中道理。二眾生等。一切眾生。同得佛
慧。大者如前高廣義也。又同得者。皆用因理。以至
果也。若所觀理。與眾生異。不名大慧也。約觀心者。
空觀豎等。假觀橫等。中觀橫豎平等。平等雙照。即

是平等大慧也。如是如是者。一如法相是。二如法
根性是也。皆是真實者。如法相說。故言真實也。又
一如法相是者。嘆佛所說稱於實故。二如根者。至
第五時不差機故。
△下第四四眾驚疑。文有二。】

「爾時四眾。見大寶塔住在空中。又聞塔中所出音聲。
皆得法喜。」

【一得法喜。】

「怪未曾有。從座而起。恭敬合掌。却住一面。」

【二疑怪也。
△爾時有菩薩下。第五大樂說因疑請
問。若望下答意。應為三問。一問何因有此塔。二問
何故塔從地出。三問何故發是聲。】

「爾時有菩薩摩訶薩。名大樂說。知一切世間天人阿
修羅等。心之所疑。而白佛言。世尊。以何因緣。有此寶
塔。從地涌出。又於其中。發是音聲。」

【第五大樂說問。
△第六佛答。有三。】

「爾時佛告大樂說菩薩。此寶塔中。有如來全身。乃往
過去。東方無量千萬億阿僧祗世界。國名寶淨。彼中
有佛。號曰多寶。其佛本行菩薩道時。作大誓願。若我
成佛。滅度之後。於十方國土。有說法華經處。我之塔
廟。為聽是經故。涌現其前。為作證明。讚言善哉。」

【初答第二問。此佛有願。為證法華故。從地涌出。】

「彼佛成道巳。臨滅度時。於天人大眾中。告諸比丘。我
滅度後。欲供養我全身者。應起一大塔。」

【次追答第一何故有塔。佛今答。由彼佛命令造此

塔。】

「其佛以神通願力。十方世界。在在處處。若有說法華
經者。彼之寶塔。皆涌出其前。全身在於塔中。讚言善
哉善哉。大樂說。今多寶如來塔。聞說法華經故。從地
涌出。讚言善哉善哉。」

【第三。答為作證明故。發是音聲也。釋論明多寶佛
不得說法。而取滅度。師解不爾。彼佛告諸比丘。比
丘即是受化之人。何謂不說。當是多寶。亦得開三。
不得顯實。故釋論云不得說法耳。以是義故。雖復
滅度。在在處處。有說法華經。便隨喜作證也。
△下
第二分身遠集。就此為七。一樂說請見多寶。二應
集分身。三樂說請集。四放光遠召。五諸佛同來。六
嚴淨國界。七與欲開塔。】

「是時大樂說菩薩。以如來神力故。白佛言。世尊。我等
願欲見此佛身。」

【初樂說請見多寶。云承佛神力者。欲開須集佛。集
佛即付囑。付囑即召下方。下方出即應開近顯遠
也。此是大事之由。豈非佛神力令問也。】

「佛告大樂說菩薩摩訶薩。是多寶佛。有深重願。若我
寶塔。為聽法華經故。出於諸佛前時。其有欲以我身。
示四眾者。彼佛分身諸佛。在於十方世界說法。盡還
集一處。然後我身乃出現耳。大樂說。我分身諸佛。在
於十方世界說法者。今應當集。」

【第二應集分身。】


「大樂說白佛言。世尊。我等亦願欲見世尊分身諸佛。
禮拜供養。」

【第三大樂說請集也。
△第四放光遠照。三變土淨。
正由三昧。三昧有三。】

「爾時佛放白毫一光。即見東方五百萬億那由他。恒
河沙等國土諸佛。彼諸國土。皆以玻瓈為地。寶樹寶
衣以為莊嚴。無數千萬億菩薩。充滿其中。徧張寶幔
寶網羅上。彼國諸佛。以大妙音。而說諸法。及見無量
千萬億菩薩。徧滿諸國。為眾說法。南西北方。四維上
下。白毫相光所照之處。亦復如是。」

【第四遠照。】

「爾時十方諸佛。各告眾菩薩言。善男子。我今應往娑
婆世界。釋迦牟尼佛所。并供養多寶如來寶塔。」

【諸佛同來。】

「時娑婆世界。即變清淨。瑠璃為地。寶樹莊嚴。黃金為
繩。以界八道。無諸聚落。村營城邑。大海江河。山川林
藪。燒大寶香。曼陀羅華。徧布其地。以寶網幔。羅覆其
上。懸諸寶鈴。唯留此會眾。移諸天人。置於他土。是時
諸佛。各將一大菩薩。以為侍者。至娑婆世界。各到寶
樹下。一一寶樹。高五百由旬。枝葉華果。次第莊嚴。諸
寶樹下。皆有師子之座。高五由旬。亦以大寶。而校飾
之。爾時諸佛。各於此座。結加趺坐。如是展轉。徧滿三
千大千世界。而於釋迦牟尼佛一方所分之身。猶故
未盡。」


【此初變娑婆。是背捨。能變穢為淨。又初變淨。表淨
除四住。】

「時釋迦牟尼佛。欲容受所分身諸佛故。八方各更變
二百萬億那由他國。皆令清淨。無有地獄餓鬼畜生。
及阿修羅。又移諸天人。置於他土。所化之國。亦以琉
璃為地。寶樹莊嚴。樹高五百由旬。枝葉華果。次第嚴
飾。樹下皆有寶師子座。高五由旬。種種諸寶。以為莊
校。亦無大海江河。及目真鄰陀山。摩訶目真鄰陀山。
鐵圍山。大鐵圍山。須彌山等諸山王。通為一佛國土。
寶地平正。寶交露幔。徧覆其上。懸諸幡葢。燒大寶香。
諸天寶華。徧布其地。」

【次變八方。各變二百那由他。是勝處轉變自在。亦
表淨除塵沙。】

「釋迦牟尼佛。為諸佛當來坐故。復於八方。各變二百
萬億那由他國。皆令清淨。無有地獄餓鬼畜生。及阿
修羅。又移諸天人。置於他土。所化之國。亦以瑠璃為
地。寶樹莊嚴。樹高五百由旬。枝葉華果。次第莊嚴。樹
下皆有寶師子座。高五由旬。亦以大寶。而校飾之。亦
無大海江河。及目真鄰陀山。摩訶目真鄰陀山。鐵圍
山。大鐵圍山。須彌山等諸山王。通為一佛國土。寶地
平正。寶交露幔。徧覆其上。懸諸幡葢。燒大寶香。諸天
寶華。徧布其地。爾時東方釋迦牟尼佛。所分之身。百
千萬億那由他恒河沙等國土中諸佛。各各說法。來
集於此。如是次第。十方諸佛。皆悉來集。坐於八方。爾

時一一方四百萬億那由他國土。諸佛如來。徧滿其中。」

【此第三復變八方。變二百那由他。是一切處。於境
無礙。表淨除無明。
△下是時諸佛坐師子座。第七
與欲開塔。復五。一諸佛問訊說欲。二釋迦開塔。三
四眾皆同見聞。四二佛分座而坐。五四眾請加。】

「是時諸佛。各在寶樹下。坐師子座。皆遣侍者。問訊釋
迦牟尼佛。各齎寶華。滿掬而告之言。善男子。汝往詣
耆闍崛山。釋迦牟尼佛所。如我辭曰。少病少惱。氣力
安樂。及菩薩聲聞眾。悉安隱不。以此寶華。散佛供養。
而作是言。彼某甲佛。與欲開此寶塔。諸佛遣使。亦復
如是。」

【初問訊說欲。諸佛同與欲開塔。如僧中作法與欲
意也。大集明若干佛與欲。華嚴亦說十方若干佛
同說華嚴。大品亦云千佛同說般若。皆不云是釋
迦分身。準今經者。應是分身。彼帶方便故。時中不
顯說耳。今經非但數多。亦直說是分身佛。咸來與
欲故也。】

「爾時釋迦牟尼佛。見所分身諸佛。悉巳來集。各各坐
於師子之座。皆聞諸佛與欲同開寶塔。即從座起。住
虗空中。一切四眾。起立合掌。一心觀佛。於是釋迦牟
尼佛。以右指開七寶塔戶。出大音聲。如却關鑰。開大
城門。」

【第二開塔者。即是開權。見佛者。即是顯實。亦是證
前。復將開後。如却關鑰者。却障機動也。】


「即時一切眾會。皆見多寶如來。於寶塔中。坐師子座。
全身不散。如入禪定。又聞其言。善哉善哉。釋迦牟尼
佛。快說是法華經。我為聽是經故。而來至此。爾時四
眾等。見過去無量千萬億劫滅度佛。說如是言。嘆未
曾有。以天寶華聚。散多寶佛。及釋迦牟尼佛上。」

【此第三四眾見聞興供養。】

「爾時多寶佛。於寶塔中。分半座。與釋迦牟尼佛。而作
是言。釋迦牟尼佛。可就此座。即時釋迦牟尼佛。入其
塔中。坐其半座。結跏趺坐。」

【此第四二佛分座也。】

「爾時大眾。見二如來。在七寶塔中。師子座上。結跏趺
坐。各作是念。佛坐高遠。惟願如來。以神通力。令我等
輩。俱處虗空。即時釋迦牟尼佛。以神通力。接諸大眾。
皆在虗空。」

【第五四眾請佛威加。此是分身遠集文畢。
△下是
第三釋迦唱募覓流通人。為三。】

「以大音聲。普告四眾。誰能於此娑婆國土。廣說妙法
華經。今正是時。」

【一是大聲唱募。】

「如來不久。當入涅槃。」

【第二明付囑時至也。】

「佛欲以此妙法華經。付囑有在。」

【第三明付囑有在。有在者。若佛在世。隨機利物。自
說正法。無待他人。今佛化緣機盡。欲令此法利益

無窮。故須付囑流通也。付囑有在。此有二意。一近
令有在。付八萬二萬舊住菩薩。此土弘宣。二遠令
有在。付本弟子下方千界微塵。令觸處流通。又發
起壽量也。巳上長行三科畢。】

「爾時世尊。欲重宣此義。而說偈言。」

【偈有四十八行。頌上三意。初有三行半。頌多寶滅
度。第二有八行半。頌分身集。第三有三十六行。頌
釋迦佛付囑也。】

「聖主世尊。雖久滅度。在寶塔中。尚為法來。諸人云何。
不勤為法。此佛滅度。無央數劫。處處聽法。以難遇故。
彼佛本願。我滅度後。在在所往。常為聽法。」

【初三行半。明多寶現。】

「又我分身。無量諸佛。如恒沙等。來欲聽法。及見滅度。
多寶如來。各捨妙土。及弟子眾。天人龍神。諸供養事。
令法久住。故來至此。為坐諸佛。以神通力。移無量眾。
令國清淨。諸佛各各。詣寶樹下。如清涼池。蓮華莊嚴。
其寶樹下。諸師子座。佛坐其上。光明嚴飾。如夜闇中。
然大炬火。身出妙香。徧十方國。眾生蒙熏。喜不自勝。
譬如大風。吹小樹枝。以是方便。令法久住。」

【第二八行半。頌上分身遠集。釋義如長行中解。
△
下告諸去。第三釋迦付囑。有二。初八行半。舉三佛。
以勸流通。此又為三。次有二十七行半。舉難持之
法。以勸流通。又為二。初正舉勸。二釋勸意。】

「告諸大眾。我滅度後。誰能護持。讀誦斯經。今於佛前。

自說誓言。」

【初一行半。募覓其人。】

「其多寶佛。雖久滅度。以大誓願。而師子吼。多寶如來。
及與我身。所集化佛。當知此意。諸佛子等。誰能護法。
當發大願。令得久住。」

【三偈舉三佛。勸持經流通。】

「其有能護。此經法者。則為供養。我及多寶。此多寶佛。
處於寶塔。常遊十方。為是經故。亦復供養。諸來化佛。
莊嚴光飾。諸世界者。若說此經。則為見我。多寶如來。
及諸化佛。」

【第三四行。頌能持此經。即是供養三佛。及見三佛。
以釋勸意也。
△舉難持之法。以歡流通。復二。初二
十行。正舉勸。二七行半。釋勸意。初復三。】

「諸善男子。各諦思惟。此為難事。宜發大願。」

【初一行明誡勸。
△下有十七行。正舉難持法。以勸
流通。細科為七。】

「諸餘經典。數如恒沙。雖說此等。未足為難。若接須彌。
擲置他方。無數佛土。亦未為難。若以足指。動大千界。
遠擲他國。亦未為難。若立有頂。為眾演說。無量餘經。
亦未為難。若佛滅度。於惡世中。能說此經。是則為難。」

【初五行偈。舉能說者為難。】

「假使有人。手把虗空。而以遊行。亦未為難。於我滅後。
若自書持。若使人書。是則為難。」

【第二二偈。舉書持難。】


「若以大地。置足甲上。昇於梵天。亦未為難。佛滅度後。
於惡世中。暫讀此經。是則為難。」

【第三二偈。舉暫讀難。】

「假使劫燒。擔負乾艸。入中不燒。亦未為難。我滅度後。
若持此經。為一人說。是則為難。」

【第四二偈。明略說難。】

「若持八萬。四千法藏。十二部經。為人演說。令諸聽者。
得六神通。雖能如是。亦未為難。於我滅後。聽受此經。
問其義趣。是則為難。」

【第五三偈。明問義難。】

「若人說法。令千萬億。無量無數。恒沙眾生。得阿羅漢。
具六神通。雖有是益。亦未為難。於我滅後。若能奉持。
如斯經典。是則為難。」

【此第六三偈。明奉持為難。】

「我為佛道。於無量土。從始至今。廣說諸經。而於其中。
此經第一。若有能持。則持佛身。」

【第三二偈。釋上難持意。若有能持。即持佛身。此意
豈易也。
△第二諸善下去。有七行半。明能持難持。
能成勝德。以釋勸意。就此為三。】

「諸善男子。於我滅後。誰能受持。讀誦此經。今於佛前。
自說誓言。」

【初一行半。重募持經之人。】

「此經難持。若暫持者。我即歡喜。諸佛亦然。如是之人。
諸佛所嘆。」


【第二一行半。明能持難持。則諸佛喜歡也。】

「是則勇猛。是則精進。是名持戒。行頭陀者。則為疾得。
無上佛道。能於來世。讀持此經。是真佛子。住淳善地。
佛滅度後。能解其義。是諸天人。世間之眼。於恐畏世。
能須臾說。一切天人。皆應供養。」

【第三四偈半。明能持難持。即成勝行。勝行有自他
也。恐畏世者。天竺云[颱-台+犮]陀。此云賢。劫之異名也。亦
云沙悖。此云恐畏也。】

妙法蓮華經入疏卷第七
