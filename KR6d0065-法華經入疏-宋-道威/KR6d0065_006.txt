











玅法蓮華經入疏卷第六
姚秦三藏法師　鳩摩羅什　譯
天台　智者　疏　并記
四明沙門　道威　入注

「玅法蓮華經授記品第六」

【此品。是為中根人作譬說中。第四如來授記段也。
良由中根聞法譬二周開三顯一。具足領解。如來
述成。雖自知作佛。而時事未審。若蒙佛誠言。授其
當果。劫國決定。近遠了莂。則大歡喜。今從佛授與
得名。故言授記品也。梵音和伽羅。此云授記也。言
授記者。亦云受記。受決。受莂。授是與義。受是得義。
記是記事。決是決定。莂是了莂。皆授記義也。然諸
經破受記。如淨名云。從如生得記耶。從如滅得記
耶。如無生滅。則知無授記也。又思益云。願不聞記
名。又大品云。受記是戲論。今經云何有授記耶。答。
若見有記記人。此見須破。云無記也。若菩薩誓記。
此記須與。不可專執淨名也。又世諦故記。第一義
故無記。又三悉檀故記。第一義悉檀故無記也。不
可以真難俗事。而守思益大品也。若約今經論破。
須具五義。一破方便教所得近記。二破始記者生

染著心。三為顯實理記無記相。四為未合記者。息
希望心。五為宜聞破著得益者。故皆須破記。又衍
門破小。以圓破偏。皆可論破義。但此品機應具足
領解。佛述成竟。令時事決了。聞記獲益。八相誘物。
悉檀逗會。是故明記也。當知今經有通途之記。如
法師品初一句之記。若別與記。如三周後說者是
也。又此經有三因之記。若正因記。如常不輕。若緣
因記。如法師品十種供養。若了因記。如授三根人
也。若正因記。名廣記。緣了記。名陿記也。又有遲記。
如聲聞。速記如龍女。又有佛記。如此品文。或菩薩
記。如常不輕。又有懸記。如化城品未來現在弟子
是也。然他經。但記菩薩。不記二乘。但記善。不記惡。
但記男。不記女。但記人天。不記畜。今經十界俱記。
暢佛本懷也。若首楞嚴經。有四種記。今經具之。未
發心與記。如常不輕品。發心。現前。無生。三種之記。
三周是也。又瓔珞第九。有八種記中。今經有巳眾
俱知。近覺遠不覺。及近遠俱覺三種記爾。以由今
經實義巳暢。化圓顯露故也。又元諸佛本為大事
因緣法華經故。出現於世。普令眾生。開示悟入佛
之知見。至今經。大事巳顯。佛巳說竟。眾生巳入。暢
佛本懷。眾生願滿。法應與記。如父遇子。豈不付財。
又行人無量世行願。願在今佛。文云。其本願如此。
故獲斯記。此兩緣是世界悉檀故記。又二乘聞經。
改小入大。圓因巳足。因必招果故。如來與記。時眾

咸知發願。願為生身法身內外眷屬。或願但生彼
土饒益眾生。此兩是為人悉檀與記。又授二乘記。
破欲退大入小菩薩。何者。若定有二乘。可退為小。
今無二乘。何所可退。又破欲發二乘心者。彼證自
捨。我何為取。又破未改小執者。聞便改小。又將證
小。即不取證。此四是對治悉檀也。又無生現前。必
由實解。開佛知見不謬。又明了佛性。故與授記。小
乘入實。決定作佛。若爾一切眾生。亦有佛性。何不
與記耶。然眾生但正無緣。今聞經信解。緣正具足。
開佛知見。知佛性。見佛法。見佛性。此兩是第一義
悉檀與記。故知此四記。攝上諸受記盡。上三段。皆
以譬喻說之。此中授記請文。亦設譬喻也。此品大
分為二。初正與中根三人授記。二許為下根宿世
之說。初又二。先授迦葉。次授三人。竝皆有長行偈
頌。迦葉長行為六段。】

「爾時世尊。說是偈巳。告諸大眾。唱如是言。我此弟子。
摩訶迦葉。於未來世。當得奉覲三百萬億諸佛世尊。
供養恭敬。尊重讚歎。廣宣諸佛無量大法。」

【此是第一明行因也。】

「於最後身。得成為佛。名曰光明如來。應供。正徧知。明
行足。善逝。世間解。無上士。調御丈夫。天人師。佛世尊。」

【此明第二明得果也。】

「國名光德。劫名大莊嚴。」

【此是第三明劫國也。】


「佛壽十二小劫。」

【此是第四明壽命也。】

「正法住世。二十小劫。像法亦住。二十小劫。」

【此是第五明正像久近也。】

「國界嚴飾。無諸穢惡。瓦礫荊棘。便利不淨。其土平正。
無有高下。坑坎堆阜。瑠璃為地。寶樹行列。黃金為繩。
以界道側。散諸寶華。周徧清淨。其國菩薩。無量千億。
諸聲聞眾。亦復無數。無有魔事。雖有魔及魔民。皆護
佛法。」

【此一段是第六明國淨也。】

「爾時世尊。欲重宣此義。而說偈言。

告諸比丘。我以佛眼。見是迦葉。於未來世。過無數劫。
當得作佛。而於來世。供養奉覲。三百萬億。諸佛世尊。
為佛智慧。淨修梵行。供養最上。二足尊巳。修習一切。
無上之慧。」

【此四行。頌上行因也。】

「於最後身。得成為佛。」

【此半行。頌上得果也。】

「其土清淨。瑠璃為地。多諸寶樹。行列道側。金繩界道。
見者歡喜。常出好香。散眾名華。種種奇妙。以為莊嚴。
其地平正。無有丘坑。諸菩薩眾。不可稱計。其心調柔。
逮大神通。奉持諸佛。大乘經典。諸聲聞眾。無漏後身。
法王之子。亦不可計。乃以天眼。不能數知。」

【此六行明國淨。】


「其佛當壽。十二小劫。」

【此半行。即頌上佛壽。】

「正法住世。二十小劫。像法亦住。二十小劫。」

【此一行。偈頌正像也。】

「光明世尊。其事如是。」

【此半行總結。無劫國名耳。授迦葉記竟。次授三人
記。】

「爾時大目犍連。須菩提。摩訶迦旃延等。皆悉悚慄。一
心合掌。瞻仰尊顏。目不暫捨。即共同聲。而說偈言。

大雄猛世尊。諸釋之法王。哀愍我等故。而賜佛音聲。」

【此一行偈。三人正請。】

「若知我深心。見為授記者。如以甘露灑。除熱得清涼。
如從飢國來。忽遇大王膳。心猶懷疑懼。未敢即便食。
若復得王教。然後乃敢食。」

【此二行半。開譬請也。】

「我等亦如是。每惟小乘過。不知當云何。得佛無上慧。
雖聞佛音聲。言我等作佛。心尚懷憂懼。如未敢便食。
若蒙佛授記。爾乃快安樂。」

【此二行半。合上譬請也。】

「大雄猛世尊。常欲安世間。願賜我等記。如飢須教食。」

【此一行結上請。下三人記。各有行因得果。劫國壽
命。法住數量。但旃延中無劫國名。餘並同也。】

「爾時世尊。知諸大弟子心之所念。告諸此丘。是須菩
提。於當來世。奉覲三百萬億。那由他佛。供養恭敬。尊

重讚歎。常修梵行。具菩薩道。」

【此明善吉行因相也。】

「於最後身。得成為佛。號曰名相如來。應供。正徧知。明
行足。善逝。世間解。無上士。調御丈夫。天人師。佛世尊。」

【此明善吉得果之相。】

「劫名有寶。國名寶生。」

【此明劫國。】

「其土平正。玻瓈為地。寶樹莊嚴。無諸丘阬。沙礫荊棘。
便利之穢。寶華覆地。周徧清淨。其土人民。皆處寶臺
珍妙樓閣。聲聞弟子。無量無邊。筭數譬喻所不能知。
諸菩薩眾。無數千萬億那由他。」

【此明善吉國淨。】

「佛壽十二小劫。」

【此明善吉壽命。】

「正法住世。二十小劫。像法亦住。二十小劫。其佛常處
虗空。為眾說法。度脫無量菩薩。及聲聞眾。」

【此明善吉法住也。】

「爾時世尊。欲重宣此義。而說偈言。

諸比丘眾。今告汝等。皆當一心。聽我所說。」

【此一行。頌上誡聽也。】

「我大弟子。須菩提者。當得作佛。號曰名相。當供無數。
萬億諸佛。隨佛所行。漸具大道。」

【此二行。頌上行因也。】

「最後身得。三十二相。端正姝妙。猶如寶山。」


【此一行。頌上得果也。】

「其佛國土。嚴淨第一。眾生見者。無不愛樂。佛於其中。
度無量眾。其佛法中。多諸菩薩。皆悉利根。轉不退輪。
彼國常以。菩薩莊嚴。諸聲聞眾。不可稱數。皆得三明。
具六神通。住八解脫。有大威德。其佛說法。現於無量。
神通變化。不可思議。諸天人民。數如恒沙。皆共合掌。
聽受佛語。」

【此六行半。頌上國淨。】

「其佛當壽。十二小劫。」

【此二句。頌上佛壽也。】

「正法住世。二十小劫。像法亦住。二十小劫。」

【此一行。頌上正像。授善吉記竟。】

「爾時世尊。復告諸比丘眾。我今語汝。是大迦旃延。於
當來世。以諸供具。供養奉事八千億佛。恭敬尊重。諸
佛滅後。各起塔廟。高千由旬。縱廣正等。五百由旬。以
金銀瑠璃。硨磲碼碯。真珠玫瑰。七寶合成。眾華瓔珞。
塗香。末香。燒香。繒葢幢幡。供養塔廟。過是巳後。當復
供養二萬億佛。亦復如是。供養是諸佛巳。具菩薩道。」

【此上旃延行因之相。】

「當得作佛。號曰閻浮那提金光如來。應供。正徧知。明
行足。善逝。世間解。無上士。調御丈夫。天人師。佛世尊。」

【此明旃延得果之相。】

「其土平正。玻瓈為地。寶樹莊嚴。黃金為繩。以界道側。
妙華覆地。周徧清淨。見者歡喜。無四惡道。地獄餓鬼

畜生阿修羅道。多有天人。諸聲聞眾。及諸菩薩。無量
萬億。莊嚴其國。」

【旃延國淨。】

「佛壽十二小劫。正法住世。二十小劫。像法亦住。二十
小劫。」

【佛壽像正。】

「爾時世尊。欲重宣此義。而說偈言。

諸比丘眾。皆一心聽。如我所說。真實無異。」

【此一行。誡聽也。】

「是迦旃延。當以種種。妙好供具。供養諸佛。諸佛滅後。
起七寶塔。亦以華香。供養舍利。」

【此二行。頌上行因也。】

「其最後身。得佛智慧。成等正覺。」

【此三句。頌旃延得果。】

「國土清淨。度脫無量。萬億眾生。皆為十方。之所供養。
佛之光明。無能勝者。其佛號曰。閻浮金光。菩薩聲聞。
斷一切有。無量無數。莊嚴其國。」

【此三行一句。頌上旃延國淨。授旃延記竟。】

「爾時世尊。復告大眾。我今語汝。是大目犍連。當以種
種供具。供養八千諸佛。恭敬尊重。諸佛滅後。各起塔
廟。高千由旬。縱廣正等。五百由旬。以金銀瑠璃。硨磲
碼碯。真珠玫瑰。七寶合成。眾華瓔珞。塗香末香燒香。
繒葢幢幡。以用供養。過是巳後。當復供養二百萬億
諸佛。亦復如是。」


【此明目連行因之相。】

「當得成佛。號曰多摩羅䟦栴檀香如來。應供。正徧知。
明行足。善逝。世間解。無上士。調御丈夫。天人師。佛世
尊。」

【此明目連得果之相。】

「劫名喜滿。國名意樂。」

【此明劫國也。】

「其土平正。玻瓈為地。寶樹莊嚴。散真珠華。周徧清淨。
見者歡喜。多諸天人。菩薩聲聞。其數無量。」

【此明目連國淨。】

「佛壽二十四小劫。」

【此明佛壽。】

「正法住世。四十小劫。像法亦住。四十小劫。」

【此明目連法住久遠。】

「爾時世尊。欲重宣此義。而說偈言。

我此弟子。大目犍連。捨是身巳。得見八千。二百萬億。
諸佛世尊。為佛道故。供養恭敬。於諸佛所。常修梵行。
於無量劫。奉持佛法。諸佛滅後。起七寶塔。長表金剎。
華香伎樂。而以供養。諸佛塔廟。」

【此四行半。頌目連行因相。】

「漸漸具足。菩薩道巳。於意樂國。而得作佛。號多摩羅。
栴檀之香。」

【此一行半。頌上得果。兼頌國名。】

「其佛壽命。二十四劫。」


【此半行。頌上佛壽也。】

「常為天人。演說佛道。聲聞無量。如恒河沙。三明六通。
有大威德。菩薩無數。志固精進。於佛智慧。皆不退轉。」

【此二行半。頌國淨相。】

「佛滅度後。正法當住。四十小劫。像法亦爾。」

【此一行偈。明正像法住。巳上如來與四弟子授記
文竟。】

「我諸弟子。威德具足。其數五百。皆當授記。於未來世。
咸得成佛。我及汝等。宿世因緣。吾今當說。汝等善聽。」

【此二行半。許為下根。更說宿世。此人巳聞法譬。復
見上中受記。而猶疑不了。深生愧耻。欲增進其道。
先許總記。更說宿世因緣。巳上從第二卷經。爾時
舍利弗白佛言世尊。我今無復疑悔。訖此文。是如
來為中根人。作譬喻說中。四段文竟。後品。為下根
作宿世說也。】

「玅法蓮華經化城喻品第七」

【釋化城喻品者。夫化者神力所為也。以神力故。無
而欻有。名之為化。防非禦敵。稱之為城也。當知內
合二乘涅槃者。權智所為也。以權智力。無而說有。
用教為化。防思禦見。名為涅槃也。此乃如來權巧
蘇息。方便引入。實未究竟。而言滅度耳。故知權假
施設。故言化城喻品。此中四悉。若通方義立。乃從
於權智也。若從機說。無而欻見。見巳生喜。即世界
益。得入蘇息。即為人益。防非禦敵。即對治益。而言

滅度。第一義益也。又若從能引。權立此城。即世界
化。為生小善。即為人化。且除見思。即對治化。終引
入大。即第一義化。此約因緣釋題也。若約教者。初
三藏二乘。於斯涅槃。生安隱想。生滅度想。為是極
也。若通教二乘。與三藏同。菩薩不爾。釋論云。如父
過險。一脚入城。一脚門外。憶妻子故。從城入險。誓
願扶餘習入生死。而不以空為證也。別教不道城
如化。用城防險。從城門徑過。將城作方便。斷見思
惑。不道此為極也。圓教知無賊病。亦不須城。故言
化城也。今是圓教意。故題為化城喻品。從破計。故
且云化。若開顯巳。無非真實。在昔則斥奪。但云不
堪。亦未曾云涅槃是化。故至今教。動執開權。方云
是化。乃至顯實。化乃成真。即寶渚故。故知藏通謂
極非化。別教非極非化。圓教非極是化。亦可是極
是化。亦可是極非化。與藏通教。言同意別也。此約
教釋竟。若本迹釋。本住三德涅槃之城。迹入化城。
若從化主。迹示說化。觀心例知。問。此品說因緣事。
下根得悟。應名宿世品。答。品初廣說因緣。末則結
譬化城。若從前。應稱宿世。經家從末。故言化城也。
又上根疑薄。但取道樹三七思惟。以明機緣。中根
疑濃。加以譬喻。探取二萬億佛所。教無上道。以為
機緣。下根疑復厚。則明宿世久遠機緣。此就通論
三時者。從宿世之始。明久遠因緣。語其中間。言其
化城。明其究竟。言其寶所。經家處中標品。收得初

後。從此義便。故言化城品也。問。化城是權。寶所是
實。何意棄實從權立品耶。答。由知城是化。則知寶
所是實。故標化不失實。此釋品目竟。次當示此品
章節者。從此品及後品。是迹門中第三周。如來為
下根。作因緣說。開權顯實。令入一乘開示悟入佛
之知見也。此周三品經文。例前亦應四段。但領解
述成。皆在授記段中。何者。若不領解。安得授記述
成。故兼得二意。又領解。述成。得記。或前後不定。領
解。或念默發言不同。其文少。不足分品。但入他段
中耳。此品正說因緣。後兩品授記。初又二。一先明
知見久遠。二明宿世因緣。即由如來三達遠明如
見今日。所引往事。決定不虗。然後說宿命也。此二
各有長行偈頌。初長行為三。】

「佛告諸比丘。乃往過去。無量無邊。不可思議。阿僧祇
劫。爾時有佛。名大通智勝如來。應供。正徧知。明行足。
善逝。世間解。無上士。調御丈夫。天人師。佛世尊。其國
名好成。劫名大相。諸比丘。彼佛滅度巳來。甚大久遠。」

【此一節文。是初明佛知見久遠三科中。初出所見
事。即是大通智勝佛。好成。大相。三事耳。】

「譬如三千大千世界。所有地種。假使有人。磨以為墨。
過於東方千國土。乃下一點。大如微塵。又過千國土。
復下一點。如是展轉。盡地種墨。於汝等意云何。是諸
國土。若筭師若筭師弟子。能得邊際。知其數不。不也
世尊。諸比丘。是人所經國土。若點不點。盡抹為塵。一

塵一劫。彼佛滅度巳來。復過是數。無量無邊。百千萬
億阿僧祇劫。」

【此是第二舉譬明久遠也。】

「我以如來知見力故。觀彼久遠。猶如今日。」

【此是第三結見昔如今也。經中應具出前漸後頓
之相。文略耳。】

「爾時世尊。欲重宣此義。而說偈言。

我念過去世。無量無邊劫。有佛兩足尊。名大通智勝。」

【此一偈。頌上初所見事也。】

「如人以力磨。三千大千土。盡此諸地種。皆悉以為墨。
過於千國土。乃下一塵點。如是展轉點。盡此諸塵墨。
如是諸國土。點與不點等。復盡抹為塵。一塵為一劫。
此諸微塵數。其劫復過是。彼佛滅度來。如是無量劫。」

【此四偈。頌上次譬久遠也。】

「如來無礙智。知彼佛滅度。及聲聞菩薩。如見今滅度。
諸比丘當知。佛智淨微玅。無漏無所礙。通達無量劫。」

【此二偈。頌上三結見昔如今也。從品初訖此。是因
緣周中。初明如來知見久遠文竟。
△下文從長行
佛壽五百去。是第二正明宿世因緣。文為兩。初結
緣由。二正結緣。由中又兩。一遠由。二近由。遠由又
二。初大通智勝佛成道。次明十方梵請法。初成道
為五。】

「佛告諸比丘。大通智勝佛。壽五百四十萬億那由他
劫。」


【此是正明宿世因緣中。結緣由中。初遠由二。初大
通成道中五科。初明佛壽長遠。下不頌此文。】

「其佛本坐道場。破魔軍巳。垂得阿耨多羅三藐三菩
提。而諸佛法。不現在前。如是一小劫。乃至十小劫。結
加趺坐。身心不動。而諸佛法。猶不在前。」

【此是遠由第二。明佛坐道場。所經時節。成道前事
也。但諸佛道同。為緣事異。釋迦苦行六年。艸生攢
䏶至肘不覺。諸天哭喚動地不聞。移坐得道。彌勒
即出家日得道。彼佛十劫。猶不現前。非根有利鈍。
道有難易。緣宜奢促。應示長短耳。然其佛破魔軍
等。一切八相垂迹之處。皆先破魔。準說法華。亦應
先漸。復云破魔。似同穢土。若準壽長。復非穢土。故
知同居淨穢。其相葢多。故成道等。不可全同此土
三藏。故知不可苦引小教。以消彼文。】

「爾時忉利諸天。先為彼佛。於菩提樹下。敷師子座。高
一由旬。佛於此坐。當得阿耨多羅三藐三菩提。適坐
此座時。諸梵天王。雨眾天華。面百由旬。香風時來。吹
去萎華。更雨新者。如是不絕。滿十小劫。供養於佛。乃
至滅度。常雨此華。四王諸天。為供養佛。常擊天鼓。其
餘諸天。作天伎樂。滿十小劫。至于滅度。亦復如是。」

【此明成道前經時節。諸天供養。】

「諸比丘。大通智勝佛。過十小劫。諸佛之法。乃現在前。
成阿耨多羅三藐三菩提。」

【此是遠由第三。明大通佛正成道也。】


「其佛未出家時。有十六子。其第一者。名曰智積。諸子
各有種種珍異玩好之具。聞父得成阿耨多羅三藐
三菩提。皆捨所珍。往詣佛所。諸母涕泣。而隨送之。其
祖轉輪聖王。與一百大臣。及餘百千萬億人民。皆共
圍繞。隨至道場。咸欲親近大通智勝如來。供養恭敬。
尊重讚歎。到巳頭面禮足。繞佛畢巳。一心合掌。瞻仰
世尊。以偈頌曰。

大威德世尊。為度眾生故。於無量億歲。爾乃得成佛。
諸願巳具足。善哉吉無上。世尊甚希有。一坐十小劫。
身體及手足。靜然安不動。其心常憺怕。未曾有散亂。
究竟永寂滅。安住無漏法。今者見世尊。安隱成佛道。
我等得善利。稱慶大歡喜。眾生常苦惱。盲瞑無導師。
不識苦盡道。不知求解脫。長夜增惡趣。減損諸天眾。
從冥入於冥。永不聞佛名。今佛得最上。安隱無漏法。
我等及天人。為得最大利。是故咸稽首。歸命無上尊。」

【此是遠由中第四。明佛成道後。眷屬供養。】

「爾時十六王子。偈讚佛巳。勸請世尊轉於法輪。咸作
是言。世尊說法。多所安隱。憐愍饒益諸天人民。重說
偈言。

世雄無等倫。百福自莊嚴。得無上智慧。願為世間說。
度脫於我等。及諸眾生類。為分別顯示。令得是智慧。
若我等得佛。眾生亦復然。世尊知眾生。深心之所念。
亦知所行道。又知智慧力。欲樂及修福。宿命所行業。
世尊悉知巳。當轉無上輪。」


【此遠由中第五。明十六子請轉滿教法輪。如今佛
說華嚴也。巳上明大通佛成道畢。下去明十方梵
請。為二。】

「佛告諸比丘。大通智勝佛。得阿耨多羅三藐三菩提
時。十方各五百萬億諸佛世界。六種震動。其國中間。
幽冥之處。日月威光。所不能照。而皆大明。其中眾生。
各得相見。咸作是言。此中云何忽生眾生。又其國界。
諸天宮殿。乃至梵宮。六種震動。大光普照。徧滿世界。
勝諸天光。」

【此明遠由。諸梵請文中。初威光照動也。言威光者。
過去因果經云。薩婆悉達處胎時。三千國土。朗然
大光。日月所不照處大明。其中眾生。各得相見。初
成道時。亦復如是。朝為色天。中為欲天。晡為鬼神
說法。夜亦如是。若聞經人。習觀解者。忽生。眾生如
自心性本淨。陰入界覆之則闇。若修觀慧。本性理
顯。見自心大明。又兩山是二諦。其中間是中道。日
月光是二智。佛光是中道無分別智光。照本有三
諦洞明也。
△下從爾時東方下。第二十方梵請。文
為二。先九方。後上方。九方為四。一東。二東南。三南。
四總明六方。前三方梵。文各有七。如下節經者是。
然列十方梵文。正本中。先四方。次四維。次上下。此
則竝是隨譯者意。故正本列數。與此多異。未知梵
本次第如何。】

「爾時東方。五百萬億諸國土中。梵天宮殿。光明照曜。

倍於常明。」

【此是初九方。初東方梵請。先覩瑞也。】

「諸梵天王。各作是念。今者宮殿光明。昔所未有。以何
因緣。而現此相。」

【此東方第二明梵驚駭也。】

「是時諸梵天王。即各相詣。共議此事。而彼眾中。有一
大梵天王。名救一切。為諸梵眾。而說偈言。

我等諸宮殿。光明昔未有。此是何因緣。宜各共求之。
為大德天生。為佛出世間。而此大光明。徧照於十方。」

【此第三相問決。】

「爾時五百萬億國土諸梵天王。與宮殿俱。各以衣裓。
盛諸天華。共詣西方。推尋是相。見大通智勝如來。處
于道場菩提樹下。坐師子座。諸天龍王。乾闥婆。緊那
羅。摩睺羅伽。人非人等。恭敬圍繞。及見十六王子。請
佛轉法輪。」

【此是第四尋光見佛。】

「即時諸梵天王。頭面禮佛。繞百千帀。即以天華。而散
佛上。其所散華。如須彌山。并以供養佛菩提樹。其菩
提樹。高十由旬。華供養巳。各以宮殿。奉上彼佛。而作
是言。惟見哀愍饒益我等。所獻宮殿。願垂納處。時諸
梵天王。即於佛前。一心同聲。以偈頌曰。

世尊甚希有。難可得值遇。具無量功德。能救護一切。
天人之大師。哀愍於世間。十方諸眾生。普皆蒙饒益。
我等所從來。五百萬億國。捨深禪定樂。為供養佛故。

我等先世福。宮殿甚嚴飾。今以奉世尊。惟願哀納受。」

【此是第五明三業供養。問。此及下去。時諸梵天。雨
眾天華。其華如山。樹座猶下。其相如何。答。不思議
事。彼此無礙。】

「爾時諸梵天王。偈讚佛巳。各作是言。惟願世尊轉於
法輪。度脫眾生。開涅槃道。時諸梵天王。一心同聲。而
說偈言。

世雄兩足尊。惟願演說法。以大慈悲力。度苦惱眾生。」

【此是第六東方梵。請轉半字教。如今佛說三藏教
也。與下東南方同。】

「爾時大通智勝如來。默然許之。」

【此是第七大通默許。巳上七段。東方梵請文竟。】

「又諸比丘。東南方五百萬億國土。諸大梵王。各自見
宮殿光明照曜。」

【此明東南方梵請。亦有七。此是初明覩瑞。】

「昔所未有。歡喜踊躍。生希有心。」

【此是第二驚駭。】

「即各相詣。共議此事。時彼眾中。有一大梵天王。名曰
大悲。為諸梵眾。而說偈言。

是事何因緣。而現如此相。我等諸宮殿。光明昔未有。
為大德天生。為佛出世間。未曾見此相。當共一心求。
過千萬億土。尋光共推之。多是佛出世。度脫苦眾生。」

【此是第三相問決也。】

「爾時五百萬億諸梵天王。與宮殿俱。各以衣裓。盛諸

天華。共詣西北方。推尋是相。見大通智勝如來。處于
道場菩提樹下。坐師子座。諸天龍王。乾闥婆。緊那羅。
摩睺羅伽。人非人等。恭敬圍繞。及見十六王子。請佛
轉法輪。」

【此明第四尋光見佛。】

「時諸梵天王。頭面禮佛。繞百千帀。即以天華。而散佛
上。所散之華。如須彌山。并以供養佛菩提樹。華供養
巳。各以宮殿。奉上彼佛。而作是言。惟見哀愍饒益我
等。所獻宮殿。願垂納受。爾時諸梵天王。即於佛前。一
心同聲。以偈頌曰。

聖主天中天。迦陵頻伽聲。哀愍眾生者。我等今敬禮。
世尊甚希有。久遠乃一現。一百八十劫。空過無有佛。
三惡道充滿。諸天眾減少。今佛出於世。為眾生作眼。
世間所歸趣。救護於一切。為眾生之父。哀愍饒益者。
我等宿福慶。今得值世尊。」

【此明第五三業供養。】

「爾時諸梵天王。偈讚佛巳。各作是言。惟願世尊哀愍
一切。轉於法輪。度脫眾生。時諸梵天王。一心同聲。而
說偈言。

大聖轉法輪。顯示諸法相。度苦惱眾生。令得大歡喜。
眾生聞此法。得道若生天。諸惡道減少。忍善者增益。」

【此明第六請法。初東方與此東南。請轉半字教。如
今佛說三藏教也。】

「爾時大通智勝如來。默然許之。」


【此是第七明默許也。巳上東南方梵請七段竟。】

「又諸比丘。南方五百萬億國土。諸大梵王。各自見宮
殿。光明照曜。」

【此去即明南方梵請。亦七段。此是初覩瑞也。】

「昔所未有。歡喜踊躍。生希有心。」

【此是第二明驚駭也。】

「即各相詣。共議此事。以何因緣。我等宮殿。有此光曜。
而彼眾中。有一大梵天王。名曰妙法。為諸梵眾。而說
偈言。

我等諸宮殿。光明甚威曜。此非無因緣。是相宜求之。
過於百千劫。未曾見是相。為大德天生。為佛出世間。」

【此是第三明相問決也。】

「爾時五百萬億諸梵天王。與宮殿俱。各以衣裓。盛諸
天華。共詣北方。推尋是相。見大通智勝如來。處于道
場菩提樹下。坐師子座。諸天龍王。乾闥婆。緊那羅。摩
睺羅伽。人非人等。恭敬圍繞。及見十六王子。請佛轉
法輪。」

【第四明尋光見佛也。】

「時諸梵天王。頭面禮佛。繞百千帀。即以天華。而散佛
上。所散之華。如須彌山。并以供養佛菩提樹。華供養
巳。各以宮殿。奉上彼佛。而作是言。惟見哀愍饒益我
等。所獻宮殿。願垂納處。爾時諸梵天王。即於佛前。一
心同聲。以偈頌曰。

世尊甚難見。破諸煩惱者。過百三十劫。今乃得一見。

諸飢渴眾生。以法雨充滿。昔所未曾覩。無量智慧者。
如優曇盋華。今日乃值遇。我等諸宮殿。蒙光故嚴飾。
世尊大慈愍。惟願垂納受。」

【第五明三業供養也。】

「爾時諸梵天王。偈讚佛巳。各作是言。惟願世尊轉於
法輪。令一切世間。諸天魔梵。沙門。婆羅門。皆獲安隱。
而得度脫。時諸梵天王。一心同聲。以偈頌曰。

惟願天人尊。轉無上法輪。擊于大法鼓。而吹大法螺。
普雨大法雨。度無量眾生。我等咸歸請。當演深遠音。」

【此明第六請法也。】

「爾時大通智勝如來。默然許之。」

【此是第七明默許。巳上明南方梵請文畢。下文經
家避繁。例上總明六方也。】

「西南方乃至下方。亦復如是。」

【此乃總明六方也。此中六方。與前南方。共七方。請
轉對半明滿。如今佛說方等耳。巳上並明九方請
讚畢。
○此下去明上方請。秖有六段。世尊即說。故
無默許也。】

「爾時上方五百萬億國土。諸大梵王。皆悉自覩所止
宮殿。光明威曜。」

【此初明覩瑞也。】

「昔所未有。歡喜踊躍。生希有心。」

【第二明驚駭也。】

「即各相詣。共議此事。以何因緣。我等宮殿。有斯光明。

而彼眾中。有一大梵天王。名曰尸棄。為諸梵眾。而說
偈言。

今以何因緣。我等諸宮殿。威德光明曜。嚴飾未曾有。
如是之妙相。昔所未聞見。為大德天生。為佛出世間。」

【此是第三明相問決也。】

「爾時五百萬億諸梵天王。與宮殿俱。各以衣裓。盛諸
天華。共詣下方。推尋是相。見大通智勝如來。處于道
場菩提樹下。坐師子座。諸天龍王。乾闥婆。緊那羅。摩
睺羅伽。人非人等。恭敬圍繞。及見十六王子。請佛轉
法輪。」

【第四明尋光見佛也。】

「時諸梵天王。頭面禮佛。繞百千帀。即以天華。而散佛
上。所散之華。如須彌山。并以供養佛菩提樹。華供養
巳。各以宮殿。奉上彼佛。而作是言。惟見哀愍饒益我
等。所獻宮殿。願垂納處。時諸梵天王。即於佛前。一心
同聲。以偈頌曰。

善哉見諸佛。救世之聖尊。能於三界獄。勉出諸眾生。
普智天人尊。愍哀群萌類。能開甘露門。廣度於一切。
於昔無量劫。空過無有佛。世尊未出時。十方常闇瞑。
三惡道增長。阿修羅亦盛。諸天眾轉減。死多墯惡道。
不從佛聞法。常行不善事。色力及智慧。斯等皆減少。
罪業因緣故。失樂及樂想。住於邪見法。不識善儀則。
不蒙佛所化。常墯於惡道。佛為世間眼。久遠時乃出。
哀愍諸眾生。故現於世間。超出成正覺。我等甚欣慶。

及餘一切眾。喜歎未曾有。我等諸宮殿。蒙光故嚴飾。
今以奉世尊。惟垂哀納受。願以此功德。普及於一切。
我等與眾生。皆共成佛道。」

【第五明三業供養也。】

「爾時五百萬億諸梵天王。偈讚佛巳。各白佛言。惟願
世尊轉於法輪。多所安隱。多所度脫。時諸梵天王。而
說偈言。

世尊轉法輪。擊甘露法鼓。度苦惱眾生。開示涅槃道。
惟願受我請。以大微妙音。哀愍而敷演。無量劫習法。」

【第六明請法。準此偈文。上方梵。請帶半明滿。如今
佛說般若。始從前佛成道壽長遠訖此。明結緣遠
由竟。
△下從爾時大通智勝受十方下。結緣近由。
文為二。一先轉半字法輪。二諸子請轉廢半明滿
字法輪。初為三。一受請。二正轉。三聞法得道。然此
中應說三乘。如序品文。而今不說者。正為下根論
結緣開顯等。略不言六度耳。】

「爾時大通智勝如來。受十方諸梵天王。及十六王子
請。」

【初佛受請也。由佛受請說法。故後得覆講正作結
緣近由也。】

「即時三轉十二行法輪。若沙門婆羅門。若天魔梵。及
餘世間。所不能轉。謂是苦。是苦集。是苦滅。是苦滅道。
及廣說十二因緣法。無明緣行。行緣識。識緣名色。名
色緣六入。六入緣觸。觸緣受。受緣愛。愛緣取。取緣有。

有緣生。生緣老死憂悲苦惱。無明滅則行滅。行滅則
識滅。識滅則名色滅。名色滅則六入滅。六入滅則觸
滅。觸滅則受滅。受滅則愛滅。愛滅則取滅。取滅則有
滅。有滅則生滅。生滅則老死憂悲苦惱滅。」

【第二正明三轉法輪。謂示勸證也。示謂示其相狀。
勸謂勸其令修。證謂引巳證彼。今略辨三轉之相。示
者。謂此是苦乃至此是道。勸者。謂苦應知。集應斷。
滅應證。道應修。證者。苦我巳知。不復更知。乃至道
我巳修。不復更修。委釋如大論俱舍。若以大小經
論轉法輪義同異之相。盡著此中。紙數盈百。尚不
可盡。但令知彼先小後大。同此土耳。故不多述也。
亦對見諦思惟無學也。又為聲聞三轉。為緣覺再
轉。為菩薩一轉。此約所為也。何故爾。由根利鈍。此
一往說耳。通方例皆三轉。何故三轉。諸佛語法。法
至於三。為眾生有三根故。大論及婆沙。委作此說
也。問。初為五人。云何作三根耶。復有八萬諸天。何
故無三根耶。答。人天通有三義故也。為生三慧三
根三道故。若聞等不同。是三慧。悟有前後。即三根。
見修無學。即三道也。無色般。義準亦有。但非因轉
法輪得耳。此釋三轉竟。言十二行者。一約四諦教。
二約十六行。初教十二者。四諦各用示勸證。為教
主也。行十二者。三轉皆生眼智明覺四法。為行十
二也。又教十二為能轉。四皆佛說故是能也。行十
二是所轉者。度入彼心。故言所也。又行十二是輪

者。輪以摧惑。十二教非輪者。教從化主故。況佛知
時知機。亦不無行而徒轉爾。此且一往也。若作二
輪義。眼智明覺者。約四十八法。開此四心。成十六
心。謂苦法忍為眼。苦法智為智。比忍為明。比智為
覺。餘三諦亦爾。故成十六心。三根人各得十六心。
故成四十八行也。十二諦是教法輪。十二行是行
法輪。故作二輪。教行相修。共能摧惑。況復教行俱
由佛轉。是故教行俱得名輪。又教輪則能轉輪。唯
是一權智。所轉則有十二教也。若行法輪。能轉之
教有十二。所轉之行亦十二。或通三人。或約一人。
今就見諦道三人。利根聞示轉。即生眼智明覺。三
人合舉。故言十二行。當知初轉法輪。得見諦解。三
乘之人。方有十二也。此釋十二行竟。釋所不能轉
者。沙門不聞。尚不能知名。何況能轉。支佛雖悟。口
不能說。婆羅門雖聞其名。不解其理。魔梵亦爾。故
法輪名唯從佛得。佛若不說。尚不知名。豈能轉耶。
夫轉者。轉此經。度入他心。令彼得悟。破六十二見。
乃名轉法輪。為無此義。魔梵等所不能轉也。此略
釋不能轉人畢。四諦者。且約大小一化卷舒明之。
若大乘四諦。初轉二諦。次轉一諦。次轉無諦。當知
從無四諦舒四。卷四歸無。舒卷秪是開合異名耳。
若小乘四諦。以生滅為體。大乘以無生為體。釋四
諦畢。十二因緣者。還是別相。細觀四諦也。即是因
二果五。因三果二耳。若總相而離三世也。約苦集。

即有無明乃至老死。約道滅。即有無明滅乃至老
死滅也。此別名也。又通論者。通觀十二緣。二乘生
滅十二因緣。為菩薩無生十二緣。又三乘亦通論
四諦。二乘有量四諦。為菩薩無量四諦。又三乘人
亦可通論皆修六度。故大品發趣品云。阿羅漢支
佛。因六波羅蜜。至彼岸。攝大乘云。凡夫二乘。皆有
六度。但不同耳。】

「佛於天人大眾之中。說是法時。六百萬億那由他人
以不受一切法故。而於諸漏。心得解脫。皆得深玅禪
定。三明六通。具八解脫。第二第三第四說法時。千萬
億恒河沙那由他等眾生。亦以不受一切法故。而於
諸漏。心得解脫。從是巳後。諸聲聞眾。無量無邊。不可
稱數。」

【此是第三聞法得道也。初少。中多。不受者。不受四
見。悟初果也。得解脫者。以初顯後。即脫子果兩縛。
得無學也。深妙定者。即俱解脫人也。巳上三科。是
名初轉半字法輪竟。
△下從爾時十六王子皆出
家去。第二重請滿字法輪。文為七段。】

「爾時十六王子。皆以童子出家。而為沙彌。諸根通利。
智慧明了。巳曾供養百千萬億諸佛。淨修梵行。求阿
耨多羅三藐三菩提。」

【初明王子出家。諸根者六根也。六根清淨。故言通
利。即相似位也。又六根互用。故言通。入佛境界。故
言利也。智慧明了者。開示悟入也。彼佛初說圓頓。

諸子大乘功德。悉皆具足。愍諸方便。重請佛開權
顯實也。】

「俱白佛言。世尊。是諸無量千萬億。大德聲聞。皆巳成
就。世尊。亦當為我等。說阿耨多羅三藐三菩提法。我
等聞巳。皆共修學。世尊。我等。志願如來知見。深心所
念。佛自證知。」

【第二明請法也。言聲聞皆巳成就者。明其障除。機
動。是故為請也。我等志願如來知見者。此妙法華
經。但明佛之知見。唯志於此。即正請滿字。廢半之
文。明顯若此也。】

「爾時轉輪聖王。所將眾中。八萬億人。見十六王子出
家。亦求出家。王即聽許。」

【第三明所將眾亦隨出家。】

「爾時彼佛。受沙彌請。過二萬劫巳。乃於四眾之中。說
是大乘經。名玅法蓮華。教菩薩法。佛所護念。」

【第四明佛受請說法也。言過二萬劫者。上開三既
久。不容中間無事。望下文意。二萬劫中。必說方等
般若。文云。說六波羅蜜。及諸神通事。般若是行。神
通是事。諸方等經。多明不可思議事行也。頌中又
云分別真實法者。分別故。始自色心。終至種智。皆
不出實相。故云真實。二蘇之後。即說法華滿教也。】

「說是經巳。十六沙彌。為阿耨多羅三藐三菩提故。皆
共受持。諷誦通利。說是經時。十六菩薩沙彌。皆悉信
受。聲聞眾中。亦有信解。其餘眾生。千萬億種。皆生疑

惑。」

【第五時眾有解不解。言十六沙彌信受。及二乘即
信。得解者。其餘千萬。皆生疑惑。是不解眾。即與十
六子。結法華之緣者也。】

「佛說是經。於八千劫。未曾休廢。」

【第六明說法時節也。】

「說此經巳。即入靜室。住於禪定。八萬四千劫。」

【第七明說法巳入定也。然諸佛奚甞不與定俱。但
由物機在十六子。結緣齊限。故爾許時。此正是結
緣之近由。由佛入定不出。諸疑惑眾。無所咨問。十
六子。於後為不解者。覆講說經也。文中明入定處
所。即是靜室。正入定。即是住於禪定。入定時節。即
是八萬四千劫。巳上始從佛告諸比丘。大通智勝
佛。壽五百四十萬億那由他劫。訖此經文。是明遠
近結緣之由竟。
△下從是十六菩薩知佛入室下。
第二正明結緣。就此有二。先法說結緣。次譬說結
緣。就法說復有三。第一明昔日共結緣。二明中間
更相值遇。第三明今還說法華。於第一中。復有四。
一者知佛入室。所以得說。佛知一化將畢。不復熟
此一段之人。故令王子共其結緣。又知此等必出
王子。究竟得度。所以入定。久而不出。分科總示畢。】

「是時十六菩薩沙彌。知佛入室。寂然禪定。」

【第一知佛入定。】

「各昇法座。亦於八萬四千劫。為四部眾。廣說分別妙

法華經。」

【第二諸王子覆講法華結緣也。】

「一一皆度六百萬億那由他恒河沙等眾生。示教利
喜。令發阿耨多羅三藐三菩提心。」

【第三說法時眾獲益也。皆發菩提心。故云度。若初
發心時。誓願當作佛。巳過於世間。即是度七方便
彼岸義也。
△下第四佛從定起。稱歎勸信。復有二。】

「大通智勝佛。過八萬四千劫巳。從三昧起。往詣法座。
安詳而坐。普告大眾。是十六菩薩沙彌。甚為希有。諸
根通利。智慧明了。巳曾供養無量千萬億數諸佛。於
諸佛所。常修梵行。受持佛智。開示眾生。令入其中。」

【此初正稱歎菩薩也。
△下是第二勸信。有二。】

「汝等皆當數數親近。而供養之。」

【此先勸物親近也。】

「所以者何。若聲聞辟支佛。及諸菩薩。能信是十六菩
薩所說經法。受持不毀者。是人皆當得阿耨多羅三
藐三菩提如來之慧。」

【第二釋勸意。巳上從知佛入定訖此。初明昔結緣
三科畢。】

「佛告諸比丘。是十六菩薩。常樂說是妙法蓮華經。一
一菩薩所化。六百萬億那由他恒河沙等眾生。世世
所生。與菩薩俱。從其聞法。悉皆信解。以此因緣。得值
四萬億諸佛世尊。于今不盡。」

【此第三明中間常相逢。值有三種。若相逢遇。常受

大乘。此輩中間皆巳成就。不至于今。若相逢遇其
退大。仍接以小。此輩中間猶故未盡。今得還聞大
乘之教。三但論遇小。不論遇大。則中間未度。于今
亦不盡。此人始自初聞小時。為初結緣。復於中間。
唯習於小。今遇王子。初且聞小。此第三類人。未曾
聞大。便即流轉。今方受大。乃至滅度後得道者是
也。人見釋迦一代教中。一分聲聞。未發心者。便即
判云永滅無發。是則不知如來長遠之化。問。如上
塵數。多許時節。今始得羅漢。當知無生法忍。何易
可階耶。答。一云。大聖善巧。依四悉檀。作如是說。或
說佛道長遠。或說佛果易得。若對治厭道長遠。說
短。若對於道生輕易想者。說長。或為發生宿善。或
隨世間所欲。或為聞說長短。即得入第一義。當知
言如許多劫。方今得羅漢者。此是權行四悉檀。引
諸實行。令入道耳。問。此經何文。赴其樂短。答。龍女
是也。法師品中。雖無時節。計應非遠。小乘教中。尚
乃秖云六十百劫。出界但經八六四二。雖大小有
殊。猶在權教。故實教中。六根五品。一世可期。乃至
金光明經。一生十地。故南岳用普賢觀意云。六根
極遲。不出三生。雖四悉赴機。隨好長短。論其自行。
終無端拱。問。法華實教。秖應實說。何故劫數猶短
說長。答。言權實者。論所行法。時節乃是誘進疲夫。
應知權教。一向說長。如婆沙三祇。及諸大乘經無
量劫。此則定不可短。雖實教中有長有短。若依實

道。定短為正。如常不輕輕毀之眾。秖經四千億佛。
皆悉得度。豈有必經多塵劫耶。雖然長短在機。理
豈爾耶。既長短約人。但不篤自勤。何須論他時節
長短。此明中間相遇。
△下從諸比丘去。第三明今
日還說法華。此文復二。先會古今。後明還說法華。
先會古今復二。一結師之古今。二會弟子古今。】

「諸比丘。我今語汝。彼佛弟子。十六沙彌。今皆得阿耨
多羅三藐三菩提。於十方國土。現在說法。有無量百
千萬億菩薩聲聞。以為眷屬。其二沙彌。東方作佛。一
名阿閦。在歡喜國。二名須彌頂。東南方二佛。一名師
子音。二名師子相。南方二佛。一名虗空住。二名常滅。
西南方二佛。一名帝相。二名梵相。西方二佛。一名阿
彌陀。二名度一切世間苦惱。西北方二佛。一名多摩
羅䟦栴檀香神通。二名須彌相。北方二佛。一名雲自
在。二名雲自在王。東北方佛。名壞一切世間怖畏。第
十六我釋迦牟尼佛。於娑婆國土。成阿耨多羅三藐
三菩提。」

【初結師古今也。十六沙彌是古。八方作佛是今。
△
下第二會弟子古今。復為二。一會現在。二會未來。
現在中自為四。】

「諸比丘。我等為沙彌時。各各教化無量百千萬億恒
河沙等眾生。從我聞法。為阿耨多羅三藐三菩提。」

【此第一會現在。不退住菩提也。】

「此諸眾生。于今有住聲聞地者。我常教化阿耨多羅

三藐三菩提。是諸人等。應以是法。漸入佛道。」

【第二明退者。今住聲聞也。】

「所以者何。如來智慧。難信難解。」

【第三釋退住意。】

「爾時所化。無量恒河沙等眾生者。汝等諸比丘。」

【第四正結會古今。巳上四段。總是初現在弟子文
畢。
△下去第二會未來弟子。復為二。】

「及我滅度後。未來世中。聲聞弟子是也。」

【初正會也。】

「我滅度後。復有弟子。不聞是經。不知不覺菩薩所行。
自於所得功德。生滅度想。當入涅槃。我於餘國作佛。
更有異名。是人雖生滅度之想。入於涅槃。而於彼土。
求佛智慧。得聞是經。唯以佛乘。而得滅度。更無餘乘。
除諸如來方便說法。」

【第二釋疑也。疑者云。現在者得聞佛說法華。得入
一道。可是結緣之流。未來者不聞法華。而入滅度。
此豈能捨小得入一乘耶。故經釋云。雖滅度之後。
終會得聞。我於餘國作佛。得聞是經。餘國者。三乘
通教有餘國也。此乃橫豎二對。橫論土體與教相
當。竪論約土用教多少。則二乘人。於彼有餘。巳成
通人也。亦有於此巳成通人。謂從鹿苑。至方等部。
重入通教。成無生人。亦非更用此教斷惑也。除諸
如來方便說法者。斷疑也。三是方便說也。其實無
三。會古今畢。
△下從諸比丘去。第二正明今日還

說法華。就此復三。一時眾清淨。二正說法華。三釋
前開三意。】

「諸比丘。若如來自知涅槃時到。眾又清淨。信解堅固。
了達空法。深入禪定。」

【初明眾清淨也。涅槃時到者。諸佛出世。教化將畢
之時。即說此經。如迦葉佛日月燈明等。說此經竟。
即入涅槃。釋迦說法華經竟。仍唱當滅。言眾又清
淨者。化道欲畢。眾機當熟。熟謂智斷二德具足。故
清淨言。表煩惱盡。即斷德也。信解堅固者。信即四
不壞信。俱舍論云。經說有四證淨。謂佛法僧戒。此
四即是所證也。若見三諦時。得法戒二也。若見道
諦時。兼得佛僧。則是見四諦。證四淨信也。解即無
漏正解。了達真諦。具諸禪定。此智斷立也。爾時堪
教大道。聞必信受也。此以鹿苑。對涅槃時。此釋乃
應方得譬喻品意也。復次眾又清淨者。得三藏教
益免難也。信解堅固者。於方等教。心相體信也。了
達空法。聞般若教說法。於空法中。心得了達。即轉
教意。此應信解品意釋之也。】

「便集諸菩薩。及聲聞眾。為說是經。世間無有二乘而
得滅度。唯一佛乘。得滅度耳。」

【第二正說法華也。集諸菩薩。即聚會親族等。是說
此經也。上釋親族。法身大士。影響眾者。以此文驗
之。其義明矣。集諸菩薩。是會親族。及聲聞眾。是命
其子也。】


「比丘當知。如來方便。深入眾生之性。知其志樂小法。
深著五欲。為是等故。說於涅槃。是人若聞。則便信受。」

【第三釋開三意也。問。若世無二乘得滅度者。何故
如來。前說權教耶。故經釋云。比丘當知。如來方便。
深知眾生有小性欲。著於五塵。弊於五濁。故先說
三。令破弊免難。後說一也。經文既云無有二乘而
得滅度。豈可必立定性者也。巳上從是十六菩薩
沙彌知佛入室。是明正結緣中。初法說文畢。
△下
從譬如去。是正結緣中。第二譬說也。譬有開合。此
文難見。故委分判對上二周也。初開譬為二。第一
導師譬。譬上覆講。共結大緣。即擬火宅之總譬。方
便之略頌也。第二將導譬。譬上中間相遇。今還說
法華也。若中間相逢。從我聞法。皆為三菩提者。不
為此人設譬。若中間相逢。于今有住聲聞地者。正
為此人。設第二譬。即擬火宅之別譬。方便之廣頌
也。初導師譬。即擬火宅總譬。方便略頌中之六意
也。就此其文有五。問。此中作譬。但云始終。那不作
信解中。父子相失。長者驚入火宅。不虗等名。譬既
不同。應與上二周永乖。如何對法同耶。答。凡作譬
名。各逐義便。上取機感有無。故言父子相失。父子
相見。若取感應。始赴機故。言驚入火宅。此中明將
導眾人。世世相值。那得言相失。先久結緣。那得言
始應。為此義故。不作相失驚入名耳。文不合用。而
其意則通。何者。相失相見。既是中根得悟巳後。領

於今日未有大小化前。名為背父。及明見父不識
之咎。譬中云驚入者。我雖背父。而父不捨。恒思我
機。機至之初。故有驚入之義。若論機應。結緣巳後。
奚甞不隨如今文耶。此中既云中間相遇。乃至今
日相見得度。故知中間不無相失驚入也。當知隨
逐由驚入。驚入故相見。相見由相失。各舉一邊。大
旨無別也。問。既云隨逐。不云失等。今既得益。何故
不作不虗譬。答。上來巳四處。合二十二番開權顯
實。其義巳彰。不虗本欲勸信。下根信在不久。故不
須也。】

「譬如五百由旬。」

【此明導師中。初五百由旬譬。然釋此五百。人師及
經論異出。多解不同。委在疏辨。今依此經釋之。三
界果報處為三百。有餘國處為四百。實報國處為
五百。此約生死處解也。下文合譬云知諸生死。生
死即是處所明矣。但佛旨難知。更須廣解。見惑為
一百。五下分為二百。五上分為三百。塵沙為四百。
無明為五百。下文合譬。云煩惱險難惡道。義相扶。
此約煩惱釋也。又入空觀。能過三百。入假觀。能過
四百。入中觀。能過五百。下文合譬云。善知險道通
塞之相。即雙知因果二種五百。義相扶。此約能度
觀智釋也。】

「險難惡道。曠絕無人。怖畏之處。」

【第二險難惡道者。譬生死因果。分段變易。此即果

險難也。見思五住。即因險難也。由此因果。故言惡
道也。無人者。道有二種。一曠絕有人可依。二無人
可依。譬生死中有涅槃。煩惱中有菩提。雖復曠絕。
則有人可依。若生死煩惱無菩提。藥中無病。病中
無藥。是則曠絕無人可依。若有依無依。俱行曠路。
此即藏通二乘也。若別圓二教。非曠有人也。此即
譬上未度之眾。煩惱重故。於如來智慧。難信難解。
經云。此諸眾生。于今有住聲聞地者。我常教化。至
難信難解文也。即擬上火宅中火起譬。柱根腐敗。
梁棟傾危。至欻然火起文也。方便品中安隱。對不
安隱法文是也。】

「若有多眾。」

【第三若有多眾者。此譬王子所化。未度之眾也。】

「欲過此道。至珍寶處。」

【第四欲至寶所也。欲過此險道。求至種覺。故言至
珍寶處也。譬上覆講法華。擬藥艸喻中。一味雨一
門等。】

「有一導師。聰慧明達。善知險道通塞之相。」

【第五正明導師。即第十六王子也。眼耳清淨曰聰。
意清淨曰利。總而言之。即六根清淨也。智即一心
三智也。明即具足五眼。又三明為明。十力為達。即
藥草中密雲。火宅中長者。方便中今我亦如是。上
是第一導師譬中四譬竟。
△下去是第二。將導眾
人譬。此與火宅方便中別譬廣頌意同也。就此為

三。】

「將導眾人。欲過此難。所將人眾。」

【初明所將人眾譬者。通是結緣之眾也。若別論者。
昔得大益。被將巳竟。未得大益。正是所將。若約五
百人。三十子中。未得開悟之人。本緣不失。而為導
師所將。同上火宅長者。見火驚怖。方便品見五濁。
而起大悲心也。
△第二中路懈退喻為二。一退大。
擬上息一。二接小擬上施三。初退大自為三。】

「中路懈退。」

【初明中路懈退譬也。初中路者。非是半途名中路。
但以發心為始。至佛為終。此兩楹間。而起退意。故
名中路懈退。即擬上無大機也。】

「白導師言。我等疲極。而復怖畏。」

【第二白導師譬也。白導師言者。自有通途慈悲導
師。如文云。有一導師。將導眾人者是也。自有結緣
導師。如文云。所將人眾。白導師言是也。自有權智
導師。如文云。導師多諸方便是也。自有實智導師。
文云。導師知此人眾是也。今言白導師者。正白結
緣之導師也。以其退大則大滅。接小則小生。一生
一滅。感於法身。呼此為白。王子知其退大。即是聞
其所白。善根微弱。無明所翳。故言疲極。憚生死名
為怖畏。即擬上不受勸誡。我等疲極。即是不受勸
門。而復怖畏。即不受誡門也。】

「不能復進。前路猶遠。今欲退還。」


【第三不能復進譬也。不能復進前路猶遠者。見思
塵沙無明。難可卒斷也。然用小乘接之。不令頓還
本處。亦有進義。即擬上息化也。巳上是第二中路。
懈退中初退大。擬上息一中三科文。總是譬上中
間相值。退大乘心。即以小接。與火宅中不用身手。
而歎三車希有。方便品息大乘化。念用方便意同
也。巳上三文。擬上息一畢也。
△下去是中路懈退
譬中。第二即以小接。上施三。上火宅方便。開三乘
法。皆有四意。此中具足也。】

「導師多諸方便。」

【此初喻擬宜。即火宅云。此舍巳為大火所燒。我及
諸子若不時出。必為所焚。我今當設方便。至得免
斯害。法說云。尋念過去佛。至亦應說三乘。】

「而作是念。此等可愍。云何捨大珍寶。而欲退還。」

【第二喻傷其失寶譬。知有小無大也。譬喻云。父知
諸子。乃至云情必樂著。法說云。作是思惟時。至我
亦隨順行。
△此下是第三化作城譬。自為二。先作
化。後說化。正施方便也。】

「作是念巳。以方便力。於險道中。過三百由旬。化作一
城。」

【此先作化也。上車譬云。吾為汝等造作此車。今城
是有。故須先作也。】

「告眾人言。汝等勿怖。莫得退還。今此大城。可於中止。
隨意所作。若入是城。快得安隱。若能前至寶所。亦可

得去。」

【次說化。即化城譬。擬上勸示證也。汝等勿怖莫得
退還者。勸轉。令前進入城也。今此大城可於中止。
隨意所作者。是示轉。示城可住也。若入去。是證轉。
讚城安隱也。前至寶所亦可得去者。三藏教中。未
論前進。義在衍門。約共菩薩。然上作化說化者。前
雖云化作一城。乃是意輪。故知說化。即口輪也。非
意無以說。說必身輪。身輪但據示為丈六。先須意
輪不謀而運。故知三輪未甞暫離。】

「是時疲極之眾。心大歡喜。歎未曾有。我等今者。免斯
惡道。快得安隱。於是眾人。前入化城。生巳度想。生安
隱想。」

【此是第四入城喻。受行悟入也。大歡喜即聞慧。未
曾有即煖位。免惡道即頂位。快安隱即忍位。前入
城即見諦位。巳度想即無學位。此與火宅適子願。
勇銳推排。出宅同也。生巳度想。如得盡智。安隱想
如得無生智。又具智德如巳度。證斷德如安隱想。
巳上四文。是接小。擬上施三。文畢。
△下去是第二
將導喻中。第三滅化城。至寶所。此中有二。一知息
巳。二向寶所也。】

「爾時導師。知此人眾。既得止息。無復疲倦。」

【初知眾息巳也。既得止息無復疲倦者。譬上涅槃
時到。眾又清淨。免難大機發也。】

「即滅化城。語眾人言。汝等去來。寶處在近。向者大城。

我所化作。為止息耳。」

【次引向寶所也。即滅化城。引向寶所。譬上正說法
華。示真實相。寶所有二義。若用究竟。則以極果為
寶所。上文云。唯佛與佛。乃能究盡諸法實相也。若
分入。即以初發心住為寶所。故上文云。無上寶聚
不求自得。又云。得佛法分。佛子所應得者。皆巳得
之。大經云。須陀洹者。八萬劫到。到初發菩提心處
也。此取鈍根任運。用八萬十千等至。若如三藏中
四果。不經少時。皆得入大。豈須八萬之與十千耶。
驗知八萬等。其教是權。未至界外者。尚於此生。法
華即發。豈定界外必爾許耶。當知諸教長遠之位。
多是教道。豈有出界聞勝應說。必須更經八六四
二。雖爾。若不釋此開權妙經。豈可專輙泛有此說。
令淺根者便生疑謗。佛世尚經四十餘年。不顯真
實。言寶所在近。向者大城。我所化作。即舉廢權譬。
以帖顯實譬也。上文云。如來智慧。難信難解。是諸人
等。應以是法漸入佛慧。擬方便中云。我令脫苦縛。
逮得涅槃者。佛以方便力。示以三乘教也。當知此
中文。秖云滅化即至寶所。不云城中經諸味者。準
信解品文。理必須有也。古師對中間料揀。車城有
無三一動靜。車城皆譬無生智。車何故無。城何故
有。而車三城一。車城動靜耶。今師答釋。約眾生心。
車城俱有。約佛智明。亦有亦無。權智所明為有如城。
實智所明為無如車。又實智所明。說城如化。故亦

無。權智所明。為子造車。故亦有。又若約能設教故。
俱有。約所證理故。俱無。覆實故有。開權故無。施權
故有。廢權故無。俱是造作故有。俱是化他故無。故
知法華非但化城。亦是化車。皆逐便耳。又約今化
城。更與上二周。對論同異。當知化城正意。為退大
取小人。傍為發軫學小人。上二周正意。為發軫學小
人。傍為退大人也。以文云前路猶遠今欲退還。上
二周未有此語。但云沒苦及以所燒。此亦一往。亦
可退大者利。通上二周。元小者鈍。應在第三。又應
明車城今昔之義。三車。通今昔。昔指三味。今謂法
華。故二教中。俱有三車。但昔正用。今述昔耳。又化
城唯今。至今經中。初設之時。即云化作者。以是聲
聞大機動時。得說教意。云城是化。正施小時。云是
實故。故未道是化。又化城在昔。對人亦三。三車在
昔。對理亦一。問。車城二果。俱在涅槃。城有化名。車
豈非化。忽若許化。同異云何。答。三車為說法輪作
譬。化城為神通輪作譬。一往二輪雖復小異。論其
施化。大旨仍同。今從便易。通且從化。說宜從教。不
可互執。又車約聲作譬。諸子聞而不見。城乃為色
作譬。又可車亦通色。說城是教。城既有教。城還是
動。問。城與二使云何。答。使能指示。如教詮理。城為
息患。教動而城靜。教即四諦十二緣有異。城是二
智入無餘不異。教通因果。城車但在果。教通有為
無為。城車但在無為。權智謂車是無。名教施設故。

實智謂車是有。無離文字說解脫故。權智照城為
有。引眾生故。實智照城是無。偏真非實故。權智照
車是三。逗三緣故。實智照車是一。俱會一乘故。權
智照城為一。是偏真故。實智照城為三。如來藏故。
權智照城為靜。是灰斷故。實智照城為動。滅此化
故。權智照車為運。運入無餘故。實智照車為靜。不
動不出故。如此釋。與舊不同。舊秖在小爾。問。凡五
處開三顯一。為有何異。答。通論無異。別論有差。方
便品約教。開三顯一。文云。如來但以一佛乘故。為
眾生說法。無二亦無三也。火宅約行開三顯一。車
是運義。運則譬行。文云。各乘大車。遊於四方。嬉戲
快樂也。信解中。約人開三顯一結會。傭作之人。即
是長者之兒。我等昔來真是佛子也。藥艸喻中。約
差別。即知權。同依一理。無差別。即知實。差別無差
別。無差別而差別。令知此意耳。終不說言無一有
一。此約自行權實二智。隨自意語故。佛能知而眾
生不知也。亦是通前通後。知不知明權實也。今化
城。正約理開三顯一。寶所化城。皆是小大兩理。破
除二乘化理。顯於寶所真實一理也。然雖各明教
行人理。及知不知。且隨文相。一往而說。故一一文。
皆須竝具四一等。下去五百領解。舉珠為譬。亦是
約理也。此乃第三周將畢。具錄料簡要釋通方。此
是喻說中。第二將導文畢。
△下去第二合譬。先正
合。後舉譬帖合。而不次第耳。】


「諸比丘。如來亦復如是。」

【初合上第五導師譬。】

「今為汝等。作大導師。」

【第二合上第三多諸人眾譬。此以能將。顯多所將
也。】

「知諸生死煩惱。惡道險難。」

【第三合上第二險惡道譬。】

「長遠。」

【此是第四合上第一五百由旬譬也。】

「應去應度。」

【第五合上第五正明導師聰慧明達。亦是合上第
四欲過險道。至於珍寶所也。
△下從若眾生去。合
第二將導譬。譬本有三。今亦合三。】

「若眾生。」

【此一句合上第一將導人眾也。
△下但聞去。合上
第二退大接小譬。若眾生住去。合上第三滅化將
至寶所也。第二譬本。有退大接小。今具合之。上退
大有三意。】

「但聞一佛乘者。」

【初合上中路懈退無機意也。】

「則不欲見佛。不欲親近。」

【此第二不欲見佛。不欲聞法。合上白導師不受誡
勸也。】

「便作是念。佛道長遠。久受勤苦。乃可得成。」


【此第三合上不能前進息化意。此合退大三喻文
畢。
△下從佛知去。合上小接退。譬本有四。今合但
三。】

「佛知是心。」

【初合上導師多方便擬宜意也。】

「怯弱下劣。以方便力。」

【第二合上此等可愍知有小機也。】

「而於中道。為止息故。說二涅槃。」

【合第三現作化城。眾人入城譬也。而於中道。說二
涅槃者。三界惑盡。塵沙無明未破。於此兩楹。判有
餘無餘二涅槃。此約惑也。亦是聲聞緣覺涅槃。此
約二乘智也。又分段巳盡。變易未除。二死之間。判
為有餘無餘。此約生死。二死中間名為中道。亦可
作空有二邊。共不共。真俗。權實。大小等說之。此合
接小三喻畢。
△下去合上第三將至寶所。上文有
二。今合亦二。】

「若眾生。住於二地。」

【此是合將導師譬中。第三滅化。至寶所中。初合上
知止息巳譬也。】

「如來爾時。即便為說。汝等所作未辦。汝所住地。近於
佛慧。當觀察籌量。所得涅槃。非真實也。但是如來。方
便之力。於一佛乘。分別說三。」

【次合上將向寶所譬也。正合文畢。
△下去是第二
牒譬帖合也。】


「如彼導師。為止息故。化作大城。」

【初牒接退譬。來合施三也。】

「既知息巳。而告之言。寶處在近。此城非實。我化作耳。」

【此牒滅化譬來。合上顯一。即上文云。即滅化城。乃
至為止息耳。】

「爾時世尊。欲重宣此義。而說偈言。」

【第二偈頌四十九行半偈。頌上。上有二。今初二十
二行半。頌結緣之由。次二十七行。頌第二正結緣。
上由有近遠。今初十二行。頌上遠由。次無量慧世
尊下十行半。頌近由。上遠由有二。今初六行。頌大
通成道。次六行頌十方梵請轉法輪。上成道中有
五。】

「大通智勝佛。十劫坐道場。佛法不現前。不得成佛道。
諸天神龍王。阿修羅眾等。常雨於天華。以供養彼佛。
諸天擊天鼓。并作眾伎樂。香風吹萎華。更雨新好者。」

【今初三行。頌上第二將成道前事也。】

「過十小劫巳。乃得成佛道。諸天及世人。心皆懷踊躍。」

【此第二一行。頌上第三正成道。】

「彼佛十六子。皆與其眷屬。千萬億圍繞。俱行至佛所。
頭面禮佛足。而請轉法輪。聖師子法雨。充我及一切。」

【此第三二行。頌上第五十六子請轉法輪。兼頌上
第四成道巳。眷屬申供養。略不頌第一佛壽長遠
也。
△下去六行。頌上十方梵請。上文有二。】

「世尊甚難值。久遠時一現。為覺悟羣生。震動於一切。」


【初一行。頌上威光動耀也。】

「東方諸世界。五百萬億國。梵宮殿光曜。昔所未曾有。
諸梵見此相。尋來至佛所。散華以供養。并奉上宮殿。
請佛轉法輪。以偈而讚嘆。佛知時未至。受請默然坐。」

【此三行。別頌東方也。】

「三方及四維。上下亦復爾。散華奉宮殿。請佛轉法輪。
世尊甚難值。願以大慈悲。廣開甘露門。轉無上法輪。」

【此二行。總頌九方也。巳上頌初遠由畢。】

「無量慧世尊。受彼眾人請。」

【此半行。頌上第一受請也。】

「為宣種種法。四諦十二緣。無明至老死。皆從生緣有。
如是眾過患。汝等應當知。」

【次一行半。頌上第二正轉二乘法輪。】

「宣暢是法時。六百萬億姟。得盡諸苦際。皆成阿羅漢。
第二說法時。千萬恒沙眾。於諸法不受。亦得阿羅漢。
從是後得道。其數無有量。萬億劫算數。不能得其邊。」

【第三三行。頌上第三時眾。聞法得道也。
△此下五
行半。第二王子。重請轉滿字法輪。有七。】

「時十六王子。出家作沙彌。」

【初二句。頌第一王子出家。】

「皆共請彼佛。演說大乘法。我等及營從。皆當成佛道。
願得如世尊。慧眼第一淨。」

【次一行半。頌上第二正請轉大乘法也。】

「佛知童子心。宿世之所行。以無量因緣。種種諸譬喻。

說六波羅蜜。及諸神通事。分別真實法。菩薩所行道。」

【此第三二行。頌上過二萬劫文。即是中間說方等
般若也。】

「說是法華經。如恒河沙偈。」

【此第四半行。正頌第四受請說法華。】

「彼佛說經巳。靜室入禪定。一心一處坐。八萬四千劫。」

【第五一行。頌第七說經巳入定。略不頌第三父王
所將八萬求出家。及第五聞經之眾有解不解。并
第六說經時節長遠。巳上明結緣近由竟。
△下去
二十七行。頌上正結緣。上文有二。今初八行。頌法
說。次十九行。頌譬說。上法說有三。今初三行。頌上
第一昔結因緣。次一行。頌上第二中間相值。次四
行。頌第三今日還說華也。二昔結緣。有四。】

「是諸沙彌等。知佛禪未出。」

【初半行。頌佛入定也。】

「為無量億眾。說佛無上慧。各各坐法座。說是大乘經。
於佛宴寂後。宣揚助法化。」

【第二一行半。頌上正覆講法華也。】

「一一沙彌等。所度諸眾生。有六百萬億。恒河沙等眾。」

【第三一行。頌上聞法得益。略不頌第四佛起定稱
嘆也。巳上三文頌結緣畢。】

「彼佛滅度後。是諸聞法者。在在諸佛土。常與師俱生。」

【第二一行。頌中間相值遇。
△下去第三四行。頌上
今日還說法華。上文有二。】


「是十六沙彌。具足行佛道。今現在十方。各得成正覺。
爾時聞法者。各在諸佛所。其有住聲聞。漸教以佛道。
我在十六數。曾亦為汝說。是故以方便。引汝趣佛慧。」

【初結會古今。上有現在未來。今此三行。頌結會現
在師弟。今不頌第二弟子未來中不退。明退住小。
釋退意。正結會及未來釋疑。竝闕頌。
△下去是第
二一行。頌上說法華。上文有三。】

「以是本因緣。」

【初一句。頌上第一時眾清淨。以是本因緣。今日時
眾。免難機發也。】

「今說法華經。令汝入佛道。慎勿懷驚懼。」

【次三句。頌上第二為說是經也。略不頌第三釋開
三意也。從是諸沙彌等。訖此。是頌上法說竟。
△下
去第二有十九行。頌上開合譬。初十一行半。頌開
譬。後七行半。頌合譬。上開譬為二。今初三行。頌五
百由旬譬。次八行半。頌將導譬。上五百譬有五。但
不次第。及不頌第四寶所。】

「譬如險惡道。迥絕多毒獸。又復無水艸。人所怖畏處。」

【初一行。頌上第二險惡道喻也。】

「無數千萬眾。欲過此險道。」

【次半行。頌上第三多諸人眾喻。】

「其路甚曠遠。經五百由旬。」

【第三半行。頌上第一五百由旬。】

「時有一導師。彊識有智慧。明了心決定。在險濟眾難。」


【第四一行。頌上第五有一導師聰慧明達。此頌初
導師開譬畢。
△下第二有八行半。頌上第二將導
譬。上文有三。今頌亦三。】

「眾人。」

【初二字。頌上第一所將導人眾譬也。
△第二中路
懈退。權立化城譬。次導師知巳下。第三二行半。頌
第三滅化。引至寶所譬。上第二文有二。初懈退。次
接退。】

「皆疲倦。而白導師言。我等今頓乏。於此欲退還。」

【此初三句三字。頌上懈退第二白導師譬也。上懈
退中有三。今略不頌第一中路。又不頌第三不能
復進。
△次下有五行。頌作化。上接退化作有四意。
今文具頌。】

「導師作是念。此輩甚可愍。如何欲退還。而失大珍寶。」

【初一行。頌第二傷失大譬。】

「尋時思方便。當設神通力。」

【次二句。頌初作念擬宜。即上導師多諸方便也。】

「化作大城郭。莊嚴諸舍宅。周帀有園林渠流及浴池。
重門高樓閣。男女皆充滿。」

【此初一行半。頌正作化譬。諸舍宅者。諸空觀境也。
園林者。二乘總持。無漏法林也。九次第定為渠流。
八解脫為浴池。重門是三空門。又是重空三昧。盡
無生智為樓閣高出也。男女是定慧也。觀心解者。
智體周備。如城隍。善法圓足。如郭之圍繞。畢竟空

為舍宅。真善能成自行。如男子能幹家事。慈悲外
化。如女外嫡也。】

「即作是化巳。慰眾言勿懼。汝等入此城。各可隨所樂。」

【次一行。頌上說化也。】

「諸人既入城。心皆大歡喜。皆生安隱想。自謂巳得度。」

【此第四一行。頌上第四入城也。中路譬竟。
△導師
知息巳下。第三兩行半。頌第三滅化。引至寶所。上
文有二。】

「導師知息巳。」

【今初一句。頌上第一知息巳也。】

「集眾而告言。汝等當前進。此是化城耳。我見汝疲極。
中路欲退還。故以方便力。權化作此城。汝今勤精進。
當共至寶所。」

【次兩行一句。頌滅化引向寶所也。始從譬如險惡
道訖此。頌上開譬竟。
△下去第二有七行半。頌第
二合二譬。初半行。頌合第一五百譬。次七行。頌合
第二將導譬。】

「我亦復如是。為一切導師。」

【初半行。頌合上第一五百由旬譬。即導師譬。五百
由旬。從所行說。上合五百有四。今但半行總頌而
巳。
△第二合將導譬。】

「見諸求道者。中路而懈癈。不能度生死。煩惱諸險道。」

【此一行。合中路懈退。上頌開譬。不頌中路。亦不頌
不進。今合中路。又無餘二。】


「故以方便力。為息說涅槃。言汝等苦滅。所作皆巳辦。」

【此一行。頌合接退作化也。
△下去五行。頌第三合
滅化引至寶所。上文合二。今頌亦二。】

「既知到涅槃。皆得阿羅漢。」

【初半行。頌第一知息巳也。】

「爾乃集大眾。為說真實法。諸佛方便力。分別說三乘。
唯有一佛乘。息處故說二。今為汝說實。汝所得非滅。
為佛一切智。當發大精進。汝證一切智。十力等佛法。
具三十二相。乃是真實滅。」

【次三行半。頌第二合滅化引向寶所也。合息化偈
中。即有三德祕密藏義。汝證一切智。即是般若。具
三十二相。即是法身。乃是真實滅。即是解脫。三法
不縱不橫。即是見佛性也。】

「諸佛之導師。為息說涅槃。既知是息巳。引入於佛慧。」

【此一行。頌帖合也。巳上長行偈頌。總是為下根。第
三周正因緣說中。廣開三顯一竟。】

玅法蓮華經入疏卷第六
