










妙法蓮華經入疏卷第十一
姚秦三藏法師　鳩摩羅什　譯
天台　智者　疏　并記
四明沙門　道威　入注

「玅法蓮華經隨喜功德品第十八」

【此品是滅後。隨喜功德。格量初品功德。以勸流通。
然此下諸品。竝是流通本迹二門。竝由聞長壽增
益品秩。故須雙述今昔二門。又是稱揚五種法師。
功用。能入六根。同於現在四信之位。不輕巳下。既
總云法華。豈獨在迹耶。先釋題。次消經。釋題有因
緣約教。因緣中。初世界悉檀有三。初略釋。次廣解。
三結名。言隨者。隨順事理。無二無別。當知事理秖
是權實異名。了此權實即非權實。故無二無別。即
隨順開權顯實之事理也。喜是慶巳慶人。慶巳人
者。還是迹中事理之力。理有事故。故能慶人。事有
理故。故能自慶。又不二而二。故慶巳他。二而不二。
故了非巳他。略釋竟。廣釋者。聞深奧法。順理有實
功德。順事有權功德。慶巳有智慧。慶人有慈悲。以
自聞經。復能教他故。悲智具足。方乃名喜。況聞經
之始。行願俱時。故一句一偈。自他俱益。今此初心。
專立自行。亦以願力。而慶彼耳。權實智斷。合而說
之。故言隨喜功德品。此世界悉也。又順理者。聞佛
本地深遠深遠。信順不逆。無一毫疑滯。若信長遠。
信必依理。理與迹中妙理不殊。但指在久本。功歸

實證。理深時遠。於理聞久。豈敢竊疑。故無一毫疑
於久理。順事者。聞佛三世益物。橫竪該互。徧一切
處。亦無一毫疑滯。即廣事而達深理。即深理而達
廣事。不二而二。不別而別。雖二雖別。無二無別。如
此信解。名之為隨。如來出世。四十餘年。不顯真實。
七方便人。不語誠諦。慶我及人。以凡夫心。等佛所
知。用所生眼。同如來見。如此知見。究竟法界。廣無
崖底。無等無等等。更無過上。佛今說此我得聞此。
故名隨喜功德品。此約對治釋也。又第五十人。是
初品之初。初但有一念理解。但有一念慶巳慶他。
未有事行。恩不及人。所獲功德。如來巧喻。功葢無
學。況復最初於會聞者。況復二三四五品者。況復
入位十住十行。乃至後心者。誰聞如是深妙功德。
而不景慕。如來說此。令物尚之。故言隨喜功德品。
此約為人釋也。又上來稱美持經功德。時眾咸謂
入真因位。乃致斯德。於初心之始。起輕弱想。世人
謬解者。不測初心功德之大。而推功上位。蔑此初
心。故今示彼行淺功深。以顯經力。忽聞好堅處地。
芽巳百圍。頻伽在㲉。聲勝眾鳥。聖言親讚。希有奇
特。輕疑釋然。顯第一義。故名隨喜功德品也。然外
道得五通者。能移山竭海。而不伏見愛。不及煖法
人。二乘無學。子果俱脫。猶被涅槃縛。不知其因果
俱權。通教人修因雖巧。發心不識五百由旬。得果
止除四住。別人雖勝二乘。修因則偏。其門又拙。非

佛所讚。皆不及初隨喜人。佛今舉阿字門。況後荼。
都勝諸教。故言隨喜功德品。釋品題竟。
△文有問
答。各有長行偈頌。初彌勒發問。】

「爾時彌勒菩薩摩訶薩。白佛言。世尊。若有善男子善
女人。聞是法華經。隨喜者。得幾所福。而說偈言。」

【初長行彌勒問。由前品巳格量四人。不說初者。彌
勒承機。問出此義也。】

「世尊滅度後。其有聞是經。若能隨喜者。為得幾所福。」

【此是彌勒以偈問佛。
△下佛答為二。初答內心隨
喜人。二直明外聽法人。初為五。一展轉相教。二格
量本。三問。四答。五格量。】

「爾時佛告彌勒菩薩摩訶薩。阿逸多。如來滅後。若比
丘比丘尼。優婆塞優婆夷。及餘智者。若長若幼。聞是
經隨喜巳。從法會出。至於餘處。若在僧坊。若空閒地。
若城邑巷陌。聚落田里。如其所聞。為父母宗親。善友
知識。隨力演說。是諸人等。聞巳隨喜。復行轉教。餘人
聞巳。亦隨喜轉教。如是展轉。至第五十。」

【今明初品人。於會中聞經。傳傳相教。展轉五十。格
後況初。今為二。一橫約諸教四眾。二直約圓教數
之。作斯解者。以因古人。作五十位解。傷文失理。故
今助之。暫寄教門。以立人數。三藏有四門。一一門
有四眾。更開沙彌沙彌尼。合六人。四門則二十四
人。約信行法行。則四十八人。最初最後。合五十人。
通別四門。亦如是。直就圓門數者。數法有小七大

七。大七有七七四十九。皆是師弟。具自行化他之
德。最後一人。但是自解。無教他德。故格量下。以顯
上耳。此釋初展轉相教竟。】

「阿逸多。其第五十善男子善女人。隨喜功德。我今說
之。汝當善聽。若四百萬億。阿僧祇世界。六趣四生眾
生。卵生胎生。濕生化生。若有形無形。有想無想。非有
想非無想。無足二足。四足多足。如是等在眾生數者。
有人求福。隨其所欲。娛樂之具。皆給與之。一一眾生。
與滿閻浮提。金銀瑠璃。硨磲碼碯。珊瑚琥珀。諸妙珍
寶。及象馬車乘。七寶所成。宮殿樓閣等。是大施主。如
是布施。滿八十年巳。而作是念。我巳施眾生。娛樂之
具。隨意所欲。然此眾生。皆巳衰老。年過八十。髮白面
皺。將死不久。我當以佛法。而訓導之。即集此眾生。宣
布法化。示教利喜。一時皆得須陀洹道。斯陀含道。阿
那含道。阿羅漢道。盡諸有漏。於深禪定。皆得自在。具
八解脫。」

【此明格量中。先與世樂。拔果苦。後與涅槃樂。拔生
死苦。此是略舉梵福。今更依大論。以廣校之。滿閻
浮提人福。不及西瞿耶尼一人福。滿西瞿人福。不
及東弗婆提一人福。滿三天下人福。不及北鬱單
越一人福。滿四天下人福。不及一四天王。四天王
不及一釋。乃至第六天。不及一梵福。梵福有定散。
散者無塔處作塔。塔壞者治之。和合僧眾。請轉法
輪。眾散者還合之。是為四福。與梵天等。故言梵福

也。聖福者。謂阿羅漢。住最後身。得有餘涅槃者。是
也。又有體法三乘人。同學無生。斷煩惱盡。如燒木
成炭。又薩埵聖福。自行化他。俱以無言說道。斷煩
惱。入無餘。又薩埵福。謂從初發心。次第化人。入大
涅槃。如是格量。梵福不及聖福。聖福不及體聖福。
體聖福不及小薩埵福。小薩埵福。不及大薩埵福。
大薩埵福。不及最後聞法華經初隨喜人福。何以
故。彼非佛法故。非實故。非圓故。雖住後果。不及我
初心人。其義如是。故世人目覩如意。而爭求水精。
巳遇日光。而競謀燈燭。故方便極位菩薩。猶尚不
及第五十人。然華嚴中。以初住校量。其事仍易。今
以凡夫初隨喜位。校量聖福。自非大聖嚴旨。安能
信斯希奇。此格量本也。】

「於汝意云何。是大施主所得。功德寧為多不。」

【此三如來問其隨喜功德。】

「彌勒白佛言。世尊。是人功德甚多。無量無邊。若是施
主。但施眾生。一切樂具。功德無量。何況令得阿羅漢
果。」

【四彌勒答其隨喜功德甚多也。】

「佛告彌勒。我今分明語汝。是人以一切樂具。施於四
百萬億。阿僧祇世界。六趣眾生。又令得阿羅漢果。所
得功德。不如是第五十人。聞法華經一偈。隨喜功德。
百分千分。百千萬億分。不及其一。乃至算數譬喻。所
不能知。阿逸多。如是第五十人。展轉聞法華經。隨喜

功德。尚無量無邊阿僧祇。何況最初。於會中聞。而隨
喜者。其福復勝。無量無邊阿僧祇。不可得比。」

【五正格量初品隨喜福。巳上是佛答彌勒內心隨
喜人功德最勝也。】

「又阿逸多。若人為是經故。往詣僧坊。若坐若立。須臾
聽受。緣是功德。轉身所生。得好上妙象馬車乘。珍寶
輦輿。及乘天宮。」

【第二直明外聽法人。初自往功德也。】

「若復有人。於講法處坐。更有人來。勸令坐聽。若分座
令坐。是人功德。轉身得帝釋坐處。若梵王坐處。若轉
輪聖王。所坐之處。」

【二明分座所獲功德。】

「阿逸多。若復有人。語餘人言。有經名法華。可共往聽。
即受其教。乃至須臾間聞。是人功德。轉身得與陀羅
尼菩薩。共生一處。利根智慧。百千萬世。終不瘖瘂。口
氣不臭。舌常無病。口亦無病。齒不垢黑。不黃不疎。亦
不缺落。不差不曲。脣不下垂。亦不褰縮。不麤澁。不瘡
胗。亦不缺壞。亦不喎斜。不厚不大。亦不黧黑。無諸可
惡。鼻不匾㔸。亦不曲戾。面色不黑。亦不陿長。亦不窊
曲。無有一切不可憙相。脣舌牙齒。悉皆嚴好。鼻脩高
直。面貌圓滿。眉高而長。額廣平正。人相具足。世世所
生。見佛聞法。信受教誨。」

【三明勸他往聽功德。從與陀羅尼菩薩。共生一處。
至人相具足。合有五十功德。將功德。以目人。亦成

五十。但上五十。論內解隨喜。今唯論外事。為異也。
今略對經。每兩功德。結為一句。令五十功德。文意
顯然。


「　一處及利根
　智慧不瘖瘂
　口香舌無病
　口無病不垢
　不黑亦不黃
　不疎不缺落
　亦不差不曲
　脣不垂不褰
　不縮不麤澁
　不瘡亦不胗
　不缺亦不壞
　不喎亦不厚
　不大及不黧
　不黑無可惡
　不匾不曲戾
　不黑亦不陿
　不長及不窊
　不曲無不喜
　脣好及好舌
　好牙及好齒
　鼻脩及高直
　面圓滿眉高
　眉長并額廣
　平正人相具
　見佛及聞法」



又此文亦有六根功德。利根智慧。是意功德。不瘖
瘂。是舌功德。鼻脩高直。鼻功德。見佛眼功德。聞法
耳功德。餘是身功德。前是相似位功德。今是相似
位前功德耳。】

「阿逸多。汝且觀是。勸於一人。令往聽法。功德如此。何
況一心。聽說讀誦。而於大眾。為人分別。如說修行。」

【四明具聽修行功德。】

「爾時世尊。欲重宣此義。而說偈言。」

【偈有十八行。為二。初九行頌。隨喜功德。次九行頌
聽經功德。初隨喜中為三。】

「若人於法會。得聞是經典。乃至於一偈。隨喜為他說。
如是展轉教。至於第五十。」


【初一行半。頌上展轉教也。】

「最後人獲福。今當分別之。如有大施主。供給無量眾。
具滿八十歲。隨意之所欲。見彼衰老相。髮白而面皺。
齒疎形枯竭。念其死不久。我今應當教。令得於道果。
即為方便說。涅槃真實法。世皆不牢固。如水沫泡燄。
汝等咸應當。疾生厭離心。諸人聞是法。皆得阿羅漢。
具足六神通。三明八解脫。」

【二五行半。頌格量本。】

「最後第五十。聞一偈隨喜。是人福勝彼。不可為譬喻。
如是展轉聞。其福尚無量。何況於法會。初聞隨喜者。」

【三二行。頌上正格量。】

「若有勸一人。將引聽法華。言此經深妙。千萬劫難遇。
即受教往聽。乃至須臾聞。斯人之福報。今當分別說。
世世無口患。齒不疎黃黑。脣不厚褰缺。無有可惡相。
舌不乾黑短。鼻高脩且直。額廣而平正。面目悉端嚴。
為人所喜見。口氣無臭穢。優鉢華之香。常從其口出。」

【此頌第二聽法中。初頌上第三勸聽功德。】

「若故詣僧坊。欲聽法華經。須臾聞歡喜。今當說其福。
後生天人中。得妙象馬車。珍寶之輦輿。及乘天宮殿。」

【二頌上第一自往聽經功德也。】

「若於講法處。勸人坐聽經。是福因緣得。釋梵轉輪座。」

【三頌上第二分座功德。】

「何況一心聽。解說其義趣。如說而修行。其福不可限。」

【四頌上第四具聽修功德。】


「玅法蓮華經法師功德品第十九」

【此是第二法師品。明初品果功德。以勸流通。先釋
品。次消經。初釋者。法師義。巳如上說五種法師之
文。問。此品既云是隨喜果。法師之名。何以指前。答。
弟子通初後。法師唯二三。義亦兼後二。或全未入
品。何者。若以五品。入六根中。五師但為六根因耳。
縱以五品。在六根外。五師不云修於觀行。但以誦
說名通。且通第二三品說。復該於四五。故且一往
似通。若其約位簡之。一向未入凡位。以法師名。彼
品釋廣。故須指彼以消今名。法師之稱。既通不隔
四信五品。故指彼文。用申品目。功德者。前謂初品
之初功德。今五品之上。謂六根清淨。內外莊嚴。五
根清淨。名外莊嚴。意根清淨。名內莊嚴。又從地獄
巳上。至佛巳還。一切色像。悉身中現者。名內莊嚴。
從地獄巳上至佛巳還。一切色像。以普現三昧。而
外化者。名外莊嚴。身根既爾。餘五亦然。讀誦既爾。
四種亦然。初品既爾。四品加然。相似既爾。分真倍
然。此世界義釋也。行者聞說此功德利。喜不自勝。
勤求無厭。思修四種三昧。令速入後信。信進倍增。
此為人悉檀也。明識大乘有大勢力。決無疑網。豁
除執權之疑。即對治悉檀也。似解之初初。過二乘
之極極。百千萬倍。如前校量。指始顯終。懸解究竟。
凡夫發心。與妙覺等。此第一義諦。不可思議。此品
所明。備斯四意。故言法師功德品也。六根功德者。

大品云。色淨故般若淨。般若淨故色淨。色淨五根
淨。般若淨意根淨。正法華。整足具六千功德。大經
云。如來一根。則能見色聞聲。齅香別味。覺觸知法。
法華論云。凡人以經力故。得勝根用。雖未入初地。
以父母所生肉眼。見大千內外也。今經六根清淨。
與大品同。以是功德。莊嚴六根。與正法華同。鼻見
色聞聲覺知。與涅槃同。肉眼有天眼慧法佛眼等
用。與論同。文義如此。諸師如何以偏見而抑正經。
今按。三業安樂行。即有十善。一善有十。即成百善。
一善中有十如。即千善。就化他為二千。約如來室。
如來衣。如來座。即成六千。五種法師。悉具六根清
淨。一一根皆有一千功德也。復次一心中。具十法
界。一一界皆有十如。即成一百。一根通取六塵。即
有六百。約定慧二莊嚴。即是一千二百。根根悉用
定慧莊嚴。等千二百也。若論六根清淨。清淨則不
言功德若少若多。若言莊嚴。能盈能縮能等。等莊
嚴者。根根六千。若言千二。顯其能盈。若言八百。顯
其能縮。若言清淨。無盈無縮無等。六根互用。根自
在故。不可思議故。若偏判。則失旨也。相似之位。若
依四輪。即鐵輪位也。若依五十二位。即十信心也。
若依仁王。即十善大心也。今對常精進者。即十信
之第三心也。諸經名目雖異。同是圓教相似位耳。
文為二。】

「爾時佛告常精進菩薩摩訶薩。若善男子善女人。受

持是法華經。若讀若誦。若解說。若書寫。是人當得八
百眼功德。千二百耳功德。八百鼻功德。千二百舌功
德。八百身功德。千二百意功德。以是功德。莊嚴六根。
皆令清淨。」

【初總列六根盈縮功德數。
△下次別作六章解釋。
各有長行偈頌。】

「是善男子善女人。父母所生。清淨肉眼。見於三千大
千世界。內外所有山林河海。下至阿鼻地獄。上至有
頂。亦見其中一切眾生。及業因緣果報生處。悉見悉
知。」

【初眼根章。明父母所生名肉眼。而所見過於天眼。
梵王報得天眼。在巳界徧見大千。大千外有風輪。
與眼作障。不能見外。若在他界。則不徧見大千。非
所統故。小羅漢見小千。大羅漢見大千。辟支佛見
百佛世界。不以風輪為礙。亦無巳他界隔。今經論
眼。能見大千內外。應是天眼。那名肉眼。此是圓教
似位。因經之力。有勝根用。既未發真。不得稱天眼。
猶名肉眼。例如小乘方便。未得神通。則不稱天眼
耳。猶是分段之身。故稱父母所生。雖稱肉眼。具五
眼用。見大千內外。天眼用。見一切眾生及業因緣。
法眼用。其目甚清淨。慧眼用。一時悉見大千內外。
見業見淨。又圓伏法界上惑。佛眼用。大經云。雖有
肉眼。名為佛眼。佛眼故名為清淨。具五眼故。故言
莊嚴。能盈能縮。名勝根用。名根自在。豈可秪作八

百千二百解耶。】

「爾時世尊。欲重宣此義。而說偈言。

若於大眾中。以無所畏心。說是法華經。汝聽其功德。
是人得八百。功德殊勝眼。以是莊嚴故。其目甚清淨。
父母所生眼。悉見三千界。內外彌樓山。須彌及鐵圍。
并諸餘山林。大海江河水。下至阿鼻獄。上至有頂天。
其中諸眾生。一切皆悉見。雖未得天眼。肉眼力如是。」

【此頌上眼根章。】

「復次常精進。若善男子善女人。受持此經。若讀若誦。
若解說。若書寫。得千二百耳功德。以是清淨耳。聞三
千大千世界。下至阿鼻地獄。上至有頂。其中內外。種
種所有語言音聲。象聲馬聲。牛聲車聲。啼哭聲愁歎
聲。螺聲鼓聲。鐘聲鈴聲。笑聲語聲。男聲女聲。童子聲
童女聲。法聲非法聲。苦聲樂聲。凡夫聲聖人聲。喜聲
不喜聲。天聲龍聲夜叉聲。乾闥婆聲。阿脩羅聲。迦樓
羅聲。緊那羅聲。摩睺羅伽聲。火聲水聲風聲。地獄聲。
畜生聲。餓鬼聲。比丘聲。比丘尼聲。聲聞聲。辟支佛聲。
菩薩聲。佛聲。以要言之。三千大千世界中。一切內外
所有諸聲。雖未得天耳。以父母所生清淨常耳。皆悉
聞知。如是分別種種音聲。而不壞耳根。」

【次耳根章。徧聞大千內外十法界音聲。聞六道即
肉天二耳。聞二乘即慧耳。聞菩薩即法耳。聞佛即
佛耳。又父母所生肉耳。能聞內外即天耳。聽之不
著即慧耳。不謬即法耳。一時互聞即佛耳。以耳例

眼。眼亦如是。見人天是二眼。見二乘是慧眼。見菩
薩是法眼。見佛是佛眼。】

「爾時世尊。欲重宣此義。而說偈言。

父母所生耳。清淨無濁穢。以此常耳聞。三千世界聲。
象馬車牛聲。鐘鈴螺鼓聲。琴瑟箜篌聲。簫笛之音聲。
清淨好歌聲。聽之而不著。無數種人聲。聞悉能解了。
又聞諸天聲。微妙之歌音。及聞男女聲。童子童女聲。
山川險谷中。迦陵頻伽聲。命命等諸鳥。悉聞其音聲。
地獄眾苦痛。種種楚毒聲。餓鬼飢渴逼。求索飲食聲。
諸阿脩羅等。居在大海邊。自共言語時。出于大音聲。
如是說法者。安住於此間。遙聞是眾聲。而不壞耳根。
十方世界中。禽獸鳴相呼。其說法之人。於此悉聞之。
其諸梵天上。光音及徧淨。乃至有頂天。言語之音聲。
法師住於此。悉皆得聞之。一切比丘眾。及諸比丘尼。
若讀誦經典。若為他人說。法師住於此。悉皆得聞之。
復有諸菩薩。讀誦於經法。若為他人說。撰集解其義。
如是諸音聲。悉皆得聞之。諸佛大聖尊。教化眾生者。
於諸大會中。演說微妙法。持此法華者。悉皆得聞之。
三千大千界。內外諸音聲。下至阿鼻獄。上至有頂天。
皆聞其音聲。而不壞耳根。其耳聰利故。悉能分別知。
持是法華者。雖未得天耳。但用所生耳。功德巳如是。」

【此頌上耳根章。】

「復次常精進。若善男子善女人。受持是經。若讀若誦。
若解說若書寫。成就八百鼻功德。以是清淨鼻根。聞

於三千大千世界。上下內外。種種諸香。須曼那華香。
闍提華香。末利華香。薝蔔華香。波羅羅華香。赤蓮華
香。青蓮華香。白蓮華香。華樹香。果樹香。栴檀香。沈水
香。多摩羅䟦香。多伽羅香。及千萬種和香。若末若丸。
若塗香。持是經者。於此間住。悉能分別。又復別知眾
生之香。象香馬香。牛羊等香。男香女香。童子香童女
香。及草木叢林香。若近若遠所有諸香。悉皆得聞。分
別不錯。持是經者。雖住於此。亦聞天上諸天之香。波
利質多羅。拘鞞陀羅樹香。及曼陀羅華香。摩訶曼陀
羅華香。曼殊沙華香。摩訶曼殊沙華香。栴檀沈水。種
種末香。諸雜華香。如是等天香和合所出之香。無不
聞知。又聞諸天身香。釋提桓因。在勝殿上。五欲娛樂。
嬉戲時香。若在妙法堂上。為忉利諸天。說法時香。若
於諸園。遊戲時香。及餘天等。男女身香。皆悉遙聞。如
是展轉。乃至梵世。上至有頂。諸天身香。亦皆聞之。并
聞諸天所燒之香。及聲聞香。辟支佛香。菩薩香。諸佛
身香。亦皆遙聞。知其所在。雖聞此香。然於鼻根。不壞
不錯。若欲分別為他人說。憶念不謬。」

【鼻根章。亦如是。父母所生。即肉鼻。大千內外。即天
鼻。不染不著。即慧鼻。分別不謬。即法鼻。一時互用。
即佛鼻。此章明互用者。鼻知好惡。別貴賤。覩天宮
莊嚴等。則鼻有眼用。讀經說法。聞香能知。鼻有耳
用。諸樹華果實。及酥油香氣。鼻有舌用。入禪出禪。
禪有八觸。五欲嬉戲。亦是觸法。鼻有身用。染欲癡

恚心。亦知修善者。鼻有意用。鼻根自在勝用若茲。
例五根亦復如是。】

「爾時世尊。欲重宣此義。而說偈言。

是人鼻清淨。於此世界中。若香若臭物。種種悉聞知。
須曼那闍提。多摩羅栴檀。沈水及桂香。種種華果香。
及知眾生香。男子女人香。說法者遠住。聞香知所在。
大勢轉輪王。小轉輪及子。羣臣諸宮人。聞香知所在。
身所著珍寶。及地中寶藏。轉輪王寶女。聞香知所在。
諸人嚴身具。衣服及瓔珞。種種所塗香。聞則知其身。
諸天若行坐。遊戲及神變。持是法華者。聞香悉能知。
諸樹華果實。及蘇油香氣。持經者住此。悉知其所在。
諸山深險處。栴檀樹華敷。眾生在中者。聞香悉能知。
鐵圍山大海。地中諸眾生。持經者聞香。悉知其所在。
阿脩羅男女。及其諸眷屬。鬬諍遊戲時。聞香皆能知。
曠野險隘處。師子象虎狼。野牛水牛等。聞香知所在。
若有懷妊者。未辨其男女。無根及非人。聞香悉能知。
以聞香力故。知其初懷妊。成就不成就。安樂產福子。
以聞香力故。知男女所念。染欲癡恚心。亦知修善者。
地中眾伏藏。金銀諸珍寶。銅器之所盛。聞香悉能知。
種種諸瓔珞。無能識其價。聞香知貴賤。出處及所在。
天上諸華等。曼陀曼殊沙。波利質多樹。聞香悉能知。
天上諸宮殿。上中下差別。眾寶華莊嚴。聞香悉能知。
天園林勝殿。諸觀妙法堂。在中而娛樂。聞香悉能知。
諸天若聽法。或受五欲時。來往行坐臥。聞香悉能知。

天女所著衣。好華香莊嚴。周旋遊戲時。聞香悉能知。
如是展轉上。乃至於梵世。入禪出禪者。聞香悉能知。
光音徧淨天。乃至于有頂。初生及退沒。聞香悉能知。
諸比丘眾等。於法常精進。若坐若經行。及讀誦經典。
或在林樹下。專精而坐禪。持經者聞香。悉知其所在。
菩薩志堅固。坐禪若讀經。或為人說法。聞香悉能知。
在在方世尊。一切所恭敬。愍眾而說法。聞香悉能知。
眾生在佛前。聞經皆歡喜。如法而修行。聞香悉能知。
雖未得菩薩。無漏法生鼻。而是持經者。先得此鼻相。」

【此頌上鼻根章。】

「復次常精進。若善男子善女人。受持是經。若讀若誦。
若解說若書寫。得千二百舌功德。若好若醜。若美若
不美。及諸苦澀物。在其舌根。皆變成上味。如天甘露。
無不美者。若以舌根。於大眾中。有所演說。出深妙聲。
能入其心。皆令歡喜快樂。又諸天子天女。釋梵諸天。
聞是深妙音聲。有所演說。言論次第。皆悉來聽。及諸
龍龍女。夜叉夜叉女。乾闥婆乾闥婆女。阿脩羅阿脩
羅女。迦樓羅迦樓羅女。緊那羅緊那羅女。摩睺羅伽
摩睺羅伽女。為聽法故。皆來親近。恭敬供養。及比丘
比丘尼。優婆塞優婆夷。國王王子。羣臣眷屬。小轉輪
王。大轉輪王。七寶千子。內外眷屬。乘其宮殿。俱來聽
法。以是菩薩善說法故。婆羅門居士。國內人民。盡其
形壽。隨侍供養。又諸聲聞。辟支佛。菩薩。諸佛。常樂見
之。是人所在方面。諸佛皆向其處說法。悉能受持一

切佛法。又能出於深妙法音。」

【舌根章亦如是。父母所生。即是肉舌也。能作十法
界語。約此即是五舌義明矣。能作十法界語。即天
舌也。不壞即慧舌也。不謬即法舌也。一時互用即
佛舌也。問。若澀惡味至舌。皆變成上味。眾色到眼。
何不變成妙色。舊答不例。味有損益也。損者變。不
損者不變。諸色不壞眼。故不例。今解不爾。一切色
同佛色。一切聲同佛聲。等皆清淨。例則無妨。徧知
一切色法聲法。無亂無謬。分別亦無妨。自在之根。
那作頑礙之解耶。】

「爾時世尊。欲重宣此義。而說偈言。

是人舌根淨。終不受惡味。其有所食噉。悉皆成甘露。
以深淨妙聲。於大眾說法。以諸因緣喻。引導眾生心。
聞者皆歡喜。設諸上供養。諸天龍夜叉。及阿修羅等。
皆以恭敬心。而共來聽法。是說法之人。若欲以妙音。
徧滿三千界。隨意即能至。大小轉輪王。及千子眷屬。
合掌恭敬心。常來聽受法。諸天龍夜叉。羅剎毗舍闍。
亦以歡喜心。常樂來供養。梵天王魔王。自在大自在。
如是諸天眾。常來至其所。諸佛及弟子。聞其說法音。
常念而守護。或時為現身。」

【此頌上舌根章。】

「復次常精進。若善男子善女人。受持是經。若讀若誦。
若解說若書寫。得八百身功德。得清淨身。如淨瑠璃。
眾生喜見。其身淨故。三千大千世界。眾生生時死時。

上下好醜。生善處惡處。悉於中現。及鐵圍山。大鐵圍
山。彌樓山。摩訶彌樓山等諸山王。及其中眾生。悉於
中現。下至阿鼻地獄。上至有頂。所有及眾生。悉於中
現。若聲聞辟支佛。菩薩諸佛說法。皆於身中。現其色
像。」

【身根章亦如是。世間所有。皆於身中現。肉身用也。
上至有頂。於身中現。天身用也。二乘於身中現。慧
身用也。菩薩於身中現。法身用也。佛於身中現。佛
身用也。一時圓現。一時互用。中也。一時無謬。假也。
一時無著。空也。】

「爾時世尊。欲重宣此義。而說偈言。

若持法華經。其身甚清淨。如彼淨瑠璃。眾生皆喜見。
又如淨明鏡。悉見諸色像。菩薩於淨身。皆見世所有。
唯獨自明了。餘人所不見。三千世界中。一切諸羣萌。
天人阿脩羅。地獄鬼畜生。如是諸色像。皆於身中現。
諸天等宮殿。乃至於有頂。鐵圍及彌樓。摩訶彌樓山。
諸大海水等。皆於身中現。諸佛及聲聞。佛子菩薩等。
若獨若在眾。說法悉皆現。雖未得無漏。法性之妙身。
以清淨常體。一切於中現。」

【此頌上身根章。】

「復次常精進。若善男子善女人。如來滅後。受持是經。
若讀若誦。若解說若書寫。得千二百意功德。以是清
淨意根。乃至聞一偈一句。通達無量無邊之義。解是
義巳。能演說一句一偈。至於一月四月。乃至一歲。諸

所說法。隨其義趣。皆與實相。不相違背。若說俗間經
書。治世語言。資生業等。皆順正法。三千大千世界。六
趣眾生。心之所行。心所動作。心所戲論。皆悉知之。雖
未得無漏智慧。而其意根清淨如此。是人有所思惟
籌量言說。皆是佛法。無不真實。亦是先佛經中所說。」

【意根章亦如是。世間資生產業。皆順正法。人意淨
也。天心所行。天所動作悉知。天意淨也。四月即四
諦。一歲即十二月。是十二因緣。與實相不相違背。
即慧意淨也。一月即一乘。菩薩意淨也。有所思量。
皆是先佛經中所說。即佛意淨也。一時圓明。一時
圓互。一時無染。一時無謬。根用自在。能盈能縮。能
等能淨。月四月等。作所表釋。以通前五。皆不二故。
若存事釋。唯第六根。所以六根所對。不須委論。然
隨喜品。校量初品也。分別功德。直明四信及以五
品也。今法師功德。但明相似六根功德也。下不輕
品。明弘經人現生後報六根清淨也。神力囑累。果
人自明弘經力用。以勸流通。藥王妙音觀音。明分
真人弘經功能。故知但依今經。判位自顯。餘依論
判。自是一途。下去可見。故隨喜品巳下。不勞委釋
物像相貌。但略示文相。以顯傳弘。則流通之功。其
義自了。】

「爾時世尊。欲重宣此義。而說偈言。

是人意清淨。明利無穢濁。以此妙意根。知上中下法。
乃至聞一偈。通達無量義。次第如法說。月四月至歲。

是世界內外。一切諸眾生。若天龍及人。夜叉鬼神等。
其在六趣中。所念若干種。持法華之報。一時皆悉知。
十方無數佛。百福莊嚴相。為眾生說法。悉聞能受持。
思惟無量義。說法亦無量。終始不忘錯。以持法華故。
悉知諸法相。隨義識次第。達名字語言。如所知演說。
此人有所說。皆是先佛法。以演此法故。於眾無所畏。
持法華經者。意根淨若斯。雖未得無漏。先有如是相。
是人持此經。安住希有地。為一切眾生。歡喜而愛敬。
能以千萬種。善巧之語言。分別而演說。持法華經故。」

【此頌上意根章。巳上六章解畢。】

「妙法蓮華經常不輕菩薩品第二十」

【第三常不輕菩薩品。引往信毀罪福證。勸流通。先
釋品題。次釋經文。釋題中。用因緣約教。初因緣釋
列釋。內懷不輕之解。外敬不輕之境。身立不輕之
行。口宣不輕之教。人作不輕之目。不輕解者。法華
論云。此菩薩知眾生有佛性。不敢輕之。佛性有五。
正因佛性。通亘本當。緣了佛性。種子本有。非適今
也。果性果果性。定當得之。決不虗也。是名不輕之
解。問。法華論云。此菩薩知眾生有佛性。不敢輕之。
唯識論云。定性滅種等三。不得授記作佛。二論俱
是天親。而立性不同者。豈非自語相違。為不輕謬
有所記。見者悉云皆當作佛。為復末代弘者迷津
耶。答。菩薩以論申經。使其各得教旨。若令一人著
論。則使諸說咸同。不可所釋大乘。盡用對法小義。

故知彼論自申方等時經。所以迦葉自悲敗種。論
云不生。若至法華會中。敗種還生。論據現座及後
得聞。滅種獲記。竝以其論釋之。若棄如來顯實之
文。而滯菩薩弘權之教。偏執之𠍴莫大。謬申之過
可知。況此品不輕所禮四眾之中。豈無滅種。而妄
說之耶。若其有者。唯識論文不說。則過在天親。若
唯識說無。為正。乃過在不輕。及在於佛。而不先責
不輕之過。猶却以為弘經之人。豈有誤宣誤記之
失。令現生後淨六根耶。又正因通亘等者。性德通
於迷悟因果故。緣了云種子本有。還約性德。以明
二因。以對新熏成修得故。此三為因。轉因成果。果
中菩提。及以涅槃。名果性果果性也。若對性辨修。
秪是修得緣了至果。名為菩提涅槃。了秪是智。智
名菩提。緣秪是斷。斷名涅槃。亦可以性三因至果
之時。了名三種菩提。緣名三種涅槃。若云眾生具
有因果性者。則五佛性。皆在眾生。徧一切處。但住
因之日。果性名因。在果之時。攬因名果。名雖互得。
其法恒如。此釋不輕內解也。若將解以歷人。彼亦
如此。是名敬不輕之境。敬此境故。名不輕之行。宣
此語故。名不輕之教。昔毀者以此目人。今經家以
此目品也。此是因緣釋竟。若約教者。見實三昧經
云。佛為父王。說一切皆是佛。王問。一切眾生。即是
佛不。佛答。若如實見眾生。於其即是佛。私類此語。
若不如實見佛。於其則非聖。譬初學射的。多乖少

當。以地為的。無往不著。若分別聖賢。孰是孰非。若
如實觀之。即是佛也。此約教義畢。三明品來意者。
此品引人為證。證五品功德深六根報重。我昔隨
喜。獲現生後報。此募流通也。言獲現報者。下經云。
臨欲終時。具聞威音王佛說法華經。得六根淨。更
增壽命。即現報也。命終之後。復值二千億佛。同號
日月燈明。即生報也。以是因緣。復值二千億佛。同
號雲自在燈王。復值千萬億佛。即後報也。於現報
中。獲六根淨。是故弘經其功不淺。說此三益。意在
流通。昔時不輕。三報宛爾。今日豈得不流通耶。有
人云。欲顯安樂行威勢無比。我為不輕。行安樂行。
今謂。安樂行者。始行弘經。故與不輕。其儀十別。何
者。彼則安處注座。隨問為說。此乃遠見四眾。故往
禮拜。彼則有所難問。方乃為答。此乃以瓦石打擲。猶
強宣之。彼常好坐禪。在空閒處。此乃不專讀誦。入
眾申通。彼則深愛法者。不為多說。此乃被虗妄謗。
仍強稱揚。彼則初問云何讀說此經。此乃但云流
通作佛一句。彼則初修理觀。觀十八空。此乃但懷
一句作佛之解。彼則化佛親說。詮虗空身。此乃虗
空身。說詮於化事。彼則夢中遠表當獲大果。此乃
口宣當得佛因之教。彼則約解髻喻。開二乘之權。
此乃約結緣。表一乘之實。彼則以順化故。存於軌
儀。此乃以逆化故。忘於恒迹。彼則列勝行法。以取
人。此乃偏引往人。以通勝法。故知此品與安樂行。

十儀自別。又嘉祥法師。具對今經上諸品。以為七
別。未有遠致。今更以六義說之。於中初一亦望今
經前品。餘五皆以法華望前。一者。上全弘經文。今
略弘經意。故不讀誦。但宣不輕。二者。小典生信。尚
未為二因。今經或毀。感六根清淨。三者。諸經但明
順化弘教。此品禮俗。逆化通理。四者。餘經所表。權
實尚隔。此品表開。莫非四一。五者。諸經所表。迹尚
不周。此品兼表本迹二相。六者。諸經上慢永言墮
苦。此品即能信伏隨從。得此中意。諸例可從。又此
品引人為證者。此品既前正引昔。當知不輕巳有
五品。可以證因。後獲六根。可以證果。故引因果。以
募流通。此釋品竟。
△次消經文。有長行偈頌。長行
為三。一雙指前品罪福。二雙開今品信毀。三雙勸
後二逆順。】

「爾時佛告得大勢菩薩摩訶薩。汝今當知。若比丘比
丘尼。優婆塞優婆夷。持法華經者。若有惡口罵詈誹
謗。獲大罪報。如前所說。」

【初明雙指中。先指罪。如前法師品云。藥王。若有惡
人。以不善心。於一劫中。現於佛前。常毀罵佛。其罪
尚輕。若人以一惡言。毀訾在家出家。讀誦是經者。
其罪甚重。】

「其所得功德。如向所說。眼耳鼻舌身意清淨。」

【次明指福。如上法師功德品文。
△下第二雙開信
毀者。有事本本事也。言本事者。通舉往昔威音王

佛。為不輕事之本。名為事本也。於中別以最初威
音王佛時。為不輕本事。故云本事。初明本事中。初
一佛。為六。】

「得大勢。乃往古昔。過無量無邊不可思議。阿僧祇劫。」

【初明時節。】

「有佛名威音王如來。應供。正徧知。明行足。善逝。世間
解。無上士。調御丈夫。天人師。佛世尊。」

【二明佛號。】

「劫名離衰。國名大成。」

【三明劫國名也。】

「其威音王佛。於彼世中。為天人阿脩羅說法。為求聲
聞者。說應四諦法。度生老病死。究竟涅槃。為求辟支
佛者。說應十二因緣法。為諸菩薩。因阿耨多羅三藐
三菩提。說應六波羅蜜法。究竟佛慧。」

【四明說法。】

「得大勢。是威音王佛壽。四十萬億那由他恒河沙劫。」

【五明壽命。】

「正法住世劫數。如一閻浮提微塵。像法住世劫數。如
四天下微塵。其佛饒益眾生巳。然後滅度。正法像法
滅盡之後。」

【六明像正法。初一佛竟。】

「於此國土。復有佛出。亦號威音王如來。應供。正徧知。
明行足。善逝。世間解。無上士。調御丈夫。天人師。佛世
尊。如是次第。有二萬億佛。皆同一號。」


【次明二萬佛。初明事本竟。
○下第二明本事。為三。】

「最初威音王如來。既巳滅度。正法滅後。」

【初標時節。】

「於像法中。增上慢比丘。有大勢力。爾時有一菩薩比
丘。名常不輕。」

【二雙標信毀兩人名。毀者因時名增上慢。信者因
時名常不輕。】

「得大勢。以何因緣。名常不輕。是比丘凡有所見。若比
丘比丘尼。優婆塞優婆夷。皆悉禮拜讚歎。而作是言。
我深敬汝等。不敢輕慢。所以者何。汝等皆行菩薩道。
當得作佛。而是比丘。不專讀誦經典。但行禮拜。乃至
遠見四眾。亦復故往。禮拜讚歎。而作是言。我不敢輕
於汝等。汝等皆當作佛故。」

【三雙明得失中。初明信者。論得。得正說之宏宗。即
是四一得流通之妙益也。名常不輕。是人一也。凡
有所見。是理一也。皆悉禮拜。是行一也。而作是言。
是教一也。此是表迹門開權顯實之四一也。從乃
至遠見下。是本理一也。故往禮拜。是本行一也。而
作是言。是本教一也。少人一。其義可解。此是開近顯
遠之四一也。故使未堪顯本。乃以遠住表之。迹中
顯實。尚以迹四。而強毒之。況復本實。能即受耶。故
迹顯而本密。故知四一。是經宏宗。文云不專讀誦
經典。但行禮拜者。此是初隨喜人之位也。隨喜一
切法。悉有安樂性。皆一實相。隨喜一切人。皆有三

佛性。讀誦經典。即了因性。皆行菩薩道。即緣因性。
不敢輕慢。而復深敬者。即正因性。敬人敬法。不起
諍競。即隨喜意也。故本迹二文。四一三性。正說大
宗。不過實相。實相秪是常住佛性。此指宗極之宗。
非宗體之宗。一代雖說。或兼或帶。或純小教。或雜
助門。或抑或覆。文寬事廣。教教不同。味味意別。不
輕但宣二十四字。有標有釋。具述因果。因既三性。
果即三德。況以四一。兼益自他。直指三因。以為不
輕所宣之法。故云宏宗。顯實之宗。不出四一。四一。
一一秪是三故。故今還依四一消文。又流通之妙
益者。不輕深敬。如來座也。忍於打罵。是著如來衣
也。以慈悲心。常行不替。是如來室也。又深敬。是意
業。不輕之說。是口業。故往禮拜。是身業。此三與慈
悲俱。即誓願安樂行也。如此三軌四行。豈非流通
之妙益。而謂何耶。有人問。何故不輕禮俗。今為答
之。菩薩化緣。法無一準。唯利是務。故設斯儀。見眾
生理與果理等。故禮生禮佛。其源不殊。此自行也。
欲令眾生生慕果願。果願者何。我等但理。彼尚故
禮。況證果理。而不尊高。又云。汝等皆行菩薩道。當
得作佛。豈非擊我令修圓因。此約現在順從者也。
亦信行也。亦法行也。夫益有冥顯。顯近冥遠。遠如
勝意。現雖不受。聲納於懷。由謗罵之辜。墮於惡道。
聞順從之力。還遇不輕。乃至今日。還令會入。以是
義故。上慢尚成遠因。聞信寧無現益。故毀謗者。成

毒鼓因。廣略準知。自行莊嚴。化功歸巳。自他熏瑩。
故淨六根。有人此中。引大經中禮知法者。及淨名
中。比丘禮俗。此義不然。涅槃常儀。顯敬法之志。從
彼請益。故忘情禮下。淨名聞法。巳獲重恩。故忘犯
設敬。不存恒則。若大乘正儀。出俗恒則。亦無令道
而禮於俗。不輕立行。咸異於斯。不為宣通。大小非
教。有人云。菩薩不作是禮。即是有犯。今謂有犯。須
準科條。梵網無文。小乃無制。又云菩薩於性罪必
護。於遮罪有越。今謂於遮必越。越名持不。越不名
持。破非菩薩。忘犯濟物。貴在物安。若也物安。何簡
遮性。今禮四眾。濟眾何辜。故大小二乘。咸遮禮俗。
禮尚不受。濟義不成。】

「四眾之中。有生瞋恚心不淨者。惡口罵詈言。是無智
比丘。從何所來。自言我不輕汝。而與我等。授記當得
作佛。我等不用如是虗妄授記。如此經歷多年。常被
罵詈。不生瞋恚。常作是言。汝當作佛。說是語時。眾人
或以杖木瓦石。而打擲之。避走遠住。猶高聲唱言。我
不敢輕於汝等。汝等皆當作佛。以其常作是語故。增
上慢比丘比丘尼。優婆塞優婆夷。號之為常不輕。」

【第二明毀者不受四一之失也。瞋恚不淨。罵言無
智。智知於理。既言無智。不受理一也。比丘即不受
人一也。從何所來。不受行一也。虗妄授記。不受教
一也。經歷多年。常被罵者。結不受開權顯實之四
一也。避走遠住。高聲唱言。亦復不受。此不受開近

顯遠本地之四一也。常作是語故。結信者深信不
休也。四眾為作不輕名者。此結毀者訾毀不止也。
問。釋迦出世。踟蹰不說。不輕一見。造次而言。何也。
答。本巳有善。釋迦以小。而將護之。本未有善。不輕
以大而強毒之。強毒以作當來聞法之相。具如下
經文後。遇常不輕教化三菩提。
△下第三雙明信
毀果報。初文為二。一明果報。二結會古今。】

「是比丘臨欲終時。於虗空中。具聞威音王佛。先所說
法華經。二十千萬億偈。悉能受持。即得如上眼根清
淨。耳鼻舌身意根清淨。得是六根清淨巳。更增壽命。
二百萬億。那由他歲。廣為人說是法華經。於時增上
慢四眾。比丘比丘尼。優婆塞優婆夷。輕賤是人。為作
不輕名者。見其得大神通力。樂說辯力。大善寂力。聞
其所說。皆信伏隨從。是菩薩復化千萬億眾。令住阿
耨多羅三藐三菩提。命終之後。得值二千億佛。皆號
日月燈明。於其法中。說是法華經。以是因緣。復值二
千億佛。同號雲自在燈王。於此諸佛法中。受持讀誦。
為諸四眾。說此經典故。得是常眼清淨。耳鼻舌身意。
諸根清淨。於四眾中說法。心無所畏。得大勢。是常不
輕菩薩摩訶薩。供養如是若干諸佛。恭敬尊重讚歎。
種諸善根。於後復值千萬億佛。亦於諸佛法中。說是
經典。功德成就。當得作佛。」

【初明信者果報。信者論三報。現得六根清淨。現報
也。值燈明佛。生報也。值二千億佛。後報也。神通力。

是身業淨。樂說辯力。是口業淨。善寂力。是意業淨。】

「得大勢。於意云何。爾時常不輕菩薩。豈異人乎。則我
身是。」

【此結會古今也。】

「若我於宿世。不受持讀誦此經。為他人說者。不能疾
得阿耨多羅三藐三菩提。我於先佛所。受持讀誦此
經。為人說故。疾得阿耨多羅三藐三菩提。」

【二舉巳昔信者得益。以勸順也。
△次明毀者果報。
又為二。初明得果。後結會古今。】

「得大勢。彼時四眾。比丘比丘尼。優婆塞優婆夷。以瞋
恚意。輕賤我故。二百億劫。常不值佛。不聞法。不見僧。
千劫於阿鼻地獄。受大苦惱。畢是罪巳。復遇常不輕
菩薩。教化阿耨多羅三藐三菩提。」

【初明毀者得善惡兩果。謗故墮惡。聞佛性名。毒鼓
之力。獲善果報。是則擊信毀之二鼓。為生後之兩
因。問。若因謗墮苦。菩薩何故為作苦因。答。其無善
因。不謗亦墮。因謗墮惡。必有得益。如人倒地。還從
地起。故以正謗。接於邪墮也。】

「得大勢。於汝意云何。爾時四眾。常輕是菩薩者。豈異
人乎。今此會中。䟦陀婆羅等五百菩薩。師子月等。五
百比丘尼。思佛等。五百優婆塞。皆於阿耨多羅三藐
三菩提。不退轉者是。」

【初結會四眾古今。】

「得大勢。當知是法華經。大饒益諸菩薩摩訶薩。能令

至於阿耨多羅三藐三菩提。是故諸菩薩摩訶薩。於
如來滅後。常應受持讀誦解說書寫是經。」

【次舉逆以顯順。勸持以遮毀。經有大力。終感大果。
務當勤習五種之行。】

「爾時世尊。欲重宣此義。而說偈言。」

【偈有十九行半。初十五行半。但頌信毀因果。後四
行頌勸持。初又二。】

「過去有佛。號威音王。神智無量。將導一切。天人龍神。
所共供養。」

【初一行半。頌上事本也。】

「是佛滅後。法欲盡時。有一菩薩。名常不輕。時諸四眾。
計著於法。」

【次本事中三。初一行半。雙標二人。言著法者。是法
不可示。若定謂是有。即是著法。乃至定謂是非有
非無。亦名著法者。佛藏云。刀輪害閻浮提人。其罪
猶少。有所得心。說大乘者。其罪過彼也。大論云。執
有與無諍。乃至執非有非無。與有無諍。如牛皮龍
繩。俱不免患。中論云。諸佛說空法。本為化著有。若
有著空者。諸佛所不化。若定言諸法非有非無者。
是名愚癡論。若失四悉檀意。自行化他。皆名著法。
若得四悉檀意。自他俱無著也。故稟方便教者。於
外凡位。竝未免謗。故有不受不輕圓實之言。】

「不輕菩薩。往到其所。而語之言。我不輕汝。汝等行道。
皆當作佛。諸人聞巳。輕毀罵詈。不輕菩薩。能忍受之。」


【次二行半。頌上不輕之得。四眾之失。】

「其罪畢巳。臨命終時。得聞此經。六根清淨。神通力故。
增益壽命。復為諸人。廣說是經。諸著法眾。皆蒙菩薩。
教化成就。令住佛道。不輕命終。值無數佛。說是經故。
得無量福。漸具功德。疾成佛道。彼時不輕。則我身是。
時四部眾。著法之者。聞不輕言。汝當作佛。以是因緣。
值無數佛。此會菩薩。五百之眾。并及四部。清信士女。
今於我前。聽法者是。我於前世。勸是諸人。聽受斯經。
第一之法。開示教人。令住涅槃。世世受持。如是經典。」

【此十行。頌上信毀果報。及結古今。】

「億億萬劫。至不可議。時乃得聞。是法華經。億億萬劫。
至不可議。諸佛世尊。時說是經。是故行者。於佛滅後。
聞如是經。勿生疑惑。應當一心。廣說此經。世世值佛。
疾成佛道。」

【四行頌上勸持。此總是第三常不輕品。引住信毀
罪福證。勸流通畢。】

「妙法蓮華經如來神力品第二十一」

【釋品名。如來如上壽量品釋。神力者。神名不測。力
名幹用。不測則天然之體深。神在於內。即體宗也。
幹用則轉變之力大。即是用也。佛說本迹。口輪力
用。巳竟於前。今復身輪。現此勝用。令眾流通本迹
之教。故云體深力大。此中付囑深法。現十種大力。
故名神力品。
△自此下凡八品。是付囑流通。為三。
初神力囑累二品。正付囑流通。二藥王下五品。約

化他流通。三普賢品。約自行流通。今品明菩薩受
命弘經。次品如來摩頂付囑。此品有長行偈頌。長
行為三。一菩薩受命。二佛現神力。三結要勸持。】

「爾時千世界微塵等。菩薩摩訶薩。從地涌出者。皆於
佛前。一心合掌。瞻仰尊顏。而白佛言。」

【初經家敘敬儀。
△次發願弘經。自為三。】

「世尊。我等於佛滅後。」

【一時節。佛滅後是也。】

「世尊分身。所在國土。」

【二處所也。】

「滅度之處。當廣說此經。所以者何。我等亦自欲得是
真淨大法。受持讀誦。解說書寫。而供養之。」

【三誓願。非但奉命益他。亦自願此真淨大法。兼濟
俱美也。
△從爾時下。第二現十神力。為二。初所對
之眾。次正現神力。】

「爾時世尊。於文殊師利等。無量百千萬億。舊住娑婆
世界菩薩摩訶薩。及諸比丘比丘尼。優婆塞優婆夷。
天龍夜叉。乾闥婆。阿脩羅。迦樓羅。緊那羅。摩睺羅伽。
人非人等。一切眾前。」

【初明所對之眾。於文殊者。迹化眾也。舊住者。下方
本化眾也。應非四眾八部也。一切者。他方來者及
從分身佛來者。即從及諸巳下文是也。問。但見下
方發誓。不見文殊等發誓。何耶。答。上文云。我土自
有菩薩。能持此經。即兼得之也。
△此下正現神力。

為十。】

「現大神力。出廣長舌。上至梵世。」

【一吐舌相者。今經所演開三顯一。即敘前迹說開
顯也。內祕外現。廢近顯遠。明三世益物。皆誠諦不
虗。此明中間用也。福德人。舌相至鼻。三藏佛至髮
際。今至梵天。出過凡聖之外。極於淨天之頂。相既
殊常。說彌可信。私曰。此中所表。不同小本彌陀之
意。】

「一切毛孔。放於無量無數色光。皆悉徧照十方世界。
眾寶樹下。師子座上諸佛。亦復如是。出廣長舌。放無
量光。釋迦牟尼佛。及寶樹下諸佛。現神力時。滿百千
歲。」

【二通身毛孔。徧體放光。周照十方。無處不朗。表智
境罄也。上白毫吐曜。始在東方。表七方便。初見一
理。今本門既竟。放一切光。照一切土。能令初因。終
于等覺。究竟佛慧。此由見遠理。故使增道損生。至
於鄰極。分身諸佛。亦復如是。此相既同。各於其土。
利益亦爾。】

「然後還攝舌相。一時謦欬。」

【三謦欬者。將語之狀也。亦是通暢之相也。四十餘
年。隱秘真實。今獲伸舒。無有遺滯。是我出世大事
通暢。是故謦欬。此正述表迹。欲以此法付諸菩薩。
令於後世導利眾生。將語斯事。是故謦欬。此表付
本也。謦欬具二義。一謦咳事了。二謦咳付他。言具

二者。事即本迹。付他令通於未來世也。】

「俱共彈指。是二音聲。徧至十方諸佛世界。」

【四彈指者。隨喜也。隨喜七方便。同入圓道。此表迹
也。隨喜圓道增智損生。此表本也。隨喜諸菩薩。持
真淨大法。隨喜後世。獲無上寶。此一彈指。豎徹三
世。橫互十方。】

「地皆六種震動。」

【五地六種動者。表初心至後心。六番動無明。今明
復動一切人六根。令得清淨也。】

「其中眾生。天龍夜叉。乾闥婆。阿脩羅。迦樓羅。緊那羅。
摩睺羅伽。人非人等。以佛神力故。皆見此娑婆世界。
無量無邊。百千萬億。眾寶樹下。師子座上諸佛。及見
釋迦牟尼佛。共多寶如來。在寶塔中。坐師子座。又見
無量無邊。百千萬億。菩薩摩訶薩。及諸四眾。恭敬圍
繞釋迦牟尼佛。既見是巳。皆大歡喜。得未曾有。」

【六普見大會。此總明四一。表諸佛道同也。而今而
後。亦復如是。上五千起去。三變被移。既失本心。不
能現益。宜以非滅現滅。從諸菩薩弘經得道。入於
佛慧。如今會無異。亦表未來有機一也。所言機者。
機義當總。總於未來得四一益。】

「即時諸天。於虗空中。高聲唱言。過此無量無邊。百千
萬億。阿僧祇世界。有國名娑婆。是中有佛。名釋迦牟
尼。今為諸菩薩摩訶薩。說大乘經。名妙法蓮華。教菩
薩法。佛所護念。汝等當深心隨喜。亦當禮拜供養釋

迦牟尼佛。」

【七空中唱聲者。表於未來有於教一故也。】

「彼諸眾生。聞虗空中聲巳。合掌向娑婆世界。作如是
言。南無釋迦牟尼佛。南無釋迦牟尼佛。」

【八南無歸命為佛弟子。表於未來有於人一也。】

「以種種華香。瓔珞幡葢。及諸嚴身之具。珍寶妙物。皆
共遙散娑婆世界。所散諸物。從十方來。譬如雲集。變
成寶帳。徧覆此間諸佛之上。」

【九遙散諸物。雲聚而來者。表於未來有行一也。】

「于時十方世界。通達無礙。如一佛土。」

【十十方通同。如一佛土。表理一也。問。何以知十相
表現意。復表將來意。答。文云。我以如來神力。為囑
累此經故。猶不能盡。表現表將。其義明矣。
△從爾
時佛告上行下。是第三結要付囑。文為四。一稱歎
付囑。二結要付囑。三勸獎付囑。四釋付囑。】

「爾時佛告上行等菩薩大眾。諸佛神力。如是無量無
邊。不可思議。若我以是神力。於無量無邊。百千萬億。
阿僧祇劫。為囑累故。說此經功德。猶不能盡。」

【初稱歎付囑也。】

「以要言之。如來一切所有之法。如來一切自在神力。
如來一切祕要之藏。如來一切甚深之事。皆於此經。
宣示顯說。」

【二結要付囑。有四句者。本迹二門。各有宗用。二門
之體。兩處不殊。名冠此三。而總於三。一部之要。豈

過於此。故總攬之。以成流通。一切法者。一切皆佛
法也。此結一切皆妙名也。一切力者。通達無礙。具
八自在。此結妙用也。一切祕藏者。徧一切處。皆是
實相。此結妙體也。一切深事者。因果是深事。此結
妙宗也。皆於此經宣示顯說者。總結一經。唯四而
巳。撮其樞柄。而授與之。】

「是故汝等。於如來滅後。應當一心受持讀誦。解說書
寫。如說修行。所在國土。若有受持讀誦。解說書寫。如
說修行。若經卷所住之處。若於園中。若於林中。若於
樹下。若於僧坊。若白衣舍。若在殿堂。若山谷曠野。是
中皆應起塔供養。」

【三勸獎付囑也。】

「所以者何。當知是處即是道場。諸佛於此。得阿耨多
羅三藐三菩提。諸佛於此轉於法輪。諸佛於此而般
涅槃。」

【四釋付囑。上云。經卷所在之處。皆應起塔。經中要
說。要在四事。道場。釋上甚深之事。得菩提。釋上秘
藏。轉法輪。釋上一切法。入涅槃。釋上神力。此之四
要。撮經文盡。故皆應起塔也。所言要者。得菩提是
法身。轉法輪是般若。入涅槃是解脫。三法成祕密
藏。佛住其中。即是塔義也。阿含云。佛出世。唯四處
起塔。生處。得道處。轉法輪。入涅槃。坐道場是法身
生處。然借小證大者。開小即大。故可為證。彼即從
事。今借證理也。】


「爾時世尊。欲重宣此義。而說偈言。」

【偈有十六行。初四行頌十神力。次十二行。頌結要
囑累。下二行。是人之功德。總頌四法。能持則為巳
見我下。第二八行半。別頌四法。】

「諸佛救世者。住於大神通。為悅眾生故。現無量神力。
舌相至梵天。身放無數光。為求佛道者。現此希有事。
諸佛謦欬聲。及彈指之聲。周聞十方國。地皆六種動。
以佛滅度後。能持是經故。諸佛皆歡喜。現無量神力。」

【初四行頌上十神力。】

「囑累是經故。讚美受持者。於無量劫中。猶故不能盡。
是人之功德。無邊無有窮。如十方虗空。不可得邊際。」

【次頌結要中。初二行。總頌四法者。但云囑累是經
故。至不可得邊際。具含四義。四義皆是無邊際故
也。
△次別頌四法。為四。】

「能持是經者。則為巳見我。亦見多寶佛。及諸分身者。
又見我今日。教化諸菩薩。」

【初一行半。頌一切法。即頌上妙名也。持法即持佛
身。不兼帶故。其法祕妙。】

「能持是經者。令我及分身。滅度多寶佛。一切皆歡喜。
十方現在佛。并過去未來。亦見亦供養。亦令得歡喜。」

【此頌妙用。令我及分身兩偈。頌神力。神力勸佛令
歡喜。即用暢。】

「諸佛坐道場。所得祕要法。能持是經者。不久亦當得。」

【第三一偈。頌上妙體。】


「能持是經者。於諸法之義。名字及言辭。樂說無窮盡。
如風於空中。一切無障礙。於如來滅後。知佛所說經。
因緣及次第。隨義如實說。如日月光明。能除諸幽冥。
斯人行世間。能滅眾生闇。教無量菩薩。畢竟住一乘。」

【四行頌妙宗。四偈頌甚深之事。教化諸菩薩。畢竟
住一乘。一乘是因果妙宗也。】

「是故有智者。聞此功德利。於我滅度後。應受持斯經。
是人於佛道。決定無有疑。」

【一行半頌總結也。巳上是初神力品。明菩薩受命
弘經畢。】

「妙法蓮華經囑累品第二十二」

【此品是第二如來摩頂。付囑流通。記文先辨他人
判品前後。次方明今疏正釋也。初慈恩安國。竝令
移此品於勸發品後。若在此中。有八相違。十不可
也。余雖管見。頗有稟承。每於聽筵。忝蒙慈訓。垂示
救旨。深有所憑。近見秀公法華圓鏡。廣立難勢。不
越先規。今攢舊聞。兼資後見。總別救之。亦八不可。
初總救者。出塔巳後。凡述多寶。皆云塔中。不云見佛。
若移在後。無出塔處。一不可也。分身散後。凡有所
述。唯論佛塔。不涉分身。若移在後。佛無散處。二不
可也。囑累文中。佛散土穢。巳下經文。言不涉淨。若
移在後。無復穢處。三不可也。會本居地。因塔升空。
佛散出塔。後文在地。若移在後。無還地處。四不可
也。囑累品後。經既未盡。但述眾喜。不云而去。若移

在後。須加而去。五不可也。勸發品後。無復餘文。經
既巳終。則云而去。若移在後。須除而去。六不可也。
本迹二門。佛事既畢。須有所付。是有囑累。若移在
後。法無所歸。七不可也。囑累巳後。明乘乘人弘經
本事。事須囑累。若移在後。師弟參雜。八不可也。

次別救者。具述元破。一一救之。
一云眾本相違
者。準正法華。及以隋朝崛多三藏。添品法華中。此
品竝皆在於經末。救曰。正妙二本。譯人既異。所見
各別。若令盡同。此不可也。言添品者。準南山內典
錄。云崛多擅移囑累著後。崛多既其擅改。法護未
可為憑。正本既其居先。添品不名檀改。南山既斥
添品。義當二本俱非。何者。羅什生雖龜茲。徧遊五
竺。豈獨不見梵本法華。久居長安。豈不曾見法護
所譯。而再譯不用者。當知法護非堪指南。若堪指
南。何不文義咸依正本。若嫌後譯文義澆薄。則唐
朝所譯。彌薄於前。今依什譯。理可準憑。故叡公云。
梵音錯者。正之以天竺。秦言謬者。正之以字義。不
可譯者。即而書之。豈什公與四子。頓爾無識。輒移
一品。安置經中。若不測旨歸。應仰之而巳。何得以
凡見斗尺。量度大海虗空耶。

二云經論相違者。法華論云。修行力者有五。第五
護法力中。云如普賢勸發品。及後品。後品即指囑累
品也。救曰。論亦人譯。擅指何疑。況論雖西來。譯時
既在正法華後。秪是譯者。順正法華故。正經在西

晉時譯。論在後魏時譯。如隋笈多見正法華藥草
喻後。有一長行偈頌。及囑累在後。便以正經添於
品內。及移囑累。在勸發後。餘無所云。遂使後人云
添品法華。故知譯者。不妨隨見。妙正二本。同一梵
文。乍可信羅什。而寢於法護。安得釋妙本。專以論
為憑。秀公云。言後品者。是普賢觀經。以同是普賢
發起。令依經修觀。又言後品者。既其不出名目。則
似經度不盡。若不爾者。何不云及囑累品。但言後
耶。此亦是一見。然準天台。判為結經。不云在勸後
品後。

三諸教相違云。一切諸經。竝在經末。如何此經獨
在於斯。救曰。例同諸經。違妨更甚。即如大品中間。
有累教品。經末復有囑累品。不可一切皆兩處安。
如大寶積。四十九會。會會皆有付囑之文。豈令諸
經一切皆爾。如金剛經。問名問持。乃在經中。不可
一切悉令居中。法華開權顯本。授聲聞記。豈令一
切悉皆顯實。不類之例。其數不一。

四云二事乖角者。分身若還。此土復穢。準妙音被
誡。故知土穢。囑累中。亦令多寶還歸。觀音不應施
寶分二。分二即多寶未還。遣去既同。不應乖角。救
曰。秪由未還。故寶分二。是故但云一分奉多寶佛
塔。而不云奉多寶佛。故知事畢者去。有緣者住。於
理何傷。若多寶在。分身不合散者。經文但云塔可如
故。如故秪是依初還閉。令分身散。即云各還本土。

故知雖即令其塔還。聽餘經故。塔閉而在。如塔未
開時。但云多寶於寶塔中出大音聲。又云四眾聞
寶塔中所出音聲。大樂說云。於其塔中。發是音聲。
又佛告大樂說。是寶塔中。有如來等。故塔未開。大
眾但云多寶如來。於寶塔中。次塔開巳。大眾皆云
見二如來在寶塔中。若塔閉後。如藥王品末。云多
寶如來。於寶塔中。妙音至此。但上釋迦瓔珞。以申
問訊。次方問云。此久滅度多寶如來。在寶塔中。來
聽法不。仍對釋迦。申彼佛問。云安隱堪忍久住不。
當知塔閉。住而未去。又云惟願世尊。示我令見。豈
二佛竝坐。乃云請見。又多寶佛。於寶塔中。告妙音
言。秪云汝為供養釋迦等。不云分身。豈分身矚目。
而不供養。又妙音欲還。但云供養釋迦及多寶塔
巳。不云見佛。到彼見淨華宿王。但云供養釋迦及
多寶塔。亦不云見多寶如來。及以分身。又文殊來
時。即云頭面敬禮二世尊足。囑累之後。全無此文。
故塔巳閉。分身巳散。若分身在。觀音施寶。理應供
養。不應但二。

五二命不齊者。何故分身多寶。二俱唱散。去留不
等。若云但令塔閉。云如故者。何故正本。云還本土。
救曰。二命縱同。所緣各別。寶塔為聽經故來。分身
為開塔故集。塔既巳閉。分身須散。經尚未畢。故塔
未還。分身既散。土合復常。故前文云。為諸佛當來
坐故。各淨八方。況正法華云可還本土。自是法護

所譯不正。豈判什本。令從正經。若正經為正。不應
重譯。但云如故。若欲依正經。何不講正本。徧觀正
本。處處相違。及以妄誤。前後非一。故不須以正經
為準。又問。釋迦出塔。塔何須閉。塔閉。分身何必須
散。答。多寶本願。但云以塔聽經。若以我身。示四眾
者。令集分身。當知分身開塔故集。釋迦亦為開塔
住空。住空故開塔。塔開故命坐。囑累故出塔。出塔
故塔閉。塔閉故分身事訖。事訖故須散。故塔開閉。
分身聚散。各有因緣。何須難言二命不齊。

六塔無還處者。分身諸佛。令去咸歸。多寶佛塔。迄
至經末。更無還處。若品在後。即唱散時還。救曰。經
畢自還。何須求處。至勸發後。一切大眾。作禮而去。
作禮雖不通於寶塔。而去徧該一切。多寶本願。聽
經故來。經若終後。何慮不去。但慮塔無歸去之文。
不憂土無復穢之語。若土後復穢。何得亦無人天
來時。

七云淨穢不同者。妙音被誡。復非淨土。故知分身久
巳還國者。分身集日。那令侍者皆詣靈山。信諸山
竝無。而猶有靈鷲。文殊海出。亦云靈山。忽有華現。
故妙音來。還依舊誡。救曰。經文炳然。而讀者不見。
經云。移諸天人。置於他土。唯留此會眾。故知土淨
為安諸佛。靈山舊眾。不移可然。雖文殊來時。即云
詣靈鷲山。住虗空中。妙音至時。不云住虗空中。故
知淨時處空。復穢在地。今分身既散。故一切皆穢。

而沒却復穢之理。苦執靈鷲獨穢。妙音被誡。具云
誡土。不獨云山。故云莫輕彼國等。故文殊妙音二
人來時。其理不等。欲令一例。此理難齊。

八云眾喜乖情者。囑累品令分身還。而塔不去。若
非經末云囑累者。阿修羅等歡喜太早。既非聞法
歡喜。乃是見客佛去。以生歡慰。深可怪也。救曰。至
此歡喜。而嫌太早。三周之末。各有歡喜。更早於此。
何不怪耶。說壽量竟。分別功德中。云聞佛壽無量。
一切皆歡喜。今本迹俱畢。復聞隨喜事少功多。又
聞法師聽持深効。又聞不輕能化所化。現益後益。
明弘經法。無定常儀。又見釋尊現十神力。授四結
要。三摩付囑。三反領受。大事功畢。豈得不喜。而云
太早耶。當知是人。訖至經末。亦未歡喜。何能弘經。
令他喜耶。言喜客佛去者。移在後文。更加塔去。而
生歡喜。復彌可恠。驗此一切皆以凡情測聖。徒攢
筆語。舉一蔽諸。又云。但是先施神力。故現淨土。此
土本穢。恐妙音見本土穢相。而生譏毀。故佛誡之。
非妙音至。分身巳還。而土唯穢。如雖淨土。猶見靈
山。變不唯淨。兼見穢故。上見下故。救曰。靈山是佛
自留。故令大眾俱見。如來自云淨土。曲釋云不唯
淨。佛言皆令清淨。乃云本穢仍在。若言上能見下。
於淨見穢。何不妙音於穢見淨。復能見穢。其心淨
故。故佛土淨。若猶見於穢。則知妙音心不淨。故而
佛尚誡之。妙音見穢。尚生譏毀。豈得名為上能見

下耶。下生下想。非上人也。尚生譏毀。豈上人耶。

次涉法師。更加二難。總成十難。故云十不可。先破
總敘。次翻二難。先破敘者。彼先敘云。什公安囑累品。
在神力後。自是巳來。皆共信受。竝云移著此中。善
得經意。若在後者。所列諸妨。略如向述。而云以義
判文。正應安此。唯我唐代慈恩法師。不許斯義。法
師又云。妙音被誡。若是穢者。文殊海來。何有靈山。
秪云唯留此會。不云唯留靈山。當知內外俱淨。但
是仍舊而說。又云分身。即是釋迦。若多寶全身。亦
與一分。釋迦分身。唯與一分。若受多分者。便是釋
迦長受利養。修六和敬。詎應然耶。故但與一分。又
云。若囑累在此。如來起立。不云更坐。分身佛去。不
應立送。受觀音施。不應立受。又云。大眾皆喜。唯少
奉行。不應安此。又云。神力去穢。未必全除。要若全
除。併之何處。何處淨土。容此穢土。救曰。正本法華。
自西晉至唐。都不行用。此妙法經。後秦譯訖。四海
盛傳。天下仰止。況流行之處。必藉冥加。冥加巳逐。
安可議耶。況復受持應驗無量。普賢尚授以句逗。
而不責移品。況復爾後。名僧繼踵。碩學如林。共許
囑累。安著此中。豈至唐朝。所見乖昔。然此經以常
住佛性為咽喉。以一乘妙行為眼目。以再生敗種
為心腑。以顯本遠壽為其命。而却以唯識滅種。死
其心。以婆沙菩薩。掩其眼。以壽量為釋疑。斷其命。
以常住不徧。割其喉。以三界八獄為大科。形斯為

小。以一乘四德為小義。無可會歸。據斯以論。諸例
可識。言仍舊說者。妙音未曾於此生慢。若土猶淨。
滿中諸佛釋迦。及塔眾又在空。神力所現。十方通
達。何須仍舊枉誡妙音。彼佛現見高下不平。而掩
佛智能。言土猶淨。而言釋迦不長受利。順六和敬
者。乃是令聖効凡。若言分身是釋迦。釋迦開塔。亦
即分身。何須更集。若據應迹各別。為是分身。恐釋
迦徧多而不受。為是觀音恐諸佛多受而不與。若
觀音不與。乃表觀音施偏。何關六和少欲。若分身
不受。應先施而後讓。何故但分為二分耶。故知今
分二分。表現表當。其義巳圓。分身巳去。其理善成。
何須此難。若言不應立送分身。及立受施。縱品移
在後。免斯過者。受觀音施。容可尚坐。摩頂之際。仍
立唱散。經後正當立送之咎。徒設謔竝。嘲調尊儀。
於此妙經。未成弘讚。若且順凡情。釋迦與分身齊
肩。坐送便成疎闕。故立送客。正當其儀。況立送立
受。何教所制。云送受不成。又云。巳有眾喜。唯少奉
行。不合安此。秪緣少奉行故。不應在後。又云。何處
淨土。容此穢土者。何不問劫燒擔草。不同灰燼。毛
孔納海。身不隨波。凡此諸釋。竝任巳心。不順經文。
其例若是。

次別破第九第十者。第九佛無就座難云。開塔蒙
命。釋迦入坐。閉塔還出。亦宜復座。豈得立說下諸
經耶。如涅槃經如來現臥。還從臥起。如來荼毗時。

從金棺起。上升梵宮。梵宮下巳。還復本座。此亦應
爾。何事不然。翻曰。若摩頂巳。理須復座。若言無文。
令佛常立者。如文殊答問竟。無入海文。何故至此。
忽云海來。又云。於海常說法華。常說之言。應常在
海。若本在海。序不應列。何得復為彌勒釋疑。又說
經竟。佛但令眾各散。元無更坐之文。佛應立送天
龍八部。何但獨送多寶分身。立送分身。其儀稍順。
立送八部。尊卑倍乖。又何不責云諸分身佛。但令
侍者。齎華以宣問訊。及云彼某甲佛與欲開此寶
塔。即云爾時釋迦。見分身集與欲開塔。不見侍者
至會說欲。欲應不成。法師與彼。雖則稍親。黨理不
黨親。古可依也。又何不責教門皆云。達多世世造
惡。今忽說為佛師。復云與師記莂。顛倒不可具言。
何不責龍女成佛太速。何不責聲聞成佛太遲。第
十眾無命坐。難云。佛處高遠。眾人請接。今既還處
地。亦應命下敕令復坐。何容久立不賜安居。故知
囑累。定居經後。翻曰。凡假他力。必須請加。若任自
力。不求他援。處空非巳力所及故。請佛神通。還本
任自力所能。故不待佛命。況本緣佛入塔故。請在
空。今佛從座起。豈可安坐。故云益加恭敬曲躬低
頭。佛既復坐說法。時眾理應復座。無文之論。義準
應知。又眾若不起不坐。應仍在空。何故普門品中。
無盡意云從座而起。陀羅尼品初。藥王從座而起。
故知不可見略却就座等文。移品向後。又品題有

囑累之說。令向後者。品內有囑累之義。亦應皆移。
然囑累品。題雖云囑累。品內但通云。我於無量阿
僧祗。修習難得。阿耨三菩提法。付囑汝等。故神力
品。題雖云神力。品內云為囑累是經故。乃以如來
四法。囑累上行等也。故應先移囑累。次移神力。著
囑累後。又囑累品初云。現大神力。神力品內。有囑累
之言。是故云。二品俱移向後。若俱移向後。不可兩品
重張。不可兩品前後。若有前後。還失最後。若言經
文次第。不輕巳後。即合勸持。何事以神力。而間雜
之。寶塔募覓宣弘之人。秪應次以持品續之。何得
許以調達品間。若其品次。不依羅什。理須一切竝
依正經。今經聲聞一萬二千。正經但有一千二百。
歎聲聞德。乃有一十一句。歎菩薩德。則有二十八
句。與妙經及論。復不相關。何不咎論違正法華。而
嫌妙經違論。又正經列名之中。云光世音。光觀聲
同。便即書之。後代何不依光釋義。寶掌菩薩。離開
為二。更加寶印首也。掌巳是手。復加頭首。離為二
人。自在天子。以大梵冠首。亦云三萬天子俱。即是
迴梵文大梵字不盡。別序中。不云說大乘經名無
量義。直云說斯經巳。升座三昧。又闕無量義處三
昧。不知爾前為說何經。為入何定。何不責妙經。增
加無量義耶。又放光。但云上至三十三天。法護何
事抑佛光明。妙經云八百弟子。正經云十八人中。
凡云如恒河沙。一切皆云如江河砂。序品既爾。正

宗之中。錯不可數。何不依之。而獨引囑累。是故正
經。竝未可依。縱是什公所移。應見梵文深旨。若也
謾移。何不安餘品後。而必著此中。使無如上諸妨。
更移著後。生諸妨耶。故使流行之處。眾聖冥加。巳
上諸文。全是荊谿。評破古疏移品之失。記文畢。

智者疏正釋品題。囑累者。囑是佛所付囑。累是煩
爾宣傳。此從聖旨得名。故言囑累品。即世界悉檀
也。又囑是頂受所囑。累是甘而弗勞。此從菩薩敬
順得名。故言囑累品。此即生善悉檀。又囑是如來
金口所囑。累是菩薩丹心頂荷。此從授受合論。故
言囑累品。即對治悉檀。是故如來。躬從座起。申手
摩頂。授以難得之法。大眾曲躬合掌。如世尊敕。當
具奉行。殷勤授受。故名囑累品也。此釋品竟。
△下
經文為二。初付囑。次時眾歡喜。初為三。初如來付
囑。二菩薩領受。三事畢唱散。初文又為三。】

「爾時釋迦牟尼佛。從法座起。現大神力。以右手摩無
量菩薩摩訶薩頂。而作是言。我於無量。百千萬億。阿
僧祇劫。修習是難得阿耨多羅三藐三菩提法。今以
付囑汝等。汝等應當一心流布此法。廣令增益。如是
三摩諸菩薩摩訶薩頂。而作是言。我於無量。百千萬
億。阿僧祇劫。修習是難得阿耨多羅三藐三菩提法。
今以付囑汝等。汝等當受持讀誦。廣宣此法。令一切
眾生。普得聞知。」

【此初如來付囑中。初正付文也。正付者。佛以一權

智善巧手。摩三千三百萬億那由他。舊住下方他
國等之測塞虗空。諸菩薩實智之頂。如來授道化
他。故名權智手也。菩薩自行受道。故名實智頂也。
若申手摩頂。即身付囑。權智臨實智。即意付囑。而
作是言者。即口付囑。正表身口心三付故也。文有
四悉檀意。我於無量劫。修是難得之法者。此從前
佛受學。今以付爾。女當授彼三世繼嗣。即世界悉
檀也。一心流布。即為人悉檀也。廣令增者。即對治
悉檀也。益者。即第一義悉檀也。】

「所以者何。如來有大慈悲。無諸慳吝。亦無所畏。能與
眾生佛之智慧。如來智慧。自然智慧。如來是一切眾
生之大施主。汝等亦應隨學如來之法。勿生慳吝。」

【第二釋出付囑意也。有大慈悲者。如來室也。無諸
慳吝者。如來衣也。亦無所畏者。如來座也。佛之智
慧者。一切智也。如來智慧者。道種智也。自然智慧
者。一切種智也。於如來室中。能施眾生三種智慧。
乃至座中。亦復如是。故知室若無二。弘誓不普。衣
若無二。法身不滿。座若無二。惑破不周。如是施主
故無慳吝。故無所畏。三法無闕。自他不空。是施主
故。有大慈悲。自既入室。令他入室。無慳吝故。自既
著衣。令他著衣。無所畏故。自既坐座。令他坐座。亦
可云無慳吝。故施此三法。無所畏故。說此三法。若
施若說。皆具慈悲。即入室三法也。汝等當學如來
此法。以此三法。而流通之。以此三三。應施一切。此

明經之功用。必具三三。況復所弘三三之法。方名
令他得於所弘。是名釋出佛意。而付囑之。】

「於未來世。若有善男子善女人。信如來智慧者。當為
演說此法華經。使得聞知。為令其人得佛慧故。若有
眾生。不信受者。當於如來餘深法中。示教利喜。汝等
若能如是。則為巳報諸佛之恩。」

【三誡付囑者。若根深智利。直說佛慧。若不堪者。於
餘深法中。示教利喜。佛慧是深而非餘。六方便是
餘而非深。別教次第。是餘亦是深。汝能以餘深法。
助申佛慧者。即善巧報佛之恩。是名誡付囑。三文
竟也。】

「時諸菩薩摩訶薩。聞佛作是說巳。皆大歡喜。徧滿其
身。益加恭敬。曲躬低頭。合掌向佛。俱發聲言。如世尊
敕。當具奉行。唯然世尊。願不有慮。諸菩薩摩訶薩眾。
如是三反。俱發聲言。如世尊敕。當具奉行。唯然世尊。
願不有慮。」

【第二明菩薩領受。歡喜意領受。曲躬低頭。身領受。
俱發聲言。口領受。兼得意領受也。如世尊敕者。領
受大施主如來室意。當具奉行。領受無慳吝如來
衣意。願不有慮。領受無所畏如來座意。佛既三付。
菩薩三受。不可引成論慳有五種法慳七報。而消
此文。都不相關。不可證佛同凡。深不可也。】

「爾時釋迦牟尼佛。令十方來。諸分身佛。各還本土。而
作是言。諸佛各隨所安。多寶佛塔。還可如故。」


【第三事畢唱散。多寶為證經故來。今迹本二門巳
訖。故須敬遣如故。分身為開塔故集。開塔事了故。
令分身還本。塔不可重開。故分身去。而不現塔。猶
聽法故。閉而尚在。問。塔若聽法。亦應不閉。答。證正
巳故。塔乃閉也。聽流通故。塔仍在也。】

「說是語時。十方無量分身諸佛。坐寶樹下師子座上
者。及多寶佛。并上行等。無邊阿祇菩薩大眾。舍利弗
等。聲聞四眾。及一切世間。天人阿修羅等。聞佛所說。
皆大歡喜。」

【第二明大眾歡喜。諸佛為化他事遂故喜。菩薩為
自行得法故喜。又說人清淨故喜。佛是也。聞清淨
法故喜。妙經是也。聞法獲證故喜。現在未來得益
者是也。三事具足故大歡喜。此明第二如來摩頂。
正付囑流通竟。】

「妙法蓮華經藥王菩薩本事品第二十三」

【此品巳下五品。約化他以勸流通。此藥王品。誡能
化師。苦行乘乘也。初釋題目。次總明來意。釋題者。
觀經曰。昔名星光。從尊者日藏。聞說佛慧。以雪山
上藥。供養眾僧。願我未來。能治眾生身心兩病。舉
世歡喜。號曰藥王。此文明一切眾生喜見。頓捨一
身。復燒兩臂。輕生重法。命殞道存。舉昔顯今。故言
本事品也。若推此義。星光應在喜見之後。從捨藥
發誓巳來。名藥王也。此釋品目竟。次五品來意者。
今品明化他之師。惟願大法大得弘宣。大願眾生

獲大饒益。所以竭其神力。盡其形命。殷殷虔虔。志
猶木巳。庶令弟子。宗法如師。我傳爾明。爾復傳明。明
明無巳。師之志也。故知此品。勗弘法之師也。下如
妙音觀音兩品。明他方大士奉命弘經。普現色身。
形無定準。不可牛羊眼看。不可以凡庸識度。於所
聞處。勿生輕想。輕想則法不染心。故知下品。勗受
法弟子也。今明方便品。開三顯一。圓因巳竟。安樂
行品。明乘乘之法竟。壽量明乘果巳竟。此品正明
乘乘之人。化他流通也。故十二門論云。大乘者普
賢文殊大人之所乘。故曰乘乘也。藥王以苦行乘
乘。妙音觀音以三昧乘乘。陀羅尼以總持乘乘。妙
莊嚴以誓願乘乘。普賢以神通乘乘。作此解者。於
化他流通義便也。來意竟。
△此下釋經。為四。】

「爾時宿王華菩薩。白佛言。世尊。藥王菩薩。云何遊於
娑婆世界。」

【初通問遊化。遊必具足十法界身。竝如妙音觀音。】

「世尊。是藥王菩薩。有若干百千萬億。那由他難行苦行。」

【二別問苦行。但別舉苦行者。以逗所宜。故請答之
言。意在苦行。】

「善哉世尊。願少解說。諸天龍神夜义。乾闥婆。阿修羅。
迦樓羅。緊那羅。摩睺羅伽。人非人等。又他國土諸來
菩薩。及此聲聞眾。聞皆歡喜。」

【三請答。
△答文為二。一但答苦行者。遊化則指色
身三昧。或指下二品。二歎經也。初但答苦行中。先

明事本。次明本事。事本為三。】

「爾時佛告宿王華菩薩。乃往過去無量恒河沙劫。」

【初明時節。】

「有佛。號日月淨明德如來。應供。正徧知。明行足。善逝。
世間解。無上士。調御丈夫。天人師。佛世尊。其佛有八
十億大菩薩摩訶薩。七十二恒河沙大聲聞眾。佛壽
四萬二千劫。菩薩壽命亦等。」

【二明有佛聲聞菩薩。及壽命等。】

「彼國無有女人。地獄餓鬼畜生。阿修羅等。及以諸難。
地平如掌。瑠璃所成。寶樹莊嚴。寶帳覆上。垂寶華幡。
寶瓶香鑪。周徧國界。七寶為臺。一樹一臺。其樹去臺。
盡一箭道。此諸寶樹。皆有菩薩聲聞。而坐其下。諸寶
臺上。各有百億諸天。作天伎樂。歌歎於佛。以為供養。」

【三明國土等。此明事本竟。
△本事為三。】

「爾時彼佛。為一切眾生憙見菩薩。及眾菩薩。諸聲聞
眾。說法華經。」

【初佛說法。然佛普為一切。何獨喜見。其是對揚。須
付流通。如今之身子。寄一而言諸耳。
△二供養又
為二。一現在。二未來。現在又為二。】

「是一切眾生憙見菩薩。樂習苦行。於日月淨明德佛
法中。精進經行。一心求佛。滿萬二千歲巳。得現一切
色身三昧。得此三昧巳。心大歡喜。」

【初明現在修行得法。
△次作念報恩。又為二。】

「即作念言。我得現一切色身三昧。皆是得聞法華經

力。我今當供養日月淨明德佛。及法華經。即時入是
三昧。於虗空中。雨曼陀羅華。摩訶曼陀羅華。細末堅
黑栴檀。滿虗空中。如雲而下。又雨海此岸栴檀之香。
此香六銖。價直娑婆世界。以供養佛。」

【初明三昧力。以依報供養。然普現三昧。理無出入。
表用三昧之力耳。
△次明正報。以身供養。為三。】

「作是供養巳。從三昧起。而自念言。我雖以神力。供養
於佛。不如以身供養。即服諸香。栴檀薰陸。兜樓婆。畢
力迦。沉水膠香。又飲薝蔔諸華香油。滿千二百歲巳。
香油塗身。於日月淨明德佛前。以天寶衣。而自纏身。
灌諸香油。以神通力願。而自燃身。光明徧照八十億。
恒河沙世界。」

【初明燒身。】

「其中諸佛。同時讚言。善哉善哉。善男子。是真精進。是
名真法供養如來。」

【私曰。智者祖師。至此寂爾無聲。豁然大悟。將證白
師。師云。非汝弗證。非我莫識。汝所入定。是法華三
昧。汝所發辯。是旋陀羅尼。下疏釋云。能供所供。皆
不可得。今之禪講。如何謬以心口妄擬議耶。】

「若以華香瓔珞。燒香末香塗香。天繒幡葢。及海此岸
栴檀之香如是等種種諸物供養。所不能及。假使國
城妻子布施亦所不及。善男子。是名第一之施。於諸
施中。最尊最上。以法供養諸如來故。作是語巳。而各
默然。」


【二明諸佛稱歎苦行燒身。言真法供養者。當是內
運身智觀。觀煩惱因果。皆用空慧蕩之。故言真法
也。所以燒身名真法者。由內觀故。所觀者何。即此
生身。由惑因故。感斯惑果。既皆以空慧蕩之。則顯
因果俱蕩也。又觀若身若火。能供所供。皆是實相。
此明法空也。既即實相。實相無燒身火能所。安得
有燒有能所耶。畢竟誰燒誰燃。能供所供。皆不可
得。此約生空。非但身等皆是實相。身等宰主。一切
皆無。故名為誰。當知燒者能燒火也。然者所然身
也。身火竝是能供事也。佛與經法。即是所供田也。
宰主即是能觀觀者。身火能所觀境也。境智不二。
能所斯亡。以不二觀。觀不二境。成不二行。會不二
空。作是觀時。苦為法界。見聞者益。故曰乘乘。故名
真法供養也。若不爾者。成無益苦行。佛有誠誡。實
可先思。所以投巖。無招外行之論。赴火。不為內眾
之譏。良由內有理觀。外曉期心。故勝熱息善財之
疑。尼乾生嚴熾之解。篤論其道。行方有剋。心正行
正。智邪事邪。行不可廢。智不可亡。後學之徒。無失
法利。有人問云。律制燒身得蘭罪。燒指得吉罪。此
中讚燒。其事如何。今為答之。大小開制。教法不同。
小制結過。大制令燒。故梵網中。若不燒者。非出家
菩薩。豈獨令俗。而不制道。故知順小行易。不燒何
難。從大誠難。燒乃不易。世以不持為大。則大小俱
傾。信此土機緣。咸迷大小。不知先小後大。依何夏

次。先大後小。何心而受。先小後大。開小乘遮不。先
大後小。遮菩薩開不。一界之內。兩眾如何。一身之
中。二體同異。大秉於小。取益從何。小誦於大。招損
誰測。懃懃甄別。用為來種。所乘之乘。皆妙法故。以
依一實。立因果名故。乘其所乘。以利物故。但自揣
巳德。歷境觀心。與心相應。當順開制。今藥王久證。
竝出開制之方。重法亡懷。起神通之願。為軌凡下。
思之可知。】

「其身火燃。千二百歲。過是巳後。其身乃盡。」

【三明燒。此明現生供養畢。
△次明未來苦行。文又
為五。】

「一切眾生憙見菩薩。作如是法供養巳。命終之後。復
生日月淨明德佛國中。於淨德王家。結跏趺坐。忽然
化生。即為其父。而說偈言。

大王今當知。我經行彼處。即時得一切。現諸身三昧。
勤行大精進。捨所愛之身。」

【初明生王家。】

「說是偈巳。而白父言。日月淨明德佛。今故現在。我先
供養佛巳。得解一切眾生語言陀羅尼。復聞是法華
經。八百千萬億。那由他。甄迦羅。頻婆羅。阿[門@(脈-月)]婆等偈。」

【二說本事。】

「大王。我今當還供養此佛。白巳。即坐七寶之臺。上升
虗空。高七多羅樹。往到佛所。頭面禮足。合十指爪。以
偈讚佛。


容顏甚奇妙。光明照十方。我適曾供養。今復還親近。

爾時一切眾生憙見菩薩。說是偈巳。而白佛言。世尊。
世尊猶故在世。」

【三明往佛所。】

「爾時。日月淨明德佛。告一切眾生憙見菩薩。善男子。
我涅槃時到。滅盡時至。汝可安施牀座。我於今夜。當
般涅槃。又勅一切眾生憙見菩薩。善男子。我以佛法。
囑累於汝。及諸菩薩。大弟子。并阿耨多羅三藐三菩
提法。亦以三千大千七寶世界。諸寶樹寶臺。及給侍
諸天。悉付於汝。我滅度後。所有舍利。亦付囑汝。當令
流布。廣設供養。應起若干千塔。如是日月淨明德佛。
勅一切眾生憙見菩薩巳。於夜後分。入於涅槃。」

【四明如來付囑。
△五奉命住持。又為四。】

「爾時一切眾生憙見菩薩。見佛滅度。悲感懊惱。戀慕
於佛。即以海此岸栴檀為𧂐。供養佛身。而以燒之。火
滅巳後。收取舍利。作八萬四千寶瓶。以起八萬四千
塔。高三世界。表剎莊嚴。垂諸幡葢。懸眾寶鈴。」

【初明起塔。言栴檀為𧂐者。他人疑云。何得以栴檀
而為𧂐耶。答。此土大愛道入涅槃後。猶用栴檀闍
維。況彼淨土。何足為難。然淨穢竝陳。非世有也。皆
聖力故。】

「爾時一切眾生憙見菩薩。復自念言。我雖作是供養。
心猶未足。我今當更供養舍利。便語諸菩薩。大弟子。
及天龍夜叉等。一切大眾。汝等當一心念。我今供養

日月淨明德佛舍利。作是語巳。即於八萬四千塔前。
燃百福莊嚴臂。七萬二千歲。而以供養。」

【二明燒臂。問。燒身但經千二百歲。燒臂何故時長。
答。前為自行身盡入滅。今為弘法令物會三。故經
云令無數等。既言無數聲聞。發菩提心。故知喜見
於佛滅後。不令此等住於小果。此土亦然。】

「令無數求聲聞眾。無量阿僧祇人。發阿耨多羅三藐
三菩提心。皆使得住現一切色身三昧。」

【三明利益。】

「爾時諸菩薩。天人阿脩羅等。見其無臂。憂惱悲哀。而
作是言。此一切眾生憙見菩薩。是我等師。教化我者。
而今燒臂。身不具足。于時一切眾生憙見菩薩。於大
眾中。立此誓言。我捨兩臂。必當得佛金色之身。若實
不虗。令我兩臂還復如故。作是誓巳。自然還復。由斯
菩薩。福德智慧淳厚所致。當爾之時。三千大千世界。
六種震動。天雨寶華。一切天人。得未曾有。」

【四明現報。言金色之身者。前巳得普現色身。即八
相金色。故知此中須在極果也。
△下是第三結會
古今。又為二。】

「佛告宿王華菩薩。於汝意云何。一切眾生憙見菩薩。
豈異人乎。今藥王菩薩是也。其所捨身布施。如是無
量百千萬億。那由他數。」

【一明結會。】

「宿王華。若有發心。欲得阿耨多羅三藐三菩提者。能

燃手指。乃至足一指。供養佛塔。勝以國城妻子。及三
千大千國土。山林河池。諸珍寶物。而供養者。」

【二明勸修。勸修者。能然一指。勝捨外身。外輕內重。
故功福有異。妻子者外身也。國城等外財也。此苦
行竟。
△第二歎經。為三。】

「若復有人。以七寶滿三千大千世界。供養於佛。及大
菩薩。辟支佛。阿羅漢。是人所得功德。不如受持此法
華經。乃至一四句偈。其福最多。」

【初歎能持人。以七寶奉四聖。不如持一偈。法是聖
師。能生能養。能成能榮。莫過於法。如父母必以四
護護子。今發心由法為生。始終隨逐為養。令滿極
果為成。能應法界為榮。雖四不同。以法為本。故人
輕法重也。此即始終四悉也。問。初開章云歎能持
人。何故經云不如一偈。又云法是佛師等耶。答。前
歎有法之人。今歎在人之法。
△二歎所持法二。初
歎法體。二歎法用。言所歎之體。非宗體之體。所歎
之用。非宗用之用。通指一部為體。部內體宗用三。
共有如是拔與等用。歎法體為八。】

「宿王華。譬如一切川流江河諸水之中。海為第一。此
法華經。亦復如是。於諸如來所說經中。最為深大。」

【初歎體深如海。川流江河諸水之中海為第一者。
無量義云。四水譬教。藥草喻一雲能雨譬說。今更
諸水。總一切教。別舉四者。譬乳酪生熟四味教也。
此法華教。譬醍醐海也。說窮本地為深。徧一切處

為大。純明佛法。不說餘法為海。最為深大。其義如
是。】

「又如土山黑山。小鐵圍山。大鐵圍山。及十寶山。眾山
之中。須彌山為第一。此法華經。亦復如是。於諸經中。
最為其上。」

【二譬體高如山。十寶山名。出華嚴及眾經。土黑鐵
圍。故非是寶。十山雖寶。或一或二。神龍雜居。須彌
四寶所成。純天所住。譬餘教說能依。十地四十心。
或凡或贒或聖。說所依。或俗或真或中。是為卑下
也。此法華經所說諦理。常樂我淨。如四寶所成。開
示悟入者之所依。是故此義最為高上。】

「又如眾星之中。月天子最為第一。此法華經。亦復如
是。於千萬億種。諸經法中。最為照明。」

【三體圓如月。星月同是陰精。俱於夜現。星無虧盈。
不及於月。諸經說權智。不得自在。此經明權即實。
實即權。盈虧相指。不二而二。如此說權智。勝餘教
也。】

「又如日天子。能除諸闇。此經亦復如是。能破一切不
善之闇。」

【四明體照如日。日是陽精。獨能破暗。諸經明實智
破惑。尚不及即實而權。那得竝即權而實。昔是權
外之實。故破疑不徧。故知此經明實智。最為第一。
況復今經。本為顯實。有疑皆斷。故云即權而實。所
以權實之語。非獨今經。相即之言。出自於此。】


「又如諸小王中。轉輪聖王。最為第一。此經亦復如是。
於眾經中。最為其尊。又如帝釋於三十三天中王。此
經亦復如是。諸經中王。又如大梵天王。一切眾生之
父。此經亦復如是。一切賢聖學無學。及發菩薩心者
之父。」

【五自在如輪釋梵王。輪王號令。止在四域。釋齊三
十三。梵號令總上冠下。譬餘經說三諦三昧。各不
相收。不得自在。此經所說。以實相入真。決了聲聞
法。是諸經之王。實相入俗。一切治生產業。不相違
背。實相入中。諸法無非佛法。故文云。一切學無學。
及發菩薩心者之父。其義如是。今經為昔三教三
乘之父。能生彼故。昔謂非子。至今方知。】

「又如一切凡夫人中。須陀洹。斯陀含。阿那含。阿羅漢。
辟支佛為第一。此經亦復如是。一切如來所說。若菩
薩所說。若聲聞所說。諸經法中。最為第一。有能受持
是經典者。亦復如是。於一切眾生中。亦為第一。」

【六如支佛。一切凡夫。四果支佛。為第一者。此明任
運無功用也。餘經要因功用。乃得入流。如四果人。
因聞思修。方乃得悟。此經明無作四諦。不雜方便。
自然流入薩婆若海。如大白牛肥壯多力。其疾如
風。入初住巳。獲無功用。】

「一切聲聞辟支佛中。菩薩為第一。此經亦復如是。於
一切諸經法中。最為第一。」

【七聲聞支佛中。菩薩為第一者。此明因第一也。餘

經明因。是七方便。今經明因。出方便外。故因第一
也。】

「如佛為諸法之王。此經亦復如是。諸經中王。」

【八如來第一者。此明果也。餘經明果。近在寂場。此
經明果。遠指本地。故最第一。
△下第二歎法用。為
三。】

「宿王華。此經能救一切眾生者。此經能令一切眾生。
離諸苦惱。此經能大饒益一切眾生。充滿其願。」

【初歎拔苦用。】

「如清涼池。能滿一切諸渴乏者。如寒者得火。如裸者
得衣。如商人得主。如子得母。如渡得船。如病得醫。如
闇得燈。如貧得寶。如民得王。如賈客得海。如炬除闇。」

【次明十二事。歎與樂用。】

「此法華經。亦復如是。能令眾生離一切苦。一切病痛。
能解一切生死之縛。」

【三結拔苦與樂。
△三明持經福深。為二。】

「苦人得聞此法華經。若自書若使人書。所得功德。以
佛智慧。籌量多少。不得其邊。若書是經卷。華香瓔珞。
燒香末香塗香。幡蓋衣服。種種之燈。酥燈油燈。諸香
油燈。薝蔔油燈。須曼那油燈。波羅羅油燈。婆利師迦
油燈。那婆摩利油燈供養。所得功德。亦復無量。」

【初舉全聞經福。
△次聞品福。為二。】

「宿王華。若有人聞是藥王菩薩本事品者。亦得無量
無邊功德。若有女人。聞是藥王菩薩本事品。能受持

者。盡是女身。後不復受。若如來滅後。後五百歲中。若
有女人。聞是經典。如說修行。於此命終。即往安樂世
界阿彌陀佛。大菩薩眾。圍繞住處。生蓮華中寶座之
上。不復為貪欲所惱。亦復不為瞋恚愚癡所惱。亦復
不為憍慢嫉妬諸垢所惱。得菩薩神通無生法忍。得
是忍巳。眼根清淨。以是清淨眼根。見七百萬二千億。
那由他。恒河沙等。諸佛如來。是時諸佛。遙共讚言。善
哉善哉。善男子。汝能於釋迦牟尼佛法中。受持讀誦。
思惟是經。為他人說。所得福德。無量無邊。火不能焚。
水不能漂。汝之功德。千佛共說。不能令盡。汝今巳能
破諸魔賊。壞生死軍。諸餘怨敵。皆悉摧滅。善男子。百
千諸佛。以神通力。共守護汝。於一切世間天人之中。
無如汝者。唯除如來。其諸聲聞。辟支佛。乃至菩薩。智
慧禪定。無有與汝等者。宿王華。此菩薩成就如是功
德智慧之力。若有人聞是藥王菩薩本事品。能隨喜
讚善者。是人現世口中。常出青蓮華香。身毛孔中。常
出牛頭栴檀之香。所得功德。如上所說。」

【初舉聞品福格量。後五百歲。巳如前釋。若有女人。
得聞是經。如說修行。即淨土因。不須更指觀經等。
問。如何修行。答。既云如說修行。即依經立行。具如
分別功德品中。直觀此土。四土具足。故此佛身。即
三身也。故此大眾。即一切眾。以惑未斷故。故安樂
行。是同居淨土行之氣分也。故不離同居穢。見同
居淨。問。同居類多。何必極樂。答。教說多故。由物機

故。是攝生故。令專注故。宿緣厚故。約多分故。下文
兜率。其例不同。俱在機感。口出香。是現報。餘是後
報。】

「是故宿王華。以此藥王菩薩本事品。囑累於汝。我滅
度後。後五百歲中。廣宣流布於閻浮提。無令斷絕。惡
魔魔民。諸天龍夜叉。鳩槃荼等。得其便也。宿王華。汝
當以神通之力。守護是經。所以者何。此經則為閻浮
提人。病之良藥。若人有病。得聞是經。病即消滅。不老
不死。宿王華。汝若見有受持是經者。應以青蓮華。盛
滿抹香。供散其上。散巳作是念言。此人不久。必當取
草坐於道場。破諸魔軍。當吹法螺。擊大法鼓。度脫一
切眾生老病死海。是故求佛道者。見有受持是經典
人。應當如是生恭敬心。」

【二明囑累。得聞是經。不老不死者。此須觀解。不老
是樂。不死是常。聞於此經。得常樂之解。坦然在懷。
無所畏忌。】

「說是藥王菩薩本事品時。八萬四千菩薩。得解一切
眾生語言陀羅尼。」

【第三聞品得益。】

「多寶如來。於寶塔中。讚宿王華菩薩言。善哉善哉。宿
王華。汝成就不可思議功德。乃能問釋迦牟尼佛。如
此之事。利益無量一切眾生。」

【四多寶稱歎。巳上初明誡苦行乘乘流通竟。】


妙法蓮華經入疏卷第十一
