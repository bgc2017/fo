











妙法蓮華經入疏卷第二
姚秦三藏法師　鳩摩羅什　譯
天台　智者　疏　并記
四明沙門　道威　入注

「妙法蓮華經方便品第二」

【釋此品題有略廣。略為二。先略。次料簡。方者法也。
便者用也。法有方圓。用有差會。三權是矩是方。一
實是規是圓。若智詣於矩。則善用偏法。逗會眾生。
若智詣於規。則善用圓法。逗會眾生。譬如偏舉指。
以目偏處。是舉偏法以目智。宜用法以釋方。將用
以釋便。若總舉指。以目圓處。宜將祕以釋方。妙以
釋便。舉偏法釋方便。蓋隨眾生欲。非佛本懷。如經
令離諸著。出三界苦。是故如來殷勤稱歎方便。此
義可釋他經。非今品意。又方便者門也。門名能通。
通於所通。方便權略。皆是哢引。為真實作門。真實
得顯。功由方便。從能顯得名。故以門釋方便。如經

開方便門。示真實相。可釋他經。非今品意。又方者
祕也。便者妙也。妙達於方。即是真祕。點內衣裏無
價珠。與王頂上。唯有一珠。無二無別。指客作人。是
長者子。亦無二無別。如斯之言。是祕是妙。如經唯
我知是相。十方佛亦然。止止不須說。我法妙難思。
以祕釋方。以妙釋便。正是今品之意。故言方便品
也。料簡者。初番釋是體外方便。化物之權。隨他意
語。次釋亦是體外方便。自行化他之權。亦是隨自
他意語。後釋是同體方便。即是自行權。隨自意語。
初釋方便。非能入。非所入。次釋方便。是能入。非所
入。後釋方便。是所入。非能入。故知名同。其義大異。
世人不見此意。浪釋方便品。問。方便與權云何。答。
四句分別。自有方便破權。權破方便。方便修權。權
修方便。方便即權。權即方便。方便破權者。四種皆
是祕妙方便。此方便破隨他意權。權破方便者。權
是同體之權。破於體外之方便。相修相即亦可解。
三句可釋他經。第四句今品意也。故正法華名善
權品。權即方便。無二無別。低頭舉手。皆成佛道。方
便善權皆真實也。略釋竟。廣釋者。破古文廣。略而
不注。如天親列十七名。第十三名大巧方便。又大
乘方便經明方便十種。第九名善巧。移二乘。令入
大乘。方便波羅蜜。當知今品是如來方便。攝一切
法。如空包色。若海納流。豈可以諸師一枝一流。釋
法界之大都耶。今明權實者。先作四句。謂一切法

皆權。一切法皆實。一切法亦權亦實。一切法非權
非實。一切權者。如文云諸法如是性相體力本末
等。介爾有言。皆是權也。一切法實。如文如來巧說
諸法悅可眾心。眾心以入實為悅。又諸法從本來
常自寂滅相。又云如來所說皆悉到於一切智地。
又云皆實不虗。又大經。四句皆不可說。一切法亦
權亦實者。如文所謂諸法如實相。是雙明一切亦
權亦實。例如不淨觀亦實亦虗。一切法非權非實
者。文云非如非異。又云亦復不行上中下法有為
無為實不實法。非虗非實如實相。若一切法皆權。
何所不破。縱令百千種師。一一師作百千種說。無
不是權。如來有所說。尚復是權。況復人師。寧得非
權。如前所出。悉皆權也。若一切法實者。何所不破。
唯此一事實。餘二則非真。但一究竟道。寧得眾多
究竟道耶。如前所出諸師。皆破入實。寧復保其巢
窟耶。若一切法亦權亦實。復何所不破。一切悉有
權實。那得自是一途。非他異解。一一法中皆有權
實。不得一向權一向實。若一切法非權非實。復何
所不破。何得紛紜強生建立。直列名尚自如此。遙
觀玄覽。曠蕩高明。為若此。況論旨趣耶。今就有權
有實句。更開十法。就十法中。為八番解釋。一列十
名。二生起。三解釋。四引證。五結十。為三種權實。六
分別三種權實。照三種二諦。七約諸經判權實。八
約本迹判權實。一列名者。謂事理。理教。教行。縛脫。

因果。體用。漸頓。開合。通別。悉檀。即是十種名也。二
生起者。從無住本。立一切法。無住者理也。一切法
者事也。由理事故有教。由教故有行。由行故縛脫。
由脫故成因果。由果故體顯。體用故有漸頓之化。
由開漸頓故有開合。開合故有通別之益。分別兩
益故有四悉檀。是十章次第也。三解釋者。理是真
如。真如本淨。有佛無佛。常不變易。故名理為實。事
是心意識等。起淨不淨業。改動不定。故名事為權。
非理無以立事。非事不能顯理。事有顯理之功。是
故殷勤稱歎方便。理教者。總前理事。皆名為理。例
如真俗俱稱為諦。諸佛體之而成聖。聖者正實也。
欲以巳法。下被眾生。因理而設教。教即權也。應知
非教無以顯理。顯理由教。是故如來稱歎方便。教
行者。依教求理。則生正行。行有進趣深淺之殊。故
行名權。教無進趣深淺之異。故教名實。非教無以
立其行。非行無以會教。會教由行。故如來稱歎方
便。縛脫者。為行。違理則縛。縛是虗妄。故稱權。為行
順理則生解。解冥於理。故稱實。非縛無由求脫。得
脫由縛。如因屍渡海。屍有濟岸之力。故稱歎方便。
因果者。因有進趣暫用。故名權。果有剋終永證。故
為實。無果因無所望。無因果不自顯。是以二觀為
方便道。斷惑成因。得入中道解脫之果。若非二觀。
豈契中道。果由因剋。故稱歎方便。體用者。前方便
為因。正觀入住為果。住出體用。體即實相。無有分

別。用即立一切法。差降不同。如大地一生種種芽。
非地無以生。非生無以顯。尋流得源。推用識體。用
有顯體之功。故稱歎方便。漸頓者修因證果。從體
起用。俱有漸頓。今明起用。用漸為權。用頓為實。若
非漸引。無由入頓。從漸得實。故稱歎方便。開合者。
從頓開漸。漸自不合。亦不合頓。故名為權。漸令究
竟。還合於頓。故名為實。由開故合。開有合力。從開
受名。故稱歎方便。通別益者。通則半字無常之益。
別則滿字常住之益。然常益道長。憙生退沒。故化
城接引。生安隱想。然後息化。引至寶所。若無半益。
不得會常。半有顯滿之功。故稱歎方便。四悉檀者。
三是世間。是故為權。第一義是出世。是故為實。非
世不得出世。由三悉得第一義。是故如來稱歎方
便。當用四句。釋十番權實。三番是他經意。一番是
此品意。四引證者。此十義通大小教。亘一切法。且
引今經。不如三界見於三界。三界是事。不如三界
見者。理也。諸法寂滅。不可言宣。是理。方便力為五
比丘說。是教。若聞此經。是善行菩薩道。證教行也。
又汝等所行。是菩薩道。佛子行道巳。來世得作佛。
又種種因緣。而求佛道。但離虗妄。名為解脫。未得
一切解脫。盡行諸佛所有道法。道場得成果。我以
佛眼。觀見六道眾生。始見我身。聞我所說。即皆信
受。入如來慧。除先修習學小乘者。窮子初逃。中間
客糞。後則付財。初息化城。後引寶所。種種欲。種種

性。相憶念等。此通引一部為證。今別引一品。雖不
次第。十文具足。諸佛智慧甚深無量。其智慧門難
解難入者。一切事理境智等。悉名為實。施設詮辯。
阿含言教。悉是智慧門。此證理教論權實。難解難
入。一切聲聞支佛不能知者。即是縛脫論權實。所
以者何佛曾親近。至名稱普聞。即是教行論權實。
成就甚深。至意趣難解。即體用論權實。吾從成佛
巳來者。成佛即是果。果必有因。即是因果論權實。
種種因緣譬喻。至令離諸著。即是漸頓論權實。所
以者何。如來方便知見。皆巳具足。是開合論權實。
諸佛為大事因緣故出現於世。為令眾生開示悟
入佛之知見故。是為利益論權實。取要言之佛悉
成就。即是三悉檀成就也。止止不須說。即第一義
悉檀。是四悉論權實。所以者何。佛悉成就第一希
有。至諸法實相。即是理。所謂諸法如是相者。即是
事。是為事理論權實。此一段長行。明五佛權實。佛
佛皆爾。次引法華論五種甚深。八種示現。五種成
就。證此方便品題。委如疏文。五結權實者。此十種
通四教。合四十權實。每教自行化他。自行化他各
三種。三四成百二十種權實。委如疏記。別結三語。
結成四句。結成三番。歷五時。最後結云。上兩意用
方便。從方便。此一意即方便。即真實。真實即圓因。
圓因即自行之方便。如此自行方便。今始證入。上
釋品云。方便者即是真實。從自行方便得名。故言

方便品。六分別照諦。七約諸經判權實。乃至第八
本迹。廣如疏文。若從佛迹說。是化他之權實。亦稱
方便品。若從身子迹權。亦是方便品。從身子迹入
實。亦是方便品。為諸義故。稱方便品。釋題竟。從此
下訖分別功德品十九行偈。或至偈後現在四信
弟子文盡。名正宗分。此據第九疏。準南北二師。作
此兩解。無失故竝存之。天台正取一部三分分節。
即正宗一段義也。若作本迹各三。從此下訖授學
無學人記品。是迹門正說分。今且逐近。就迹門正
說一段。消經更為兩。一從此下。略開三顯一。二從
告舍利弗汝巳下。廣開三顯一。略又為二。初從爾
時世尊下。是略開三顯一。二從爾時大眾下。是動
執生疑。略開有長行偈頌。長行為二。一寄言歎二
智。二絕言歎二智。】

「爾時世尊。從三昧安詳而起。告舍利弗。」

【此乃阿難欲述如來正說。經家先提起其由也。爾
時者。即現瑞後。正說之初。當爾之時也。世尊者。即
指釋迦十號極之一也。從三昧安詳而起者。即出
定威儀。佛常在定。何故言起耶。此有所示。往古諸
佛。說此經時。必前入無量義。即入法華。今佛亦爾。
此示世界悉檀慈從定起。履歷法緣。二俱審諦。說
必不謬。出入稱理。增長物信。此示為人悉檀慈從
定起。又佛寂而常照。尚須入定方乃說法。況復散
心。妄有所說。此是對治悉檀慈從定起。入定緣理。

安心實相。出定令他安心實相。此是第一義悉檀
慈從定起。愍物之方。必內四悉。故定起化他。由安
此四法。故言安詳而起也。疏作此釋。亦與天親論
合。然唯告舍利弗。不告餘聲聞者。為智慧第一故。
將欲因其破小智顯大智。有十種義。如妙玄辨。不
告諸菩薩者。有五意。一為聲聞所作事故。二迴趣
大菩提故。三令無怯弱故。四發餘人善思念故。五
令不起所作巳辦心故。當知此五意兼異他經。昔
顯露教。不云聲聞得入佛智也。故知告舍利弗四
字。全屬經家之語。理應更著舍利弗三字。集者省
繁。此乃經家提起正說文竟。】

「諸佛智慧。甚深無量。」

【此文始是如來金口正說分。此初釋迦歎諸佛實
智也。簡昔日三種化他權實之智。故標諸佛也。顯
自行之實。故言佛智慧也。此智慧體。即一心三智。
圓中自行。故屬實也。甚深無量者。即稱歎之辭也。
明佛實智豎徹如理之底。故言甚深。橫窮法界之
邊。故言無量也。譬如根深則條茂。源遠則流長。實
智既然。下釋權智。亦應準此也。】

「其智慧門。難解難入。一切聲聞辟支佛。所不能知。」

【此次釋迦歎諸佛權智也。所言其者。乃指上實果
之前因智也。此智慧即門。門是屬權。權即是佛智
為門也。蓋是自行道前方便。有進趣之力。故名為
門。自十地以去名為道前。妙覺為道中。證後為道

後。從門入到道中。道中稱實。道前為權。故知文意
在因之位。除真如外。凡有修入者。餘皆屬權也。唯
以果位真如究滿。為清涼池。此文正是以初住佛
智為門。入佛果智。說此圓因開示悟入。皆名智慧
門。故將此中圓因之門。立方便品名。即是自行觀
智為門。即是今經圓教四門。為佛稱歎也。難解難
入者。稱歎道前因位始末之辭。此約自行因果相
望。因皆屬權。故佛稱歎諸佛實果之前。真因之位
也。又真因之用。不謀而了。無方大用。七種方便不
能測度。十住始解。解是開之異名。十地為入。舉初
後。中間難示難悟可知。而別舉其聲聞緣覺所不
能知者。為執重故。乃別破之耳。】

「所以者何。佛曾親近百千萬億無數諸佛。盡行諸佛
無量道法。」

【此是釋迦釋上二智。初釋實智也。所以者何者。此
則佛徵起釋上二智之言。須以此一句示冠下權
智之文。然從佛曾親近。至盡行道法。是此佛釋上
諸佛實智也。良由外值佛。多稟承至要故。實智甚
深也。良由內行純厚。盡行道法。故實智無量。以無
量則釋橫廣。以甚深則釋豎高。此釋上諸佛實智。】

「勇猛精進。名稱普聞。」

【此二句。是此佛釋上諸佛實因權智。即釋其智慧
門難解難入也。良由勇猛精進。能入難入之門。既
入門巳。澤被無壃。物欽勝德。入巳恩霑百界。界雖

有限。益物不窮。故得名稱普聞。又亦可分句。勇猛
精進一句。是能入法門。此釋權智深也。名稱普聞
一句。即標權智廣也。觀權文。雖無深廣之語。例實
智此義則成矣。豈有不盡行道法。不勇猛精進。而
能令二智橫廣豎深耶。此釋權智竟。】

「成就甚深未曾有法。」

【此二句。此佛結上實智也。稱理究竟。故言成就。到
彼岸底。故言甚深。實必成就。此二句可結自行權
實二智。以自行不專於實故也。】

「隨宜所說。意趣難解。」

【此二句。佛結上權智也。稱機適會。故言隨宜。非七
方便所知。故言難解。此結成權智也。此隨宜亦兼
因果。以由因權用橫俱名權故。以用權中。復通因
果故也。此之二句。亦可結化他權實二智。以利他
不專於權耳。始從諸佛智慧至此。是諸佛二智歎
釋結三段文竟也。】

「舍利弗。吾從成佛巳來。」

【此下是釋迦自歎權實二智也。此中舍利弗。方是
佛語親告。下告亦然。吾從成佛巳來。正是釋迦。自
歎實智。若實智不圓。則佛道不成。既云成佛。則一
成一切成。即是歎究竟實智也。】

「種種因緣。種種譬喻。廣演言教。無數方便。引導眾生。
令離諸著。」

【此是釋迦自歎權智也。良由眾生理具及宿善根

為感佛因。如來果滿。能應眾生之緣故。四十餘年。
以三種化他權實。逗會眾生。故言種種因緣也。種
種譬喻者。小乘中以芭蕉水沫等譬。大乘中以乾
城鏡幻等譬也。廣演等者。能於一法。出無量義也。
無數方便者。通而言之。則無量也。總而言之。則七
種方便也。引導至離著者。說散十善。離三途著。說
定十善。離欲界著。說三藏法。離見思著。說三教菩
薩法。離涅槃著。說佛法。令離順道法愛無明之著
故。】

「所以者何。如來。」

【此是佛自釋上歎實智也。欲釋上二智。即徵起。言
所以有何者。此一句。亦須冠下釋權之文。如來半
句。即是釋實智。良由如來從真如實相中來。乃得
成佛道。故名如來。即是釋成上歎實智明矣。】

「方便。知見波羅蜜。皆巳具足。」

【此方便二字。即是此佛釋上權智。何者。由於方便
善巧故。能種種因緣。即釋上權智明矣。言知見波
羅蜜者。即是雙舉權實知見也。一切種智名實知。
佛眼名實見。道種智名權知。法眼名權見。當知權
實知見。悉到事理邊底。故悉名波羅蜜也。皆巳具
足者。以佛權實之智。悉皆究竟也。】

「舍利弗。如來知見。廣大深遠。」

【此是釋迦結上實智也。如來知見。如前解。言廣大
者。結上歎釋實智橫該無際也。深遠者。亦結歎釋

實智豎徹無極也。此釋迦實智既然。橫智例亦深
廣耳。如此實智。非橫非竪。且寄究竟言音。往歎論
其橫竪。照無限極。如函大蓋大故也。】

「無量無礙力無所畏。禪定解脫三昧。深入無際。成就
一切未曾有法。」

【此是釋迦自結上權智也。無量者。即佛地四無量
也。亦名四等。無礙。即佛地四辯也。力者即佛十力。
畏者即佛四無所畏。禪者即佛究竟盡禪之實相。
定者即首楞嚴本性徤相定也。解脫者亦窮八脫
之源也。三昧者究竟王三昧也。上諸法門。其名或
通大小乘菩薩所行。須解。今經諸法唯在佛地。究
竟道前方便。自行之權。自等覺巳還。皆所不及。深
入無際者。結上諸權法門。竝在佛地究竟竪深也。
成就一切至有法者。結成橫廣。當知一切無量。種
種法門。以皆果德。究竟稱理。橫豎不二。此自行之
權。全指圓因。是結上權智明矣。
△從舍利下。正用
起後。將欲絕言。更舉權實為絕歎之由。文為二。初
舉絕歎之由。次指絕歎之境。】

「舍利弗。如來能種種分別。巧說諸法。言辭柔輭。悅可
眾心。」

【將欲絕言。此中重舉權實。為絕言歎之由也。然前
諸佛與釋迦。各有歎釋結三。乃成六重權實竟。何
此由中。又明兩重權實耶。當知所歎之法。一代所
無。故佛鄭重以表殷勤也。況西方重聞以表不輕。

不同此土重聞生慢。乃鄭重以表勤重言。如來能
善分別。巧說諸法者。即舉權也。言辭柔輭。悅可眾
心者。即舉實也。問既云言辭悅可眾心。此是赴物。
應是舉權。那云舉實耶。答眾心以入實為悅。如上
見他土說頓。云其聲清淨出柔輭音。下身子領解。
云聞佛柔輭音深遠甚微妙。據前後兩文。知是舉
實智明也。問。前歎中前實後權。今何前權後實耶。
然前欲寄言。故從實而舒權。今欲絕言。須卷權歸
實。各有意。】

「舍利弗。取要言之。無量無邊未曾有法。佛悉成就。」

【此又指權實絕言之境也。從取要言之一句。是指
實境。要者莫過于實也。無量無邊未曾有法。是權
境也。又舉要。是創指之瑞。以此一句冠下。權實取
要。不過權實二文故也。以無量無邊。是指權境也。
未曾有法。是指實境也。言此二法佛悉成就者。由
修道究竟。雙得權實。故言悉也。此雙指二境。其意
明矣。】

「止舍利弗。不須復說。」

【此正絕言歎也。只云止者。指止之字。為絕言歎也。
良由此經妙法深寂。言語道斷。體不可說。故如來
絕言。但止而歎之。有三意故。一以此理妙叵說故
止。二欲說妙理。止而歎之。令生欽慕。三設慈悲為
說。五千在座未起。如來知五千未脫。聞不能解。傷
其善根。將護物機。似止未說。知佛言音妙赴眾心。

是故止而歎之。不須復說者。但對告之辭也。】

「所以者何。佛所成就。第一希有難解之法。」

【此是佛自釋出止歎之意。上云止不須復說。今徵
起云。所以者何。不須復說也。此中就佛是最上人。
成就修得權實。究竟橫滿最上法故。止之不可說
也。既佛自釋云佛所成就。乃是以果對其因人。自
他相對。辨佛橫滿也。以佛成就。對其因人。始自三
教。乃至圓人等覺。皆未成就。故又須以今經成就
時會對昔。始自華嚴。終至般若。四時諸會。皆未成
就也。又第一者。以今經佛修得第一。對昔人教時
部。未名第一。又以今經佛修得之希有。對昔人教
時部。未名希有。又以今經佛修得之難解。對昔人
教時部。未名難解。既以佛自得之果。對他昔未解
等。即是橫明顯佛成就等修道究竟橫滿最上人
法故。故不可說也。以由今經圓中極果。一切諸經
皆所不及故也。】

「唯佛與佛。乃能究盡。」

【此是佛釋最上人。巳證權實。豎深不可說故止。前
句既以成就等。對他為橫滿也。今有究盡之言。此
乃對巳因。顯果豎深也。唯佛者即釋迦也。與佛者
三世十方諸佛也。乃能究盡者。初中分獲。未盡其
源。如十四夜月光用未普。未極究盡。獨佛與佛。究
盡邊底。如十五日之月體無不圓。光無不徧。如此
豎深。故不可說。上人修得故。止而歎之也。】


「諸法實相。」

【此是如來欲廣釋甚深境界。先標權實章也。既云
諸法。即是今經妙權。既云實相。即是今經妙實理
也。此權實體。以十如是。約十法界。謂六道四聖。收
諸凡聖理性。無漏失也。此十界十如。作三轉讀文。
即是真俗中。又是三諦之文。理無漏失。然法雖無
量。數不出十界十如。始自地獄極至佛界。收無不
盡。一一界中。雖復多派種種差別。不出十如。罄盡
因果也。又下經云。世間相常住故。今文如是等常
住。就三種世間。一一各具十界十如。一法界十如。
具九法界。各具十如。成百界三千。收一切善惡依
正。三世佛法無所漏失。以一中有無量法故。雖無
量法。不離一心。一心既爾。乃至內外六塵。虗空大
地。莫不皆然。無非實相。如何一法界。具九法界性
相耶。如毗曇婆沙第七云。地獄界中。成就他化天
法。小乘尚爾。況圓頓大教耶。即是其例。餘九法界
亦如是。以理準知。一一界中。皆具九界十如。是但
舉一法。即具無量法。無量法即一法。不可以一說。
不可以多說。不可以權說。不可以實說。若因果。善
惡。空有。大小。凡聖。漸頓。開合。心法。依正。一多。自在。
一切諸法。互融徧入。皆是實相。如此妙法。說在今
經。昔諸圓經竝未曾說。以未談十如實相故也。是
知談法界者。未窮斯妙理。應須先了今經十如是。
廣約十句。釋上諸法實相。明文顯此。是能開妙法。

方異諸經。當知十如。乃是法華之理本。諸教之端
首。釋義之關鍵。眾生之依止。發心之凭仗。權謀之
用體。迷悟之根源。果德之理本。一化之周窮。五時
之終卒。所以先歎諸佛能依之智。即五佛權實。權
實何依。所謂妙境。若迷此意。諸教之蹊徑。任運失
趣。一化之條流。於茲枯竭。天台玄疏。及以止觀。以
此為主。一家用義。大括包富。莫不由茲十如實相。
此是最上終窮巧妙。顯示實相三千明文也。世間
之相。即三種世間諸法實相之相。當約時味部教
委判麤妙。方顯此境。文廣更不具錄。今欲消通下
文十句。廣釋權實明文。今具依南嶽天台三部中。
釋十如文。約三法釋義。謂眾生法佛法心法之義。
令經文顯然。更用文句四釋點之。初約十界。次約
佛界。三約離合。四約位釋點。與論一十八重釋十
如等。使一一法攝事理周足。貴文易了。此是一代
極說。無嫌文繁。何名眾生十如法妙耶。如經云。為
令眾生開示悟入佛之知見。若眾生無佛知見。何
所論開。當知十如實相佛之知見。蘊在眾生也。又
經云。但以父母所生眼。即肉眼。徹見內外彌樓山。
即天眼。洞見諸色而無染著。即慧眼。見色無有錯
謬。即法眼。雖未得無漏。而其眼清淨。具足諸眼用。
即是佛眼。此是今經明眾生法妙。大經云。學大乘
者。雖是肉眼。名為佛眼。一根既爾。餘根亦然。又央
掘云。所謂彼眼。根於諸如來常。具足無減修。了了

分明見。又大品般若云。六自在王性清淨。又云。一
切法趣眼。是趣不過。乃至意亦如是。此即諸經明
眾生法妙也。若佛法妙者。如經云。止止不須說。我
法妙難思。佛法不出權實。是法甚深妙。難見難可
了。一切眾生類。無能知佛者。即佛實智妙。及佛諸
餘法。無能測量者。即佛權智妙也。如是二法。唯佛
與佛。乃能究盡諸法實相。是名佛十如妙。佛豈別
有法。只百界千如。為佛所究也。三心法妙者。如安
樂行云。修攝其心。觀一切法。不動不退。又一念隨
喜等。又普賢觀云。我心自空。罪福無主。觀心無心。
法不住法。又心純是法。淨名云。諸佛解脫。當於眾
生心行中求。華嚴云。心佛及眾生。是三無差別。破
一心塵。出大千經卷。是名心法妙。是則心法十如
皆妙也。然天台又約十界三種世間。成不思議三
千實相。示人非緣生數法。即三佛性。又依南嶽讀
下十句釋文。皆以如為句末。即依真諦讀文。今依
南嶽通皆稱十如也。若天台作三轉。讀下十句。初
云是相如是性如等。即真諦讀也。二云如是相如
是性等。即俗諦讀文也。三云相如是性如是等。如
於中道實相之是。即中諦義也。此約分別門示人。
令易解故。明空假中。乃以得意為言。約如明空。一
空一切空。點如明相。一假一切假。就是論中。一中
一切中。非一二三。而一二三。如八相遷物。物在相
前。物不被遷。相在物前。亦不被遷。前亦不可。後亦

不可。祇物論相遷。祇相遷論物。非縱非橫。非一非
異。玄妙深絕。非識所識。非言所言。名為實相。唯佛
究盡。此之十法。攝一切法也。若依義便。應作三意
分別。若依讀便。當依下偈文如是大果報種種性
相義。今且從讀便。以相為句末。非但云實相。亦須
云實性實體乃至實本末。此釋略標權實境界竟。
下佛以十句明文。廣釋實相。】

「所謂諸法。」

【此先徵起指法所由。故云所謂諸法也。佛既以十
如轉釋諸法。當知如無別體。全依於界。須約十法
界釋。方無漏失也。十法界三字。亦作三轉讀之。方
稱經旨。】

「如是相。」

【夫相以據外。覽而可別。釋論云。易知故名為相。如
水火相異。則易可知。如人面色具諸休否。覽外相
則知其內。眾生相隱。彌勒相顯。若言有相。闇者不
知。若言無相。占者洞解。當隨善相者。信人面外具
一切相。心亦如是。具一切相。如來善知。近遠皆記。
不善觀者。不信心具一切相。當隨如實觀者。信心
具一切相。此從心法釋也。二從眾生釋相者。眾生
既該十界相廣。避繁束為四番。取氣類相似。以釋
其相。初四趣相者。即是惡相。表墯不如意處。即四
趣眾生相也。二人天表清升。為樂即善相也。三二
乘表涅槃為相。四菩薩有四種菩薩不同。初小乘

三藏教菩薩。以事六度為相。次大乘初門通教菩
薩。以有餘無餘為相。三大乘別教菩薩。從空出假。
以恒沙佛法為相。四大乘圓頓教菩薩。佛以約中
道不可分別。而論相則一切眾生皆菩提相。不可
復得。此即緣因為佛菩薩相也。三約佛法者。佛界
非相非不相。而名如是相。即佛法相也。故經云。眾
寶莊校。即其義也。然雖有十界之相不同。來至今
經。悉入佛之一實相。仍用三無差別。此之一句須
見。即一而三諦。即三而一諦。三一俱不可分別。言
語道斷。心行處滅。不可思議。方名實相。下性等例
皆如此。】

「如是性。」

【心法釋如是性者。性以據內。總有三義。一不改名
性。無行經稱不動性。性即不改義也。性名性分。種
類之義。分分不同。各各不可改也。又性是實性。實
性即理性。極實無過。即佛性異名耳。初不動性扶
空。次種性扶俗。次實性扶中道也。今明內性不可
改。舉一即三也。如竹中火性雖不可見。不得言無。
燧人乾草徧燒一切。心亦如是。具十法界一切五
陰性。雖不可見。不得言無。以智眼觀見心具一切
性也。二約眾生十法界法明性者。亦束為四番。初
四趣定惡聚為性。黑自分性。純習黑惡難可改變。
如木有火遇緣即發。大經云。有漏之法。以有生性
故。生能生之。此惡有四趣生性。故緣能發之。即四

趣性也。二人天性。表白法定樂善聚為人天性也。
三二乘性者。是非白非黑。以解脫法為性也。四約
菩薩佛界。亦四。初小乘三藏菩薩。以人天善為性。
次大乘通菩薩。以無漏慧為性。三別菩薩定。入生
死為性。四圓頓菩薩與佛法界。以中道一切智願。
猶在不失。智即了因為性也。十法界眾生性。一切
諸性。悉入今經一實究竟性海中。名今經性也。三
約佛法者。佛即非性。非不性。而名如是性。故經云。
有大白牛。即究竟智慧了因性也。此句須約三諦
義。如相中說。】

「如是體。」

【初約心法釋。如是體者。主質故名體。一切陰入。俱
用色心為體質也。二約眾生法釋體。初四趣體者。
攬被摧折麤惡色心。以為體質也。復次此世先巳
摧心。來世果報。亦摧色心。故以被摧色心。為四趣
體也。二人天以升出安樂色心為體也。三二乘體。
以五分法身為體者。一無作為戒體。二無漏淨禪
為定體。三無漏慧為慧體。四盡知為解脫體。五無
生智為解脫知見體。即二乘體也。四菩薩體。復為
四。初小乘三藏菩薩。以三十二相為體。二大乘通
菩薩。以勝應色心為體。三別菩薩。以變易色心為
體。四圓頓菩薩與佛。以中道自性清淨心。即正因
為體也。至今經須不轉十界體。即一實不可思議
實相體也。三約佛法釋體者。佛法非體非不體。而

名如是體。即指究竟實相正因。為佛法體。經云。其
車高廣。即其義也。亦更準相中三諦說之。】

「如是力。」

【初約心法釋力者。堪任力用也。如王之力士有千
萬技能。病故不能。謂之無。病差還有此用。心亦如
是。具有一切諸功力故。以煩惱病故。不能運動。如
實觀之。心見一切十法界力也。二約眾生法。釋力
亦四。初四趣力者。有登刀上劒。吞銅噉鐵。強者伏
弱。牽車挽重。皆是惡力也。二人天堪任善器受樂。
為人天力也。三二乘能動能出。堪任道器。擇滅無
繫為力也。四菩薩亦四。初小乘三藏菩薩。以生滅
四弘為力。二大乘通菩薩。以無生四弘為力。三別
菩薩。以無量四弘為力。四圓頓菩薩與佛。以無作
四弘。初發菩提心。即超二乘上。名為菩薩佛力也。
三約佛法者。佛非力非不力。而名為力。即指究竟
菩提道心。慈善根力等。故經云。又於其上張設幰
蓋。亦復如前。三諦說之。】

「如是作。」

【初約心法者。運為建立名作。若離心者。更無所作。
故知心具一切作也。二約眾生亦四。初四趣作者。
搆造經營。運動三業。建創諸惡。起十不善。名四趣
作也。二人天作者。起五戒十善。造止行二善之作
也。三二乘作者。精進勤䇿道品為作。四菩薩亦四。
初小乘三藏菩薩。以事六度行為作。大乘通菩薩。

以無生六度為作。三別菩薩。以無量六度為作。四
圓頓菩薩與佛。以六度萬行。四弘誓願。要期為作
也。三佛法作者。佛非作非不作。而名如是作。指究
竟任運無功用道。故經云其疾如風。即佛法作義
也。亦須約三諦例前說之。】

「如是因。」

【初心法因者。招果為因。亦名為業。十法界業。起自
於心。但使有心則諸業具足。故名如是因也。二約
眾生法。釋亦四。初四趣因者。有漏惡業習惡為因。
自種相生。習續不斷。以習發故。為惡易成。故名四
趣因也。二人天。即白業為因。三二乘。以無漏慧行
正智為因。四菩薩亦四。初小乘三藏菩薩。善業為
因。二通菩薩。以無漏習因為因。三別菩薩。以真無
漏慧為因。四圓頓菩薩與佛。即智慧莊嚴為因也。
三約佛法為因者。佛非因非不因。即指四十一位
真因。故經云乘是寶乘遊於四方也。亦須準三諦
說之。】

「如是緣。」

【初心法釋者。緣名緣由。助業皆是緣義。無明愛等。
能潤於業。即心法為緣也。二約眾生釋緣。亦四。初
四趣緣。即緣助。所謂諸惡我我所所有惡具度。皆
能助成習業。如水潤種。故用報因為四趣緣也。二
人天緣。以善我我所所有善具度。為人天緣也。三
二乘。是行行助道為二乘緣也。四菩薩亦四。初小

乘三藏菩薩。以煩惱為緣。二通菩薩。以生滅助道
為緣。三別菩薩。以助假觀為緣。四圓頓菩薩與佛。
即以福德莊嚴為緣也。三約佛法者。佛法非緣非
不緣。而名如是緣。指一切助菩提道。經云又多僕
從而侍衛之也。亦須三諦如前說之。】

「如是果。」

【初心法釋者。剋獲為果。習因習續於前。習果剋獲
於後。為心之果也。二眾生法亦四。初四趣習果。如
多欲人受地獄身。見苦具謂為欲境。便起染愛。謂
此為四趣習果也。二人天。以任運酬善心生為果。
三二乘。以證四果為果。菩薩亦四。初三藏菩薩。三
十四心斷結盡為果。二通菩薩。斷餘殘習盡為果。
三別菩薩。假觀成為果。四圓頓菩薩與佛。即一念
相應。大覺朗然。無上菩提為習果也。三約佛法者。
佛非果非不果。而名如是果。指究竟妙覺朗然圓
因所剋。經云直至道場。即佛法論果。亦須舉一即
三。全三是一。悉入今經一佛果法也。】

「如是報。」

【初心法為報者。酬因曰報。習因習果。通名為因。牽
後世報。心即此報酬於因。二約眾生法亦四。初四
趣報者。如多欲人在地獄中。趣欲境時。即受銅柱
鐵牀之苦。是四趣報也。二人天。以有為自然受樂
為報。三二乘論報。小乘本教。果證無生。既二乘不
生。是故無報也。若爾何故發真是果。而不論報耶。

然果名仍通。報名則別。是故凡夫有果。則定有報。
若二乘人亦通名果。而不論報。無漏是損生。非牽
生法。且據小乘本教。不說生處。故無報也。若爾三
果位。亦得本教無漏。何得有七生一生。及上界生。
豈非報耶。然三果去有報者。由殘思未盡為漏緣。
而受生非無漏報。二乘本教。定無報義。若依大乘
見。此無漏猶名有漏。以不損別惑。猶受變易之生。
則無漏為因。無明為緣。生變易土。大判二乘即有
報也。四菩薩亦四。初小乘三藏菩薩。猶有正使。故
報在三界。二通菩薩。六地巳下。斷疑與二乘同。亦
不論報。三別教菩薩。約修中道行次第觀。此人雖
斷通惑。自知有生。受變易報。則具十法也。四圓頓
大乘菩薩與佛。報即大涅槃。果果斷德。禪定三昧。
一切具足。為報果也。三約佛法者。佛法非報非不
報。而名如是報。指究竟大涅槃。經云得無量無漏
清淨之果報也。又佛損生義足。那得論報。唯佛一
人居淨土。不受後身。則無報。約現則亦有。未來則
無。】

「如是本末究竟等。」

【初心法釋者。相為本。報為末。本末悉從緣生。緣生
之心空。故本末皆空。此就心法空為等也。又相本
但有字。報末亦但有字。悉假施設。又本末互相表
幟。覽初相表後報。覩後報知本相。初後相在。此就
心法。約假論等。又相無相。無相而相。非相非無相。

報無報。無報而報。非報非無報。二皆入如實之際。
此就心法中論等也。二約眾生法者。亦四。初四趣。
當知四趣本末皆癡為等。若惡本空故。末亦空。此
就空為等也。又惡果報在本相性中。此末與本等。
本相性在惡果報中。此本與末等。若先無後事。相
師不應預記。若後無先事。相師不應追記。初後相
在。此假事論等也。黑惡四趣。皆有中實理。心與佛
果不異。一色一香。無非中道。此約理論四趣等也。
二人天本末。皆清升白法為等。初本空末亦空。即
空等。又善果報在本相性中。此末與本等。本性相
在善果報中。此本與末等。初後相在。此就假等。善
中實理心與佛果不異。無非中道。即中說等也。三
二乘與菩薩及佛。本末隨教說之。可解。三約佛法
者。佛法非本非末。而言本末。非本非末。究竟空等。
初後相在。究竟俗等。悉入中道。究竟實相中等。究
竟三諦。非等非不等。而究竟等。指於實相。故標云
實相也。此是如來自行權實。最為無上。無相乃至
無上果報。橫廣豎深。極邊徹底。而無有上。故標章
言諸法實相也。唯有如來。徧照此十如法。橫豎悉
周。如觀掌果。祇為凡夫如雙旨。二乘如眇目。菩薩
如夜視朦朧不曉。不可得說。唯獨自明了。餘人所
不見。不可宣示。止止絕言。其在此耳。且依天台廣
演。南嶽師舉法。謂三種。略示不委。天台更自立四
釋。明理攝徧。約十界釋。明自證極。約佛界釋。明佛

化用。約離合釋。明三德徧。約諸位釋。此但語正。正
必收依。故經云諸法。用十法界釋之。一一界互具
九界。一中無量。無量中一。舒之則充滿法界。不知
從何而來。卷之則一法不存。莫知所在。不知從何
而去。但凡夫雖具。絕理情迷。二乘雖具。捨離求脫。
菩薩雖具。照則不周。唯有諸佛如來。照十法界。十
如因果。洞見了了。唯佛與佛。乃能究盡者。良由此
也。二者經云佛所成就。第一希有難解之法。故用
佛法界釋。如自行權實。最為無上。無上相乃至無
上果報。橫廣豎深。而無有上。故標章諸法實相。唯
佛成就也。三經云止止不須說。我法妙難思。既云
難思。方能徧逗。故約離合釋。若佛心中十界十如。
皆無上相。乃至無上果報。唯是一佛法界。如海總
萬流。若千車共一轍。此即佛自行權實合也。若隨
他意。則有九法界十如性相等。即是化他權實離
也。化他雖有實。對佛皆束為權。佛自行雖復有權。
望他皆束為實。隨他則開。隨自則合。橫豎周照。開
合自在。雖化他開無量法。無量而一。雖合為一。一
而無量。雖無量一。而非一非無量。雖非一非無量。
而一而無量。唯佛究盡也。四經云唯佛與佛乃能
究盡。須約六即位釋。如是相者。一切眾生。皆有實
相。本自有之。乃是如來藏之相貌。以由眾生為菩
提相。即是緣因相也。如是性即是本具性德智慧
第一義空。一切智願猶在不失。語本性德。即取煩

惱即菩提了因也。如是體即是本具中道。自性清
淨理體也。是為三德。通十法界。界界三德。同在理
性。故十法界之言。亦唯在理。六即之位。位位皆有。
即理性三德。位定在凡。理即之位。合名正因也。若
研此三德。入五品位。名力。入十信名作。入住巳上
真修緣了。名因名緣。若入佛位。菩提名果。涅槃名
報。初三名本。後三名末。初後同是三德。故言究竟
等。故理性三德。其文在斯。今見此文應貫諸說。初
位三德。通惡通善。通賢通聖。通小通大。通始通極
也。雖在惡而不沈。在善而不升。在賢而不下。在聖
而不高。在小而不窄。雖在大而不寬。雖在始而非
新。雖在極而非故。雖有十界相性權實開合差別
若干。以平等大慧如實觀之。究竟皆等也。若迷此
境。即有六界相性。名為世諦。若解此境。即有二乘
相性。名為真諦。若達此境非迷非解。即有菩薩佛
界相性。中道第一義諦。若以此慧等於俗諦。俗諦
非迷。若等於真諦。真諦非解。非迷非解。雙非迷解。
但名平等大慧。此權實不二之境。七種方便。不能
以不二智。等不二之境。唯有諸佛。能以不二智。等
不二境。天台四釋。冠絕古人。如此消文。方稱經旨。
此十如法。為佛所歎。下文身子三請由此。十方三
世諸佛開顯由此。釋迦仰同。無復異趣。大車譬此。
宿世示此。久本證此。根敗適復獲記由此。菩薩除
疑。損生增道。始初發心。終訖補處。竝訖於此。藥王

十喻。稱歎於此。菩薩發誓。流通於此。若得此意。廣
演於八年。不出乎一念。經五十小劫。詎動於剎那。
例知一代逗機。居于心性。法華一部方寸。可知十
方佛事宛然矚目。法界根性。覽而易通。隨宜所說。
咸指藏理。論中約二十句。十八番釋上十如。與今
四釋。冥會經旨。論文豐富。人莫知之。此且略撮疏
文。粗消經旨。廣細委釋。具在疏文。】

「爾時世尊。欲重宣此義。而說偈言。」

【夫偈與長行。互廣略。令義易顯。如下頌十如則略。
欲舉不知之人則廣耳。】

「世雄不可量。諸天及世人。一切眾生類。無能知佛者。」

【此四句。頌上諸佛寄言。歎權實二智也。初世雄者。
頌上諸佛智慧也。不可量者。頌上甚深無量。此一
句。頌上諸佛歎實智也。上文不分四佛。但云諸佛
故。今但云世雄。即當諸佛。祇云世雄。似非諸佛。然
以字義。分既云世。字可屬三世。三世必有十方。知
是頌諸佛也。次三句。頌上歎諸佛權智也。此中頌
之文。與上長行。而有三異。一上長行舉人。又標法
云諸佛智慧。此合頌但云世雄。將人以美法。二者
上諸佛二智開歎。各有歎釋結。此合頌但云人者。
以人總故。人必兼法。有無雙隻之異也。有此開合
之異者。蓋長行二佛權實各歎。表化緣異故也。此
頌中。合上諸佛寄言歎權實二智。示二智理同。成
三異。】


「佛力無所畏。解脫諸三昧。及佛諸餘法。無能測量者。」

【此四句。頌上寄言歎釋迦二智也。佛者頌上吾從
成佛巳來也。正頌實智。力無畏等。頌諸功德。是用
權之由。即頌權智也。餘法者。即指化他之權。是實
之餘助耳。正頌上歎種種因緣。即果用之權也。此
但云佛力。不云吾今者。但以前文中釋迦權智。具
有力無畏等。知是頌釋迦權實二智也。】

「本從無數佛。具足行諸道。甚深微妙法。難見難可了。」

【此四句。合頌上諸佛釋歎結歎二文也。本從下二
句。頌上釋歎佛曾親近。至盡行道法。即正頌實智
也。既云盡行道法。須由勇猛精進。亦義兼頌釋權
也。甚深微妙法。頌上結歎諸佛實智。成就甚深未
曾有法文也。難見難可了。頌上結歎諸佛權智。隨
宜所說意趣難解文也。】

「於無量億劫。行此諸道巳。道場得成果。我巳悉知見。」

【此四句。頌上釋迦釋歎結歎知見波羅蜜皆巳悉
具足等也。初兩句舉因具足。即釋權也。次句舉果
具足。兼頌釋實智也。我巳悉知見一句。頌上結釋
迦二智如來知見廣大之文。既云悉知。驗知雙頌
結文也。從偈初至悉見。頌上寄言歎釋結二智三
文竟。】

「如是大果報。種種性相義。」

【此二句。頌上長行絕言歎不可思議境。但舉初後。
中間可知。義字兼頌究竟等三諦義也。大即大多

勝。如前辨。】

「我及十方佛。乃能知是事。」

【此二句。追頌上取要言之乃至佛悉成就。即絕言
之由。文中所指境是也。正絕言歎文。在後頌是也。】

「是法不可示。言辭相寂滅。」

【此二句。追頌上正絕言歎止舍利弗不須復說文
也。以由實相非方所故不可示故。非言語可道。故
云言辭相寂滅也。】

「諸餘眾生類。無有能得解。」

【此二句頌總簡不入者。即七方便人也。】

「除諸菩薩眾。信力堅固者。」

【此二句頌。揀能入者。即圓教十信。故言信力堅固
者。能知入也。若爾。長行明唯佛能知入。云唯佛究
竟。何故頌云明初信能知入耶。若據圓入初心名
字。發心便自畢竟不二。此由進舉似位。何疑。但初
發互舉耳。】

「諸佛弟子眾。曾供養諸佛。一切漏巳盡。住是最後身。
如是諸人等。其力所不堪。」

【此六句頌。通揀二乘不知。後身者。但果縛在耳。】

「假使滿世間。皆如舍利弗。盡思共度量。不能測佛智。」

【此四句。頌別舉身子利智。徧一方世界。亦不能知
也。】

「正使滿十方。皆如舍利弗。及餘諸弟子。亦滿十方剎。
盡思共度量。亦復不能知。」


【此六句頌。廣舉身子等滿十方。亦不能知。】

「辟支佛利智。無漏最後身。亦滿十方界。其數如竹林。
斯等共一心。於億無量劫。欲思佛實智。莫能知少分。」

【此八句。頌支佛亦不能知。】

「新發意菩薩。供養無數佛。了達諸義趣。又能善說法。
如稻麻竹葦。充滿十方剎。一心以妙智。於恒河沙劫。
咸皆共思量。不能知佛智。」

【此十句。舉發心菩薩。不能知也。發心語通。或可六
度菩薩。三僧祇。未斷惑。名發心者。或可指上人天
中。自攝得六度。而發心之語。別擬大乘通別等發
心。】

「不退諸菩薩。其數如恒沙。一心共思求。復亦不能知。」

【此四句。揀不退菩薩。亦不能知也。通教不退。斷界
內惑。是故不知別理。別教地前。亦有證位行不退。
亦所不知。】

「又告舍利弗。無漏不思議。甚深微妙法。我今巳具得。
唯我知是相。十方佛亦然。」

【此六句。頌上難解法。佛能知實相境也。初無漏不
思議一句。頌上絕言之由。結要舉權實所止境也。
次甚深一句。頌上最上果人橫滿不可說。即第一
希有難解之法文也。次從我今下三句。頌上最上
人權實豎深不可說。即唯佛與佛乃能究盡也。更
明諸佛道同。同皆究竟。故云唯我知是相十方佛
亦然。又不思議者。不決定也。如如意珠無毫𨤲之

有。能雨眾寶。實相不生。能生般若。又天台依此六
句頌。結要出四種解釋十如實相。一依無漏半句
為本。作十法界釋。以十界十如。收諸凡聖理性無
漏。又收三諦無漏失。又收權實無漏失。二依不思
議半句。為開合作本。即權而實。即實而權。是開合
不思議。三依甚深微妙法二句為本。作佛法界釋。
四依唯我知是相二句為本。作約位釋。當知。四釋
解甚深境界。引證及與作本。皆依佛語。驗契經旨。
偈從始至此。頌上寄絕二歎文畢。
△此後三行半
文。孤起頌。正當略開三顯一。動舊執。生新疑。為騰
疑致請之由也。】

「舍利弗當知。諸佛語無異。」

【此二句頌。明彼此諸佛化道是同也。】

「於佛所說法。當生大信力。」

【此二句勸信也。佛既如實語勸信。何事聞略開三
顯一。却復生疑耶。為防因疑起謗者故。須勸信耳。】

「世尊法久後。要當說真實。」

【此二句。正明諸佛顯實。即一真也。身子聞此所以
疑。其實未曾聞。動昔之執。生今之疑。將非魔作佛。
正由聞此語故。】

「告諸聲聞眾。及求緣覺乘。我令脫苦縛。逮得涅槃者。」

【此正明釋迦開三。即施開也。上諸佛但明顯實。此
釋迦但明開三者。頌略顯互明一邊耳。此一行將
明二乘之非。故言逮得涅槃者也。又初二句。明開

二乘。我令二句。即擬六度菩薩乘之自行。何以知
之。修六度行。即免四趣縛。未能入滅度。三祇百劫。
乃得涅槃。逮之言遠及耳。又六度行。先度他。故言
我令脫苦縛。後方自取無漏。故言逮得涅槃。此義
推之。知是六度乘也。又據下數。推之云佛以方便
力示以三乘教。若不指此。將何為三。不應重數二
乘。以為三乘也。】

「佛以方便力。示以三乘教。」

【此二句。正斥三乘皆是虗偽也。由聞三偽一真。是
諸聲聞。聞三乘皆是方便。方便即偽。既方便是偽。
何故如來定起。却稱歎方便耶。故下騰疑由聞此。
故乃疑歎二智方便也。】

「眾生處處著。引之令得出。」

【此二句。出立三之意。意是權引離諸苦。故非是真
實。但是方便。此正頌略開三顯一經竟。
△此下即
是第二騰疑致請。】

「爾時大眾中。有諸聲聞漏盡阿羅漢。阿若憍陳如等。
千二百人。」

【從爾時大眾下。並名騰疑致請。此一節文。即是結
集經家。敘千二百疑也。】

「及發聲聞辟支佛心。比丘比丘尼優婆塞優婆夷。」

【此亦是經家。敘四眾疑也。】

「各作是念。今者世尊。何故慇懃稱歎方便。」

【此亦經家。敘其當機正疑。此是總疑佛權實二智

也。】

「而作是言。佛所得法。甚深難解。」

【此疑佛實智也。】

「有所言說。意趣難知。一切聲聞辟支佛。所不能及。」

【此疑權智。以由聞諸佛語無異。要當說真實。從此
疑生。何者。佛昔說三乘智慧。同證不差。但餘習有
盡不盡耳。今總稱歎如來二智。非我所及。是故四
眾。疑佛二智。】

「佛說一解脫義。我等亦得此法。到於涅槃。而今不知
是義所趣。」

【此是身子自疑所得。三乘聖道。是真出要。我修此
理。亦到涅槃。而今忽言皆是方便。未知何者真實。
故言而今不知是義。此因上斥三為偽。而生是疑。
上斥三乘皆是方便。敘疑但在二乘者。以其執重
疑深偏舉。若至下除疑中。即云大數有八萬。求佛
諸菩薩。亦皆有疑。故三乘僉疑。但舉二乘耳。此敘
身子生疑竟。】

「爾時舍利弗。知四眾心疑。自亦未了。而白佛言。世尊。
何因何緣。慇懃稱歎。諸佛第一方便。甚深微妙難解
之法。我自昔來。未曾從佛聞如是說。今者四眾。咸皆
有疑。」

【此一節。是身子正陳自他皆疑稱歎二智也。】

「惟願世尊。敷演斯事。世尊何故。殷勤稱歎甚深微妙
難解之法。」


【此一節。是初番陳請。為自他求所決也。】

「爾時舍利弗。欲重宣此義。而說偈言。

慧日大聖尊。久乃說是法。」

【此二句。頌上疑實智也。】

「自說得如是。力無畏三昧。禪定解脫等。不可思議法。
道場所得法。無能發問者。我意難可測。亦無能問者。
無問而自說。稱歎所行道。智慧甚微妙。諸佛之所得。」

【此十二句。頌上疑權智。釋權如前。】

「無漏諸羅漢。及求涅槃者。今皆墯疑網。佛何故說是。
其求緣覺者。比丘比丘尼。諸天龍鬼神。及乾闥婆等。
相視懷猶豫。瞻仰兩足尊。是事為云何。願佛為解說。」

【此十二句。頌三乘四眾疑也。初一句。明羅漢。次一
句。稱及求涅槃者。此中稱及者。此菩薩自求涅槃。
又以及他。故異二乘。定是菩薩也。今皆至解說。是
即疑相。其求下有八句。明緣覺請。】

「於諸聲聞眾。佛說我第一。我今自於智。疑惑不能了。
為是究竟法。為是所行道。」

【此六句。明身子自疑。】

「佛口所生子。合掌瞻仰待。願出微妙音。時為如實說。」

【此四句。頌佛子疑也。以真慈悲。能紹佛種。故言佛
也。】

「諸天龍神等。其數如恒沙。求佛諸菩薩。大數有八萬
又諸萬億國。轉輪聖王至。合掌以敬心。欲聞具足道。」

【此八句。頌總述同疑致請。夫偈頌長行。可以意推。

如其非頌上。即是長出。或廣略互明。於義非急者。
不能繁文。此是初番為自他。求決疑請竟。】

「爾時佛告舍利弗。止止不須復說。若說是事。一切世
間。諸天及人。皆當驚疑。」

【此一節。對上止歎中。乃是第二止也。其止意者。若
更說者。恐其當機驚疑不信。故止之也。亦表下第
二周之意。】

「舍利弗重白佛言。世尊。惟願說之。惟願說之。所以者
何。是會無數。百千萬億。阿僧祇眾生。曾見諸佛。諸根
猛利。智慧明了。聞佛所說。則能敬信。爾時舍利弗。欲
重宣此義。而說偈言。

法王無上尊。惟說願勿慮。是會無量眾。有能敬信者。」

【從舍利弗重白訖偈。此一節文。是身子第二騰眾
宿植利根故。久植必解。更牒致請。】

「佛復止舍利弗。若說是事。一切世間。天人阿脩羅。皆
當驚疑。增上慢比丘。將墜於大阬。爾時世尊。重說偈
言。

止止不須說。我法妙難思。諸增上慢者。聞必不敬信。」

【此從佛復止訖偈。明佛第三番止。為護上慢聞說
必謗墯惡故止。亦表下第三因緣周也。】

「爾時舍利弗。重白佛言。世尊。惟願說之。惟願說之。今
此會中。如我等比。百千萬億。世世巳曾從佛受化。如
此人等。必能敬信。長夜安隱。多所饒益。爾時舍利弗。
欲重宣此義。而說偈言。


無上兩足尊。願說第一法。我為佛長子。惟垂分別說。
是會無量眾。能敬信此法。佛巳曾世世。教化如是等。
皆一心合掌。欲聽受佛語。我等千二百。及餘求佛者。
願為此眾故。惟垂分別說。是等聞此法。則生大歡喜。」

【從爾時重白。是身子第三述慧益多。牒疑更請。此
六段第三騰疑請竟。始從定起。訖此偈。總是正說
分中。初略開三顯一文竟。

次下當廣開三顯一也。此一節文。下經從爾時佛
告舍利弗。汝巳殷勤三請。豈得不說。下去凡有七
品半經。是正廣明開三顯一。此段文有三。一為上
根人法說。二為中根人譬說。三為下根人宿世因
緣說。亦名理事行三。此正說經文。自古多有紛諍。
今依天台評判。以十義料簡。因為十門。故撮錄此。
冠下經文。使無惑矣。

一明通別者。初周別名法說。通則具三。如優曇華
時一現耳。即譬說。若我遇眾生。盡教以佛道。即因
緣說也。二中周別名譬說。通則亦三。我先不言皆
為化菩薩故。又合譬。於一佛乘分別說三。即是法
說也。於二萬億佛所。常教化汝。即因緣說。若謂此
文屬法說者。可長者聞巳。驚入火宅。方宜救濟。即
因緣也。三下周別名宿世因緣。通亦具三。我涅槃
時到。眾又清淨。令入佛慧。是法說也。有一導師。是
譬說。而作三周者。從多從正。從略從傍。欲令名字
不濫。各據一意耳。問。三周為三根人。一周通有三

說者。一說應具三根否。答。法說非止逗上中之上。
又有中下。但法說自被法說中三。餘二周亦爾。欲
明所被之人。先明能益之法。故先譬三周通別
也。

二明有聲聞無聲聞者。不可偏執。若從長者實智
往觀。則無客作人。若就窮子根性。自謂作人。依經
望論。應有幾種聲聞。一久習小。今世小道熟。聞小
教證果。如論決定者是也。二本是菩薩。積劫修行
大道。中間疲厭生死。退大取小。是別異善根。佛且
成其小教。斷結取果。為退大未久。習小來近。理應
易悟。論名退菩提者是也。三以有此二故。諸佛菩
薩。內祕外現。成就引接。令入大道。論名應化者是
也。四為見權實兩種能出生死。欣樂涅槃。修戒定
慧。微有觀慧。未入似位。薄有所得。便謂證果。此名
未得謂得。論名增上慢者是也。五者今教開前權
實兩種聲聞。故以佛道聲。令一切聞。即五種聲聞
也。若從小決定退大兩種。即有聲聞。若從大乘。理
無灰斷永住化城。終歸寶所。實者既爾。則無有權。
若增上慢。則非權實二種攝也。次明大乘應化佛
道有無者。若權作應化。外現小迹。內隱大德。從隱
德說。則無大乘聲聞。若自行發迹顯本。則言有大
乘聲聞。彰言發迹。仍示聲聞。名為大乘也。今經開
三顯一正意。為決定退大聲聞。令成大乘聲聞也。
今經若未聞未記之前。則有實行聲聞也。若從開

巳記了說之。則此經無聲聞。後云聲聞而退即聞。
安通序之義。乃集經者從昔安名。論云前二未熟
不記。後二與記。天台四種相望。近遠皆記。論據在
座得記。今據通途被開。既彼此聞經。必彼此與記。
一開之後無所間然。論涉有餘之說。無以經意靁
同。為所被觀實有無。故二明之也。

三明惑有厚薄者。前明實行中得入之人。三周不
同。由惑厚薄故。明根有利鈍。皆論大乘根性。別惑
有厚薄者。即為四句。一別惑輕大根利。一聞即悟。
二惑重根利。再聞方曉。三惑輕根鈍。三聞乃決。四
根鈍惑重。止為結緣眾耳。復次初品無明三重。覆
初住中道。初聞法說。上根之人。三重一時俱盡。開
佛知見。入菩薩位。得記。中根斷二重。下根斷一重。
次譬說時。中根聞斷三重盡。開佛知見。入菩薩位。
得記。下根進斷二重。次聞因緣說時。下根方斷三
重盡。開佛知見。入菩薩位。得記。既三周入住。前後
不同。須辨根之利鈍。惑有輕重也。

四明根轉不轉。夫眾生心神不定。遇惡緣轉利為
鈍。遇善緣轉鈍為利。若先值佛聞法。自有轉下中
為上。初聞法說便悟。自有轉為中。聞譬說得解。下
者不轉。三周乃了。由宿生轉巳成三根。致使今聞
三說。前後悟入也。譬三刀斫木。利一。中二。鈍者三
下。利鈍之名不失。木斷之處是同。問。三根若入初
住位。猶有利鈍否。答。真修體顯。則無差降。問。若爾

初住巳上。更起緣修。有優劣否。答。此同位人。無復
勝負。真修體融。寧得有異耶。先雖明惑厚薄。須由
宿根。故明也。

五明有悟不悟。前根雖成。要須有悟。經中多明菩
薩為上根。緣覺為中根。聲聞為下根。若菩薩併是
上根。應併在法說中得悟。緣覺併在譬說中得解。
聲聞併在因緣中得悟耶。然經中一往。釋出三根。
至於悟解。義未必然。當知三周一一皆有三乘悟
解。若爾今經何意。但見聲聞得解。不見支佛得入
者。何耶。以由支佛乃是中根。既值佛出世。入聲聞
數。隨根得悟故。不別標緣覺耳。故身子請偈云。其
求緣覺者。比丘比丘尼。依此文。即知緣覺入四眾
攝。又法師品云。比丘比丘尼。優婆塞優婆夷。求聲
聞者。求辟支佛者。豈無緣覺得解耶。當知菩薩三
周。亦得悟解矣。

六明有領解無領解者。若三乘同悟。何意但見聲
聞領解。不見緣覺菩薩領解耶。今明無佛出世。名
獨覺。既聞佛說十二因緣。乃名緣覺。既入聲聞數
中。得悟領解。皆不別出也。菩薩不領解者。聲聞之
人。前不明得佛。今經開其歸大之路。自恐解謬。故
對佛述。菩薩不爾。故無領解。又其意有三。一菩薩
本意求佛。設有異執。而執輕。終歸取佛。無有不得
之慮。今聞三周之說。但是正其觀慧。故不須領解。
二菩薩悟大。處處有文。二乘作佛。始自今教。逐要

流傳。故略耳。胡文或有。漢略不書。三菩薩。位行深
絕。諸新小菩薩。不敢領解。至說壽量竟。彌勒都總
領解。初從無生法忍。終訖餘有一生在。則是今經
具足。有三乘領解也。

七明得記不得記者。若三乘同皆領解。何故但見
聲聞得記。不見緣覺菩薩受記耶。若緣覺既入聲
聞數。故不記別也。若菩薩亦有三意。一者昔明二
乘入正位。不能發心。何由得記。今既悟入大。欣斯
別決。故為記劫國名也。菩薩發心求佛。行成自滿。
故不欣急求。佛亦不促授。又前教處處授菩薩記。
亦是逐要傳譯。如上所說。二菩薩亦有別記。如調達
龍女。豈非別記耶。又法師品云。求聲聞者。求辟支
佛者。求佛道者。如是等類。咸於佛前。聞法華經一
句一偈。我皆與授記。當得三菩提。豈非三乘同記
耶。三二乘昔來未曾得八相記。故記其劫國。菩薩
先巳曾記。故不重明耳。淺近之記。初住巳得。非菩
薩所欣。菩薩所欣。乃是圓極妙覺遠記耳。故壽量
中。始從發心。訖一生得。妙因斯滿。極果頓圓。此乃
授法身記莂。故知今經三乘具記也。

八明悟有淺深者。一往同破無明。入證初住。細尋
必應明晦。初聞法說。尚入佛慧。更聞譬說。豈不重
明。又聞因緣。理自增進。更聞壽量。彌復優深。如聽
法人。重聞勝前。單複厚薄。方之可知也。

九明權實得益不同者。古人云。三乘實行獲益。權

行止為接引影響。不論其益。天台不爾。若至壽量。
權實悉得益。增道彌高。損生彌盡。隣圓際極。唯一
生在。豈非權者益耶。所以初為影響。共熟實行。後
說極果。則自道明。文云出入息利乃徧他國。息利
在他。即是巳利。實行得益。由於權引。化功歸巳。權
亦得益。若宜密聞久遠壽量。一音演說法。眾生隨
類各得解。何必須待本門耶。又我自欲得此真淨
大法。即是自益。當知今經權實皆益也。

十明待時不待時。爾前不悟。必待法華悟者。名為
待時。法華前教巳解者。名不待時。何故爾。佛有顯
密二說。若顯說為論。法華之前。二乘未悟大道。要
須五味調熟。會在法華。故云說時未至故今正是
其時決定說大乘。此即待時也。若密教為論。未必
具待五味。在法華方會。爾前密有入者。故名不待
時。此乃今昔大判時不時。若就三周。亦是待時不
待時。迹本二門。亦是待時不待時。致有前後悟入。
即此意也。問。本論中。明決定性非密非顯。二時不
攝者。應是失時永不得悟耶。答。餘經或謂此為失
時。今經不爾。此雖於密顯不悟。而生滅度之想。入
於涅槃。而於彼土。求佛智慧。得聞是經。故無失時。
乃是待彼土之時耳。問。下五千起去應是失時否。
答。此等應以如來滅度後弘經人受益。或在涅槃
得度也。問。身子初周為四眾三根請。譬周為中下
請。云何言佛各為三根人。三周說法耶。答。此語不

便。請則普請。說亦普說。但上根智利。聞法得悟。中
根處中。聞譬得悟。下根居下。聞三得悟。鑑物機情。
理須預照。及至為說。何擇中下。聞者未悟。自在物
機。汝當隨義。云何隨語。巳上十門。出天台法華經
疏。預出此義。貴臨經不惑。記中釋此委悉。避繁不
錄。須者尋之。】

「爾時世尊。告舍利弗。汝巳殷勤三請。豈得不說。」

【此一節是如來順許。汝巳等順也。豈得不說。是許
也。】

「汝今諦聽。善思念之。吾當為汝分別解說。」

【此一節。是誡許也諦聽是聞慧。善思是思慧。念之
是修慧。此是三慧。大經明四善法。為大涅槃因。此
經一善知識。即如來也。三句即三慧。故佛誡之。是
近因緣。
△此下第三簡眾許。經分為五科。】

「說此語時。會中有比丘比丘尼。優婆塞優婆夷。五千
人等。即從座起。禮佛而退。」

【此正是簡眾許。五千在座。故如來三止。今將許說。
威神遣去。故名簡眾也。】

「所以者何。此輩罪根深重。及增上慢。未得謂得。未證
謂證。有如此失。是以不住。」

【二明簡眾所以。五濁障多名罪重。執小翳大名根
深。但五濁障罪。其根猶未名深。更加執慢。方名為
深。未得三果。未證無學。未得謂得。名增上慢也。有
如此失者。謂障執慢三種之失也。】


「世尊默然。而不制止。」

【三明去住化儀。而不制止者。上聞開三顯一。言略
義隱。猶未生謗。足作繫珠因緣。去則有益。若聞廣
開三顯一。乖情起謗。住則有損。是故如來不制止
也。】

「爾時佛告舍利弗。我今此眾。無復枝葉。純有貞實。」

【四歎當機之美。言枝葉細末。不任器用。此等執方
便之方便。於大非器。大品云。攀附枝葉。棄於根本。
是人為不黠。即是此義也。】

「舍利弗。如是增上慢人。退亦佳矣。汝今善聽。當為汝
說。」

【此慶喜退座。退亦佳矣者。既以小自翳。復妨他大
光。今退無謗法之愆。復無障他之過。故云佳矣。上
枝葉未去。如來三止。貞實願聞。故身子四請。師弟
鑑機。非徒靳固也。問。佛大慈悲。何不神力使其住
而不聞。如華嚴聾啞。何不增狀毒鼓。如喜根勝意。
答。各有所以。華嚴末席。始開於漸。未破小執。故在
座而隔應。彼末席者。此且一往寄結集說。舊經三
十七云。時舍利弗祇園林出。不見如來自在。莊嚴
變化。及師子吼。妙功德等。不見諸大菩薩等。亦無
智眼能見覺知。及生意念。亦不樂說。亦不讚歎。以
聲聞人出三界故。此即如聾如瘂之文。於彼末會。
即當漸初。然亦寄於娑婆一期。設化漸教。以說用
通。今意應知。華嚴盡未來際。即是此經常在靈山。

何殊十方更互主伴。至三十八入佛境界品。文殊
從善住閣出。與諸天龍等。至如來所。頭面禮足。設
供養巳。辭遊南方。時舍利弗。承如來力。見文殊從
祇洹出。而作是念。今與俱行。時舍利弗有六千弟
子。從自房出。禮佛足巳。至文殊所。此六千等。皆新
出家。巳曾親近過去諸佛。皆是文殊之所化度。舍
利弗為諸比丘。廣讚文殊。文殊語諸比丘。汝等善
能成就十種大心。則得佛地。況菩薩地。自古皆云
華嚴時長。若爾乃是結集後教至般若來。方可得
云令諸比丘。成十大心。此乃義當轉教時也。結此
等文意。入華嚴中。故云時長。當知以法界論之。無
非華嚴。以佛慧言之。無非法華。道理雖爾。若約次
第部類不便。則鹿苑諸教。皆應結取。但大小不同。
機見不等。故令教主說亦不一。驗舍利弗。巳有六
千弟子。故似方等般若教時。何但鹿苑耶。今文復
云。未破小執。即似鹿苑之始。準下釋信解品中長
者之文。但是機見著脫前後。今亦且寄漸教。大末
小初。為釋。今諸佛法。久後要當說真實。正欲滅化
破庵。宜須揀遣。若去住俱謗。宜如喜根強說。今去
則有結緣之益。為當來得度之因。那忽令住。住則
有必謗之損。那忽不遣。喜根以慈故。強說如來以
悲故發遣。今汝善聽。即是結許也。從汝巳殷勤。訖
此三節。總許說竟。】

「舍利弗言唯然。世尊。願樂欲聞。」


【此是身子等受旨也。願樂欲。義當一請。并前為四
請。
△此後正是廣說五佛開權顯實也。何名廣開
耶。對上略開有三。一上經文句逗少。是文略。此中
章句多。是文廣。二上總云諸佛。是人略。此中廣明
五佛。是人廣。三上但略開三顯一。是義略。此中廣
明六番。是義廣。有此三意。故名廣開。六番者。一歎
法希有。二說無虗妄。三開方便。四示真實。五舉五
濁釋權。六揀偽敦實。然此五佛章中。竝以三四為
今經正意。餘四番彼此存沒。共成一意。六番故也。
又略開有通有別。通則始從定起。訖此偈終。別則
略開。在偈後三行半孤頌是也。】

「佛告舍利弗。如是妙法。諸佛如來。時乃說之。如優曇
鉢華。時一現耳。」

【此是第一總明諸佛開權顯實。章句中初佛歎法
希有。法譬雙歎。時乃說之者。諸佛同出五濁。必前
開三。如今世尊四十餘年。始顯真實。久久稀疎。故
言時乃說之。久不說者。為昔人未堪故。時未至。故
五千未遣故。今何說耶。為今人巳堪。時巳至。五千
巳去。決定說大乘。故言時乃說之。問。且如華嚴方
等般若諸部圓經。皆談佛慧。何名稀疎耶。答。此約
二乘鈍根菩薩。及時部說。初於華嚴而不聞。次於
鹿苑而入小。後於二味而不取。今始得聞。則成稀
疎。若諸利根菩薩。何甞不聞。但以增進為今經益。
約教。爾前非無圓中。約時。待絕俱妙。指獨顯說。故

云稀疎也。優曇華者。此言靈瑞。三千年一現。現則
金輪王出。表三乘調熟巳後。方說妙法。授法王記。
聞此妙法。照心即中。必獲佛記。名為靈瑞。此華定
表當來果位。故譬先兆也。】

「舍利弗。汝等當信。佛之所說。言不虗妄。」

【汝等當信者。勸信無虗妄法也。此理至深。理與昔
異。此言至妙。言與昔反。此行至普。行與昔乖。此人
至勝。勝於昔劣。至者實之極也。何故勸信。欲明昔
麤即今妙。故恐物生疑。故預勸信。如何即麤。還指
客作之麤。全成長者之子。故四一妙。更無所改。全
成妙四。故云汝等所行是菩薩道。恐物生謗。故勸
信也。信無虗妄人。說無虗妄法也。】

「舍利弗。諸佛隨宜說法。意趣難解。」

【此明第三諸佛開方便。欲開顯實相。先敘所開。即所
施是。意為顯實之所。故敘施權之意。初明佛道隨
三種機。宜說方便教。故言隨宜。佛知物機未純。悉
莫能解。故言意趣難解也。當知為實施權。意在於
實。是法皆為一佛乘也。開權顯實。意在於權。汝等
所行是菩薩道。聲聞之法。是諸經王客作賤人。是
長者子。治生產業。即常住之理。若昔以實為權。權
名隱實。今開權顯實。實外無餘。潛之與顯。利在物
情。常住本源。未甞增減。故未開之。前非但不說顯
實之名。都無施權之語。故說宜權之言。即須顯實
故也。須知此是法華之宗致。實教之源由。釋義之

指歸。眾行之府藏。若不體之。徒施徒運。善須解此。】

「所以者何。我以無數方便。種種因緣。譬喻言辭。演說
諸法。」

【此釋上施權意也。舉今佛之權能。釋諸佛之方便。
以巧慧同故。借此釋彼。如我以無數方便者。諸佛
開權。亦如我也。正意引諸佛證此。故且以此釋彼。
意明彼此道同。悉皆施開權故。須釋出也。亦可指
下是法非思量分別之所能解。唯有諸佛。乃能知
之。一節結上開權。即以是法兩字。指向說諸法。開
權意者。佛意難知。唯佛能了。稟教當機。昔謂為三。
諸佛知一耳。即用下是法等。結此中文。亦是法等
正屬下顯實者如此。兩句意顯權是即實之權。下
正顯實。實是即權之實。佛意經語。深有妙旨。此敘
諸佛施開權意。】

「是法非思量分別之所能解。唯有諸佛。乃能知之。」

【此是諸佛正廣顯中。初先標勝人法也。舉無分別
法。唯是佛所知。佛以無分別智。解知無分別法。即
是顯實法也。指向是法之權。即是顯實法也。】

「所以者何。諸佛世尊。唯以一大事因緣故。出現於世。」

【此第二標出世意也。一大事者。即是今妙法華經
也。夫諸佛覺如實之相。乘此實道。出現於世。祇令
眾生得此實相。唯為此事。出現於世。曾無他事。除
諸法實相。餘皆魔事。又一則一實相也。非五非三。
非七非九。故言一也。其性廣博。能博三五七九。故

名為大也。諸佛出世。以此威儀法式。教化眾生。故
名為事。自行化他。俱名為事也。又一即法身。大即
般若。事即解脫。諸佛出世意。令眾生顯此三法即
一不可決定。是祕密藏。故云唯以一大事也。因緣
者。眾生有此一乘之機。能感故。故名為因也。佛承
機而應。故名為緣。是為出世一乘之本意。而昔施
三者。為此一弄引耳。如人欲取。先當與之。雖說種
種道。其實為一乘。即此義也。】

「舍利弗。云何名諸佛世尊。唯以一大事因緣故。出現
於世。」

【此第三重更標起者。將欲分別。更重提起。為解釋
之端。又此大事。佛所尊重。故數言之。表法尊不輕
易也。
△下從諸佛世尊欲令眾生開佛知見。至一
切十方諸佛法亦如是。正明總諸佛正顯實文。此
之真實妙理。何人能知見之。佛乃約開等。方能知
見。良以開等竝是證佛知見位也。故佛約人理教
行四一。釋出今經所依諦理。實相境界也。故法華
論約四義釋之。謂證不退地。知如來能證實。法身
同義。及不知究竟處也。四種釋開示等。天台順經
依論。四種一中。一一約位智門觀四義。消此一段。
正顯實文。約橫豎。皆是顯於一實也。若云顯實。即
無量法。皆一法也。廣則一切心塵。行法入理等。無
非一實。此所照妙境。唯一乘實法。何四之有。理雖
如是。就解釋門。太成通漫。但可覽照巳心而巳。消

經且約四義釋之。當知此之一乘實理。理不獨顯。
須以智門觀三。歷所涉位。共方顯理。故佛以位教
行人四種。是能釋此實理。故天台順經論旨。四義
消之。使佛出世。為令眾生佛之知見。不妨高位。不
棄凡夫。罄盡經意。所以四釋者。見理由位。位立由
智。智發由門。門通由觀。觀故則門通。門通故智成。
智成故位立。位立故見理。見理故名為理一。是以
一一四義。方見經文矣。此一乘諦境。不可知見。約
於智眼。乃能知見。此之一乘。何種人能知見之。當
知四眼二智。萬象森羅。不能知見。唯以佛眼種智。
真空冥寂。則能知見。然四眼二智。與佛眼種智。雖
體相即。顯勝須分。經云為令眾生開佛知見。不論
佛果自知自見。若偏語佛果。即失眾生。若唯語眾
生。則無佛知見。故不可偏取。所以眾生義兼。佛果
唯極。極果知見。令物即得。故異諸經。若三教行人。
雖是眾生。未有佛眼佛智。不能知見。則眾生開佛
知見未成也。唯圓教名字。至相似人。乃能知見。且
約解觀。猶未灼然名開。故至分真四位。方乃名開。
亦是眾生。蓋分得佛眼佛智。則眾生義成。知見義
亦成。故佛知見開。定在初住巳去也。自非天台委
出妙境眾生心佛一體無差。豈知眾生有佛知見。
自古釋佛知見。約為眾生。其理不顯。唯天台大師。
約教位人行。判眾生佛知見。其理宛然。所以序中
瑞相。預表天雨四華。表萬善同歸。得。入四位華。以

趣佛果。故至下消文。乃用四義。當以此冠。消經文。
四一義顯。此下正理一也。】

「諸佛世尊。欲令眾生開佛知見。使得清淨故。出現於
世。」

【諸佛者。不獨五佛而巳。須談一切十方剎塵諸佛
出世。莫不皆為眾生開佛知見。一乘妙法。是佛佛
之本意也。開者。一約位。即是十住。初破無明。開如
來藏。見實相理。何者。性德之理。而為通別兩惑之
所染著。此通別兩惑。同在一念。念體即是。是體非
理。是事非是。是非一如。同體為障。難可了知。初心
名字能圓信。五品能圓受。相似能圓伏。而未能斷。
不名為開。內加觀行。外藉法雨。助破通別兩惑。顯
出如來藏。修性知見。朗然開發。譬如日出闇滅。眼
目有用。故名為開。緣修破惑。故名便得清淨也。仁
王云。入理般若名為住。住於十住小白華位也。二
約智者。即是圓頓道慧。見道實性。實性圓中得開。
故名開佛知見也。三圓教門者。即是空門。一空一
切空。故名開佛知見也。四約觀心者。觀於現前妄
念。即三諦之理。不可思議。此觀明淨。名之為開也。
此位智門觀四義之中。先明位者。以見理親故。是
以先列。經文亦然。須曉一一位智門觀。各各具四。
親疎互攝。能所映顯。方見體圓理一也。】

「欲示眾生佛知見故。出現於世。」

【示者約位釋。則惑障既除。知見體顯。體備萬德。法

界眾德。顯示分明。故名為示。即是十行大白華位
也。約智者。即道種慧知十法界諸道種別。解惑之
相。一一皆顯示佛知見也。約門者。即是有門。一有
一切有。即示佛知見也。約觀者。然上開中。明淨雖
不可思議。而能分別空假中心。宛然無濫。名為示
佛知見。理一也。】

「欲令眾生悟佛知見故。出現於世。」

【悟者約位。則障除體顯。法界行明。事理融通。更無
二趣。即圓頓理量不二。故名為悟。即十迴向小赤
華位也。約智者。即是一切智。知一切法一相寂滅。
寂滅即悟佛知見也。約門。即是亦空亦有門。一切
亦空亦有。即悟佛知見也。約觀心者。即是空假中
心。即三而一。即一而三。名為悟佛知見。理一也。】

「欲令眾生入佛知見道故。出現於世。」

【入者約位。則事理既融。自在無礙。自在流注。任運
從阿至荼。入薩婆若海。圓妙如理如量。通達自在。
如量知見。能持眾德。如理知見。能遮諸惑。即是十
地大赤華位也。約智者。即是一切種智。知一切法
一相寂滅相。種種行類相貌皆識。即入佛知見也。
約門。即是非空非有門。一切非空非有。即入佛知
見也。約觀者。即空假中心。非空假中。而齊照空假
中。名為入也。然始從諸佛開佛知見。訖入佛知見。
竝是理一也。然此一節。何名理一耶。依義依文。故
名理一。依義者。若無理一。眾事顛倒。悉是魔說。非

復佛經。故須理一釋也。依文者。文稱佛知見。今取
所知見。所見即諦也。所知即境也。境諦即實相之
理。故名理一也。然開等四句。句句各別。約位智門
觀。別釋者。欲顯如量知見。故且分別四位耳。經云
發心畢竟二不別。如是二心前心難。既云難易。即
知初心與畢竟心。應有明晦淺深之別。猶如月體。
初後俱圓。而有朔望之殊。四位知見。皆明照實相。
而說開入之異耳。當知如理知見。實無分別淺深
之異。以圓道妙位一位之中。即具四十一地功德。
秖開即具示悟入等。更非異心也。位釋既爾。智門
觀三。亦約實理。無淺深之別。須一智具四智。一門
具四門。觀中一義。亦具四義。下釋人行教三。亦應
準此四釋。下更不別出也。】

「舍利弗。是為諸佛。唯以一大事因緣故。出現於世。」

【此即結上理一義也。昔方便教。亦得義論開示悟
入。何者。如別教。亦可三賢十聖。對開示悟入。雖證
道同圓。而帶地前。非佛知見。故別知見不可即為
眾生開之。通人。見地開。薄地示。離欲悟。巳辦入。藏
中二乘。準通可知。若約菩薩。則初祇為開。二祇為
示。第三為悟。百劫為入。若兼聖位。則合第三百劫
為悟。三十四心斷結為入。此之三教。義說雖有開
等。而始終不明佛知見。故竝是權也。今約部簡。純
一無雜。明佛知見圓融三諦一大事之實。實即理
一故。結上理一竟。】


「佛告舍利弗。諸佛如來。但教化菩薩。」

【此明人一。若就昔方便說。謂教化三乘人也。理實
而言。但化菩薩。佛意所觀。即是巳子。無非人一。如
彼窮子。自謂客作賤人。今日開顯。自知是子。實非
作人。故名人一也。】

「諸有所作。常為一事。唯以佛之知見。示悟眾生。」

【此明行一也。諸有等者。諸謂三乘眾行。名之為諸。
常為等者。昔設諸行。為圓故諸。即是一事。此行何
所至到。唯趣佛之知見。即行一意也。】

「舍利弗。如來。但以一佛乘故。為眾生說法。無有餘乘。
若二若三。」

【此明教一也。即圓頓之教。名一佛乘。純說佛法一
乘教也。自偏小三教。皆名有餘之說。俱不了義。非
一佛乘。言無餘乘者。須約部消。何者。既云無餘。則
巳簡偏小。又云若二若三者。約部純圓故也。當知
無餘之外。復無二三。無餘乘者。今教無華嚴中帶
別方便有餘之說也。若無二者。即無般若中之帶
二也。無三者無方等中所對之三也。既無三昧。無
鹿苑小則可知。今以教部消經。妙義顯矣。】

「舍利弗。一切十方諸佛法。亦如是。」

【此即總結上顯實一段文也。當知一切十方諸佛。
皆為開示一佛上乘故也。始從如是妙法時乃說
之。訖此。是總明諸佛章開權顯實竟。】

「舍利弗。過去諸佛。以無量無數方便。種種因緣。譬喻

言辭。而為眾生。演說諸法。」

【此明第二過去佛章。正明施開權教之法。然此過
去章。及下未現二佛章。文理亦如前總佛章。具足
六義。此但有開權顯實二義。闕歎法希有與說無
虗妄二義。義有指前即具。又後闕舉五濁釋權。與
揀偽敦實。此二指後釋迦章中。即三世佛章。具足
六義。經為避繁。前後顯映。至下釋現在未來二章。
準此可解。此明過去開權也。】

「是法皆為一佛乘故。是諸眾生。從諸佛聞法。究竟皆
得一切種智。」

【是法者。即指權是也。實此正明過去顯實文也。言
須過去之中。自具三世。且舉其總耳。此顯實例上
具四一者。一佛乘即是教一。從諸佛聞法。是誰聞
法。法被眾生。兼得人一。究竟皆得一切種智。所知
即是理一。能知即行一。文雖不次。四一兼足。過去
佛章竟。】

「舍利弗。未來諸佛。當出於世。亦以無量無數方便。種
種因緣。譬喻言辭。而為眾生。演說諸法。」

【此明第三未來佛亦先施開權法也。未來佛章。亦
須自論三世。亦且舉總耳。如前說也。】

「是法皆為一佛乘故。是諸眾生。從佛聞法。究竟皆得
一切種智。」

【此明未來佛。後乃顯實。但具二章。須具六義。如前
說。】


「舍利弗。現在十方無量百千萬億佛土中。諸佛世尊。
多所饒益安樂眾生。」

【此一節。明第四現在佛開顯章。此中正是化主。初
標佛出之意。如前諸佛章中。唯以一大事因緣出
現於世。此亦如是。唯為饒益安樂眾生。而出於世
也。】

「是諸佛。亦以無量無數方便。種種因緣。譬喻言辭。而
為眾生。演說諸法。」

【此明現在十方佛。亦先施開權法也。】

「是法皆為一佛乘故。是諸眾生。從佛聞法。究竟皆得
一切種智。」

【此明現在佛正顯實也。一佛乘則教一。眾生所被
人一。究竟皆得一切種智。所知理一。能知是行一。
文具四一。現在章竟。】

「舍利弗。是諸佛但教化菩薩。欲以佛之知見。示眾生
故。欲以佛之知見。悟眾生故。欲令眾生。入佛知見道
故。」

【此一節。總明上諸佛入理。上文諸佛但有教行二
文。義兼四一。此總出人理。三世四一義足。焉知此
文是總耶。以初文云是諸佛等。故知是總。三世佛
開顯畢。】

「舍利弗。我今亦復如是。知諸眾生。有種種欲。深心所
著。隨其本性。以種種因緣。譬喻言辭。方便力故。而為
說法。」


【此明今釋迦正施開權法也。我即現在釋迦。自指
所謂也。先三後一。如上四佛不異。故言亦復如是。
知諸眾生至本性。即感也。言眾生有種種欲者。即
是五乘根性欲也。現在名欲。此欲由過去之根。宿
種難轉。隨習不捨。名為深心所著。即是其根也。隨
其本性者。即未來名性也。根者以能生為義。由根
習種。成於現欲。欲以取境為能。以能取於五乘教
故。習欲成性。故性望欲。性名未來。未來望今。名為
本性。然以根欲性三。為感佛機也。以種種因緣。預
測即應。隨宜開三乘權法故。】

「舍利弗。如此皆為得一佛乘。一切種智故。」

【此正明釋迦顯實也。如此即指權為實。故名顯實。
何者。在昔施權。尚無權名。何況有實。故今開權。權
即是實。故云如此。當知述其施權。意在開也。此是
顯實也。佛乘是教一。種智所知理一。一切是行一。
能稟是人一。當知如上五佛開權顯實。佛佛出世。
莫不皆為一佛乘故。三世既然。十方亦同。十方若
同。則塵剎一切國佛。皆先施方便。次乃顯實。斯經
約部。純圓無雜。故云無有餘乘若二若三。是知今
經永超一代。諸大乘經。皆所不及。經文旨趣。灼然
明白。當依佛語。顯實文竟。】

「舍利弗。十方世界中。尚無二乘。何況有三。」

【此明釋迦第三舉五濁釋權。將舉五濁。先標其意。
由上佛佛雖明開權顯實。而未明隱實施權之意。

當知一乘妙法。其法清淨。湛一如空。尚無帶二帶
三之權。況有鹿苑單三單五之權。祇為五濁障重
根鈍。實不得宣。我若讚佛乘。眾生沒在苦。作是思
惟時。十方佛皆現。梵音慰喻我。須施單五單三之
權。方施帶二帶三之權。故言於一佛乘分別說三。
說於帶二帶三。單五單三之三。恐不了所施之意。
故先以一實。況無二三也。】

「舍利弗。諸佛出於五濁惡世。」

【上巳標施權意。今欲釋出。先唱數。為下釋之本。】

「所謂劫濁。煩惱濁。眾生濁。見濁。命濁。」

【此即列五濁名。】

「如是。」

【此即指體也。五濁體相不可具頒。但云如是也。然
五濁之體者。劫濁以何為體。劫無別體。劫是長時。
但約四濁。立此假名也。如下云劫濁亂時。即其義
也。眾生濁亦無別體。攬見慢果報上。立此假名。文
云眾生垢重。即此義也。煩惱濁。指五鈍使為體也。
見濁。指五利使為體也。命濁。指煖息識三相續
不斷。故曰連持色心而為體也。此略出濁之體
也。】

「舍利弗。劫濁亂時。眾生垢重。慳貪嫉妬。成就諸不善
根故。」

【此略舉其濁相也。初經云劫濁亂時者。即劫濁之
相。何故劫乃得濁。以由四濁增劇。聚在此時。故名

劫濁。劫有大中小三。亦空成壞住四種。俱名為劫。
四劫之中。空成壞三。而無劫濁。濁在住劫。悲華經
云。於住劫中。從八萬減至三萬。亦未有濁。至二萬
歲。為五濁始。廣明劫義。淺近易知。出經論文。不煩
具錄。若瞋恚增劇刀兵起。貪欲增劇饑餓起。愚癡
增劇疾疫起。由此貪瞋煩惱癡等故。起小三災。由
三災起故四濁增。煩惱倍隆。由劫濁。由劫煩惱二
濁故。致諸見轉熾。由前三故。眾生乃濁。攬麤弊惡
五陰。成惡眾生。表惡名穢稱。成濁眾生。由前四故。
其命則濁。積年成壽。年摧壽減。年壽相逼。故曰命
濁。當知四濁與劫。更互相由。故名劫濁。如水奔昏。
風波鼓怒。魚龍攪撓。無一憀賴。時使之然。是名劫
濁相。經云眾生垢重者。即眾生濁。由攬五陰色心。
立一宰主。譬如黐膠無物不著。流宕六道。處處受
生。如貧如短。名長名富。是為眾生濁相也。經云慳
貪嫉妬者。即煩惱也。貪海納流。未曾飽足。瞋虺吸
毒。撓諸世間。癡闇頑嚚。過於漆墨。慢高下視。陵忽
無度。疑網無信。不可告實。由此五鈍使故。是為煩
惱濁相。經云成就諸不善根故者。即是見濁相也。
以無人謂有人。有道謂無道。十六知見。三世一世。
或六十二。或六十五。乃至徧一切處。及一切法。猶
如羅網。又似稠林。纏縛屈曲不能自出。是為見濁
相也。命濁者。朝生暮殞。晝出夕沒。波轉煙迴。瞬息
不住。是為命濁相也。然濁相眾多。不能具說。且依

略釋。粗陳大綱。當知五濁竝以煩惱見為根本。皆
從二濁。成於眾生。從眾生有連持命。此四經時。謂
為劫濁也。問。若云為眾生有五濁。而障於大者。且
如華嚴中。有未除五濁凡夫。而得聞大法者。何耶。
答。此應四句分別。一大乘根利。障重以根利故。重
障不能障。此土華嚴初聞大者是。二根利障輕。三
根鈍障輕。他方淨土聞大乘者是。四根鈍障重。如
此土身子之流。除濁方聞大故。故云五濁障大也。
五濁遮鹿苑方等般若等。如天台疏委釋。根遮障
重。四悉及一十四門分別。須者當尋彼疏明矣。】

「諸佛以方便力。於一佛乘。分別說三。」

【此總結上第三施權意也。】

「舍利弗。若我弟子。自謂阿羅漢辟支佛者。不聞不知
諸佛如來。但教化菩薩事。此非佛弟子。非阿羅漢。非
辟支佛。」

【從此至下決了一節。總是釋迦第四揀偽敦實。此
明不聞不知。揀非真弟子。如世弟子。隨順師法。繼
嗣傳燈。若不聞不知。則無法可順。何謂弟子。如來
昔說五濁開三。汝隨順得涅槃。得聞得知。名為弟
子。今五濁既除。為汝說一。若不聞不知此一乘法。
自謂巳證。則非真弟子也。問。前經文。佛自云唯有
諸貞實。即是真弟子。今何言非真弟子耶。答。前云
貞實。即真弟子也。今言非真弟子者。以大逼小。小
謂是真。大判非真。故以大敦逼時眾。令信受解。若

自謂真。則不聞不知也。不聞者即不聞教一。不知
即不知行一。非真非理一。非弟子即非人一也。此
乃以大乘。密而斥之。故云非佛弟子等。】

「又舍利弗。是諸比丘比丘尼。自謂巳得阿羅漢。是最
後身。究竟涅槃。便不復志求阿耨多羅三藐三菩提。
當知此輩。皆是增上慢人。所以者何。若有比丘實得
阿羅漢。若不信此法。無有是處。」

【此明若不志求。不信此者。成增上慢也。上以不聞
知。斥非真弟子。今以不信為增上慢。此敦其現座
時眾。即席必信。何者。汝等若保小真。自謂後身。身
尚有變易。處處受生。實非後身。汝自謂究竟。猶有
餘二百由旬。實非究竟。未得謂得。豈非增上慢耶。
若真羅漢。須信此法。濁除根利。知非究竟。既信今
實。知身非後。不起上慢也。知非究竟。信於究竟。即
信理一。無增上慢。即成行一。信即信教。是為教一。
是佛弟子。則是人一。揀偽敦實文竟。】

「除佛滅度後。現前無佛。」

【此明開除。若佛在世正說是經。不信不受。非真羅
漢。成增上慢。若佛滅後。方得羅漢者。偏執權經。不
信圓法。聽許非增上慢也。】

「所以者何。佛滅度後。如是等經。受持讀誦。解其義者。
是人難得。」

【此明佛滅後。好人難得。深經難解。亦不成上慢。佛
雖入滅。此經尚在。不信不受。應是上慢耶。即開除。

佛滅度後。雖有此經。解其文義者。此人難遇。致令
羅漢不信不解。亦應聽許非增上慢也。】

「若遇餘佛。於此法中。便得決了。」

【此即釋疑。若佛滅後。解經人難遇。得羅漢者。即永
入涅槃。一向不聞。永不成佛耶。即釋疑云。是人雖
生滅度之想。捨命巳後。便生界外方便。有餘之國。
值遇餘佛。得聞此經。即便決了。釋論假設問云。羅
漢受先世身。身必應滅。住在何處。而具足佛道。答。
羅漢三界漏因緣盡。更不復生三界。出三界外。有
淨佛土。無煩惱名。於是國土佛所。聞法華經。具足
佛道。故法華云。有羅漢。若不聞法華。自謂得滅度。
我於餘國。為說是事。汝皆作佛。論既引經為證。今
釋經還用論解。又南岳師云。餘佛者。四依也。羅漢
若遇之。聞經決了。又羅漢修念佛定。見十方佛為
說此經。便得決了。當知羅漢念十方佛者。則從巳
發大心者說。若唯釋尊。乃因小感大。亦是機發。使
之然耳。小乘中諸部不同。亦有信有十方佛者。即
小乘人。修第四禪邊際定力。見十方佛等。念佛觀
成。感佛為說此經決了。又凡夫行人。苦禱懺悔。見
十方佛為說。亦得決了。】

「舍利弗。汝等當一心。信解受持佛語。」

【此明釋迦第五用無虗妄者。止物謗心。以勸信也。
此勸信釋迦實說。故云汝等當一心信解受持佛
語。但云佛者。即釋迦佛也。】


「諸佛如來。言無虗妄。」

【此勸信諸佛實說。故云諸佛言無虗妄。諸佛道同。
彌加信受也。】

「無有餘乘。唯一佛乘。」

【此結成上之實說。言無虗妄。故云唯一佛乘。當生
實信也。】

「爾時世尊。欲重宣此義。而說偈言。

比丘比丘尼。有懷增上慢。優婆塞我慢。優婆夷不信。
如是四眾等。其數有五千。不自見其過。於戒有缺漏。
護惜其瑕疵。是小智巳出。眾中之糟糠。佛威德故去。
斯人尠福德。不堪受是法。」

【此頌上許答中。五千拂席者。正頌揀許。然上慢。我
慢。不信。此之三失。四眾通有。但出家二眾。多修道
得禪。謬謂聖果。偏起上慢也。在俗矜高。多起我慢
也。女人智淺。多生邪僻。不自見其過者。有上三失
覆心。藏疵揚德。不能自省。是無慚人也。若自見過。
是有羞僧也。於戒有缺漏者。即大論大經十戒之
中。即前不缺不穿不破不雜等。即律儀之戒有缺。
故云缺也。漏者定共道共有失。名之為漏。護惜其
瑕疵者。以無道定等故。內起惡覺。如玉含瑕。以無
律儀故。外動身口。如玉露瑕。覆罪自得。故名護惜
也。是小智等者。不得學與無學之智。而但有世間
小智。妄謂有漏以為無漏。小中之小。故言小智也。
眾中之糟糠者。是五千等。但有世間之禪如糟。無

無漏禪定潤之酒。五千但有文字之解如糠。而
無理慧之米。以無無漏禪定及以理慧二德加之。
三失覆心。佛威令去。是人尠福。不堪聞法。故須揀
遣。】

「此眾無枝葉。唯有諸貞實。」

【此二句。頌上眾巳清淨。枝葉譬其非好器。悉不任
用。故佛遣之。】

「舍利弗善聽。」

【此一句頌上誡許。即前誡令善思念之。巳上頌上
許說竟。
△下當頌上如來正答。五佛開權下文頌
前諸佛門。與長行凡有四異。一彼此互無者。上長
行諸佛中。有歎法希有。而無五濁。頌中但有五濁。
而無歎法。二前後間出。上先歎法。次明不虗開權
顯實。今先開權顯實。後明不虗。三開合不同者。上
勸信與不虗合說。今頌中分。勸信在前。不虗在後。
中隔五濁文也。四上以釋迦方便。釋成諸佛之權。
偈中以釋迦之實。釋成諸佛顯一。故頌與上長行。
有此四異。雖有此異。不出六義也。六義是同。於理
無妨。事須辨之。故此先明。貴臨下文不惑矣。】

「諸佛所得法。無量方便力。而為眾生說。眾生心所念。
種種所行道。若干諸欲性。先世善惡業。佛悉知是巳。
以諸緣譬喻。言辭方便力。令一切歡喜。或說修多羅。
伽陀及本事。本生未曾有。亦說於因緣。譬喻并祇夜。
優波提舍經。」


【此四行一句。頌上諸佛正施權。言諸佛所得法者。
修道得於諸權法也。自行因滿所感權法。正當自
行體內權也。無量力便力巳下。頌上諸佛隨宜說
法乃至演說諸法文也。此中廣頌隨宜之相。即是
照九界機。說七方便法也。諸佛所得。即法體亦不
可說。以方便故為眾生說。成化他權也。眾生心所
念者。現起希望名念。念則且語內心。種種所行道
者。化他權行法門不同名種種也。若干諸欲性者。
說七被九。七九之中。隨何等機。聞何等法。遇機便
逗。不可定判。故言若干諸欲也。現在欣樂名欲。過
去所習名性。或可習欲成性。成性生習欲也。先世
善惡業者。七方便通途傳傳為善惡也。佛悉至舍
經者。佛以權智。照諸方便性欲。然後以諸因緣譬
喻。隨其所宜。設九部經也。或說十二部。文中且出
九部爾。當知五佛章章。皆立一施之言。於今乃成
二意。一者騰昔施權。二為顯實之所。不指所開。無
由說實。況指權是權意。今當機知非究竟。既顯實
巳。權全是實。唯一佛乘也。】

「鈍根樂小法。貪著於生死。於諸無量佛。不行深妙道。
眾苦所惱亂。為是說涅槃。」

【此一行半。結施權意。乃是長頌。上無此出。互現要
列也。前世根鈍。今世無機。不堪聞大。故言不行深
妙道。前世貪著障重。今世眾苦所惱。唯可聞小。故
為是說涅槃也。此頌上諸佛施權文竟。】


「我設是方便。令得入佛慧。未曾說汝等。當得成佛道。
所以未曾說。說時未至故。今正是其時。決定說大乘。
我此九部法。隨順眾生說。入大乘為本。以故說是經。」

【此下是頌上諸佛顯實。此初三行。頌上理一。令得
入佛慧。頌上一大事因緣也。決定說大乘。總頌上
開示悟佛知見也。入大乘為本。頌上入佛知見也。
經文多云是說。那云是理。此是以能顯所。準前可
知也。】

「有佛子心淨。柔輭亦利根。無量諸佛所。而行深妙道。
為此諸佛子。說是大乘經。我記如是人。來世成佛道。
以深心念佛。修持淨戒故。此等聞得佛。大喜充徧身。
佛知彼心行。故為說大乘。聲聞若菩薩。聞我所說法。
乃至於一偈。皆成佛無疑。」

【此四行半。頌上諸佛如來。但教化菩薩。以明人一。
上直云教化菩薩。頌中廣出諸方便人。皆成實人
也。言有佛子心淨。至故為說大乘者。即別教之人。
為此佛子說大乘經。得記心喜。即成圓教真實之
人。聲聞若菩薩者。聲聞須該兩教。兼得藏通緣覺。
以緣覺有值佛者。若菩薩者。亦是藏通等諸菩薩。
聞佛所說。乃至一偈。皆成佛無疑。即是七種方便
人。到今經無非佛子。即是頌人一也。又誠言成佛
無疑。當知此是極聖誠說。彌須信受三乘作佛。】

「十方佛土中。唯有一乘法。無二亦無三。除佛方便說。
但以假名字。引導於眾生。說佛智慧故。」


【此一行三句。頌上如來但以一佛乘故為眾生說
法無有餘乘等也。若十方佛唯說一法。即是教一。
假名引導。即方便教也。教本一實。故三是假。為物
假設三藏等權。今既顯實。重舉所除以示佛慧。經
牒假名三教。顯佛慧一教。教一之方轉明。更取上
文。無有餘乘者。顯唯一。無別教中圓入別之餘也。
無二者。無通教中半滿相對之二也。無三者。無三
藏中三也。如此等二三。皆是假名字引導於眾生。
今但一佛圓教乘也。此指乳及二蘇三味等。竝為
所除罄盡矣。】

「諸佛出於世。唯此一事實。餘二則非真。終不以小乘。
濟度於眾生。佛自住大乘。如其所得法。定慧力莊嚴。
以此度眾生。自證無上道。大乘平等法。若以小乘化。
乃至於一人。我則墯慳貪。此事為不可。」

【此三行三句。頌上諸有所作常為一事。即頌行一
也。事即是行。終不以小乘濟度於眾生。即是頌上
常為一大事之意。佛自住至度眾生。頌上唯以佛
之知見示悟眾生。後一行釋不以小乘度之意。此
四節頌上諸佛顯實經竟。】

「若人信歸佛。如來不欺誑。亦無貪嫉意。斷諸法中惡。
故佛於十方。而獨無所畏。」

【此頌上諸佛勸信。上云汝等當信佛之所說。此一
行二句。舉果人內心勸信。明佛心清淨。無明慳垢
眾惡巳斷。淨心中說。是故可信。】


「我以相嚴身。光明照世間。無量眾所尊。為說實相印。」

【此一行。舉果人外色。更勸信。佛外色身相炳著。光
好端嚴。內無闇惑。外有光明。則口無欺誑。為眾所
尊。說大乘印。則可信受。舉果勸信畢。】

「舍利弗當知。我本立誓願。欲令一切眾。如我等無異。」

【此一行。舉本因時昔誓勸信也。】

「如我昔所願。今者巳滿足。化一切眾生。皆令入佛道。」

【此一行。明昔願今滿也。我昔誓願。非但自誓菩提。
亦誓眾生同入佛慧。今酬願故說。是亦可信。今菩
提既滿。眾生亦入。汝既自證佛慧。亦驗我願不虗。
結成舉因勸信也。問。佛初立誓。誓度一切。今眾生
尚多。願云何足。答佛有三世益物。今且從一期現
在。總而說之。但令眾生得入佛乘。即名願滿。經云
如我無異。頌勸信畢。】

「若我遇眾生。盡教以佛道。無智者錯亂。迷惑不受教。」

【此去長頌五濁。上明五濁。在釋迦章後。今頌文在
總佛門末。至釋迦門中。又更重出。意明諸佛同出
五濁。須皆先三後一也。此一行。總明五濁障大。若
論濁不障大。遇者蓋令入於佛道。眾生根鈍。無智
不受。故云障大。言眾生者。中含經云。劫初光音天
下生世間。無男女尊卑。眾共生世。故言眾生。此據
最初。對他。得名也。若攬眾陰。而有假名眾生。此據
一期受報。從自立稱。若言處處受生。故名眾生者。
此據業力五道流轉。即是功能彰名。故云眾生也。

正法念經云。十種眾生。謂長短方圓三角。青黃赤
白紫。如是等眾生。若與佛相遇。眾生以苦惱自煎。
諸佛以大悲濟物。悲苦相對。故言相遇。又佛如。眾
生如。一如無二如。天性相關。故言我遇眾生也。盡
教以佛道者。夫佛大悲。恒愍眾生。若以人天教。我
則墯闇惑。止免青黃赤白紫方圓楞角等生死。非
教佛道。若遇眾生。令修小乘。我則墯慳貪。此事為
不可。祇出二十五有。若遇眾生。教令通別。我則墯
偏僻。失佛知見。竝非佛道。來至今經。普令眾生得
實相妙慧。體達一切皆是佛法。無非正道。此名盡
教以佛道。生死苦永盡。我常如是說。云無智等者。
但眾生根鈍罪重。不肯受教。不可如願也。過去有
佛。號住無住。發願。使巳國眾生。同日同時成佛。即
日滅度。又賢劫前有佛。號平等。亦願。巳國及十方
眾生亦同一日成佛。即日滅度。今日有佛。復有眾
生。云何通耶。佛言。止止。我前所言得人身者耳。復
問云。頗有發願令五道眾生。同日成佛不。佛言。不
可以非器身。成無上道。要先化三趣。令得人天身。
然後乃可如願。三趣非善道。何能成佛。如人求寶
聚。不於空中求。若爾。龍畜等那有成佛者耶。此當
乘戒緩急四句。辨之無惑。此明總五濁畢。】

「我知此眾生。未曾修善本。堅著於五欲。癡愛故生惱。
以諸欲因緣。墜墯二惡道。輪迴六趣中。備受諸苦毒。」

【此去別明五濁。此二行。明眾生濁也。善本。真如實

相也。不依此種善根。故不感大也。堅著五欲。即諸
惡之本。從癡有愛。則我病生。備受苦毒也。】

「受胎之微形。世世常增長。薄德少福人。眾苦所逼迫。」

【此一行。明命濁也。受胎之微形者。形即五陰。陰名
世。壽命連持諸陰入世。從初薄酪。乃至老死。故名
世世增長。是命濁相。受胎之相。委如疏引受陰身
經說。】

「入邪見稠林。若有若無等。依止此諸見。具足六十二。」

【此一行。別明見濁。五見交加。如稠林密茂。若有是
常見。若無是斷見。因此二見。生六十二。或云。外道
計我。有四句。五陰一一四句。為二十見。約計三世。
成六十。及根本二見。為六十二見等。如大品中說。】

「深著虗妄法。堅受不可捨。我慢自矜高。諂曲心不實。」

【此一行。頌上煩惱濁文也。】

「於千萬億劫。不聞佛名字。亦不聞正法。如是人難度。」

【此一行。頌劫濁也。長時無佛法。即劫濁。又上來四
濁。集在時中。故名劫濁。如是人難度者。五濁障故。
不信一乘。則不可度。由劫濁使然。】

「是故舍利弗。我為設方便。說諸盡苦道。示之以涅槃。」

【此一行。明權為說小。由上五濁障故。】

「我雖說涅槃。是亦非真滅。諸法從本來。常自寂滅相。
佛子行道巳。來世得作佛。」

【此一行半。明即終令入大。折三界妄盡。滅色取空。
則非真滅。若體達無明本無常寂。即是真滅。本無

雖寂。若不修道。無由契會。故言佛子行道巳來世
得作佛也。此頌上五濁章竟。】

「我有方便力。開示三乘法。」

【此頌上不虗中。初二句。先明釋迦開三。故云我有
等。】

「一切諸世尊。皆說一乘道。」

【此次二句。即明諸佛後顯實。彼此互現耳。】

「今此諸大眾。皆應除疑惑。諸佛語無異。唯一無二乘。」

【此一行。正明諸佛皆先權後實。誠言不虗。勿生疑
也。頌總諸佛章竟。
△此下二十七行半。頌過去佛
門。】

「過去無數劫。無量滅度佛。百千萬億種。其數不可量。
如是諸世尊。種種緣譬喻。無數方便力。演說諸法相。」

【此初二行。頌上過去佛章開三施權文也。】

「是諸世尊等。皆說一乘法。化無量眾生。令入於佛道。」

【此去頌上過去佛顯實。上顯實中。只有教理兩一。
兼得人行。今頌中有二十五行半。具頌四一。初一
行。略頌上三文也。皆說一乘法。即是頌教一。化無
量眾生。頌人一。令入於佛道。即理一。所趣是理。
能趣是行。兼得行一。此略頌竟。下廣約五乘顯
一。】

「又諸大聖主。知一切世間。天人群生類。深心之所欲。
更以異方便。助顯第一義。」

【初此一行半。總明五乘。以顯一。天人群生類。是舉

諸乘以明人一。更以異方便。舉諸行以顯行一。兼
得教一。第一義即是理一。異方便下。正因佛性。即
第一義理也。若用圓妙正觀。此即實相方便。不名
為異。若用七方便觀。助顯第一義者。名異方便。令
開歸一方便也。】

「若有眾生類。值諸過去佛。若聞法布施。或持戒忍辱。
精進禪智等。種種修福慧。如是諸人等。皆巳成佛道。」

【此去別約五乘顯一。此二行別開菩薩乘。若作五
乘釋者。此菩薩但是六度菩薩乘。若作七方便釋
者。兼得通別菩薩乘。何者。三教大乘。皆行六度。而
運心有異。若相心行六度。即三藏菩薩。無相即通
教菩薩。非相非無相。次第行六度。即別教菩薩。今
但列六度。未知定判屬誰。尋上文云更以異方便
者。非獨五乘中六度菩薩。即七方便中。三教菩薩
方便也。若五乘之稱。但有鹿苑。七方便名。通於三
味。六度之行不局一教。故知此文可通三教菩薩
也。若昔聞法者。皆巳成教一。昔六度行。皆巳成行
一。如是諸人等。皆巳成人一。皆巳成佛道。即巳成
理一。若菩薩不開。何須引昔令成教一。今正語昔
聞權者。故須開。】

「諸佛滅度巳。若人善輭心。如是諸眾生。皆巳成佛道。」

【此一行。開聲聞緣覺。皆入一乘。何以得知是開聲
聞緣覺。大品歎阿羅漢心調柔輭。又淨名云。住調
伏心。是賢聖行。是以知之。昔善輭心。皆成行一。諸

眾生是人一。成佛道是理一。兼得教也。此開二乘
竟。此下當開人天乘。成佛道也。】

「諸佛滅度巳。供養舍利者。趣萬億種塔。金銀及玻瓈
硨磲與碼碯。玫瑰瑠璃珠。清淨廣嚴飾。莊校於諸塔。
或有起石廟。栴檀及沉水。木櫁并餘材。甎瓦泥土等。
若於曠野中。積土成佛廟。」

【從佛滅度巳供養舍利去。竝是人天成緣因種也。
此三行半。約造塔明天乘。因時至心傾財捨寶。果
時自然受樂。故是天乘也。金光明云。以佛舍利如
芥粟許。置小塔中。三十三天。巳有自然果報。即是
天業義也。】

「乃至童子戲。聚沙為佛塔。如是諸人等。皆巳成佛道。」

【次一行。明童子戲沙作塔。即是人業。因時汎汎悠
然作善。果報時須作意勤求得樂。故是名人業。至
今開此人業。即成佛道緣因種也。問。天人小善。應
住果報。云何皆言巳成佛道。答。此應明三佛性義。
故大經言。復有佛性。善根人有。即是人天小善低
頭舉手。為山始簣。合抱初毫。昔方便未開。謂住果
報。今經開方便行。即是緣因佛性。能趣菩提。如火
𦦨向空。理數咸滅。水流趣海。法爾無停。但由願智
未資。便封果報。故待今開。方是緣因。若據佛化意。
何待此開。苟順凡情。立以近稱。今開近執。法界本
如。豈由凡情。局彼流𦦨。應知曾昔酬者。其因巳謝。
未酬者毫善不亡。若曾發心。如水寄海。酬局因者。

如果酬華。故今於彼未酬之因。開其局情。及曾趣
向權乘道者。今以一實觀一大弘願。體之導之。悉
成佛道。若不然者。徒云說開。若不觀者。則應善體
自至菩提。何須佛說修菩薩行願耶。問。若爾何故
天親法華論。云童子戲沙等。謂發菩提心。行菩薩
行者。所作善根。能證菩提。非諸凡夫及決定聲聞
未發心者之所得耶。答。論中乃從開竟說之。非語
本善。故知定性聲聞。及凡夫未發心時。縱有宿善。
如恒河沙。終無自成菩提之理。故云非其能得。若
未開頃。則往巳成非。今若被開。宿作成種。故知善
體本妙。隨執者心。是故今經開人天宿作小善。咸
遂佛因。童稚戲沙。亂心歌詠。指微即著。如凡夫度
海不可思議。經中分明廣會五乘。毫善不漏。橫收
童稚之廣。豎顯微著之深。經旨佛心罄無不盡。若
恐童子事微不稱佛道。散心一唱。如何消融。舉手
低頭。須應理釋。下去諸文。竝準此意。】

「若人為佛故。建立諸形像。刻雕成眾相。皆巳成佛道。
或以七寶成。鍮鉐赤白銅。白鑞及鉛錫。鐵木及與泥。
或以膠漆布。嚴飾作佛像。如是諸人等。皆巳成佛道。
彩𦘕作佛像。百福莊嚴相。自作若使人。皆巳成佛道。」

【此四行。約志心造像。明天業今開成佛也。】

「乃至童子戲。若草木及茟。或以指爪甲。而𦘕作佛像。」

【此一行明人業也。】

「如是諸人等。漸漸積功德。具足大悲心。皆巳成佛道。

但化諸菩薩。度脫無量眾。」

【此一行半。結成上之顯實。如是諸人等。成人一也。
漸漸積功德。具足大悲心。即成行一。皆成佛道。即
理一。既巳成佛。復能四一。但化諸菩薩。即是教一
也。】

「若人於塔廟。寶像及𦘕像。以華香幡蓋。敬心而供養。
若使人作樂。擊鼓吹角貝。簫笛琴箜篌。琵琶鐃銅鈸。
如是眾妙音。盡持以供養。或以歡喜心。歌唄頌佛德。
乃至一小音。皆巳成佛道。」

【此三行半。約諸塵供養佛像。以明天業也。】

「若人散亂心。乃至以一華。供養於𦘕像。漸見無數佛。」

【此一行。約散心。用塵供養。重明人業。】

「或有人禮拜。或復但合掌。乃至舉一手。或復小低頭。」

【此一行。約身業供養。明人天報。禮拜一句。五體著
地。是上禮即天業。合掌低頭。是中禮。即是人業也。】

「以此供養像。漸見無量佛。自成無上道。廣度無數眾。
入無餘涅槃。如薪盡火滅。」

【此一行半結成。非但顯實自成佛道。亦能開權。薪
盡涅槃也。】

「若人散亂心。入於塔廟中。一稱南無佛。皆巳成佛道。」

【此一行。約口業供養。例上約專散。具天人業也。南
無此云度我。五戒經云歸命。那先經云。人臨死時。
一稱南無佛。得免泥犂。報恩經云。華林園第三大
會。九十二億人。是釋迦遺法中。稱南無佛人。得見

彌勒。今開此善。即成緣因。】

「於諸過去佛。現在或滅後。若有聞是法。皆巳成佛道。」

【此一行。明了因種子。若至心聞一句。是天業。散心
聞一句。是人業。若例上。皆有相無相。非有相非無
相。至心散心等。五乘種子。今皆開入一實。然亦須
知開之所以。若心麤境妙。但開其心。如以相心持
法華經。及聞一句一偈等。若境麤心妙。境巳隨轉。
不須論開。若心境俱麤者。必須俱開。亦可但開其
心。境無不轉道理必須知善體性。方乃名開。總而
言之。心境竝開。尚開久遠四惡麤智。况人天智。若
不開之。則佛知見。永埋四惡。長沒人天。問。何意約
過去佛門顯實中。廣明開五乘耶。答。三世佛皆有
開五乘權。但未來未起。現在始行。於證義弱。過去
開權巳久。受化之人。皆成四一。竝於十方。施權顯
實。證義事強。搆之虗言。不如驗之以實。故開彼過
去微善。正擊現在執心。過去既爾。我豈不然。故廣
明五乘也。此釋過去佛章竟。
△此下有六行半。頌
未來佛章。】

「未來諸世尊。其數無有量。是諸如來等。亦方便說法。
一切諸如來。以無量方便。」

【此一行半。頌上未來佛中施權文也。】

「度脫諸眾生。入佛無漏智。若有聞法者。無一不成佛。」

【此去竝是顯實也。此一行。頌上人一文也。】

「諸佛本誓願。我所行佛道。普欲令眾生。亦同得此道。」


【此一行。頌上行一文。】

「未來世諸佛。雖說百千億。無數諸法門。其實為一乘。
諸佛兩足尊。知法常無性。佛種從緣起。是故說一乘。」

【此一行。頌教一也。初行三句。指七方便。一切權說
同成了因。其實為佛乘一句。明說權之意。諸佛兩
足尊一行。明說一之所由。由知無性而修淨緣。令
得成就。能演此乘也。言知法常無性者。實相常住
無自性。乃至無無因性。無性亦無性。是名無性。此
即一實理上。本自不思議之二空也。言佛種從緣
起者。中道無性。即是佛種。立本無性。為本性德。故
知今種即性家之種。種者能生為義。即十界界如
理性。俱性竝種也。若迷此理者。由無明為緣。則有
眾生起。即是性種從迷緣。故起於眾生。即是真如
隨於染緣也。若解此理者。由教行為緣。則有正覺
起。即佛果種。從淨緣起。欲起佛種。須一乘教。此即
頌教一。又無性者。即正因佛性也。佛種從緣起者。
即是緣了。以緣資了。正種得起。一起一切起。如此
三性名為一乘。故云教一。】

「是法住法位。世間相常住。於道場知巳。導師方便說。」

【此一行。頌理一也。是法者。眾生。正覺。染淨之法。皆
名是法。法不出如。染謂眾生。淨謂正覺。眾生正覺。
是能住法。染淨一如。是所住位。分局定限。故名為
位。位無二稱。同立一如。不出真如。故唯局此。此局
即通。徧一切故。局之極也。通之盛也。相殊性一。故

眾生正覺。一如無二如。悉不出如。皆如法為位。故
言是法住法位也。世間相常住者。出世正覺。以如
為位。亦以如為相。位相常住也。世間眾生。亦以如
為位。亦以如為相。豈不常住。世間相既常住。豈非
理一也。當知相可表幟。位可久居。眾生正覺相位
無二。顯迷即理。理即常住。佛巳證常。眾生理是。故
眾生正覺相位常住。染淨相位既同一如。是故相
位其理須等。佛依世間。修成極理。驗知世間本有
斯理。問。位可一如。相云何等耶。答。位據理性。決不
可改。相約隨緣。緣有染淨。緣雖染淨。同名緣起。如
清濁波。濕性不異。若同以濕性為波故。皆以如為
相也。若同以波為濕性故。皆以如為位。所以相與
常住。其義雖同。染淨既分。如位須辨。今且以悟顯
迷。將淨顯染。則淨悟得於常事。迷染但名常理也。
又世間之名。通收依正。常住之稱。不礙二途。故
云理一也。若單約眾生。釋世間者。即陰界入也。此
乃的示理境所在。故以陰入對正因說。九界陰入
位。本常住。即正因也。然此正因不即六法。緣了不
離六法。正因常故。緣了亦常。故言世間相常住也。
即是眾生性德。正因六法。與修得緣了。不即不離。
是故修六性六。一體無殊。當知陰入。祇是常住也。
言於道場知巳。此舉果釋成開權顯實。道場朗然。
斯理久暢。物情障重。方便施三。今說時既至。悉開
是實。此未來佛開權顯實竟。
△此下有四行半。頌

現在佛章也。】

「天人所供養。現在十方佛。其數如恒沙。出現於世間。
安隱眾生故。亦說如是法。」

【此去頌上現在佛開顯也。此一行半。是佛為化之
意。正為安隱眾生也。】

「知第一寂滅。以方便力故。雖示種種道。其實為佛乘。」

【此一行頌上顯實。知第一寂滅。即頌理一。其實為
佛乘。或頌教一。或頌行一。即正顯實也。】

「知眾生諸行。深心之所念。過去所習業。欲性精進力。
及諸根利鈍。以種種因緣。譬喻亦言辭。隨應方便說。」

【此二行。頌上開權文也。現在佛章竟。
△此下畢卷。
頌上明釋迦佛章也。】

「今我亦如是。安隱眾生故。以種種法門。宣示於佛道。」

【然此釋迦一章。有頌上本下之義。蓋迹門大意。正
是開三顯一。前直說法。上根悟解。更有中一之機。
未悟如來善權。更為作譬。譬此法說開三顯一。令
得悟了。前法說中。既略廣開三顯一。後譬說中。亦
應略廣許三賜一。因緣周亦應引三入一。故下之
譬說。既譬此中法說之文。須於此法說中。示其作
譬之本。頌上本下。承躡有由。法譬相成。聖說符契。
譬不孤起。法亦齊等。三周之文雖異。一乘之唱無
差。十方佛土中。唯有一乘法。此之謂也。又復須知。
此之一章。頌上凡有兩殊。本下則有四義。且頌上
有兩殊者。初偈與長行。有無之殊。長行有五。一開

三。二顯一。三五濁。四真偽。五不虗。偈亦有五。但長
行有真偽。偈則無也。偈有歎法。長行則無。此是映
顯互現耳。二者是次第之殊。長行先開三後顯一。
偈先顯一後開三。此偈與長行之殊也。言本下者。
四義。初是開合義者。開三顯一。為下總譬本。二偈
合而不開。次離五濁文。為下見火中三譬之本。開
而不合。不虗為下不虗譬本。不合不開也。二明取
捨者。以別見火等四譬四段經文。為下六譬之本。
取而不捨也。若歎法一章。非六譬本。故捨而不取
也。三論總別者。初開三顯一。總敘釋迦一化教門。
從五濁去。皆屬別譬也。四本迹義者。總敘佛教。總
含本迹。從五濁去。別明本迹。五濁一章。正明居法
身本。見眾生苦。起大悲。從一乘化不得者。垂迹也。
又須當知。承上本下。若作略廣二頌。及約廣頌中。
更開四意。頌上本下。俱通三周及信解中。文義不
闕也。若於四中。細開為下譬者。但在法譬二周。不
通信解及因緣文也。蓋由下文。譬喻及因緣等。皆
譬上法說為要。上下文義相冠。故須依天台進退
盈縮三節分經。深有妙旨。非是謾作。此預敘示。至
下消文。以此照之。今義可曉。然上從今我。至佛道
一行。是頌上釋迦顯實章中。如此皆為得一佛乘
一切種智文也。今我亦如是。如於諸佛之是。同以
一實教化眾生。此總頌上顯實也。安隱者。涅槃祕
藏。是安隱處。佛自住其中。亦安置眾生。入祕密藏

也。安隱處即頌理一。眾生頌人一。種種法門入於
佛道。即頌行一。宣示即是頌教一也。】

「我以智慧力。知眾生性欲。方便說諸法。皆令得歡喜。」

【此一行頌上開權。我今亦如是。乃至言辭方便力
而為說法文也。言智慧力者。即權智力也。知眾生
性欲者。鑑小機也。方便說諸法者。正施權也。皆令
得歡喜。隨宜稱機也。然上二行偈文雖略。收佛一
化。開權顯實。原始要終。罄無不盡。故稱略頌。此明
頌上竟下總譬六義作本者。初今我亦如是。我即
釋迦是一化之主。為下長者譬本也。二安隱者。即
大涅槃常樂住處。此處寂靜。無五濁障。故名安隱。
即對不安隱。不安隱即三界生死。行化之所。有五
濁障。名不安隱。即為下火宅譬本也。三眾生者。即
五道受化之徒。為下五百人譬本也。四又安隱者。
即是安隱法。還對不安隱法。不安隱法。即五濁法。
為下火起譬本也。五種種法門。即對不種種。為下
唯有一門譬本也。六知眾生性欲。即是五道根性。
有三乘差別之機。為下三十子譬本也。向上即是
頌略。向下即是總譬本。本末相承。文義整足。此上
二行。亦名合而不離。為下總譬本故。略頌權實文
竟。】

「舍利弗當知。我以佛眼觀見。」

【此去畢卷。是釋迦章中。第二廣頌上權實。大分六
段不同。是第一頌上五濁開三。別四譬中。初見火

中。自分為三。初十一字。明能見眼。為下能見人。長
者譬本。下文長者在門外立。以下驗上知。佛在法
身之地。以常寂眼。圓照群機。若根利濁輕。則以盧
舍那像。說一乘法。若根鈍濁重。則脫瓔珞。以老比
丘像。驚入火宅。方便開三。祇是于時鑑機。故言我
以佛眼觀見也。問。觀色法應用天眼。若分別根機。
應用法眼。云何言以佛眼見耶。答。佛眼圓通。舉勝
兼劣。故言佛眼也。又四眼入佛眼。故皆名佛眼也。】

「六道眾生。貧窮無福慧。入生死險道。相續苦不斷。深
著於五欲。如犛牛愛尾。以貪愛自蔽。盲瞑無所見。不
求大勢佛。及與斷苦法。深入諸邪見。以苦欲捨苦。」

【此二行三句四字。是五濁開三中。第二明所見五
濁也。六道因果報。如上疏廣釋。言六道眾生貧窮
無福慧者。貧故由無福。癡故由無慧。癡貧眾生。聚
在一處。故名眾生濁也。入生至不斷二句。此頌上
命濁也。深著至所見一行。頌上煩惱濁也。不求至
苦法二句。頌上劫濁也。深入至捨苦二句。此頌上
見濁也。或云五熱炙身。欲望捨苦。反得苦報。或云
諸見即是受。則有三受。見家之受。三受皆苦。行此
苦因。望欲捨苦。豈可得耶。此明頌上竟。若為下譬
作本。此二行三句四字。是別四初中。第二所見五
濁。為下所見火譬本。】

「為是眾生故。而起大悲心。」

【此二句。是初五濁開三中。第三悲濟也。初舉能見

眼。次明所見火。今此二句。明大悲熏心。應入三界。
施設方便。引趣佛慧也。若作譬本。為下長者驚入
火宅譬本。始從我以佛眼觀。至此三段。總是頌上
五濁開三顯一文竟。上所明三譬本。總是四譬中。
初見火譬中三譬文竟。】

「我始坐道場。觀樹亦經行。於三七日中。思惟如是事。
我所得智慧。微妙最第一。」

【我始下有十七行半。是廣頌中第二大科。頌上施
方便化意也。此科有六行半。明念用大擬不得。是
別四第二寢大施小也。此一行半。明用大擬宜。始
坐道場者。至理無時。假時化物。為化之初。故言始
也。若事釋者。初在此處。修治得道。故言道場。坐此
樹下。得三菩提。故名道樹。感樹覆恩。故觀察。念地
載德。故經行。道成賽澤之時。欲以大法擬宜眾生。
故言始也。又觀心十二因緣之大樹也。深觀緣起。
自成菩提。欲以無漏法林之樹。蔭葢眾生。故言觀
樹也。經行者。大乘三十七品。是行道法。自以道品。
履一切地。得成佛道。欲以此法。化度眾生。故起經
行表之也。問。樹地無有分別。豈須報恩耶。答。未曾
有經云。祇以通化傳法。名報恩耳。言三七日思惟
等者。明佛在法身之地。寂而常照。恒以佛眼。洞覽
無遺。豈始至道場淹留。三七方思此事。言三七日
者。明有所表。表佛初欲三周說法。故假言三七耳。
初七思法說。次七思譬說。後七思因緣說。皆無機

不得。是故息大施小也。此唯就圓教大乘為釋。以
今經是終窮極教故。且依之。若通途約大乘釋者。
初七思惟欲說圓教大乘。次七思惟說別教。後七
思惟說通教大乘。皆無機不得。是故息大。說三藏
三乘。為方便之化也。因果經云三七日。四分律并
薩婆多。皆云六七。興起行等經云七七。五分八七。
大論五十七。地論等皆二七。此竝機見不同。不須
和會。此明用大擬宜畢。此下明無機。】

「眾生諸根鈍。著樂癡所盲。」

【此去至請我轉法輪三行。明無機。此半行。眾生障
重。】

「如斯之等類。云何而可度。」

【此半行。明機不堪聞。】

「爾時諸梵王。及諸天帝釋。護世四天王。及大自在天。
并餘諸天眾。眷屬百千萬。恭敬合掌禮。請我轉法輪。」

【此二行明諸梵雖請說大。佛知無機。所以不說。問。
焉知梵王請說大耶。答。據下佛酬云若但佛讚乘。
驗知請大也。明無機畢。】

「我即自思惟。若但讚佛乘。眾生沒在苦。不能信是法。
破法不信故。墜於三惡道。」

【此一行半。明無機強說。聞則有損。故息化。】

「我寧不說法。疾入於涅槃。」

【此半行。正明無機息化。若作本下者。即為寢大捨
凡譬本也。故下譬此云。是長者作是思惟。我身手

有力。當以衣裓。若以几案。從舍出之。視父而巳。譬
此中也。即是四譬第二開三譬中。初譬捨几也。即
頌上施方便化。念用大擬宜不得竟。下去有十一
行。明念同諸佛。用三乘化。擬宜可得也。】

「尋念過去佛。所行方便力。我今所得道。亦應說三乘。」

【此一行。正明三乘擬宜。頌上於一佛乘方便說三。
言尋念者。念彼雖無大機。不容永捨。要以方便而
誘濟之。非是如來都不知方便。思後方能。意欲引
同諸佛。亦先以方便開三。諸佛皆爾。我豈不然。故
云尋念。使物必信。尋念表之也。】

「作是思惟時。十方佛皆現。梵音慰喻我。」

【此去六行半。明有小機。上欲大化。於彼無機。故諸
佛不歎。今欲說小曲會根緣。若不先小。則大小俱
失。若先用小。則終必大益。巧逗機緣。念同往聖。所
以十方佛歎也。此上三句。乃是釋迦自敘諸佛現
在佛也。由念方便力故現。現由擬法會機二義故
現。】

「善哉釋迦文。第一之導師。得是無上法。隨諸一切佛。
而用方便力。」

【此一行一句。明諸佛正歎釋迦。能隱實設權。故云。
善哉。為一施三。引入佛慧。即是第一導師。得是無
上法者。即是得實智微妙第一也。而用方便力者。
隨諸一切佛。隱實用權故。諸佛稱歎也。】

「我等亦皆得。最妙第一法。為諸眾生類。分別說三乘。」


【此一行。明諸佛亦隱實用權也。】

「少智樂小法。不自信作佛。是故以方便。分別說諸果。」

【此一行。雙釋上隱實施權二義也。為眾生少智不
堪聞大。所以隱實。而復樂小。所以施權。故釋上二
義也。】

「雖復說三乘。但為教菩薩。」

【此半行雙結二義。雖復說三。終為顯實也。從作是
思惟。訖此明諸佛歎畢。】

「舍利弗當知。我聞聖師子。深淨微妙音。喜稱南無佛。」

【此一行。明釋迦發言酬順。既聞諸佛歎。釋迦對曰。
乃稱南無。南無此云敬從也。此佛對佛。不同上文
機稱南無義也。】

「復作如是念。我出濁惡世。如諸佛所說。我亦隨順行。」

【此一行。即念順物機。是釋迦酬順竟也。】

「思惟是事巳。即趣波羅柰。諸法寂滅相。不可以言宣。
以方便力故。為五比丘說。」

【此一行半。正明施教也。諸法寂滅相不可以言宣
者。即是前法說中道無性佛種之理。非數。數是三
權。權則可說。一實寂理。即不可說。今以方便作三
乘說也。又此妙法非生非滅。而以方便作生滅說
也。又小真之理。亦非說示。以方便故。作四門說。大
理亦爾。雖方便可說。佛意在大。眾生於實。竝非其
宜。故思方便。作生滅等。為五人說無常有門。言五
比丘者。如前通序中略釋也。】


「是名轉法輪。便有涅槃音。及以阿羅漢。法僧差別名。」

【此一行。機受行悟入也。機會名受。隨聞觀轉。即煖
法去名行也。入世第一位名悟。獲初果名入。轉佛
自證心中化他之法。度入他心。名轉法輪。陳如初
得見諦。即斷見惑。分證滅諦。亦是分得有餘涅槃。
涅槃之音。起由於此。得成無學。由弟子受行。煩惱
斷處。涅槃名生。音者聲教。眾教之始也。能說三乘
法者名佛。所說三乘即法。見諦羅漢名僧。三寶是
以現世間也。】

「從久遠劫來。讚示涅槃法。生死苦永盡。我常如是說。」

【此一行釋疑也。由上佛說尋念施權。機則證果。故
此一偈雙釋二疑。先疑佛不能自鑑機。尋念諸佛。
始知根性。故即釋云。非我不知用方便法。特欲引
同。故念諸佛。非始念方知。從久遠劫來。先自見汝
等樂其小道。巳為讚示令盡眾苦。所以聞小即得
解脫。釋其疑師也。二疑諸弟子。云何凡夫眾生。一
世暫聞即證羅漢。乃即釋云。從久遠劫來。為其讚
示。今稱本習故。速得證果。此釋弟子疑也。若本下
者。始從尋念訖此。為下設三車施小譬本。故下譬
云。爾時長者即作是念。此舍巳為大火所燒。乃至
爭出火宅。譬此中法說文也。從我始坐道場。訖此。
總是廣頌上施三方便化竟。】

「舍利弗當知。我見佛子等。志求佛道者。無量千萬億。
咸以恭敬心。皆來至佛所。曾從諸佛聞。方便所說法。」


【此去六行。頌上顯實也。此二行頌上人一也。若作
本下。即是為下第三等賜大車譬中。初大機動索
車本也。志求佛道者。即是索大也。索有三意。一大
機有感果之義。機中論索。二情中密求。為得為不
得。即此意。三發言索。即是殷勤三請也。當知昔教
之中。巳有二求。但未發言。至於今日。具此三索。從
強屬口。機情亦殊。若在昔。但潛伏居懷。於今乃助
彰於口。應知此文義涉二酥。但是機情求佛爾。問。
下文索三小車。今文佛道求大。何得以大為小本
耶。答。下口雖於索三車。而情求於大。將昔許三。以
求異意耳。曾從諸佛聞方便所說法。此中初味調
伏。受行三藏六度通別等三教方便。由此調熟故。
使障除機發。而求於大也。】

「我即作是念。如來所以出。為說佛慧故。今正是其時。」

【此一行頌理一。為說佛慧。即是上一切種智知見
也。】

「舍利弗當知。鈍根小智人。著相憍慢者。不能信是法。
今我喜無畏。於諸菩薩中。正直捨方便。但說無上道。」

【此二行頌教一。但說無上道。若作本下。我即作至
無畏。為下觀喜免難本。然上二行一句。明障除佛
喜。蓋如來為佛慧故出。為昔機障重。未發大心故。
不得即說。而中間二味。雖障除又未得說。今大機
發。故云正是說時也。昔時小智。恐聞其謗法墯惡。
故未曾說。今根利志大。聞必信解。故佛歡喜也。無

畏者。不畏機熟。謗大起罪。墯惡故。言無畏也。即是
為下歡喜免難本也。從於諸菩薩至上道。即為下
等賜大車譬本。此二譬本。總是三等賜中第二第
三本也。】

「菩薩聞是法。疑網皆巳除。千二百羅漢。悉亦當作佛。」

【此一行頌上行一。既悉亦當作佛。故云行一。即是
受行悟入。六度通二菩薩。初聞略說。動舊執。致新
疑。今上聞五佛開權顯實。新舊兩疑俱遣。非獨菩
薩。二乘亦除疑盡。而云聲聞作佛者。昔教不說二
乘作佛。今行與授記。授記不獨二乘。除疑豈獨菩
薩。乃互存兩備矣。問。菩薩何故疑耶。答。如來昔說
六度三祇未斷惑。一斷即入真。通教說菩薩斷正
使留習。習盡即成佛位。今初聞略說。如來斥云悉
是方便。則疑我向所稟。昔真昔成。教理安在耶。又
疑三乘同學一道。菩薩既得記巳。今亦斥云非。別
菩薩。中實在後。初帶方便。聞斥亦疑。今日開顯。聞
法華妙。掃蕩諸疑。無復遺芥。作佛無疑。當知此中
通記千二百人。故知法說獲益。不獨身子。故下身
子領解中云。佛於大眾中。說我當作佛。聞如是法
音。疑悔悉巳除。故千二百皆記成佛。但身子領解。
諸皆亦然。此頌行一畢。若作本下。此之行一。乃是
第三等賜中第四。為下諸子得一大車歡喜譬本。
故下譬云。是時諸子各乘大車。得未曾有。非本所
望。即譬此文。從我見佛子等志求佛道訖此。頌第

三顯實文竟。又從上我以佛眼觀至此。亦名離而
不合作譬本。】

「如三世諸佛。說法之儀式。我今亦如是。說無分別法。」

【此去五行半。頌上歎法希有。此一行。頌上如是妙
法。妙法者權實也。如三世者。引同諸佛用權。權是
引物之儀式。說無分別法。引同諸佛顯實。實則言
語道斷。豈存儀式。又權實本無分別。為鈍根小智。
分別權實。今還悟入。一三不二。即知佛說三一無
分別也。諸佛皆爾。何獨我耶。皆顯權實不二。】

「諸佛興出世。懸遠值遇難。」

【此舉人難。上亦舉曇華。頌中還說。諸佛興出世兩
句。久久懸遠。時有佛出。舉人難也。六四二萬佛。卒
難值故。】

「正使出于世。說是法復難。」

【此二句。舉說法難。如今佛出世。四十餘年。始顯真實。】

「無量無數劫。聞是法亦難。」

【此二句。舉聞法者難。如五千之流。梵音盈耳。起席
而去。聞豈不難乎。】

「能聽是法者。斯人亦復難。」

【此二句。舉信受者難。初周普說。唯身子等前達。中
下雖聞。猶未能了。】

「譬如優曇華。一切皆愛樂。天人所希有。時時乃一出。
聞法歡喜讚。乃至發一言。則為巳供養。一切三世佛。
是人甚希有。過於優曇華。」


【舉曇華譬上四難。但合聞者難。餘例可解。頌上歎
法文竟。】

「汝等勿有疑。我為諸法王。普告諸大眾。但以一乘道。
教化諸菩薩。無聲聞弟子。」

【此去頌上不虗。此一行半。勿於可信人而生疑也。
況汝。王者。凡為人王。言則不二。況佛是法王。豈容
虗說。是可信也。】

「汝等舍利弗。聲聞及菩薩。當知是妙法。諸佛之祕要。」

【此一行。勿於可信法起疑也。夫方便可是權假。真
實寧應是妄。聞法王說法。勿生疑也。然昔權教引
物而施巳復廢。終歸真實。今巳說實。故勸勿疑。始
從汝等勿有疑訖此。頌上不虗竟。為下不虗譬本。
正文也。故下譬云。於汝意云何。是長者等與諸子
珍寶大車。寧有虗妄否。譬此中文也。亦為不離不
合譬本也。】

「以五濁惡世。但樂著諸欲。如是等眾生。終不求佛道。」

【此去畢經。頌上揀眾敦信也。此一行。頌上揀非佛
弟子。何者。若樂諸欲。是行魔業。上云。若我弟子自
謂阿羅漢辟支佛者。乃至非辟支佛。著於涅槃。尚
非佛弟子。此文著生死。那為佛弟子。以生死涅槃。
上下互揀非耳。終不求佛道者。頌上揀增上慢。蓋
上慢者。未得謂得。是故其人不求佛道。乃頌上揀
非佛弟子顯矣。亦可釋祕要。為障重之人。終不能
解。故使如來祕不妄宣。】


「當來世惡人。聞佛說一乘。迷惑不信受。破法墯惡道。」

【此一行。頌如來滅後解義者是人難得也。上云。除
佛滅度後現前無佛。所以者何。佛滅度後。如是等
經。受持讀誦解義者。是人難得也。亦可明不善人
勿為說是經也。】

「有慚愧清淨。志求佛道者。當為如是等。廣讚一乘道。」

【此一行。頌上若遇餘佛便得決了。始從五濁訖此。
是總頌上簡眾。此亦明善人當可為說。】

「舍利弗當知。諸佛法如是。以萬億方便。隨宜而說法。
其不習學者。不能曉了此。」

【此一行半。敦信於權。雙結二義。初一行結祕要。明
此法如是。先以萬億方便。然後乃示真實。次兩句
結弘經體。其不習學者。不能曉了。此正結不善者
勿為說也。兼對習學者則能曉了。乃可為說也。】

「汝等既巳知。諸佛世之師。隨宜方便事。無復諸疑惑。
心生大歡喜。自知當作佛。」

【此一行半。敦信於實。實權無疑。自知作佛。頌上敦
信竟。又始從如三世諸佛。為非離非合譬本。始從
方便品初訖此。是初正法說文竟。餘四在後。】
妙法蓮華經入疏卷第二


