











玅法蓮華經入疏卷第十
姚秦三藏法師　鳩摩羅什　譯
天台　智者　疏　并記
四明沙門　導威　入注

「玅法蓮華經從地涌出品第十五」

【此品盡經一十四品。大段是本門。開師門之近迹。
顯佛地之達本。文分為三。初從此去。至汝等自當
因是得聞。即本門序分也。二從爾時釋迦告彌勒。
乃至分別功德品彌勒說十九行偈。正說段也。三

從偈後佛告彌勒其有眾生。至不輕三品半。是本
門單流通段也。此乃本門序正流通三分。此本序
前既無通序。以一部通分三分之義。通冠經首。深
有其旨。又分別半品之文。去取不定。況本迹二處
流通意別。本門永異諸部。巳上本門分序正流通
竟。
△題云從地涌出者。師嚴道尊。鞠躬祗奉。如來
一命。四方奔踊。故言從地涌出品。此世界悉義。應
知師有道故師嚴。師嚴故命不可違。道尊故有命
必赴。由師具二故。鞠躬祗奉。三世化導。慧利無疆。
一月萬影。孰能思量。召過以示現。弘經以益當。故
言從地涌出品。此為人悉檀。為人悉檀若不開迹。
降佛巳還。無能知者。今欲顯本。先出本屬。具有二
世善根增長。召本人示現人。令現人生現善。使本
人弘現經。令當人生當善。又虗空湛然。無早無晚。
惑者執迹而闇其本。召昔示今。破近顯遠。虗空表
理。本迹表事。事有本迹。理無早晚。惑者迷理。而闇
本迹。故執近迹。以失遠本。本迹尚迷。況不思議一。
故本之弟子。居下虗空。本地之師。經久虗空。今之
師弟。在今虗空。久空今空。下空上空。雖即體一。然
本弟子。元知近迹。今之弟子。猶迷遠本。破執近故。
召昔示今。今弟子。因疑致請。聞說方破。破執近惡。
故是對治也。然寂場少父。寂光老兒。示其藥力。咸
令得知。寂場舍那。示始成。故父少。寂光菩薩。行久
著。故兒老。譬藥力者。父何以少。子何以老。準下父

子譬意。父久先服種智還年之藥。父老而若少。子
亦久稟常住不死之方。子少而若老。雖各有服餌
之功。而父子久定。此第一義也。然此四悉。雖通釋
今文。竝意兼後品。然初一悉文在今品。第二意兼後
品。三四二悉。探用後品。皆是助後。以成顯遠。善生
惡破。見本故也。故知世界即是三悉之由。故涌出
品。專在世界也。文云是從何所來以何因緣集。今
以諸義釋品。顯四悉因緣之解。故言從地涌出。釋
題竟。
△初序文為二。一涌出。二疑問。涌出為三。一
他方菩薩。請弘經。二如來不許。三下方涌出。】

「爾時他方國土。諸來菩薩摩訶薩。過八恒河沙數。於
大眾中起立。合掌作禮。而白佛言。世尊。若聽我等於
佛滅後。在此娑婆世界。勤加精進。護持讀誦。書寫供
養。是經典者。當於此土。而廣說之。」

【初他方菩薩。聞通經福大。咸欲發願。住此弘宣。故
請為之。】

「爾時佛告諸菩薩摩訶薩眾。止善男子。不須汝等護
持此經。所以者何。我娑婆世界。自有六萬恒河沙等
菩薩摩訶薩。一一菩薩。各有六萬恒河沙眷屬。是諸
人等。能於我滅後。護持讀誦。廣說此經。」

【此第二如來止而不許。不許凡有三義。一汝等各
各自有巳住。若住此土。廢彼利益。二又他方此土。
結緣事淺。雖欲宣授。必無巨益。三又若許之。則不
得召下。下若不來。迹不得破。遠不得顯。是為三義

如來止之。召下方來。亦有三義。是我弟子。應弘我
法。以緣深廣。能徧此土益。徧分身土益。他方土益。
又得開近顯遠。是故止彼而召下也。問。諸佛菩薩
共熟未熟。有何彼此。分身散影。普徧十方。而言巳
住及廢彼耶。答。諸佛菩薩。實無彼此。但機有在無。
無始法爾。故以第二義。顯初義云結緣事淺。初從
此佛菩薩結緣。還於此佛菩薩成就也。】

「佛說是時。娑婆世界。三千大千國土。地皆震裂。而於
其中。有無量千萬億菩薩摩訶薩。同時涌出。」

【初明涌出。】

「是諸菩薩。身皆金色。三十二相。無量光明。」

【第二身相。】

「先盡在娑婆世界之下。此界虗空中住。」

【三明住處者。常寂光土也。常即常德。寂即樂德。光
即淨我。是為四德祕密之藏。是其住處。以不住法。
住祕藏中。下方者。法性之淵底。玄宗之極地。故言
下方。在下不屬此。空中不屬彼。非此非彼。即中道
也。出此不在上。不在此下。不上不下。住在空中。亦
是中道也。然本有四德為所依。修得四德為能依。
能所竝有能依之身。依於能依所依之土。二義齊
等。方是毗盧遮那身土之相。若云塵剎重重相入。
重重相有。重重事等。重重說等。為未了者。以事顯
理。若不了此一旨。誰曉十方法界。唯有一佛。亦許
他佛。若許他佛。他佛亦身土重重。互現互入互融。

當知秪是約一論徧。】

「是諸菩薩。聞釋迦牟尼佛所說音聲。從下發來。一一
菩薩。皆是大眾唱導之首。」

【第四敘來之由者。聞命故來。弘法故來。破執故來。
顯本故來。皆如上說。】

「各將六萬恒河沙等眷屬。況將五萬四萬三萬二萬
一萬恒河沙等眷屬者。況復乃至一恒河沙。半恒河
沙。四分之一。乃至千萬億那由他分之一。況復千萬
億那由他眷屬。况復億萬眷屬。況復千萬百萬乃至
一萬。況復一千一百乃至一十。況復將五四三二一
弟子者。況復單巳樂遠離行。如是等比。無量無邊。算
數譬喻。所不能知。」

【第五敘所將眷屬者。若人情往望。謂領六萬五萬
恒沙者為多。領三二一者為少。單巳者隻獨。若依文
往尋。六萬五萬者為少。單巳者為多。文云。單巳獨
處者。其數轉過上。若依法門者。一一皆是導師德。
能引眾人。至於寶所。當知一巳非獨。六萬非多。一
即一道清淨。二即定慧。三即戒定慧。四即四諦。五
即五眼。六即六度。一一度具十法界。一一界各有
十。十即有百。百即具千。十善即有萬。一度具萬。六
度即具六萬法門。多不為多。一不為少。非多非少。
而多而少。方是圓家觀行。行依妙境。故度成萬。度
實無萬。六中各萬。秪是一萬。無別萬也。六全是萬。
無別六也。一一度行。無非法界。界無界相。秪一剎

那。即一道也。一六既然。二三四五。準此可見。是則
六中。無不一多一切具足。當知一道至五眼來。一
眼一諦。皆具一萬。無非三觀觀法界也。
△巳上經
家敘畢。是諸下去。第二問訊為五。一三業供養。二
陳問訊之辭。三佛答安樂。四偈頌隨喜。五如來述
歎。】

「是諸菩薩。從地出巳。各詣虗空。七寶妙塔。多寶如來。
釋迦牟尼佛所。到巳向二世尊。頭面禮足。乃至諸寶
樹下師子座上佛所。亦皆作禮。右繞三帀。合掌恭敬。
以諸菩薩種種讚法。而以讚歎。住在一面。欣樂瞻仰
於二世尊。是諸菩薩摩訶薩。從地涌出。以諸菩薩種
種讚法。而讚於佛。如是時間。逕五十小劫。是時釋迦
牟尼佛。默然而坐。及諸四眾。亦皆默然。五十小劫。佛
神力故。令諸大眾。謂如半日。爾時四眾。亦以佛神力
故。見諸菩薩。徧滿無量百千萬億。國土虗空。」

【初三業供養。經五十小劫。謂如半日。四眾徧見。此
乃隱長而現短。借其神力。令狹而見廣。俱是不思
議。此乃明如來不可思議延促之事。顯於如來自
在之力。拜遶是身。讚法是口。瞻仰是意。五十小劫
與半日者。此是時節不可思議。如來所見。不以二
相。下方菩薩。常面稱揚。如來默然。常受其讚。解者。
即短而長。謂五十小劫。惑者。即長而短。謂如半日。
斯為本迹而作弄引。如來未說。闇本而執迹。佛若
開顯。悟近而達遠。亦知不思議一也。四眾徧見菩

薩者。亦是不思議也。夫肉眼天眼。所見不遠。而今
所覩充滿虗空。見雨猛。知龍大。見華盛。知池深。見
應滿虗空。則知真彌法界。密表當破無明。故且抑
其一分。】

「是菩薩眾中。有四導師。一名上行。二名無邊行。三名
淨行。四名安立行。是四菩薩。於其眾中。最為上首唱
導之師。」

【第二陳問訊之辭。有長行偈頌。初長行中。初標四
導師。但舉四人者。欲擬開示悟入四十位耳。如華
嚴但舉法慧功德林金幢金藏說四十位也。】

「在大眾前。各共合掌。觀釋迦牟尼佛。而問訊言。世尊。
少病少惱。安樂行不。」

【初問安樂行否。】

「所應度者。受教易不。不令世尊生疲勞耶。」

【次問眾生易可度否。】

「爾時四大菩薩。而說偈言。

世尊安樂。少病少惱。教化眾生。得無疲勞。」

【初一行。頌問安樂不。】

「又諸眾生。受化易不。不令世尊。生疲勞耶。」

【次一行。頌問眾生易度不。】

「爾時世尊。於諸菩薩大眾中。而作是言。如是如是。諸
善男子。如來安樂。少病少惱。」

【第三如來初答我安樂矣。】

「諸眾生等。易可化度。無有疲勞。所以者何。是諸眾生。

世世巳來。常受我化。亦於過去諸佛。恭養尊重。種諸
善根。此諸眾生。始見我身。聞我所說。即皆信受。入如
來慧。」

【初根利德厚。世世巳來。常受大化。始見我身。即稟
華嚴。入如來慧。果熟易零。是眾生易度。問。何指華
嚴。是始見耶。答。彼經自云始成正覺。後文秪是廣
明因果之相。依正通同。所以一經之內。三處明文。
即世主品初。名號品初。十定品初。皆云於菩提場
始成正覺。以始成故。見者成初。今略舉十意釋之。
第一始見今見者。初成道時名始見。法華座席久
後真實。名今見也。須知今日王城。開佛知見。能見
所見。境智何殊。第二開合不開合。華嚴如日照高
山。即說於頓。不開不合。華嚴望小。且名不開。猶帶
於漸。故名不合。為不入者。開頓說漸。五味調伏。令
漸皈頓。為修入今。更開於小。今經方合。況彼不合。
今亦合之。故知彼經開亦不徧。逗機未足。合亦未
周。尚存權迹。應知彼開。亦是此開。然亦此合。何殊
彼合。一佛化事。同異宛然。但彼無小機。在初名頓。
自開小後。名漸歸頓。開合雖殊。二頓不別。第三豎
廣橫略。頓直豎入於法界。故言豎廣。不歷方便。故
橫略。今經歷五味。即是橫廣。得入佛慧。亦是豎廣。
第四本一迹多。迹共本獨者。一臺故本一。千葉故
迹多。迹與眾經同故共。本與眾經異故獨。縱令十
方互為主伴。十方亦復不離一塵。一塵秪在此臺

此葉。當知秪是迹中依正。廣彼。然巳廣敘依正融
通。何事不明久遠之本。若論此經本門。與眾經異。
華嚴即彼法華本異。彼雖有久遠行因。但是今日
一番之因。尚未曾云中間一番之果。況有中間數
數成佛。當知此異則異於彼。故知今本與眾經異。
故言獨妙也。若言不異。伽耶尚是。華藏寧非。開則
俱開。不思議一。此乃以法華之遠本。異華嚴之近
迹。故知教門不得不異。第五彼加四菩薩。說四十
位。華嚴多是加菩薩說。乃至文殊普賢。及入法界。
尚是菩薩自說。不見佛印之文。今經本迹正經。皆
佛自說開示悟入。不加於他。除序文殊釋疑。及流
通中有菩薩發誓弘通。皆是佛述。及以對佛。便為
有印。雖加不加。皆成佛慧。化儀施設。時處不同。印
與不印。其理一也。第六變土不變土。華王世界。故
言不變。三變土田。故言變土。然淨穢不同。常自差
別。今云變者。穢為施權。變表顯實。穢屬五濁。元在
小機。機會權開。土變為表。表開近迹。故顯本巳。純
諸菩薩。淨土不毀。而眾見燒。又彼則種種世界不
同。淨不妨穢。此則寶樹華果遊樂。穢不妨淨。況常
寂光土端醜斯亡。寂光所對。咸有淨穢。雖變不變。
佛慧何殊。豈由初後變不變殊。令佛慧異。若也不
信不毀之說。乃固執於見燒之文。而以華嚴。形斥
法華。如人毀訾其身。稱讚手臂。故知約迹言變不
變。淨穢難思。體同名異。第七多處不多處。華嚴七

處八會。是為多處。今經耆闍崛山。遠處虗空。故不
多處。雖多少不同。所說何別。豈多少異。令佛慧殊。
若以同一報土。亦非多處。此中橫對四土。處却成
多。還以彼多。對此寂光。多亦即一。彼此一體。佛慧
何殊。第八斥奪者。滅化城。改客作故。此有斥奪。又
彼如聾瘂。故有斥奪。彼無此事。故無斥奪。此皆與
佛記。故無斥奪也。第九彼行大直道。名直顯實。此
決了聲聞法。名開權顯實。第十根利緣熟。始入佛
慧。根鈍後熟。今入佛慧。緣宜不同。略為十異。種智
法界。等無差別。故此經云。始見我身。聞我所說。即
皆信受。入如來慧。除先修習學小乘者。今於此經。
入於佛慧。明文在茲。不須疑也。諸師見其緣異。逐
緣異解。迷不知返。去道轉遠。若識理同。千車共轍。
佛慧則無殊也。問。一切諸經。乃至草木。理無不等。
何獨法華。答。教之同異。具如玄文。雖一切理同。說
在今教。今所歎者。歎能詮教。故諸教中無。委如方
便品明。舊云。華嚴了義滿字常住。法華不了義非
滿非常。今以此經文竝之。若始入是了義。今入不
了義者。始入是佛慧。今入非佛慧。若佛慧既齊。了
義亦等。滿字常住悉然。地人呼華嚴為圓宗。法華
為不真宗。今亦用此文竝之。】

「除先修習學小乘者。如是之人。我今亦令得聞是經。
入於佛慧。」

【第二根鈍德薄。世世巳來。不受大化。為是人故。須

開頓說漸。華嚴無小。在初名頓。開三藏方等般若
三漸。而調伏之。亦令此人今聞法華。入於佛慧。比
前雖難。於佛甚易。佛識其宜。方便得所。薄須塗熨。
佛慧悟入是同。】

「爾時諸大菩薩。而說偈言。

善哉善哉。大雄世尊。諸眾生等。易可化度。能問諸佛。
甚深智慧。聞巳信解。我等隨喜。」

【第四菩薩說偈。領解隨喜。能問者。即是華嚴中四
大士。法華中身子三請。俱是能問。所問者。即是問
佛智慧也。】

「於時世尊。讚歎上首諸大菩薩。善哉善哉。善男子。汝
等能於如來。發隨喜心。」

【第五如來述歎者。與問碩異。問家隨喜能問人。皆
是菩薩。及所化人。聞巳信行。我等隨喜。如來述歎。
能化人生隨喜者。此義云何。然能問者。皆是古佛。
汝能隨喜。即是如來。菩薩隨喜其迹。如來述歎其
本。此亦密表壽量。然密表者。今歎菩薩。尚是古佛。
密表今佛非今成也。若非今成。必有遠本。未得彰
灼。故云密表。巳上是集眾序畢。
△下爾時去。第二
本門疑問序。自寂場巳降。今座巳往。十方大士。來
會不絕。雖不可限。我以補處智力。悉見悉知。而於
此眾。不識一人。然我遊化十方。覲奉諸佛。諸佛大
眾。快所識知。就履歷之處。亦所不識。若來若去。如
是推之。皆所不識。又彼諸大士。是前進先達。彌勒

是後番末學。後不知前。故所不識。又彼等大士。本
實相底。應現十方。別頭教化。所有真應。非彌勒境
界。是故不識。又佛託弘經。召諸大士。大士聞師命
故來。密開壽量。非時眾所知。故言不識。此約四悉
檀。釋疑問序畢。疑問為二。一此土菩薩疑。二他土
菩薩疑。此土菩薩疑又二。】

「爾時彌勒菩薩。及八千恒河沙諸菩薩眾。皆作是念。
我等從昔巳來。不見不聞如是大菩薩摩訶薩眾。從
地涌出。住世尊前。合掌供養。問訊如來。時彌勒菩薩
摩訶薩。知八千恒河沙諸菩薩等。心之所念。并欲自
決所疑。合掌向佛。以偈問曰。」

【初是此土菩薩。長行疑念。為五。】

「無量千萬億。大眾諸菩薩。昔所未曾見。願兩足尊說。
是從何所來。」

【初一行一句。問是從何所來。】

「以何因緣集。巨身大神通。智慧叵思議。其志念堅固。
有大忍辱力。眾生所樂見。為從何所來。」

【二一行三句。問何因緣來。】

「一一諸菩薩。所將諸眷屬。其數無有量。如恒河沙等。
或有大菩薩。將六萬恒沙。如是諸大眾。一心求佛道。
是諸大師等。六萬恒河沙。俱來供養佛。及護持是經。
將五萬恒沙。其數過於是。四萬及三萬。二萬至一萬。
一千一百等。乃至一恒沙。半及三四分。億萬分之一。
千萬那由他。萬億諸弟子。乃至於半億。其數復過上。

百萬至一萬。一千及一百。五十與一十。乃至三二一。
單巳無眷屬。樂於獨處者。俱來至佛所。其數轉過上。
如是諸大眾。若人行籌數。過於恒沙劫。猶不能盡知。」

【第三九行。敘其數量。】

「是諸大威德。精進菩薩眾。誰為其說法。教化而成就。
從誰初發心。稱揚何佛法。受持行誰經。修習何佛道。」

【第四兩行。問其師誰。】

「如是諸菩薩。神通大智力。」

【第五五行半結請。復五。初半行結歎。】

「四方地震裂。皆從中涌出。世尊我昔來。未曾見是事。
願說其所從。國土之名號。我常遊諸國。未曾見是事。」

【第二請答來處。】

「我於此眾中。乃不識一人。忽然從地出。願說其因緣。」

【第三一行。請答來緣。】

「今此之大會。無量百千億。是諸菩薩等。皆欲知此事。
是諸菩薩眾。本末之因緣。」

【第四一行半。大會同請。】

「無量德世尊。惟願決眾疑。」

【第五二句。請答師主。
△此下是他土菩薩疑。】

「爾時釋迦牟尼佛分身諸佛。從無量千萬億他方國
土來者。在於八方諸寶樹下師子座上。結加趺坐。其
佛侍者。各各見是菩薩大眾。於三千大千世界四方。
從地涌出。住於虗空。各白其佛言。世尊。此諸無量無
邊阿僧祇菩薩大眾。從何所來。」


【初是他方菩薩疑者。分身眷屬。橫在十方。與彌勒
同疑。二土俱不知本地。欲顯成道甚久。各各陳疑
巳佛。】

「爾時諸佛。各告侍者。諸善男子。且待須臾。有菩薩摩
訶薩。名曰彌勒。釋迦牟尼佛之所授記。次後作佛。巳
問斯事。佛今答之。汝等自當因是得聞。」

【次佛皆抑待彌勒者。答問之益。不在於我。故不為
答。抑待釋迦答彌勒問。何者。彌勒所問。事迹不輕。
釋尊一代未曾顯說。因茲答問。廣顯長壽。此一代
玄秘。在佛自開。汝當得聞。我不應答。巳上總是二
疑問序畢。總是本門二序竟。
△此下爾時去。第二
本門正宗段。文分為二。先長行次偈頌誡許。後方
正說。】

「爾時釋迦牟尼佛。告彌勒菩薩。善哉善哉。阿逸多。乃
能問佛如是大事。」

【初釋迦答。先自歎述。】

「汝等當共一心。被精進鎧。發堅固意。」

【次佛誡彌勒等。誡令勿亂勿怠勿退。】

「如來今欲顯發宣示諸佛智慧。」

【次佛許中。初標果智。果智者。如來本地知見。知見
妙果也。】

「諸佛自在神通之力。諸佛師子奮迅之力。諸佛威猛
大勢之力。」

【次開三世化教者。宣示也。自在神力者。過去益物

也。師子奮迅者。現在十方分身所被之處也。或云。
奮迅將前之狀。表未來常住益物之相也。大勢威
猛者。未來益物也。或以此為現在震動十方。隨人
意用耳。幸依文次第者好。又私謂。如來自在者我
也。神通樂也。師子奮迅除垢淨也。大勢威猛。未來
益物即常也。此點四德意也。】

「爾時世尊。欲重宣此義。而說偈言。」

【頌有誡許。】

「當精進一心。我欲說此事。勿得有疑悔。」

【初三句頌三誡。】

「佛智叵思議。」

【次許中。初一句。頌標智慧果也。】

「汝今出信力。住於忍善中。昔所未聞法。今皆當得聞。
我今安慰汝。勿得懷疑懼。佛無不實語。智慧不可量。
所得第一法。甚深叵分別。如是今當說。汝等一心聽。」

【次三行頌三世者。前師子奮迅等。以明三世。文中
亦無三世之語。但以義勢。同三世耳。今頌亦爾。直
以佛無不實語等一偈半文。而用通之。語既不虗。
必知三世益亦真實。
△下爾時世尊去。第二本門
正說段也。文為三。此去盡壽量品。正開近顯遠。二
分別品初。總授法身記。三彌勒總申領解。初又二。
先略開近顯遠。動執生疑。次廣開近顯遠。斷惑生
信。略又二。初略開。二因疑更請。就略開。有長行偈
頌。此中但答二問。不答何因緣集。由不答故。所以

重請也。】

「爾時世尊。說此偈巳。告彌勒菩薩。我今於此大眾。宣
告汝等。阿逸多。是諸大菩薩摩訶薩。無量無數阿僧
祇。從地涌出。汝等昔所未見者。我於是娑婆世界。得
阿耨多羅三藐三菩提巳。教化示導是諸菩薩。調伏
其心。令發道意。」

【初答第四問師是誰。】

「此諸菩薩。皆於是娑婆世界之下。此界虗空中住。」

【次答第一問何處來。下方空中住者。釋論明有底
散三昧。即下空也。應四教釋。又有者三有也。底者
非想非非想也。以深勝故為底。非想是有漏底。又
有者名相也。底者空也。以空寂故為底。通義也。又
有者二邊俗也。底者邊際智滿。故為底。是俗諦底。
別教也。今經以下方空為底。不是上界。不是下界。
表中道為底。此是開近顯遠。圓以中道為底。此約
釋。
△於諸經典下釋也。師知弟子備智斷兩德。初
是雙修智斷。次雙證智斷也。】

「於諸經典。讀誦通利。思惟分別。正憶念。」

【初釋雙修智斷。於經典分別。是修智德。正憶念。是
修斷德。】

「阿逸多。是諸善男子等。不樂在眾多有所說。常樂靜
處。勤行精進。未曾休息。」

【次釋雙證智斷。不樂在眾。是證斷。勤行精進。是證
智。】


「亦不依止人天而住。常樂深智。無有障礙。亦常樂於
諸佛之法。一心精進。求無上慧。」

【二答釋住處。人天是二邊。不住不著也。深智無礙
者。依不思議智也。樂於佛法者。樂不思議境也。境
智甚微。非近行菩薩。】

「爾時世尊。欲重宣此義。而說偈言。」

【偈有八行半。初五行半頌答兩問。次三行頌雙釋。】

「阿逸汝當知。是諸大菩薩。從無數劫來。修習佛智慧。
悉是我所化。令發大道心。此等是我子。依止是世界。
常行頭陀事。志樂於靜處。捨大眾憒閙。不樂多所說。
如是諸子等。學習我道法。晝夜常精進。為求佛道故。」

【初四行答師弟。】

「在娑婆世界。下方空中住。」

【初半行正答處。】

「志念力堅固。常勤求智慧。說種種妙法。其心無所畏。」

【次一行歎菩薩德。】

「我於伽耶城。菩提樹下坐。得成最正覺。轉無上法輪。
爾乃教化之。令初發道心。今皆住不退。悉當得成佛。
我今說實語。汝等一心信。」

【初二行半頌釋師弟。】

「我從久遠來。教化是等眾。」

【次半行頌釋處所。經不云處。但云久遠教化之者。
前正答中。巳云處竟。故但以時而釋處也。過去久
遠。於何處化。化令入實。即空中也。應消經文兩問

雙釋之意。巳上偈文。是頌略開近竟。
△爾時彌勒
下。因疑更請。有長行偈頌。長行為二。一疑。二請。】

「爾時彌勒菩薩摩訶薩。及無數諸菩薩等。心生疑惑。
怪未曾有。而作是念。云何世尊。於少時間。教化如是
無量無邊阿僧祇諸大菩薩。令住阿耨多羅三藐三
菩提。」

【聞上菩提樹下乃教化之。今皆住不退。又聞我從
久遠來教化是等眾。聞此二說。動執生疑也。
△白
佛下。准下。初騰疑。二請答。初騰疑為二。一法。二譬。
法分為三。】

「即白佛言。世尊。如來為太子時。出於釋宮。去伽耶城
不遠。坐於道場。得成阿耨多羅三藐三菩提。從是巳
來。始過四十餘年。世尊云何於此少時。大作佛事。以
佛勢力。以佛功德。教化如是無量大菩薩眾。當成阿
耨多羅三藐三菩提。」

【初疑成道近。所化甚多。執近而疑遠也。】

「世尊。此大菩薩眾。假使有人。於千萬億劫。數不能盡。
不得其邊。斯等久遠巳來。於無量無邊諸佛所。植諸
善根。成就菩薩道。常修梵行。」

【第二所化既多。行位深妙。執遠而疑近也。問。彌勒
既不知其數。不識一人。云何得知久植善根。答。秪
由彌勒不知不識。并由佛歎。住處德業既多又深。
豈近成佛之所化耶。】

「世尊。如此之事。世所難信。」


【此第三結請也。經但舉難信者。託物不信。拒而擊
佛。令必有答。】

「譬如有人。色美髮黑。年二十五。」

【色美髮黑。譬上成道近意。以色等為喻者。總在年
少為言耳。】

「指百歲人。言是我子。其百歲人。亦指年小。言是我父。
生育我等。」

【此譬上所化甚多意也。淮北諸師。以譬釋譬。父服
還年藥。貌同二十五。子不服藥。形如百歲。若知藥
力。不疑子父。不知者怪之。如來橫服垂迹之藥。示
伽耶始生。諸菩薩直論本地。久發道心。今住不退。
若佛及佛。快知此事。自下不達。不得不疑。言如來
橫服垂應藥者。智契深理。由豎服真諦之藥也。處
處益物。乃由橫服垂應之藥也。真諦藥者。假即空
故。權即實故。自行冥故。垂應藥者。空即假故。實即
權故。化他起故。如是初心。由橫豎不二之妙樂也。
此之三藥。無前無後。真諦藥者。以治病故。垂應藥
者。以還年故。不二藥者。以延壽故。以還年故。雖老
而少。現不二身也。】

「是事難信。」

【此結譬也。】

「佛亦如是。得道巳來。其實未久。」

【初合近譬。】

「而此大眾。諸菩薩等。巳於無量千萬億劫。為佛道故。

勤行精進。善入出住無量百千萬億三昧。得大神通。
久修梵行。善能次第習諸善法。巧於問答。人中之寶。
一切世間。甚為希有。」

【此合遠譬也。觀此菩薩。久種善根。非止伽耶發心
也。善入出住者。九次第定是善入者。以從禪至禪。
無間入故。師子奮迅者是善出。以從禪至禪。皆經
散心。以散名出也。超越是善住者。雖經超散。住禪
宛然。藏通意也。又從初地至十地。名善入。十地入
重玄門。倒修凡夫事。名善出。妙覺徧滿。名善住。別
教意也。又畢法性三昧。名善入。以窮法性故。首楞
嚴名善出。能現威儀故。王三昧名善住。如王安國
故。圓教意也。次第習諸善法者。據因為善習。就果
為善入也。善答問難者。具二莊嚴也。七方便之尊。
故云寶也。
△今日世尊下請答。又為三。】

「今日世尊。方云得佛道時。初令發心。教化示導。令向
阿耨多羅三藐三菩提。世尊得佛未久。乃能作此大
功德事。」

【初舉佛語請。
△下第二明請意。又二。】

「我等雖復信佛隨宜所說。佛所出言。未曾虗妄。佛所
知者。皆悉通達。」

【此初明為現在請。我雖未達。信而巳矣。】

「然諸新發意菩薩。於佛滅後。若聞是語。或不信受。而
起破法罪業因緣。」

【第二為未來。淺行喜生誹謗。新發意者。謗墯惡道

也。不退者。雖信不謗。不能增道也。佛若為分別。謗
者則生信也。信者則增道也。今文竝約久成。明信
而論增道。增道必損生。
△下第三請答。亦為二。】

「唯然世尊。願為解說。除我等疑。」

【初請除我等疑。】

「及未來世諸善男子。聞此事巳。亦不生疑。」

【第二除未來疑。】

「爾時彌勒菩薩。欲重宣此義。而說偈言。」

【偈有十四行。頌上法譬。初五行頌法說。次九行頌
譬說。法說中三。】

「佛昔從釋種。出家近伽耶。坐於菩提樹。爾來尚未久。」

【初一行。頌執近疑遠。】

「此諸佛子等。其數不可量。久巳行佛道。住神通智力。
善學菩薩道。不染世間法。如蓮華在水。從地而涌出。
皆起恭敬心。住於世尊前。是事難思議。」

【第二兩行三句。頌執遠疑近。】

「云何而可信。佛得道甚近。所成就甚多。願為除眾疑。
如實分別說。」

【第三一行一句。頌結請。法說竟。
△下譬說。亦開合。】

「譬如小壯人。年始二十五。」

【初二句。頌上成道近意。】

「示人百歲子。髮白而面皺。是等我所生。子亦說是父。」

【此一行。頌上所化甚多也。】

「父小而子老。舉世所不信。」


【此兩句。頌上難信。釋開譬竟。
△下七行頌合譬。亦
三。】

「世尊亦如是。得道來甚近。」

【初二句頌合近。】

「是諸菩薩等。志固無怯弱。從無量劫來。而行菩薩道。
巧於難問答。其心無所畏。忍辱心決定。端正有威德。
十方佛所讚。善能分別說。不樂在人眾。常好在禪定。
為求佛道故。於下空中住。」

【第二三行半。頌合遠。】

「我等從佛聞。於此事無疑。願佛為未來。演說令開解。
若有於此經。生疑不信者。即當墯惡道。願今為解說。
是無量菩薩。云何於少時。教化令發心。而住不退地。」

【此三行頌合請答。初二句。頌上為現在請。次一行
一句。頌上為未來請。三一行一句。頌上除我等疑
及未來疑。巳上略開近顯遠。動執生疑竟。】

「玅法蓮華經如來壽量品第十六」

【此壽量品去。是本門正宗中。第二廣開近顯遠。斷
疑生信。先釋題。次消經。題云壽量品者。先通引古
釋。次今家正釋品題。初叡師序云。壽無量劫。未足
以明其久。分身無數。不足以異其體。然則壽量。定
其非數。分身明其不異。普賢顯其無成。多寶明其
不滅耳。此師但似不答所問。彌勒問涌出菩薩從
誰發心。意疑伽耶成來未久。如何所化身相難思
等耶。西河道朗云。明法身。真化不異。存沒理一。多

寶現明法身常存。壽量明與太虗齊量。此與叡意
同而辭劣。道場觀云。會三歸一。乘之始也。滅影澄
神。乘之終也。滅影謂息迹。澄神則明本。故迹無常。
而本常也。注者云。非存亡之數曰壽。出修夭之限
稱量。法身非形年所攝。使大士修踐極之照。不以
伽耶為成佛。百年為期頤也。竺道生云。其色身佛
者。應現而有。無有實形。既形不實。豈有壽哉。然則
萬形同致。古今為一。古亦今也。今亦古也。無時不
有。無處不在。若有時不有。有處不在者。於眾生然
耳。佛不爾也。是以極談長壽。云伽耶是也。伽耶是
者。非復伽耶。伽耶既非。彼長何獨是乎。長短斯亡。
長短恒存焉。前代匠者。如向所說。多約無量明常。
近世人師多云。壽是量法。前過恒沙。後倍上數。終
皈限極。而明無常。又惑者執。品明壽量。量是無常。
那作常解。今為答之。品直道壽量。不道壽有量。不
道壽無量。爾作無常。他作常解。此復何咎。鷸蚌相
扼。我乘其弊。應具四解。謂實有量而言無量。彌陀
是也。實無量而言量。如此品及金光明是也。實無
量而言無量。如涅槃云唯佛與佛其壽無量。是也。
實有量而言量。如八十唱滅是也。品文具有此義。
豈可是一而非三耶。疏有問答料簡二重。委在疏
文。第三問云。義推常可然。徵文何據。答。明者貴其
理。暗者守其文。但尋詮會宗。是教之正意。苟執糟
穅。問橋何益。又教本為緣。緣異說異或隨欣隨宜。

隨治隨悟。悟則達到巳矣。那更盤桓。阡陌何為。故
云泥洹真法寶眾生種種門入。此之謂也。又文有
多少。涅槃以未來常住為宗。其文則多。不以過去
久成為宗。其文則少。若隨多棄少。則是魔說。非佛
說也。此經以過去久成為宗。點塵數界。其文則多。
未來常住。其文則少。若從多棄少。頭破作七分。如
阿棃樹枝。譬天子敕若多若少。俱不可違。違之得
罪。方便品云。世間相常住。於道場知巳。導師方便
說。此文則未來常住不滅。又云。我常住於此。又云。
常在靈鷲山。及餘諸住處。普賢觀云。常波羅蜜所
攝成處。我波羅蜜所安立處。如此常文。亦復不少。
又此經處處明法身。法身豈不常耶。問。既明法身。
應論三德。答。權實二智。豈非般若。三世示現。豈非
解脫。實相本地。即是法身。三德明文。為若此也。今
正釋品題。如來壽量者。先通釋。次別釋。初釋如來。
次壽量。初通釋如來者。十方三世諸佛。二佛。三佛。
本佛。迹佛之通號也。且指如來一名。餘九非無。俱
通三身。竝具十號。委如止觀第二記。壽量者詮量
也。詮量十方三世。二佛。三佛。本佛。迹佛之功德也。
今正詮量本地三佛功德。故言如來壽量品。此通
釋畢。次別釋者。如來義甚多。且明二三如來。餘例
可解。然二如來者。成論云。乘如實道。來成正覺。故
名如來。乘是法如如智。實是法如如境。道是因。覺
是果。若單論乘者。如如無所知。單論實者。如如無

能知。境智和合。則有因果。照境未窮名因。盡源為
果。道覺義成。即是乘如實道。來成正覺。此真身如
來。以如實智。乘如實道。來生三有。示成正覺者。即
應身如來。此約二身。釋如來畢。若三身釋如來者。
大論云。如法相解。如法相說。故名如來。如者。法如
如境。非因非果。有佛無佛。性相常然。徧一切處。而
無有異為如。不動而至為來。指此為法身如來也。
法如如智。乘於如如真實之道。來成妙覺。智稱如
理。從理名如。從智名來。即報身如來。故論云。如法
相解。故名如來也。以如如境智合故。即能處處。示
成正覺。水銀和真金。能塗諸色像。功德和法身。處
處應現往。八相成道。轉妙法輪。即應身如來。故論
云。如法相說。故名如來也。法身如來。名毗盧遮那。
此翻徧一切處。報身如來。名盧舍那。此翻淨滿。應
身如來。名釋迦文。此翻度沃焦。是三如來。若單取
者。則不可也。大經云。法身亦非。般若亦非。解脫亦
非。三法具足。稱祕密藏。名大涅槃。不可一異縱橫
竝別。圓攬三法。稱假名如來也。梵網經。結成華嚴
教。華臺為本。華葉為末。別為一緣。作如此說。而本
末不得相離。像法決疑經。結成涅槃。文云。或見釋
迦。為毗盧遮那。或為盧舍那。葢前緣異見。非佛三
也。普賢觀。結成法華。文云。釋迦牟尼名毗盧遮那。
乃是異名。非別體也。總眾經之意。當知三佛非一
異明矣。近代翻譯。法報不分。三二莫辨。自古經論

許有三身。若言毗盧與舍那不別。則法身即是報
身。若即是者。一切眾生。無不圓滿。若法身有說。眾
生亦然。若果滿方說。滿從報立。若言不離。三身俱
然。何獨法報。生佛無二。豈唯三身。故存三身。法定
不說。報通二義。應化定說。若其相即。俱說俱不說。
若但從理。非說非不說。事理相對。無說即說。即說
無說。情通妙契。諍計咸失。問。此品無三佛名。那作
三釋。答。雖不標名。而具其義。下文云。非如非異。不
如三界見於三界。此非偏如。顯圓如。即法身如來
義也。又云。如來如實知見三界之相。即是如如智。
稱如如境。一切種智知。見即佛眼。此是報身如來
義也。又云。或示巳身巳事。或示他身他事。此即應
身如來義也。若但性得三如來者是橫。但修得三
如來者是縱。先法次報後應亦是縱。即別佛也。今
經圓說不縱不橫三如來也。揀縱橫如來。尚非今
義。況三藏通教如來耶。又法華之前。亦明圓如來
者。同是迹中所說耳。發迹顯本三如來者。永異諸
經。問。論中但指報為久遠。應指伽耶。法非今昔。如
何三佛悉指於本。答。論雖互指。理必咸通。豈昔有
報。而無餘二。豈今但應。而無法報。以中間今日悉
具三身。但自實成。望於中間。今日所現身處。通屬
應化。故且對之。又法身雖即不當今昔。約修相望。
還分近遠。下釋壽量。可以準知。故今日中間。節節
具三。論云。示現成大菩提無上。故示三種菩提。一

應佛菩提。隨所應現。即為示現。如經出釋氏宮故。
二報佛菩提。十地滿足。得常涅槃。如經我實成佛
巳來。無量無邊劫故。三法佛菩提。謂如來藏性淨
涅槃不變。如經如來如實知見三界之相故。經具
其義。論出其名。不作上釋。寧會經論耶。次明壽量
者。壽者受義。真如不隔諸法。故名為受。又境智相
應。故名受。又一期報得。百年不斷。故名受。略釋壽
竟。次廣釋量。量者詮量也。量字則通。無的別據。詮
量法如來。以如理為命。報如來。以智慧為命。應如
來。以同緣理為命。詮量諸命若有量。若無量。若非
量非無量。法身如來如理命者。有佛無佛。性相常
然。不論相應與不相續。亦無有量及無量。文云。非
如非異。非虗非實。葢是詮量法身如理命也。詮量
報身如來。以如如智。契如如境。境發智為報。智冥
境為受。境既無量無邊。常住不滅。智亦如是。函大
葢大。文云。我智力如是。久修業所得。慧光照無量。
壽命無數劫。此是詮量報身如來智慧命也。詮量
應身者。應身同緣。緣長同長。緣促同促。云云自彼。
於我何為。文云。數數現生。數數現滅。或復自說名
字不同。年紀大小。此是詮量應佛同緣命也。復次
更約四句。以釋三身。法身非量。非無量。報身金剛
前有量。金剛後無量。應身隨緣則有量。應用不斷
則無量。通途詮量。三句在聖。一句屬凡。有量無常。
都非佛義。舊來所說。乃是增減兩謗。如誣於佛。非

魔是何。四句詮量。其義巳顯。為未解者。更常等四
句料簡。先別次通。別者非常非無常。雙非理極。即
法身也。常者即報身也。報智境合。亦非常非無常。
但取正智圓滿。不生不滅。過金剛心之前故。取常
為報身耳。亦常亦無常。應身也。應用無盡亦常。數
唱涅槃名亦無常。無常者。金剛心巳前。智用增進。
乃至凡夫生滅出沒。皆是無常。三佛各一句。凡夫
共一句。此約別教。別分別也。通途圓說者。一一如
來。悉備四句。法身四者。非常非無常。雙破凡聖八
倒故。常者如虗空常故。無常者無凡夫生滅倒故。
亦常亦無常者。寂而雙照故。此法身四句。報身四
者。非常非無常者。智冥境故。常者出過二乘故。無
常者。無生滅倒故。亦常亦無常者。能雙照故。應身
四者。非常非無常者。非報非生死故。常者。常應同
故。無常者。同無常故。亦常亦無常者。兩存故。此三
身四句釋也。凡夫既得無常一句。通途亦作四句。
但有性得之理。尚無四句名字。況行用耶。可以意
得。不俟說也。一身即是三身。不一不異。當知一佛
身。即具諸身壽命功德。隨緣感見。長短不同。大經
云。凡夫二乘。見佛壽命。猶如冬日。菩薩所見。猶如
春日。唯佛見佛壽命。無量猶如夏日。所以然者。凡
夫博地。翳障朦朧。藏通二乘。雖斷四住。不見中道。
若捨分段。受法性身。未破無明。彼土所奉。猶是勝
應。當知二乘。秪見冬日。若諸菩薩。未登地住。所見

同前。若破無明。乃至受分法身。與而為語。得見報
身壽命。奪而為語。猶是勝應。未窮報身之源。未盡
法性之極。所見佛壽。猶是春日。唯佛與佛。窮性盡
源。見法身壽。猶如夏日。大經舉三譬譬之。於諸常
中。虗空第一。一切壽命。如來第一。此譬法身壽命。
無始無終。性相凝湛。不同應報也。二譬如四河皆
皈大海。此譬報身所修萬善。皆感佛報壽命海中
也。三阿耨達池。出四大河。此譬應身壽命。從法報
出。同他長短也。此約赴機不定。釋三身也。五約身
以判本報。此品詮量。通明三身。若從別意。正在報
身。何以故。義便文會。義便者。報身智慧。上冥下契。
三身宛足。故言義便。文會者。我成佛巳來。甚大久
遠。故能三世利益眾生。所成即法身。能成即報身。
法報合故能益物。故言文會。以此推之。正意是論
報身佛功德也。此結成本報佛也。次廣約本迹。示
今品意。如是三身種種功德。悉是本時道場樹下。
先久成就。名之為本。中間今日寂滅道場。所成就
者。名之為迹。諸經所說本迹者。取寂滅道場。所成
法報為本。從本所起。勝劣兩應為迹。今經所明。取
寂場及中間所成三身。皆名為迹。取本昔道場。所
得三身。名之為本。故與諸經為異也。非本無以垂
迹。非迹無以顯本。本迹雖殊。不思議一也。肇師之
言。意在寂場之本耳。復次寂場本迹。復有多種。或
以涅槃為本。從真起應為迹。迹本俱空。言思雙斷。

故不思議一也。或以俗為本。從俗起應為迹。迹本
深廣。下地不能言思邊涯。故言不可思議一也。或
以中為本。從中起應為迹。迹本皆言語道斷。心行
處滅。故云不思議一也。復次此三非三。亦復非一。
非三非一為本。而三而一為迹。皆言語道斷。心行
處滅。不思議一也。未知諸師指何處本迹。不思議
一也。今攝褻四番。皆是迹中不思議一耳。遠指本
地三番四番不可思議。以為其本。從箇本而垂迹。
將箇迹而顯本。本迹雖殊。不思議一。如此本迹。何
得不異眾經。何得不異諸師。問。諸經各說位行。或
多或少。華嚴四十一位。瓔珞五十二位。名義皆廣。
此經始末。都無此事。云何言異。答。譬如世人修種
種業。集種種寶。求種種位。若無壽命。用財位為。大
經云。譬如長者生育一子。相師占之。有短壽相。不
任紹繼。父母知巳。忽之如草。法門亦爾。行種種因。
獲種種果。現種種通。化種種眾。說種種法。度種種
人。總在如來壽命海中。海中之要。法性智應。喉襟
目蒵。非異是何。巳上釋品題竟。
△二廣開近顯遠
文為二。先誡信。次正答。有長行偈頌。長行法譬為
二。法說又三。初三世益物中。初明過去益物。先出
執近之情。為三。】

「爾時。佛告諸菩薩。及一切大眾。諸善男子。汝等當信
解如來誠諦之語。復告大眾。汝等當信解如來誠諦
之語。又復告諸大眾。汝等當信解如來誠諦之語。是

時菩薩大眾。彌勒為首。合掌白佛言。世尊。惟願說之。
我等當信受佛語。如是三白巳。復言惟願說之。我等
當信受佛語。爾時世尊。知諸菩薩。三請不止。而告之
言。汝等諦聽。」

【初明誡信者。佛旨論誡。眾受為信。此文有三誡。三
請。重請。重誡。迹門三請一誡。此中四請四誡。前後
合五誡七請。奇特大事。殷勒鄭重也。誡是忠誠。諦
是審實。不欺於物。言則詣真。昔七方便。隨他意語。
非告誠實。今隨自意語。示之以要。故言誠諦。菩薩
既奉誠誡。不敢致疑聞必取信信受誠言也。】

「如來祕密神通之力。」

【此出所迷法。祕密者一身即三身。名為祕。三身即
一身。名為密。又昔所不說。名為秘。唯佛自知。名為
密。神通之力者。三身之用也。神是天然不動之理。
即法性身也。通是無壅不思議慧。即報身也。力是
幹用自在。即應身也。佛於三世。等有三身。於諸教
中。祕之而不傳。故更應廣約諸味。簡巳更約今昔。
簡之方顯本地三身神通。】

「一切世間天人。及阿修羅。」

【二出能迷眾者。一切世間。天人阿修羅。謂今佛始
於道樹。得此三身。故執近以疑遠。此本說中。不復
言及二乘。但對菩薩。菩薩攝在天人修羅三善道
內。餘三惡趣罪重。根鈍少智。不知作此謂也。故大
品但云摩訶衍勝出天人阿修羅。亦復不言三途

也。】

「皆謂今釋迦牟尼佛。出釋氏宮。去伽耶城不遠。坐於
道場。得阿耨多羅三藐三菩提。」

【三出所迷之謂者。菩薩有三種。一下方。二他方。三
舊住也。下方者。即本日所化。故無執近之謂。他方
舊住。俱有二種。一者從法身。應生者。往世先得無
生。或巳先聞發迹顯本。設未得聞。報盡受法性身。
於法身地。自應得聞長遠之說。是故應生菩薩。多
無執近之謂。二者今生始得無生忍。及未得忍者。
咸有此執近之謂也。
△從然善男子。我實成佛巳
來下。第二明破執遣迷。以顯久遠之本。上文誠諦
之誡。即是此也。就此復二。一顯遠。二從自從是來
下。明過去益物所宜。就初又為二。一法說顯遠。二
舉譬格量。】

「然善男子。我實成佛巳來。無量無邊。百千萬億。那由
他劫。」

【此是破近顯遠中。初法說顯遠。破執遣迷。以顯久
遠之本。上文誠諦之誡。即是此也。法說成佛巳來。
甚大久遠。伽耶近謂即破。破近顯遠。略有十意。委
如玄義。此文正用破近顯遠。破近謂情。廢近顯遠。
廢於近教也。
△下譬說格量。又為三。】

「譬如五百千萬億。那由他阿僧祇。三千大千世界。假
使有人。抹為微塵。過於東方五百千萬億。那由他阿
僧祇國。乃下一塵。如是東行。盡是微塵。諸善男子。於

意云何。是諸世界。可得思惟校計。知其數不。」

【初舉喻問。顯出長遠。餘經或明數不可說。塵沙等
為喻。方此此則為多。直下塵被點之界。巳不可說。
況不點。寧當可說。下塵不下塵界。尚不可說。下塵
不下塵塵。豈可說耶。況復過是。寧可說耶。當知壽
量非說不知。注家云無始之壽。晦而未彰者。此不
應爾。何者。此中正明久遠之長。以破伽耶近成之
短。彰灼顯著。何晦之有。又言何佛不然。此亦不爾。
久近不同。長短別故。】

「彌勒菩薩等。俱白佛言。世尊。是諸世界。無量無邊。非
筭數所知。亦非心力所及。一切聲聞。辟支佛。以無漏
智。不能思惟知其限數。我等住阿惟越致地。於是事
中。亦所不達。世尊。如是諸世界。無量無邊。」

【第二答中。舉三人不知。即聲聞。辟支佛。彌勒也。】

「爾時佛告大菩薩眾。諸善男子。今當分明宣語汝等。
是諸世界。若著微塵。及不著者。盡以為塵。一塵一劫。
我成佛巳來。復過於此。百千萬億那由他阿僧祇劫。」

【第三合譬。僧傳云。準羅什舊經。無一塵一劫四字。
有齊高僧曇副。誦經感夢。云少一句。後果得之。若
金光明云。一切海水。可知滴數。無有能知如來之
壽。此亦明未來壽。非過去壽也。若引證此。殊不相
關。
△下自從去。明益物所宜。又為三。】

「自從是來。我常在此娑婆世界。說法教化。亦於餘處
百千萬億那由他阿僧祇國。導利眾生。」


【初明益物處。然須顯處者。上引譬甚久。久居何處。
故云常在此土。及於他國。而作佛事。又此之娑婆。
即本應身所居之土。今日迹居。不移於本。但今昔
時異。見燒者謂近。照本者達遠。故經云。我土不毀。
常在靈山。豈離伽耶。別求常寂。非寂光外。別有娑
婆。】

「諸善男子。於是中間。我說然燈佛等。又復言其入於
涅槃。如是皆以方便分別。」

【二明拂執迹上疑。疑因疑果。昔教所說之處處行
因。又處處得記。即是果疑。今拂除此疑。指然燈佛
者。即拂因疑。又復言其入於涅槃。即拂果疑。如此
因果。非復一條。皆我方便。非實說也。故名拂疑。或
有人云。方便說然燈佛。是我之師。然實是釋迦現
作。非生現生。非滅現滅。故言又復言其涅槃。今謂
不爾。但取前釋。何者。然燈佛。于時緣熟。以佛像化
之。我緣未熟。但為菩薩。從佛得記。得記即是果義。
行行即是因。消文自足。言其者。即是中間施化之
其耳。非謂然燈也。又中間益物。即有形聲兩益。若
言值然燈佛者。此有形益。又復言其入於涅槃者。
彼佛滅後。助佛揚化。即有聲益。若爾形聲兩益。皆
屬中間因耳。既有形聲之生。生必有死。死即入涅
槃。名此為果耳。不得言中間。巳成佛果。何者。法華
之前。未說成佛。何得有佛果之疑。舊以然燈。是我
現作。此亦非解。法華前經。未論昔巳成佛。何教說

然燈是我所現。而拂此疑耶。
△下去第三益物所
宜。又二。】

「諸善男子。若有眾生。來至我所。我以佛眼。觀其信等
諸根利鈍。隨所應度。」

【初明感應。至我所者。即是過去眾生漸頓兩機。冥
扣法身也。佛眼觀者。即是久巳成佛。用佛眼鑑照。
無有遺差。將欲起於劣勝兩應。而利益之。善機凡
有二力。一感人天華報。二感佛道果報。若以法眼。
觀知萬善。緣其重輕。各得華報。不能究竟知其終
得種智果報。若以佛眼。圓照萬善。知其始末。此經
一向。明佛眼觀知眾生。萬善究竟得佛。一大事出
世之正意也。信等諸根者。信等五根也。慧根即了
因。餘根即緣因。此二善根。各有利鈍。通攝頓漸機
緣。頓機利鈍。即是圓別根機。漸根利鈍。即是藏通
機緣。又小乘根名鈍。大乘根名利。又小乘根名利。
人天乘名鈍。十法界眾生所有善根利鈍為機。不
用惡法。要法非緣了二因也。如來悉照十界善機。
隨所應度。而現形聲饒益也。
△下第二正明應化
所宜。為二。一形聲益。二得益歡喜。先形益又二。先
明非生現生。次非滅現滅。】

「處處自說名字不同。年紀大小。」

【初非生現生。自說名字不同者。形既其現。則有名
字。因名召體。機有優劣。形有勝負。形異故。名則不
同。年紀大小者。即形勝負。勝者即勝應。負者即劣

應也。名不同者。即二佛現壽。有量無量也。處處者。
豎論。則過去之處處行因國土也。橫論。即十方國
土也。名字不同。約豎處所。亦有生法名字不同。如
今之應身。望過去然燈佛等。約橫國土。亦有生法
名字。如今之應身。望分身。亦如華嚴十號中所列。
釋迦異名。若干不同。又諸經所辨。佛有三身名字
不同。所召法體皆異。或說毗那。或舍那。或釋迦。法
身佛或名如如實相第一義般若楞嚴等比也。此
約示現佛法界身。名字不同。若現九法界身。名字
不同。則無量無邊。可以意得。年紀大小者。此明壽
命長短。遂上所現應身。或說壽二萬。如迦葉佛時。
或說壽八萬時。如彌勒佛時。傳互明大小。縱橫可
知。就法報應佛。壽命大小。具如玄義。或三身相望
辨大小。或三身各別皆為小。合說名為大。例三點。
此皆隨所應度。為其現身及壽命長短耳。】

「亦復現言當入涅槃。」

【二明非滅現滅。亦復現言當入涅槃者。應以滅度
而得度者。即現滅度也。令其戀仰而得解脫。此義
現下譬說中也。】

「又以種種方便。說微妙法。」

【第二明聲益。又以種種方便說微妙法者。是現聲
益也。小身短壽。即是說於漸教。故言種種方便也。
大身長壽。即是說頓教。故言說微妙法也。】

「能令眾生發歡喜心。」


【二得益歡喜。雖初以漸。終令入大。言皆令得歡喜。
仍此歡喜。即是施化得益。佛依四悉檀。施形聲兩
益。眾生獲於四利。稱機則喜。乖機則惱。下文云皆
實不虗。即此義也。
△次明現在益物。為二。一機感。
二應化。】

「諸善男子。如來見諸眾生。樂於小法。德薄垢重者。」

【初明機感。是現在師子奮迅益物。此三昧有十功
德。一分別他人諸根。熟不熟。清淨不清淨。二以如
來法輪。教未度者。悉入法律。三弘誓徧滿十方。音
聲亦爾。或一音徧滿。百千萬音。皆亦徧滿。普教眾
類。四轉無上輪。化眾生。皆取滅度。餘人不能轉。獨
佛能轉。五能示出家剃髮。持淨戒。亦能使人樂。六
性行合空。七放光示滅。或存或亡。或示相好。或隱
相好。八降伏四魔。九令他得入至要。增長止觀。十
具上十善之本。身三口四等也。如來見者。即佛眼
照也。諸眾生樂小法者。所見之機也。華嚴云。大眾
雖清淨。其餘樂小法者。或生疑悔。長夜衰惱。憫此
故默。偈云。其餘不久行。智慧未明了。依識不依智。
聞巳生憂惱。彼將墜惡道。念此故不說。按彼經。無
聲聞二乘。但指不久行者。為樂小法人耳。師云。樂
小法者。非小乘人也。乃是樂近說者為小耳。今當
通說之。所謂貪愛二十五有。即人天之機。來至我
所。名小法也。貪樂涅槃。求自解脫。即二乘之機。來
至我所。亦名樂小法也。樂於漸次。紆迴佛道。即三

菩薩機。來至我所。亦名樂小法也。德薄者。緣了二
善。功用微劣。下文云諸子幼稚也。垢重者。見思未
除也。問。非生現生。備施頓漸二化。七方便等。可是
樂小法者。圓頓赴機。是應樂大法者。云何通判為
樂小法耶。答。向略其意。今廣釋。凡為四義。一約往
日。雖發大心。不能專精。多著弊欲。不得出世。名弊
欲。為小法也。二約現在。如佛未出世。諸天人等。雖
有大機。而心染世樂。著於邪見。故名樂小法。此二
義。與下譬宛轉于地意。同也。三約修行。雖不樂於
三界弊欲小法。而樂三乘灰斷。亦名小法。雖不樂
於三乘近果。而樂歷別修於一乘。不能於一心圓
頓普修。故名樂小。此三意。約因門。明樂小法。四約
果門。樂聞近成之小。出釋氏宮。始得菩提。不欲樂
聞長遠大久之道。故言樂小。此等小心。非始今日。
若先樂大。佛即不說始成。說始成者。皆為樂小法
者耳。
△下第二現在應化。又二。一非生現生。二非
滅現滅。現生又二。一現生。二利益。現生又二。一現
生。二非生。現生者迹現於生。非生者非始示生也。】

「為是人說。我少出家。得阿耨多羅三藐三菩提。」

【為是人說我始得菩提。前明利鈍二機。來感法身。
今即現勝劣兩應。劣應應鈍根。勝應應利根。此兩
應竝有生法二身生。劣應二身生者。以正慧託胎。
出生行七步。如迦旃延子所述。乃至六年苦行巳
還。是名生身生也。法身生者。即三十四心斷結盡。

所得五分法身是也。勝應生身生者。如華嚴大經
等說。與諸菩薩。處摩耶胎。常說大乘。出行十方。各
各七步。是名生身生也。法身生者。於寂滅道場。金
剛後心。斷無明盡。得妙覺相應慧。窮照法性。萬德
種智。圓明普備。是名法身生也。出家者。劣應出分
段家。勝應出二死家。得菩提者。劣應得有作四諦。
所發無漏。盡無生智。名為菩提。勝應即照三諦一
實之道。一切種智為菩提也。】

「然我實成佛巳來。久遠若斯。但以方便。教化眾生。令
入佛道。作如是說。」

【次明本實不生。即非生也。但人天修羅。見此二種
生法二身。謂言始生。此則不然。然我久巳得此生
法二身。今日之生。非實生也。故云久遠若斯。若斯
者。如上譬之長久也。但以方便下。明既非實生。何
故現生。為利樂小法人。德薄垢重者。使得佛道。故
言但以方便教化眾生。作如是說者。非生而現生。
故云作如是說也。餘經但破劣應生身生非生。尚
不破劣應法身生非生。今經正破勝應法身生非
生。何者。我實成佛巳來。久遠若斯。故知今日劣勝
兩法身生皆被破。故生非生。與餘經永異也。當知
兩處相望。不可以乘栴檀樓閣。濫同貫日之精。不
可以種智圓明。同正習俱盡。復以十方七步不同。
而表勝劣。故知兩處皆無久成也。
△下第二明現
生形聲益。先明形聲。次明不虗。】


「諸善男子。如來所演經典。皆為度脫眾生。或說巳身。
或說他身。或示巳身。或示他身。或示巳事。或示他事。」

【初明形聲益。說即聲教。示即形規。形聲不出自他。
若說法身。是說巳身。若說應身。是說他身。益言值
然燈佛。即是說巳身。燈明是我師。是說他身。示正
報。是自巳事。示現依報。是示他事。隨他意語。是說
他身。隨自意語。是說巳身。示巳他事。亦類如此。
△
下諸所去。明不虗。又二。先標不虗。次釋不虗。初偏
據聲益不虗釋。則雙釋不虗。】

「諸所言說。皆實不虗。」

【初不虗者。漸頓二機。稟此二種形聲。皆益不虗。上
過去章。明皆歡喜。似如世界之益。今明皆不虗。勝
劣形聲。逗於二機。獲四悉檀。皆不虗也。大論明。四
悉檀竝實。世界故實。對治為人故實。篤而為論。三
是世間實。此實則虗。緣中亦有世間三實。第一義
則虗。若以此虗實。約本迹二門。漸頓益者虗實。昔
方便行。未得實道之益。是其因虗。執於近迹。未得
本地真實之益。即是果虗。今聞迹門之說。同入實
相。即得因中實益。聞本門之說。即除執近之情。得
於長遠果地之實益。今得二實。對昔二虗。約圓頓
眾生。於迹本二門。一實一虗。得中道之行。是得因
中之實益。而執近果。是於果虗。今聞說因。更不別
得真實之益。聞說遠果。即得實果之益。昔有一虗。
今得一實。故云皆實不虗也。問。今昔大乘所顯實

相。前後悟者。應有異耶。答。初入次入。乃至壞草菴。
通入中道。但入有漸頓。故分二教。例入真諦。鈍者
依析法無常等觀。利者用體法空觀。故分藏通耳。

△下第二總釋益物不虗。先釋形益。後釋言益不
虗。此中六句。顯於應身不離法身。法身無形。亦無
起滅。眾生有起滅之機。感於法身。如來願力。應同
起滅。起滅之見。出自眾生。故約三界。以明諸句。又
為二。一照理不虗。二從以諸眾生下。明稱機不虗。
達理稱機。設教化物。必不虗也。然本迹者寄事以
說。如下釋如實知見等。論云。如來知見三界相者。
謂眾生界。即涅槃界。不離眾生界。有如來藏故也。
無有生死等。論云。常恒清淨。不變義故。亦無在世
等者。論云。如來藏真如之體。與眾生界。不即不離
故。非實等四者。論云。離四種相。以四種相是無常
故。當知論意。諸句皆圓。是故諸句。皆云與眾生界
不即不離。故今竝作圓常中道佛性釋之。不作此
釋。尚不能見昔教中實。況開顯實。況久遠實。故此
須指本智照境。不見斯旨。徒消本門。】

「所以者何。如來如實。知見三界之相。無有生死若退
若出。亦無在世及滅度者。非實非虗。非如非異。不如
三界見於三界。如斯之事。如來明見。無有錯謬。」

【初釋照理不虗中。先釋經中前四句。從如來至非
如非異也。如實知見。即是實智如理。而照三界之
實。實則無三界之因相也。況如來明見。應云法界。

何以但云三界相等。為令眾生。知垂迹處。無非法
界法身常住。故云如實。應無二種三界之因也。直
云三界者。能知見者。名之為智。所知見如。如即中
境。不出三界故也。於所見中。既通凡聖。今以如來
知見皆實。餘所見知。望佛皆虗。而猶有因。佛如實
見。故云無因。離三界巳。無別理故。無有生死者。無
有二死之苦也。起集名退。無常果現名出也。此釋
初一句竟。亦無在生死之世。及入涅槃之滅。此二
俱滅。故云亦無在世及滅度者。又無生死。即無二
死果也。起集等。即無二死家之因果耳。故有五住
集。名退也。有二死果。名出也。此釋第二句畢。非於
滅度之實。非於生死之虗。故云非實非虗也。此釋
第三句也。非於世間之隔異。非於出世之真如。故
云非如非異。此釋第四句畢。此四明中道也。若雙
非二邊。結句定一邊者。竝屬權教。例如非生非死。
結句為生。是生是死。結句為死。是退是出。結句為
退。非退非出。結句為出。非虗非實。結句為實。是虗
是實。結句為虗。如此之流。今皆非之。乃至單複具
足亦非之。方顯中道意耳。然以句結之。各有所屬。
故一切見。唯結成有。二乘諸句。唯結成無。此有此
無。但成別俗。非此有無。秪成別中。今明圓理。故須
細辨。經云如來如實知見。儻以二乘等釋。則有毀
佛之辜。然此結句。唯在一家。判諸經論一切句法。
以辨文義宗趣不同。釋第五句。不如三界見於三

界者。不如二種三界眾生所見三界之相。如者同
也。不同餘人見於三界。述佛見也。佛必權實二智
具足。必不同彼二種三界所見。二邊因果之因。應
知三界名通。通界內外。若界外立三界名者。以外
準內故也。中理未窮。通名見惑。通三界也。變易土
中。勝妙五塵。名欲界思。不思議法塵。名上界思。淨
名疏中。委出其相。釋第六句者。即如斯至錯謬是
也。唯佛一人。如實窮照三界之實。內具實智之用。
亦是隨自意語。亦是或說巳身之事。故大品云。第
一義中。無所分別。此約實智釋也。如來權智。如量
知見三界之相。即如三界眾生之見。如實知見。無
二死。而隨他意。示二死身。說有二死。無退無出。而
隨他意。說有退有出。亦無在世及滅度者。而隨他
意。示生世間。示入涅槃。說有在世。有得滅者。無實
而說涅槃之實。無虗而說三界之虗。無三世之異。
而說有異。無真諦之如。而說有如。同於三界見於
三界。皆是隨他意語。名為或說他身事示他身事
此即權智。如來證權實二智。明審二諦。所以形言
兩益。皆實不虗。
△下第二釋稱機不虗。又二。】

「以諸眾生。有種種性。種種欲。種種行。種種憶想分別故。」

【先明機感。以諸眾生。根機利鈍。漸頓不同。性欲
行智。種種差別。欲令各得增諸善根。故說巳他之
教。不虗因緣譬喻也。漸頓根性。各有種種。此須用
為人悉檀。為人悉檀。正為生諸善根。善根猶是性

問。習欲成性。今何故。先性後欲。釋云。因有本日根
性。能起今日之欲樂。如因煩惱故有五陰。復因五
陰更有煩惱。不前不後。性欲亦爾。要因習欲。而成
性也。欲者。漸頓二機。若種種欲樂不同。此須用世
界悉檀也。行者。起作業行。隨樂欲而修諸行也。此
須用為人悉檀也。行中好多愛著。致有妨障。此須
用對治悉檀。憶想者是智慧。即相似解。由修行故。
能得解生。此是方便。猶未稱理無言說道。猶是念
想之觀。漸頓眾生。居在內外凡位。有諸善根欲樂。
欲樂故修行。修行故得相似解。此須用第一義悉
檀也。隨其所得憶想之解。更為說法。即得朗悟第
一義。乃至初地欲樂修行二地時。亦憶想二地境。
即是念想。若發生二地真解。即是念想觀除。言語
法滅。乃至佛。方得究竟離於憶想。獲常寂照耳。】

「欲令生諸善根。以若干因緣譬喻言辭。種種說法。」

【次明施化。正對機施巳他形聲益。於漸頓種種根
機。令生種種善根故。現若干巳他身事。若干自他
聲教。若干因緣譬喻。若對漸機。以三藏中四門。若
干因緣譬喻。於一一門中。復有若干。如為懈怠者。
說苦忍。為我慢者。說無常忍等。通教四門。亦如是。
若對頓機。如別圓等。亦各四門。若干種種。如三十
二菩薩。各說入不二法門。華嚴中種種行類相貌。
皆為種種根機。施若干譬喻言辭說法也。】

「所作佛事。未曾暫廢。」


【第三總結不虗者。如上若干巳他形聲。皆令眾生
入佛知見。不為人天二乘小事。故云所作佛事也。
若一人獨得滅度。餘人不得者。所作佛事。即為有
廢。廢即令眾不得實益。豈得會皆實不虗。云何皆
實。昔云我坐道場不得一法實。七方便竝非究竟
滅。二涅槃者方便空拳。故知唯虗。未見皆實。若昔
施七權。遂不得入一實者。可言其虗。虗引得出。無
有虗出而不入實者。故知昔虗為實故也。皆實不
虗。佛事無廢。即此義矣。
△第二明非滅現滅。又二。
一明非滅現滅。二明現滅利益。初又二。先明本實
不滅。次從然今下。明迹中唱滅。】

「如是我成佛巳來。甚大久遠。壽命無量。阿僧祇劫。常
住不滅。」

【初明果位常。常故不滅。寄此四字。明未來大勢威
猛常住益物也。】

「諸善男子。我本行菩薩道。所成壽命。今猶未盡。復倍
上數。」

【二舉因況果。以明常住舊人。據此以證無常云。前
過恒沙。後倍上數。神通延壽。猶是無常。僻取文意。
大有所失。當知古師見經中有所成壽命之言。謂
為果壽。乃指前文過於塵界。為前過恒沙。以非恒
沙可能喻故。乃用世界。以之為喻。于今未盡。為後
倍上數。又古人見復倍之言。便為有限。況復不知
是實因壽。而云神通。意言。今雖未盡。必有盡時。今

謂不然。經舉因況果。果非數也。經云久修業所得
壽命無數劫。非神通延壽也。何者。佛修圓因。登初
住時。巳得常壽。常壽叵盡。巳倍上數。况復果耶。云
何棄所況之果。苟執能況之因。縱令此因。巳是於
常。非無常也。譬如太子時祿。巳不可盡。況登尊極。
祿用寧可盡乎。明文在茲。何須迴捩。疑誤後生耶。】

「然今非實滅度。而便唱言當取滅度。」

【第二迹中唱滅。三身竝有非滅唱滅義。如淨名云。
法本不生。今則無滅。即是法身非滅。又云是寂滅
義。即是唱滅也。法本不生故無可滅。是寂滅義。云
唱滅者。此唱寂滅。是滅生之滅。非即生之滅。即生
之滅是不滅故。當知此滅名為不滅。法身常住。無
滅不滅。今言寂滅。義當唱滅。何者。若巳了達。不唱
寂滅。為未了者。唱言寂滅。若了寂滅。還指於生。
若全指於生。於懈怠者無利。故須唱寂耳。若言照
寂。即是唱滅。若言寂照。即是唱生。夫法身者。雖非
生非滅。亦有生滅。由唱滅故。智生惑滅。此約事理
相對論也。若迷心執著。即煩惱生。而智慧滅。若解
心無染。即智慧生。煩惱滅。言迷心等者。似同報身。
其意則別。此中正明所滅之惑。為法身體。體有生
滅。良由於智。故寄能顯以彰所顯。滅惑生解。此是
無常滅。若解生惑滅。即是寂滅。此之生滅。悉約法
性而辨。雖俱生滅。悉約理性。若無迷解二緣。則不
唱有此生滅也。報身非滅唱滅者。誰有智慧。誰有

煩惱。而言智慧能破。此約惑智本無生滅。以為報
身無生滅體。此即明暗不相除。即報身不滅義。眾
生未了。聞此便謂其即是佛。而生憍恣。不復修道。
故復唱言道能滅惑。有煩惱時。則無智慧。有智慧
時。則無煩惱。豈非智慧能滅煩惱耶。應身非滅唱
滅者。應是法報之用。體既無滅。用豈有窮。即應身
不滅。但為眾生。若常見佛。則生憍恣。故唱我於今
夜當取滅度也。巳上是約三身非滅唱滅釋畢。第
二約三身常住不滅解者。夫法身當體。明不滅者。
不望餘身。以餘二身。須望法耳。若將體望用。用却
成滅。此明法身常住不滅也。若報身說不滅者。必
約法身。法既不滅。報亦不滅。以理而論。智慧能破。
為到故破。不到故破。為共為獨。如此推理。無有能
破之功。即智慧不滅惑義。就有智慧。則無煩惱。即
是慧能滅惑。智不名滅。此約事明報身常住不滅
也。若應身說不滅者。須約法報。法報常然。應用不
絕。眾生不盡。即不滅度。今此應身。利物不斷。即是
不滅。應用不絕者。法報徧故。應體亦徧。機自在無。
應法恒爾。若不爾者。雖釋圓常。還同生滅。又眾生
不盡。即不滅度者。滅度之時。生實未盡。其義何耶。
應反質云。驗生未盡。則不滅度。故唱滅度。為不生
難遭想者。非為生盡。故知應身常在不滅。何獨法
耶。若不了者。法報亦滅。何獨應耶。此是應身常住
不滅也。第三明三身不生不滅者。若法身當體論

不生滅。報身了達無能生滅。應身相續。不生不滅。
法身同前。不當生滅。報身者智自了智。無能滅者。
智屬於能。既不生滅。豈能令惑若生若滅。應身相
續故不生。相續故不滅。故知因於應身非滅唱滅
一句之文。廣開三身有滅不滅。不生不滅。若不爾
者。生滅則定。何名三身不即不離。若得此意。徧一
代教。但聞一句唱滅之言。即識一切滅不滅義。具
身多少。滅不滅異。方達本地本不生滅。方達中間
今日化道有滅不滅。以本地化中間今日一切迹
教。不出三身四句故也。
△下以是去。第二明現滅
益物。為二。先不滅。眾生有損。二若唱滅。於物有益。
初又二。初不滅有損。次廣釋。】

「如來以是方便。教化眾生。所以者何。若佛久住於世。
薄德之人。不種善根。貧窮下賤。貪著五欲。入於憶想
妄見網中。」

【初明不滅有損也。有損者。如前樂小法人。見佛常
在。不種善根。貧窮下賤。不生二善。故無益。見思不
斷。不斷二惡。則是有損。貪著五欲。入於憶想。憶想
即是見惑。五欲即是思惑。由此眾生垢重。故須唱
滅。不唱滅。則二惡生而不滅。二善損而不生。若依
四悉檀。現滅則二惡滅。二善生。為滅二惡故。用對
治第一義。第一義滅未生惡。對治滅巳生惡。世界
為人生二善。世界生未生善。為人生巳生善。又世
界滅巳生惡。對治滅未生惡。如禪五陰滅欲界惡。

即是世界滅巳生惡。為人生巳生善。第一義生未
生無為之善。既約三身。論滅不滅。故四悉感應。亦
須深明。多番釋者。良由於此也。】

「若見如來常在不滅。便起憍恣。而懷厭怠。不能生難
遭之想。恭敬之心。」

【次廣釋不滅有損所以。即約三佛。一一正示。若見
佛常在。便起憍恣心等故有損。不能生恭敬。故無
益。憍恣即增見惑。厭怠即生思惑。不生難遭想。即
不能生見諦解。不恭敬。即不能生思惟道。為是義
故。宜應現滅。此總標所以也。下更通約三身。明損
益者。法身本無寂滅之名。為上慢者計如不殊。便
謂眾生如。彌勒如。一如無二如。平等即真。由是生
於憍心上慢。謂一切煩惱。本自不生。今亦無滅。何
須修道。即便恣情放逸。為是唱言是寂滅義。此約
法身釋出所以也。次約報身者。上慢之人。聞一切
眾生即菩提相。菩提相即煩惱相。明暗不相除。顯
出佛菩提。眾生聞此。復起慢恣。不復修善。懈怠放
逸。為是等故。唱言報身智慧能滅煩惱。無明力大。
佛菩提智之所能滅。當知前上慢自謂之如。此自
謂之智。二謂俱是大乘上慢。然二上慢不無淺深。
謂如者。乃成大無慚人。謂智者。由之須智照惑。由
二上慢。以不了故不解即名。凡云即者。以顯於離。
如冰不離水。理須融冰。義同於離。方能顯即。又言
離。為成於即。若不離者。眾生即佛。何須修道。為不

識離。直云即者。故須唱滅。等覺一品。尚唯佛智之
所能斷。豈以博地謂即是耶。私曰。凡看究斯注者。
請再詳再審。冥契佛意。此釋出報身不滅有損所
以也。應身非滅現滅。易解如前。此通約三身。釋所
以竟。第三別約報身。明益之由者。若唱言法本不
生。今亦不滅。要須滅惑。方乃寂滅者。此寄法身以
辨須智。經云智慧不滅煩惱者何。答。明時無暗。驗
知暗時無明。故以智慧斷煩惱暗。汝今具足煩惱。
何能有慧。當知智慧能滅障惑。眾生聞是唱滅。便
於三佛。生難遭想。起恭敬心。巳上明不滅有損竟。

△下第二明唱滅有益二。先歎佛難值。次釋難值。】

「是故如來以方便說。比丘當知。諸佛出世。難可值遇。」

【初明難值者。三佛竝難得值。眾生樂著小法。見思
障重。聞三身不滅。則不修道。難得契會也。】

「所以者何。諸薄德人。過無量百千萬億劫。或有見佛。
或不見者。以此事故。我作是言。諸比丘。如來難可得
見。斯眾生等。聞如是語。必當生於難遭之想。心懷戀
慕。渴仰於佛。便種善根。是故如來雖不實滅。而言滅
度。」

【次釋難值也。若見三佛。其人多善少惡。不為其人
唱滅。是人見佛常在靈山也。或不見佛。其人障重
善輕。為說三身難會。眾生聞之便作是念。三佛雖
復非生非滅。必須生善滅惑。乃得證見。此事不易。
故云難遭。心懷戀慕渴仰者。此明現滅無損。滅於

見思。名無損。種善根名有益。巳上初明三世益物
竟。
△下第二大段。總結三世益物不虗。復為三。】

「又善男子。諸佛如來。法皆如是。」

【初明諸佛出五濁。必先三後一。先近後遠。】

「為度眾生。」

【次明皆是為化眾生。】

「皆實不虗。」

【三明皆非虗妄也。巳上法說竟。
△下第二譬說。有
開譬合譬。開譬為二。一良醫治子譬。譬上三世應
化所宜。二治子實益譬。譬上三世利物不虗。上未
來文少。此中具有。就初為三。一良醫遠行譬。譬過
去益物。二還巳復去。譬現在應化。三尋復來皈。譬
未來應化。過去文為二。一廢近顯遠。二明過去應
化所宜。今但譬應化所宜。所宜有三。一處所。二拂
迹疑。三正應化。今但譬應化。應化又二。一機感。二
正應化。今具譬之。如有良醫者。超譬上我以佛眼
觀。有能應之智也。從多諸子息。是追譬上若有眾
生來至我所。能感之機也。上應化所宜又二。一益
物。二明歡喜。今但譬益物。上益物又二。一非生現
生。二非滅現滅。今但譬現滅。】

「譬如良醫。智慧聰達。明練方藥。善治眾病。」

【初開喻中。初良醫治子。譬上三世益物。初良醫遠
喻過去益物機應中。初喻應譬也。良醫者。醫有十
種。一者治病。病增無損。或時致死。譬空見外道。恣

意行惡。教人起邪。斷善根。法身既亡。慧命亦死。二
者治病不增不損。譬有見苦行外道。投岩赴火。苦
行行善。不得禪定。不能斷結。即是無損。亦不能斷
善。即是不增也。三者治病損而無增。但世醫所治。
差巳還復生。即是修定斷結外道也。四者治病能
令差巳不復發。而所治不徧。即二乘人。止治一兩
種有緣者。不能徧治一切也。五者雖能兼徧。而無
巧術。用治苦痛。釋論呼為拙度。即是六度菩薩慈
悲廣治也。六者治病妙術。治無痛惱。而不能治必
死之人。譬通教菩薩體法。但治有反復凡夫。不治
焦種二乘也。七者雖治難愈之病。而不一時治一
切病。即是別教菩薩也。八者能一時治一切病。而
不能令平復如本。即圓教初心十信也。九者能徧
治一切病。亦能平復如本。而不能令過本。即圓教
後心也。十者一時治一切病。即能平復。又使過本。
即是如來。前三種醫。即大經中之舊醫用乳藥也
後七竝客醫無術者。但用無常苦等法。如用辛苦
酢藥也。有術遠來。還令服乳。最後究竟良醫也。良
者善也。內有三達五眼。即是八術。妙得藥性善治
者。外識病源。能用藥也。智慧者。權實二智。深知二
諦也。聰達者。五眼鑑機。頓漸不差也。十二部教。文
理甚深。如明鍊方藥。依四悉檀。治眾生病。如善治
眾病也。無量義云醫王大醫王。以大醫故。稱為良
醫。】


「其人多諸子息。若十二十。乃至百數。」

【第二明喻所化機。若十聲聞也。二十支佛。百數菩
薩也。菩薩之子。凡有三種子義。一就一切眾生。皆
有三種性德佛性。即是佛子。故云其中眾生。悉是
吾子。此文云多諸子息也。約十心數法。即有百子。
心王為正因佛性。慧是了因佛性。餘九相扶起。屬
緣因佛性。一數起時。九數扶助。如是成百也。性德
佛子。非善非惡。而通善惡。故此十數。及與心王。為
通心數。是以性德三因。悉屬正因佛子。二者就昔
結緣。為佛子。如十六王子。覆講法華時。聞法者。亦
生微解。即成了因性。昔能修行。為緣因性。正性為
本。此三因竝屬緣因。資發今日一實之解。故以昔
日結緣。為緣因佛子。即火宅中三十子也。此約十
信。一信起時。即具餘九。還有百信。故得結緣為佛
子也。三者了因之子。即是今日聞法華經。安住實
智中。我定當作佛。決了聲聞法。是諸經之王。從佛
口生。得佛法分。故名真子。此亦有三因性。今既顯
了。見於佛性。竝屬了因佛子。百子之義。還將十數。
入十善法中。十信入初住中。是故正因通於本末。
此文明百子。不取了因子。了因子。屬下不失心服
藥中明之。然修性三因。妙玄止觀。俱有此意。唯此
疏文。文相顯著。為欲望昔聞經力大。故束性三。俱
為正因。緣了各合。俱名為一。故知諸文約修以說
緣了各三。或但論理性。始終具三。如云三道三德

三佛性等。具如修性不二門說。九門共成。方了此
旨。若得此意。圓教行理骨目自成。皮膚毛彩。出在
眾典。故知此經是紀定大綱之教。不可以網目釋
之。若得此意。則一家教旨。大理可通。欲修習觀門。
修行有地。聞眾怪說。情慮坦然。覩諸權經。捉心不
謬。融通名相。豁豁矣無疑。法數增減。離合可見。與
奪他釋。令皈大途。以前三教無此事故。】

「以有事緣。遠至餘國。」

【第二譬過去應化中現滅也。】

「諸子於後。飲他毒藥。藥發悶亂。宛轉于地。」

【此良醫中。第二還巳復去。譬現在應化中。初喻上
機應相關。見諸眾生德薄垢重。眾生於佛滅後。樂
著三界邪師之法。故云飲他毒藥。即是遊行詣他
國。輪轉諸趣。墯在三界。故云宛轉于地。】

「是時其父。還來歸家。諸子飲毒。或失本心。或不失者。
遙見其父。皆大歡喜。拜跪問訊。善安隱歸。我等愚癡。
誤服毒藥。願見救療。更賜壽命。」

【此第二喻非生現生中。譬現形益。譬上我少出家。
得三菩提。上法說有形聲。及利益不虗。今言諸子
飲毒去。譬上形益。信受邪師之法。名為飲毒。失心。
是無大小機感生也。不失心。是有大小機感生也。
又失心者。貪著三界。失先所種三乘善根。為是人。
非滅唱滅也。不失心者。雖著五欲。而不失三乘善
根。為是人故。非生現生也。善強惡輕。見佛即能修

道斷結。如子見父。求藥病愈。善輕惡重。得見佛亦
求救護。而不修道。如子見父求救。不肯服藥。父為
此子。唱言應死。遙見者。明佛出世時。眾生亦見色
身。而為見思障隔五分。不得親奉法身。故云遙也。
見聞佛出。皆有喜敬之事。現諸經文。梵王請等。例
是求救之辭也。】

「父見子等苦惱如是。依諸經方。求好藥草。色香美味。
皆悉具足。擣簁和合。與子令服。」

【此第二喻聲益中。初譬佛受請轉法輪也。經方者。
即十二部教也。藥艸。即教所詮八萬法門也。從佛
出十二部。乃至出涅槃。此出漸頓藥艸也。直從佛
出十二部。此出頓藥艸也。從佛出修多羅。此出漸
藥艸也。此準相生。五味竝從佛出。今置頓從漸以
說。當知藥艸名通。好義不局。故使頓俱名經方。無
非好等。色者譬戒。戒防身口。漸事相彰顯也。香者
譬定。功德香熏一切也。味者譬慧。能得理味也。此
戒定慧。即八正道。修八正道。能見佛性。又色是般
若。照了法性之色。分明無礙。香是解脫斷德離臭
也。味是法身理味也。三法不縱不橫。名祕密藏。依
教修行。得入此藏也。說三乘空三昧力。如擣。無相
如篩。無作如合。一一三昧。具戒定慧也。又空觀如
擣。假觀如篩。中觀如合。此三觀各不離戒定慧。將
此法。與漸頓眾生。令修行名服也。】

「此大良藥。色香美味。皆悉具足。汝等可服。」


【初喻勸門也。】

「速除苦惱。無復眾患。」

【此喻誡門。】

「其諸子中。不失心者。見此良藥色香俱好。即便服之。
病盡除愈。」

【二喻得益不虗也。上有二。一不虗。二釋不虗。今云。
其諸子中不失心者。服藥病差。即譬上皆實不虗
也。此釋經中不作不虗譬也。巳上喻上應化非生
現生竟。
△下去第二喻非滅現滅。初又二。】

「餘失心者。見其父來。雖亦歡喜問訊。求索治病。然與
其藥。而不肯服。所以者何。毒氣深入。失本心故。於此
好色香藥。而謂不美。父作是念。此子可愍。為毒所中。
心皆顛倒。雖見我喜。求索救療。如是好藥。而不肯服。」

【初現滅由。正由眾生薄德。見佛不修行。即是不肯
服藥也。
△我今下。正唱應死。譬非滅唱滅。此中明
衰老。復為二。】

「我今當設方便。令服此藥。」

【初擬宜去住。譬上住有損。滅有益也。】

「即作是言。汝等當知。我今衰老。死時巳至。是好良藥。
今留在此。汝可取服。勿憂不差。作是教巳。復至他國。
遣使還告。汝父巳死。」

【二唱應死。正譬現滅化期將竟也。死時巳至者。當
入涅槃也。留教在。故云是好良藥今留在此。復至
他國者。即是此方現滅。他方現生也。上文云。願在

他方。遙見守護。即其義也。遣使者。或取涅槃中大
聲普告。為使人。或用神通。或用舍利。或用經教等
為使人。今用四依菩薩。語眾生云。佛巳滅度。但留
此法。我今宣弘。汝當受行也。後時眾生。若無四依
傳述經法。豈能自知耶。佛巳滅度。故用四依。是使
人也。
△二是諸下。諸子醒悟。譬現滅利益。上文有
二。一明損益。二釋損益。今但譬得益。此中自惟孤
露下。明滅後得益。如優波笈多所化之流也。又二。】

「是時諸子。聞父背喪。心大憂惱。而作是念。若父在者。
慈愍我等。能見救護。今者捨我。遠喪他國。」

【初即明現滅利益也。】

「自惟孤露。無復恃怙。常懷悲感。心遂醒悟。乃知此藥
色香味美。即取服之。毒病皆愈。」

【第二明未來機感。良由滅後眾生醒悟。服藥修行。
以作因緣。能感未來應化。如遺教云。其未度者。作
得度因緣。亦有現得感見。普賢觀云。精進苦到。得
見釋迦分身。多寶東方善德等。及七佛世尊。】

「其父聞子。悉巳得差。尋便來歸。咸使見之。」

【此是第三明未來益物也。威猛之力。父聞子差。即
機感也。咸使見之。即是起未來之應化。方將形聲
兩益也。】

「諸善男子。於意云何。頗有人能說此良醫。虗妄罪不。
不也世尊。」

【此第二治子實益。喻上三世益物不虗。開譬竟。
△

第二合譬。為三。】

「佛言。我亦如是。成佛巳來。無量無邊。百千萬億。那由
他。阿僧祇劫。為眾生故。」

【初合上過去益物也。】

「以方便力。言當滅度。」

【二合現在。】

「亦無有能如法說我虗妄過者。」

【第三合益物不虗也。】

「爾時世尊。欲重宣此義。而說偈言。」

【下偈有二十五行半。頌上法譬。初二十行半。頌法
說。次五行。頌譬說。上法說有二。今頌亦二。初十九
行半。頌三世益物。次一行。頌皆實不虗。初四行頌
過去世益物。為三。】

「自我得佛來。所經諸劫數。無量百千萬。億載阿僧祇。」

【初頌成道巳久。】

「常說法教化。無數億眾生。令入於佛道。爾來無量劫。」

【二一行。頌中間益物。】

「為度眾生故。方便現涅槃。而實不滅度。常住此說法。
我常住於此。以諸神通力。令顛倒眾生。雖近而不見。」

【三頌益物住處。
△下第二五行。頌現在。為二。】

「眾見我滅度。廣供養舍利。咸皆懷戀慕。而生渴仰心。
眾生既信伏。質直意柔輭。一心欲見佛。不自惜身命。
時我及眾僧。俱出靈鷲山。」

【初二行半。頌非生現生也。】


「我時語眾生。常在此不滅。以方便力故。現有滅不滅。
餘國有眾生。恭敬信樂者。我復於彼中。為說無上法。
汝等不聞此。但謂我滅度。」

【第二二行半。頌非滅現滅。
△下第三十行半。頌上
未來。上但寄常住不滅四字。今頌則廣。文為四。】

「我見諸眾生。沒在於苦海。故不為現身。令其生渴仰。
因其心戀慕。乃出為說法。」

【初一行半。明未來機應。】

「神通力如是。於阿僧祇劫。常在靈鷲山。及餘諸住處。
眾生見劫盡。大火所燒時。我此土安隱。天人常充滿。
園林諸堂閣。種種寶莊嚴。寶樹多華果。眾生所遊樂。
諸天擊天鼓。常作眾伎樂。雨曼陀羅華。散佛及大眾。」

【二四行。頌上常住不滅。常在靈鷲山。此謂實報土。
須指他受用土。若據常在之言。即屬自受用土也。
及餘諸住處者。謂方便有餘土。即上有餘國義。若
準頌文寶莊嚴言。則非自土。即本時他土也。如華
嚴中。多明他受用耳。又有餘且指報土之外。通則
亦徧十方若淨若穢。天人充滿者。三十心是人。十
地是天。擊天鼓者。無問自說也。曼陀羅華者。說賢
聖位也。】

「我淨土不毀。而眾見燒盡。憂怖諸苦惱。如是悉充滿。
是諸罪眾生。以惡業因緣。過阿僧祇劫。不聞三寶名。」

【第三二行。明不見因緣也。】

「諸有修功德。柔和質直者。則皆見我身。在此而說法。

或時為此眾。說佛壽無量。久乃見佛者。為說佛難值。
我智力如是。慧光照無量。壽命無數劫。久修業所得。」

【第四三行。明得見因緣。修功德者。即指緣了具足。
坦然契理。即柔和質直也。則皆見我身。即實報土
也。或時為此眾者。初地初住也。久乃見佛者。即指
五濁重者也。我智力如是。即總結大勢力也。】

「汝等有智者。勿於此生疑。當斷令永盡。佛語實不虗。」

【次一行頌不虗。巳上頌法說竟。
△下五行頌譬說。
為二。初一行頌開譬。為三。】

「如醫善方便。」

【初頌過去益物。】

「為治狂子故。實在而言死。」

【次二句。頌現在益物。】

「無能說虗妄。」

【次一句。頌上不虗。
△下第二四行。頌合譬。為三。】

「我亦為世父。救諸苦患者。」

【初半行。頌合過去益。】

「為凡夫顛倒。實在而言滅。以常見我故。而生憍恣心。
放逸著五欲。墯於惡道中。我常知眾生。行道不行道。
隨應所可度。為說種種法。」

【第二二行半。頌合現在益。】

「每自作是念。以何令眾生。得入無上道。速成就佛身。」

【第三一行。頌合上不虗譬。迹門開三顯一。本門開
近顯遠。皆欲令眾生速入佛道。此事必得。決不虗

也。巳上合譬竟。】

「玅法蓮華經分別功德品第十七」

【此品具有授記領解流通。分別屬記。從初以說。故
云分別品也。佛說壽量。二世弟子。得種種益。故言
功德。淺深不同。故言分別。然二世者。地踊過去也。
靈山現在也。此是本門第二授記段。若據聞經功
德。但屬餘殘。今準當得之言。復同授記。論分此文。
有法力修行力。法力者有五。一證。二信。三供養。皆
如今文也。四聞法。如隨喜品。五讀誦持說。讀誦如
法師功德品。持者追指法師安樂行勸持三品。說
者如神力囑累品。修行力者。若行力如藥王。教化
如妙音。護難如觀音陀羅尼。示功德如妙莊嚴王。
護法如普賢品也。光宅及法華論。判釋此品。具引
不當。委如疏文。今師斷云。論前深後淺。光宅前淺
後深。二彼相拒。世孰判之。夫無生法忍。經論不同。
迦旃延子。明五法成就。獲不退轉。六度菩薩位也。
須陀洹若智若斷。是菩薩無生忍者。三乘共位也。
登初地得無生忍者。別菩薩位也。登初住得無生
忍者。圓菩薩位也。皆聖教明文。不可參濫。光宅游
漾。不會經文。天親以初地為無生忍。專據別義。亦
不會經。然光宅未當。信不在疑。論主天親。豈應徒
爾。但恐譯者曲會私情。如攝論識分八九。及婆沙
一十六字。竝進退在人。何關聖旨。記文甚廣。此不
委示。今分文為三。一經家總序。二如來正分別授

記。三時眾供養。】

「爾時大會。聞佛說壽命劫數。長遠如是。無量無邊阿
僧祇眾生。得大饒益。」

【初經家總序也。然分別者。佛語圓妙。不可用權位
釋經。故上文開示悟入佛之知見。今本門增道損
生。皆約圓位解釋也。】

「於時世尊。告彌勒菩薩摩訶薩。阿逸多。我說是如來
壽命長遠時。六百八十萬億。那由他恒河沙眾生。得
無生法忍。」

【得無生忍。入十住位也。故華嚴云。初發心住。一發
一切發。得如來一身無量身。清淨妙法身。湛然應
一切。即此義也。】

「復有千倍菩薩摩訶薩。得聞持陀羅尼門。」

【得聞陀羅尼。入圓十行位也。】

「復有一世界微塵數菩薩摩訶薩。得樂說無礙辨才。」

【此入圓十迴向位也。】

「復有一世界微塵數菩薩摩訶薩。得百千萬億無量
旋陀羅尼。」

【此入圓初地也。】

「復有三千大千世界。微塵數菩薩摩訶薩。能轉不退
法輪。」

【此入圓二地也。】

「復有二千中國土。微塵數菩薩摩訶薩。能轉清淨法
輪。」


【此入圓三地也。】

「復有小千國土。微塵數菩薩摩訶薩。八生當得阿耨
多羅三藐三菩提。」

【此經八生者。總合四位也。即八生入四地。七生入
五地。六生入六地。五生入七地也。】

「復有四四天下。微塵數菩薩摩訶薩。四生當得阿耨
多羅三藐三菩提。」

【此四生入八地。】

「復有三四天下。微塵數菩薩摩訶薩。三生當得阿耨
多羅三藐三菩提。」

【三生入九地也。】

「復有二四天下。微塵數菩薩摩訶薩。二生當得阿耨
多羅三藐三菩提。」

【二生入十地也。】

「復有一四天下。微塵數菩薩摩訶薩。一生當得阿耨
多羅三藐三菩提。」

【一生入等覺金剛心也。】

「復有八世界微塵數眾生。皆發阿耨多羅三藐三菩
提心。」

【此八世界發心者。六根清淨人。初入十信位也。故
仁王云。十善菩薩發大心。長別三界苦輪海。即此
義也。此明十信。十信通皆具足十善。非謂專以人
天不殺盜等。用對十信。既云長別三界苦輪。諸經
信位。有云長別三界苦輪海者。不可將判住行向

位。當知須是斷惑十信。自非今家準法華文。判以
法師功德六根互用。為十信位。而為內凡。於十信
前。以分別功德末。如來滅後巳下文。立五品位。為
外凡。寧判十信斷三界苦。仁王經意。何由可消。若
不然者。如何可判華嚴初住。為聖位耶。若判華嚴
十梵行文。以十信心。功齊極位。復成太過。初住屬
聖。十信如何非內凡耶。此與地前伏惑。初地見道。
永不相關。是故今以圓意消文。各更引經。而為證
據。故六即判位。理不可亡。若論增道損生。不如光
宅斷因生之生。不如天親斷果報之生。但約智德
論增。約斷德論損。約法身論生。約無明論滅。例如
大經月喻。從初一日。至十五日。光色漸增。從十六
日。至三十日。光色漸減。約一月體。而論增減。喻約
法身而論智斷。或可一人時。有八番增損。或可一
世或八世或無量世。或可八念或無量念。或可眾
多。微塵數人亦如是。是故不可以因生果生局之。
不可離張智斷釋之。然本門得道。數倍眾經。非但
數多。又熏修日久。元本垂迹。處處開引。中間相值。
數數成熟。今世五味。節節調伏。收羅結撮。皈會法
華。譬如田家春生夏長。耕種耘治。秋收冬藏。一時
穫刈。自法華巳後。有得道者。如捃拾耳。涅槃自指
八千聲聞。於法華中。得受記莂。如秋收冬藏。更無
所作。故知大穫須在法華。故大經中得道眾者。如
梵行品末云。摩伽國無量人。發菩提心。至陳如品

末。十千菩薩。得一生實相。五萬菩薩。得二生法界。
二萬五千菩薩。得畢竟智。三萬五千菩薩。悟第一
義。四萬五千菩薩。得虗空三昧。五萬五千菩薩。得
不退忍。亦名法忍。六萬五千菩薩。得陀羅尼。七萬
五千菩薩。得師子吼三昧。八萬五千菩薩。得平等
三昧。發菩提心。及二乘心。各云無量恒沙。二萬億
人。現轉女身。前八節文。始自一生。終至平等。竝非地
前。雖深雖多。若比今經四天下塵。及大千塵。葢不
足言。今經正宗三用。及以本門得益。竝不與諸經
同也。況流通中。自藥王下六品。品品之中。皆有結
得道者。皆過八萬。勸發品中。大千界塵人。具普賢
道。故知捃拾今經之餘。雖然爾前諸味之權文。為
今經之方便。爾後涅槃捃拾此機。乃至扶律。明一
乘常住。得此經旨。一毫行一句法。無非法界。十方
佛法。起平等見。而常分別諸佛化儀。方稱斯經一
乘之旨。應思我等為何所依。方稱此經弘宣之相。】

「佛說是諸菩薩摩訶薩。得大法利時。於虗空中。雨曼
陀羅華。摩訶曼陀羅華。以散無量百千萬億。寶樹下
師子座上諸佛。并散七寶塔中師子座上釋迦牟尼
佛。及久滅度多寶如來。亦散一切諸大菩薩。及四部
眾。又雨細抹栴檀沈水香等。於虗空中。天鼓自鳴。妙
聲深遠。又雨千種天衣。垂諸瓔珞。真珠瓔珞。摩尼珠
瓔珞。如意珠瓔珞。徧於九方。眾寶香爐。燒無價香。自
然周至。供養大會。一一佛上。有諸菩薩。執持幡葢。次

第而上。至于梵天。是諸菩薩。以妙音聲。歌無量頌。讚
歎諸佛。」

【第三時眾供養。表本門彌勒等總領解段也。聞深
遠法。得大饒益。欲報佛恩。而設供養。亦是寄事以
表領解。上迹門菩薩亦悟。而大事未畢。所以不陳。
本門既竟。彌勒總申領解。明諸菩薩。執持幡葢。次
第而上至于梵天。幡者轉義。葢者覆義。地者始義。
梵者淨義。智斷番番轉。慈悲番番覆。高下深淺。不
失次第。際于梵天。表諸菩薩增道損生。隣于妙覺。
極於極淨。若作天親解者。只得初地一番。豈得與
此文會耶。】

「爾時彌勒菩薩。從座而起。偏袒右肩。合掌向佛。而說
偈言。」

【偈有十九行。復為三。】

「佛說希有法。昔所未曾聞。世尊有大力。壽命不可量。
無數諸佛子。聞世尊分別。說得法利者。歡喜充遍身。」

【初二行。頌時眾得解。】

「或住不退地。」

【初一句。頌上無生忍。即十住位。】

「或得陀羅尼。」

【二一句。頌上得聞持陀羅尼。十行不思議假。且對
聞持。】

「或無礙樂說。」

【此一句。頌十迴向也。】


「萬億旋總持。」

【一句頌上初地。】

「或有大千界。微塵數菩薩。各各皆能轉。不退之法輪。」

【此一行頌二地。】

「復有中千界。微塵數菩薩。各各皆能轉。清淨之法輪。」

【此一行頌三地。】

「復有小千界。微塵數菩薩。餘各八生在。當得成佛道。」

【此一行頌四地。】

「復有四三二。如此四天下。微塵數菩薩。隨數生成佛。」

【此一行。頌上四生八地。三生九地。二生十地也。】

「或一四天下。微塵數菩薩。餘有一生在。當得一切智。
如是等眾生。聞佛壽長遠。得無量無漏。清淨之果報。」

【此二行頌等覺。得無量無漏清淨果報者。揀異二
乘有量。故言無量。妙因所感。故言清淨。無障礙土。
故言果報。異二乘無報也。聞佛壽無量。此文定判
為無量。何得用舊解有量耶。】

「復有八世界。微塵數眾生。聞佛說壽命。皆發無上心。
世尊說無量。不可思議法。多有所饒益。如虗空無邊。」

【此二行。頌上十信也。】

「雨天曼陀羅。摩訶曼陀羅。釋梵如恒沙。無數佛土來。
雨栴檀沈水。繽紛而亂墜。如鳥飛空下。供散於諸佛。
天鼓虗空中。自然出妙聲。天衣千萬億。旋轉而來下。
眾寶妙香鑪。燒無價之香。自然悉周徧。供養諸世尊。
其大菩薩眾。執七寶幡葢。高妙萬億種。次第至梵天。

一一諸佛前。寶幢懸勝幡。亦以千萬偈。歌詠諸如來。
如是種種事。昔所未曾有。聞佛壽無量。一切皆歡喜。
佛名聞十方。廣饒益眾生。一切具善根。以助無上心。」

【第三八行。頌時眾供養。以表領解。巳上本門正宗
開顯畢。
△今依南師。從偈後凡十一品半。分為二。

初從此下。至常不輕三品半。單明弘經功德深。以
勸本門單流通。從神力品下八品。付囑雙明本迹
二門流通。各復有三。此半品。及隨喜品。明初品因
功德。以勸流通。二從法師功德。明初品果功德。以
勸流通。三不輕品。引信毀罪福。證勸通流。後三者。
神力囑累。囑累流通。藥王下五品。約化他勸流通。
普賢。約自行勸流通。生起者。現在聞經。得真似兩
解益。如上說。若直聞一句。而生隨喜。如現在四信。
格其功德。未來無佛。恐人疑福少。故說滅後五品
功德也。因功德微密。未若果功德彰灼。故說法師
功德品。因果雙舉。未若引證分明。故說不輕。雖舉
往人。未若現變。故說神力。雖示神力。未若摩頂付
囑。故說囑累。雖通途囑累。未若示其要術。棄身存
道。故說藥王。雖誡能化。未若誡其所化。隨聞法處。
應生佛想。故說妙音觀音。若初心弘經。既無神力。
當依內禁。故說陀羅尼。復須外護。故說嚴王普賢。
聯翻重疊。使大法弘通耳。就偈後長行為二。一現
在四信。二滅後五品。問。云何四信。答。略解三人。廣
說二人。觀成一人。信通四人。故言四信也。四信者。

初一念信解。未能演說。二略解言趣。三廣為他說。
四深信觀成。初一念信解。有長行偈頌。長行有三。
一舉示其人。二明功德。三位行不退。】

「爾時。佛告彌勒菩薩摩訶薩。阿逸多。其有眾生。聞佛
壽命長遠如是。乃至能生一念信解。」

【初舉示其人。一念信解者。隨所聞處。豁爾開明。隨
語而入。無有罣礙。信一切法皆是佛法。又信佛法
不隔一切法。不得佛法。不得一切法。而見一切法。
亦見佛法。即一而三。即三而一。亦是行於非道。通
達佛道。行於佛道。通達一切道。不得佛道一切道。
而通達佛道一切道。無所有而有。而有無所有。非
所有。非無所有。如門前路通達一切。東西無北。𢄶
無壅礙。眼耳鼻舌身意。凡有所對。悉亦如是。無疑
曰信。明了曰解。是為一念信解心。若坐思惟。隨所
思惟。豁然開悟。通達三諦。亦復如是。如是信解。名
鐵輪位。又一解未是具足鐵輪。乃是十信之初心。
其人未得六根清淨。故非鐵輪正位也。】

「所得功德。無有限量。」

【初總明格量也。】

「若有善男子善女人。為阿耨多羅三藐三菩提故。於
八十萬億那由他劫。行五波羅蜜。檀波羅蜜。尸羅波
羅蜜。羼提波羅蜜。毗棃耶波羅蜜。禪波羅蜜。除般若
波羅蜜。」

【初舉五度。為格量本。般若即是今之正慧。故言除

般若也。問。既離般若。則五不名度。答。皆為求佛慧。
盡施戒邊。亦得名度。葢次第意也。】

「以是功德。比前功德。百分千分。百千萬億分。不及其
一。乃至算數譬喻。所不能知。」

【第二正格量多少也。】

「若善男子。有如是功德。於阿耨多羅三藐三菩提退
者。無有是處。」

【第三明位行不退。別六心猶退。七心不退。圓初信
心即不退。聞壽量功德。自外而資。圓順信解。自內
而熏。所以不退。大品云。有菩薩退。有不退。有魔無
魔。皆此義也。又初信至七信。是位不退。八信巳去
為行不退。七心不退者。即是別教七住。見思俱除。
名位不退。又有魔等者。意明別教菩薩。退位有魔。
不退無魔。圓教初心。魔不得便。況不退位。若初住
去。分破八魔。以能即魔等法界故。唱楞嚴名。魔尚
被縛。況修觀者。況自證者。魔能退耶。當知圓人。五
品之初。魔巳遠避。】

「爾時世尊。欲重宣此義。而說偈言。」

【偈有十九行半。為三。】

「若人求佛慧。於八十萬億。那由他劫數。行五波羅蜜。
於是諸劫中。布施供養佛。及緣覺弟子。并諸菩薩眾。
珍異之飲食。上服與臥具。栴檀立精舍。以園林莊嚴。
如是等布施。種種皆微妙。盡此諸劫數。以迴向佛道。
若復持禁戒。清淨無缺漏。求於無上道。諸佛之所歎。

若復行忍辱。住於調柔地。設眾惡來加。其心不傾動。
諸有得法者。懷於增上慢。為此所輕惱。如是亦能忍。
若復勤精進。志念常堅固。於無量億劫。一心不懈息。
又於無數劫。住於空閑處。若坐若經行。除睡常攝心。
以是因緣故。能生諸禪定。八十億萬劫。安住心不亂。
持此一心福。願求無上道。我得一切智。盡諸禪定際。
是人於百千。萬億劫數中。行此諸功德。如上之所說。」

【初十二行。頌上格量多少。】

「有善男女等。聞我說壽命。乃至一念信。其福過於彼。
若人悉無有。一切諸疑悔。深心須臾信。其福為如此。」

【次二行。追頌上人相。】

「其有諸菩薩。無量劫行道。聞我說壽命。是則能信受。
如是諸人等。頂受此經典。願我於未來。長壽度眾生。
如今日世尊。諸釋中之王。道場師子吼。說法無所畏。
我等未來世。一切所尊敬。坐於道場時。說壽亦如是。
若有深心者。清淨而質直。多聞能總持。隨義解佛語。
如是之人等。於此無有疑。」

【此五行半。頌行位不退。無量劫行道者。久修諸度
也。願我於未來者。起慈悲願也。藉久行願。聞經信
解。今之初品。始聞此經。一念信解。功等久行。亦乃
過之也。
△下第二信中。各為二。先出相。次格量。】

「又阿逸多。若有聞佛壽命長遠。解其言趣。」

【此第二信略解言趣中。先出人相。前初位但信解。
未能敷說。說涉名數。須善方言。今品具足。故言為

他解說。從勝受名。名第二品。以說力故。能起自他
無上之慧也。】

「是人所得功德。無有限量。能起如來無上之慧。」

【次正格量也。】

「何況廣聞是經。若教人聞。若自持。若教人持。若自書。
若教人書。若以華香瓔珞。幢幡繒葢。香油酥燈。供養
經卷。」

【第三廣為他說中。先出人相也。】

「是人功德。無量無邊。能生一切種智。」

【次格量也。第三信廣聞廣解。廣為他說。廣修供養。
供養外資。令內智疾入。能生一切種智。】

「阿逸多。若善男子善女人。聞我說壽命長遠。」

【第四深信觀成位中。先出人相。】

「深心信解。則為見佛常在耆闍崛山。共大菩薩。諸聲
聞眾。圍繞說法。又見此娑婆世界。其地瑠璃。坦然平
正。閻浮檀金。以界八道。寶樹行列。諸臺樓觀。皆悉寶
成。其菩薩眾。咸處其中。若有能如是觀者。當知是為
深信解相。」

【次格量。言深心等者。此於本地圓門。仍具五法。方
乃斷疑。一者聞遠生信。二者深心。窮理不二。三者
直心。直謂始終一揆。四者多聞。五者為他解說。此
第四信人。備上三品。加修觀行。入禪用慧。想成相
起。理具此相。依理起想。故此想成。便見此相。從初
習觀。但得想名。觀行淺故。仍順想故。又順理故。理

相乃現。餘教修觀。觀違於理。縱有氣分。不順中理。
方便觀成。尚猶名相。況未成耶。又見此相。雖未真
證。以觀力故。暫見二土。若三惑分滅。方永與相應。
乃不名想。今想成相起。能見有餘實報兩土相貌。
見佛共比丘僧。常在耆山者。方便有餘土相也。又
見娑婆純諸菩薩者。實報相也。又有餘土。大小共
者藏通二乘。斷通惑者。仍本為名。準彼而見也。純
諸菩薩。為報土者。亦他受用。但依此想漸深漸成。
入初住位。任運徧見應用無方。問。稱理起想。何須
土想。但觀一念。妙理即足。答。二教初心。皆滅陰入。
況復土耶。別教初心。亦且砐陰。後心能見帝網之
土。唯圓即觀一念三千三諦具足。是則一心一切
心。一身一切身。一土一切土。一念俱觀。若身心土。
若空假中。更無前後。故觀成時。一心見一切心。一
身見一切身。一土見一切土。十方三世。一切諸佛。
身中現故。故於自心常寂光中。徧見十方三世一
切身土。若唯觀他遮那之土。必迷自境。若了心境。
自即他故。他即自故。不了此境。自尚成他。況觀他
耶。觀土既爾。身佛心然。故聞長壽。須了宗旨。故知
想名。名同體異。準前釋四悉中。等覺第一義。尚通
名想。故本門聞壽。益倍餘經。良由所聞異常故也。
巳上初明四信流通竟。
△下第二明滅後五品。為
二。先列五品。格量四品功德。後隨喜品。格量初品
功德。問。何故爾。答。四品粗格量。初品廣格量。廣格

量巳。況出勝者。可以意得。佛不繁文。巧說若此也。
五品者。一直起隨喜心。二加自行受持讀誦。三加
勸他受持讀誦。四加兼行六度。五加正行六度。此
五人者。通論皆自行化他。下文云。五十人展轉相
教也。既皆有自行。通稱弟子。皆有化他。通稱法師。
也。別論二人但自行。三人具化他。作法師。往名在
三。不在五。所以皆稱弟子也。】

「又復如來滅後。若聞是經。而不毀訾。起隨喜心。當知
巳為深信解相。」

【初品標人而巳。直起隨喜。】

「何況讀誦受持之者。」

【次明第二品位。初標人。況出能受持讀誦者。是也。】

「斯人則為頂戴如來。阿逸多。是善男子善女人。不須
為我復起塔寺。及作僧坊。以四事供養眾僧。所以者
何。是善男子善女人。受持讀誦是經典者。為巳起塔。
造立僧坊。供養眾僧。則為以佛舍利。起七寶塔。高廣
漸小。至于梵天。懸諸幡葢。及眾寶鈴。華香瓔珞。末香
塗香燒香。眾鼓伎樂。簫笛箜篌。種種舞戲。以妙音聲。
歌唄讚頌。則為巳於無量千萬億劫。作是供養巳。」

【二格量第二品位功德。初心。畏緣所紛動。妨修正
業。直專持此經。即上供養。廢事存理。所益弘多。後
心。理觀若熟。涉外不妨內。事資於道。如油多火猛。
若順流而揚帆。又加功力。其勢轉疾也。指經文。是
法身舍利。不須安生身舍利。文詮所詮。能詮是塔。

不須事塔。良由大教所詮。是法身實相。秪經所住
之處中。有法身舍利。復是起塔。經文能詮。如塔能
盛故也。經文能容第一義戒僧。不俟相從僧也。問
若爾。持經即是第一義戒。何故復言能持戒者耶。
乃至亦不應供養事僧耶。答。此明初品意。不應以
後品作難。初品人未能入事。故且依理。以為舍利。
以經為塔。若欲釋者。持經即順理戒。亦是任運持
得初篇二篇。今言能持戒者。則第三篇。初二篇。但
成初二品耳。故不應以能持下篇三品為難。諸修
圓行者。請觀斯文。若初二品人。初心念念。常在四
種三昧。容於下三眾法少違。至下三品。止作二持。
眾別兩行。纖毫不犯。具如止觀持戒清淨中。尚事
理雙美。方堪向道。況入道者。令事虧耶。若未專於
四種三昧。五篇七聚。菩薩重輕。不可微犯。方稱一
期教門大旨。何以故。出家菩薩。具足堅持毗尼篇
聚。大乘教意。一切皆然。但護篇聚。於彼梵網八萬
律儀。未為持相。但此土器劣。且以小檢。助成大儀。
仍曉開遮輕重緣體。制緣漸頓。捨義有無。坐次分
流。懺法天隔。復有七眾同否。大小共別。方於自行。
量巳品位。去取適時。或慕大節。而昧存亡。有據小
文。而迷觀道。若得今意。先以理教定。次以位行驗。
若不爾者。鳥鼠人也。安論品位乎。敬請受佛遺言。
少分恭稟。】

「阿逸多。若我滅後。聞是經典。有能受持。若自書。若教

人書。」

【此明第三品位。先標人相。復能教他。故勝前位。】

「則為起立僧坊。以赤栴檀。作諸殿堂。三十有二。高八
多羅樹。高廣嚴好。百千比丘。於其中止。園林浴池。經
行禪窟。衣服飲食。牀褥湯藥。一切樂具。充滿其中。如
是僧坊堂閣。若干百千萬億。其數無量。以此現前供
養於我及比丘僧。是故我說。如來滅後。若有受持讀
誦。為他人說。若自書。若教人書。供養經卷。不須復起
塔寺。及造僧坊。供養眾僧。」

【此格量第三品人功德也。】

「況復有人。能持是經。兼行布施持戒。忍辱精進。一心
智慧。」

【此明第四品人。復能兼行六度。初標人相。】

「其德最勝。無量無邊。譬如虗空。東西南北。四維上下。
無量無邊。是人功德。亦復如是。無量無邊。疾至一切
種智。」

【此格量第四品人功德最勝也。】

「若人讀誦受持是經。為他人說。若自書。若教人書。復
能起塔。及造僧坊。供養讚歎。聲聞眾僧。亦以百千萬
億。讚歎之法。讚歎菩薩功德。又為他人。種種因緣。隨
義解說此法華經。復能清淨持戒。與柔和者。而共同
止。忍辱無瞋。志念堅固。常貴坐禪。得諸深定。精進勇
猛。攝諸善法。利根智慧。善答問難。」

【此明第五品位人復能正行六度。先標出人相。】


「阿逸多。若我滅後。諸善男子善女人。受持讀誦是經
典者。復有如是諸善功德。當知是人。巳趣道場。近阿
耨多羅三藐三菩提。坐道樹下。阿逸多。是善男子善
女人。若坐若立。若經行處。此中便應起塔。一切天人。
皆應供養。如佛之塔。」

【此格量第五品人功德。巳上五品位人。前三人是
聞慧位。兼行六度思慧位。正行六度修慧位。都是
十信位前位耳。或云初隨喜品。是入信心。位分一
品為兩心。五品即十信心。即是鐵輪六根清淨位
也。】

「爾時世尊。欲重宣此義。而說偈言。」

【偈有十九行半。為四。不頌初品直隨喜人。】

「若我滅度後。能奉持此經。斯人福無量。如上之所說。
是則為具足。一切諸供養。以舍利起塔。七寶而莊嚴。
表剎甚高廣。漸小至梵天。寶鈴千萬億。風動出妙音。
又於無量劫。而供養此塔。華香諸瓔珞。天衣眾伎樂。
然香油酥燈。周帀常照明。惡世末法時。能持是經者。
則為巳如上。具足諸供養。」

【初五行半。頌上第二品人。】

「若能持此經。則如佛現在。以牛頭栴檀。起僧坊供養。
堂有三十二。高八多羅樹。上饌妙衣服。牀臥皆具足。
百千眾住處。園林諸浴池。經行及禪窟。種種皆嚴好。」

【次三行。頌上第三品。】

「若有信解心。受持讀誦書。若復教人書。及供養經卷。

散華香末香。以須曼薝蔔。阿提目多伽。熏油常然之。
如是供養者。得無量功德。如虗空無邊。其福亦如是。
況復持此經。兼布施持戒。忍辱樂禪定。不瞋不惡口。」

【次四行。頌上第四品。】

「恭敬於塔廟。謙下諸比丘。遠離自高心。常思惟智慧。
有問難不瞋。隨順為解說。若能行是行。功德不可量。
若見此法師。成就如是德。應以天華散。天衣覆其身。
頭面接足禮。生心如佛想。又應作是念。不久詣道場。
得無漏無為。廣利諸天人。其所住止處。經行若坐臥。
乃至說一偈。是中應起塔。莊嚴令妙好。種種以供養。
佛子住此地。則是佛受用。常在於其中。經行若坐臥。」

【次七行。頌第五品位人。生心如佛想者。五品十信。
即初依人。號為如來也。不久詣道樹者。其位在鐵
輪。不久得入銅輪。能八相作佛也。巳趣道場者行
處也。三菩提者近處也。亦可為觀行行近。竝通淺
深也。此第五品。與第四信齊。同是修慧位。若論入
位。同是六根清淨位也。而有現在未來。佛世滅後
之異耳。問。何故現在為四信。滅後立五品耶。答。其
義既齊。四五無別。但是滅後。加讀誦為第二品耳。
巳上長行偈頌。總是滅後五品。格量功德以勸流
通竟。】玅經入疏卷第十


