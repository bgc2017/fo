











大方廣佛新華嚴經合論卷第六十二
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

十地品第二十六之十

「【經】佛子菩薩住此地入菩薩善觀擇三昧善擇義三
昧最勝慧三昧分別義藏三昧如實分別義三昧善
住堅固根三昧智慧神通門三昧法界業三昧如來
勝利三昧種種義藏生死涅槃門三昧入如是等具
足大智神通門百千三昧淨治此地是菩薩得此三
昧善治淨方便慧故大悲力故超過二乘地得觀察
智慧地。」

【【論】第五佛子巳下一段有七行半經明十種善擇
三昧分釋義中分為兩段一佛子菩薩住此地巳

下至淨治此地有五行半經明得十種三昧分二
是菩薩得此三昧巳下至智慧地有一行半經明
得十大三昧超過二乘地分此應云超過三乘地
為此是學三乘人等共譯此經不善知教意但云
超過二乘不云超過三乘若也但超二乘者如此
經頌云一切世間羣生類尠有欲求聲聞道求緣
覺者轉復少求大乘者甚希有求大乘者猶為易
能信此法為甚難若此地但超過二乘者此四乘
義若為安置何得一部經義前後義意不相貫通
只為三乘之種智迷誤題聖旨後有善達君子無
依此言應云超過三乘不可云二乘也經云菩薩
住此地入菩薩善觀擇三昧者明此位菩薩入觀
擇諸三昧次第是色界定是無色界定是聲聞是
緣覺是三乘定一乘定善擇義三昧者明善簡擇
世間義出世間義是正義是邪義最勝慧三昧者
是一乘佛慧故分別義藏三昧者是小乘藏是大
乘藏是一乘藏如實分別義三昧者如實知諸法
不妄解故善住堅固根三昧者無退轉故智慧神
通門三昧者以此智慧能起種種神通法門故法
界業三昧者心境動止無不真故如來勝利三昧
者無心無思智隨三世教化眾生而無往來之相
故種種義藏三昧者都含萬法無不達也生死涅
槃三昧者明以涅槃常寂滅法而有生死常以生
死以為涅槃二俱無體性故寂用一真故無我無

人智能隨俗利羣生故巳下總結如文自具。】

「【經】佛子菩薩住此地善淨無量身業無相行善淨無
量語業無相行善淨無量意業無相行故得無生法
忍光明解脫月菩薩言佛子菩薩從初地來所有無
量身語意業豈不超過二乘耶金剛藏菩薩言佛子
彼悉超過然但以願求諸佛法故非是自智觀察之
力今第七地自智力故一切二乘所不能及譬如王
子生在王家王后所生具足王相生巳即勝一切臣
眾但以王力非是自力若身長大藝業悉成乃以自
力超過一切菩薩摩訶薩亦復如是初發心時以志
求大法故超過一切聲聞獨覺今住此地以自所行
智慧力故出過一切二乘之上。」

【【論】第六佛子菩薩巳下一段有十二行半經明從
初地來所有三業勝二乘分釋義中分為五段一
佛子菩薩住此地巳下至法忍光明有兩行半經
明此地菩薩無量身語意業皆無相行分二解脫
月巳下至超過三乘耶可兩行經是解脫月起問
分三金剛藏巳下至一切三乘所不能及有兩行
半經是金剛藏菩薩答所問分四譬如巳下至自
力超過有兩行半經明舉喻況說分五一切菩薩
巳下至出過一切三乘之上可三行經明此地菩
薩是自力超過三乘非是初地巳來志求大法超
過故巳上十二行半經意明此地菩薩無量身語
意業自力超過三乘智外修空但行六度菩薩及

聲聞緣覺折伏煩惱現行不生得變易生死於他
方或云上方別有十地菩薩淨土如是三乘皆是
如來權時且免麤苦方便安立非如此教依智發
心即此娑婆便為淨國華藏世界等徧虗空淨穢
含容一塵多剎無有彼此往來等見翻經之眾未
詳佛意誤題聖旨云超二乘後有學徒勿從此失
又明從初地巳來至第六地是志求大法及願力
超過非是自力過也此第七地明自力超三乘故
如文自明。】

「【經】佛子菩薩住此第七地得甚深遠離無行常行身
語意業勤求上道而不捨離是故菩薩雖行實際而
不作證解脫月菩薩言佛子菩薩從何地來能入滅
定金剛藏菩薩言佛子菩薩從第六地來能入滅定
今住此地能念念入亦念念起而不作證故此菩薩
名為成就不可思議身語意業行於實際而不作證
譬如有人乘船入海以善巧力不遭水難此地菩薩
亦復如是乘波羅蜜船行實際海以願力故而不證
滅。」

【【論】第七段有九行半經明此地遠離有無行常行
身語意業常入滅定而不作證分釋義中分為五
段一佛子菩薩巳下至雖行實際而不作證有兩
行半經明不住無行常行三業不證涅槃分二解
脫月巳下至能入滅定有一行經是解脫月起問
分三金剛藏菩薩言巳下至而不作證故可兩行

經明此位及第六地菩薩能入滅定而不作證分
四此菩薩巳下至行於實際而不作證有一行半
經明此位菩薩三業不思議不取證寂滅分五譬
如有人巳下至而不證滅有兩行半經明舉乘船
入海不遭水難喻分自第六地巳來及七地菩薩
入滅定者非如上界四禪四空息想證滅亦非如
羅漢厭苦修空隨空性滅悲智不生如太虗空更
無所作乃至經劫不覺頭上擊鼓不復聞聲亦有
化火自焚入變易生死亦非如緣覺觀十二緣空
順空想滅悲智不生亦非如權教菩薩㭊法明空
隨空任理性自無生以本願力并修六度麤識巳
無細識猶在隨願力故生於淨土或云報土在於
色界巳上出過三界之身為心有依止淨業為緣
所有生處還有依止如此一乘中十住第六住心
如海幢比丘於經行道側結跏趺坐離出入息隨
其身分對現色身起化如雲徧周剎海此約根本
普光明智自體寂用無限法界之門不同三乘皆
有業果報生依止處所設為化事皆有分限如此
十地第六地即以守護一切城增長威力明巳能
守護心城非定亂所攝所行世事是同事所須非
自業有故七地是有用有開發如前三空而起行
故是故善財此位中知識號開敷樹華明三空恒
開發行華也是故從第六地巳來能入滅定即十
住第六住以海幢比丘為樣自十行十迴向十地

十一地每第六心總例然設不入定者即但明十
住海幢為體餘後是海幢中大用餘意如經自明
巳上一段明不證涅槃門。】

「【經】佛子此菩薩得如是三昧智力以大方便雖示現
生死而恒住涅槃雖眷屬圍遶而常樂遠離雖以願
力三界受生而不為世法所染雖常寂滅以方便力
而還熾然雖然不燒雖隨順佛智而示入聲聞辟支
佛地雖得佛境界藏而示住魔境界雖超魔道而現
行魔法雖示同外道行而不捨佛法雖示隨順一切
世間而常行一切出世間法所有一切莊嚴之事出
過一切天龍夜叉乾闥婆阿脩羅迦樓羅緊那羅摩
睺羅伽人及非人帝釋梵王四天王等之所有者而
不捨離樂法之心。」

【【論】第八段有十一行經明以方便示入生死一切
諸道而住佛法分釋義云以滅定方便起十種示
現出過於世不捨樂法之心如經云雖然隨順佛
智而示現入聲聞辟支佛地者明二乘人得果之
後厭患其所受父母分段胎生之身自化其火自
焚其身入變易生死身餘如文自明下云天者巳
上欲界色界無色界天龍者是世間諸龍夜叉者
此云苦活或曰伺察或云捷疾乾闥婆者此曰食
香或曰尋香此香神設樂求食阿脩羅者此是天
趣所攝此云無天妙樂迦樓羅者此云悲苦聲以
食龍在嗉中猶活有悲苦聲亦為寶翅鳥緊那羅

此曰疑神頭上有角人見生疑為人耶為非人耶
摩睺羅伽者此云胷腹行此是諸畜是同龍輩古
云大蟒神人及非人非人是鬼類帝釋此云能主
梵天王是初禪王梵者淨也以過欲界名為淨王
明此位菩薩能徧同其類引之修學菩提福智而
無樂著故云不捨樂法之心餘如文自具又明自
忻後地未滿須當勤心樂法也。】

「【經】佛子菩薩成就如是智慧住遠行地以願力故得
見多佛所謂見多百佛乃至見多百千億那由他佛
於彼佛所以廣大心增勝心供養恭敬尊重讚歎衣
服飲食臥具醫藥一切資生悉以奉施亦以供養一
切眾僧以此善根迴向阿耨多羅三藐三菩提復於
佛所恭敬聽法聞巳受持獲如實三昧智慧光明隨
順修行於諸佛所護持正法常為如來之所讚喜一
切二乘所有問難無能退屈利益眾生法忍清淨如
是經無量百千億那由他劫所有善根轉更增勝譬
如真金以眾妙寶間錯莊嚴轉更增勝倍益光明餘
莊嚴具所不能及菩薩住此第七地所有善根亦復
如是以方便慧力轉更明淨非是二乘之所能及佛
子譬如日光星月等光無能及者閻浮提地所有泥
潦悉能乾竭此遠行地菩薩亦復如是一切二乘無
有能及悉能乾竭一切眾生識惑泥潦此菩薩十波
羅蜜中方便波羅蜜偏多餘非不修但隨力隨分佛
子是名略說菩薩摩訶薩第七遠行地菩薩住此地

多作自在天王善為眾生說證智法令其證入布施
愛語利行同事如是一切諸所作業皆不離念佛乃
至不離念具足一切種一切智智復作是念我當於
一切眾生中為首為勝乃至為一切智智依止者此
菩薩若發勤精進於一念頃得百千億那由他三昧
乃至示現百千億那由他菩薩以為眷屬若以菩薩
殊勝願力自在示現過於此數乃至百千億那由他
劫不能數知爾時金剛藏菩薩欲重宣其義而說頌
曰。」

【【論】第九段有二十九行半經明此位菩薩以願力
見佛廣多及受職分釋義中分為五段一佛子菩
薩巳下至餘莊嚴具所不能及有十二行半經明
此遠行地得見多佛及供養聞法轉增勝分二菩
薩住此第七地巳下至一切眾生識惑泥潦有五
行半經明三乘之所不過分三此菩薩巳下至七
遠行地有兩行半經明此地所修行門分四菩薩
住此地巳下至一切智智依止者有五行經明此
位菩薩受職堪為眾生依止求智分五此菩薩若
發勤精進巳下有四行半經明此位菩薩以自精
進力及願所得法門三昧眷屬之量分如鍊真金
轉明淨喻第六地巳前但明鍊治磨鎣轉令明淨
者為加戒定慧四念觀十二緣觀等淨治智地令
此地善入世間方便示現種種眾生行皆能同事
教化眾生故明以種種眾妙寶間錯莊嚴明以淨

妙之智嚴種種眾行以種種眾行而莊嚴智地互
相顯發更增明淨意明此地以普光明智用嚴萬
行以世間利益眾生之行起智用自在彰智更明
故智不對萬行而明者智無大師即三乘是也萬
行不得智而行者即有限礙即人天外道善行故
餘文如經自具。】

【經】

「　第一義智三昧道
　六地修行心滿足
　即時成就方便慧
　菩薩以此入七地
　雖明三脫起慈悲
　雖等如來勤供佛
　雖觀於空集福德
　菩薩以此昇七地
　遠離三界而莊嚴
　滅除惑火而起𦦨
　知法無二勤作業
　了剎皆空樂嚴土
　解身不動具諸相
　達聲性離善開演
　入於一念事各別
　智者以此昇七地
　觀察此法得明了
　廣為羣迷興利益
　入眾生界無有邊
　佛教化業亦無量
　國土諸法與劫數
　解欲心行悉能入
　說三乘法亦無限
　如是教化諸羣生
　菩薩勤求最勝道
　動息不捨方便慧
　一一迴向佛菩提
　念念成就波羅蜜
　發心迴向是布施
　滅惑為戒不害忍
　求善無厭斯進策
　於道不動即修禪
　忍受無生名般若
　迴向方便希求願
　無能摧力善了智
　如是一切皆成滿

　初地攀緣功德滿
　二地離垢三諍息
　四地入道五順行
　第六無生智光照
　七住菩提功德滿
　種種大願皆具足
　以是能令八地中
　一切所作咸清淨
　此地難過智乃起
　譬如世界二中間
　亦如聖王無染著
　然未名為總超度
　若住第八智地中
　爾乃踰於心境界
　如梵觀世超人位
　如蓮處水無染著
　此地雖超諸惑眾
　不名有惑非無惑
　以無煩惱於中行
　而求佛智心未足
　世間所有眾技藝
　經書詞論普明了
　禪定三昧及神通
　如是修行悉成就
　菩薩修成七住道
　超過一切二乘行
　初地願成此由智
　譬如王子力具足
　成就甚深仍進道
　心心寂滅不取證
　譬如乘船入海中
　在水不為水所溺
　方便慧行功德具
　一切世間無能了
　供養多佛心益明
　如以妙寶莊嚴光
　此地菩薩智最明
　如日舒光竭愛水
　又作自在天中主
　化導羣生修正智
　若以勇猛精進力
　獲多三昧見多佛
　百千億數那由他
　願力自在復過是
　此是菩薩遠行地
　方便智慧清淨道
　一切世間天及人
　聲聞獨覺無能知」




【【論】第六段中有四十二行頌重頌前法分如文自
具。

第八不動地將釋此地五門如前一釋地名目者
此地何故名不動地明此位菩薩於處世間智不
須功用神智思量不思不為而智隨萬有通化無
方名為不動地二明此地行何行門者此地行願
波羅蜜為此地智增以智體本淨以願興行轉更
自在若不以願起智恐還同二乘以願防之不令
滯淨至此地巳法合得諸佛三加七種勸令念本
願起生智用任運能起廣大慈悲便能成無作智
悲任用圓滿前第七成入世間中有行有開發此
地成有行有開發中無行無開發任智用滿大悲
故仍於後善慧未自在故又以任運智慧增明非
待作意故三善財表法者善財於此行中所見善
知識在此道場中者明八地稱理入真智稱無作
契會中義故云在此道場中明智契中道名之為
中理無彼此我人自他名之為道場此善知識號
大願精進力救護一切眾生者明此位中方能赴
其本願救生無限為表第七地隨悲修智者難成
故此位隨智行悲濟物廣大易成故為智體徧周
十方對現隨眾生廣狹故如響應聲無心而與一
切眾音合故其智無思與等虗空界法界一切眾
生所樂心合而以利之而無我所而無作者是故
以夜天號大願精進力救護一切眾生坐普現一

切宮殿摩尼王藏師子之座者明大慈悲普覆一
切眾生為宮以智對現利生為殿智無染淨為摩
尼隨居染淨而無功而廣救眾生名之為王故普
現法界國土摩尼寶網彌覆其上者表智境普含
隨根設教名之為網以智無體能現眾法而無作
者名曰摩尼此明約智用利生所報依果觀因知
果舉果勸因故乃至廣如經說明此八地教門是
所修行之法夜天名大願精進力是行行之人四
明於三界中此地得何解脫者明得智用利物徧
周恒無功而解脫明從初地巳來至於七地有為
無為皆有修學此八地二行巳終如菩薩行中此
地功畢諸佛十力十八不共自在十地方終五隨
文釋義者二義如前一長科經意者於此八地約
分十二段長科。】

【經】

「　是時天王及天眾
　聞此勝行皆歡喜
　為欲供養於如來
　及以無央大菩薩
　雨妙華幡及幢蓋
　香鬘纓絡與寶衣
　無量無邊千萬種
　悉以摩尼作嚴飾
　天女同時奏天樂
　普發種種妙音聲
　供養於佛并佛子
　共作是言而讚歎
　一切見者兩足尊
　哀愍眾生現神力
　令此種種諸天樂
　普發妙音咸得聞
　於一毛端百千億
　那由他國微塵數
　如是無量諸如來
　於中安住說妙法

　一毛孔內無量剎
　各有四洲及大海
　須彌鐵圍亦復然
　悉見在中無迫隘
　一毛端處有六趣
　三種惡道及人天
　諸龍神眾阿脩羅
　各隨自業受果報
　於彼一切剎土中
　悉有如來演妙音
　隨順一切眾生心
　為轉最上淨法輪
　剎中種種眾生身
　身中復有種種剎
　人天諸趣各各異
　佛悉知巳為說法
　大剎隨念變為小
　小剎隨念亦變大
　如是神通無有量
　世間共說不能盡
　普發此等妙音聲
　稱讚如來功德巳
　眾會歡喜默然住
　一心瞻仰欲聽說」



【【論】第一是時天王及天眾巳下至一心瞻仰欲聽
法有二十二行頌明諸天聞法興供歎佛神德分。】

【經】

「　時解脫月復請言
　今此眾會皆寂靜
　願說隨次之所入
　第八地中諸行相」



【【論】第二時解脫月巳下兩行頌明請說八地分。】

「【經】爾時金剛藏菩薩告解脫月菩薩言佛子菩薩摩
訶薩於七地中善修習方便慧善清淨諸道善集助
道法大願力所攝如來力所加自善力所持常念如
來力無所畏不共佛法善清淨深心思覺能成就福
德智慧大慈大悲不捨眾生入無量智道入一切法
本來無生無起無相無成無壞無盡無轉無性為性
初中後際皆悉平等無分別如如智之所入處離一

切心意識分別想無所取著猶如虗空入一切法如
虗空性是名得無生法忍。」

【【論】第三爾時巳下一段有十行經明修第八地向
入無生法忍分第二隨文釋義者經云入一切法
如虗空性是名得無生法忍者明初地巳來至七
地是順無生忍八地方得無生忍八地巳前有為
無為皆有覺觀修學至此八地二行方終自餘文
義如文自明。】

「【經】佛子菩薩成就此忍即時得入第八不動地為深
行菩薩難可知無差別離一切相一切想一切執著
無量無邊一切聲聞辟支佛所不能及離諸諠諍寂
滅現前譬如比丘具足神通得心自在次第乃至入
滅盡定一切動心憶想分別悉皆止息此菩薩摩訶
薩亦復如是住不動地即捨一切功用行得無功用
法身口意業念務皆息住於報行譬如有人夢中見
身墮在大河為欲渡故發大勇猛施大方便以大勇
猛施方便故即便覺寤既覺寤巳所作皆息菩薩亦
爾見眾生身在四流中為救渡故發大勇猛起大精
進以勇猛精進故至此不動地既至此巳一切功用
靡不皆息二行相行悉不現前佛子如生梵世欲界
煩惱皆不現前住不動地亦復如是一切心意識行
皆不現前此菩薩摩訶薩菩薩心佛心菩提心涅槃
心尚不現起況復起於世間之心。」

【【論】第四佛子菩薩成就此忍巳下有十七行經明

此位菩薩入無功用分釋義中分為四段一佛子
菩薩巳下至皆悉止息有五行半經明入第八不
動地離一切想寂滅現前二乘滅定所不及分二
菩薩摩訶薩巳下至二行相行悉不現前可八行
經明自初地巳來方便功終無功二行不現前分
三佛子巳下至皆不現前可兩行經明舉生梵世
欲界煩惱不現前喻分四此菩薩摩訶薩巳下一
行半經明菩薩心佛心菩提心涅槃心尚不現前
分經云一切聲聞辟支佛所不能及者為二乘是
厭有證無不同有無二行滿任無作功離諸諠諍
寂滅現前有無二諍功巳滿故無有諍故五地世
技達六地三空智慧終七地大悲諸行滿八地任
運無功智自在大化利生故無作者故經云譬如
比丘具足神通得心自在者約小況大如比丘得
出三界定無三界心但隨淨定力以出三界妙淨
意化現神通其通有六一身通二天耳通三天眼
通四宿命通五他心通六漏盡通如是二乘六通
與淨土菩薩名數相似但通用廣狹不同二乘神
通變化不得徧他方佛土淨土菩薩神通得往他
方淨土一乘菩薩神通十方佛剎眾生剎總納於
毛孔三乘以漏盡通為證一乘菩薩雖離諸欲不
以漏盡通為證三乘六通皆有限量一乘十通無
限如下十通品自明如淨名經云雖行六通而不
盡漏以智自在不同小果三乘通皆有往來如三

乘經云我欲還歸本土等是一乘菩薩所有神通
依理智印性自徧周等虗空界應物施為無有去
來中邊之性所以一乘菩薩不證漏盡通者為以
明處智境界不見漏性及以無漏有取有捨萬法
性自法界故以智自在故攝生行徧故不同三乘
有忻厭取捨故是故今此以小況大喻如下以夢
況法喻者明初地至七地有學有修如夢所作未
寤八地如夢巳覺故萬事總無任用從智以智自
在號智為王自餘如文自明。】

「【經】佛子此地菩薩本願力故諸佛世尊親現其前與
如來智令其得入法流門中作如是言善哉善哉善
男子此忍第一順諸佛法然善男子我等所有十力
無畏十八不共諸佛之法汝今未得汝應為欲成就
此法勤加精進勿復放捨於此忍門又善男子汝雖
得是寂滅解脫然諸凡夫未能證得種種煩惱皆悉
現前種種覺觀常相侵害汝當愍念如是眾生又善
男子汝當憶念本所誓願普大饒益一切眾生皆令
得入不可思議智慧之門又善男子此諸法法性若
佛出世若不出世常住不異諸佛不以得此法故名
為如來一切二乘亦能得此無分別法又善男子汝
觀我等身相無量智慧無量國土無量方便無量光
明無量清淨音聲亦無有量汝今宜應成就此事又
善男子汝今適得此一法明所謂一切法無生無分
別善男子如來法明無量入無量作無量轉乃至百

千億那由他劫不可得知汝應修行成就此法又善
男子汝觀十方無量國土無量眾生無量法種種差
別悉應如實通達其事佛子諸佛世尊與此菩薩如
是等無量起智門令其能起無量無邊差別智業佛
子若諸佛不與此菩薩起智門者彼時即入究竟涅
槃棄捨一切利眾生業以諸佛與如是等無量無邊
起智門故於一念頃所生智業從初發心乃至七地
所修諸行百分不及一乃至百千億那由他分亦不
及一如是阿僧祇分歌羅分算數分譬喻分優波尼
沙陀分亦不及一何以故佛子是菩薩先以一身起
行今住此地得無量身無量音聲無量智慧無量受
生無量淨國教化無量眾生供養無量諸佛入無量
法門具無量神通有無量眾會道場差別住無量身
語意業集一切菩薩行以不動法故佛子譬如乘船
欲入大海未至於海多用功力若至海巳但隨風去
不假人力以至大海一日所行比於未至其未至時
設經百歲亦不能及佛子菩薩摩訶薩亦復如是積
集廣大善根資糧乘大乘船到菩薩行海於一念頃
以無功用智入一切智智境界本有功用行經於無
量百千億那由他劫所不能及。」

【【論】第五佛子此地菩薩巳下一段有四十行半經
明此位入無功用巳諸佛以十種勸發加持分釋
義中約分十二段一佛子此菩薩巳下至於此忍
門有五行半經是十方諸佛現加勸修諸如來十

八不共法分二又善男子巳下至汝當愍如是眾
生有兩行半經是諸佛勸歎得無生忍念度煩惱
惡覺眾生分三又善男子汝當憶念巳下至智慧
之門有兩行經是諸佛勸念本所誓願普大饒益
一切眾生分四又善男子巳下至得此無分別法
有兩行半經明諸佛勸不住法性分五又善男子
汝觀我等身相巳下至成就此事有兩行半經是
諸佛加勸令修福德智慧說法音聲分六又善男
子巳下至成就此法有三行半經明諸佛勸修無
量法明分七又善男子巳下至通達其事有兩行
經是諸佛勸修種種差別如實通達其事分如上
二十行半經總有三加七勸三加者一諸佛現身
二與智三言讚善哉善哉及與摩頂七勸者如上
科文作七段是也八佛子諸佛世尊巳下至差別
智業有兩行經明諸佛以七勸三加令起差別業
分九佛子巳下至優波尼沙陀分亦不及一有七
行經明巳得起智門超前初發心不可比對分十
何以故巳下至以不動法故有五行經明得無量
身語意業分十一佛子巳下至設經百歲亦不能
及有三行經明舉喻況乘船至海速疾超過百歲
分十二佛子巳下至不能及有四行經明乘一乘
船至此無功行海分如是勸加從十住十行十迴
向十地一一位初首皆諸佛勸歎加持說法者令
說法故至此八地三加七勸明自修行者明自行

無功所得及故於此地中法爾智現諸佛加持法
相應故堪領受一切諸佛廣大法故如世帝王德
備即鳳翔麟應是德所感也明此八地無功智現
即十方諸佛感應是法爾合然故經云善男子此
忍第一順諸佛法者明此地得無生忍非如第六
七地巳前順忍故此忍第一順諸佛法者明此無
生忍是諸佛本體智性故善男子我等所有十力
無畏者即處非處力等及四無畏是十八不共諸
佛之法汝今未得者明勸昇進如來自在不令住
在無功用中十八不共者一無有悞失二無卒暴
音三無忘失念四無不定心五無種種想六無不
擇捨七志欲無退八精進無退九念無退十定無
退十一慧無退十二解脫無退十三一切身業智
為前導隨智而轉十四一切語業智為前導隨智
而轉十五一切意業智為前導隨智而轉十六知
過去世無著十七知未來世無著十八知現在世
無著四無畏者一一切智無畏二漏盡無畏三說
障道無畏四說盡苦道無畏十力如先巳明如汝
雖得是寂滅解脫巳下勸令念未得眾生令念本
願普大饒益巳下通有三加七勸如文自明以此
七勸令起無量差別智業如歌羅分者此云豎㭊
人身上一毛為百分中一分或曰為十六分之一
分以西域十六升為一斗所謂此地起智昇進不
可以前地法能比對少分故優波尼沙陀分者優

波此云近也沙陀云對明此地起智利物之廣大
前地設經百千億不可數劫所作利益亦不比竝
此之少許微毫之益故為明前地以益劣故以此
地起無限化身之益故餘如文自具巳上一段以
明三加七勸安立法則十住十行十迴向十地等
第八位中大勢共同總明十住初心一念入道生
如來智慧家時一切法總具防之然法須安立次
第昇進不滯諸行故令諸始發心者知軌度故從
初發心興大願故令大悲智而與法身齊昇進故
設教前却學者一時智有迷悟淺深自露以智境
界非有前後。】

大方廣佛新華嚴經合論卷第六十二


音切

潦

(郎到切)。
竭

(渠列切)。
攀

(普班切)。
寤

(五故切)。
寐

(莫閉切)。
錯

(七各切)。
央

(於良切)。
諠

(許元切)。
尠

(息淺切)。
㭊

(蘇即切)。
捷

(疾葉切)。
伺

(相使切)。
嗉

(素音)。

翅

(昇志切)。
蟒

(莫朗切)。
隘

(於芥切)。
策

(尺革切)。
寤

(古孝切)。
