











大方廣佛新華嚴經合論卷第五十五
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論


十地品第二十六之三

【【論】第四隨文釋義者於此品經中長科四段一序
分二正說三動地興供四說頌歎法第一序分者
從初爾時世尊巳下至法界智印善印故於中有
四段經名為序分二從爾時十方諸佛各伸右手
巳下至三十九卷中受持修習然後至於一切智
地此一段是正說分三動地興供分者從爾時佛
神力故巳下至而說頌言是四說頌歎法分者從
其心寂滅恒調順巳下至三十九卷經末是第一
序分中復分四段。】

「【經】爾時世尊在他化自在天王宮摩尼寶藏殿與大
菩薩眾俱其諸菩薩皆於阿耨多羅三藐三菩提不
退轉悉從他方世界來集住一切菩薩智所住境入
一切如來智所入處勤行不息善能示現種種神通
諸所作事教化調伏一切眾生而不失時為成菩薩
一切大願於一切世一切劫一切剎勤修諸行無暫
懈息具足菩薩福智助道普益眾生而恒不匱到一
切菩薩智慧方便究竟彼岸示入生死及以涅槃而
不廢捨修菩薩行善入一切菩薩禪定解脫三昧三
摩鉢底神通明智諸所施為皆得自在獲一切菩薩
自在神力於一念頃無所動作悉能往詣一切如來
道場眾會為眾上首請佛說法護持諸佛正法之輪
以廣大心供養承事一切諸佛常勤修習一切菩薩
所行事業其身普現一切世間其音普及十方法界

心智無礙普見三世一切菩薩所有功德悉巳修行
而得圓滿於不可說劫說不能盡。」

【【論】第一爾時世尊在他化自在天巳下至說不能
盡有十八行經歎諸來菩薩志德分釋義者從爾
時世尊在他化自在天宮者明如來智身應位而
現故託處表法明此菩薩十地道終至欲界頂故
又為眾生故而修行十地非為自巳有所求故名
為他化又為十地道終降心境魔得自在故入離
垢三昧白淨清潔法合然故處欲界頂常處三昧
不住淨心不居禪界故為明此十地功終法雲普
潤不拘垢淨對現色身故於此天說此十地故是
故初會中自在天王獲益頌曰佛身徧周等法界
普應眾生悉現前種種教門常化誘於法自在能
開悟問曰何以故如來降此他化天中何故不云
天王遙見佛來及敷座迎逆莊嚴偈讚等事答曰
此位但依前兜率天宮法門迴向願行悲智之法
行之更無異法以此不陳餘事但積德依前願海
功終智極不假更須法事表其昇進和會但依法
故又問何故不次第至化樂天因何越昇他化天
說其十地答曰明十地向前須依次第和會理智
悲願昇降會融得所十迴向和融悲願理智齊均
廣狹稱周法界等眾生量表法處於中道還於處
中處說中道之義說十迴向和會悲願理智即於
欲界處兜率天是上下俱有二天說十地處中即

於欲界上際色界下際欲明不拘染淨即理智大
悲自在又說十一地等覺法門於第三禪說表利
眾生之行滿法樂利生似彼三禪悅樂第四禪表
佛果徧周妙用圓滿故又十地超化樂十一地超
二禪又明倍倍智高越次第故摩尼寶藏殿者表
無垢大慈能含覆育物故明此位一無情取自安
樂心但饒益眾生長大悲故故處摩尼無垢寶藏
殿表之與大菩薩眾俱即是金剛藏等三十七表
三十七助道法眾解脫月一人明一一助道下當
體皆是解脫清涼樂故明即助即正道為地前見
道正見巳終十地助顯成熟不同三乘十地見道
地前資糧為此一乘教從初依如來根本智發信
心修薩婆若智故不依空觀折伏現行煩惱十地
方得意生身故此教雖說如來無量色受想行識
及心意者明不壞俗境以達成差別智故非同伏
惑留生往生淨土故或云三千之境為佛境故望
此教中初信心之中但約無限佛境塵含十方毛
容法界為信進修行不云三千大千為佛報境一
如賢首品是所信忻修之門發心功德品是十住
悟入之德經云其諸菩薩皆於無上正等菩提得
不退轉者菩提有五一小乘菩提二二乘菩提三
空觀行六波羅蜜菩薩菩提四修十種相似真如
觀修十波羅蜜有十真如障十一種麤重二十二
種愚癡菩提五依十種如來智修十波羅蜜以無

盡劫為一剎那際契無盡多生為一生一念迷解
即佛智慧菩提此明依根本智發菩提心如起信
論亦有此文依本覺故而有不覺又云覺心源故
名究竟覺明知依如來智上而有不覺依無明上
而有覺者於此覺者隨根種性有此五種覺法差
別如此經菩提並一乘佛果根本智上不退菩提
如起信論說或云超劫成佛云我於無量劫修行
成佛道者皆為懈慢眾生作無數方便或云要經
三僧祇方得成佛者此皆逐世情說為三乘不依
根本智發心此教約智發心若以智論之不隨迷
情直以不可數阿僧祇劫以為無時以此無時假
施設一剎那際攝無限三世無限三世劫總不出
一剎那際經云智入三世而無來往如是三僧祇
劫情有智無以智收情情居智內無量劫情有在
剎那際智中若取情虗智實元來總無時體始終
無時可遷二事校量只可從實不從虗也經云悉
從他方世界來集者以從十迴向法來成十地名
之他方故法界性中無別他方以未至位處名他
方故乃至諸位例然住一切菩薩智所住境者但
五位菩薩智境總同至此十地中佛智境故入如
來智所入處者為依如來根本智發心入行差別
智成大悲故善入一切菩薩禪定者一如十定品
說三摩鉢底神通明智明三昧能起智印神通三
之云正此云正慧以三摩者三昧鉢底者慧於一

念頃無所動作悉能往詣一切道場者以三昧智
印性自徧故無表裏故常與智俱無動散故。】

「【經】其名曰金剛藏菩薩寶藏菩薩蓮華藏菩薩德藏
菩薩蓮華德藏菩薩日藏菩薩蘇利耶藏菩薩無垢
月藏菩薩於一切國土普現莊嚴藏菩薩毗盧遮那
智藏菩薩妙德藏菩薩栴檀德藏菩薩華德藏菩薩
俱蘇摩德藏菩薩優鉢羅德藏菩薩天德藏菩薩福
德藏菩薩無礙清淨智德藏菩薩功德藏菩薩那羅
延德藏菩薩無垢藏菩薩離垢藏菩薩種種辯才莊
嚴藏菩薩大光明網藏菩薩淨威德光明王藏菩薩
金莊嚴大功德光明王藏菩薩一切相莊嚴淨德藏
菩薩金剛𦦨德相莊嚴藏菩薩光明𦦨藏菩薩星宿
王光照藏菩薩虗空無礙智藏菩薩妙音無礙藏菩
薩陀羅尼功德持一切眾生願藏菩薩海莊嚴藏菩
薩須彌德藏菩薩淨一切功德藏菩薩如來藏菩薩
佛德藏菩薩解脫月菩薩如是等無數無量無邊無
等不可數不可稱不可思不可量不可說諸菩薩摩
訶薩眾金剛藏菩薩而為上首。」

【【論】第二其名曰巳下至而為上首有十八行經是
菩薩列名分其名曰金剛藏菩薩者以智慧為金
剛能破諸惑故藏者明智德徧周名之為藏寶藏
菩薩者法寶徧周名之寶藏蓮華藏菩薩者明於
眾行及涅槃生死無所染著故德藏菩薩者明眾
德圓滿故蓮華德藏菩薩者明無染眾行莊嚴智

德故日藏菩薩者明大智照用也蘇利耶藏菩薩
者此云日之照用也無垢月藏菩薩者明大慈悲
心照俗破煩惱焰故於一切國土普現莊嚴藏菩
薩者明福智二事徧周故毗盧遮那智藏菩薩者
云光明徧照之智故俱蘇摩德藏菩薩者明此菩
薩有德見者悅意如華故名悅意華也優鉢羅德
藏菩薩者取青蓮華為喻以義取之可知星宿王
光照藏菩薩者明自在無礙差別智分明故如是
諸菩薩以名下義解之可見此一段有三十八菩
薩三十七箇菩薩同名為藏者即表三十七助道
行門如解脫月一人即表三十七助道行中助菩
提分清涼之果故與諸菩薩作請法之主故令諸
大眾聞法修行得清涼樂故。】

「【經】爾時金剛藏菩薩承佛神力入菩薩大智慧光明
三昧入是三昧巳即時十方各過十億佛剎微塵數
世界外各有十億佛剎微塵數諸佛同名金剛藏而
現其前作如是言善哉善哉金剛藏乃能入是菩薩
大智慧光明三昧善男子此是十方各十億佛剎微
塵數諸佛共加於汝以毗盧遮那如來應正等覺本
願力故威神力故亦是汝勝智力故欲令汝為一切
菩薩說不思議諸佛法光明故所謂令入智地故攝
一切善根故善簡擇一切佛法故廣知諸法故善能
說法故無分別智清淨故一切世法不染故出世善
根清淨故得不思議智境界故得一切智入智境界

故又令得菩薩十地始終故如實說菩薩十地差別
相故緣念一切佛法故修習分別無漏法故善選擇
觀察大智光明巧莊嚴故善入決定智門故隨所住
處次第顯說無所畏故得無礙辯才光明故住大辯
才地善決定故憶念菩薩心不忘失故成熟一切眾
生界故能徧至一切處決定開悟故善男子汝當辯
說此法門差別善巧法所謂承佛神力如來智明所
加故淨自善根故普淨法界故普攝眾生故深入法
身智身故受一切佛灌頂故得一切世間最高大身
故超一切世間道故清淨出世善根故滿足一切智
智故。」

【【論】第三爾時金剛藏菩薩巳下至滿足一切智智
故有二十五行經明金剛藏菩薩入定同號諸佛
皆來現前勸喻令說十地法門分入定分中義分
為四段一爾時金剛藏菩薩有一行半經總有三
句經文明金剛藏菩薩入定分二入是三昧巳下
至而現其前有兩行經明同號諸佛來現前分三
作如是言巳下至能徧至一切處決定開悟故有
十六行經明以二十二事因緣入此三昧分四善
男子巳下有五行經明十方諸佛勸金剛藏菩薩
令說法分經云金剛藏菩薩承佛神力入菩薩大
智光明三昧者以如來智慧以為信進修行所作
一切佛事總是佛神力無我自作故名三昧菩薩
大智慧光明即是如來眉間所放十地智慧中道

之光明名菩薩力焰明亦是初會中如來放眉間
光名一切菩薩力智光明總是十地道終佛智慧
光明今入三昧還是此之智慧三昧說十地道之
智慧名菩薩大智慧光明以根本智成菩薩大悲
行故十方各過十億佛剎微塵數世界外各有十
億佛剎微塵數諸佛同號金剛藏者十億表數之
圓滿無盡故云世界外者從十住十行十迴向中
佛果為外今成此十地智德佛果名來現其前故
所以與入定菩薩同名者明入定者智慧會及與
本位佛智合故言十億佛剎塵為數者明無作智
體用徧周故故言十億佛剎微塵數佛共加者明
位至會源自力與佛力會故故下文亦是汝勝智
力故汝以毗盧遮那如來應正等覺本願力故威
神力故者明昇此十地法門皆以十迴向中一切
諸佛大願發起若無十大願迴向此位不能自成
故威神力者由初發心皆乘如來一切智乘威神
之力而昇此十地故不離如來所作一切智用故
若不由乘如來一切智乘云何至此十地之位此
智通因徹果同智地故是故於此教中十信十住
十行十迴向位位有佛果故此十地十一地中佛
果取十迴向中佛果同妙用也通十信并五位進
修中有六十重佛果若但取入位有五十重佛果
通修行因共有一百重因果以佛本位中十波羅
蜜自具十重因果明修行者皆依此佛本因果上

起五位修行昇進以依本起名一百一十城之法
門總通取十迴向中佛果同名為妙以此十地十
一地不更別立佛果之號以十地十一地法同十
迴向法故如佛本位十波羅蜜者如初會舉果勸
修中如來是佛果次十箇菩薩上名悉同號為普
者明佛果位中普賢菩薩隨十波羅蜜隨行名殊
此是佛本因果行門故四十眾神天倣此而起隨
十住十行十迴向十地位進修行別十波羅蜜亦
隨昇進行上亦名別通十普賢四十眾神天有五
十以十波羅蜜隨行五位上昇進即有五十箇菩
薩行因五十箇佛果通為一百常不離本佛果本
十普賢行名一十通四十眾神天為五十箇波羅
蜜行一中攝十即有五百種差別智門方成萬行
圓滿佛也即安立一剎那際為昇進始終之時例
如龍女是剎那不出三生成佛亦取十定品中以
剎那際降神初生及入涅槃以為時體本來如是
見時日遷者情隨妄想也巳上釋汝以毗盧遮那
如來應正等覺本願力故威神力故竟此一段釋
本發心及成果之因緣皆乘初會中毗盧遮那智
力十普賢行四十眾神天所行行力倣此而修名
乘佛神力是如來願力亦是汝勝智力故巳下十
二行都舉入三昧之所為有二十二因緣文義可
知第四段善男子有五行經是勸說分有十事因
緣如文自明云滿一切智智者一滿根本智二滿

差別智。】

「【經】爾時十方諸佛與金剛藏菩薩無能映奪身與無
礙樂說辯與善分別清淨智與善憶念不忘力與善
決定明了慧與至一切處開悟智與成道自在力與
如來無所畏與一切智人觀察分別諸法門辯才智
與一切如來上妙身語意具足莊嚴何以故得此三
昧法如是故本願所起故善淨深心故善淨智輪故
善積集助道故善修治所作故念其無量法器故知
其清淨信解故得無錯謬總持故法界智印善印故。」

【【論】第四爾時十方諸佛巳下至法界智印善印故
有九行經明十方諸佛與金剛藏菩薩十種力令
說法自在分於此諸佛與力加持中義分為三一
明諸佛十種加持二明十種因緣法入是三昧三
明諸菩薩請說法一爾時巳下至具足莊嚴有五
行半經明十方諸佛與金剛藏菩薩十種力加持
分二何以故巳下有四行經明舉十種因緣法合
入是三昧分於此欲說十地法時諸佛加持有六
一十方諸佛同名現前加二毗盧遮那本願威神
加三諸佛與金剛藏十種法力加四諸佛以言讚
歎加五諸佛各伸右手摩頂加六如來放光灌頂
加三如諸菩薩請說有四一如來放光光臺勸說
二解脫月三請三諸菩薩同請四通諸佛放光勸
說總有六種加持四重請一勸說第二正說分中
從爾時十方諸佛各伸右手巳下至動地興供巳

來正說十地且從初第一歡喜地中長科為十段。】

「【經】爾時十方諸佛各伸右手摩金剛藏菩薩頂摩頂
巳金剛藏菩薩從三昧起普告一切菩薩眾言諸佛
子諸菩薩願善決定無雜不可見廣大如法界究竟
如虗空盡未來際徧一切佛剎救護一切眾生為一
切諸佛所護入過去未來現在諸佛智地佛子何等
為菩薩摩訶薩智地佛子菩薩摩訶薩智地有十種
過去未來現在諸佛巳說當說今說我亦如是說何
等為十一者歡喜地二者離垢地三者發光地四者
𦦨慧地五者難勝地六者現前地七者遠行地八者
不動地九者善慧地十者法雲地佛子此菩薩十地
三世諸佛巳說當說今說佛子我不見有諸佛國土
其中如來不說此十地者何以故此是菩薩摩訶薩
向菩提最上道亦是清淨法光明門所謂分別演說
菩薩諸地佛子此處不可思議所謂諸菩薩隨證智。」

【【論】第一爾時十方諸佛各伸右手巳下至隨證智
一段有十六行半經明十方諸佛手摩金剛藏菩
薩頂令起正說十種地名分。】

【經】爾時金剛藏菩薩說此菩薩十地名巳默然而住
不復分別是時一切菩薩眾聞菩薩十地名不聞解
釋咸生渴仰作如是念何因何緣金剛藏菩薩唯說
菩薩十地名而不解釋解脫月菩薩知諸大眾心之
所念以頌問金剛藏菩薩曰。


「　何故淨覺人
　念智功德具
　說諸上妙地

　有力不解釋
　一切咸決定
　勇猛無怯弱
　何故說地名
　而不為開演
　諸地妙義趣
　此眾皆欲聞
　其心無怯弱
　願為分別說
　眾會悉清淨
　離懈怠嚴潔
　能堅固不動
　具功德智慧
　相視咸恭敬
　一切悉專仰
　如蜂念好蜜
　如渴思甘露」



【【論】第二爾時金剛藏菩薩巳下長行有五行通偈
頌有十行經明金剛藏菩薩嘿然不說法解脫月
菩薩知眾之心為眾請說十地法門分。】

【經】爾時大智無所畏金剛藏菩薩聞說是巳欲令眾
會心歡喜故為諸佛子而說頌言。


「　菩薩行地事
　最上諸佛本
　顯示分別說
　第一希有難
　微細難可見
　離念超心地
　出生佛境界
　聞者悉迷惑
　持心如金剛
　深信佛勝智
　知心地無我
　能聞此勝法
　如空中彩畫
　如空中風相
　牟尼智如是
　分別甚難見
　我念佛智慧
　最勝難思議
　世間無能受
　默然而不說」



【【論】第三爾時大智無所畏金剛藏菩薩巳下長行
通偈頌有七行經明金剛藏菩薩以申默然不說
之意。】

【經】爾時解脫月菩薩聞是說巳白金剛藏菩薩言佛
子今此眾會皆悉巳集善淨深心善潔思念善修諸
行善集助道善能親近百千億佛成就無量功德善

根捨離癡惑無有垢染深心信解於佛法中不隨他
教善哉佛子當承佛神力而為演說此諸菩薩於如
是等甚深之處皆能證知爾時解脫月菩薩欲重宣
其義而說頌曰。


「　願說最安隱
　菩薩無上行
　分別於諸地
　智淨成正覺
　此眾無諸垢
　志解悉明潔
　承事無量佛
　能知此地義」



【【論】第四爾時解脫月菩薩巳下通頌有九行經明
解脫月菩薩重請說法分。】

【經】爾時金剛藏菩薩言佛子雖此眾集善淨思念捨
離愚癡及以疑惑於甚深法不隨他教然有其餘劣
解眾生聞此甚深難思議事多生疑惑於長夜中受
諸衰惱我愍此等是故默然爾時金剛藏菩薩欲重
宣其義而說頌曰。


「　雖此眾淨廣智慧
　甚深明利能決擇
　其心不動如山王
　不可傾覆猶大海
　有行未久解未得
　隨識而行不隨智
　聞此生疑墮惡道
　我愍是等故不說」



【【論】第五爾時金剛藏菩薩巳下長行及頌有九行
經明金剛藏菩薩恐劣解隨識者不能生信分。】

【經】爾時解脫月菩薩重白金剛藏菩薩言佛子願承
佛神力分別說此不思議法此人當得如來護念而
生信受何以故說十地時一切菩薩法應如是得佛
護念得護念故於此智地能生勇猛何以故此是菩

薩最初所行成就一切諸佛法故譬如書字數說一
切皆以字母為本字母究竟無有少分離字母者佛
子一切佛法皆以十地為本十地究竟修行成就得
一切智是故佛子願為演說此人必為如來所護令
其信受爾時解脫月菩薩欲重宣其義而說頌曰。


「　善哉佛子願演說
　趣入菩提諸地行
　十方一切自在尊
　莫不護念智根本
　此安住智亦究竟
　一切佛法所從生
　譬如書數字母攝
　如是佛法依於地」



【【論】第六爾時解脫月菩薩巳下一段通頌有十四
行半經明解脫月三請此眾堪聞若有得聞佛所
護念願說無疑分。】

【經】爾時諸大菩薩眾一時同聲向金剛藏菩薩而說
頌言。


「　上妙無垢智
　無邊分別辯
　宣暢深美言
　第一義相應
　念持清淨行
　十力集功德
　辯才分別義
　說此最勝地
　定戒集正心
　離我慢邪見
　此眾無疑念
　唯願聞善說
　如渴思冷水
　如飢念美食
　如病憶良藥
　如蜂貪好蜜
　我等亦如是
　願聞甘露法
　善哉廣大智
　願說入諸地
　成十力無礙
　善逝一切行」



【【論】第七爾時諸大菩薩眾巳下并頌有六行半經
明大眾同請分。】


【經】爾時世尊從眉間出清淨光明名菩薩力𦦨明百
千阿僧祇光明以為眷屬普照十方一切世界靡不
周徧三惡道苦皆得休息又照一切如來眾會顯現
諸佛不思議力又照十方一切世界一切諸佛所加
說法菩薩之身作是事巳於上虗空中成大光明雲
網臺而住時十方諸佛悉亦如是從眉間出清淨光
明其光名號眷屬作業悉同於此又亦照此娑婆世
界佛及大眾并金剛藏菩薩身師子座巳於上虗空
中成大光明雲網臺時光臺中以諸佛威神力故而
說頌言。


「　佛無等等如虗空
　十力無量勝功德
　人間最勝世中上
　釋師子法加於彼
　佛子當承諸佛力
　開此法王最勝藏
　諸地廣智勝妙行
　以佛威神分別說
　若為善逝力所加
　當得法寶入其心
　諸地無垢次第滿
　亦具如來十種力
　雖住海水劫火中
　堪受此法必得聞
　其有生疑不信者
　永不得聞如是義
　應說諸地勝智道
　入住展轉次修習
　從行境界法智生
　利益一切眾生故」



【【論】第八爾時世尊巳下并頌有二十一行經明十
方世界如來各放眉間光灌金剛藏菩薩頂互相
照燭光化成臺光臺出音聲勸說十地分。】

【經】爾時金剛藏菩薩觀察十方欲令大眾增淨信故

而說頌曰。


「　如來大仙道
　微妙難可知
　非念離諸念
　求見不可得
　無生亦無滅
　性淨恒寂然
　離垢聰慧人
　彼智所行處
　自性本空寂
　無二亦無盡
　解脫於諸趣
　涅槃平等住
　非初非中後
　非言辭所說
　出過於三世
　其相如虗空
　寂滅佛所行
　言說莫能及
　地行亦如是
　難說難可受
　智起佛境界
　非念離心道
　非蘊界處門
　智知意不及
　如空中鳥跡
　難說難可示
　如是十地義
　心意不能了
　慈悲及願力
　出生入地行
　次第圓滿心
　智行非慮境
　是境界難見
　可知不可說
　佛力故開演
　汝等應敬受
　如是智入行
　億劫說不盡
　我今但略說
　真實義無餘
　一念恭敬待
　我承佛力說
　勝法微妙音
　譬喻字相應
　無量佛神力
　咸來入我身
　此處難宣示
　我今說少分」



【【論】第九爾時金剛藏菩薩巳下長行并頌有十三
行經明金剛藏菩薩歎十地法門甚深出過情意
識唯智所知非言所及承諸佛威神略說少許分
此九段門中大意有十文自具足不煩更釋其十
事者一諸佛摩頂明印可許說二總舉十種地名
三默止待請方宣明法可貴不輕授物四解脫月
知時而三請五金剛藏菩薩恐器劣而三止六大

眾咸同請七明堪聞者諸佛所加不堪者元自不
聞八明光臺出音勸說九明佛光灌頂十明金剛
藏菩薩辭退法深難說略說少分大意明此十地
體與十信十住十行十迴向十一地互作依止故
是故從十信十住十行十迴向總有十地行門次
第為以一箇如來自在無礙大智同行一箇十波
羅蜜以為方便進修故總是初會十普賢法故是
故解脫月菩薩言以字母等喻一切書字及數說
無離字母一切佛法皆以十地為本明此十地法
通因徹果不離如來根本智依十普賢行修差別
智故滿薩婆若海故是故從初舉果勸修中放眉
間光名菩薩力智光明入佛足下輪中用成十信
今還於如來眉間放光名菩薩力𦦨明灌金剛藏
菩薩頂用說十地足下光明以果成因生信此光
明說十地是所信之果終是故今還放初所信之
十地智果之光用灌加持金剛藏菩薩頂令說此
十地之行從頂入者明十地是一切菩薩中道智
果頂故至一切智之盡處故是故如來出現品法
界品總於如來眉間放光總明果體智光圓滿處
故又光從頂入者明以從智頂處世行悲稱十迴
向中所發大願令行滿故明此十地長養大慈悲
門赴所願滿足故是以善財知識以十女天表之
十一地明悲滿從智徧利眾生以佛母摩耶生佛
表之須妙得其意方可知真成信解之門昇進之

路不窮大教無可以指南。】

大方廣佛新華嚴經合論卷第五十五

音切

匱

(求位切)。
暎

(於命切)。
謬

(美幼切)。
蜂

(方容切)。
傾

(去營切)。
逾

(羊朱切)。
