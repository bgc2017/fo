











大方廣佛新華嚴經合論卷第一百

唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

入法界品第三十九之十三

【【論】第一正入當位法門於此段中從爾時巳下至
我唯得此求一切法無厭足三昧光明為一切眾
生說微妙法皆令歡喜於此段中約分十七門一
念善知識教思惟昇進二如是思惟善知識眾善
深恩悲泣流淚三善財童子如是悲哀思念之時
有隨逐覺悟菩薩如來使天於虗空中便加勸譽
令往安住王都四從彼智光明三昧起漸次遊行
至安住城五周徧推求不動優婆夷六眾人咸告
之言此是童女在其家內父母守護七善財聞巳
往詣不動優婆夷所入其宅內見其依報所居八
蒙堂宇光照其身得五百三昧門九次觀正報身
相殊勝十明善財說頌歎德正申所求十一優婆
夷正說自行之法十二善財所請三昧境界云何
十三優婆夷自說自行本因發起時劫緣起十四
正說空中佛為說法十五自說發心巳來經閻浮
提微塵數劫於爾所劫中修世間出世間一切眾
技藝法未曾廢捨一文一句十六優婆夷問善財
欲得見菩薩求一切法無厭足莊嚴門不善財答
云欲見十七優婆夷入此三昧不可說佛剎微塵
數世界六種震動悉皆清淨瑠璃所成至善財言

巳見巳下推德昇進隨文釋義者問曰何故此位
念善知識悲泣流淚何意答曰為明從智修悲滿
佛十力故又問此位善知識何故為女答曰如下
文云過去有佛號曰脩臂脩者長也明引接義表
此從無功之智以願波羅蜜行慈接引一切眾生
故王名電授者是智也為明智能破迷見道速疾
如電光也唯有一女者慈悲也明第六行至第七
行以悲修智自第八行巳去以智修慈悲故故以
王女表之是童女者第八住第八行巳前慈位猶
有染習此第九住第九行從智起悲無有染習故
故以童女表之在家父母守護者以方便為父智
度為母以守護慈心為女無染障故淨習障至十
一地方無如十定品中灌頂菩薩猶三求推覓不
見普賢者其樣式是也善男子我得菩薩摧伏智
慧藏解脫門者明第九法師行中善摧邪論世無
當者巳入如是十力智分故如下文云我於彼佛
所聞如是法求一切智求佛十力求佛辯才又以
法師位中表行素潔清高慈悲和悅謙下無慢以
女表之非即女也善財入其宅內見彼堂宇金色
光明普皆照耀者明此第九法師位悲室教光所
燭故觸善財身即得五百三昧門者意有五門一
了相本淨自體光明二達心境無依不居空有性
自寂靜三如是三昧能於世間無所染著四以普
眼捨得三昧者明智眼無依名之為捨善知萬有

名之為得五如來藏三昧門者明一智之內含容
萬德舉此五數以明五百都含五位五百法門善
財入此三昧如七日胎者同此位中以智入慈柔
和適悅也一切眾生見此女人皆無染著心一切
煩惱自然消滅者明智相福資仁慈端正無染愛
業以受其身所生其身無有婬相天人恭敬見者
惑亡善財以一行頌歎此女人修戒忍精進三種
行得光明照世間身如經具明以優婆夷入定顯
求一切法無厭三昧門令善財見如文具明以不
空輪三昧者須學世間出世間皆具足故十力智
輪三昧者會佛差別智輪滿故佛種無盡藏三昧
門者智無不含化無斷絕故此三三昧是總一萬
三昧是別明一多相容自在入因陀羅網教門巳
下推德昇進於此中是第九善法行中善知識以
力波羅蜜為主餘九為伴約智門中諸位通治約
位門中治說法不自在障令得自在第二推德昇
進中從如諸菩薩巳下至辭退而去有十五行半
經於中約分四門一推德令善財昇進二示善友
方所及舉城名名都薩羅三舉善友之名行為出
家外道名為徧行四禮敬辭去隨文釋義者城名
無量都薩羅都云喜樂薩羅云出生謂此城出生
無量喜樂等事表此善知識智度圓滿行同十地
巳終佛果徧行諸行宜應所見普現其身同彼堂
門接生利俗皆令歡喜故城名出生無量喜樂等

事號出家外道名為徧行者智齊佛果名為出家
為化邪流示同邪見名為外道益眾生行及以三
乘盡同其事名為徧行所行無染者為出家以菩
薩行中化邪不化正名為外道處行無染名為出
家乃至九十六種外道我皆為之南方義如初釋
第十都薩羅城出家徧行外道主真實行。】

「【經】爾時善財童子於不動優婆夷所得聞法巳專心
憶念所有教誨皆悉信受思惟觀察漸漸遊行經歷
國邑至都薩羅城於日沒時入彼城中廛店隣里四
衢道側處處尋覓徧行外道城東有山名曰善德善
財童子於中夜時見此山頂草樹巖巘光明照耀如
日初出見此事巳生大歡喜作是念言我必於此見
善知識便從城出而登彼山見此外道於其山上平
坦之處徐步經行色相圓滿威光照耀大梵天王所
不能及十千梵眾之所圍遶往詣其所頭頂禮足遶
無量帀於前合掌而作是言聖者我巳先發阿耨多
羅三藐三菩提心而我未知菩薩云何學菩薩行云
何修菩薩道我聞聖者善能教誨願為我說徧行答
言善哉善哉善男子我巳安住至一切處菩薩行巳
成就普觀世間三昧門巳成就無依無作神通力巳
成就普門般若波羅蜜善男子我普於世間種種方
所種種形貌種種行解種種歿生一切諸趣所謂天
趣龍趣夜叉趣乾闥婆阿脩羅迦樓羅緊那羅摩睺
羅伽地獄畜生閻羅王界人非人等一切諸趣或住

諸見或信二乘或復信樂大乘之道如是一切諸眾
生中我以種種方便種種智門而為利益所謂或為
演說一切世間種種技藝令得具足一切巧術陀羅
尼智或為演說四攝方便令得具足一切智道或為
演說諸波羅蜜令其迴向一切智位或為稱讚大菩
提心令其不失無上道意或為稱讚諸菩薩行令其
滿足淨佛國土度眾生願或為演說造諸惡行受地
獄等種種苦報令於惡業深生厭離或為演說供養
諸佛種種善根決定獲得一切智果令其發起歡喜
之心或為讚說一切如來應正等覺所有功德令樂
佛身求一切智或為讚說諸佛威德令其願樂佛不
壞身或為讚說佛自在身令求如來無能暎蔽大威
德體又善男子此都薩羅城中一切方所一切族類
若男若女諸人眾中我皆以方便示同其形隨其所
應而為說法諸眾生等悉不能知我是何人從何而
至唯令聞者如實修行善男子如於此城利益眾生
於閻浮提城邑聚落所有人眾住止之處悉亦如是
而為利益善男子閻浮提內九十六眾各起異見而
生執著我悉於中方便調伏令其捨離所有諸見如
閻浮提餘四天下亦復如是如四天下三千大千世
界亦復如是如三千大千世界如是十方無量世界
諸眾生海我悉於中隨諸眾生心之所樂以種種方
便種種法門現種種色身以種種言音而為說法令
得利益善男子我唯知此至一切處菩薩行如諸菩

薩摩訶薩身與一切眾生數等得與眾生無差別身
以變化身普入諸趣於一切處皆現受生普現一切
眾生之前清淨光明徧照世間以無礙願住一切劫
得如帝網諸無等行常勤利益一切眾生恒與共居
而無所著普於三世悉皆平等以無我智周徧照曜
以大悲藏一切觀察而我云何能知能說彼功德行
善男子於此南方有一國土名為廣大有鬻香長者
名優鉢羅華汝詣彼問菩薩云何學菩薩行修菩薩
道時善財童子頂禮其足遶無量帀殷勤瞻仰辭退
而去。」

【【論】第一正入當位法門中從爾時善財童子巳下
至我唯知此至一切處菩薩行總分五門一念善
知識思惟昇進二漸次遊行推求善友三見在山
上平地經行山頂是智平地是法身表不離法身
大智同於邪見四往詣致敬正申所求五徧行善
友與善財所行之法隨文釋義者言外道名徧行
者菩薩化邪不化正名為外道凡所修進未至究
竟一乘法界理智妙行一多同異自在身土交徹
十方世界如因陀羅網門皆是外道如是通凡及
聖盡以同行方便引之名為徧行外道即如此孔
丘老莊之流亦是其類如名潛相隱隨類而行眾
生但受其益總不知誰是誰非如是之行常徧十
方無時不現如影隨形如響應聲非往來之質以
智通萬有常對現色身如下文云我巳成就普觀

世間三昧門巳成就無依作神通力巳成就普門
般若波羅蜜我普於世間種種方所種種形貌種
種行解饒益眾生乃至普徧一切諸趣雖在世間
常行利益時諸人眾不知從何而至亦無疑怪不
知不覺是何人流有眾生處一切行徧故此是第
十真實行善知識以智波羅蜜為主餘九為伴此
位治於生死中行不自在障令得自在餘廣意如
文前十住是入佛所住法門之樣此十行是普賢
行之樣式十地倣此而成十迴向是以此十住十
行中和融慈悲願力起智興悲令使不偏修出世
涅槃及染淨二障使得常居十方一切生死海中
依自體法界佛果普賢大行恒常充滿如因陀羅
網境界無礙門故以是安立十迴向門和會智悲
世及出世咸使融逆依本自在故使偏修定業求
出世者和融無量想念起大智用無定亂故安立
十迴向使權學菩薩不一向妄求他方別有佛淨
土故安立十迴向使得常居寂定身恒徧滿一切
生死攝化眾生故起十迴向使想念十方等一切
眾生數受想思惟憶念流注飄動便成智用起十
迴向使微小如芥子許福田令徧滿十方充滿法
界起十迴向令使世間諸見及微小神通咸成普
賢大用起十迴向令使八住八地智增菩薩憶念
大願廣利眾生方便起大神通力徧興大利不住
淨智中起十迴向令使初始發心菩薩起如來大

願具佛功德起十迴向廣如十迴向品說若無此
十迴向門一切發心者總住二乘地無有菩薩得
成佛道具普賢行也初地菩薩依此三法以殊勝
願力發心一依前三法加行昇進至其功畢道滿
如初發心以明智不遷時日歲月不遷還如慈氏
返指文殊明果不移因也便見自身入普賢身中
明普賢行亦不離因內故慈氏云我當來下閻浮
提汝與文殊還來見我明來世與今時不移此乃
約智實論不同情識忘想虗變生多劫見一乘之
行見道在初發心位之初也加行在初發心見諦
之後以此果行相資方成萬用自在三乘道前三
賢菩薩有漏發心地上方成見道十一地妙覺如
來又云三千大千世界為佛報境未通法界無限
之境互參無礙門巳下推德昇進十迴向位善財
童子善知識十迴向位從推德昇進中自如諸菩
薩摩訶薩巳下至辭退而去皆作五門巳下諸位
倣此例然一推德令善財昇進二示善知識方處
國名廣大三舉善知識名號曰鬻香長者名優鉢
羅華四勸善財往問五致敬辭去隨文釋義者歎
德中以無礙願住一切劫得如帝網諸無礙行者
即是十迴向中願行方便又以善知眾香法門合
和香藥以充賣鬻以表迴向和合智悲涅槃染淨
想念分別總成一丸戒定慧香解脫知見生死涅
槃總別自在如此合香以其眾香合為一丸互相

資益皆無自性不失自德同異自在此將賣鬻香
長者青蓮華表十迴向和融理智大悲大願萬行
總別自在總為一丸義無著故南方義如前十住
初釋也國土名廣大者廣興大願起行無邊普接
一切羣品故此願是萬行之風令行無邊故又願
是智風令一切想念成大智神通自在用故願是
開敷一切三昧定風引發滯染淨眾生令無所依
得無依智寂用自在徧一切眾生故如十住之首
以妙峯山而表無相智慧十行之首以三眼國比
丘而表明行出纏十迴向之首以合香長者而表
迴向和融智悲萬行涅槃生死此是隨位意趣思
之可詳其意此五十三善知識皆是昇進修行意
趣甚須知之不妄修學此鬻香是表十迴向以大
願和融十住十行中理智慈悲入於生死一切無
礙法界門名號青蓮華表行不染生死不染涅槃
於二不二而中不汙如青蓮華要以淤泥濁水之
中而生不染泥水之性色香第一明菩薩以此大
願迴向力故處於生死淤泥之中方始成法界佛
果普賢萬行功德果報色香第一餘莫能勝諸華
中青蓮華為色香中殊勝如諸行中以十迴向和
融生死涅槃智悲萬行為一法界教化一切眾生
皆令無苦顯大智香此為殊勝餘別求出世者皆
悉不如故以青蓮華合香長者表之令易解故。

第三十迴向位十知識第一廣大國鬻香長者主

救護一切眾生離眾生相迴向。】

「【經】爾時善財童子因善知識教不顧身命不著財寶
不樂人眾不躭五欲不戀眷屬不重王位唯願化度
一切眾生唯願嚴淨諸佛國土唯願供養一切諸佛
唯願證知諸法實性唯願修集一切菩薩大功德海
唯願修行一切功德終無退轉唯願恒於一切劫中
以大願力修菩薩行唯願普入一切諸佛眾會道場
唯願入一三昧門普現一切三昧門自在神力唯願
於佛一毛孔中見一切佛心無厭足唯願得一切法
智慧光明能持一切諸佛法藏專求此等一切諸佛
菩薩功德漸次遊行至廣大國詣長者所頂禮其足
遶無量帀合掌而立白言聖者我巳先發阿耨多羅
三藐三菩提心欲求一切佛平等智慧欲滿一切佛
無量大願欲淨一切佛最上色身欲見一切佛清淨
法身欲知一切佛廣大智身欲淨治一切菩薩諸行
欲照明一切菩薩三昧欲安住一切菩薩總持欲除
滅一切所有障礙欲遊行一切十方世界而未知菩
薩云何學菩薩行云何修菩薩道而能出生一切智
智長者告言善哉善哉善男子汝乃能發阿耨多羅
三藐三菩提心善男子我善別知一切諸香亦知調
合一切香法所謂一切香一切燒香一切塗香一切
末香亦知如是一切香王所出之處又善了知天香
龍香夜叉香乾闥婆香阿脩羅迦樓羅緊那羅摩睺
羅伽人非人等所有諸香又善別知治諸病香斷諸

惡香生歡喜香增煩惱香滅煩惱香令於有為生樂
著香令於有為生厭離香捨諸憍逸香發心念佛香
證解法門香聖所受用香一切菩薩差別香一切菩
薩地位香如是等香形相生起出現成就清淨安隱
方便境界威德業用及以根本如是一切我皆了達
善男子人間有香名曰象藏因龍鬬生若燒一丸即
起大香雲彌覆王都於七日中雨細香雨若著身者
身則金色若著衣服宮殿樓閣亦皆金色若因風吹
入宮殿中眾生齅者七日七夜歡喜充滿身心快樂
無有諸病不相侵害離諸憂苦不驚不怖不亂不恚
慈心相向志意清淨我知是巳而為說法令其決定
發阿耨多羅三藐三菩提心善男子摩羅耶山出栴
檀香名曰牛頭若以塗身設入火坑火不能燒善男
子海中有香名無能勝若以塗鼓及諸螺貝其聲發
時一切敵軍皆自退散善男子阿那婆達多池邊出
沉水香名蓮華藏其香一丸如麻子大若以燒之香
氣普熏閻浮提界眾生聞者離一切罪戒品清淨善
男子雪山有香名阿盧那若有眾生齅此香者其心
決定離諸染著我為說法莫不皆得離垢三昧善男
子羅剎界中有香名海藏其香但為轉輪王用若燒
一丸而以熏之王及四軍皆騰虗空善男子善法天
中有香名淨莊嚴若燒一丸而以熏之普使諸天心
念於佛善男子須夜摩天有香名淨藏若燒一丸而
以熏之夜摩天眾莫不雲集彼天王所而共聽法善

男子兜率天中有香名先陀婆於一生所繫菩薩座
前燒其一丸興大香雲徧覆法界普雨一切諸供養
具供養一切諸佛菩薩善男子善變化天有香名曰
奪意若燒一丸於七日中普雨一切諸莊嚴具善男
子我唯知此調和香法如諸菩薩摩訶薩遠離一切
諸惡習氣不染世欲永斷煩惱眾魔罥索超諸有趣
以智慧香而自莊嚴於諸世間皆無染著具足成就
無所著戒淨無著智行無著境於一切處悉無有著
其心平等無著無依而我何能知其妙行說其功德
顯其所有清淨戒門示其所作無過失業辯其離染
身語意行善男子於此南方有一大城名曰樓閣中
有船師名婆施羅汝詣彼問菩薩云何學菩薩行修
菩薩道時善財童子頂禮其足遶無量帀殷勤瞻仰
辭退而去。」

【【論】第一正入當位法門從爾時善財巳下至我唯
知此調和香法於此段中以立五門餘下諸位亦
倣此樣例然一正念善知識教思惟昇進二漸次
遊行至長者所三致敬禮足四正申所求五長者
說其自行授與善財隨文釋義者從爾時善財童
子巳下有十願門明入迴向以願和融一切真俗
染淨智悲無礙之門漸次遊行者昇進也至廣大
國者以願起智興無盡行接引眾生也乃至如十
方世界微塵剎中一一塵內有無盡佛法及身行
接引眾生一切十方國剎塵中悉皆如是如帝網

重重無盡以願行廣大故國名廣大於第四正申
所求門中長者答言我善別知一切諸香有二義
一實知世間諸香二以香表法一實知諸香者即
經所說所知一切香總體燒塗末是別陳香王出
處巳下是隨生業類所生諸香是巳下人間有五
種香羅剎中一種香天中有四種香總共有十種
香其功能如經自具以將如上諸香表十迴向為
明香性無依能發眾善滅一切惡明大願無依能
興無量善根故起無量大智之雲雨無量白淨法
雨行無量大慈悲行化無量眾生令得滅苦發無
上意若無大願不能發起大菩提心設修解脫悉
皆二乘人間有香名為象藏此香因龍鬬所生燒
之一丸起大香雲彌覆王都於七日中雨細香雨
若霑著身身則金色者表如十住位中初發心時
以七覺之香起大願雲廣興悲行普覆一切眾生
求一切智以止觀龍與十二有支煩惱共鬬徹空
無際生智慧火然大智香起慈悲雲雨白法雨眾
生霑者即初發心時便成正覺若著衣服宮殿樓
閣亦皆金色者明因起大願迴向香所有一切世
間忍辱慈悲觀智總會法界自在白淨法故若因
風吹入宮殿中眾生齅者七日七夜離諸憂苦不
驚不怖不亂不恚慈心相向志意清淨者明轉轉
而聞亦皆歡喜發大願門起七覺意我知是巳而
為說法者明欲勸眾生發無上覺心者要先勸發

廣大願迴向起堅誠誓願之心先敷三十七品七
覺行華方堪為說至真之道如是勸修萬無失一
摩羅耶山者此山在南天竺境摩利伽耶國此國
依此山立名此山多出白栴檀香此山出栴檀香
名牛頭若以塗身設入火坑火不能燒明治地住
以起大願力及迴向力以上上十善法身無性之
理以成戒體用塗其身迴向入生死火坑貪瞋愛
火不能燒害海中有香名為無能勝若以塗鼓及
諸螺貝其聲發時一切敵軍皆自退散者明修行
住以法忍成就迴入生死海中教化眾生以忍辱
心聞一切善惡聲音鼓惡邪怨敵自然退散阿耨
達池邊有沉水香名蓮華藏其香一丸如麻子大
若以燒之一丸香氣普熏閻浮提界眾生聞者離
一切罪戒品清淨明生貴住達三界業皆無障礙
常生佛家無垢清淨此同第四地位得出三界業
以本四弘誓願之心迴入生死四流大池中教化
一切沉溺生死眾生皆無染著名蓮華藏演微妙
法香徧熏十方聞者罪滅戒品清淨雪山有香名
阿盧那者是赤色香也堪以染緋若眾生齅此香
者其心決定離諸染著者此是具足方便住禪波
羅蜜門以大願迴向生死令諸眾生染習禪波羅
蜜得入離垢三昧以雪山表是禪定體自白淨無
垢體故羅剎界中有香名海藏其香但為輪王所
用若燒一丸而以熏之王及四軍皆悉騰空者明

表以第六正心住以三空智慧為羅剎迴入生死
海以般若輪王燒智慧海藏香熏生死王四種魔
皆昇法空巳下總表十迴向以十住十行中願行
和融生死涅槃真俗二智悲智二門使令自在十
地依此而修成就法界自性無作緣起道理以燒
香塗香合香以表之令學者易解皆倣此知之若
十住十行十地中若無迴向大願力但得二乘之
道不可有成佛者故有修行之士大須善得其儀
明觀教意總別同異成壞六相從我唯知此調和
香法者明調和真俗二諦智悲願行生死涅槃染
淨自在之香及以青蓮華名號表之巳下推德昇
進餘義如文自明二推德令善財昇進中從如諸
菩薩巳下至辭退而去有十行經分為五門一推
德昇進二示善知識方所三舉善知識所居城名
樓閣四舉船師名婆施羅五頂禮而去隨文釋義
者南方義如初釋城名樓閣者此近南海下濕人
多以作樓閣而居亦約差別智以十迴向中和融
萬法總別同異重重以立城名船師婆施羅此云
自在明於生死海而得自在此為十迴向中以能
入生死海行大慈悲以為戒體十住中以觀生死
海十二緣生以為性自清淨本唯佛智故以為戒
體十行之中明二巧法相法算法世間技藝饒益
眾生以為戒體此十迴向以真入俗處生死海主
導眾生成慈悲行以為戒體如是三位修戒各有

同異昇進法則船師者師以大慈悲為戒體常住
處生死海往來度眾生故如歎德中具明大意云
具足成就無所著戒如船師度人不住此岸不住
彼岸。】
大方廣佛新華嚴經合論卷第一百

音切

巘

(魚蹇切)。
鬻

(余六切)。
螺

(落何切)。
罥

(古演切)。
樣

(余兩切)。
