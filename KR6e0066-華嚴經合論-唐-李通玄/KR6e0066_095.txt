











大方廣佛新華嚴經合論卷第九十五
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

入法界品第三十九之八

【【論】第一正入當位法門中從爾時善財巳下至我
唯知此一解脫門於此段中約分為十三門一念
善知識教思惟勝進二漸漸南行至海潮處三見
普莊嚴園林莊嚴眾寶四入其園中周徧推求五
見優婆夷往詣其所六致敬禮拜正申所求七休
捨優婆夷為說自巳所行之法八善財白言聖者
發無上菩提心其巳久如九善財童子言聖者久
如當得成無上菩提十休捨優婆夷正答成佛久
近因緣十一善財請說解脫法門如何名目十二
休捨優婆夷正答其名名離憂安隱幢十三我唯
知此一解脫門巳下推德昇進如園林眾寶及宮
殿眾事皆眾寶所嚴者表約行願廣大盡佛界眾
生界故依報莊嚴廣大無限容貌端正及諸嚴飾
表慈心悲愍益物利生調順柔和體道無我十波
羅蜜無不順行十方諸佛身徧奉侍供養所感正

報容止可觀見者除惑人天崇重表大悲行示現
女身而非女心所有莊嚴及以宮殿樓閣池沼皆
約悲智萬行報生如前先約略表示所有嚴飾如
經自明意明此位方便波羅蜜慈悲行廣莊嚴報
廣經云善男子其有眾生得見我者皆於阿耨多
羅三藐三菩提得不退轉者明來至此位要修至
三空解脫世間智出世間智慧現前成廣大慈悲
行方來至方便入生死門達生死性與佛福智海
本來一性便得離憂安隱幢解脫門方名不退住
雖復知空無我常於生死有畏未入離憂安隱幢
常居退位設不退還凡夫還退作二乘及生淨土
別忻樂果故云十方諸佛悉來至我所於寶座上
為我說法表悲與智會明此位以悲成無功之智
門第十位中王女慈行童女明以智成悲自在門
師子幢王表是十住位中無功用智自在女表無
染之慈也至第十灌頂住智悲滿故第十地是蘊
積大悲成行門以九箇女天一箇如來妻表之十
一地是大悲行滿以悲起智成佛門即以摩耶生
佛表之以此十一地中十箇善知識總佛果巳滿
善知識以具普賢行故徧作世間人中仁士之行
童子師居士長者童子童女行同凡士此明果極
行徧故大約以智發心從初發心住即悲智齊發
為其始學出世道根本智為先以此立五位五十
箇行門以簡生熟同別由茲五十箇波羅蜜五位

中五重鍊磨簡其智悲廣狹生熟出世入纏逆順
和會福慧多少勝劣不同令發心者不住一法及
三四五十百千即以為足故意令進昇至於無限
廣大如法界故就之設五位五十重中一一具有
智悲二行五十箇波羅蜜互相參徹約有五百箇
波羅蜜門互為主伴圓此悲智世及出世心量廣
狹生熟之門方明總別同異成壞六義如此十住
門十波羅蜜直以約法界體實法安立十法圓融
互參成一百法門以初發菩提心以此佛本果行
為樣修行從此本樣修行五重加行鍊磨方始得
依初樣雖復鍊磨生熟差別然智悲不異初心日
月時節亦無遷轉以約智發心本無三世時分故
此優婆夷者表對第六住是世間出世間法故為
迴彼出世心多者令依滿本願故起愛處生死愛
度眾生成慈悲行故以優婆夷名滿願表之以取
其志養育子孫無疲勞故表大悲菩薩養育一切
法界眾生若善不善曾無捨離未曾起不濟之心
化種種身未曾捨一眾生如毛髮許恒常對現一
切眾生前種種教詔使令成熟故此位約迴第六
住出世心多令不斷生死愛度眾生猶存愛習以
優婆夷表之故名有行有開發第十灌頂中以一
分無功智成以智生悲無有愛習以師子幢王女
慈行童女表之此是當十住位中調治和會智悲
生熟之意如上我有八萬四千那由他同行眷屬

常居此園明以眾生八萬四千那由他諸煩惱園
林悉皆與之同行而接引之善財問優婆夷發菩
提心久近者意明求解脫無有久近一發即三世
一時求解脫體中無有久近故明大悲行中問發
心久近者意明大慈大悲深厚還與眾生界住劫
久近相似若眾生界無盡大悲願行無盡後問久
如成佛意亦如之且舉三十恒河沙為量巳去唯
佛所知意不可極也又前三比丘得出世心是一
十至彌伽海幢比丘得了世間出世間心是二十
至此第七住入世行慈悲是三十也明發心久近
俱枳羅鳥梵本未譯毗盧遮那摩尼寶者名為光
明徧照如意無垢寶也寶多羅樹形如此方椶櫚
以妙寶所成阿盧那香此云赤色婆樓那天佛此
云水天解脫名離憂安隱幢者此有二義一教化
眾生使令離憂是菩薩安隱幢眾生未離生死菩
薩不自取安隱故因化成名二菩薩雖達生死性
空於生死有畏未為究竟安隱無憂若能入生死
教化眾生達生死眾生及以教化者總涅槃行無
出無沒方名離憂安隱幢故此是十住中第七不
退住方便波羅蜜為主餘九為伴約智門中五位
通治約位門中偏治世間出世間心多大悲心劣
而令悲智得圓滿故第二推德昇進前位中如諸
菩薩摩訶薩巳下至辭退而行有十六行半經於
中文義約分五門一推德於先令其勝進二示善

知識處名為海潮三示其國土名那羅素四舉善
知識名號五頂禮流淚辭退而行此流淚者表大
悲弘深又敬法貴人情至厚重又表智悲自在垂
悲俗流傷嗟苦趣聖心廣濟悲歎難勝此南方有
海潮處與前位同名海潮處者表悲智同會以將
前位慈悲之門昇進會於智體以將第八願波羅
蜜發起智業會其悲門智若不發興大願行悲趣
寂無由起用是故十地中至第八地位諸佛三加
七勸令念本願方能生大慈悲是故二位同名海
潮明以第八願波羅蜜會其悲智一體方得無功
大用行廣利而無思猶如海潮汎洪波而不作故
像此位菩薩以無功智化諸羣品知根而不失時
也是故二位同名海潮此會智悲不二國名那羅
素者此云不懶墮為第八住入無功之智本稱智
徧周利生無懈無疲勞懶墮之心此位是十地中
八地之樣從此而起初跡至第八地方與本樣會
同此中一分相應十地中第八地大用一體無功
智周佛地方滿至如來出現品是其滿處以法界
品為源始根本智恒爾無功大用故以初發大菩
提心者元依法界音光智體發心功熟即是本來
法界但約智悲生熟廣狹上明位次第仙人名毗
目瞿沙者此云出聲可畏為智目增明善摧邪論
出言契當異論息心故名出聲可畏善財悲泣流
淚思惟有十難事如經具明。


第八海潮處毗目瞿沙仙人主童真住。】

「【經】爾時善財童子隨順思惟菩薩正教隨順思惟菩
薩淨行生增長菩薩福力心生明見一切諸佛心生
出生一切諸佛心生增長一切大願心生普見十方
諸法心生明照諸法實性心生普散一切障礙心生
觀察法界無闇心生清淨意寶莊嚴心生摧伏一切
眾魔心漸漸遊行至那羅素國周徧推求毗目瞿沙
見一大林阿僧祇樹以為莊嚴所謂種種葉樹扶疎
布濩種種華樹開敷鮮榮種種果樹相續成熟種種
寶樹雨摩尼果大栴檀樹處處行列諸沈水樹常出
好香悅意香樹妙香莊嚴波吒羅樹四面圍遶尼拘
律樹其身聳擢閻浮檀樹常雨甘果優鉢羅華波頭
摩華以嚴池沼時善財童子見彼仙人在栴檀樹下
敷草而坐領徒一萬或著鹿皮或著樹皮或復編草
以為衣服髻鬟垂鬢前後圍遶善財見巳往詣其所
五體投地作如是言我今得遇真善知識善知識者
則是趣向一切智門令我得入真實道故善知識者
則是趣向一切智乘令我得至如來地故善知識者
則是趣向一切智船令我得至智寶洲故善知識者
則是趣向一切智炬令我得生十力光故善知識者
則是趣向一切智道令我得入涅槃城故善知識者
則是趣向一切智燈令我得見夷險道故善知識者
則是趣向一切智橋令我得度險惡處故善知識者
別是越向一切智蓋令我得生大慈涼故善知識者

則是趣向一切智眼令我得見法性門故善知識者
則是趣向一切智潮令我滿足大悲水故作是語巳
從地而起遶無量帀合掌前住白言聖者我巳先發
阿耨多羅三藐三菩提心而未知菩薩云何學菩薩
行云何修菩薩道我聞聖者善能誘誨願為我說時
毗目瞿沙顧其徒眾而作是言善男子此童子巳發
阿耨多羅三藐三菩提心善男子此童子普施一切
眾生無畏此童子普與一切眾生利益此童子常觀
一切諸佛智海此童子欲飲一切甘露法雨此童子
欲測一切廣大法海此童子欲令眾生住智海中此
童子欲普發起廣大悲雲此童子欲普雨於廣大法
雨此童子欲以智月普照世間此童子欲滅世間煩
惱毒熱此童子欲長含識一切善根時諸仙眾聞是
語巳各以種種上妙香華散善財上投身作禮圍遶
恭敬作如是言今此童子必當救護一切眾生必當
除滅諸地獄苦必當永斷諸畜生道必當轉去閻羅
王界必當關閉諸難處門必當乾竭諸愛欲海必令
眾生永滅苦蘊必當永破無明黑闇必當永斷貪愛
繫縛必以福德大輪圍山圍遶世間必以智慧大寶
須彌顯示世間必當出現清淨智日必當開示善根
法藏必使世間明識險易時毗目瞿沙告羣仙言善
男子若有能發阿耨多羅三藐三菩提心必當成就
一切智道此善男子巳發阿耨多羅三藐三菩提心
當淨一切佛功德地時毗目瞿沙告善財童子言善

男子我得菩薩無勝幢解脫善財白言聖者無勝幢
解脫境界云何時毗目仙人即伸右手摩善財頂執
善財手即時善財自見其身往十方十佛剎微塵數
世界中到十佛剎微塵數諸佛所見彼佛剎及其眾
會諸佛相好種種莊嚴亦聞彼佛隨諸眾生心之所
樂而演說法一文一句皆悉通達各別受持無有雜
亂亦知彼佛以種種解淨治諸願亦知彼佛以清淨
願成就諸力亦見彼佛隨眾生心所現色相亦見彼
佛大光明網種種諸色清淨圓滿亦知彼佛無礙智
慧大光明力又自見身於諸佛所經一日夜或七日
夜半月一月一年十年百年千年或經億年或阿庾
多億年或那由他億年或經半劫或經一劫百劫千
劫或百千億乃至不可說不可說佛剎微塵數劫爾
時善財童子為菩薩無勝幢解脫智光明照故得毗
盧遮那藏三昧光明為無盡智解脫三昧光明照故
得普攝諸方陀羅尼光明為金剛輪陀羅尼門光明
照故得極清淨智慧心三昧光明為普門莊嚴藏般
若波羅蜜光明照故得佛虗空藏輪三昧光明為一
切佛法輪三昧光明照故得三世無盡智三昧光明
時彼仙人放善財手善財童子即自見身還在本處
時彼仙人告善財言善男子汝憶念耶善財言唯此
是聖者善知識力仙人言善男子我唯知此菩薩無
勝幢解脫如諸菩薩摩訶薩成就一切殊勝三昧於
一切時而得自在於一念頃出生諸佛無量智慧以

佛智燈而為莊嚴普照世間一念普入三世境界分
形徧往十方國土智身普入一切法界隨眾生心普
現其前觀其根行而為利益放淨光明甚可愛樂而
我云何能知能說彼功德行彼殊勝願彼莊嚴剎彼
智境界彼三昧所行彼神通變化彼解脫遊戲彼身
相差別彼音聲清淨彼智慧光明善男子於此南方
有一聚落名伊沙耶有婆羅門名曰勝熱汝詣彼問
菩薩云何學菩薩行修菩薩道時善財童子歡喜踊
躍頂禮其足遶無數帀殷勤瞻仰辭退南行。」

【【論】第一正入當位法門中從初爾時善財童子巳
下至我得無勝幢解脫門此一段文約分十三門
一念教誨思惟勝進二漸遊行至那羅素國三周
遍推求毗目瞿沙四見一大林阿僧祇樹以為莊
嚴五見仙人栴檀樹下敷草而坐領徒一萬六申
其所求七仙人稱歎善財八仙人示其善財法門
名字九善財問其無勝幢解脫境界十仙人以手
摩善財頂執其手令善財自見其身往十方佛剎
微塵數世界中十一善財見佛獲益十二仙人放
善財手還在本處十三我唯知此無勝幢解脫巳
下是推德昇進波吒羅樹者似此方楸樹甚有香
氣其華紫色尼拘律樹葉似此方柿葉其子似枇
杷子子下承蔕如柿其種類耐老於諸樹中最高
大領徒一萬明萬行具足問何故此位見仙人何
意答曰此有二義一表智淨如仙為明此位無功

智現無染如仙二為無功智現以大悲行能同異
道同事接生其居處林樹莊嚴明陰覆利物池沼
蓮華莊嚴明慈悲處世無染行仙人於栴檀樹下
敷草而坐表智樹覆陰熏戒定慧解脫知見香徧
周法界敷草而坐明無功之智能善治貪亂明少
欲之相鹿皮草衣示行少欲知足髻鬟垂鬢者無
功之智圓滿如是徒眾前後圍遶者明主伴萬行
圓滿善財見巳往詣其所五體投地者明敬法重
人之禮又表以五塵之境皆歸智地歎言真善知
識真善知識者無功之智本自真故無勝幢解脫
者明此位無功用智地自徧周利益一切眾生摧
破煩惱無有斷絕下位不如故云無勝幢仙人以
手摩善財頂者示以安慰接善財手者表引接也
善財自見其身往詣十方十佛剎微塵數世界中
及到十佛剎微塵數佛所者明會智境徧周也凡
至十住中第八住十地中第八地皆須諸佛聖者
灌頂勸發加持及第十灌頂住及第十法雲地總
須諸佛灌頂加持故若不加持或時滯寂或不了
佛境界故無能自進為創初不達佛無功用智之
境界故巳下見佛境界如經具明阿庾多者此方
一兆之數那由他者此方一億仙人放善財手善
財即見自身還本處明以智力加持入法既得法
巳自力常然雖復聖者捨其加持一見見無有異
故如舟濟渡於岸不可負舟而行此是童真住明

創初童蒙入真無功智之境界以願波羅蜜為主
餘九為伴明此位無功智現恐當滯寂以大願門
興其智用故又令念本願廣度眾生有此節級以
法防之令不滯故以智門中諸位通治約位門中
此位會七住中悲行第八住中無功之智光八願
波羅蜜興作令使智悲任用自在第一推德昇進
中從如諸菩薩摩訶薩巳下至辭退南行有十二
行半經於中義意約分六門一推德於先二示善
知識所在三舉聚落名伊沙那四示知識名為勝
熱五勸令致問所行法門六禮敬辭退南行南方
如初所釋聚落名伊沙那者此云長直為表此善
知識攝化長其直道無諸諂誑故名長直婆羅門
者此云淨也為表此善知識無染寂靜故名勝熱
者表勝世間煩惱熱故示勝盛火炎熱故此是第
九法王子住得法自在明第九力波羅蜜法力自
在示同外道五熱炙身引接邪徒令歸正智明得
智同邪接諸邪見妄行苦行者令皆信伏下自有
具文。

第九伊沙那聚落勝熱婆羅門主法王子住。】

【經】爾時善財童子為菩薩無勝幢解脫所照故住諸
佛不思議神力證菩薩不思議解脫神通智得菩薩
不思議三昧智光明得一切時熏修三昧智光明得
了知一切境界皆依想所住三昧智光明得一切世
間殊勝智光明於一切處悉現其身以究竟智說無

二無分別平等法以明淨智普照境界凡所聞法皆
能忍受清淨信解於法自性決定明了心恒不捨菩
薩妙行求一切智永無退轉獲得十力智慧光明勤
求妙法常無厭足以正修行入佛境界出生菩薩無
量莊嚴無邊大願悉巳清淨以無窮盡智知無邊世
界網以無怯弱心度無量眾生海了無邊菩薩諸行
境界見無邊世界種種差別見無邊世界種種莊嚴
入無邊世界微細境界知無邊世界種種名號知無
邊世界種種言說知無邊眾生種種解見無邊眾生
種種行見無邊眾生成熟行見無邊眾生差別想念
善知識漸次遊行至伊沙那聚落見彼勝熱修諸苦
行求一切智四面火聚猶如大山中有刀山高峻無
極登彼山上投身入火時善財童子頂禮其足合掌
而立作如是言聖者我巳先發阿耨多羅三藐三菩
提心而未知菩薩云何學菩薩行云何修菩薩道我
聞聖者善能誘誨願為我說婆羅門言善男子汝今
若能上此刀山投身火聚諸菩薩行悉得清淨時善
財童子作如是念得人身難離諸難難得無難難得
淨法難得值佛難具諸根難聞佛法難遇善人難逢
真善知識難受如理正教難得正命難隨法行難此
將非魔魔所使耶將非是魔險惡徒黨詐現菩薩善
知識相而欲為我作善根難作壽命難障我修行一
切智道牽我令入諸惡道中欲障我法門障我佛法
作是念時十千梵天在虗空中作如是言善男子莫

作是念莫作是念今此聖者得金剛𦦨三昧光明發
大精進度諸眾生心無退轉欲竭一切貪愛海欲截
一切邪見網欲燒一切煩惱薪欲照一切惑稠林欲
斷一切老死怖欲壞一切三世障欲放一切法光明
善男子我諸梵天多著邪見皆悉自謂是自在者是
能作者於世間中我是最勝見婆羅門五熱炙身於
自宮殿心不樂著於諸禪定不得滋味皆共來詣婆
羅門所時婆羅門以神通力示大苦行為我說法能
令我等滅一切見除一切慢住於大慈行於大悲起
廣大心發菩提意常見諸佛恒聞妙法於一切處心
無所礙復有十千諸魔在虗空中以天摩尼寶散婆
羅門上告善財言善男子此婆羅門五熱炙身時其
火光明暎奪於我所有宮殿諸莊嚴具皆如聚墨令
我於中不生樂著我與眷屬來詣其所此婆羅門為
我說法令我及餘無量天子諸天女等皆於阿耨多
羅三藐三菩提得不退轉復有十千自在天王於虗
空中各散天華作如是言善男子此婆羅門五熱炙
身時其火光明暎奪我等所有宮殿諸莊嚴具皆如
聚墨令我於中不生愛著即與眷屬來詣其所此婆
羅門為我說法令我於心而得自在於煩惱中而得
自在於受生中而得自在於諸業障而得自在於諸
三昧而得自在於莊嚴具而得自在於壽命中而得
自在乃至能於一切佛法而得自在復有十千化樂
天王於虗空中作天音樂恭敬供養作如是言善男

子此婆羅門五熱炙身時其火光明照我宮殿諸莊
嚴具及諸婇女能令我等不受欲樂不求欲樂身心
柔輭即與眾俱來詣其所時婆羅門為我說法能令
我等心得清淨心得明潔心得純善心得柔輭心生
歡喜乃至令得清淨十力清淨之身生無量身乃至
令得佛身佛語佛聲佛心具足成就一切智智復有
十千兜率天王天子天女無量眷屬於虗空中雨眾
妙香恭敬頂禮作如是言善男子此婆羅門五熱炙
身時令我等諸天及其眷屬於自宮殿無有樂著共
詣其所聞其說法能令我等不貪境界少欲知足心
生歡喜心得充滿生諸善根發菩提心乃至圓滿一
切佛法復有十千三十三天并其眷屬天子天女前
後圍遶於虗空中雨天曼陀羅華恭敬供養作如是
言善男子此婆羅門五熱炙身時令我等諸天於天
音樂不生樂著共詣其所時婆羅門為我等說一切
諸法無常敗壞令我捨離一切欲樂令我斷除憍慢
放逸令我愛樂無上菩提又善男子我當見此婆羅
門時須彌山頂六種震動我等恐怖皆發菩提心堅
固不動復有十千龍王所謂伊那䟦羅龍王難陀優
波難陀龍王等於虗空中雨黑栴檀無量龍女奏天
音樂雨天妙華及天香水恭敬供養作如是言善男
子此婆羅門五熱炙身時其火光明普照一切諸龍
宮殿令諸龍眾離熱沙怖金翅鳥怖滅除瞋恚身得
清涼心無垢濁聞法信解厭惡龍趣以至誠心悔除

業障乃至發阿耨多羅三藐三菩提意住一切智復
有十千夜叉王於虗空中以種種供具恭敬供養此
婆羅門及以善財作如是言善男子此婆羅門五熱
炙身時令我及眷屬悉於眾生發慈愍心一切羅剎
鳩槃茶等亦生慈心以慈心故於諸眾生無所惱害
而來見我我及彼等於自宮殿不生樂著即與共俱
來詣其所時婆羅門即為我等如應說法一切皆得
身心安樂又令無量夜叉羅剎鳩槃茶等發於無上
菩提之心復有十千乾闥婆王於虗空中作如是言
善男子此婆羅門五熱炙身時其火光明照我宮殿
悉令我等受不思議無量快樂是故我等來詣其所
此婆羅門為我說法能令我等於阿耨多羅三藐三
菩提得不退轉復有十千阿脩羅王從大海出住在
虗空舒右膝輪合掌前禮作如是言善男子此婆羅
門五熱炙身時我阿脩羅所有宮殿大海大地悉皆
震動令我等捨憍慢放逸是故我等來詣其所從其
聞法捨離諂誑安住忍地堅固不動圓滿十力復有
十千迦樓羅王勇力持王而為上首化作外道童子
之形於虗空中唱如是言善男子此婆羅門五熱炙
身時其火光明照我宮殿一切震動皆悉恐怖是故
我等來詣其所時婆羅門即為我等如應說法令修
習大慈稱讚大悲渡生死海於欲泥中拔濟眾生歎
菩提心起方便智隨其所宜調伏眾生復有十千緊
那羅王於虗空中唱如是言善男子此婆羅門五熱

炙身時我等所住宮殿諸多羅樹諸寶鈴網諸寶繒
帶諸音樂樹諸妙寶樹及諸樂器自然而出佛聲法
聲及不退轉菩薩僧聲願求無上菩提之聲云某方
某國有某菩薩發菩提心某方某國有某菩薩修行
苦行難捨能捨乃至清淨一切智行某方某國有某
菩薩往詣道場乃至某方某國有某如來作佛事巳
而般涅槃善男子假使有人以閻浮提一切草木抹
為微塵此微塵數可知邊際我宮殿中寶多羅樹乃
至樂器所說菩薩名如來名所發大願所修行等無
有能得知其邊際善男子我等以聞佛聲法聲菩薩
僧聲生大歡喜來詣其所時婆羅門即為我等如應
說法令我及餘無量眾生於阿耨多羅三藐三菩提
得不退轉復有無量欲界諸天於虗空中以妙供具
恭敬供養唱如是言善男子此婆羅門五熱炙身時
其火光明照阿鼻等一切地獄諸所受苦悉令休息
我等見此火光明故心生淨信以信心故從彼命終
生於天中為知恩故而來其所恭敬瞻仰無有厭足
時婆羅門為我說法令無量眾生發菩提心爾時善
財童子聞如是法心大歡喜於婆羅門所發起真實
善知識心頭頂禮敬唱如是言我於大聖善知識所
生不善心唯願聖者容我悔過時婆羅門即為善財
而說頌言。


「　若有諸菩薩
　順善知識教
　一切無疑懼
　安住心不動
　當知如是人
　必獲廣大利

　坐菩提樹下
　成於無上竟」



爾時善財童子即登刀山自投火聚未至中間即得
菩薩善住三昧纔觸火𦦨又得菩薩寂靜樂神通三
昧善財白言甚奇聖者如是刀山及大火聚我身觸
時安隱快樂時婆羅門告善財言善男子我唯得此
菩薩無盡輪解脫如諸菩薩摩訶薩大功德𦦨能燒
一切眾生見惑令無有餘必不退轉無窮盡心無懈
怠心無怯弱心發如金剛藏那羅延心疾修諸行無
遲緩心願如風輪普持一切精進大誓皆無退轉而
我云何能知能說彼功德行善男子於此南方有城
名師子奮迅中有童女名曰慈行汝詣彼問菩薩云
何學菩薩行修菩薩道時善財童子頂禮其足遶無
數帀辭退而去。

【【論】第一正入當位法門中從爾時善財童子巳下
至我唯得此無盡輪解脫此一段經約分為二十
五門一得無勝幢法光所照入諸佛不思議神力
二念善知識教漸次南行三至長直聚落見彼勝
熱修苦行四面火聚猶如大山四中有刀山高峻
無極登彼山上投身入火五善財頂禮諮問所求
六婆羅門令善財上其刀山投身入火七善財念
言人身難得心有懷疑八十千梵天在虗空中勸
喻此是金剛𦦨定光明九有十千諸魔在虗空中
勸喻善財歎婆羅門德行十復有十千自在天王
於虗空中告語善財不令生疑十一復有化樂天

王亦在虗空歎婆羅門德十二復有十千兜率天
王在空稱歎十三復有十千三十三天王在空稱
歎十四十千龍十五十千夜叉十六十千乾闥婆
王十七十千阿脩羅王十八十千迦樓羅王十九
十千緊那羅王二十有無量欲界諸天如是等十
三種眾皆在空中稱歎婆羅門德勸喻善財不生
疑惑二十一善財悔過二十二婆羅門為善財說
頌二十三善財順教登其刀山入大火聚二十四
善財入火聚時獲益二十五我唯得此菩薩無盡
輪巳下是推德昇進如上婆羅門示行此行時隨
諸眾生總見行門各自差別約表法中刀山是法
王子住中力波羅蜜智慧為體成修行者達生死
苦難但見法界性解脫須得無有怖畏方堪力用
自在火𦦨是金剛智之光明亦名金剛三昧如上
諸天巳說伊那䟦羅龍王此龍往因由破戒損其
極臰樹遂頭上生此臰樹故以名之也難陀此云
歡喜優婆者清信也明此龍聞法信樂歡喜故菩
薩無盡輪解脫者意明法王子住得法師位以此
一行隨諸眾生樂欲不同各見說法及行門無盡
差別明稱眾生根圓滿故名無盡輪此是法王子
住以力波羅蜜為主餘九為伴以約智門中以五
位通治約位門中治說法不自在障令得自在同
十地中第九地從此果行修行至第九善慧地功
熟倣此十住中本果還以法界體普光明智為大

用第二推德昇進門中約分為四門一推德昇進
二示善知識處云南方有城名師子奮迅三舉善
知識名云童女慈行四頂禮勝熱婆羅門足辭退
而去南方義如前初位釋城名師子奮迅者是師
子幢王所居之城其王是慈行女父表智自在為
王大悲行徧為女明此從智生悲處生死染而與
不染等明習氣盡故前第七住中休捨優婆夷明
故存愛習用成悲門以未斷度眾生之愛習故號
優婆夷以此成大慈悲之行滿八住中無功之智
方成即明以從悲生智此位以從智生悲故即師
子幢王女是童女也表此位任運利生無染習也。】

大方廣佛新華嚴經合論卷第九十五


音切

釧

(尺絹切)。
陂

(彼為切)。
瞿

(求于切)。
紺

(古暗切)。
椶

(子紅切)。
櫚

(力居切)。
汎

(泛音)。
擢

(直角切)。
編

(必綿切)。
鬟

(還音)。
𩯭

(必刃切)。
楸

(七遊切)。
枇

(傍脂切)。
杷

(蒲巴切)。
蔕

(帝音)。
耐

(奴代切)。
峻

(私閏切)。
詐

(側駕切)。
輭

(而兗切)。
黨

(都朗切)。

炙

(之石切)。
緩

(乎管切)。
庾

(以主切)。
