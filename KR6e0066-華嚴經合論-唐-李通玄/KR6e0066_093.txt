










大方廣佛新華嚴經合論卷第九十三
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

入法界品第三十九之六

【【論】第三海岸聚落善住比丘主修行住。】

「【經】爾時善財童子專念善知識教專念普眼法門專
念佛神力專持法句雲專入法海門專思法差別深
入法漩澓普入法虗空淨治法瞖障觀察法寶處漸
次南行至楞伽道邊海岸聚落觀察十方求覓善住
見此比丘於虗空中來往經行無數諸天恭敬圍遶
散諸天華作天妓樂幡幢繒綺悉各無數徧滿虗空
以為供養諸大龍王於虗空中興不思議沈水香雲
震雷激電以為供養緊那羅王奏眾樂音如法讚美
以為供養摩睺羅伽王以不思議極微細衣於虗空
中周迴布設心生歡喜以為供養阿脩羅王興不思
議摩尼寶雲無量光明種種莊嚴徧滿虗空以為供
養迦樓羅王作童子形無量婇女之所圍遶究竟成
就無殺害心於虗空中合掌供養不思議數諸羅剎
王無量羅剎之所圍遶其形長大甚可怖畏見善住
比丘慈心自在曲躬合掌瞻仰供養不思議數諸夜
叉王各各悉有自眾圍遶四面周帀恭敬守護不思
議數諸梵天王於虗空中曲躬合掌以人間法稱揚
讚歎不思議數諸淨居天於虗空中與宮殿俱恭敬

合掌發弘誓願時善財童子見是事巳心生歡喜合
掌敬禮作如是言聖者我巳先發阿耨多羅三藐三
菩提心而未知菩薩云何修行佛法云何積集佛法
云何備具佛法云何熏習佛法云何增長佛法云何
總攝佛法云何究竟佛法云何淨治佛法云何深淨
佛法云何通達佛法我聞聖者善能誘誨唯願慈哀
為我宣說菩薩云何不捨見佛常於其所精勤修習
菩薩云何不捨菩薩與諸菩薩同一善根菩薩云何
不捨佛法悉以智慧而得明證菩薩云何不捨大願
能普利益一切眾生菩薩云何不捨眾行住一切劫
心無疲厭菩薩云何不捨佛剎普能嚴淨一切世界
菩薩云何不捨佛力悉能知見如來自在菩薩云何
不捨有為亦復不住普於一切諸有趣中猶如變化
示受生死修菩薩行菩薩云何不捨聞法悉能領受
諸佛正教菩薩云何不捨智光普入三世智所行處
時善住比丘告善財言善哉善哉善男子汝巳能發
阿耨多羅三藐三菩提心今復發心求問佛法一切
智法自然者法善男子我巳成就菩薩無礙解脫門
若來若去若行若止隨順思惟修習觀察即時獲得
智慧光明名究竟無礙得此智慧光明故知一切眾
生心行無所障礙知一切眾生歿生無所障礙知一
切眾生宿命無所障礙知一切眾生未來劫事無所
障礙知一切眾生現在世事無所障礙知一切眾生
言語音聲種種差別無所障礙決一切眾生所有疑

問無所障礙知一切眾生諸根無所障礙隨一切眾
生應受化時悉能往赴無所障礙知一切剎那羅婆
牟呼栗多日夜時分無所障礙知三世海流轉次第
無所障礙能以其身徧往十方一切佛剎無所障礙
何以故得無住無作神通力故善男子我以得此神
通力或於虗空中或行或住或坐或臥或隱或顯或
現一身或現多身穿度墻壁猶如虗空於虗空中結
跏趺坐往來自在猶如飛鳥入地如水履水如地徧
身上下普出煙焰如大火聚或時震動一切大地或
時以手摩觸日月或現其身高至梵宮或現燒香雲
或現寶焰雲或現變化雲或現光網雲皆悉廣大彌
覆十方或一念中過於東方一世界二世界百世界
千世界百千世界乃至無量世界乃至不可說不可
說世界或過閻浮提微塵數世界或過不可說不可
說佛剎微塵數世界於彼一切諸佛國土佛世尊前
聽聞說法一一佛所現無量佛剎微塵數差別身一
一身雨無量佛剎微塵數供養雲所謂一切華雲一
切香雲一切鬘雲一切末香雲一切塗香雲一切蓋
雲一切衣雲一切幢雲一切幡雲一切帳雲以一切
身雲而為供養一一如來所有宣說我皆受持一一
國土所有莊嚴我皆憶念如東方南西北方四維上
下亦復如是如是一切諸世界中所有眾生若見我
形皆決定得阿耨多羅三藐三菩提彼諸世界一切
眾生我皆明見隨其大小勝劣苦樂示同其形教化

成就若有眾生親近我者悉令安住如是法門善男
子我唯知此普速疾供養諸佛成就眾生無礙解脫
門如諸菩薩持大悲戒波羅蜜戒大乘戒菩薩道相
應戒無障礙戒不退墮戒不捨菩提心戒常以佛法
為所緣戒於一切智常作意戒如虗空戒一切世間
無所依戒無失戒無損戒無缺戒無雜戒無濁戒無
悔戒清淨戒離塵戒離垢戒如是功德而我云何能
知能說善男子從此南方有國名達里鼻茶城名自
在其中有人名曰彌伽汝詣彼問菩薩云何學菩薩
行修菩薩道時善財童子頂禮其足右遶瞻仰辭退
而行。」

【【論】第三修行住從爾時善財童子巳下至我唯知
此普速疾供養諸佛成就眾生無礙解脫門有八
十行經明入本位法門約分五段一念善知識所
授之教二次第南行三詣善知識處四見善知識
恭敬禮拜五正申所求見此比丘於虗空中來往
經行者明不住上二界息心住念禪不住出三界
禪不住不出故言來往經行十王恭敬供養明攝
眾生行徧故表十波羅蜜行智自在故如王空中
莊嚴約法空中起行報生龍王表智悲自在震雷
明法音普震激電智慧破惑緊那羅王奏眾樂音
明以法音悅樂一切眾生故摩睺羅伽是恭敬義
阿脩羅是處生死海不沒義迦樓羅王作童子形
婇女之所圍遶是離慢謙下智悲義羅剎王者是

住生死海大悲守護眾生義夜叉王者是大智守
護眾生義為能行於虗空速疾故如智自在速疾
故梵天王恭敬義淨居天空中與宮殿俱表智悲
自在含育義如是皆云不思議數者皆表行周眾
有普徧含生故此第五正申所求中請菩薩所修
十種佛法并求十種不捨之法具如經文時善住
比丘告善財言巳下是正授其法經云善男子我
巳成就菩薩無礙解脫者明得法空智慧在空中
經行明不著靜亂於染淨二障不能留滯名為無
礙解脫得解脫巳若來若去若行若止隨順思惟
觀察即時獲得智慧光明名究竟無礙從是巳去
即他心宿命神足等十無障礙明以法空觀察三
界細習淨業現前即得此十無障礙法門此明以
法空觀照力治三界習氣及出三界治習巳自然
而得此十無障礙法是故歎善財言今復發心求
問佛法一切智法自然者法明佛法出世一切智
法用照世間意明以所得法空用治染淨二習神
通道力自然顯著一切自在皆自然現前巳下准
此至我唯知此普速疾供養諸佛成就眾生無礙
解脫門是都結所入當位法門竟巳下以明昇進
前門此段以明將方便觀照門佛智自然智神通
道力自至以此不捨方便而成就佛法不捨佛法
而成菩薩行教化眾生此以忍波羅蜜為主餘九
為伴此三比丘明入十住中得出三界解脫心還

以比丘表之巳下彌伽是俗人住居市肆明處煩
闠而不亂故教諸人眾輪字莊嚴法門者明修世
技文字令圓滿故意明先修出三界解脫方修世
法住於生死故約智一位通修諸法約位偏修世
智為明前三巳得出三界解脫神通故先修出世
方學世間明自在無業不染著世間故又以出世
間智學世間智易明了故第二昇進前位中從如
諸菩薩持大悲戒巳下至辭退而去有九行半經
約分為五門一歎推先德二示善知識所居之國
三示其居處四舉知識之名五辭退而去國名達
里鼻茶者其國在南印度境名義未譯彌伽此云
能伏為出世智巳恒現前世間智巳得具足真俗
二智巳滿能伏邪見異論故名能伏亦名為雲以
能有德陰俗雨法故故名為雲城名自在者明出
世智巳得現前於世名言義智自在故城名自在
此依主立名也。

第四達里鼻荼國彌伽長者主生貴住。】

「【經】爾時善財童子一心正念法光明法門深信趣入
專念於佛不斷三寶歎離欲性念善知識普照三世
憶諸大願普救眾生不著有為究竟思惟諸法自性
悉能嚴淨一切世界於一切佛眾會道場心無所著
漸次南行至自在城求覓彌伽乃見其人於市肆中
坐於說法師子之座十千人眾所共圍遶說輪字莊
嚴法門時善財童子頂禮其足遶無量帀於前合掌

而作是言聖者我巳先發阿耨多羅三藐三菩提心
而我未知菩薩云何學菩薩行云何修菩薩道云何
流轉於諸有趣常不忘失菩提之心云何得平等意
堅固不動云何獲清淨心無能沮壞云何生大悲力
恒不勞疲云何入陀羅尼普得清淨云何發生智慧
廣大光明於一切法離諸闇障云何具無礙解辯才
之力決了一切甚深義藏云何得正念力憶持一切
差別法輪云何得淨趣力於一切趣普演諸法云何
得智慧力於一切法悉能決定分別其義爾時彌伽
告善財言善男子汝巳發阿耨多羅三藐三菩提心
耶善財言唯我巳先發阿耨多羅三藐三菩提心彌
伽遽即下師子座於善財所五體投地散金銀華無
價寶珠及以上妙碎末栴檀無量種衣以覆其上復
散無量種種香華種種供具以為供養然後起立而
稱歎言善哉善哉善男子乃能發阿耨多羅三藐三
菩提心善男子若有能發阿耨多羅三藐三菩提心
則為不斷一切佛種則為嚴淨一切佛剎則為成熟
一切眾生則為了達一切法性則為悟解一切業種
則為圓滿一切諸行則為不斷一切大願則如實解
離貪種性則能明見三世差別則令信解永得堅固
則為一切如來所持則為一切諸佛憶念則與一切
菩薩平等則為一切賢聖讚喜則為一切梵王禮覲
則為一切天主供養則為一切夜叉守護則為一切
羅剎侍衛則為一切龍王迎接則為一切緊那羅王

歎詠讚歎則為一切諸世間主稱揚慶悅則令一切
諸眾生界悉得安隱所謂令捨惡趣故令出難處故
斷一切貧窮根本故生一切天人快樂故遇善知識
親近故聞廣大法受持故生菩提心故淨菩提心故
照菩薩道故入菩薩智故住菩薩地故善男子應知
菩薩所作甚難難出難值見菩薩者倍更難有菩薩
為一切眾生恃怙生長成就故為一切眾生拯濟拔
諸苦難故為一切眾生依處守護世間故為一切眾
生救護令免怖畏故菩薩如風輪持諸世間不令墮
落惡趣故如大地增長眾生善根故如大海福德充
滿無盡故如淨日智慧光明普照故如須彌善根高
出故如明月智光出現故如猛將摧伏魔軍故如君
主佛法城中得自在故如猛火燒盡眾生我愛心故
如大雲降霔無量妙法雨故如時雨增長一切信根
芽故如船師示導法海津濟處故如橋梁令其得渡
生死海故彌伽如是讚歎善財令諸菩薩皆歡喜巳
從其面門出種種光普照三千大千世界其中眾生
遇斯光巳諸龍神等乃至梵天悉皆來至彌伽之所
彌伽大士即以方便為開示演說分別解釋輪字品
莊嚴法門彼諸眾生聞此法巳皆於阿耨多羅三藐
三菩提得不退轉彌伽於是還昇本座告善財言善
男子我巳獲得妙音陀羅尼能分別知三千大千世
界中諸天語言諸龍夜叉乾闥婆阿脩羅迦樓羅緊
那羅摩睺羅伽人與非人及諸梵天所有語言如此

三千大千世界十方無數乃至不可說不可說世界
悉亦如是善男子我唯知此菩薩妙音陀羅尼光明
法門如諸菩薩摩訶薩能普入一切眾生種種想海
種種施設海種種名號海種種語言海能普入說一
切深蜜法句海說一切究竟法句海說一所緣中有
一切三世所緣法句海說上法句海說上上法句海
說差別法句海說一切差別法句海能普入一切世
間呪術海一切音聲莊嚴輪一切差別字輪際如是
功德我今云何能知能說善男子從此南行有一聚
落名曰住林彼有長者名曰解脫汝詣彼問菩薩云
何修菩薩行菩薩云何成菩薩行菩薩云何集菩薩
行菩薩云何思菩薩行爾時善財童子以善知識故
於一切智法深生尊重深植淨信深自增益禮彌伽
足涕泗悲泣遶無量帀戀慕瞻仰辭退而行。」

【【論】第一正入當位法門從爾時善財童子巳下至
妙音陀羅尼光明法門有六十七行經約分為十
門一正念其所授之法思惟勝進二南行至處推
覓彌伽三見巳致敬禮畢四正申所求五彌伽速
自下座五體投地敬初發心六散金銀華無價寶
為座令善財坐上七稱讚善財而能發無上大菩
提心為世所依八彌伽面門放光集眾九彌伽為
眾說輪字品莊嚴門十彌伽授與善財妙音陀羅
尼光明法門自我唯知此妙音陀羅尼巳下是推
德昇進彌伽所以速自下其座五體投地致敬善

財言遽者疾也明彌伽敬能發大菩提心者與十
方諸佛同一體性同一智慧同一解脫人天所依
何得不敬以善財先於前三善知識巳得出世菩
提心巳得同於十方諸佛法身根本智至彌伽所
學世間差別言音名字句義智明世間俗智敬出
世間真智慧故以明約真而有世間俗智即真俗
自在故故城名自在是以彌伽敬彼善財所得諸
佛出世間智慧是世間智慧根本故是以敬之以
表俗諦差別智敬真諦根本智以俗智是根本智
中起故令後學者貴出世道根本智故以根本智
與一切眾生作無明生死之因果善財初覺彌伽
敬之十方一切諸菩薩恒常頂禮初發心以貴初
覺根本智是出三界智慧相應與一切諸佛智慧
解脫同一體性故普賢行海因茲而起是故彌伽
敬之而禮又表無知法慢故又此第四生貴住明
三界業謝名生在佛家故第四地亦名生在佛家
與此住位同知同得同見其法依本而安立之修
學者初生後熟輪字品莊嚴法門者明於一名字
法門於一音聲言音無二體名字無二性莊嚴種
種名字以為助伴而與人天六道眾生說種種法
門令生歡喜令得解脫然其不離無聲一聲無名
一名為隨順眾生世間言詞故說一切世間諸法
無時即以無名字為主即以有一切出世間法而
為莊嚴若說無有出世間法時即有一切世間為

莊嚴如是互為主伴互為莊嚴有無緣起皆無自
性將用教化眾生隨根開解令得解脫眾生及名
字言音皆無自性以此名字圓滿清淨音聲輪無
所障礙以一音聲說無量名皆以一音聲與無量
名無量字作體故即無量名無量字總是一字故
以聲性無體故無量名字與一切聲作體故即以
名字體自無能所分別性相故以眾生自無性故
以此無聲之聲無名之名無說之說教化一切無
性眾生令其破業至其本地又以無依之智無聲
之聲無名之名猶如虗空徧一切六道眾生音聲
同其類音為其說法令其歡喜然身心智慧名字
六根總無受者說者然一字中徧含多字之義互
為主伴然亦各不相知無彼無此故是故當知一
切名字皆以有無二字互為緣起若說一切法有
字時即一切有法自具無故自相成壞自有自無
自在說一切法本自無即有法自具以有無自相
成壞故即無與有自在以從有無無體如法緣生
無盡名言互為主伴隨世安立更相成壞皆一一
字中有無盡義猶如帝網影像相入若究之本源
皆幻緣有各無主宰當知名不與聲作無聲不與
名作字智慧本無猶如虗空徧一切處等眾生界
以智體性隨其類音皆令歡喜而得解脫故名妙
音陀羅尼光明法門此是第四生貴住善知識以
精進波羅蜜為體餘九為伴若約智通修五位若

約位偏修俗智輪字莊嚴法門前三善友明出世
智慧以三比丘表之此彌伽及解脫長者二人明
處世間解脫故還以俗士表之餘義如文自具第
二昇進前位門中從如諸菩薩摩訶薩巳下至辭
退而行有十四行經約分為四門一推德於先二
示其善友所在三舉善友之名四頂禮辭去此不
推別有國土者但南行有一聚落明同處俗流以
精進波羅蜜與禪波羅蜜大體不二故所以不別
國也為此二友竝是俗流故明從真入俗以和會
真俗無二門世與出世體無有二。

第五住林城解脫長者主具足方便住。】

「【經】爾時善財童子思惟諸菩薩無礙解陀羅尼光明
莊嚴門深入諸菩薩語言海門憶念諸菩薩知一切
眾生微細方便門觀察諸菩薩清淨心門成就諸菩
薩善根光明門淨治諸菩薩教化眾生門明利諸菩
薩攝眾生智門堅固諸菩薩廣大志樂門任持諸菩
薩殊勝志樂門淨治諸菩薩種種信解門思惟諸菩
薩無量善心門誓願堅固心無疲厭以諸甲冑而自
莊嚴精進深心不可退轉具不壞信其心堅固猶如
金剛及那羅延無能壞者守持一切善知識教於諸
境界得不壞智普門清淨所行無礙智光圓滿普照
一切具足諸地總持光明了知法界種種差別無依
無住平等無二自性清淨而普莊嚴於諸所行皆得
究竟智慧清淨離諸執著知十方差別法智無障礙

往十方差別處身不疲懈於十方差別業皆得明了
於十方差別佛無不現見於十方差別時悉得深入
清淨妙法充滿其心普智三昧明照其心心恒普入
平等境界如來智慧之所照觸一切智流相續不斷
若身若心不離佛法一切諸佛神力所加一切如來
光明所照成就大願願身周徧一切剎網一切法界
普入其身漸次遊行十有二年至住林城周徧推求
解脫長者既得見巳五體投地起立合掌白言聖者
我今得與善知識會是我獲得廣大善利何以故善
知識者難可得見難可得聞難可出現難得奉事難
得親近難得承接難可逢值難得共居難令喜悅難
得隨逐我今會遇為得善利聖者我巳先發阿耨多
羅三藐三菩提心為欲事一切佛故為欲值一切佛
故為欲見一切佛故為欲觀一切佛故為欲知一切
佛故為欲證一切佛平等故為欲發一切佛大願故
為欲滿一切佛大願故為欲具一切佛智光故為欲
成一切佛眾行故為欲得一切佛神通故為欲具一
切佛諸力故為欲獲一切佛無畏故為欲聞一切佛
法故為欲受一切佛法故為欲持一切佛法故為欲
解一切佛法故為欲護一切佛法故為欲與一切諸
菩薩眾同一體故為欲與一切菩薩善根等無異故
為欲圓滿一切菩薩波羅蜜故為欲成就一切菩薩
所修行故為欲出生一切菩薩清淨願故為欲得一
切諸佛菩薩威神藏故為欲得一切菩薩法藏無盡

智慧大光明故為欲得一切菩薩三昧廣大藏故為
欲成就一切菩薩無量無數神通藏故為欲以大悲
藏教化調伏一切眾生皆令究竟到邊際故為欲顯
現神變藏故為於一切自在藏中悉以自心得自在
故為欲入於清淨藏中以一切相而莊嚴故聖者我
今以如是心如是意如是樂如是欲如是希求如是
思惟如是尊重如是方便如是究竟如是謙下至聖
者所我聞聖者善能誘誨諸菩薩眾能以方便闡明
所得示其道路與其津梁授其法門令除迷倒障拔
猶豫箭截疑惑網照心稠林浣心垢濁令心潔白使
心清淨正心諂曲絕心生死止心不善解心執著於
執著處令心解脫於染愛處使心動轉令其速入一
切智境使其疾到無上法城令住大悲令住大慈令
入菩薩行令修三昧門令入證位令觀法性令增長
力令修習行普於一切其心平等唯願聖者為我宣
說菩薩云何學菩薩行修菩薩道隨所修習疾得清
淨疾得明了時解脫長者以過去善根力佛威神力
文殊師利童子憶念力故即入菩薩三昧門名普攝
一切佛剎無邊旋陀羅尼入此三昧巳得清淨身於
其身中顯現十方各十佛剎微塵數佛及佛國土眾
會道場種種光明諸莊嚴事亦現彼佛往昔所行神
通變化一切大願助道之法諸出離行清淨莊嚴亦
現諸佛成等正覺轉妙法輪教化眾生如是一切於
其身中悉皆顯現無所障礙種種形相種種次第如

本而住不相雜亂所謂種種國土種種眾會種種道
場種種嚴飾其中諸佛現種種神力立種種乘道示
種種願門或於一世界處兜率宮而作佛事或於一
世界沒兜率宮而作佛事如是或有住胎或復誕生
或處宮中或復出家或詣道場或破魔軍或諸天龍
恭敬圍遶或諸世主勸請說法或轉法輪或般涅槃
或分舍利或起塔廟彼諸如來於種種眾會種種世
間種種趣生種種家族種種欲樂種種業行種種語
言種種根性種種煩惱隨眠習氣諸眾生中或處微
細道場或處廣大道場或處一由旬量道場或處十
由旬量道場或處不可說不可說佛剎微塵數由旬
量道場以種種神通種種言辭種種音聲種種法門
種種總持門種種辯才門以種種聖諦海種種無畏
大師子吼說諸眾生種種善根種種憶念授種種菩
薩記說種種諸佛法彼諸如來所有言說善財童子
悉能聽受亦見諸佛及諸菩薩不可思議三昧神變
爾時解脫長者從三昧起告善財童子言善男子我
巳入出如來無礙莊嚴解脫門善男子我入出此解
解門時即見東方閻浮檀金光明世界龍自在王如
來應正等覺道場眾會之所圍遶毗盧遮那藏菩薩
而為上首又見南方速疾力世界普香如來應正等
覺道場眾會之所圍遶心王菩薩而為上首又見西
方香光世界須彌燈王如來應正等覺道場眾會之
所圍遶無礙心菩薩而為上首又見北方袈裟幢世

界不可壞金剛如來應正等覺道場眾會之所圍遶
金剛步勇猛菩薩而為上首又見東北方一切上妙
寶世界無所得境界眼如來應正等覺道場眾會之
所圍遶無所得善變化菩薩而為上首又見東南方
香𦦨光音世界香燈如來應正等覺道場眾會之所
圍遶金剛𦦨慧菩薩而為上首又見西南方智慧日
普光明世界法界輪幢如來應正等覺道場眾會之
所圍遶現一切變化幢菩薩而為上首又見西北方
普清淨世界一切佛寶高勝幢如來應正等覺道場
眾會之所圍遶法幢王菩薩而為上首又見上方佛
次第出現無盡世界無邊智慧光圓滿幢如來應正
等覺道場眾會之所圍遶法界門幢王菩薩而為上
首又見下方佛光明世界無礙智幢如來應正等覺
道場眾會之所圍遶一切世間剎幢王菩薩而為上
首善男子我見如是等十方各十佛剎微塵數如來
彼諸如來不來至此我不往彼我若欲見安樂世界
阿彌陀如來隨意即見我若欲見栴檀世界金剛光
明如來妙香世界寶光明如來蓮華世界寶蓮華光
明如來妙金世界寂靜光如來妙喜世界不動如來
善住世界師子如來鏡光明世界月覺如來寶師子
莊嚴世界毗盧遮那如來如是一切悉皆即見然彼
如來不來至此我身亦不往詣於彼知一切佛及與
我心悉皆如夢知一切佛猶如影像自心如水知一
切佛所有色相及以自心悉皆如幻知一切佛及以

巳心悉皆如響我如是知如是憶念所見諸佛皆由
自心善男子當知菩薩修諸佛法淨諸佛剎積集妙
行調伏眾生發大誓願入一切智自在遊戲不可思
議解脫之門得佛菩提現大神通徧往一切十方法
界以微細智普入諸劫如是一切悉由自心是故善
男子應以善法扶助自心應以法水潤澤自心應於
境界淨治自心應以精進堅固自心應以忍辱坦蕩
自心應以智證潔白自心應以智慧明利自心應以
佛自在開發自心應以佛平等廣大自心應以佛十
力照察自心善男子我唯於此如來無礙莊嚴解脫
門而得入出如諸菩薩摩訶薩得無礙智住無礙行
得常見一切佛三昧得不住涅槃際三昧了達三昧
普門境界於三世法悉皆平等能善分身徧一切剎
住於諸佛平等境界十方境界皆悉現前智慧觀察
無不明了於其身中悉現一切世界成壞而於巳身
及諸世界不生二想如是妙行而我云何能知能說
善男子從此南行至閻浮提畔有一國土名摩利伽
羅彼有比丘名曰海幢汝詣彼問菩薩云何學菩薩
行修菩薩道時善財童子頂禮解脫長者足右遶觀
察稱揚讚歎思惟戀仰悲泣流淚一心憶念依善知
識事善知識敬善知識由善知識見一切智於善知
識不生違逆於善知識心無諂誑於善知識心常隨
順於善知識起慈母想捨離一切無益法故於善知
識起慈父想出生一切諸善法故辭退而去。」


【【論】第一正入當位法門中從爾時善財童子巳下
至善男子我唯知此於如來無礙莊嚴解脫門而
得入出有一百四十行半經於此段中約分十門
一正念所授之法思惟勝進二漸次遊行十有二
年至住林城三推求解脫長者四見巳致敬正申
所求五解脫長者即入菩薩三昧現其身中十方
各十佛剎土答善財所請令其同入六解脫長者
從定而起又以言說說其定中十佛境界大會道
場七明解脫長者隨心應念諸佛現前八心念無
體見佛如影九心無表裏徧至十方而無去來十
善男子我於此如來無礙莊嚴解脫門而得入出
是正示三昧之名及出入自在分自此巳下是昇
進前位云漸次遊行者明勝進不住於前法也十
有二年者如前第二海門國海雲比丘住海門國
十有二年明直觀十二緣以為出世間解脫以表
比丘是求出世解脫故以生死海為佛體故善財
來至此住林城漸次遊行十有二年為明於十二
緣生法中行於世間然以十二緣生以為禪體以
解脫長者是世間俗士表處俗行真名為解脫前
海雲比丘不住生死觀十二緣生得出世心此解
脫長者於十二緣生法中處於生死不壞緣生不
著緣生故云遊行十二年是不住義故是生死涅
槃無二義是生死涅槃無出沒義故若約智通治
以十波羅蜜為體此約位別治以明同別自在以

此第五禪波羅蜜門以法界自體無作禪中諸有
緣生性自離故一切心境莫不自是法界無礙解
脫禪定林故是故城名住林一切心境作而無用
性自住故推求者觀察勝進也得見解脫長者者
明以真會俗真俗自體本性解脫也見巳五體投
地真俗無依五位同會也亦明五蘊十二緣總禪
林也合掌者真俗會而不二也巳上以觀察禪定
冥會巳下以言更申所求巳下入三昧十方各現
十佛剎者明定體徧周圓滿故以十為圓數也又
巳下以從定中所見十佛如來及上首菩薩是三
昧所現自位佛果及行故又巳下隨念而見諸佛
者以自心應真是佛故所念皆是佛境界更無餘
也明自心是佛諸念總佛餘如文自具此是第五
具足方便住以禪波羅蜜為體餘九為伴若以智
境之中即五位通修若以約位之中偏治真俗靜
亂二障會五蘊十二緣為法界性自禪用而無作
緣生之定門以明一切世間心境總皆禪也第二
明昇進前位中從如諸菩薩摩訶薩巳下至辭退
而去有十六行經約分為四門一推德於前二示
善知識方所及國土三舉善知識名號四善財敬
戀善友流淚辭去第一推德於前者明解脫長者
推德於前位善知識有十種殊勝勸令善財進求
加行第二南行如前初位巳釋至閻浮提畔者明
此位正心住是得出世間及處世間智慧神通之

極畔故故云閻浮提畔唯得世間出世大悲心未
得入俗同纏行圓滿大慈悲心故故以比丘表之
於世間中出俗相故後位即明入俗大悲心圓滿
即以優婆夷滿願表之有一國土名摩利伽羅者
此梵本未譯有比丘名海幢者明約以德智慧如
海能破眾生業惑處名之為幢幢者摧壞義故。】
大方廣佛新華嚴經合論卷第九十三

音切

栗

(力質切)。
遽

(渠預切)。
唯

(營癸切)。
恃

(市音)。
垣

(羽元切)。
淚

(力偽切)。
著

(知慮
切)。
拯

(整音)。
