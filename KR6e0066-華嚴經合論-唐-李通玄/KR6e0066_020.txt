











大方廣佛新華嚴經合論卷第二十
唐于闐國三藏沙門實叉難陀譯經

唐太原方山長者李通玄造論
唐福州開元寺沙門志寧釐經合論

世界成就品第四

【【論】今釋此品略作三門分別一釋品名目二釋品
來意三隨文釋義一釋品名目者為明世界海依
住形相苦樂淨穢皆是眾生自業果報之所莊嚴
不從他有佛菩薩世界海依大願力依自體清淨
法性力依諸波羅蜜諸行海等自體清淨力依為
度眾生大慈悲智力以不思議變化力之所成就
故名世界成就品二釋品來意者此品所來大意
有五一答前世主三十七問佛海眾生海波羅蜜
海等此品示業果報示法果報答前所問故明向
前是佛光明神力答此品示其佛行海眼耳鼻舌
波羅蜜海徧法界海眾生業行海故三十七問一
時總答令大眾海悟佛所行入普賢菩薩所行也
故號佛華嚴經二令諸現在未來始發菩提心者
識佛所行及菩薩行海佛菩薩大慈悲海能普徧
法界海眾生行業海而利益之令到究竟岸故既
見是巳而倣效之學佛行故令始發心者悲智圓
滿行解不錯謬故三令始發心菩薩知眾生業報
同異差別由心造故四令始發心者知眾生界廣
大等法界虗空界如影相入重重無盡依住各別
佛菩薩行悉充滿故五令始發心菩薩知諸佛菩
薩境界海眾生境界一異不可得故隨眾生自業

轉變剎海轉變故隨自業成壞剎海成壞故以眾
因緣故此品須來發初蒙故若無比品初心菩薩
云何知其如來攝生如來行門及以眾行業世界
廣狹之相若不知者依何發心乘佛大悲普濟願
行廣度以是義故如下頌云離諸諂誑心清淨常
樂慈悲性歡喜志欲廣大深信人彼聞此法生欣
悅安住普賢諸願地修行菩薩清淨道觀察法界
虗空界此乃能知佛行處若不說眾生界法界佛
界菩薩境界虗空界無二無盡如影重重依住者
所有發心者設不入二乘道修菩薩行但得權教
菩薩心常染淨而有限礙不入佛境界故有自佛
他佛及以國剎分劑有往來所依處故如三乘中
所說淨土在於他方菩薩願生其中是也說此品
者意欲令初發菩提心者知眾生境界諸佛境界
廣大之相重重無礙無盡之相佛及菩薩願行含
覆利益纖塵無遺故此品須來三隨文釋義者此
之一品有十一段經文從初一段長行一段偈頌
是此品中序分後十段長行及十段偈頌是正說
乃至華藏世界海總通此品為世界成就品總為
正說分。】

【經】爾時普賢菩薩摩訶薩以佛神力徧觀察一切世
界海一切眾生海一切諸佛海一切法界海一切眾
生業海一切眾生根欲海一切諸佛法輪海一切三
世海一切如來願力海一切如來神變海如是觀察

巳普告一切道場眾海諸菩薩言佛子諸佛世尊知
一切世界海成壞清淨智不可思議知一切眾生業
海智不可思議知一切法界安立海智不可思議說
一切無邊佛海智不可思議入一切欲解根海智不
可思議一念普知一切三世智不可思議顯示一切
如來無量願海智不可思議示現一切佛神變海智
不可思議轉法輪智不可思議建立演說海不可思
議清淨佛身不可思議無邊色相海普照明不可思
議相及隨好皆清淨不可思議無邊色相光明輪海
具足清淨不可思議種種色相光明雲海不可思議
殊勝寶𦦨海不可思議成就言音海不可思議示現
三種自在海調伏成熟一切眾生不可思議勇猛調
伏諸眾生海無空過者不可思議安住佛地不可思
議入如來境界不可思議威力護持不可思議觀察
一切佛智所行不可思議諸力圓滿無能摧伏不可
思議無畏功德無能過者不可思議住無差別三昧
不可思議神通變化不可思議清淨自在智不可思
議一切佛法無能毀壞不可思議如是等一切法我
當承佛神力及一切如來威神力故具足宣說為令
眾生入佛智慧海故為令一切菩薩於佛功德海中
得安住故為令一切世界海一切佛自在所莊嚴故
為令一切劫海中如來種性恒不斷故為令於一切
世界海中顯示諸法真實性故為令隨一切眾生無
量解海而演說故為令隨一切眾生諸根海方便令

生諸佛法故為令隨一切眾生樂欲海摧破一切障
礙山故為令隨一切眾生心行海令淨修治出要道
故為令一切菩薩安住普賢願海中故是時普賢菩
薩復欲令無量道場眾海生歡喜故令於一切法增
長愛樂故令生廣大真實信解海故令淨治普門法
界藏身故令安立普賢願海故令淨治入三世平等
智眼故令增長普照一切世間藏大慧海故令生陀
羅尼力持一切法輪故令於一切道場中盡佛境界
悉開示故令開闡一切如來法門故令增長法界廣
大甚深一切智性故即說頌言。


「　智慧甚深功德海
　普現十方無量國
　隨諸眾生所應見
　光明徧照轉法輪
　十方剎海叵思議
　佛無量劫皆嚴淨
　為化眾生使成熟
　出興一切諸國土
　佛境甚深難可思
　普示眾生令得入
　其心樂小著諸有
　不能通達佛所悟
　若有淨信堅固心
　常得親近善知識
　一切諸佛與其力
　此乃能入如來智
　離諸諂誑心清淨
　常樂慈悲性歡喜
　志欲廣大深信人
　彼聞此法生欣悅
　安住普賢諸願地
　修行菩薩清淨道
　觀察法界如虗空
　此乃能知佛行處
　此諸菩薩獲善利
　見佛一切神通力
　修餘道者莫能知
　普賢行人方得悟

　眾生廣大無有邊
　如來一切皆護念
　轉正法輪靡不至
　毗盧遮那境界力
　一切剎土入我身
　所住諸佛亦復然
　汝應觀我諸毛孔
　我今示汝佛境界
　普賢行願無邊際
　我巳修行得具足
　普眼境界廣大身
　是佛所行應諦聽」



【【論】從初序分中長科為六段一爾時巳下四行半
經是普賢觀察十海分二如是觀察巳下可八行
經明普賢告眾歎諸佛十種之智海十不可思議
三建立演說海巳下可六行經明普賢歎佛十種
身業教化不可思議四從勇猛調伏諸眾生海無
空過者巳下七行經是普賢歎佛身智二業隨轉
法輪成就之眾入佛之地十不可思議五如是等
一切法巳下十八行半經明普賢乘佛神力說佛
智業身業教化饒益成就眾生海之德令多菩薩
一切眾生入佛境界海故六明普賢說頌重明前
法於此二十行頌中兩行為一頌於中意有二十
總答前三十七問為頌含多義故一明佛智慧甚
深二明佛身業隨根普應三明佛語業普周四明
佛行多剎徧嚴五明諸佛大悲成熟眾生六明佛
普現出興與益七明眾生根劣隨迷八明大心淨
信堅固者堪為九明諸佛與力方知十明離諂慈
悲志欲深廣能入十一明觀察法界如虗空而獲
善利十二簡修餘道者不堪普賢行人得入十三

明眾生界廣大法輪普至十四明普賢自示身廣
大十五勸眾令觀毛孔十六明普賢示法與眾之
益十七明普賢行願無邊十八明普賢自歎行具
十九歎法眼智眼法身智身廣大二十歎是佛所
行應諦聽此巳上經文自具可知略科眉目如是
第二正說分中有十段經。】

【經】爾時普賢菩薩摩訶薩告諸大眾言諸佛子世界
海有十種事過去現在未來諸佛巳說現說當說何
者為十所謂世界海起具因緣世界海所依住世界
海形狀世界海體性世界海莊嚴世界海清淨世界
海佛出興世界海劫住世界海劫轉變差別世界海
無差別門諸佛子略說世界海有此十事若廣說者
與世界海微塵數等過去現在未來諸佛巳說現說
當說諸佛子略說以十種因緣故一切世界海巳成
現成當成何者為十所謂如來神力故法應如是故
一切眾生行業故一切菩薩成一切智所得故一切
眾生及諸菩薩同集善根故一切菩薩嚴淨國土願
力故一切菩薩成就不退行願故一切菩薩清淨勝
解自在故一切如來善根所流及一切諸佛成道時
自在勢力故普賢菩薩自在願力故諸佛子是為略
說十種因緣若廣說者有世界海微塵數爾時普賢
菩薩欲重宣其義承佛威力觀察十方而說頌言。


「　所說無邊眾剎海
　毗盧遮那悉嚴淨
　世尊境界不思議
　智慧神通力如是

　菩薩修行諸願海
　普隨眾生心所欲
　眾生心行廣無邊
　菩薩國土徧十方
　菩薩趣於一切智
　勤修種種自在力
　無量願海普出生
　廣大剎土皆成就
　修諸行海無有邊
　入佛境界亦無量
　為淨十方諸國土
　一一土經無量劫
　眾生煩惱所擾濁
　分別欲樂非一相
　隨心造業不思議
　一切剎海斯成立
　佛子剎海莊嚴藏
　離垢光明寶所成
　斯由廣大信解心
　十方所住咸如是
　菩薩能修普賢行
　遊行法界微塵道
　塵中悉現無量剎
　清淨廣大如虗空
　等虗空界現神通
　悉詣道場諸佛所
　蓮華座上示眾相
　一一身包一切剎
　一念普現於三世
　一切剎海皆成立
　佛以方便悉入中
　此是毗盧所嚴淨」



【【論】第一段中長行有十八行半經於中大意有六
一明普賢告眾欲說其法二正說世界海有十事
之法一切三世諸佛同敷三正舉世界形狀體性
有十廣大無盡四正說世界巳成現成當成具十
種因緣五正說由如來神力法如是等如下十事
因緣是也六承佛神力說頌於此十八行頌中重
頌前長行之法明眾生界廣多佛菩薩悲願含覆
故以行廣大故莊嚴國土廣大以眾生業無量故

菩薩行無量以菩薩信心廣大離垢所住國剎光
明寶成清淨無垢此明淨穢同居業現各異如文
可知是故經云菩薩修行諸願海普隨眾生心所
欲眾生心行廣無邊菩薩國土徧十方。】

【經】爾時普賢菩薩復告大眾言諸佛子一一世界海
有世界海微塵數所依住所謂或依一切莊嚴住或
依虗空住或依一切寶光明住或依一切佛光明住
或依一切寶色光明住或依一切佛音聲住或依如
幻業生大力阿脩羅形金剛手住或依一切世主身
住或依一切菩薩身住或依普賢菩薩願所生一切
差別莊嚴海住諸佛子世界海有如是等世界海微
塵數所依住爾時普賢菩薩欲重宣其義承佛威力
觀察十方而說頌言。


「　徧滿十方虗空界
　所有一切諸國土
　如來神力之所加
　處處現前皆可見
　或有種種諸國土
　無非離垢寶所成
　清淨摩尼最殊妙
　熾然普現光明海
　或有清淨光明剎
　依止虗空界而住
　或在摩尼寶海中
　復有安住光明藏
　如來處此眾會海
　演說法輪皆巧妙
　諸佛境界廣無邊
　眾生見者心歡喜
　有以摩尼作嚴飾
　狀如華燈廣分布
　香𦦨光雲色熾然
　覆以妙寶光明網
　或有剎土無邊際
　安住蓮華深大海

　廣博清淨與世殊
　諸佛妙善莊嚴故
　或有剎海隨輪轉
　以佛威神得安住
　諸菩薩眾徧在中
　常見無央廣大寶
　或有住於金剛手
　或復有住天主身
　毗盧遮那無上尊
　常於此處轉法輪
　或依寶樹平均住
　香𦦨雲中亦復然
　或有依諸大水中
　有住堅固金剛海
　或有依止金剛幢
　或有住於華海中
　廣大神變無不周
　毗盧遮那此能現
　或脩或短無量種
　其相旋環亦非一
　妙莊嚴藏與世殊
　清淨修治乃能見
　如是種種各差別
　一切皆依願海住
　或有國土常在空
　諸佛如雲悉充徧
　或有在空懸覆住
　或時而有或無有
　或有國土極清淨
　住於菩薩寶冠中
　十方諸佛大神通
　一切皆於此中見
　諸佛音聲咸徧滿
　斯由業力之所化
　或有國土周法界
　清淨離垢從心起
　如影如幻廣無邊
　如因陀網各差別
　或現種種莊嚴藏
　依止虗空而建立
　諸業境界不思議
　佛力顯示皆令見
　一一國土微塵內
　念念示現諸佛剎
　數皆無量等眾生
　普賢所作恒如是
　為欲成熟眾生故
　是中修行經劫海

　廣大神變靡不興
　法界之中悉周徧
　法界國土一一塵
　諸大剎海住其中
　佛雲平等悉彌覆
　於一切處咸充滿
　如一塵中自在用
　一切塵內亦復然
　諸佛菩薩大神通
　毗盧遮那悉能現
　一切廣大諸剎土
　如影如幻亦如𦦨
　十方不見所從生
　亦復無來無去處
　滅壞生成互循復
　於虗空中無暫巳
　莫不皆由清淨願
　廣大業力之所持」



【【論】第二段中爾時巳下九行半經并四十四行頌
明世界依住如文具明。】

【經】爾時普賢菩薩復告大眾言諸佛子世界海有種
種差別形相所謂或圓或方或非圓方無量差別或
如水漩形或如山𦦨形或如樹形或如華形或如宮
殿形或如眾生形或如佛形如是等有世界海微塵
數爾時普賢菩薩欲重宣其義承佛威力觀察十方
而說頌言。


「　諸國土海種種別
　種種莊嚴種種上
　殊形共美徧十方
　汝等咸應共觀察
　其狀或圓或有方
　或復三維及八隅
　摩尼輪狀蓮華等
　一切皆由業令異
　或有清淨𦦨莊嚴
　真金間錯多殊好
　門闥競開無擁滯
　斯由業廣意無襍
　剎海無邊差別藏
　譬如雲布在虗空

　寶輪布地妙莊嚴
　諸佛光明照耀中
　一切國土心分別
　種種光明而照現
　佛於如是剎海中
　各各示現神通力
　或有襍染或清淨
　受苦受樂各差別
　斯由業海不思議
　諸流轉法恒如是
　一毛孔內難思剎
　等微塵數種種住
　一一皆有徧照尊
　在眾會中宣妙法
　於一塵中大小剎
　種種差別如塵數
　平坦高下各不同
　佛悉往詣轉法輪
　一切塵中所現剎
　皆是本願神通力
　隨其心樂種種殊
　於虗空中悉能作
　一切國土所有塵
　一一塵中佛皆入
　普為眾生起神變
　毗盧遮那法如是」



【【論】第三段中爾時巳下有六行經并二十行頌明
世界差別形由業如文具明。】

【經】爾時普賢菩薩復告大眾言諸佛子應知世界海
有種種體所謂或以一切寶莊嚴為體或以一寶種
種莊嚴為體或以一切寶光明為體或以種種色光
明為體或以一切莊嚴光明為體或以不可壞金剛
為體或以佛力持為體或以妙寶相為體或以佛變
化為體或以日摩尼輪為體或以極微細寶為體或
以一切寶𦦨為體或以種種香為體或以一切寶華
冠為體或以一切寶影像為體或以一切莊嚴所示
現為體或以一念心普示現境界為體或以菩薩形

寶為體或以寶華蘂為體或以佛言音為體爾時普
賢菩薩欲重宣其義承佛威力觀察十方而說頌言。


「　或有諸剎海
　妙寶所合成
　堅固不可壞
　安住寶蓮華
　或是淨光明
　出生不可知
　一切光莊嚴
　依止虗空住
　或淨光為體
　復依光明住
　光雲作嚴飾
　菩薩共遊處
　或有諸剎海
　從於願力生
　猶如影像住
　取說不可得
　或以摩尼成
　普放日藏光
　珠輪以嚴地
　菩薩悉充滿
　有剎寶𦦨成
　𦦨雲覆其上
　眾寶光殊妙
　皆由業所得
　或從妙相生
　眾相莊嚴地
　如冠共持戴
　斯由佛化起
　或從心海生
　隨心所解住
　如幻無處所
　一切是分別
　或以佛光明
　摩尼光為體
　諸佛於中現
　各起神通力
　或普賢菩薩
　化現諸剎海
　願力所莊嚴
　一切皆殊妙」



【【論】第四段爾時巳下有十三行經十行頌明世界
體差別。】

【經】爾時普賢菩薩復告大眾言諸佛子應知世界海
有種種莊嚴所謂或以一切莊嚴具中出上妙雲莊
嚴或以說一切菩薩功德莊嚴或以說一切眾生業
報莊嚴或以示現一切菩薩願海莊嚴或以表示一
切三世佛影像莊嚴或以一念頃示現無邊劫神通
境界莊嚴或以出現一切佛身莊嚴或以出現一切

寶香雲莊嚴或以示現一切道場中諸珍妙物光明
照耀莊嚴或以示現一切普賢行願莊嚴如是等有
世界海微塵數爾時普賢菩薩欲重宣其義承佛威
力觀察十方而說頌言。


「　廣大剎海無有邊
　皆由清淨業所成
　種種莊嚴種種住
　一切十方皆徧滿
　無邊色相寶𦦨雲
　廣大莊嚴非一種
　十方剎海常出現
　普演妙音而說法
　菩薩無邊功德海
　種種大願所莊嚴
　此土俱時出妙音
　普震十方諸剎網
　眾生業海廣無量
　隨其感報各不同
　於一切處莊嚴中
　皆由諸佛能演說
　三世所有諸如來
　神通普現諸剎海
　一一事中一切佛
　如是嚴淨汝應觀
　過去未來現在劫
　十方一切諸國土
　於彼所有大莊嚴
　一一皆於剎中見
　一切事中無量佛
　數等眾生徧世間
　為令調伏起神通
　以此莊嚴國土海
　一切莊嚴吐妙雲
　種種華雲香𦦨雲
　摩尼寶雲常出現
　剎海以此為嚴飾
　十力所有成道處
　種種莊嚴皆具足
　流光布迥若彩雲
　於此剎海咸令見
　普賢願行諸佛子
　等眾生劫勤修習
　無邊國土悉莊嚴
　一切處中皆顯現」




【【論】第五段爾時巳下有十一行經二十行頌明世
界莊嚴差別。】

【經】爾時普賢菩薩復告大眾言諸佛子應知世界海
有世界海微塵數清淨方便海所謂諸菩薩親近一
切善知識同善根故增長廣大功德雲徧法界故淨
修廣大諸勝解故觀察一切菩薩境界而安住故修
治一切諸波羅蜜悉圓滿故觀察一切菩薩諸地而
入住故出生一切淨願海故修習一切出要行故入
於一切莊嚴海故成就清淨方便力故如是等有世
界海微塵數爾時普賢菩薩欲重宣其義承佛威力
觀察十方而說頌言。


「　一切剎海諸莊嚴
　無數方便願力生
　一切剎海常光曜
　無量清淨業力起
　久遠親近善知識
　同修善業皆清淨
　慈悲廣大徧眾生
　以此莊嚴諸剎海
　一切法門三昧等
　禪定解脫方便地
　於諸佛所悉淨治
　以此出生諸剎海
　發生無量決定解
　能解如來等無異
　忍海方便巳修治
　故能嚴淨無邊剎
　為利眾生修勝行
　福德廣大常增長
　譬如雲布等虗空
　一切剎海皆成就
　諸度無量等剎塵
　悉巳修行令具足
　願波羅蜜無有盡
　清淨剎海從此生
　淨修無等一切法
　生起無邊出要行

　種種方便化羣生
　如是莊嚴國土海
　修習莊嚴方便地
　入佛功德法門海
　普使眾生竭苦源
　廣大淨剎皆成就
　力海廣大無與等
　普使眾生種善根
　供養一切諸如來
　國土無邊悉清淨」



【【論】第六段爾時巳下有十行經并二十行頌明所
修行方便願力故出生諸世界海莊嚴故業清淨
故莊嚴清淨業垢濁故莊嚴垢濁。】

【經】爾時普賢菩薩復告大眾言諸佛子應知一一世
界海有世界海微塵數佛出現差別所謂或現小身
或現大身或現短壽或現長壽或唯嚴淨一佛國土
或有嚴淨無量佛土或唯顯示一乘法輪或有顯示
不可思議諸乘法輪或現調伏少分眾生或示調伏
無邊眾生如是等有世界海微塵數爾時普賢菩薩
欲重宣其義承佛威力觀察十方而說頌言。


「　諸佛種種方便門
　出興一切諸剎海
　皆隨眾生心所樂
　此是如來善權力
　諸佛法身不思議
　無色無形無影像
　能為眾生現眾相
　隨其心樂悉令見
　或為眾生現短壽
　或現住壽無量劫
　法身十方普現前
　隨宜出現於世間
　或有嚴淨不思議
　十方所有諸剎海
　或唯嚴淨一國土
　於一示現悉無餘
　或隨眾生心所樂
　示現難思種種乘

　或有唯宣一乘法
　一中方便現無量
　或有自然成正覺
　令少眾生住於道
　或有能於一念中
　開悟羣迷無有數
　或於毛孔出化雲
　示現無量無邊佛
　一切世間皆現覩
　種種方便度羣生
　或有言音普周徧
　隨其心樂而說法
　不可思議大劫中
　調伏無量眾生海
　或有無量莊嚴國
　眾會清淨儼然坐
　佛如雲布在其中
　十方剎海靡不充
　諸佛方便不思議
　隨眾生心悉現前
　普住種種莊嚴剎
　一切國土皆周徧」



【【論】第七段爾時巳下有八行經并二十行頌明諸
世界諸佛出現差別依眾生業行壽命脩短佛出
現不同。】

【經】爾時普賢菩薩復告大眾言諸佛子應知世界海
有世界海微塵數劫住所謂或有阿僧祇劫住或有
無量劫住或有無邊劫住或有無等劫住或有不可
數劫住或有不可稱劫住或有不可思劫住或有不
可量劫住或有不可說劫住如是等有世界海微塵
數爾時普賢菩薩欲重宣其義承佛威力觀察十方
而說頌言。


「　世界海中種種劫
　廣大方便所莊嚴
　十方國土咸觀見
　數量差別悉明了
　我見十方世界海
　劫數無量等眾生

　或長或短或無邊
　以佛音聲今演說
　我見十方諸剎海
　或住國土微塵劫
　或有一劫或無數
　以願種種各不同
　或有純淨或純染
　或復染淨二俱襍
　願海安立種種殊
　住於眾生心想中
　往昔修行剎塵劫
　獲大清淨世界海
　諸佛境界具莊嚴
　永住無邊廣大劫
　有名種種寶光明
　或名等音𦦨眼藏
　離塵光明及賢劫
　此清淨劫攝一切
　有清淨劫一佛興
　或一劫中無量現
　無盡方便大願力
　入於一切種種劫
　或無量劫入一劫
　或復一劫入多劫
　一切劫海種種門
　十方國土皆明現
　或一切劫莊嚴事
　於一劫中皆現覩
　或一劫內所莊嚴
　普入一切無邊劫
　始從一念終成劫
　悉依眾生心想生
　一切剎海劫無邊
　以一方便皆清淨」



【【論】第八段爾時巳下有七行經并二十行頌明世
界劫住不同由業。】

【經】爾時普賢菩薩復告大眾言諸佛子應知世界海
有世界海微塵數劫轉變差別所謂法如是故世界
海無量成壞劫轉變染汙眾生住故世界海成染汙
劫轉變修廣大福眾生住故世界海成染淨劫轉變
信解菩薩住故世界海成染淨劫轉變無量眾生發

菩提心故世界海純清淨劫轉變諸菩薩各各遊諸
世界故世界海無邊莊嚴劫轉變十方一切世界海
諸菩薩雲集故世界海無量大莊嚴劫轉變諸佛世
尊入涅槃故世界海莊嚴滅劫轉變諸佛出現於世
故一切世界海廣博嚴淨劫轉變如來神通變化故
世界海普清淨劫轉變如是等有世界海微塵數爾
時普賢菩薩欲重宣其義承佛威力觀察十方而說
頌言。


「　一切諸國土
　皆隨業力生
　汝等應觀察
　轉變相如是
　染汙諸眾生
　業惑纏可怖
　彼心令剎海
　一切成染汙
　若有清淨心
　修諸福德行
　彼心令剎海
　襍染及清淨
　信解諸菩薩
　於彼劫中生
　隨其心所有
　襍染清淨者
　無量諸眾生
　悉發菩提心
　彼心令剎海
　住劫恒清淨
　無量億菩薩
　往詣於十方
　莊嚴所有殊
　劫中差別見
　一一微塵內
　佛剎如塵數
　菩薩共雲集
　國土皆清淨
　世尊入涅槃
　彼土莊嚴滅
　眾生無法器
　世界成襍染
　若有佛興世
　一切悉珍好
　隨其心清淨
　莊嚴皆具足
　諸佛神通力
　示現不思議
　是時諸剎海
　一切普清淨」



【【論】第九段爾時巳下有十四行經并十行頌明劫
隨業轉變淨穢。】


【經】爾時普賢菩薩復告大眾言諸佛子應知世界海
有世界海微塵數無差別所謂一一世界海中有世
界海微塵數世界無差別一一世界海中諸佛出現
所有威力無差別一一世界海中一切道場徧十方
法界無差別一一世界海中一切如來道場眾會無
差別一一世界海中一切佛光明徧法界無差別一
一世界海中一切佛變化名號無差別一一世界海
中一切佛音聲普徧世界海無邊劫住無差別一一
世界海中法輪方便無差別一一世界海中一切世
界海普入一塵無差別一一世界海中一一微塵一
切三世諸佛世尊廣大境界皆於中現無差別諸佛
子世界海無差別略說如是若廣說者有世界海微
塵數無差別爾時普賢菩薩欲重宣其義承佛神力
觀察十方而說頌言。


「　一微塵中多剎海
　處所各別悉嚴淨
　如是無量入一中
　一一區分無襍越
　一一塵內難思佛
　隨眾生心普現前
　一切剎海靡不周
　如是方便無差別
　一一塵中諸樹王
　種種莊嚴悉垂布
　十方國土皆同現
　如是一切無差別
　一一塵內微塵眾
　悉共圍遶人中主
　出過一切徧世間
　亦不迫隘相襍亂
　一一塵中無量光
　普徧十方諸國土
　悉現諸佛菩提行
　一切剎海無差別

　一一塵中無量身
　變化如雲普周徧
　以佛神通導羣品
　十方國土亦無別
　一一塵中說眾法
　其法清淨如輪轉
　種種方便自在門
　一切皆演無差別
　一塵普演諸佛音
　充滿法器諸眾生
　徧住剎海無央劫
　如是音聲亦無異
　剎海無量妙莊嚴
　於一塵中無不入
　如是諸佛神通力
　一切皆由業性起
　一一塵中三世佛
　隨其所樂悉令見
　體性無來亦無去
　以願力故徧世間」



【【論】第十爾時巳下有十五行半經二十行頌明一
切世界海如來出現無差別一一如文具明此之
一品答前三十七問意令現在未來發菩提心者
識佛所行眾生業海無際如來以普賢行普濟以
法性理智無礙從初發心與大願雲悲智普覆以
波羅蜜海無剎不現其身無行不同其事塵毫內
剎影現重重平等智身莫不隨入以法界之體而
無往來法常如是令學者倣之趣求不謬此乃如
大王路法爾常然更有異求偏僻不當也。】

大方廣佛新華嚴經合論卷第二十

音切

諂

(丑琰切)。
誑

(居況切)。
擾

(如沼切)。
央

(於良切)。
懸

(胡涓切)。
覆

(方木切)。
循


(巡音)。
隅

(牛俱切)。
擁

(於拱切)。
戴

(帶音)。
儼

(魚險切)。
斆

(胡教切)。
錯

(倉各切)。
狹

(胡夾切)。
劑

(在計切)。
隘

(於芥切)。
僻

(普擊切)。
