











大方廣佛新華嚴經合論卷第五十七
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

十地品第二十六之五

「【經】佛子菩薩摩訶薩隨順如是大慈大悲以深重心
住初地時於一切物無所恡惜求佛大智修行大捨
凡是所有一切能施所謂財穀倉庫金銀摩尼真珠
琉璃珂貝璧玉珊瑚等物珍寶瓔珞嚴身之具象馬
車乘奴婢人民城邑聚落園林臺觀妻妾男女內外
眷屬及餘所有珍玩之具頭目手足血肉骨髓一切
身分皆無所惜為求諸佛廣大智慧是名菩薩住於
初地大捨成就佛子菩薩以此慈悲大施心為欲救

護一切眾生轉更推求世出世間諸利益事無疲厭
故即得成就無疲厭心得無疲厭心巳於一切經論
心無怯弱無怯弱故即得成就一切經論智獲是智
巳善能籌量應作不應作於上中下一切眾生隨應
隨力隨其所習如是而行是故菩薩得成世智成世
智巳知時知量以慚愧莊嚴勤修自利利他之道是
故成就慚愧莊嚴於此行中勤修出離不退不轉成
堅固力得堅固力巳勤供諸佛於佛教法能如說行
佛子菩薩如是成就十種淨諸地法所謂信慈悲喜
捨無有疲厭知諸經論善解世法慚愧堅固力供養
諸佛依教修行。」

【【論】第八佛子菩薩摩訶薩巳下有二十一行半經
明入初地菩薩隨順大慈大悲行施分釋義中分
為四段此是初地中第八地相一佛子巳下至凡
是所有一切能施有兩行半經明一切能捨分二
所謂巳下至是名菩薩住於初地大施成就有五
行半經明此位中為求佛智故於身命財無恡惜
分於此段中其施有三一財寶施二象馬妻子施
三頭目眼耳身肉施三佛子菩薩以此慈悲巳下
至於佛教法能如說行有十行經明此位菩薩成
前施巳得十種利益分一明大慈悲大施所緣二
明所施為求正法所為救眾生故三求出世智無
疲勞心四於一切經論無怯弱心五善籌量上中
下眾生隨力而行成世間智分六慚愧莊嚴修自

利利他之道七勤修無退八成堅固力九供養諸
佛十於佛教法隨說能行四佛子巳下至依教修
行有兩行半經明總結成就十種淨諸地法分具
如經如此段中巳如上信慈悲喜捨無有疲厭知
諸經論善解世法慚愧堅固力供養諸佛教以教
修行以為法門淨治行地以檀度為體餘九為伴。】

「【經】佛子菩薩住此歡喜地巳以大願力得見多佛所
謂見多百佛多千佛多百千佛多億佛多百億佛多
千億佛多百千億佛多億那由他佛多百億那由他
佛多千億那由他佛多百千億那由他佛悉以大心
深心恭敬尊重承事供養衣服飲食臥具醫藥一切
資生悉以奉施亦以供養一切眾僧以此善根皆悉
迴向無上菩提佛子此菩薩因供養諸佛故得成就
眾生法以前二攝攝取眾生謂布施愛語後二攝法
但以信解力故行未善通達是菩薩十波羅蜜中檀
波羅蜜增上餘波羅蜜非不修行但隨力隨分是菩
薩隨所勤修供養諸佛教化眾生皆以修行清淨地
法所有善根悉以迴向一切智地轉轉明淨調柔成
就隨意堪用佛子譬如金師善巧鍊金數數入火轉
轉明淨調柔成就隨意堪用菩薩亦復如是供養諸
佛教化眾生皆為修行清淨地法所有善根悉以迴
向一切智地轉轉明淨調柔成就隨意堪用。」

【【論】第九佛子菩薩住此歡喜地巳下有十八行半
經明以大願力得見多百千萬億佛及行四攝攝

眾生分釋義中分為三段一佛子巳下至迴向無
上菩提有七行半經明以願力得見多百千佛并
及悉承事供養分二佛子巳下至隨意堪用有七
行經明因供養佛獲勝益分三佛子巳下又至隨
意堪用有四行經明金師鍊金數數入火喻菩薩
修行轉增上分此一段如文自具。】

「【經】佛子菩薩摩訶薩住於初地應從諸佛菩薩善知
識所推求請問於此地中相及得果無有厭足為欲
成就此地法故亦應從諸佛菩薩善知識所推求請
問第二地中相及得果無有厭足為欲成就彼地法
故亦應如是推求請問第三第四第五第六第七第
八第九第十地中相及得果無有厭足為欲成就彼
地法故是菩薩善知諸地障對治善知地成壞善知
地相果善知地得修善知地法清淨善知地地轉行
善知地地處非處善知地地殊勝智善知地地不退
轉善知淨治一切菩薩地乃至轉入如來地佛子菩
薩如是善知地相始於初地起行不斷如是乃至入
第十地無有斷絕由此諸地智光明故成於如來智
慧光明佛子譬如商主善知方便欲將諸商人往詣
大城未發之時先問道中功德過失及住止之處安
危可不然後具道資糧作所應作佛子彼大商主雖
未發足能知道中所有一切安危之事善以智慧籌
量觀察備其所須令無乏少將諸商眾乃至安隱到
彼大城身及眾人悉免憂患佛子菩薩商主亦復如

是住於初地善知諸地障對治乃至善知一切菩薩
地清淨轉入如來地然後乃具福智資糧將一切眾
生經生死曠野險難之處安隱得至薩婆若城身及
眾生不經患難是故菩薩常應匪懈勤修諸地殊勝
淨業乃至趣入如來智地佛子是名略說菩薩摩訶
薩入菩薩初地門廣說則有無量無邊百千阿僧祇
差別事。」

【【論】第十佛子菩薩摩訶薩巳下有二十八行半經
明菩薩入初地時善問地地次第進修對治障礙
分釋義中約分為三段一佛子巳下至成於如來
智慧光明有十四行經明菩薩入初地巳更求此
地及十地入如來地相因果分二佛子巳下至悉
免憂患有六行半經明以商主所往大城喻菩薩
問於諸地行相安危一時齊備所資具分三佛子
巳下至百千阿僧祇差別事有七行半經明菩薩
修行善知地相安危主導眾生令得無礙解脫如
商主分。】

「【經】佛子菩薩摩訶薩住此初地多作閻浮提王豪貴
自在常護正法能以大施攝取眾生善除眾生慳貪
之垢常行大施無有窮盡布施愛語利益同事如是
一切諸所作業皆不離念佛不離念法不離念僧不
離念同行菩薩不離念菩薩行不離念諸波羅蜜不
離念諸地不離念力不離念無畏不離念不共佛法
乃至不離念具足一切種一切智智復作有念我當

於一切眾生中為首為勝為殊勝為妙為微妙為上
為無上為導為將為帥乃至為一切智智依止者是
菩薩若欲捨家於佛法中勤行精進便能捨家妻子
五欲依如來教出家學道既出家巳勤行精進於一
念頃得百三昧得見百佛知百佛神力能動百佛世
界能過百佛世界能照百佛世界能教化百佛世界
眾生能住壽百劫能知前後際各百劫事能入百法
門能示現百身於一一身能示百菩薩以為眷屬若
以菩薩殊勝願力自在示現過於是數百劫千劫百
千劫乃至百千億那由他劫不能數知爾時金剛藏
菩薩欲重宣其義而說頌曰。」

【【論】第十一佛子菩薩摩訶薩巳下有二十行半經
明菩薩入位授職分釋義云是正答前所問佛菩
薩善知識初地及十地因果分於此段中復分為
二第一從初佛子巳下至一切智智有八行經於
中大意有五一正舉初地之果二明能護持正法
三明所行四攝之行四明一切所作不離念佛法
僧五明不離念具一切種一切智智如一切種者
是以加行大願助成大悲種故一切智智如前巳
明又起大志樂修一切智及差別智廣行大悲種
由薰修所生如一切智由定顯發故差別智由依
師教先達者修學方成皆依根本智而有或因自
根力上上觀達得明解之徒必藉師教第二復作
是念巳下至而說頌曰有十二行經明此位菩薩

能捨家妻子修出家法得見百佛境界法門分於
此十二行半經中大意有八一堪與眾生為首二
堪與求一切智及差別智者為依止三明難捨能
捨四明出家勤行精進五明所得三昧有百六明
依報見佛之數七明以願力見佛增廣八明重說
其頌如上見多百佛者即是華藏智境一佛剎海
融十方諸佛剎海互參徧徹之多百非如三千大
千世界佛境限之百佛故乃至身塵毛孔等周法
界虗空界之百也不可如情所知之百佛故此是
智境無限中多百但以安立隨位昇進之法明其
升進然其一一佛境不可存其中邊量見但得自
觀身智境無中邊見何得論佛境有邊量見此初
地中間十地及如來地法為一地通修十地及佛
地法故此中因果依十迴向中佛果名妙以十地
但成就十迴向中大願海令滿彼大願行故亦不
離初信心中金色世界不動智佛文珠師利普賢
等行如經頌云佛子始發生如是妙寶心則超凡
夫位入佛所行處。】

【經】

「　若人集眾善
　具足白淨法
　供養天人尊
　隨順慈悲道
　信解極廣大
　志樂亦清淨
　為求佛智慧
　發此無上心
　淨一切智力
　及以無所畏
　成就諸佛法
　救攝羣生眾
　為得大慈悲
　及轉勝法輪
　嚴淨佛國土
　發此最勝心
　一念知三世
　而無有分別

　種種時不同
　以示於世間
　略說求諸佛
　一切勝功德
　發生廣大心
　量等虗空界
　悲先慧為主
　方便共相應
　信解清淨心
　如來無量力
　無礙智現前
　自悟不由他
　具足同如來
　發此最勝心
　佛子始發生
　如是妙寶心
　則超凡夫位
　入佛所行處
　生在如來家
　種族無瑕玷
　與佛共平等
　決成無上覺
　纔生如是心
　即得入初地
　志樂不可動
　譬如大山王
　多喜多愛樂
　亦復多淨信
　極大勇猛心
　及以慶躍心
　遠離於鬬淨
　惱害及瞋恚
　慚敬而質直
　善守護諸根
　救世無等者
　所有眾智慧
　此處我當得
　憶念生歡喜
　始得入初地
　即超五怖畏
　不活死惡名
　惡趣眾威德
　以不貪著我
　及以於我所
　是諸佛子等
　遠離諸怖畏
　常行大慈愍
　恒有信恭敬
　慚愧功德備
　日夜增善法
　樂法真實利
　不愛受諸欲
　思惟所聞法
　遠離取著行
　不貪於利養
　唯樂佛菩提
　一心求佛智
　專精無異念
　修行波羅蜜
　遠離諂虗誑
　如說而修行
　安住實語中
　不汙諸佛家
　不捨菩薩戒
　不樂於世事
　常利益世間
　修善無厭足
　轉求增勝道
　如是好樂法
　功德義相應
　恒起大願心
　願見於諸佛

　護持諸佛法
　攝取大仙道
　常生如是願
　修行最勝行
　成熟諸羣生
　嚴淨佛國土
　一切諸佛剎
　佛子悉充滿
　平等共一心
　所作皆不空
　一切毛端處
　一時成正覺
　如是等大願
　無量無邊際
　虗空與眾生
　法界及涅槃
　世間佛出興
　佛智心境界
　如來智所入
　及以三轉盡
　彼諸若有盡
　我願方始盡
　如彼無盡期
　我願亦復然
　如是發大願
　心柔耎調順
　能信佛功德
　觀察於眾生
　知從因緣起
　則興慈念心
　如是苦眾生
　我今應救脫
　為是眾生故
　而行種種施
　王位及珍寶
　乃至象馬車
　頭目與手足
　乃至身血肉
　一切皆能捨
　心得無憂悔
　求種種經書
　其心無厭倦
　善解其義趣
　能隨世所行
　慚愧自莊嚴
　修行轉堅固
　供養無量佛
　恭敬而尊重
　如是常修習
　日夜無懈倦
　善根轉明淨
　如火鍊真金
　菩薩住於此
　淨修於十地
　所作無障礙
　具足不斷絕
　譬如大商主
　為利諸商眾
　問知道險易
　安隱至大城
　菩薩住初地
　應知亦如是
　勇猛無障礙
　到於第十地
　住此初地中
　作大功德王
　以法化眾生
　慈心無損害
　統領閻浮地
　化行靡不及
　皆令住大捨
　成就佛智慧

　欲求最勝道
　捨巳國王位
　能於佛教中
　勇猛勤修習
　則得百三昧
　及見百諸佛
　震動百世界
　光照行亦爾
　化百土眾生
　入於百法門
　能知百劫事
　示現於百身
　及現百菩薩
　以為其眷屬
　若自在願力
　過是數無量
　我於地義中
　略述其少分
　若欲廣分別
　億劫不能盡
　菩薩最勝道
　利益諸羣生
　如是初地法
　我今巳說竟」



【【論】第十二若人集眾善巳下有四十六行半經頌
前之法分如文自具夫驗經所說入此初地法乃
至是創始具足凡夫能發廣大願行能趣入故非
是由因地前行解而來者意明設教備明修行滯
障節級安危然發心者一時總頓修居一時一行
之內非是要從節級次第來修以總別同異成壞
六相法圓融可見於此六字三對法中一字有六
且如人類之餘可准知如一人身具足是六相頭
身手足眼耳鼻舌等用各別是別相全是一身一
四大是總相一空無體是名同相不廢如是同無
異性頭身手足眼耳鼻舌等用有殊是為異相頭
身手足眼耳鼻舌等共成一身名為成相但隨無
作緣有各無自性無體無相無生無滅無成無壞
名為壞相又一切眾生名為總相愚智區分名為
別相皆同佛智而有名為同相隨報業異名為異
相所因作業受報得生名為成相心無所依業體

無作名為壞相又十方報佛名為總相眾寶所嚴
身土差別名為別相同一法身理智無二名為同
相知隨行異名為異相成就眾生名為成相能所
皆無無得無證名為壞相又以一智慧該收五位
名為總相行解昇進名為別相同佛根本智名為
同相修差別智名為異相成大菩提具普賢行名
為成相智體無依用而無作名為壞相又三世久
劫差別名為別相以智普觀在一剎那名為總相
隨業長短名為異相情亡見盡長短時無名為同
相智無依住名為壞相應根與法名為成相約舉
五翻六相同異自餘一切法准此例知又明一字
中有六相義互為主伴十玄義亦在此通一同時
具足相應門二廣狹自在無礙門三一多相容不
同門四諸法相即自在門五祕密隱顯俱成門六
微細相容安立門七因陀羅網境界門八託事表
法生解門九十世圓融異成門十主伴圓明具德
門是其義也。

六相義

<img:>


此一字中有六相一切字一切法皆有此六相若
善見者得智無礙總持門於諸法不滯有無斷常
等障可以離情照之可見此六字義闕一即理智
不圓是此初地中觀通世間一切法門故。


第二離垢地將釋此地約作五門分別一釋地名
目二明此地修何行門三明善財表法四明此地
於三界中得何界解脫五隨文釋義一釋地名目
者何故名為離垢地為此位治上上十善戒上上
十善戒即法身性戒能自體無垢故故名離垢地
也二明此地修何行門者以戒波羅蜜為主餘九
波羅蜜為伴三明善財表法者善財此位中知識
號普德淨光夜神此是女天在菩提場內善財得
菩薩寂靜禪定樂普遊步解脫門凡是夜神河神
海神地神總是女神表慈悲位明此十地蘊積大
悲滿十迴向中普賢願故故天女表之名普德淨
光夜神者為滿普賢願行故夜神者常居生死大
夜破一切眾生長迷闇故神者其智應真號之為
神此女天在菩提場內者明以法身妙理為戒體
故善財得菩薩寂靜禪定樂普遊步解脫門者明
以性戒徧周行齊法界不為而用對現色身常處
世間不染塵垢故為名也以體用恒寂故以禪定
是體遊步是用樂是法樂此神住菩提場內者為
上上十善是全體菩提法身妙理又是初歡喜地
婆珊婆演底夜神本發心之師明一切發心以菩
提妙理為體故四明此地於三界中得何界解脫
者若以菩提無作之體即三界六道總通解脫是
總相義若也別相論之善知三界法差別者即以
戒體能治欲界煩惱以菩提妙理現前但能觀欲

界煩惱行相以菩提妙理且治欲界惑習故色無
色二界三地位中修八禪定方明此色無色界行
門若不如是別別修行但以菩提無作用不能簡
知三界所染行法即於三界法不能了達便同聲
聞外道無大智故是故此地修戒治欲界煩惱三
地修八禪治色無色界煩惱初地明凡夫發心但
有大志樂忻求大法故三地修八禪者明上界禪
皆息想安定心而住禪菩薩不息任體自寂禪捨
彼息心任理自寂稱菩提故凡上二界禪隨其淺
深皆有息心想伏隨寂靜住第四禪中無出入息
唯白淨妙色現前水火風三灾不至為念亡想滅
無此業故唯有色界業在第五隨文釋義者於中
復分為二一長科經意二隨文釋義一長科經意
者於此第二地中長科為六段。】

【經】

「　諸菩薩聞此
　最勝微妙地
　其心盡清淨
　一切皆歡喜
　皆從於座起
　踊住虗空中
　普散上妙華
　同時共稱讚
　善哉金剛藏
　大智無畏者
　善說於此地
　菩薩所行法
　解脫月菩薩
　知眾心清淨
　樂聞第二地
　所有諸行相
　即請金剛藏
　大慧願演說
　佛子皆樂聞
　所住第二地」



【【論】第一諸菩薩聞此巳下有五行頌明諸菩薩聞
法歡喜分第二隨文釋義中從初五行頌大意有
三一菩薩聞說初地法歡喜二散華稱讚三解脫

月知眾又請說第二地其義如文自具。】

「【經】爾時金剛藏菩薩告解脫月菩薩言佛子菩薩摩
訶薩巳修初地欲入第二地當起十種深心何等為
十所謂正直心柔耎心堪能心調伏心寂靜心純善
心不雜心無顧戀心廣心大心菩薩以此十心得入
第二離垢地佛子菩薩住離垢地性自遠離一切殺
生不畜刀杖不懷怨恨有慚有愧仁恕具足於一切
眾生有命之者常生利益慈念之心是菩薩尚不惡
心惱諸眾生何況於他起眾生想故以重意而行殺
害性不偷盜菩薩於自資財常知止足於他慈恕不
欲侵損若物屬他起他物想終不於此而生盜心乃
至草葉不與不取何況其餘資生之具性不邪婬菩
薩於自妻知足不求他妻於他妻妾他所護女親族
媒定及為法所護尚不生於貪染之心何況從事況
於非道性不妄語菩薩常作實語真語時語乃至夢
中亦不忍作覆藏之語無心欲作何況故犯性不兩
舌菩薩於諸眾生無離間心無惱害心不將此語為
破彼故而向彼說不將彼語為破此故而向此說未
破者不令破巳破者不增長不喜離間不樂離間不
作離間語不說離間語若實若不實性不惡口所謂
毒害語麤獷語苦他語令他瞋恨語現前語不現前
語鄙惡語庸賤語不可樂聞語聞者不悅語瞋忿語
如火燒心語怨結語熱惱語不可愛語不可樂語能
懷自身他身語如是等語皆悉捨離常作潤澤語柔

耎語悅意語可樂聞語聞者喜悅語善入人心語風
雅典則語多人愛樂語多人悅樂語身心踊悅語性
不綺語菩薩常樂思審語時語實語義語法語順道
理語巧調伏語隨時籌量決定語是菩薩乃至戲笑
尚恒思審何況故出散亂之言性不貪欲菩薩於他
財物他所資用不生貪心不願不求性離瞋恚菩薩
於一切眾生恒起慈心利益心哀愍心歡喜心和潤
心攝受心永捨瞋恨怨害熱惱常思順行仁慈祐益
又離邪見菩薩住於正道不行占卜不取惡戒心見
正直無誑無諂於佛法僧起決定信佛子菩薩摩訶
薩如是護持十善業道常無間斷復作是念一切眾
生墮惡趣者莫不皆以十不善業是故我當自修正
行亦勸於他令修正行何以故若自不能修行正行
令他修者無有是處。」

【【論】第二爾時巳下一段有四十三行經明巳修初
地欲向第二地捨惡行善分釋義中分為兩段第
一從爾時金剛藏巳下至以此十心得入離垢地
有四行半經明以十心修第二地向第二佛子菩
薩住離垢地巳下至令他修者無有是處有三十
八行經明第二地菩薩種性自身口意業調善順
十善心具慈悲分十善者身無殺盜婬意無貪瞋
癡口無妄言綺語惡口兩舌如欲界十善散善修
色界無色界十善并修定業以息想方至。】

「【經】佛子此菩薩摩訶薩復作是念十不善業道是地

獄畜生餓鬼受生因十善業道是人天乃至有頂處
受生因又此上品十善業道以智慧修習心狹劣故
怖三界故闕大悲故從他聞聲而解了故成聲聞乘
又此上品十善業道修治清淨不從他教自覺悟故
大悲方便不具足故悟解甚深因緣法故成獨覺乘
又此上品十善業道修治清淨心廣無量故具足悲
愍故方便所攝故發生大願故不捨眾生故希求諸
佛大智故淨治菩薩諸地故淨修一切諸度故成菩
薩廣大行又此上上十善業道一切種清淨故乃至
證十力四無畏故一切佛法皆得成就是故我今等
行十善應令一切具足清淨如是方便菩薩當學佛
子此菩薩摩訶薩又作是念十不善業道上者地獄
因中者畜生因下者餓鬼因於中殺生之罪能令眾
生墮於地獄畜生餓鬼若生人中得二種果報一者
短命二者多病偷盜之罪亦令眾生墮三惡道若生
人中得二種果報一者貧窮二者共財不得自在邪
婬之罪亦令眾生墮三惡道若生人中得二種果報
一者妻不貞良二者不得隨意眷屬妄語之罪亦令
眾生墮三惡道若生人中得二種果報一者多被誹
謗二者為他所誑兩舌之罪亦令眾生墮三惡道若
生人中得二種果報一者眷屬乖離二者親族弊惡
惡口之罪亦令眾生墮三惡道若生人中得二種果
報一者常聞惡聲二者言多諍訟綺語之罪亦令眾
生墮三惡道若生人中得二種果報一者言無人受

二者語不明了貪欲之罪亦令眾生墮三惡道若生
人中得二種果報一者心不知足二者多欲無厭瞋
恚之罪亦令眾生墮三惡道若生人中得二種果報
一者常被他人求其長短二者恒被於他之所惱害
邪見之罪亦令眾生墮三惡道若生人中得二種果
報一者生邪見家二者其心諂曲佛子十不善業道
能生此等無量無邊眾大苦聚是故菩薩作如是念
我當遠離十不善道以十善道為法園苑愛樂安住
自住其中亦勸他人令住其中。」

【【論】第三佛子巳下一段有三十九行半經明第二
地中善持上上十善分釋義中分為三段一佛子
巳下至如是方便菩薩當學有十四行經明此位
菩薩持十善道分於此段其意有六一念十不善
業是地獄餓鬼畜生二念十善業道得生三界至
有頂天此十善通修非想頂總名有頂三上品十
善畏苦修真得聲聞乘得出三界有為心伏盡三
界煩惱入變化生死有入滅定經劫不覺四上品
十善自覺緣生不具慈悲成獨覺乘亦得變化生
死為根別故迴向大菩提亦經十千劫五上品十
善修廣大願不捨眾生求佛大智成菩薩行六上
上十善修一切種智清淨故成十力四無畏故名
為最上乘巳上生天及出世有此五種十善業道
二佛子此菩薩摩訶薩巳下至無邊眾大苦聚有
二十三行經明行十不善業各有二種因果如經

具明又十不善中亦有上中下三品因緣受苦不
同如經自具三是故菩薩作如是念巳下至令住
其中有兩行經明菩薩自行十善亦教他行十善
分於上上十善者明依智發心自餘三品雖皆離
三界業得出三界果皆依空發心漸求佛智方入
普賢願行為三乘中菩薩願行雖廣為未至佛智
故皆有限量如立三千大千國土為佛報境者是
以是義故與佛智中行普賢行者全別三乘以觀
空及五位行門忻理至理方忻如來種智之門然
更須入普賢願行即佛果在十信五位後云滿三
祇方至若不迴心者元且在門外草庵上上十善
一乘之門即以如來一切處不動智佛以為信心
十住位中即入如來智慧之果十信五位皆以佛
果大智以成行門即以如來普光明智以成十住
十行十迴向十地十一地為體即佛果與普賢行
同資以智體圓明出情見故非三世攝是以法華
經為迴三乘令歸智海即以龍女表之此經頓示
佛門即如善財所表善財雖徧巡諸友然不動足
於覺母之前慈氏雖授一生成佛之功然不離一
念無前後無生智海此是乘一切智乘古今見盡
若情存前後不入佛智之門且住草庵止於門外
論主頌曰一切眾生金色界白淨無垢智無壞智
珠自在內衣中只欲長貧住門外廣大寶城住四
衢文殊引導普賢扶肥壯白牛甚多力一念徧遊

無卷舒如是寶乘不能入但樂勤苦門前立不覺
自身常住中遣上恒言我不及。】

「【經】佛子此菩薩摩訶薩復於一切眾生生利益心安
樂心慈心悲心憐愍心攝受心守護心自巳心師心
大師心作是念言眾生可愍墮於邪見惡慧惡欲惡
道稠林我應令彼住於正見行真實道又作是念一
切眾生分別彼我互相破壞鬬諍瞋恨熾然不息我
當令彼住於無上大慈之中又作是念一切眾生貪
取無厭唯求財利邪命自活我當令彼住於清淨身
語意業正命法中又作是念一切眾生常隨三毒種
種煩惱因之熾然不解志求出要方便我當令彼除
滅一切煩惱大火安置清涼涅槃之處又作是念一
切眾生為愚癡重闇妄見厚瞙之所覆故入陰翳稠
林失智慧光明行曠野險道起諸惡見我當令彼得
無障礙清淨智眼知一切法如實相不隨他教又作
是念一切眾生在於生死險道之中將墮地獄畜生
餓鬼入惡見網中為愚癡稠林所迷隨逐邪道行顛
倒行譬如盲人無有導師非出要道謂為出要入魔
境界惡賊所攝隨順魔心遠離佛意我當拔出如是
險難令住無畏一切智城又作是念一切眾生為大
瀑水波浪所沒入欲流有流無明流見流生死洄澓
愛河漂轉湍馳奔激不暇觀察為欲覺恚覺害覺隨
逐不捨身見羅剎於中執取將其永入愛欲稠林於
所貪愛深生染著住我慢原阜安六處聚落無善救

者無能度者我當於彼起大悲心以諸善根而為救
濟令無灾患離染寂靜住於一切智慧寶洲又作是
念一切眾生處世牢獄多諸苦惱常懷愛憎自生憂
怖貪欲重械之所繫縛無明稠林以為覆障於三界
內莫能自出我當令彼永離三有住無障礙大涅槃
中又作是念一切眾生執著於我於諸蘊窟宅不求
出離依六處空聚起四顛倒行為四大毒蛇之所侵
惱五蘊怨賊之所殺害受無量苦我當令彼住於最
勝無所著處所謂滅一切障礙證無上涅槃又作是
念一切眾生其心狹劣不行最上一切智道雖欲出
離但樂聲聞辟支佛乘我當令住廣大佛法廣大智
慧佛子菩薩如是護持於戒善能增長慈悲之心。」

【【論】第四佛子巳下有三十九行半經明第二地中
起慈悲眾生分釋義中分為十段一佛子巳下三
十九行半經總有十種慈悲眾生心十種念眾生
苦道令安在十種樂中如經自具次第十種復作
是念如是身邊二見見取戒取總依邪見起故標
在其首六道三界無明總依名色邪見惡慧惡欲
生生死稠林故標之為首若明此諸見無體諸見
即是法界緣生起唯法起見唯法見隨智而轉所
緣三界六道諸不善道總由此五種生若了即是
入佛知見巳後諸煩惱總無有生如是五見相破
壞者是離世間業因此五見而生鬬諍瞋恨如因
貪便起邪命如三毒因貪起瞋癡業惡業增盛名

為熾然清涼涅槃者業亡智現即樂又舉愚癡重
闇妄見瞙者總明多迷障業為迷名色以障正智
又舉墮地獄畜生餓鬼明由前迷障妄墮地獄此
謂十八地獄十八者鑊湯鑪炭刀山劒樹黑闇寒
冰火車火輪鐵網銅柱沸屎拔舌釘身吐火飲銅
愚癡火城灰河等巳上十八種地獄約心所作惡
業處即受之入惡見網中者明眾生迷真妄取名
色身見邊見戒取見取邪見常自籠網輪轉苦流
愚癡稠林所迷者如一切眾生愚癡稠林所迷大
要約有八萬四千大體總論一迷等虗空迷為迷
自身如來普光本智慧海即等法界虗空界總迷
如是愚癡廣多蔽障本智故號稠林如入位菩薩
迷道愚癡隨五位上進修因果有一百以五位中
各有十種波羅蜜以為昇進之行體如十住中從
十信巳後修方便三昧是修十住中初發心住向
所謂得憶念諸佛智慧光明是正入初發心住果
入海門國觀修治地住向觀察一切眾生海是清
淨法界海得普眼法門是正入治地住果如是五
位五十箇法門皆有二種因果都有一百箇昇進
法門又以從初發心住乘自佛智經過五位見諦
漸明復有五因有五箇果此約本五位上立通為
十都有一百一十法門皆有迷障愚癡等法一如
善財童子舉行所彰待至彼位具明如是名為隨
位進修未得自在愚癡直至佛果所謂算數廣大

愚隨好光明功德分量廣大愚唯佛窮果方始了
知如阿僧祇品隨好光明功德品如來自說者是
如是隨地位中進修迷障至善財表法知識一一
對行具明令易解故隨逐邪道有九十五種諸邪
道故又一切眾生人天魔梵聲聞緣覺淨土菩薩
皆是邪道但為苦樂不同皆非正見行顛倒行者
四倒八倒等是猶如盲人無有導師者明菩薩觀
迷起悲求出要道惠濟羣品巳下可知入魔境界
者五蘊魔煩惱魔死魔天魔是也惡賊所攝者六
根逐境起諸邪見是也隨順魔心遠離佛意者明
根隨境變迷自佛智故我拔出如是險難令住無
畏一切智城者明念苦興悲令達本智故又作是
念一切眾生為大瀑水波浪所沒者明因愛水所
沒故入欲流有流無明流見流生死洄澓者明總
因愛河漩流漂轉故湍馳奔激不暇觀察者明前
四流迅速逐境從見起諸妄業無暇起觀而調伏
之故為欲覺恚覺害覺隨逐不捨者明此三種惡
作流依身見羅剎於中執將永入愛欲稠林故明
因身等五見俱生六十二見齊起六十二見者依
婆沙說五蘊中各起四見四五二十三世各二十
通為六十通身即是神身異神二見總為六十二
見且於色蘊中即色是我離色非我我中有色色
中有我五蘊中各具有此四如是諸見皆依身見
所起是故此經云無身亦無見得佛無上身將入

愛欲稠林者明一切生死皆從愛欲所生故為生
死多故如稠林一剎那間八百生滅心齊起流注
不絕剎那時盡生滅齊無於所貪愛深生染著者
明深作生死苦業轉轉不休故我慢原阜者慢有
七憍慢慢慢過慢卑慢我慢增上慢邪慢原阜者
明慢上更加慢及過慢等名之曰阜如世平地更
有高地其上平坦曰原原上更高為堆堆上更高
為阜明我慢上加六重慢此為重阜也定六處聚
落者憍慢原阜上更加眼耳鼻舌身意取著名色
境增長苦因巳下十四行經如文可解此十段經
明此地中觀苦起悲救護分。】

大方廣佛新華嚴經合論卷第五十七


音切

珂

(苦何切)。
婢

(部彌切)。
籌

(直由切)。
醫

(衣音)。
鍊

(良殿切)。
數

(所角切)。
糧

(良音)。

匪

(方尾切)。
瑕

(戶加切)。
玷

(丁念切)。
戀

(良願切)。
恕

(庶音)。
偷

(託侯切)。
盜

(導音)。

媒

(莫杯切)。
麤

(倉胡切)。
獷

(古猛切)。
庸

(容音)。
鄙

(彼音)。
闕

(去月切)。
訟

(似用切)。

憐

(力延切)。
阜

(婦音)。
湍

(土官切)。
激

(經歷切)。
暇

(遐嫁切)。
窟

(苦骨切)。
屎

(失指
切)。
堆

(都回切)。
釘

(下定切)。
驗

(禺欠切)。
