











大方廣佛新華嚴經合論卷第二十五
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

佛名號品第七

【【論】第二會六品經明菩薩信心門於此一會之中
自有序分正說流通今從第十二卷初爾時巳下
有四行半經是序分巳下至賢首品是正說分賢
首品末有三行半經是流通分第七如來名號品
從此巳下至賢首品是第三長科文中以果成信
信自巳心是佛分於此一段之中約有六法以成
信心佛果以令信者入佛果故一佛名號品令信
心者信佛名號徧一切世間名知名性離故二四
聖諦品令信心者自信一切世間苦諦即聖諦不
別求故三光明覺品令信心者自以自心光明覺
照一切世間無盡大千世界總佛境界自亦同等

以心隨光一一照之心境合一內外見亡初三千
大千世界巳次還以東方為首光至東方十三千
大千世界照百三千大千世界如是十方十重倍
倍周迴十方圓照身心一性無礙徧周同佛境界
一一作意如是觀察然後以無作方便定印之入
十住初心生如來智慧家為如來智慧法王之真
子一如光明所照如經具明不可作佛光明自無
其分須當自以心光如佛光開覺其心圓照法界
四問明品令信心者所信之法門五淨行品令信
心者所信菩薩初發心時皆發大願為首又令信
心者便迴無始妄念以成智海無生滅性六賢首
品令信心者信佛神力通化無邊得大自在及信
心之福信此六法名為賢首以此六法觀行相應
名為信心皆以不動智佛等十智如來是自心之
果以不動智為體餘智為用至下方明文殊師利
覺首目首十首菩薩等是修行信心者之身此品
巳下至賢首品巳來六品經是長科一部經中第
三以果成信門也為明初會是舉佛果勸修信諸
佛所得此第二會一會以果成信信自心是佛與
果佛不異故至文方明前之巳成佛果將用勸修
此舉佛名號果歡修十方世界無有一名非佛名
者名體性自解脫故但隨眾生所聞不同故此明
佛名號徧周即明於一切名無所著故釋此品作
三門一釋品來意二釋品名目三隨文釋義一釋

品來意者明前之初會但明如來成等正覺之身
及智攝生未明如來名號攝生廣狹今此第二會
普光明殿方明佛果名號攝生故此品須來又為
舉佛果名令生信解故此品須來前會明身智徧
周此會明名身及智俱徧周故初會世主雖問未
有其答此品答前所問使令生後信者之心令使
信佛名身及智普徧法界應機利物照俗破迷故
成普光明殿約德名殿約殿明德故此品須來於
此佛名號中約有五緣以成佛號一以法界自體
根本智緣以成佛號二約如來示成正覺約自德
緣以成佛號三約如來利生方便緣約位進修以
成佛號四明如來以一切眾生隨根所樂緣以成
佛號五約法界體用平等緣一切諸法總名佛號
一以法界自體根本智以成佛號者如下不動智
佛無礙智佛滅闇智佛如是十智佛號是也以此
法界根本智上以施十種之名以成十種信力至
位方明廣意大意令眾生達自根本無明本唯如
來根本大智令諸眾生頓識本故頓作佛故二約
如來示成正覺自德成號者即十方諸佛示成正
覺共同十號所謂如來應供正徧知是又毗盧遮
那是總名是大智光明照耀種種諸法及種種眾
生故故毗云種種盧遮那云徧照三明如來利生
方便約位進修緣以成佛號者即如下舉十箇根
本不動智佛以成十信舉十箇月佛下名悉同號

之為月以成十住明創契法身本智心得清涼為
明此位菩薩契理惑亡得法性智清涼故約自得
益之法以成佛號十行位中以十箇眼佛下名悉
同號之為眼為明十行以智知根利生攝益故佛
號為眼以善知根性故皆是約自得益立名為佛
十迴向中以十箇妙佛上名悉同號之為妙為明
十迴向位中菩薩進修漸熟妙智現前故佛號為
妙十地同妙巳上以明從十信中自信自心分別
之智與一切諸佛根本不動智佛本來是一以成
信心心外見法不成信心也從此信巳下以三昧
力契理會源名為十住佛號為月皆是約修行之
人所得之法以成佛號安立五位五十箇佛名五
十箇因五十箇果為當位具因果故成一百重因
果為根本五位中本有五因五果成一百一十重
因果法門不異法界體不異十信中所信之法根
本不動智佛以為諸位進修且約如是廣意至下
本位廣明是名隨位進修以成佛號四明如來以
一切眾生隨根所樂以成佛號者即以對現色身
等眾生界為佛為天為神為主為人為仙徧眾生
界令諸眾生不作惡者總是不可以自凡情所測
也總是佛名號徧周五明法界體用平等一切諸
法總名佛號者為一切諸法及以名言自體性離
故一切法自體性離即法界性法界性即佛號故
是故一切法及名言皆是佛號故為如來稱此一

切法自性離之法以成佛故欲廣引經文證義為
此教文弘廣言繁翳本作業者難解但依此經上
下自相契會作業者易解故如三乘中亦說根本
智後得智今欲令三乘人迴心指此金色世界不
動智佛令使直認是自心能分別智本無所動文
殊師利即是自心善簡擇無相妙慧覺首目首等
菩薩即是自心隨信解中所見之理智如是三乘
之人未迴心者定當不信何以故為立三阿僧祇
劫後當得佛故為直認自身及心總是凡夫但信
佛有不動智等不自信自心是根本不動智佛與
佛無異以是義故不成此教法界乘中以根本智
為信心此經信心應當如是直信自心分別之性
是法界性中根本不動智佛金色世界是自心無
染之理文殊師利是自心善簡擇妙慧覺首目首
等菩薩是隨信心中理智現前以信因中契諸佛
果法分毫不謬方成信心從此信巳以定慧進修
經歷十住十行十迴向十地十一地日月歲劫時
分無遷法界如本不動智佛如舊而成一切種智
海教化眾生因果不遷時劫不改方成信也若立
僧祇定實身是凡夫凡聖二途時劫移改心外有
佛不成信心如是巳上有此五種佛名號不同問
曰名之與號何異答曰有二同別何者為二約父
母所生幼稚無德且作字呼之為名有德即約德
立名其名可尊稱之為號名即下人不得呼稱其

號即下人得呼稱之故雖有德無德之異亦總屬
名收為名言所攝故若約此經佛號總是約法約
德立名不同世俗也三隨文釋義者於此段中義
分為二一長科三十二品經意第三禪中說十一
地一品未來二科當品經意一長科三十二品者
從此如來名號品第二會世主起問二十八問巳
下直至向後如來出現品是世主所問一終因果
所答總有三十二品經是答二十八問故以從普
光明智法界佛果報居之殿舉佛果名號并舉佛
果所行教化眾生四聖諦法門并舉法界根本智
體佛號不動智佛以成信修直至彼如來出現品
三十二品經是信進修行之一終因果之極也明
此普光明智殿佛果至如來出現品此信進修行
因果不二故又明此始成正覺果德之上起信心
修行至後如來出現品中明法界無時可隔故以
明法界體中凡夫妄見見無量劫始起信進修行
者依真起行以為進修經歷五位行門無時可移
故若未起信進修行時常謂巳前諸佛先巳成佛
經無量劫及其以正信力便見十方無量劫巳成
佛者而自身與彼先成佛者一時成佛無先後故
以是義故如來始成正覺時如今凡夫始發菩提
心起行進修自行巳滿畢竟不離如來初成正覺
初出現時為無情量依本法界本無時故是故經
言信心畢竟二不別者為法界性無三世別故以

三世時無別以無時故無別以智無別故無別為
不異不動智佛體故妙慧用無別不異文殊善簡
擇妙慧故行無別為從初發心不異十波羅蜜行
普賢行而為修行故大悲無別常教化故大願無
別不捨眾生故四攝無別四無量心無別故三十
七道品無別以此十種無別故云發心畢竟二不
別是故發心先心難為明入此十種信解者難故
若心外信有他佛得道我是凡夫者即世間人情
量是此乃不論信進修行直是生死長流常隨見
網何大苦哉以此如今第二會及初會明始成正
覺如來出現後三十二品又著如來出現品明始
終信進修行者與三世佛一時出現明法界總一
時故如持寶鏡普臨眾像頓照顯現無前後時故
明於法界根本佛智境界中頓現眾法不可將情
量度量作前後解故一依彌勒樓閣中境界初會
中始成正覺佛是舉果勸修佛出現品中佛是明
諸菩薩進修五位因果行終佛與信位中不動智
佛相對故問曰何故諸品諸菩薩說唯阿僧祇品
隨好品是佛自說答曰如菩薩加行如五位煩惱
無明以如來位中不思議菩薩眾寄成五位菩薩
當位自彰次第法門即如十慧十林十幢十藏等
菩薩是如佛位之內迷法無明如來自說如此阿
僧祇品隨好品是佛位之內無明至佛位內方決
此二迷是故無明住地佛位方終如勝鬘經說一

分教網三乘相似唯不許二乘及淨土菩薩斷得
根本無明為不了無明是根本智故以此一乘教
以不動智佛為信心以此所有修行證照眾法不
同此經故此教明當念初心畢竟心總盡以法界
中無三世故三乘定滿僧祇又三賢十聖進修路
別地上加行地前四資糧等佛果定滿僧祇如前
巳明以此經十住即見道加行資糧一時何以故
以法界大智用資其行命行無染以行資糧法界
智體使慣習令熟為明從凡創見如來理智性故
又此五位中修行位位各有佛果隨位慣習處安
立名別三乘教中前位向後位但有菩薩果非佛
果故後至位廣明此法界法門說之經無量劫不
延說之一剎那中亦不促唯迷之者妄作長短延
促之解即不稱應真之心自此如來名號品巳去
直至如來出現品總有三十二品經是十信十住
十行十迴向十地十一地進修因果以初即後以
後即初不二之位故如大王路其法常爾非故新
體也如文殊師利頌云一念普觀無量劫無去無
來亦無住如是了知三世事超諸方便成十力二
科當品者於當品中長科為四。】

「【經】爾時世尊在摩竭提國阿蘭若法菩提場中始成
正覺於普光明殿坐蓮華藏師子之座妙悟皆滿二
行永絕達無相法住於佛住得佛平等到無障處不
可轉法所行無礙立不思議普見三世與十佛剎微

塵數諸菩薩俱莫不皆是一生補處悉從他方而共
來集普善觀察諸眾生界法界世界涅槃界諸業果
報心行次第一切文義世出世間有為無為過現未
來。」

【【論】一從爾時世尊巳下有八行半經明歎德集眾
分文分為二一歎如來德二歎菩薩大眾德從初
歎如來德中爾時巳下兩行經是序分敘前初得
菩提處并普光明殿意明二處不異為不移本處
道場而身徧坐一切處故為菩提場體是法界體
故為普光明殿是法界報居所都故法報二體性
相一真本末因果本無異故由斯道理故重敘古
人釋云由相近故故須重敘者經意不然又云見
佛露居龍造普光明殿此義亦不然設有此事是
三乘之說又云菩提場在熈連河邊與普光明殿
相去三里在菩提場東南明菩提場是阿蘭若得
道之處普光明殿是報居之宅此一部之經前後
通法界品五度重有爾時佛在者意明居處是法
界如來身及宮殿莊嚴總是法界性相根本智不
二故五度敘意前會巳述從妙悟巳滿下至普見
三世於中有兩行半經是正歎佛德妙悟巳滿明
十智徧周自在故二行永絕者有為無為二行盡
故達無相法取捨盡故住於佛住者過現未來三
世諸佛共住法界大智大悲故又如來及十方三
世諸佛住五種徧周一示成正覺徧周如初會菩

提場是也二依報正報莊嚴及名號徧周即第二
會普光明殿是也三定體徧周即十定品是也四
普賢行教徧周即離世間品是也五法界圓滿無
礙不思議智用徧周即法界品是也以此五種諸
佛徧周故名住佛所住也是故以此義故於此一
部之經安立五度爾時佛在摩竭國唯法界品少
異明重重徧周不離一處一菩提體一法界一根
本智一時無前後故經文恐失其意五度重敘令
後學者不迷其事故明此五徧周總明一際無前
後於一剎那際無二念說四十九年中所轉法輪
兜率天猶未下母胎猶未出巳入涅槃不離佛平
等者理事無二故到無障處不可轉法者明佛常
處生死不為業遷故又能轉不遷之法也所行無
礙者明佛於生死中皆能同事真俗不礙故立不
思議者歎佛道滿行終總無功用任運利生以智
自在非思想意識可度量故普見三世者智眼圓
滿故非三世中見三世眾生事也從與十佛剎微
塵數諸菩薩俱巳下至過現未來於中可有四行
經歎菩薩德與十佛剎塵數諸菩薩俱者明徒眾
圓滿徧法界海故俱者同時而至無去來故莫不
皆是一生補處者皆十地菩薩故為十地經等覺
位中普賢位熟道滿功終方登佛果故名一生也
如纓珞本業經說又從初發心住亦名一生菩薩
以初見性現根本智不見有生前後際故名為一

生纓珞經云三賢菩薩法流水中任運至佛悉從
他方而共來集者言他方共來集簡非舊眾皆是
不來而到不去而徧又明前會舉果勸修信他佛
果今此第二會明以他佛果解行成其自心信證
之道名從他方而共來集為從前信佛果中來皆
一生補處者明於初會信解生至於此會信滿入
位便成佛故如龍女善財等由是義故為他方來
皆是一生之眾此乃即是表入法之言從他方來
也迷名他方悟名曰來普善觀察諸眾生界法界
世界涅槃界巳下此三行經歎所來眾善觀此三
種世界無二性故亦知眾生隨煩惱業亦知菩薩
隨位煩惱行業等事故餘如經說。】

「【經】時諸菩薩作是思惟若世尊見愍我等願隨所樂
開示佛剎佛住佛剎莊嚴佛法性佛剎清淨佛所說
法佛剎體性佛威德佛剎成就佛大菩提如十方一
切世界諸佛世尊為成就一切菩薩故令如來種性
不斷故救護一切眾生故令諸眾生永離一切煩惱
故了知一切諸行故演說一切諸法故淨除一切襍
染故永斷一切疑網故拔除一切希望故滅壞一切
愛著處故說諸菩薩十住十行十迴向十藏十地十
願十定十通十頂及說如來地如來境界如來神力
如來所行如來力如來無畏如來三昧如來神通如
來自在如來無礙如來眼如來耳如來鼻如來舌如
來身如來意如來辯才如來智慧如來最勝願佛世

尊亦為我說。」

【【論】第二大眾請法分時諸菩薩作是思惟巳下十
四行半經於中有三十二問義分為二一初有四
問問四種佛剎二成就大菩提心引十方諸佛勸
說巳下有二十八問通問菩薩住地佛眼耳等如
是等三十二問直至如來出現品是答如經具明
問曰初會中世主所問與此義多相似但廣略不
同何故此第二會還復再問如上之問答曰前會
是世主問舉佛果勸修信佛所得此會是自信自
身自心是佛及入位修行故須再問前位是普賢
入定舉果此會即明文殊生起入信之初即明凡
夫始信為彰信心麤故不入定說十住巳去始明
當位菩薩入定始說以是義故前問雖義理少同
應緣差別故異前會信他佛得此會自入信修行
也古人說前會是請此會是問其義不然前後總
是其請當請是問故但為勸修與自入法事少殊
如前會舉如來修行道滿及過去諸佛巳成道者
行滿之果此第二會舉十方諸佛根本之智凡聖
共有之果即一切處金色世界一切處不動智佛
十智佛等是也明一切諸佛眾生共有此不動智
金色是理法性身也為信心生滅故言色也以十
色世界表之即是此會所問四種佛剎中一佛住
佛剎即一切諸佛及以一切眾生共所住故為一
切凡聖根本之智舉令一切眾生信自心是佛所

住智故一切諸佛從此信生一切凡夫亦從此起
二莊嚴佛法性佛剎者即如十住十行十迴向十
地十一地隨位各有十箇佛號是也因此自心根
本智起信進修行隨位隨行諸波羅蜜莊嚴以莊
嚴法身智身令成熟故以法身智身用嚴萬行令
行無著故名莊嚴佛法性佛剎三清淨佛所說法
佛剎者如來示成正覺轉法輪是四體性佛威德
佛剎者神通應現隨根出世者是明後二佛剎從
前二佛剎起信修行成熟故得以此義故應知十
方諸佛共此一道而得出生故應如是知應如是
信解即得信解成就一如諸佛所信故得是信者
如賢首品說勝以手擎三千大千世界住於空中
經過一劫明其難信故亦勝供養十方世界塵數
諸佛經由一劫功德不如如是信心如巳下二十
八問經自具答義隱難明者釋之義顯者如文可
知此三十二問中有問十通十頂經中但有十通
十忍不見頂名剩其十忍少其十頂願佛世尊亦
為我諸菩薩說此兩句結請自此巳下如來以神
力舉法顯答。】

「【經】爾時世尊知諸菩薩心之所念各隨其類為現神
通現神通巳東方過十佛剎微塵數世界有世界名
金色佛號不動智彼世界中有菩薩名文殊師利與
十佛剎微塵數諸菩薩俱來詣佛所到巳作禮即於
東方化作蓮華藏師子之座結跏趺坐南方過十佛

剎微塵數世界有世界名妙色佛號無礙智彼有菩
薩名曰覺首與十佛剎微塵數諸菩薩俱來詣佛所
到巳作禮即於南方化作蓮華藏師子之座結跏趺
坐西方過十佛剎微塵數世界有世界名蓮華色佛
號滅闇智彼有菩薩名曰財首與十佛剎微塵數諸
菩薩俱來詣佛所到巳作禮即於西方化作蓮華藏
師子之座結跏趺坐北方過十佛剎微塵數世界有
世界名薝蔔華色佛號威儀智彼有菩薩名寶首與
十佛剎微塵數諸菩薩俱來詣佛所到巳作禮即於
北方化作蓮華藏師子之座結跏趺坐東北方過十
佛剎微塵數世界有世界名優鉢羅華色佛號明相
智彼有菩薩名功德首與十佛剎微塵數諸菩薩俱
來詣佛所到巳作禮即於東北方化作蓮華藏師子
之座結跏趺坐東南方過十佛剎微塵數世界有世
界名金色佛號究竟智彼有菩薩名目首與十佛剎
微塵數諸菩薩俱來諸佛所到巳作禮即於東南方
化作蓮華藏師子之座結跏趺坐西南方過十佛剎
微塵數世界有世界名寶色佛號最勝智彼有菩薩
名精進首與十佛剎微塵數諸菩薩俱來詣佛所到
巳作禮即於西南方化作蓮華藏師子之座結跏趺
坐西北方過十佛剎微塵數世界有世界名金剛色
佛號自在智彼有菩薩名法首與十佛剎微塵數諸
菩薩俱來詣佛所到巳作禮即於西北方化作蓮華
藏師子之座結跏趺坐下方過十佛剎微塵數世界

有世界名頗棃色佛號梵智彼有菩薩名智首與十
佛剎微塵數諸菩薩俱來詣佛所到巳作禮即於下
方化作蓮華藏師子之座結跏趺坐上方過十佛剎
微塵數世界有世界名平等色佛號觀察智彼有菩
薩名賢首與十佛剎微塵數諸菩薩俱來詣佛所到
巳作禮即於上方化作蓮華藏師子之座結跏趺坐。」

【【論】第三爾時世尊知諸菩薩心之所念巳下四十
一行經明如來神通現法分於此分中義分為二
一明隨類現法二明約初信心第一隨類現法中
有二一隨五位之中菩薩之類各現十種佛位十
住十行十迴向十地十一地中各有隨位佛果名
號是二隨一切國剎一切眾生之類各現名號不
同如下文殊師利所說佛號者是第二約信心者
即此當品及通一部總為信心於此信心總信五
位中因果心無滯礙方可以行修行如有教說譬
如有人過五百由旬嶮道先知通塞然後行往喻
如十信菩薩於信心之中先知五位進修通塞預
以願行防之以信自心分別之性本是一切諸佛
不動智體用防邪見外取他境故以隨位妄識散
動障真智故以禪波羅蜜防之以隨位第八住第
八行第八迴向第八地智增滯寂障真無作大悲
故以一百四十大願防之以樂生死障真智故以
四念處觀等三十七助菩提分法防之及十四諦
觀及十十二緣生觀防之以十波羅蜜利益眾生

恐不弘廣故以四攝四無量法防之以求自樂果
教化眾生不周廣故起十迴向加以大願大慈大
悲不捨一切惡道地獄人天徧生其處以防自樂
違菩提心有所得故以是義故十信之心總通五
位悉皆成信若自信徹趣求無法不達若也疑心
不除豈成信也如此品舉佛果門至賢首品舉佛
神通及佛所行行業使初信心者信徹故始名信
心今此一部之經頓舉五位因果諸佛果門總成
信也從總信巳入位修行方始不迷理智如人造
食五味一時頓熟方始食之從初食時五味同食
乃至食竟其味不離五也明五位因果十信總明
時亦不移本末為信三世一際故畢竟佛果不離
初信之法如依樣畫像等喻可知於此神通示法
門中總有四十一行經長科為十一段第一爾時
世尊知諸菩薩巳下一行半經明如來知眾所念
以神通現法第二東方過十佛剎塵巳下三十九
行半經總明十方菩薩來集十方自有分劑不煩
更科於此十方菩薩來眾之中義分為十一舉佛
剎方面二舉佛剎遠近三舉世界名色四舉佛名
號五舉上首菩薩之名六明大眾之數七明大眾
來巳致敬八明隨方化座九明座之名目十明大
眾昇座而坐一舉佛方面者在東方東方者為震
卦為春生為初明為長男為頭為首為青龍為吉
慶為震動明法事作業動用之初故道俗通以用

之故先舉東方為首故方者法也但取方法之義
動用之始非如世所見執東西南北可得之方一
切處東方一切處南方但取其法故餘准准二舉
佛剎遠近者過東方十佛剎微塵數世界之外此
有四義一明十為圓數為明遠近無盡二明令信
心者知佛境廣大令自心弘博三明佛境徧周如
鏡中像互參無礙四明未起信心者以十佛剎塵
況喻處迷十無明未達自障佛境界而不現前故
舉塵表迷故如涅槃經云釋迦淨土過西方三十
二恒河沙世界之外總是表法之數如會釋巳述
此云十佛剎微塵世界之外來者明隔十無明十
無明中一一無明有無量正使業習主伴相熏煩
惱過於世界塵數莫知涯際能障智境故言十佛
剎微塵數世界外也來者明從迷入信故號為來
言彼世界中有佛號不動智者為明不動智佛是
十方凡聖共有根本之智明於此智能起信心故
號之為來此不動智佛一切眾生常自有之若取
相隨迷即塵障無盡若一念覺迷達相即淨若虗
空但為隨迷稱外悟處言來而實佛剎本無遠近
內外等障亦無去來無邊佛剎不出毛孔微塵之
表令致遠近意令初信心者心廣大故言其從彼
世界中來又明從迷入悟故言為來也有佛號不
動智者明是信者自根本智故由有此智故一切
眾生而能發菩提心故以根本智體能了迷性超

信解故超彼迷境稱之曰來如起信論云不思議
業相者以依智淨能作一切勝妙境界所謂無量
功德之相常無斷絕隨眾生根自然相應種種而
見得利益故又云依本覺上而起不覺故又云依
於智故生其苦樂如起信論廣明意明一切眾生
迷根本智而有世間苦樂法故為智無性故隨緣
不覺苦樂業生為智無性故為苦所纏方能自覺
根本無性眾緣無性萬法自寂若不覺苦時以無
性故總不自知有性無性如人因地而倒因地而
起一切眾生因自心根本智而倒因自心根本智
而起以是義故如來於此一乘之經頓彰本法為
金色世界明法身白淨無染頓彰本智號不動智
佛頓彰文殊師利是自心妙擇之慧餘九箇世界
九箇智佛九箇菩薩是隨自心信解修行位上進
修增勝法身智身隨行異名故從斯自心本不動
智佛自覺之上見道入位起十住十行十迴向十
地十一地加行進修法身智身大願大慈大悲四
攝四無量十波羅蜜三十七助道分法從初發心
根本法身本不動智體上用資萬行悲願參融互
為資熟法身資行使令無染行資法身使令純熟
五位中各各立十箇佛果十箇菩薩明隨位進修
中約自行所得處佛果菩薩行果立名故非他佛
號非他菩薩而立其名隨智佛果隨其行果五位
之上因果各有五十共為一百通本五位有五箇

因果共為一百一十城之法門故此答前菩薩問
四種佛剎中佛住佛剎莊嚴法性清淨佛剎從此
二佛剎上得示成正覺佛剎神通自在佛威德佛
剎是故前會世主所問是他毗盧遮那佛得自在
之因果此第二會菩薩所問是自修行者佛剎菩
薩行之因果從是巳後直至如來出現品是五位
勝進菩薩加行自力一終之位明此品是信心進
趣之因果至出現品是修行位極之因果巳上於
自心根本佛智上而生信進修行故此不動智是
一切諸佛一切眾生之地以此智故而作眾生以
此智故而成正覺以此智故隨迷作眾生時於六
道中隨天上人間及惡道中皆有隨眾生依正之
果報也隨業麤細不同以此智故隨覺悟時成就
三乘及法界圓滿一乘佛果依正妙報若無此智
元是虗空亦非眾生亦非諸佛故問曰一切眾生
本有不動智何故不自應真常淨何故隨染答曰
一切眾生以此智故而生三界者為智無性不能
自知是智非智善惡苦樂等法為智體無性但隨
緣現如空谷響應物成音無性之智但應緣分別
以分別故癡愛隨起因癡愛故即我所病生有我
所故自他執業便起因執取故號曰末那以末那
執取故名之為識因識種子生死相續以生死故
眾苦無量以苦無量方求不苦之道迷不知苦者
不能發心知苦求真者還是本智會苦緣故方能

知苦不會苦緣不能知苦知苦緣故方能發心求
無上道有種性菩薩以宿世先巳知苦發心信解
種強者雖受人天樂果亦能發心求無上道是故
因智隨迷因智隨悟是故如人因地而倒因地而
起正隨迷時名之為識正隨悟時名之為智在纏
名識在覺名智識之與智本無自名但隨迷悟而
立其名故不可計常計斷名也此智之與識但隨
迷悟立名若覓始終如空中求迹如影中求人如
身中求我依住所在終不可得故新長短處所之
相也如此無明及智無有始終若得菩提時無明
不滅何以故為本無故更無有滅若隨無明時不
動智亦不滅為本無故亦更無有滅但為隨色聲
香所取緣名為無明但為知苦發心緣名之為智
但隨緣名之為有故體無本末也如空谷響思之
可見。】
大方廣佛新華嚴經合論卷第二十五

音切

鼻

(毗至切)。
鉢

(北末切)。
壞

(胡怪切)。
悕

(希音)。
類

(力為切)。
補

(博古切)。
薝

(占音)。

蔔

(蒲北切)。
創

(楚壯切)。
稚

(池志切)。
擎

(巨京切)。
剩

(實正切)。
嶮

(虗檢切)。


