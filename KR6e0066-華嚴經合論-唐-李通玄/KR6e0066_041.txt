











大方廣佛新華嚴經合論卷第四十一
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

昇兜率天宮品第二十三之餘

「【經】爾時如來威神力故往昔善根之所流故不可思
議自在力故兜率宮中一切諸天及諸天女皆遙見

佛如對目前同興念言如來出世難可值遇我今得
見具一切智於法無礙正等覺者如是思惟如是觀
察與諸眾會悉共同時奉迎如來各以天衣盛一切
華盛一切香盛一切寶盛一切莊嚴具盛一切天栴
檀粖香盛一切天沉水粖香盛一切天妙寶粖香盛
一切天香華盛一切天曼陀羅華悉以奉散供養於
佛百千億那由他阿僧祇兜率陀天子住虗空中咸
於佛所起智慧境界心燒一切香香氣成雲莊嚴虗
空又於佛所起歡喜心雨一切天華雲莊嚴虗空又
於佛所起尊重心雨一切天蓋雲莊嚴虗空又於佛
所起供養心散一切天鬘雲莊嚴虗空又於佛所生
信解心布阿僧祇金網彌覆虗空一切寶鈴常出妙
音又於佛所生最勝福田心以阿僧祇帳莊嚴虗空
雨一切纓絡雲無有斷絕又於佛所生深信心以阿
僧祇諸天宮殿莊嚴虗空一切天樂出微妙音又於
佛所生最勝難遇心以阿僧祇種種色天衣雲莊嚴
虗空雨於無比種種妙衣又於佛所生無量歡喜踊
躍心以阿僧祇諸天寶冠莊嚴虗空雨無量天冠廣
大成雲又於佛所起歡喜心以阿僧祇種種色寶莊
嚴虗空雨一切纓絡雲無有斷絕百千億那由他阿
僧祇天子咸於佛所生淨信心散無數種種色天華
然無數種種色天香供養如來又於佛所起大莊嚴
變化心持無數種種色天栴檀粖香奉散如來又於
佛所起歡喜踊躍心持無數種種色蓋隨逐如來又

於佛所起增上心持無數種種色天寶衣敷布道路
供養如來又於佛所起清淨心持無數種種色天寶
幢奉迎如來又於佛所起增上歡喜心持無數種種
色天莊嚴具供養如來又於佛所生不壞信心持無
數天寶鬘供養如來又於佛所生無比歡喜心持無
數種種色天寶幡供養如來百千億那由他阿僧祇
諸天子以調順寂靜無放逸心持無數種種色天樂
出妙音聲供養如來百千億那由他不可說先住兜
率宮諸菩薩眾以從超過三界法所生離諸煩惱行
所生周徧無礙心所生甚深方便法所生無量廣大
智所生堅固清淨信所增長不思議善根所生起阿
僧祇善巧變化所成就供養佛心之所現無作法門
之所印出過諸天諸供養具供養於佛以從波羅蜜
所生一切寶蓋於一切佛境界清淨解所生一切華
張無生法忍所生一切衣入金剛法無礙心所生一
切鈴網解一切法如幻心所生一切堅固香周徧一
切佛境界如來座心所生一切佛眾寶妙座供養佛
不懈心所生一切寶幢解諸法如夢歡喜心所生佛
所住一切寶宮殿無著善根無生善根所生一切寶
蓮華雲一切堅固香雲一切無邊色華雲一切種種
色妙衣雲一切無邊清淨栴檀香雲一切妙莊嚴寶
蓋雲一切燒香雲一切妙鬘雲一切清淨莊嚴具雲
皆徧法界出過諸天供養之具供養於佛其諸菩薩
一一身各出不可說百千億那由他菩薩皆充滿法

界虗空界其心等於三世諸佛以從無顛倒法所起
無量如來力所加開示眾生安隱之道具足不可說
名味句普入無量法一切陀羅尼種中生不可窮盡
辨才之藏心無所畏生大歡喜以不可說無量無盡
如實讚歎法讚歎如來無有厭足。」

【【論】第三爾時如來威神力故巳下至讚歎如來無
厭足一段經明諸天迎佛各各遙見佛來如對目
前敬佛興供分釋義者分為五段云遙見佛來明
從前十行發起迴向大悲大願故如對目前者明
不離根本智常相應故下文云見如來具一切智
是也於法無礙正等覺者明與佛智正覺合故如
是思惟巳下四句是正入位故各以天衣盛供巳
下十種供養明前由以身化供明起願也此段明
以衣盛供表身行周也於此興供一段六十五行
經約作五門分別一爾時如來威神力故巳下至
同時奉迎如來有五行半經明諸天以佛神力自
善根力遙見佛來自契佛智奉迎分二各以天衣
巳下至供養於佛有四行經明諸天以衣盛香華
散佛供養分此有十種供養眾三百千億那由他
巳下至雨一切纓絡雲無有斷絕有十六行經明
諸天各各以心所興供雲供養分此一段十種供
養眾四百千億那由他巳下至天樂出妙音聲供
養如來有十四行經明并陳所興十種持散供養
佛分五百千億那由他巳下至無厭足有二十五

行經明舊住兜率天宮中菩薩以諸波羅蜜行興
其依果以為供養此一段十七種供養云舊住者
本位新來者加行入位此十七種供中先舉蓋為
先者為此位迴入大悲菩薩行故以大悲為首以
諸波羅蜜一時助華是智慧開敷義帳是含容義
衣為忍義鈴網是說教義如幻心是堅固義為無
體可成壞故餘准例約名義知之此第三段有三
十種百萬億供養眾末後有先住天宮菩薩眾有
十七種供從波羅蜜諸行生從法身智慧解脫知
見生如文具明所以勝天之供為非有為所報得
故是法界無作門所起超情作故。】

「【經】爾時一切諸天及諸菩薩眾見於如來應正等覺
不可思議人中之雄其身無量不可稱數現不思議
種種神變令無數眾生心大歡喜普徧一切虗空界
一切法界以佛莊嚴而為莊嚴令一切眾生安住善
根示現無量諸佛神力超過一切諸語言道諸大菩
薩所共欽敬隨所應化皆令歡喜住於諸佛廣大之
身功德善根悉巳清淨色相第一無能暎奪智慧境
界不可窮盡無比三昧之所出生其身無際徧住一
切眾生身中令無量眾生皆大歡喜令一切智種性
不斷住於諸佛究竟所住生於三世諸佛之家令不
可數眾生信解清淨令一切菩薩智慧成就諸根悅
豫法雲普覆虗空法界教化調伏無有遺餘隨眾生
心悉令滿足令其安住無分別智出過一切眾生之

上獲一切智放大光明宿世善根皆令顯現普使一
切發廣大心令一切眾生安住普賢不可壞智徧住
一切眾生國土從於不退正法中生住於一切平等
法界明了眾生心之所宜現不可說不可說種種差
別如來之身非世言詞而歎可盡能令一切常思念
佛充滿法界廣度羣生隨初發心所欲利益以法惠
施令其調伏信行清淨示現色身不可思議等觀眾
生心無所著住無礙住得佛十力無所障礙心常寂
定未曾散亂住一切智善能開演種種文句真實之
義能悉深入無邊智海出生無量功德慧藏恒以佛
日普照法界隨本願力常現不沒恒住法界住佛所
住無有變異於我我所俱無所著住出世法世法無
染於一切世間建智慧幢其智廣大超過世間無所
染著拔諸眾生令出淤泥置於最上智慧之地所有
福德饒益眾生而無有盡了知一切菩薩智慧信向
決定當成正覺以大慈悲現不可說無量佛身種種
莊嚴以妙音聲演無量法隨眾生意悉令滿足於去
來今心常清淨令諸眾生不著境界恒與一切諸菩
薩記令其皆入佛之種性生在佛家得佛灌頂常遊
十方未曾休息而於一切無所樂著法界佛剎悉能
徧往諸眾生心靡不了知所有福德離世清淨不住
生死而於世間如影普現以智慧月普照法界了達
一切悉無所得恒以智慧知諸世間如幻如影如夢
如化一切皆以心為自性如是而住隨諸眾生業報

不同心樂差別諸根各異而現佛身如來恒以無數
眾生而為所緣為說世間皆從緣起知諸法相皆悉
無相唯是一相智慧之本欲令眾生離諸相著示現
一切世間性相而行於世為其開示無上菩提為欲
救護一切眾生出現世間開示佛道令其得見如來
身相攀緣憶念勤加修習除滅世間煩惱之相修菩
提行心不散動於大乘門皆得圓滿成就一切諸佛
義利悉能觀察眾生善根而不壞滅清淨業報智慧
明了普入三世永離一切世間分別放光明網普照
十方一切世界無不充滿色身妙好見者無厭以大
功德智慧神通出生種種菩薩諸行諸根境界自在
圓滿作諸佛事作巳便沒善能開示過現未來一切
智道為諸菩薩普雨無量陀羅尼雨令其發起廣大
欲樂受持修習成就一切諸佛功德圓滿熾盛無邊
妙色莊嚴其身一切世間靡不現覩永離一切障礙
之法於一切法真實之義巳得清淨於功德法而得
自在為大法王如日普照為世福田具大威德於一
切世間普現化身放智慧光悉令開悟欲令眾生知
佛具足無邊功德以無礙繒繫頂受位隨順世間方
便開導以智慧手安慰眾生為大醫王善療眾病一
切世間無量國土悉能徧往未曾休息清淨慧眼離
諸障翳悉能明見於作不善惡業眾生種種調伏令
其入道善取時宜無有休息若諸眾生起平等心即
為化現平等業報隨其心樂隨其業果為現佛身種

種神變而為說法令其悟解得法智慧心大歡喜諸
根踊躍見無量佛起深重信生諸善根永不退轉一
切眾生隨業所繫長眠生死如來出世能覺悟之安
慰其心使無憂怖若得見者悉令證入無依義智智
慧善巧了達境界莊嚴妙好無能暎奪智山法芽悉
巳清淨或現菩薩或現佛身令諸眾生至無患地無
數功德之所莊嚴業行所成現於世間一切諸佛莊
嚴清淨莫不皆以一切智業之所成就常守本願不
捨世間作諸眾生堅固善友清淨第一離垢光明令
一切眾生皆得現見六趣眾生無量無邊佛以神力
常隨不捨若有往昔同種善根皆令清淨而於六趣
一切眾生不捨本願無所欺誑悉以善法方便攝取
令其修習清淨之業摧破一切諸魔鬬諍從無礙際
出廣大力最勝日藏無有障礙於淨心界而現影像
一切世間無不覩見以種種法廣施眾生佛是無邊
光明之藏諸力智慧皆悉圓滿恒以大光普照眾生
隨其所願皆令滿足離諸怨敵為上福田一切眾生
共所依怙凡有所施悉令清淨修少善行受無量福
悉令得入無盡智地為一切眾生種植善根淨心之
主為一切眾生發生福德最上良田智慧甚深方便
善巧能救一切三惡道苦如是信解如是觀察如是
入於智慧之淵如是遊於功德之海如是普至虗空
智慧如是而知眾生福田如是正念現前觀察如是
觀佛諸業相好如是觀佛普現世間如是觀佛神通

自在時彼大眾見如來身一一毛孔出百千億那由
他阿僧祇光明一一光明有阿僧祇色阿僧祇清淨
阿僧祇照明令阿僧祇眾觀察阿僧祇眾歡喜阿僧
祗眾快樂阿僧祇眾深信增長阿僧祇眾志樂清淨
阿僧祇眾諸根清涼阿僧祇眾恭敬尊重。」

【【論】第四爾時一切諸天及諸菩薩巳下至阿僧祇
眾恭敬尊重有一百六行經此之一段經文明諸
天菩薩見佛神變饒益眾生充滿十方徧周無限
分於中文義如經具明。】

「【經】爾時大眾咸見佛身放百千億那由他不思議大
光明一一光明皆有不思議色不思議光照不思議
無邊法界以佛神力出大妙音其音演暢百千億那
由他不思議讚頌超諸世間所有言辭出世善根之
所成就復現百千億那由他不思議微妙莊嚴於百
千億那由他不思議劫歎不可盡皆是如來無盡自
在之所出生又現不可說諸佛如來出興于世令諸
眾生入智慧門解甚深義又現不可說諸佛如來所
有變化盡法界虗空界令一切世間平等清淨如是
皆從如來所住無障礙一切智生亦從如來所修行
不思議勝德生復現百千億那由他不思議妙寶光
𦦨從昔大願善根所起以曾供養無量如來修清淨
行無放逸故薩婆若心無有障礙生善根故為顯如
來力廣徧故為斷一切眾生疑故為令咸得見如來
故令無量眾生住善根故顯示如來神通之力無暎

奪故欲令眾生普得入於究竟海故為令一切諸佛
國土菩薩大眾皆來集故為欲開示不可思議佛法
門故。」

【【論】第五爾時大眾咸見佛身巳下至不可思議佛
法門故此之一段明如來身光徧照無限分於此
分中有二十行經約分七段一爾時大眾咸見佛
身巳下至無邊法界兩行半經明見佛光明境界
分二以佛神力巳下至出世善根之所成就可兩
行經明如來神力出妙音聲讚頌分三復現百千
億那由他巳下至自在之所出生有兩行半經明
如來現自報相莊嚴分四又現不可說巳下至甚
深義可一行半經明現無盡諸佛出興分五又現
不可說巳下至平等清淨一行半經明如來神力
通變徧周分六如是巳下至不思議勝德所生有
一行半經明前所現是如來勝智德所生分七復
現百千億那由他巳下至佛法門故有八行經明
如來現不思議妙寶焰現自善根集大眾分此七
段經中文義自具此段意明如來自現境界令迴
向者加行契入。】

「【經】爾時如來大悲普覆示一切智所有莊嚴欲令不
可說百千億那由他阿僧祇世界中眾生未信者信
巳信者增長巳增長者令其清淨巳清淨者令其成
熟巳成熟者令心調伏觀甚深法具足無量智慧光
明發生無量廣大之心薩婆若心無有退轉不違法

性不怖實際證真實理滿足一切波羅蜜行出世善
根皆悉清淨猶如普賢得佛自在離魔境界入諸佛
境了知深法獲難思智大乘誓願永不退轉常見諸
佛未曾捨離成就證智證無量法具足無邊福德藏
力發歡喜心入無疑地離惡清淨依一切智見法不
動得入一切菩薩眾會常生三世諸如來家世尊所
現如是莊嚴皆是過去先所積集善根所成為欲調
伏諸眾生故開示如來大威德故照明無礙智慧藏
故示現如來無邊勝德極熾然故顯示如來不可思
議大神變故以神通力於一切趣現佛身故示現如
來神通變化無邊際故本所志願悉成滿故顯示如
來勇猛智慧能徧往故於法自在成法王故出生一
切智慧門故示現如來身清淨故又現其身最殊妙
故顯示證得三世諸佛平等法故開示善根清淨藏
故顯示世間無能為喻上妙色故顯示具足十力之
相令其見者無厭足故為世間日照三世故自在法
王一切功德皆從往昔善根所現一切菩薩於一切
劫稱揚讚說不可窮盡。」

【【論】第六爾時如來大悲巳下至稱揚讚說不可窮
盡此之一段有二十六行半經明如來示一切智
所有莊嚴隨根利生無限令增長分於此分中分
為兩段一爾時如來大悲所覆巳下至生三世諸
如來家有十二行半經明如來示現莊嚴及神力
令不可說世界眾生護益分二世尊所現巳下至

此段末有十三行半經明如來所現之德顯佛自
在令一切眾生發諸菩薩入佛所行酬本願分。】

「【經】爾時兜率陀天王奉為如來嚴辦如是諸供具巳
與百千億那由他阿僧祇兜率天子向佛合掌白佛
言善來世尊善來善逝善來如來應正等覺唯見哀
愍處此宮殿爾時世尊以佛莊嚴而自莊嚴具大威
德為令一切眾生生大歡喜故一切菩薩發深悟解
故一切兜率陀天子增益欲樂故兜率陀天王供養
承事無厭足故無量眾生緣念於佛而發心故無量
眾生種見佛善根福德無盡故常能發起清淨信故
見佛供養無所求故所有志願皆清淨故勤集善根
無懈息故發大誓願求一切智故受天王請入一切
寶莊嚴殿如此世界十方所有一切世界悉亦如是。」

【【論】第七爾時兜率陀天王巳下至一切世界悉亦
如是此之一段明兜率天王辦供巳畢請佛入宮
殿如來受請分有十三行經明兜率天王辦供請
佛如來為欲盡益眾生故受請并結十方同此分。】

「【經】爾時一切寶莊嚴殿自然而有妙好莊嚴出過諸
天莊嚴之上一切寶網周帀彌覆普雨一切上妙寶
雲普雨一切莊嚴具雲普雨一切寶衣雲普雨一切
栴檀香雲普雨一切堅固香雲普雨一切寶莊嚴蓋
雲普雨不可思議華聚雲普出不可思議妓樂音聲
讚揚如來一切種智悉與妙法而共相應如是一切
諸供養具悉過諸天供養之上時兜率宮中妓樂歌

讚熾然不息以佛神力令兜率王心無動亂往昔善
根皆得圓滿無量善法益加堅固增長淨信起大精
進生大歡喜淨深志樂發菩提心念法無斷總持不
忘爾時兜率陀天王承佛威力即自憶念過去佛所
種善根而說頌言。」

【【論】第八爾時一切寶莊嚴殿巳下至而說頌言此
之一段明如來入殿以佛殊勝德熏令殿莊嚴勝
天所供分有十三行半經約分為兩段一爾時一
切寶莊嚴巳下至悉過諸天供養之上有八行經
明如來受請入殿以佛自巳善根依果出勝諸天
無比對分此明加行會位勝德如佛故二時兜率
宮中巳下至而說頌言有五行半經明諸天妓樂
熾然不息諸天歡喜說頌分此明入法悅樂故。】

【經】

「　昔有如來無礙月
　諸吉祥中最殊勝
　彼曾入此莊嚴殿
　是故此處最吉祥
　昔有如來名廣智
　諸吉祥中最殊勝
　彼曾入此金色殿
　是故此處最吉祥
　昔有如來名普眼
　諸吉祥中最殊勝
　彼曾入此蓮華殿
　是故此處最吉祥
　昔有如來號珊瑚
　諸吉祥中最殊勝
　彼曾入此寶藏殿
　是故此處最吉祥
　昔有如來論師子
　諸吉祥中最殊勝
　彼曾入此山王殿
　是故此處最吉祥
　昔有如來名日照
　諸吉祥中最殊勝

　彼曾入此眾華殿
　是故此處最吉祥
　昔有佛號無邊光
　諸吉祥中最殊勝
　彼曾入此樹嚴殿
　是故此處最吉祥
　昔有如來名法幢
　諸吉祥中最殊勝
　彼曾入此寶宮殿
　是故此處最吉祥
　昔有如來名智燈
　諸吉祥中最殊勝
　彼曾入此香山殿
　是故此處最吉祥
　昔有佛號功德光
　諸吉祥中最殊勝
　彼曾入此摩尼殿
　是故此處最吉祥」



【【論】第九有二十行頌稱歎往昔十佛皆入此殿分
云吉祥者眾善所集名吉眾福所加名祥云金色
殿者殿有金色光明亦明法身無垢云蓮華殿者
殿有眾色蓮華莊嚴亦表法身無染是蓮華義山
王殿者明積德如山王非殿有山如經云寶者貴
德為寶非關寶玉餘義可知所以須歎往昔如來
者有三義一兜率天王念昔自分善根力今古二
明古今諸佛道跡普周三明如來道跡依古不異
非天魔梵所為令眾生生信入故此十佛亦以加
行隨行成名。】

「【經】如此世界兜率天王承佛神力以頌讚歎過去諸
佛十方一切諸世界中兜率天王悉亦如是歎佛功
德。」

【【論】第十兩行經都結十方同此稱歎往昔如來入
此殿分。】


「【經】爾時世尊於一切寶莊嚴殿摩尼寶藏師子座上
結跏趺坐法身清淨妙用自在與三世佛同一境界
住一切智與一切佛同入一性佛眼明了見一切法
皆無障礙有大威力普遊法界未甞休息具大神通
隨有可化眾生之處悉能徧往以一切諸佛無礙莊
嚴而嚴其身善知其時為眾說法不可說諸菩薩眾
各從他方種種國土而共來集眾會清淨法身無二
無所依止而能自在起佛身行坐此座巳於其殿中
自然而有無量無數殊特妙好出過諸天供養之具
所謂華鬘衣服塗香粖香寶蓋幢幡妓樂歌讚如是
等事一一皆悉不可稱數以廣大心恭敬尊重供養
於佛十方一切兜率陀天悉亦如是。」

【【論】第十一爾時世尊巳下至悉亦如是此之一段
明如來入殿昇座而坐以佛之德殿內殊好出過
諸天及十方菩薩皆來集分於此品末有十三行
半經約分為二段一爾時世尊巳下至為眾說法
有六行半經明如來處座為眾說法分二不可說
諸菩薩眾巳下至悉亦如是有七行經明十方菩
薩來集處座殿內莊嚴妙好勝出諸天一切十方
兜率悉同此雲集莊嚴分座體前巳釋訖師子座
上結跏趺坐者有二義一世間威儀二會此十迴
向中理事交徹如來座體以法界緣起不思議智
無所依住大慈大悲以為座體以無依住智性自
徧周與虗空等不去不來而對現色身與眾生數

等任根差別隨應調伏而化度之而無所造作如
經云法身清淨妙用自在者是也與三世佛同一
境界住一切智者以智體無內外中邊諸佛同住
境界亦爾與一切佛同入一性者為無性之性無
出入也諸佛同此也佛眼明了者覺一切法非有
無而能以智徧知一切諸法也有大威力普遊十
方未甞休息者以無作無依之理智破一切邪見
執著皆悉消亡名之為威力以智無表裏性徧如
空應感現形而無來去名之為遊無俗不真名為
法界一念三世古今情盡教化眾生無終無始名
未甞休息明時不遷也具大神通者大智無依無
形性無生滅名之為神智無不達名之為通隨應
可化悉能徧往者智無去來中邊表裏十方眾生
應感皆見皆悉不同名之為徧往以一切諸佛無
礙莊嚴而莊嚴之有二義一四無礙智莊嚴二佛
依報正報二福莊嚴一切相好及隨好是以如來
身是正報國土蓮華藏界是依報智自善業而嚴
自身及境為智法爾自具無邊功德如九十七種
大人之相是只為無明所覆以慈悲喜捨饒益眾
生報得依果者即隨好光明功德是如佛大人相
有十華藏世界微塵數隨好無限經且約舉一種
隨好功德名圓滿王所有利益具在經說又如無
依住智體無自他內外所執所有依報正報莊嚴
身及國土一切境界互相含入猶如百千明鏡影

像互相容入重重重重無盡重重重重身土眾境
互入無盡猶如帝釋所居寶網諸天眷屬寶內重
重眾像相入身境無礙身出剎土剎土出身雲俱
現佛事一種自在諸法總然於智境界不說有情
無情之法經云善知其時為眾說法者了根生熟
如應化度問曰何為諸佛知眾生心時與非時答
曰諸佛如來心與一切眾生心本不異故是一心
一智慧故以此知時與非時諸佛悟而了與眾生
共之眾生迷自謂為隔一切諸佛以一切眾生心
智慧而成正覺一切眾生迷諸佛智慧而作眾生
及至成佛時還成眾生迷理之佛所說法門還解
眾生心裏迷佛眾生以此不異故知眾生心經云
不可說諸菩薩各從他方種種國土而共來集者
約萬行差別名為他方以法隨根應物調伏名種
種國土不出如來大圓明智名為而共來集眾會
清淨者無情識也法身無二者與佛同一體性等
無性也無所依止無得無證也而能自在起佛身
行者無作之智同佛用也坐此座巳會此十迴向
法界本也殿出殊好以智所感也出過諸天者以
智報感非有情為也論主頌解云菩薩所有報相
約行所生頌曰菩薩以忍為垂鬘慚愧恒為衣服
飾戒品塗香及粖香慈悲普覆為其蓋正心不動
禪定幢智慧幢破諸邪見方便常住生死海饒益
眾生為妓樂總持演暢妙法音聞者解脫為歌樂

巳上如文可知此段有不可說他方菩薩眾此一
段諸天住兜率天菩薩眾總有一百一十八箇百
萬億眾若他方所來菩薩有不可說諸天莊嚴高
座及宮殿色類有百八十四種差別一類有百萬
億如來及菩薩自福莊嚴無有限數此會所將如
是大悲如是智慧如是萬行但為長養初發心住
初生佛家之智慧大悲令慣習自在故時亦不改
法亦不異智亦不遷猶如竹葦依舊而成初生與
終無有麤細亦如小兒長初生而為大無異大也
此直以十行十迴向十地十一地為長養道之方
便佛果在於初發心又十住中一住具十住之功
用故及十住十行十迴向十地總十住中總具足
故猶如神龍馬王所生其神駒生在其地與父遲
速相似唯力用未如其父母如初發心菩薩以乘
如來一切智乘初生佛家與佛同智唯神通道力
未如以待大悲萬行長養故雖長養功終法不異
也時不遷也終不出初發心時力用功畢如龍女
不出剎那際一生成佛是如善財一生得佛果亦
爾一生義者得無生也今且約立無生有十一諸
蘊自體無生二諸見自體無生三空無生四性無
生五時劫不遷無生六涅槃生死無生七說法音
聲寂默無生八智慧分別無生九神通道力性自
周徧無生十不出剎那際對現三世盡古今劫一
切眾生前身無生有此十種無生義故是名一生

當得菩提是此經意以十行十迴向十地十一地
法方便用資初發心佛果絕前後之情所望故以
資糧與佛果同時互為體用相資故號為覺行嚴
經以果資行令行無著以行資果大悲大用得辦
如三乘以意生身菩薩未說乘佛一切智乘者推
佛果在十一地後三祇之劫終也即地前三賢為
資糧十地為見道佛果在十一地三祇之劫終也
如此教與三乘中五位行相一倍顛倒行相不同
後當更明。】

大方廣佛新華嚴經合論卷第四十一


音切

慰

(於胃切)。
諍

(側迸切)。
辭

(詳資切)。
逸

(亦音)。
兜

(當侯切)。
暢

(丑亮切)。
葦

(于鬼
切)。
遷

(千音)。
