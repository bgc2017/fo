











大方廣佛新華嚴經合論卷第六
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

【論】初地菩薩多百法明門王化多百佛世界二地
菩薩多千法明門王化多千佛世界者不同權教
實有分限如前數法互相徹入又如人以指畫空
作百千微塵數分復以手除之令盡然彼空中無
有增減以情量故見彼虗空數有增減此經亦爾
所有菩薩安立諸地法門增減亦復如是為成諸
有情故使令進修若也一槩皆平無心進也凡夫
無有策修之心發心修至不修方知萬法無修也
而實教菩薩一得一切得為稱法體中無前後故
猶如帝網光影互相參徹相入無前後際也亦如
百千寶鏡同臨妙像一一鏡中影像相入色像齊
平如佛果位中諸菩薩為從性起法身根本智為
十住之中創證心故所有法門境界皆悉依本以
體用通收皆悉徹故還以性齊即時齊故更有餘
不齊之法為不可也不同權學情障未亡九地巳
來未見佛性所立地位皆有分劑而實可得為未

見佛性有假真如障故是故經云十地差別如空
中鳥跡如是地位法門權施增減為逐眾生情故
體道者真俗便為一真也一切真故都無假法不
可於此圓教作增減見同其漸也此經所有一切
眾海菩薩天龍諸神等眾皆佛果位海諸菩薩眾
非是凡夫欲令入者即同聖故明毗盧遮那攝化
境界等眾生徧故皆是佛果位眾以化儀主伴故
如是果德位眾共會成法示悟眾生成法之後入
法界品中文殊師利以此果德法門出祇園會外
南行欲往覺城中利樂於人舍利弗六千比丘路
上發心得十耳十眼覺城東會善財徧求諸友一
生佛果圓明五百優婆塞五百優婆夷五百童子
五百童女皆如善財經文不可一一具陳同會總
皆如是若也無緣總亦不聞如祇園羅漢比丘等
同會不聞不見如來說此華嚴經典是五眾同會
於文殊所同聞此法悉皆同證之流是故經云此
經不入凡夫手能深信者情過三乘權學之流何
況能證者故此經賢首品中云一切世間羣生類
尠有欲求聲聞乘求緣覺乘轉復少求大乘者甚
希有求大乘者猶為易能信此法為甚難是故當
知正集海會未有人中凡夫純是諸天果位菩薩
集會成其教法文殊覺城所化始明以此教法將
用利樂閻浮提眾生善財等五眾總表實得此法
者餘意如前所明如是來眾純是果位菩薩來明

果德用備上機都無權教菩薩小乘人天凡夫因
果等眾來集此會權教菩薩至於九地巳來不預
此眾何況凡夫何以故為行六波羅蜜故有雖行
十波羅蜜者由三僧祇劫成道果德故不同此教
一時即一切時非情所收故出祇園會文殊南行
六千比丘路上發心者此明許聲聞亦有最上之
器堪能入此最上乘中又彼六千比丘於舍利弗
所皆新出家未忻小果以器利故方能發心至此
位流若登小果卒迴難得如舍利弗即是影響聲
聞非實聲聞也即是巳登佛位入流接凡以此義
故此經來眾與權教不同化佛設有處純會菩薩
無小乘者亦不同此教何以故或有教說即因成
佛者即不行五位或五位行相體用不同如前巳
述故如是准例無有同者法既不同眾亦全別又
於此經中所有來眾有十種同法與諸經來眾不
同一色身同二法身根本智同三慈悲智位次同
四言說法輪同五來處同六所成法則同七與佛
因果同八事佛師弟同九報身國土圓滿同十懷
疑獲益同一色身同者如五位中諸菩薩各從十
方來一一方來眾皆有十佛剎微塵數眾菩薩來
皆金色身目髮紺青與當位菩薩色身相似諸天
八部之眾當類相似明得法同故報亦同如初會
中有五十五種部類雖別明行門攝化異故然其
行相身色法門五十五部互相參徹一行作多行

多行作一行一身作多身多身作一身相似故前
後十處十會例然二法身本智同者如十處十會
中所有眾海皆同如來法性身本智慧故設有新
學凡夫入會之者見聞佛法剎那證入皆齊如來
法性身根本智故無有入會見聞法者不同佛身
智慧者五百羅漢身在會內不見不聞不知不覺
此之大會及所說法門不同權教菩薩一乘人天
八部同會見佛聞法獲益全殊三慈悲智同者法
身本智及差別智慈悲體同解行合故為文殊普
賢佛果始終一法故如華嚴經三寶者佛為佛寶
文殊為法寶普賢為僧寶是古今佛之舊法故若
合即一切皆同為本如是故非造作有非成壞故
四言說法輪同者如經中五位菩薩各十方來一
一方各有十佛剎微塵數菩薩來至此會十方世
界皆悉如是一時雲集異口同音十方眾海一時
說偈皆同文句名字恰合一無差別為智慧同法
行同所說法門十方世界一種皆同不似餘經之
眾解行差別有得不得故五五位菩薩眾來處同
者為此五位菩薩所來會者十方一切處皆至又
十方世界及微塵中一一菩薩皆共住為居法界
體自他彼此遠近情盡故總不出一塵故亦本來
無入故不似權教三祇未滿諸見未亡來至此巳
各還本土又未論一塵之境圓法界故然通變皆
有限故皆言神通非本法故六所成法則同者十

信十住五位六位菩薩行門十方世界同施設故
十方世界古今諸佛同此法故頓示因果在剎那
中其法元來無前後故非同權教因前果後故十
地位終方始見性地前菩薩是凡夫故設有地前
成佛者推為誓願力能非本法故或推地上菩薩
引諸凡夫起勝行故非論本法本來佛故此華嚴
經所施法則直論根本智佛自乘門不論權教開
三乘門設多劫故直明眾生本來自體無作者故
性本自法界元真佛智慧故以為所乘也七與佛
因果同者既是文殊法身智身諸佛果德普賢行
門本來一法此諸眾海皆悉同之故初發心時便
成正覺於一剎那際皆得此之法者不許於剎那
際外有別時得者即非本法故若有人於佛法中
見佛成道作劫量延促處所而生見者信亦未成
未論修道見道是故修道者莫作如是順情所迷
妄云修道輪轉生死無有休息此是情量非是佛
法是故此經來眾皆與佛果位齊還成佛果位法
若有見聞悟入皆同佛果位為依本智慧法故八
事佛師弟同者如因陀羅網影互相徹此十會法
界海中菩薩徧法界中一切佛所皆有其身奉事
諸佛成師弟之敬門能同佛果師弟之敬不失故
不同權教有自他佛故有往彼佛所來還歸自土
故不同此教不移本處不作神通而依本法恒徧
滿故承事諸佛能同別故九報身圓滿國土同者

為以實法故而起信修法既恒徧身亦徧故依法
智行身土皆圓此以一圓即一切滿故以無作智
終大小量故為依本法身智身為依正報亦等故
十懷疑獲益同者如初會中五十五眾一時同疑
心念同請如來放光示現果德一時同益諸眾各
得一法一人得諸人之法巳下九會皆悉如是如
上來眾十種同法比於餘教全無相似此本智本
法本時本處古佛本法六位行門大眾之海充滿
虗空微塵之中重重如是一時集會如此經中大
眾之海從前至後皆是成就彰表如來所乘五位
六位佛因果門無有一人得三乘果者皆以此法
十住初心體用齊佛依本智法故不增不減於法
體性任運利生十處十會來眾行相隨文釋義方
可料簡。

第八明所施法門理事別者如化佛權教中說有
情有佛性無情無佛性一切草木不能成道轉法
輪等如華嚴經即是越情實教即不如彼化佛權
宗約凡化教如功德林菩薩等十林菩薩所從來
國國亦名慧一切境界總名慧體何以然者無有
情無無情故所以然者無二見故為一真智境界
無成佛者無不成者故夫有情無情者此是依業
說夫論成佛者非屬業故若非屬業者即非有情
非無情故何得於出情法上計言有成佛不成佛
耶彼有情此無情者是業收非佛解脫故豈將自

巳情業之計作如是卜量情與非情成與不成如
經所說是諸法空相不生不滅不垢不淨世間相
常住諸法住法位如是之道為有情及非情邪如
此華嚴經中大意本無凡聖情與非情全真法體
為一佛智境界更無餘事莫將凡夫情量妄作斟
量若存情計者見有情成佛見無情不成佛此為
自身業執如是解者終不成佛夫言理性徧非情
者而不同有情成佛者此由未見法空不依實慧
未了得世間諸相本來常住但見隨情識變生滅
之相而妄斟酌言非情但有其理徧故只如成佛
豈可理外別有佛耶若理即是佛者於此理中情
與非情本無異相豈從妄見立情非情耶如佛是
非情應不得成佛若有成大菩提者不依此二見
是故法華經會權歸一實經云種種性相義我及
十方佛乃能知是事聲聞辟支佛不退諸菩薩如
是等三乘權學總皆不能了廣如彼經如華嚴經
中無有情與非情俱為智智境界一切山河樹木
皆能現佛菩薩身及說法與佛體同能同能別自
在無礙佛於世界中住持安立自在莊嚴境界差
殊莊嚴各異於其妙剎國土莊嚴一一境中纖塵
之內佛身出現剎海重重佛身無盡佛身毛孔亦
復如是境界重重佛身無盡互相徹入能同能別
全同全異淨穢國土無障無礙不論如是情與非
情是故今言所施教門別又權教之中諸行為先

佛果在十地之後此教之中佛果根本智為先證
以差別智而互為資因果行相一時頓徹無前後
際一成一切成一壞一切壞不同餘教一地修一
地以為性齊時齊行齊智齊故以修定慧用智觀
之莫將情解。

第九明與諸三乘得果別者如經所說為聲聞人
說四諦法生老病死為緣覺人說十二緣行為諸
菩薩說應六波羅蜜今此華嚴經亦說四諦法即
與聲聞四諦法不同如四諦品中廣明皆為四諦
明苦集本真元來是根本智不同三乘有忻厭故
又五地菩薩作十諦觀一切十方世界諸佛皆說
四諦法輪但隨類音不同爾如世間孔老一切治
眾生法總是四諦法但隨器所授深淺不同或說
十二分教門或作呪說皆為四諦法輪所收聲聞
之人但隨自根器得一分斷苦之教只如小乘斷
苦之法廣如小乘等部所說且約四乘總相所趣
成果處論之聲聞觀苦集二諦深生厭離作無常
不淨白骨微塵等觀知身空寂隨空寂法智滅身
亡不生悲智名之為滅以此滅處名為涅槃設當
從空起後亦無世間三毒等過為在道前修諸觀
等以觀折伏如呪毒蛇又修生空知心性滅本來
無我以此人無我法故空三毒業不生悲智出定
入定無離此修不離此者畢竟同空悲心頓息名
為滅諦滅伏諸苦名為滅諦以此滅諦名為道諦

如楞伽經說譬如昏醉人酒消然後覺彼覺法亦
然得佛無上身如是等比不依佛慧偏修空定從
此知過迴心從正能成佛身如經所說有永滅者
為滯寂故責令早修不應永滅也為修生涅槃非
永滅故此乃大乘經中自有和會如華嚴經中都
無此文如緣覺之流知十二緣生之法本來無實
自體皆空知身知心自皆無主身心無主性恒無
我以無我故無明便滅無明滅十二緣滅逍遙任
性獨覺自居異聲聞故不趣於寂異菩薩故無有
悲智准不趣寂故即勝聲聞准能持法故即不如
聲聞以聲聞之人聞佛所說大乘經典亦能宣傳
但未親證如淨名所責無以生滅心行說實相法
權教菩薩創迴二乘及小菩薩未能全具大悲智
者如大品經等是也但說六波羅蜜引起小根令
成智慧以彼偏修定業滯在無智故但說六波羅
蜜以根劣故猶怖生死未說七八九十波羅蜜等
為無方便波羅蜜成其大悲故處於生死能運度
故如仁王經中外凡內凡修六波羅蜜作六種人
王忍等巳上四波羅蜜俱是四種輪王十地十聖
修十波羅蜜能成十種天王又餘經漸迴彼二乘
分學及頓學等根成其悲智雖修十波羅蜜猶修
假真如觀作諸法從本巳來自體凝然不遷不變
觀破修空有二執成不生不滅法門猶觀當情九
地巳來未明佛性為修彼假智乃成障故如前巳

說如此經為上上根人頓示本智初心創發十住
位上即與佛同智慧如善財妙峯山頂得憶念一
切諸佛智慧光明是其義也以依本智法即無所
修故本無障故任運悲智不作而成隨緣六道無
非法界了緣生法自體恒真更無修作所有念慮
皆從智生但知任運對現色身說法應機如響相
對恒處生死流法身常寂雖經多劫體不移時入
死出生非沒生也任大悲智法隨緣故法應如是
性無憂惱不住證修法如是故龍女善財總明如
是此法難信三乘拱手遙推是化非是人修直說
僧祇逐情立劫焉能信此無時智門是故經云能
信此法為甚難者即其事也設經多劫勤苦作修
有得有求作長作短作是作非作成作壞捨身壞
命豈有成佛之期何如初心即須如是入佛智境
修學豈不省力不枉功邪以此義故聲聞緣覺權
教菩薩不真解四諦十二緣及真如法身實智境
界皆是毗盧遮那方便引修向此華嚴真實之海
令歸本法任智施為所修諸地隨智所作不起能
心而皆成辨一切種智不似諸教地上別作對治
但十信終心十住初位即自了知混然法界本智
慧境凡聖不異脫體全真不見有情無情有性無
性如是繫障任法不生如經所說如來成等正覺
出興於世以其自身之智普見眾生成等正覺善
惡情絕性相無殊雖度眾生而無度者是則名為

種如來相諸善根故如是之法付囑流通全與三
乘淺深懸異如大乘權學二乘及人天不聞如此
華嚴經典上上根流唯希佛因果位諸菩薩等而
能聞之如上四乘之內具有明證如是所乘既別
見諦全殊於一名言淺深全隔又如華嚴十地品
所說五地菩薩修十種四諦觀六地菩薩修十種
十二緣以此不同三乘四諦十二緣。

第十明所付法藏流通別者如此如來出現品中
說佛子此法門如來不為餘眾生說唯為趣向大
乘菩薩者說唯為乘不思議乘菩薩說此經法門
不入一切餘眾生手唯除菩薩摩訶薩佛子譬如
轉輪聖王所有七寶因此寶故顯示輪王此寶不
入餘眾生手唯除第一夫人所生太子具足成就
聖王相者若轉輪王無此太子具眾德者正命終
後此諸寶等於七日中悉皆散滅佛子此經珍寶
亦復如是不入一切餘眾生手唯除如來法王真
子生如來家種如來相諸善根者佛子若無此等
佛之真子如是法門不久散滅何以故一切二乘
不聞此經何況受持讀誦書寫分別解說唯諸菩
薩乃能如是是故菩薩聞此法門應大歡喜以尊
重心恭敬頂受何以故菩薩摩訶薩信樂此經疾
得阿耨多羅三藐三菩提故解云生如來家者自
覺自身法身根本智與佛真性性相平等同無性
味混然法界自他情盡唯佛智慧明徹十方無性

無依無生死性名為生在佛家以自體無作平等
悲智力故紹隆正法統治眾生隨所應作以法調
伏令諸眾生差生死業所有一切安樂之法皆悉
樂之是則名為持佛家法又云種如來相諸善根
者解云證佛法身性同法界同佛悲智如是信修
理事不殊性相平等如是學者種如來相同佛善
根不同權教付囑三乘聲聞菩薩所共流通又三
乘之教多付囑諸聖及未生佛家者諸凡夫此經
付囑最上大心凡夫唯求如來不思議乘生佛家
者若無大心凡夫求此法門生如來家此經當滅
何以故為此經難信設有聖說凡夫不信不證此
經當滅若不如是付囑凡夫令生佛家聖位菩薩
有一切佛世界微塵數如來何慮此經散滅當知
如是如來意者令諸凡夫而起信修得生佛家不
念巳齊佛位諸菩薩眾諸有行者應如是知何故
三乘之教多付囑諸聖者令使流通及付囑未生
佛家諸凡夫等為三乘之法未出情塵明法未真
易信解故且令凡聖共讚令教流行善根不斷未
出情量不似此十信之終剎那即佛故以此義故
三乘之教且漸引生未出情塵三僧祇劫方得作
佛順情之教根易信故凡聖共讚皆得流通不同
華嚴十方諸佛根本智法及差別智大慈大悲法
出情塵教深難信故要待入證十住之位生在佛
家為佛真子方是流通但有聖說無入證者不名

流通但有凡夫說教無入證者亦不名流通為自
法不明疑情猶在不破自他暗故未能決定知佛
意故以此義故要待入證同諸佛智心方可決知
佛教門故以是義故付囑大心凡夫入證者故始
名流通但聞不契不名流通。

第四明成佛同別

夫智身寥廓總萬象以成軀萬象無形與智身而
齊體違真相隔得本形同只為乖本相殊致使化
儀各別或見形羸道樹藉草蓐以微軀或見色究
竟天處蓮華之妙相或見寶菩提樹居淨土以成
真或見遠劫修行或見剎那當證或見報身圓滿
相海無邊或見化體分身具三十二相如是殊形
異狀徧含識以情根萬別千差言何能悉且約人
天共感四乘權實之流細作十門成道差別使得
童蒙起信發解除疑識本離權情希勝德十門者
第一成佛身別第二成佛時別第三菩提樹別第
四所坐座別第五同住眾別第六所示相別第七
轉法輪別第八轉法輪處別第九大會莊嚴別第
十所受法門別第一成佛身別者此毗盧遮那佛
身如經所說有九十七種相及無盡相身非三十
二相八十種好身第二成佛時別者如權教中佛
生之後即以逾城出家菩提樹下成等正覺時以
之為時如毗盧遮那佛即實不如是如來安立化
相為度三乘眾生應見如是出家成佛如華嚴經

中實法界海即不如是如法華經云吾從成佛巳
來經無量阿僧祇劫此即是迴彼三乘人就實而
論此毗盧遮那佛依本法界成大菩提還依本法
界無始無終不出不沒無成無壞無有時分此經
云如來不出世亦無有涅槃此為實說又頂著華
冠本非出家都無八相之事若有人能知如來不
出不沒不成不壞即知如來常住在世常轉法輪
即是毗盧遮那出興於世又從兜率天下降神入
母胎轉法輪入涅槃不出一剎那際彼天猶未下
母胎猶未出此巳入涅槃一切法事總畢第三菩
提樹別者三乘之中見佛道樹是木樹高下稱人
間如一乘中如來成道所居之樹即寶樹高顯殊
特如金剛藏身中所現之樹高百三千大千世界
其身周圓廣十三千大千世界大意總一切處徧
故第四所坐座別者三乘中化身成道棄榮貴藉
草蓐此一乘中本身成道坐寶蓮華師子之座妙
寶嚴飾具眾莊嚴第五大眾別者為毗盧遮那佛
所有大眾圍繞皆是普賢文殊等眾及有新發意
者皆是志求佛果法界之眾非是三乘權學為求
聲聞緣覺厭苦菩薩之道樂生淨土之眾設有聲
聞之眾若未迴心如聾不聞不知不見說此甚深
華嚴經典亦非因前經三祇劫後得果之眾也皆
智圓多劫一際無前後時之眾第六示相別者如
權教中即以兜率天受生降神入胎八相成道等

一乘教中即以初發心住會法身本智以為正覺
情絕始終不見時遷及以不遷不乖當念蘊功即
佛都無時分遷轉之相應真自性常轉法輪不似
權教八相等事或於摩醯首羅天坐華王之寶座
或以三千大千之國土以為報境如是施設分量
限劑者皆引眾生之化儀漸令心廣未為究竟之
實相也如此華嚴法界之妙門者約分十佛剎塵
蓮華藏剎海參映重重為明無盡佛國互相徹入
一一佛剎皆滿十方十佛剎塵國土皆無限礙身
土相稱都無此彼往來之相不同三乘為小根故
權安分劑身土之相如此盧舍那之相海也纖塵
匪隔其十方毛孔詎虧於剎海三乘示相者螢光
不可以比日月之照功琉璃難以類摩尼之淨德
此乃非由佛爾只為器劣故然第七轉法輪別者
化佛轉三乘法輪毗盧遮那轉一乘法輪一乘者
所謂佛乘如法華經云佛乘唯有一無二亦無三
但以假言說引導於羣生乃至乘如來乘直至道
場為法華經會三乘引令至實如前依判教分宗
門中巳說只為三乘種性人還依本種性作三乘
教說說龍女剎那成佛是化反成謗教不順佛心
元佛本意者令龍女剎那成佛為本法法自無時
證盡時處即為實法反云是化此是苦哉當復奈
何不期甘露反成毒藥翻將寶玉喚作泥塵以實
為虗將虗為實請後達士莫踵前賢先聖法門普

咸垂訓隨根權實事非一途深可久思具閑佛意
了明權實順教流通不滯諸根權實俱濟只可引
小歸大眾聖允心以實成虗佛不悅可依宗傳教
福利人天使得金玉煥然各不沈沒是故毗盧遮
那佛說佛乘化佛說三乘化佛教中法華涅槃漸
漸引權令歸實門即龍女剎那成佛雪山肥膩草
喻若牛食者純得醍醐等是也皆為分有未具全
示一一具足因果報相之門唯此華嚴具足是故
今言轉法輪別第八轉法輪處別者權教中化佛
轉法輪或言鹿園或言給孤獨園等皆有處所上
下往來此經即十處十會及一切塵中佛國佛身
重重重重重重無盡無盡無盡常轉法輪不去不
來不出不沒十會名處後當更明皆云不離菩提
場而昇一切處經自具言第九大會莊嚴別者說
此經時天上人中十會十處一時普集十方聖眾
大心眾生無有三乘定性未迴心者設在其會不
在其流又十會之眾各從十方來隨所來方皆云
有十佛剎微塵眾而來集會位位地地以次十百
千增多為明無盡又一一會眾皆徧法界重重重
重參光影像纖塵之內亦眾會重重一一塵中眾
會皆與法界虗空等乃至於一小眾生身內成等
正覺眾海重重轉正法輪其彼眾生不知不覺如
是眾會皆為諸佛菩薩性徧一切處身土眾會皆
徧一切處故不似三乘中化佛眾會皆有處所限

量分劑往來為眾生根小非佛故然第十所授法
門別者如權教中或從小乘漸漸修習無常苦空
厭老病死修四諦觀於中苦集二諦以為世諦滅
道二諦以為真諦觀彼苦集真實是苦深生厭離
趣求寂滅以無常不淨白骨等觀觀彼微塵成於
空觀故苦集本無識滅智亡以空為證且令苦盡
然後方為說大乘法令使迴心修法空觀行諸六
度漸起悲智或有大乘菩薩種性者觀行對治似
彼小乘性有慈悲樂行諸度不取空證留惑益生
成法空等觀或有大乘菩薩種性一下頓修假真
如等觀以假真如門加行調伏經三僧祇劫十地
見性方始成佛或有教說地前三賢菩薩以觀力
故折伏無明地上見道或有教說三賢菩薩少分
得見法身如是等說總是三乘權教所說如此華
嚴經即不爾直為上上根人一下直授法界自體
根本法身古佛智海迷在無明頓令以方便三昧
而令現之全將佛果頓授十住初心一念一時一
際一法界門頓收文殊普賢萬行理事更無情量
卷舒延縮不廢隨俗時劫了然具存三世日月歲
數差別了然明著然其歲劫當自不移常與無常
不成不壞法本如是了知苦諦本來聖諦元無諸
苦亦無涅槃若如是信解如是證入經云以少分
方便疾得菩提即以智幻門幻生其身等眾生界
同眾生事即以無礙念門了眾生根即以師範門

以成軌則即以眾蓻門訓誨眾生即以無依道場
門法無所著即以無念門念而不著即以淨智光
明門恒照無礙安立諸法度脫眾生即以無盡相
門不壞色身即以誠願語門出言誠諦即以幻住
門常住世間成就眾生諸根解脫如是十法即是
善財童子等覺位內善知識利安眾生之門令諸
學者頓修悟入行此十法利安眾生善住世間解
脫法門殊非如三乘之眾厭苦集樂滅道之法也
亦非留惑樂空出纏別求淨土也。

第五明見佛差別

夫佛身性相一體無差器有萬端依根各異情存
想隔見絕體齊身立影生情留佛異佛由情應以
此乖真心盡情亡智身自稱隨緣無作動寂俱真
如是相應名毗盧遮那佛也毗盧遮那者名種種
光明徧照也以法身悲智示相教光用對諸根隨
情現色為情乖相別見異佛殊以體用混收本是
毗盧遮那一智身也只可歸真去假不可滯假亡
真略立十門見佛差別使得留心創信者返末而
還源也一人中見佛但有三十二相二諸天見佛
但有八十種好三諸龍見佛或同人所見或見但
為大龍王也餘畜例然四諸仙人見佛但見仙人
五諸餘外道還見佛與巳同類六八部神等見佛
與巳為王七小乘人見佛為大聲聞八緣覺人見
佛還為緣覺九權教中菩薩見佛但為三千大千

世界之主福智充徧三千大千世界十一乘教中
菩薩見佛為十佛剎塵蓮華藏世界海為法界主
具云十佛剎塵蓮華藏世界為明無盡總攝一切
剎故福智充滿一切諸剎無盡相海重重故如上
十種見佛不同皆由發心之時信樂差別以信樂
力故見佛不同是故當知發心之者發廣大心信
廣大教門發廣大願行廣大行入廣大智利益成
就無盡眾生即得速成菩提行願福智悉皆圓滿
若不如是終非畢竟成大菩提勞而功少何如直
往一切智之本智中也。

第六明說教時分

夫創證覺心道源虗寂智圓三世始終俱盡會萬
象齊有無混去來即今古豁達唯神恬怕應真情
亡智立想絕悲存圓聲遐布隨根受益一雨普滋
百卉齊得如空谷響稱擊成音諸機獲益任智無
心剎那無際焉存古今略依權實且立十種教起
前後時分不同第一如力士經說佛初成道一七
日思惟巳即於鹿園說法第二如大品經說佛初
鹿苑轉四諦法輪無量眾生發聲聞心乃至獨覺
心大菩提心等第三如法華經說三七日詣鹿園
說法第四如四分律及薩婆多論六七日方說法
第五如興起行經及出曜經七七日方說法第六
如五分律八七日方說法第七如大智論五七日
方說法第八如十二遊經一年不說法第九依今

唐朝藏法師判如來成道定經二七日後方說華
嚴經第十通玄今依此華嚴經法界門總不依如
上所說如此經以法界本智性自體用理事大悲
本實為宗不依情量時分之說古今見盡常轉法
輪無始無終法本如是如上所說總依根自見時
分竝非如來有此不同如來本法智體竝無時分
可立但使令心信解法界無時即是如來說法時
也情亡心盡任智利人即是如來成佛轉法輪時
也若也情存立見云如來如是時出世如是時說
法者竝不依佛見總是自情如此華嚴經教門即
是無始無終為門不可逐情強立時分此經乃是
無時之時一切時說如法華經云吾從成佛巳來
經無量阿僧祇劫者量既本無知欲將何為說法
時也皆是如來一智用一圓音一剎那時以無時
之時為說法時也。

第七明淨土權實

夫以滔滔智海茫茫莫究其涯淼淼真源蕩蕩罕
尋其際遮那法界體相括於塵沙方廣靈門淨穢
互參於無極但隨自修業用見境不同致使聖說
乖違依根不定或權分淨土於他國指穢境於娑
婆或此處為化儀示上方為實報文殊住居東國
金色世界而來觀音身處西方安樂妙土而至如
是權儀各別啟蒙的信無依今以略會諸門令使
創修有託約申十種以定指南第一阿彌陀淨土

第二無量壽觀經淨土第三維摩經淨土第四梵
網經淨土第五摩醯首羅天淨土第六涅槃經中
所指淨土第七法華經三變淨土第八靈山會所
指淨土第九唯心淨土第十毗盧遮那所居淨土
第一阿彌陀淨土者此為一分取相凡夫未信法
空實理以專憶念念想不移以專誠故其心分淨
得生淨土是權未實第二無量壽觀經淨土者為
一分未信法空實理眾生樂妙色相者令使以其
心想想彼色像想成就故而生佛國此權非實第
三維摩經淨土者佛以足指按地加其神力暫現
還無是實報土未具陳廣狹是實未廣第四梵網
經淨土者雖說一大華王而有千華一一華上有
百億化佛教化百億四天下眾生然彼千華及彼
華王為三乘菩薩見未廣故分示報境未成圓滿
是權未實第五摩醯首羅天淨土者如來於彼坐
寶蓮華座成等正覺以為實報此閻浮提摩竭提
國菩提場中成正覺者是化此為三乘中權教菩
薩染淨未亡者說言此閻浮提及六天等是欲界
有漏彼上界摩醯首羅天是無漏故心存染淨彼
此未亡此為權教未為實說第六涅槃經所指淨
土者云如來有實報淨土在西方過三十二恒河
沙佛土外者為三乘權教一分染淨未亡者言此
三千大千世界總是穢土權推如來報境淨土在
西方此權非實第七法華經三變淨土者此為三

乘權教菩薩染淨未亡者言移諸人天置於他土
是權非實第八靈山會所指淨土者此引三乘中
權教菩薩染淨未亡者令知此土即穢恒淨諸眾
信可未能自見是實非權信而未見第九唯心淨
土者自證自心當體無心性唯真智不念淨穢稱
真任性心無罣礙無貪嗔癡任大悲智安樂眾生
是實淨土以自淨故教化眾生令他亦淨故是故
維摩經云隨其心淨即佛土淨欲得淨土當淨其
心第十毗盧遮那所居淨土者即居十佛剎塵蓮
華佛國土淨穢總含無穢無淨無有上下彼此自
他之相一一佛土皆充法界無相障隔略言十佛
剎塵國土為知無盡佛國不出一塵為無大小故
不立限量故以法為界不限邊際相海純襍色像
重重此為實報非是權收。

大方廣佛新華嚴經合論卷第六

音切

槩

(古代切)。
預

(羊庶切)。
卒

(倉物切)。
怡

(苦洽切)。
寥

(落蕭切)。
廓

(苦郭切)。
蓐

(而蜀切)。
軀

(豈俱切)。
醯

(呼鷄切)。
螢

(戶扃切)。
縮

(所六切)。
怕

(普伯切)。
卉

(許偉
切)。
滔

(土刀切)。
茫

(莫郎切)。
淼

(莫沼切)。
蕩

(徒朗切)。
乖

(古懷切)。
穢

(於廢切)。

括

(古活切)。
的

(端力切)。
罕

(呼旱切)。

