











大方廣佛新華嚴經合論卷第六十

唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

十地品第二十六之八

「【經】佛子菩薩摩訶薩如是勤修行時以布施教化眾
生以愛語利行同事教化眾生示現色身教化眾生
演說諸法教化眾生開示菩薩行教化眾生顯示如
來大威力教化眾生示生死過患教化眾生稱讚如
來智慧利益教化眾生現大神通力教化眾生以種
種方便行教化眾生佛子此菩薩摩訶薩能如是勤
方便教化眾生心恒相續趣佛智慧所作善根無有
退轉常勤修學殊勝行法。」

【【論】第十一佛子巳下一段有八行半經明此位菩
薩以布施愛語同行善能教化眾生及自求勝法
分釋義中復分為兩段一佛子巳下至以種種方
便行教化眾生有六行半經明以布施四攝等十
種方便教化眾生分布施一四攝二後有八通為
十如文自具二佛子巳下至常勤修學殊勝行法
有兩行半經明教化眾生恒相續分如文自具。】

「【經】佛子此菩薩摩訶薩為利益眾生故世間技藝靡
不該習所謂文字算數圖書印璽地水火風種種諸
論咸所通達又善方藥療治諸病癲狂乾瘠鬼魅蠱
毒悉能除斷文筆讚詠歌舞妓樂戲笑談說悉善其
事國城村邑宮宅園苑泉流陂池草樹華藥凡所布

列咸得其宜金銀摩尼真珠琉璃𤨴貝璧玉珊瑚等
藏悉知其處出以示人日月星宿鳥鳴地震夜夢吉
凶身相休咎咸善觀察一無錯謬持戒入禪神通無
量四無色等及餘一切世間之事但於眾生不為損
惱為利益故咸悉開示漸令安住無上佛法。」

【【論】第十二佛子巳下一段有十一行半經明此地
菩薩為眾生善解世間諸雜技藝分經云印璽者
明玄既未萌及如呪中結手印等准王用玉為璽
銅鐵木為印此明如龍樹等符印也地水火風明
五行陰陽覺風鳥情等云種種餘如文自具。】

「【經】佛子菩薩住是難勝地以願力故得見多佛所謂
見多百佛見多千佛見多百千佛乃至見多百千億
那由他佛悉皆恭敬尊重承事供養衣服飲食臥具
湯藥一切資生悉以奉施亦以供養一切眾僧以此
善根迴向阿耨多羅三藐三菩提於諸佛所恭敬聽
法聞巳受持隨力修行復於彼諸佛法中而得出家
既出家巳又更聞法得陀羅尼為聞持法師住此地
中經於百劫經於千劫乃至無量百千億那由他劫
所有善根轉更明淨佛子譬如真金以硨磲磨瑩轉
更明淨此地菩薩所有善根亦復如是以方便慧思
惟觀察轉更明淨佛子菩薩住此難勝地以方便智
成就功德下地善根所不能及佛子如日月星宿宮
殿光明風力所持不可沮壞亦非餘風所能傾動此
地菩薩所有善根亦復如是以方便智隨逐觀察不

可沮壞亦非一切聲聞獨覺世間善根所能傾動此
菩薩十波羅蜜中禪波羅蜜偏多餘非不修但隨力
隨分佛子是名略說菩薩摩訶薩第五難勝地菩薩
住此地多作兜率陀天王於諸眾生所作自在摧伏
一切外道邪見能令眾生住實諦中布施愛語利行
同事如是一切諸所作業皆不離念佛不離念法不
離念僧乃至不離念具足一切種一切智智復作是
念我當於眾生中為首為勝為殊勝為妙為微妙為
上為無上乃至為一切智智依止者此菩薩若發勤
精進於一念頃得千億三昧見千億佛知千億佛神
力能動千億佛世界乃至示現千億身一一身示千
億菩薩以為眷屬若以菩薩殊勝願力自在示現過
於此數百劫千劫乃至百千億那由他劫不能數知
爾時金剛藏菩薩欲重宣其義而說頌曰。」

【【論】第十三佛子巳下一段有三十二行半經明此
地菩薩見佛廣狹及受職分於中大意有十一種
事一明此地以願力故見佛廣多二明供養三明
恭敬聽法隨力修行四明出家聞法總持五明住
地多積修眾善六明如真金以硨磲磨瑩轉更明
淨七明下地善不能得及八明受職為兜率天王
九明入千億三昧現身千億事千億佛十明以願
力故其數甚過十一明金剛藏說頌歎法如文自
具。】

【經】

「　菩薩四地巳清淨
　思惟三世佛平等

　戒心除疑道非道
　如是觀察入五地
　念處為弓根利箭
　正勤為馬神足車
　五力堅鎧破怨敵
　勇健不退入五地
　慚愧為衣覺分鬘
　淨戒為香禪塗香
　智慧方便妙莊嚴
　入總持林三昧苑
　如意為足正念頸
　慈悲為眼智慧牙
　人中師子無我吼
　破煩惱怨入五地
　菩薩住此第五地
　轉修勝上清淨道
　志求佛法不退轉
　思念慈悲無厭倦
　積集福智勝功德
　精勤方便觀上地
　佛力所加具念慧
　了知四諦皆如實
　善知世諦勝義諦
　相諦差別成立諦
　事諦生盡及道諦
　乃至如來無礙諦
　如是觀諦雖微妙
　未得無礙勝解脫
　以此能生大功德
　是故超過世智慧
　既觀諦巳知有為
　體性虗偽無堅實
　得佛慈愍光明分
　為利眾生求佛智
　觀諸有為先後際
　無明黑闇愛纏縛
　流轉遲迴苦聚中
　無我無人無壽命
　愛取為因受來苦
　欲求邊際不可得
　迷妄漂流無返期
　此等可愍我應度
　蘊宅界蛇諸見箭
　心火猛熾癡闇重
　愛河漂轉不暇觀
　苦海淪湑闕明導
　如是知巳勤精進
　所作皆為度眾生

　名為有念有慧者
　乃至覺解方便者
　習行福智無厭足
　恭敬多聞不疲倦
　國土相好皆莊嚴
　如是一切為眾生
　為欲教化諸世間
　善知書數印等法
　亦復善解諸方藥
　療治眾病悉令愈
　文辭歌舞皆巧妙
　宮宅園池悉安隱
　寶藏非一咸示人
　利益無量眾生故
　日月星宿地震動
　乃至身相亦觀察
　四禪無色及神通
　為益世間皆顯示
　智者住此難勝地
　供那由佛亦聽法
　如以妙寶磨真金
　所有善根轉明淨
　譬如星宿在虗空
　風力所持無損動
　亦如蓮華不著水
　如是大士行於世
　住此多作兜率王
　能摧異道諸邪見
　所修諸善為佛智
　願得十力救眾生
　彼復修行大精進
　即時供養千億佛
　得定動剎亦復然
　願力所作過於是
　如是第五難勝地
　人中最上真實道
　我以種種方便力
　為諸佛子宣說竟」



【【論】第十四菩薩四地巳清淨巳下一段有四十四
行頌重頌前法分如文自具意明難勝地以其禪
體治三界中寂亂障契菩提根本無造作禪理不
出三界不在三界無有欣求淨穢等障任理恒禪
寂用自在以定觀察為世技之妙能。


第六現前地將釋此地五門如前一釋地名目者
何故名為現前地為明此地世間出世間一切智
慧皆悉現前為善觀十二緣生故為得十三昧故
二明此地修何行者修般若波羅蜜為體餘九為
伴三明善財表法者善財於此位中見夜天號守
　一切城皆長威力在菩提場如來會中坐一切
寶光明摩尼王師子之座無數夜神所共圍遶現
一切眾生色相身及現普對一切眾生身等得甚
深自在妙音解脫明守護一切城增長威力者經
云善男子我於生死夜無明昏寐諸眾生中而獨
覺悟令諸眾生守護心城捨三界城住一切智無
上法城明此第六地是所修之法門此主夜神是
此六地所行之行恐修行者不解其事以此法行
二俱表之住在菩提場佛眾會者明行以菩提為
體故坐一切寶摩尼王師子座者明以一切差別
智慧為座體故還依果亦爾摩尼表智慧離染自
他垢故王者明智慧自在故師子者依主釋皆須
觀知因果故無數夜神圍遶者表行徧周也現一
切眾生色相身者對現色身隨根接俗故得甚深
自在妙音解脫者明此位於慧自在善說教故當
以名義思之可見大意此位說教猶恐眾生不解
其行故以是聖者舉教及行總彰令易解故修行
不錯謬故十住第六住且明出世間中世間智慧
即以比丘表之以十住且求出世心多故此十地

中明長養慈悲即第六地及餘地以女天表之准
此例隨位昇進以知其意第四明於此地得何界
解脫者此通三界及三乘一乘出三界中世間出
世間智慧解脫為明善能分別三界中染淨及出
三界中染淨等智慧自在故得入明淨隨順無生
忍如稱理契無生忍即七地以出世間智慧善能
入世間智慧能隨一切眾生塵勞之行不異世間
不壞無生七地創修八地畢功九地方能說法自
在十地始悲智圓成自在若也取隨分無生十住
創心即分分有之若也論始終不易雖同眾生無
量劫積修元不移毫念還依六相義總別思之若
也但逐進昇即便乖其本體故無虧本智了積修
昇降不遷即理事非虧即同異俱齊即智愚全別
即因果無二五隨文釋義者二義如前第一長科
經意者於此第六地一段中義分為九段。】

【經】

「　菩薩既聞諸勝行
　其心歡喜雨妙華
　放淨光明散寶珠
　供養如來稱善說
　百千天眾皆欣慶
　共在空中散眾寶
　華鬘纓絡及幢幡
　寶蓋塗香咸供佛
　自在天王并眷屬
　心生歡喜住空中
　散寶成雲持供養
　讚言佛子快宣說
　無量天女空中住
　共以樂音歌讚佛
　音中悉作如是言
　佛語能除煩惱病
　法性本寂無諸相
　猶如虗空不分別

　超諸取著絕言道
　真實平等常清淨
　若能通達諸法性
　於有於無心不動
　為欲救世勤修行
　此佛口生真佛子
　不取眾相而行施
　本絕諸惡堅持戒
　解法無害常堪忍
　知法性離具精進
　巳盡煩惱入諸禪
　善達性空分別法
　具足智力能博濟
　滅除眾惡稱大士
　如是妙音千萬種
　讚巳默然瞻仰佛
　解脫月語金剛藏
　以何行相入後地」



【【論】第一段有十八行頌約分為兩段一有十七行
頌明聞第五地法門大眾歡喜興供稱讚分二最
下一行明解脫月更請後地分經文自具。】

「【經】爾時金剛藏菩薩告解脫月菩薩言佛子菩薩摩
訶薩巳具足第五地欲入第六現前地當觀察十平
等法何等為十所謂一切法無相故平等無體故平
等無生故平等無滅故平等本來清淨故平等無戲
論故平等無取捨故平等寂靜故平等如幻如夢如
影如響如水中月如鏡中像如𦦨如化故平等有無
不二故平等菩薩如是觀一切法自性清淨隨順無
違得入第六現前地得明利隨順忍未得無生法忍。」

【【論】第二爾時巳下一段有九行經明觀十平等法
修後六地之向分。】

「【經】佛子此菩薩摩訶薩如是觀巳復以大悲為首大
悲增上大悲滿足觀世間生滅作是念世間受生皆

由著我若離此著則無生處復作是念凡夫無智執
著於我常求有無不正思惟起於妄行行於邪道罪
行福行不動行積集增長於諸行中植心種子有漏
有取復起後有生及老死所謂業為田識為種無明
闇覆愛水為潤我慢溉灌見網增長生名色芽名色
增長生五根諸根相對生觸觸對生受受後希求生
愛愛增長生取取增長生有有生巳於諸趣中起五
蘊身名生生巳衰變為老𣧩歿為死於老死時生諸
熱惱因熱惱故憂愁悲歎眾苦皆集此因緣故集無
有集者任運而滅亦無滅者菩薩如是隨順觀察緣
起之相佛子此菩薩摩訶薩復作是念於第一義諦
不了故名無明所作業果是行行依止初心是識與
識共生四取蘊為名色名色增長為六處根境識三
事和合是觸觸共生有受於受染者是愛愛增長是
取取所起有漏業為有從業起蘊為生蘊熟為老蘊
壞為死死時離別愚迷貪戀心胷煩悶為愁涕泗咨
嗟為歎在五根為苦在意地為憂憂苦轉多為惱如
是但有苦樹增長無我無我所無作無受者復作是
念若有作者則有作事若無作者亦無作事第一義
中俱不可得佛子此菩薩摩訶薩復作是念三界所
有唯是一心如來於此分別演說十二有支皆依一
心如是而立何以故隨事貪欲與心共生心是識事
是行於行迷惑是無明與無明及心共生是名色名
色增長是六處六處三分合為觸觸共生是受受無

厭足是愛愛攝不捨是取彼諸有支生是有有所起
名生生熟為老老壞為死佛子此中無明有二種業
一令眾生迷於所緣二與行作生起因行亦有二種
業一能生未來報二與識作生起因識亦有二種業
一令諸有相續二與名色作生起因名色亦有二種
業一互相助成二與六處作生起因六處亦有二種
業一各取自境界二與觸作生起因觸亦有二種業
一能觸所緣二與受作生起因受亦有二種業一能
領受愛憎等事二與愛作生起因愛亦有二種業一
染著可愛事二與取作生起因取亦有二種業一令
諸煩惱相續二與有作生起因有亦有二種業一能
令於餘趣中生二與生作生起因生亦有二種業一
能起諸蘊二與老作生起因老亦有二種業一令諸
根變異二與死作生起因死亦有二種業一能壞諸
行二不覺知故相續不絕佛子此中無明緣行乃至
生緣老死者由無明乃至生為緣令行乃至老死不
斷助成故無明滅則行滅乃至生滅則老死滅者由
無明乃至生不為緣令諸行乃至老死斷滅不助成
故佛子此中無明愛取不斷是煩惱道行有不斷是
業道餘分不斷是苦道前後際分別滅三道斷如是
三道離我我所但有生滅猶如束蘆復次無明緣行
者是觀過去識乃至受是觀現在愛乃至有是觀未
來於是以後展轉相續無明滅行滅者是觀待斷復
次十二有支名為三苦此中無明行乃至六處是行

苦觸受是苦苦餘是壞苦無明滅行滅者是三苦斷
復次無明緣行者無明因緣能生諸行無明滅行滅
者以無無明諸行亦無餘亦如是又無明緣行者是
生繫縛無明滅行滅者是滅繫縛餘亦如是又無明
緣行者是隨順無所有觀無明滅行滅者是隨順盡
滅觀餘亦如是佛子菩薩摩訶薩如是十種逆順觀
諸緣起所謂有支相續故一心所攝故自業差別故
不相捨離故三道不斷故觀過去現在未來故三苦
聚集故因緣生滅故生滅繫縛故無所有盡觀故。」

【【論】第三佛子此菩薩巳下至無所有盡觀故有十
段經明逆順觀十二緣生觀分第二隨文釋義者
於逆順觀十二緣生法有十段經具如下列一如
觀十二緣法中第一段從佛子此菩薩摩訶薩如
有觀巳大悲為首巳下一段有十四行半經明觀
世間生滅作是念世間受生皆由著我若離此著
則無生處又明由有我故常求有無一切諸惡業
邪道皆由此生邪道者九十五種邪道也罪行者
三惡趣也福行者人中及第六天巳來散善福也
不動行者色無色界八禪是也及小乘三果分段
生死乃至四果淨土菩薩變易生死雖免麤苦分
段生死及變易生死皆名邪道亦名不動行積集
增長者三惡道積集增長惡業欲界積集增長有
為善業上二界積集增長有漏八禪聲聞緣覺淨
土菩薩積集增長淨業成變易生死之身一乘菩

薩積集增長具佛悲智雖總十二緣生乘緣各有
差別若於三界中具縛凡夫以十二緣成諸惡業
二乘觀十二緣空無體性折伏現行煩惱得有為
無漏淨土菩薩以修四諦十二緣行六度門生於
淨土一乘菩薩以如來知見修十波羅蜜四攝四
無量三十七品助菩提行成一切種一切智智廣
大如法界究竟如虗空無限圓滿佛大慈大悲大
智佛果法門乃成法界無作自性緣起大圓明普
光明智恒以一切眾生生死海便為一箇道場恒
以十方佛剎眾生剎住居毛孔夫緣生之法性自
本無眾生橫計諸聖嗟歎枉流生死無自覺知故
勞聖歎大悲示護是故諸仁應當順理善觀離諸
慢業便得識種業謝智果開敷三界報亡等悲垂
俗任性緣起不沒死流對現色身應根利物經云
於諸行中植心種子植者種也於業田中種識種
子為有取為漏其漏有七一見二諸根三忘四惡
五親近六愛七念復起後有生來世生老病死巳
下如文自具無明闇覆者覆謂覆蓋自巳如如之
本智故為智自無性逐境緣迷故隨迷苦極自覺
迷除故以覺無我智無明即無故迷我成妄覺我
成智覺之與迷本無二性為智之與迷各無自性
皆悉從緣而有迷悟故為根本智自性無性故不
自了知是智非智但隨境起逐境情生起於我見
非至苦極厭苦求真若自未厭苦源設聖者化時

不信從斯發起有二種發心一者久從生死苦厭
苦發心有得三乘一乘之果名自覺聖智亦名佛
智自然智無師智二依先覺者勸令知苦本方能
發心夫發心者有此二種若言要依先佛發心者
即有常過即同外道常見即先覺者以誰為師轉
轉相承不離常見若有古時常佛為展轉之師即
古佛自體自真不隨妄者即不可踐其古跡為真
自常真不可以真隨生死故即生死是常生死佛
自是常佛故若也眾生定有生死者生死自常生
死不同得成真故此是斷見此二種俱非不離斷
常也為一切眾生生死無性本無生死橫計生死
本非生死一切諸佛本無自性故實無菩提亦無
涅槃而眾生妄謂諸佛有菩提涅槃若有眾生能
如是知者名為發心名為諸佛名為見道而能開
悟一切眾生是達無明者無明本無諸佛亦無名
為覺者但以無依無住無體無性妙智能隨響應
對現色身能以此理教化眾生名為大悲故不可
有得有證有忻有厭有取有捨有古有今有真有
假發菩提心也如是發菩提心不為長夜無明之
所覆故經云愛水為潤者因愛有生故我慢溉灌
者有八種慢一慢二大慢三慢慢四我慢五增上
慢六不如慢七邪慢八慠慢見網增長者五見及
六十二見等是生名色芽者由於諸見起貪與名
色俱起名色增長生五根者由名色故以眼耳鼻

舌身對名色生觸相觸生受其身觸體有十一種
澀滑輕重冷飢渴堅濕煖動眼色觸有二十五青
黃赤白長短方圓高下正不正光影明闇煙雲塵
霧麤細迥表空顯色故耳聞聲有十一種觸可意
不可意俱相違因受大種因不受大種因俱大種
世所共成成所引徧計所執聖言所攝非聖言所
攝是也鼻有六種觸香臰好惡平等和合俱生變
異味有十二種觸苦醋甘辛鹹淡可意不可意俱
相違和合俱生變異於前五根上所得隨意思量
名之為六十五種意法以心起意識隨五根中所
現名觸意根隨取名受受之不捨名愛愛增長生
取取增長生有有生巳將前六根上六十五種意
識所緣於諸趣中成五蘊身為生生巳衰變名老
終歿為死於死時生諸熱惱乃至憂愁悲歎眾苦
皆集從此因緣故集巳後一行半經明緣生無體
妄謂生死隨順緣體應如是觀明十二緣體眾生
情有而實理無善達理無緣性便即生死為不生
死此上一段明由著我因有十二有支若作無我
觀得離我所諸虗妄緣便為法界大智無作自性
緣生故第二段中有十行半經明菩薩念一切眾
生迷第一義諦號曰無明此作業果是行依止初
心是識者以明迷第一義故名為無明真之為妄
皆有依報以有依報便有名色為迷真相情識取
境與受想行識及以六根同時而取名之為蘊蘊

不壞故名為業識心為主六根及境三事和合而
為所緣共生四取者為名色為境情識為能緣受
想隨之名為行尋思煩擾迷其淨智名之為蘊六
根境識三事和合名之為觸因此五蘊對於六根
情識之上十二有支同時而有巳下十二有支具
如經文說如是巳上一段明迷第一義而生五蘊
從五蘊上共生十二有支第三段中有七行半經
明三界所有唯是一心明十二有支從一心起以
隨事貪欲迷真心故妄心生為妄想想心乖智妄
辯為識妄心所辯是識緣境是行於行迷惑者所
緣之境謂實有故名曰無明以心無明故便生名
色從名色六根妄心三事和合生觸正觸相應分
別取著是受餘如經自具此巳上心境六根觸受
愛取有生老死一時無前後體妄作前後迷如來
之理智本來無作者故橫生諸苦波浪苦流不息
故第四一段有十五行半經明無明及十二有支
皆有二種業者一由無明故令一切眾生迷於無
作智二由迷自性法界緣生便作思想行緣故故
云與行作生起因行亦有二種業者一由迷法界
智執成來世報二由妄行心想識種便生是故經
云與識作生起因識亦有二種業者一由迷根本
智種妄生識種令諸業有相續不斷二由迷根本
普光明智所有無名相之微妙功德之名色由識
種所成生死業報之麤名色也名色亦有二種業

者一由識成名色由名色成識故云互相助成二
由名色故對六根中現相能令六根中情識取之
六根亦有二種業者一由迷無相體一相之理智
各隨別境別取境界色聲等異二為六根現境識
心相對妄情便起故云與觸作生起因觸亦有二
種業者一由觸能迷所緣成諸喜怒二由觸識種
便生受能受現世塵成未來果故又由受現世塵
故成當來有苦果故受亦有二種業者一由迷一
切法空能領受愛憎等事二與愛作生起因巳下
如文自具此一段緣生皆從無明迷理智為首第
五段有四行半經分為兩段一佛子此中無明緣
行巳下至助成故有兩行經明無明等十二有支
皆總由迷根本智以妄心成識更相助成分於一
一緣中皆有十二以互體更相助成有一百四十
四於三世上各有一百四十四總共為四百三十
二總由迷本真智號曰無明於無明中因境六根
識三事而生五蘊以五蘊對六根緣生一切觸總
以意識為主而隨根境識能作種種生死業緣乃
至八萬四千一切塵勞從此而起八萬四千煩惱
者其名數至隨好光明功德品中具明但自了識
心根境三事一性一性者所謂無性達無性理以
普光明智普印諸境妙用恒寂無明成智名為一
切種智海二無明滅巳下兩行半經明達無明成
解脫緣如文自具第六段有三行半經明無明愛

取三事不斷是煩惱道行有二事不斷是業道餘
分者所謂識名色觸受生老病死憂悲等是苦道
前後際及現在三世上前三段煩惱斷即無三世
及三段煩惱離我我所但有生滅猶如束蘆者明
雖有分別相似生滅了中虗無也如束蘆葦其相
雖有一一中虗明六根及境雖有法眼常虗此明
觀達也第七一段有兩行半經云復次無明緣行
者有三世無明無明緣行是當念中過去是所緣
前境故經云是觀過去識乃至受是觀現在為識
受是當念中現在為明識受是分別領受現在事
故愛有二事是當念中未來故為愛有二事是當
念中識受後方計實有成愛染故於是巳後展轉
相續者以此無明緣行識受愛有成三世業苦果
相續不斷但無明滅即行滅即識受愛有并十二
有支總滅是觀待斷者明十二緣待觀方斷故此
以六相義該通第八一段有兩行半經總明十二
有支共成三苦一無明行及六根是行苦是迷境
攀緣不息故是行苦二觸受是苦苦明受諸觸有
愛憎生苦以受觸時即有苦更加貪戀及以憎嫌
苦更加苦故餘是壞苦者於十二有支中從名色
識取愛有生老病死此是壞苦但觀無明滅即行
滅即三苦滅十二有支滅第九一段有五行經明
有三段斷滅生起十二有支之緣一明無明緣行
是生起緣無無明諸行亦無餘亦如之二無明緣

行者是繫縛義是生起義無明滅行滅者繫縛滅
是斷煩惱義是解脫故為大智慧相應故三無明
緣行者是隨順無所有觀是生起觀行力隨緣觀
十二緣自體無所有故無明滅行滅者以觀十二
有支無體故餘亦如是通總相十二緣但無明無
即十二緣無故第十此一段有四行半經明以十
種逆順觀十二有支緣起相續皆一心所攝但以
自業苦樂不同而有差別不離十二有支但如前
道斷者所謂心境無明此三無者餘皆自無若不
斷者三苦聚集即行苦苦苦壞苦聚也言其斷者
以無無明即成不苦之妙用理智故巳上是長科
第三段中十種逆順觀十二有支分。】

「【經】佛子菩薩摩訶薩以如是十種相觀諸緣起知無
我無人無壽命自性空無作者無受者即得空解脫
門現在前觀諸有支皆自性滅畢竟解脫無有少法
相生即時得無相解脫門現在前如是入空無相巳
無有願求唯除大悲為首教化眾生即時得無願解
脫門現在前菩薩如是修三解脫門離彼我想離作
者受者想離有無想。」

【【論】第四佛子巳下至離有無想有七行半經明觀
達十二緣生無體得空解脫分長科此段明作前
十種逆順觀十二有支巳達諸緣起性自無生便
得三解脫門現前三解脫門者一觀十二緣自性
空無作皆自性滅畢竟解脫得空解脫門二無有

少法可得即得無相解脫門三得前空及無相二
門更無餘願求唯有大悲教化一切眾生皆令畢
竟解脫得無願解脫門餘如文自具。】

「【經】佛子此菩薩摩訶薩大悲轉增精勤修習為未滿
菩提分法令圓滿故作是念一切有為有和合則轉
無和合則不轉緣集則轉緣不集則不轉我如是知
有為法多諸過患當斷此和合因緣然為成就眾生
故亦不畢竟滅於諸行佛子菩薩如是觀察有為多
諸過惡無有自性不生不滅而恒起大悲不捨眾生
即得般若波羅蜜現前名無障礙智光明成就如是
智光明巳雖修習菩提分因緣而不住有為中雖觀
有為法自性寂滅亦不住寂滅中以菩提分法未圓
滿故。」

【【論】第五佛子巳下至圓滿故有十行半經明此位
菩薩得三空解脫觀十二緣大悲轉增精勤修習
分於此段中復分為二一佛子此菩薩巳下至亦
不畢竟滅於諸行有五行半經明觀一切有為皆
是無常甚可厭患為成就眾生亦不永滅諸行分
二佛子菩薩如是巳下至未圓滿故有五行半經
明菩薩觀有為法多諸過惡無有自性而恒起大
悲得般若波羅蜜分如經云為未得菩提分法者
明此六地巳得空無相無作出世菩提未得入俗
大悲圓滿隨普賢行海自在菩提復作是念一切
有為有和合則轉者明迷情緣即諸法無常轉變

情亡稱理即一切諸法性自無生此明心生即法
生也巳下准知如緣集則轉不集則不轉者若無
明緣行則轉若無明滅即行隨智起則起唯法起
非無常遷變故巳下准知有為法多諸過患者有
情識所為皆生老病死苦痛患若以智悲所行皆
普賢行也巳下准知即得般若波羅蜜現前者巳
超聞思修慧此一乘智慧是佛智慧是究竟無作
普光明智慧也此稱智徧周應根利物不為而用
不作而應自餘如經自具以菩提分法未圓滿故
者言正覺菩提初心成隨行菩提十一地始滿。】

大方廣佛新華嚴經合論卷第六十

音切

璽

(斯爾切)。
癲

(丁年切)。
痟

(消音)。
魅

(莫備切)。
蠱

(古音)。
湑

(相余切)。
愈

(以主切)。

溉

(古代切)。
芽

(五加切)。
胷

(許恭切)。
悶

(莫困切)。
涕

(他禮切)。
泗

(先利切)。
澀

(色立切)。
擾

(如少切)。
寐

(莫閉即)咨(即斯切)。
嗟

(子邪切)。
蘆

(落胡切)。
