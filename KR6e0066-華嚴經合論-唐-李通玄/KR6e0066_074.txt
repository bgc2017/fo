











大方廣佛新華嚴經合論卷第七十四
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

佛不思議法品第三十三之一

【【論】將釋此品約立四門一釋品名目二釋品來意
三釋能說法主四隨文釋義一釋品名目者此品
依如來身口智三業得名云何名不思議想心不
能及名為不思情識名言不能及故言不議以想
心曰思是有所得心故言義名識是世情名言義

量是妄度量心不能及情亡識滅任智用故明如
來智用非識心妄情思慮所知故非情亡想寂智
現乃應是修方便三昧力方現也識情昧正智現
前名為不思議二釋品來意者明前品既說菩薩
住處攝生住持之宜此品即明能化之智故名佛
不思議非情識議量所為任智自性徧周不為應
物故有此品來也三釋能說法主者說法菩薩號
青蓮華藏明前品菩薩得法成忍得心自在號曰
心王此明根本智圓明清淨無染名青蓮華以根
本智圓明能成差別智名藏故告蓮華藏菩薩者
明根本智告差別智故為表相成故三乘名先得
智緣真後得智緣俗此一乘得即同得不分三世
有前後故故青蓮華藏菩薩告蓮華藏菩薩說此
不思議如來國土身眼耳鼻等不思議智自在法
故此品意明以自心王根本智說差別智教化眾
生自佛事業大自在用故為此會中從阿僧祇品
至出現品有八品經總談佛果位中心行法則故
該前五位差別同所歸故不移十三昧之體普光
明智而有此八品法門及一部經故皆約自佛智
德立菩薩名而說自法令易解故四隨文釋義者
於此一品經長科為三十五段前三段是問并佛
加持及青蓮華獲益後三十二段是答。】

「【經】爾時大會中有諸菩薩作是念諸佛國土云何不
思議諸佛本願云何不思議諸佛種性云何不思議

諸佛出現云何不思議諸佛身云何不思議諸佛音
聲云何不思議諸佛智慧云何不思議諸佛自在云
何不思議諸佛無礙云何不思議諸佛解脫云何不
思議。」

【【論】第一爾時巳下至云何不思議有六行經明諸
菩薩大眾作念有問佛十種不思議分。】

「【經】爾時世尊知諸菩薩心之所念則以神力加持智
慧攝受光明照耀威勢充滿令青蓮華藏菩薩住佛
無畏入佛法界獲佛威德神通自在得佛無礙廣大
觀察知一切佛種性次第等住不可說佛法方便。」

【【論】第二爾時世尊巳下至佛法方便有四行半經
明如來以十法加持青蓮華藏菩薩分。】

「【經】爾時青蓮華藏菩薩則能通達無礙法界則能安
住離障深行則能成滿普賢大願則能知見一切佛
法以大悲心觀察眾生欲令清淨精勤修習無有厭
怠受行一切諸菩薩法於一念中出生佛智解了一
切無盡智門總持辯才皆悉具足承佛神力告蓮華
藏菩薩言佛子。」

【【論】第三爾時青蓮華藏菩薩巳下至告蓮華藏菩
薩言佛子有六行經明青蓮華藏菩薩蒙佛加持
以十種自在智慧欲答前菩薩眾所問十法分。】

「【經】諸佛世尊有無量住所謂常住大悲住種種身作
諸佛事住平等意轉淨法輪住四辯才說無量法住
不思議一切佛法住清淨音徧無量土住不可說甚

深法界住現一切最勝神通住能開示無有障礙究
竟之法。」

【【論】第四諸佛世尊巳下至無有障礙究竟之法有
五行經明青蓮華藏菩薩都舉諸佛有十種無量
住且總答前大眾十種問分巳下通十種無量住
總有三十二種無量普徧周無礙總別同異成壞
自在因陀羅網門答前十問問佛不思議法故於
此三十二種如因陀羅網互參普徧周法門中約
數有三百二十種答前十問此三百二十種因陀
羅網互參法門中以明佛不思議無盡無盡重重
重重無限無限如下一一段中自具十法如經自
明不煩科意。】

「【經】佛子諸佛世尊有十種法普徧無量無邊法界何
等為十所謂一切諸佛有無邊際身色相清淨普入
諸趣而無染著一切諸佛有無邊際無障礙眼於一
切法悉能明見一切諸佛有無邊際無障礙耳悉能
解了一切音聲一切諸佛有無邊際鼻能到諸佛自
在彼岸一切諸佛有廣長舌出妙音聲周徧法界一
切諸佛有無邊際身應眾生心咸令得見一切諸佛
有無邊際意住於無礙平等法身一切諸佛有無邊
際無礙解脫示現無盡大神通力一切諸佛有無邊
際清淨世界隨眾生樂現眾佛土具足無量種種莊
嚴而於其中不生染著一切諸佛有無邊際菩薩行
願得圓滿智遊戲自在悉能通達一切佛法佛子是

為如來應正等覺普徧法界無邊際十種佛法佛子
諸佛世尊有十種念念出生智何等為十所謂一切
諸佛於一念中悉能示現無量世界從天來下一切
諸佛於一念中悉能示現無量世界菩薩受生一切
諸佛於一念中悉能示現無量世界出家學道一切
諸佛於一念中悉能示現無量世界菩提樹下成等
正覺一切諸佛於一念中悉能示現無量世界轉妙
法輪一切諸佛於一念中悉能示現無量世界教化
眾生供養諸佛一切諸佛於一念中悉能示現無量
世界不可言說種種佛身一切諸佛於一念中悉能
示現無量世界種種莊嚴無數莊嚴如來自在一切
智藏一切諸佛於一念中悉能示現無量世界無量
無數清淨眾生一切諸佛於一念中悉能示現無量
世界三世諸佛種種根性種種精進種種行解於三
世中成等正覺是為十佛子諸佛世尊有十種不失
時何等為十所謂一切諸佛成等正覺不失時一切
諸佛成熟有緣不失時一切諸佛授菩薩記不失時
一切諸佛隨眾生心示現神力不失時一切諸佛隨
眾生解示現佛身不失時一切諸佛住於大捨不失
時一切諸佛入諸聚落不失時一切諸佛攝諸淨信
不失時一切諸佛調惡眾生不失時一切諸佛現不
思議諸佛神通不失時是為十佛子諸佛世尊有十
種無比不思議境界何等為十所謂一切諸佛一跏
趺坐徧滿十方無量世界一切諸佛說一義句悉能

開示一切佛法一切諸佛放一光明悉能徧照一切
世界一切諸佛於一身中悉能示現一切諸身一切
諸佛於一處中悉能示現一切世界一切諸佛於一
智中悉能決了一切諸法無所罣礙一切諸佛於一
念中悉能徧往十方世界一切諸佛於一念中悉現
如來無量威德一切諸佛於一念中普緣三世佛及
眾生心無雜亂一切諸佛於一念中與去來今一切
諸佛體同無二是為十佛子諸佛世尊能出生十種
智何者為十所謂一切諸佛知一切法無所趣向而
能出生迴向願智一切諸佛知一切法皆無有身而
能出生清淨身智一切諸佛知一切法本來無二而
能出生能覺悟智一切諸佛知一切法無我無眾生
而能出生調眾生智一切諸佛知一切法本來無相
而能出生了諸相智一切諸佛知一切世界無有成
壞而能出生了成壞智一切諸佛知一切法無有造
作而能出生知業果智一切諸佛知一切法無有言
說而能出生了言說智一切諸佛知一切法無有染
淨而能出生知染淨智一切諸佛知一切法無有生
滅而能出生了生滅智是為十佛子諸佛世尊有十
種普入法何等為十所謂一切諸佛有淨妙身普入
三世一切諸佛皆悉具足三種自在普化眾生一切
諸佛皆悉具足諸陀羅尼普能受持一切佛法一切
諸佛皆悉具足四種辯才普轉一切清淨法輪一切
諸佛皆悉具足平等大悲恒不捨離一切眾生一切

諸佛皆悉具足甚深禪定恒普觀察一切眾生一切
諸佛皆悉具足利他善根調伏眾生無有休息一切
諸佛皆悉具足無所礙心普能安住一切法界一切
諸佛皆悉具足無礙神力一念普現三世諸佛一切
諸佛皆悉具足無礙智慧一念普立三世劫數是為
十佛子諸佛世尊有十種難信受廣大法何等為十
所謂一切諸佛悉能摧滅一切諸魔一切諸佛悉能
降伏一切外道一切諸佛悉能調伏一切眾生咸令
歡悅一切諸佛悉能往詣一切世界化導羣品一切
諸佛悉能知證甚深法界一切諸佛悉皆能以無二
之身現種種身充滿世界一切諸佛悉皆能以清淨
音聲起四辯才說法無斷凡有信受功不唐捐一切
諸佛皆悉能於一毛孔中出現諸佛與一切世界微
塵數等無有斷絕一切諸佛皆悉能於一微塵中示
現眾剎與一切世界微塵數等具足種種上妙莊嚴
恒於其中轉妙法輪教化眾生而微塵不大世界不
小常以證智安住法界一切諸佛皆悉了達清淨法
界以智光明破世癡闇令於佛法悉得開曉隨逐如
來住十力中是為十佛子諸佛世尊有十種大功德
離過清淨何等為十所謂一切諸佛具大威德離過
清淨一切諸佛悉於三世如來家生種族調善離過
清淨一切諸佛盡未來際心無所住離過清淨一切
諸佛於三世法皆無所著離過清淨一切諸佛知種
種性皆是一性無所從來離過清淨一切諸佛前際

後際福德無盡等於法界離過清淨一切諸佛無邊
身相徧十方剎隨時調伏一切眾生離過清淨一切
諸佛獲四無畏離諸恐怖於眾會中大師子吼明了
分別一切諸法離過清淨一切諸佛於不可說不可
說劫入般涅槃眾生聞名獲無量福如佛現在功德
無異離過清淨一切諸佛遠在不可說不可說世界
中若有眾生一心正念則皆得見離過清淨是為十
佛子諸佛世尊有十種究竟清淨何等為十所謂一
切諸佛往昔大願究竟清淨一切諸佛所持梵行究
竟清淨一切諸佛離世眾惑究竟清淨一切諸佛莊
嚴國土究竟清淨一切諸佛所有眷屬究竟清淨一
切諸佛所有種族究竟清淨一切諸佛色身相好究
竟清淨一切諸佛法身無染究竟清淨一切諸佛一
切智智無有障礙究竟清淨一切諸佛解脫自在所
作巳辦到於彼岸究竟清淨是為十佛子諸佛世尊
於一切世界一切時有十種佛事何等為十一者若
有眾生專心憶念則現其前二者若有眾生心不調
順則為說法三者若有眾生能生淨信必令獲得無
量善根四者若有眾生能入法位悉皆現證無不了
知五者教化眾生無有疲厭六者遊諸佛剎往來無
礙七者大悲不捨一切眾生八者現變化身恒不斷
絕九者神通自在未嘗休息十者安住法界能徧觀
察是為十佛子諸佛世尊有十種無盡智海法何等
為十所謂一切諸佛無邊法身無盡智海法一切諸

佛無量佛事無盡智海法一切諸佛佛眼境界無盡
智海法一切諸佛無量無數難思善根無盡智海法
一切諸佛普雨一切甘露妙法無盡智海法一切諸
佛讚佛功德無盡智海法一切諸佛往昔所修種種
願行無盡智海法一切諸佛盡未來際恒作佛事無
盡智海法一切諸佛了知一切眾生心行無盡智海
法一切諸佛福智莊嚴無能過者無盡智海法是為
十佛子諸佛世尊有十種常法何等為十所謂一切
諸佛常行一切諸波羅蜜一切諸佛於一切法常離
迷惑一切諸佛常具大悲一切諸佛常有十力一切
諸佛常轉法輪一切諸佛常為眾生示成正覺一切
諸佛常樂調伏一切眾生一切諸佛心常正念不二
之法一切諸佛化眾生巳常示入於無餘涅槃一一
諸佛境界無邊際故是為十佛子諸佛世尊有十種
演說無量諸佛法門何等為十所謂一切諸佛演說
無量眾生界門一切諸佛演說無量眾生行門一切
諸佛演說無量眾生業果門一切諸佛演說無量化
眾生門一切諸佛演說無量淨眾生門一切諸佛演
說無量菩薩行門一切諸佛演說無量菩薩願門一
切諸佛演說無量一切世界成壞劫門一切諸佛演
說無量菩薩深心淨佛剎門一切諸佛演說無量一
切世界三世諸佛於彼彼劫次第出現門一切諸佛
演說一切諸佛智門是為十佛子諸佛世尊有十種
為眾生作佛事何等為十所謂一切諸佛示現色身

為眾生作佛事一切諸佛出妙音聲為眾生作佛事
一切諸佛有所受為眾生作佛事一切諸佛無所受
為眾生作佛事一切諸佛以地水火風為眾生作佛
事一切諸佛神力自在示現一切所緣境界為眾生
作佛事一切諸佛種種名號為眾生作佛事一切諸
佛以佛剎境界為眾生作佛事一切諸佛嚴淨佛剎
為眾生作佛事一切諸佛寂寞無言為眾生作佛事
是為十佛子諸佛世尊有十種最勝法何等為十所
謂一切諸佛大願堅固不可沮壞所言必作言無有
二一切諸佛為欲圓滿一切功德盡未來劫修菩薩
行不生懈倦一切諸佛為欲調伏一切眾生故往不
可說不可說世界如是而為一切眾生而無斷絕一
切諸佛於信於毀二種眾生大悲普觀平等無異一
切諸佛從初發心乃至成佛終不退失菩提之心一
切諸佛積集無量諸善功德皆以迴向一切智性於
諸世間終無染著一切諸佛於諸佛所修學三業唯
行佛行非二乘行皆為迴向一切智性成於無上正
等菩提一切諸佛放大光明其光平等照一切處及
照一切諸佛之法令諸菩薩心得清淨滿一切智一
切諸佛捨離世樂不貪不染而普願世間離苦得樂
無諸戲論一切諸佛愍諸眾生受種種苦守護佛種
行佛境界出離生死逮十力地是為十佛子諸佛出
尊有十種無障礙住何等為十所謂一切諸佛皆能
往一切世界無障礙住一切諸佛皆能住一切世界

無障礙住一切諸佛皆能於一切世界行住坐臥無
障礙住一切諸佛皆能於一切世界演說正法無障
礙住一切諸佛皆能於一切世界住兜率天宮無障
礙住一切諸佛皆能入法界一切三世無障礙住一
切諸佛皆能坐法界一切道場無障礙住一切諸佛
皆能念念觀一切眾生心行以三種自在教化調伏
無障礙住一切諸佛皆能以一身住無量不思議佛
所及一切處利益眾生無障礙住一切諸佛皆能開
示無量諸佛所說正法無障礙住是為十佛子諸佛
世尊有十種最勝無上莊嚴何等為十所謂一切諸
佛皆悉具足諸相隨好是為諸佛第一最勝無上身
莊嚴一切諸佛皆悉具足六十種音一一音有五百
分一一分無量百千清淨之音以為嚴好能於法界
一切眾中無諸恐怖大師子吼演說如來甚深法義
眾生聞者靡不歡喜隨其根欲悉得調伏是為諸佛
第二最勝無上語莊嚴一切諸佛皆具十力諸大三
昧十八不共莊嚴意業所行境界通達無礙一切佛
法咸得無餘法界莊嚴而為莊嚴法界眾生心之所
行去來現在各各差別於一念中悉能明見是為諸
佛第三最勝無上意莊嚴一切諸佛皆悉能放無數
光明一一光明有不可說光明網以為眷屬普照一
切諸佛國土滅除一切世間黑闇示現無量諸佛出
興其身平等悉皆清淨所作佛事咸不唐捐能令眾
生至不退轉是為諸佛第四最勝無上光明莊嚴一

切諸佛現微笑時皆於口中放百千億那由他阿僧
祇光明一一光明各有無量不思議種種色徧照十
方一切世界於大眾中發誠實語授無量無數不思
議眾生阿耨多羅三藐三菩提記是為諸佛第五離
世癡惑最勝無上現微笑莊嚴一切諸佛皆有法身
清淨無礙於一切法究竟通達住於法界無有邊際
雖在世間不與世雜了世實性行出世法言語道斷
超蘊界處是為諸佛第六最勝無上法身莊嚴一切
諸佛皆有無量常妙光明不可說不可說種種色相
以為嚴好為光明藏出生無量圓滿光明普照十方
無有障礙是為諸佛第七最勝無上常妙光明莊嚴
一切諸佛皆有無邊妙色可愛妙色清淨妙色隨心
所現妙色暎蔽一切三界妙色到於彼岸無上妙色
是為諸佛第八最勝無上妙色莊嚴一切諸佛皆於
三世佛種中生積眾善寶究竟清淨無諸過失離世
譏謗一切法中最為殊勝清淨妙行之所莊嚴具足
成就一切智智種族清淨無能譏毀是為諸佛第九
最勝無上種族莊嚴一切諸佛以大慈力莊嚴其身
究竟清淨無諸渴愛身行永息心善解脫見者無厭
大悲救護一切世間第一福田無上受者哀愍利益
一切眾生悉令增長無量福德智慧之聚是為諸佛
第十最勝無上大慈大悲功德莊嚴是為十佛子諸
佛世尊有十種自在法何等為十所謂一切諸佛於
一切法悉得自在明達種種句身味身演說諸法辯

才無礙是為諸佛第一自在法一切諸佛教化眾生
未曾失時隨其願樂為說正法咸令調伏無有斷絕
是為諸佛第二自在法一切諸佛能令盡虗空界無
量無數種種莊嚴一切世界六種震動令彼世界或
舉或下或大或小或合或散未曾惱害於一眾生其
中眾生不覺不知無疑無怪是為諸佛第三自在法
一切諸佛以神通力悉能嚴淨一切世界於一念頃
普現一切世界莊嚴此諸莊嚴經無數劫說不能盡
悉皆離染清淨無比一切佛剎嚴淨之事皆令平等
入一剎中是為諸佛第四自在法一切諸佛見一眾
生應受化者為其住壽經不可說不可說劫乃至盡
未來際結跏趺坐身心無倦專心憶念未曾廢忘方
便調伏而不失時如為一眾生為一切眾生悉亦如
是是為諸佛第五自在法一切諸佛悉能徧往一切
世界一切如來所行之處而不暫捨一切法界十方
各別一一方有無量世界海一一世界海有無量世
界種佛以神力一念咸到轉於無礙清淨法輪是為
諸佛第六自在法一切諸佛為欲調伏一切眾生念
念中成阿耨多羅三藐三菩提而於一切佛法非巳
現覺亦非當覺亦不住於有學之地而悉知見通達
無礙無量智慧無量自在教化調伏一切眾生是為
諸佛第七自在法一切諸佛能以眼處作耳處佛事
能以耳處作鼻處佛事能以鼻處作舌處佛事能以
舌處作身處佛事能以身處作意處佛事能以意處

於一切世界中住世出世間種種境界一一境界中
能作無量廣大佛事是為諸佛第八自在法一切諸
佛其身毛孔一一能容一切眾生一一眾生其身悉
與不可說諸佛剎等而無迫隘一一眾生步步能過
無數世界如是展轉盡無數劫悉見諸佛出現於世
教化眾生轉淨法輪開示過去未來現在不可說法
盡虗空界一切眾生諸趣受身威儀往來及其所受
種種樂具皆悉具足而於其中無所障礙是為諸佛
第九自在法一切諸佛於一念頃現一切世界微塵
數佛一一佛皆於一切法界眾妙蓮華廣大莊嚴世
界蓮華藏師子座上成等正覺示現諸佛自在神力
如於眾妙蓮華廣大莊嚴世界如是於一切法界中
不可說不可說種種莊嚴種種境界種種形相種種
示現種種劫數清淨世界如於一念如是於無量無
邊阿僧祇劫一切念中一念一切現一念無量住而
未曾用少方便力是為諸佛第十自在法佛子諸佛
世尊有十種無量不思議圓滿佛法何等為十所謂
一切諸佛一一淨相皆具百福一切諸佛皆悉成就
一切佛法一切諸佛皆悉成就一切善根一切諸佛
皆悉成就一切功德一切諸佛皆能教化一切眾生
一切諸佛皆悉能為眾生作主一切諸佛皆悉成就
清淨佛剎一切諸佛皆悉成就一切智智一切諸佛
皆悉成就色身相好見者獲益功不唐捐一切諸佛
皆具諸佛平等正法一切諸佛作佛事巳莫不示現

入於涅槃是為十佛子諸佛世尊有十種善巧方便
何等為十所謂一切諸佛了知諸法皆離戲論而能
開示諸佛善根是為第一善巧方便一切諸佛知一
切法悉無所見各不相知無縛無解無受無集無成
就自在究竟到於彼岸然於諸法真實而知不異不
別而得自在無我無受不壞實際巳得至於大自在
地常能觀察一切法界是為第二善巧方便一切諸
佛永離諸相心無所住而能悉知不亂不錯雖知一
切相皆無自性而如其體性悉能善入而亦示現無
量色身及以一切清淨佛土種種莊嚴無盡之相集
智慧燈滅眾生惑是為第三善巧方便一切諸佛住
於法界不住過去未來現在如如性中無去來今三
世相故而能演說去來今世無量諸佛出現世間令
其聞者普見一切諸佛境界是為第四善巧方便一
切諸佛身語意業無所造作無來無去亦無有住離
諸數法到於一切諸法彼岸而為眾法藏具無量智
了達種種世出世法智慧無礙示現無量自在神力
調伏一切法界眾生是為第五善巧方便一切諸佛
知一切法不可見非一非異非量非無量非來非去
皆無自性亦不違於世間諸法一切智者無自在中
見一切法於法自在廣說諸法而常安住真如實性
是為第六善巧方便一切諸佛於一時中加一切時
具淨善根入於正位而無所著於其日月年劫成壞
如是等時不住不捨而能示現若晝若夜初中後時

一日七日半月一月一年百年一劫多劫不可思劫
不可說劫乃至盡於未來際劫恒為眾生轉妙法輪
不斷不退無有休息是為第七善巧方便一切諸佛
恒住法界成就諸佛無量無畏及不可數辯不可量
辯無盡辯無斷辯無邊辯不共辯無窮辯真實辯方
便開示一切句辯一切法辯隨其根性及以欲解以
種種法門說不可說不可說百千億那由他脩多羅
初中後善皆悉究竟是為第八善巧方便一切諸佛
住淨法界知一切法本無名字無過去名無現在名
無未來名無眾生名無非眾生名無國土名無非國
土名無法名無非法名無功德名無非功德名無菩
薩名無佛名無數名無非數名無生名無滅名無有
名無無名無一名無種種名何以故諸法體性不可
說故一切諸法無方無處不可集說不可散說不可
一說不可多說音聲莫逮言語悉斷雖隨世俗種種
言說無所攀緣無所造作遠離一切虗妄想著如是
究竟到於彼岸是為第九善巧方便一切諸佛知一
切法本性寂靜無生故非色無戲論故非受無名數
故非想無造作故非行無執取故非識無入處故非
處無所得故非界然亦不壞一切諸法本性無起如
虗空故一切諸法皆悉空寂無業果無修習無成就
無出生故非數非不數非有非無非生非滅非垢非
淨非入非出非住非不住非調伏非不調伏非眾生
非無眾生非壽命非無壽命非因緣非無因緣而能

了知正定邪定及不定聚一切眾生為說妙法令到
彼岸成就十力四無所畏能師子吼具一切智住佛
境界是為第十善巧方便佛子是為諸佛成就十種
善巧方便佛子諸佛世尊有十種廣大佛事無量無
邊不可思議一切世間諸天及人皆不能知去來現
在所有一切聲聞獨覺亦不能知唯除如來威神之
力何等為十所謂一切諸佛於盡虗空徧法界一切
世界兜率陀天皆現受生修菩薩行作大佛事無量
色相無量威德無量光明無量音聲無量言辭無量
三昧無量智慧所行境界攝取一切人天魔梵沙門
婆羅門阿脩羅等大慈無礙大悲究竟平等饒益一
切眾生或令生天或令生人或淨其根或調其心或
時為說差別三乘或時為說圓滿一乘普皆濟度令
出生死是為第一廣大佛事佛子一切諸佛從兜率
天降神母胎以究竟三昧觀受生法如幻如化如影
如空如熱時𦦨隨樂而受無量無礙入無諍法起無
著智離欲清淨成就廣大妙莊嚴藏受最後身住大
寶莊嚴樓閣而作佛事或以神力而作佛事或以正
念而作佛事或現神通而作佛事或現智日而作佛
事或現諸佛廣大境界而作佛事或現諸佛無量光
明而作佛事或入無數廣大三昧而作佛事或現從
彼諸三昧起而作佛事佛子如來爾時在母胎中為
欲利益一切世間種種示現而作佛事所謂或現初
生或現童子或現在宮或現出家或復示現成等正

覺或復示現轉妙法輪或示現於入般涅槃如是皆
以種種方便於一切方一切網一切旋一切種一切
世界中而作佛事是為第二廣大佛事佛子一切諸
佛一切善業皆巳清淨一切生智皆巳明潔而以生
法誘導羣迷令其開悟具行眾善為眾生故示誕王
宮一切諸佛於諸色欲宮殿妓樂皆巳捨離無所貪
染常觀諸有空無體性一切樂具悉不真實持佛淨
戒究竟圓滿觀諸內宮妻妾侍從生大悲愍觀諸眾
生虗妄不實起大慈心觀諸世間無一可樂而生大
喜於一切法心得自在而起大捨具佛功德現生法
界身相圓滿眷屬清淨而於一切皆無所著以隨類
音為眾演說令於世法深生厭離如其所行示所得
果復以方便隨應教化未成熟者令其成熟巳成熟
者令得解脫為作佛事令不退轉復以廣大慈悲之
心恒為眾生說種種法又為示現三種自在令其開
悟心得清淨雖處內宮眾所咸覩而於一切諸世界
中施作佛事以大智慧以大精進示現種種諸佛神
通無礙無盡恒住三種巧方便業所謂身業究竟清
淨語業常隨智慧而行意業甚深無有障礙以是方
便利益眾生是為第三廣大佛事佛子一切諸佛示
處種種莊嚴宮殿觀察厭離捨而出家欲使眾生了
知世法皆是妄想無常敗壞深起厭離不生染著永
斷世間貪愛煩惱修清淨行利益眾生當出家時捨
俗威儀住無諍法滿足本願無量功德以大智光滅

世癡闇為諸世間無上福田常為眾生讚佛功德令
於佛所植諸善本以智慧眼見真實義復為眾生讚
說出家清淨無過永得出離長為世間智慧高幢是
為第四廣大佛事佛子一切諸佛具一切智於無量
法悉巳知見菩提樹下成最正覺降伏眾魔威德特
尊其身充滿一切世界神力所作無邊無盡於一切
智所行之義皆得自在修諸功德悉巳圓滿其菩提
座具足莊嚴周徧十方一切世界佛處其上轉妙法
輪說諸菩薩所有行願開示無量諸佛境界令諸菩
薩皆得悟入修行種種清淨妙行復能示導一切眾
生令種善根生於如來平等地中住諸菩薩無邊妙
行成就一切功德勝法一切世界一切眾生一切佛
剎一切諸法一切菩薩一切教化一切三世一切調
伏一切神變一切眾生心之樂欲悉善了知而作佛
事是為第五廣大佛事佛子一切諸佛轉不退法輪
令諸菩薩不退轉故轉無量法輪令一切世間咸了
知故轉開悟一切法輪能大無畏師子吼故轉一切
法智藏法輪開法藏門除闇障故轉無礙法輪等虗
空故轉無著法輪觀一切法非有無故轉照世法輪
令一切眾生淨法眼故轉開示一切智法輪悉徧一
切三世法故轉一切佛同一法輪一切佛法不相違
故一切諸佛以如是等無量無數百千億那由他法
輪隨諸眾生心行差別而作佛事不可思議是為第
六廣大佛事佛子一切諸佛入於一切王都城邑為

諸眾生而作佛事所謂人王都邑天王都邑龍王夜
叉王乾闥婆王阿脩羅王迦樓羅王緊那羅王摩睺
羅伽王羅剎王毗舍闍王如是等王一切都邑入城
門時大地震動光明普照盲者得眼聾者得耳狂者
得心躶者得衣諸憂苦者悉得安樂一切樂器不鼓
自鳴諸莊嚴具若著不著咸出妙音眾生聞者無不
欣樂一切諸佛色身清淨相好具足見者無厭能為
眾生作於佛事所謂若顧視若觀察若動轉若屈伸
若行若住若坐若臥若默若語若現神通若為說法
若有教敕如是一切皆為眾生而作佛事一切諸佛
普於一切無數世界種種眾生心樂海中勸令念佛
常勤觀察種諸善根修菩薩行歎佛色相微妙第一
一切眾生難可值遇若有得見而興信心則生一切
無量善法集佛功德普皆清淨如是稱讚佛功德巳
分身普往十方世界令諸眾生悉得瞻奉思惟觀察
承事供養種諸善根得佛歡喜增長佛種悉當成佛
以如是行而作佛事或為眾生示現色身或出妙音
或但微笑令其信樂頭頂禮敬曲躬合掌稱揚讚歎
問訊起居而作佛事一切諸佛以如是等無量無數
不可言說不可思議種種佛事於一切世界中隨諸
眾生心之所樂以本願力大慈悲力一切智力方便
教化悉令調伏是為第七廣大佛事佛子一切諸佛
或住阿蘭若處而作佛事或住寂靜處而作佛事或
住空閑處而作佛事或住佛住處而作佛事或住三

昧而作佛事或獨處園林而作佛事或隱身不現而
作佛事或住甚深智而作佛事或住諸佛無比境界
而作佛事或住不可見種種身行隨諸眾生心樂欲
解方便教化無有休息而作佛事或以天身求一切
智而作佛事或以龍身夜叉身乾闥婆身阿脩羅身
迦樓羅身緊那羅身摩睺羅伽人非人等身求一切
智而作佛事或以聲聞身獨覺身菩薩身求一切智
而作佛事或時說法或時寂默而作佛事或說一佛
或說多佛而作佛事或說諸菩薩一切行一切願為
一行願而作佛事或說諸菩薩一行一願為無量行
願而作佛事或說佛境界即世間境界而作佛事或
說世間境界即佛境界而作佛事或說佛境界即非
境界而作佛事或住一日或住一夜或住半月或住
一月或住一年乃至住不可說劫為諸眾生而作佛
事是為第八廣大佛事佛子一切諸佛是生清淨善
根之藏令諸眾生於佛法中生淨信解諸根調伏永
離世間令諸菩薩於菩提道具智慧眼不由他悟或
現涅槃而作佛事或現世間皆悉無常而作佛事或
說佛身而作佛事或說所作皆悉巳辦而作佛事或
說功德圓滿無缺而作佛事或說永斷諸有根本而
作佛事或令眾生厭離世間隨順佛心而作佛事或
說壽命終歸於盡而作佛事或說世間無一可樂而
作佛事或為宣說盡未來際供養諸佛而作佛事或
說諸佛轉淨法輪令其得聞生大歡喜而作佛事或

為宣說諸佛境界令其發心而修諸行而作佛事或
為宣說念佛三昧令其發心常樂見佛而作佛事或
為宣說諸根清淨勤求佛道心無懈退而作佛事或
詣一切諸佛國土觀諸境界種種因緣而作佛事或
攝一切諸眾生身皆為佛身令諸懈怠放逸眾生悉
住如來清淨禁戒而作佛事是為第九廣大佛事佛
子一切諸佛入涅槃時無量眾生悲號涕泣生大憂
惱遞相瞻顧而作是言如來世尊有大慈悲哀愍饒
益一切世間與諸眾生為救為歸如來出現難可值
遇無上福田於今永滅即以如是令諸眾生悲號戀
慕而作佛事復為化度一切天人龍神夜叉乾闥婆
阿脩羅迦樓羅緊那羅摩睺羅伽人非人等故隨其
樂欲自碎其身以為舍利無量無數不可思議令諸
眾生起淨信心恭敬尊重歡喜供養修諸功德具足
圓滿復起於塔種種嚴飾於諸天宮龍宮夜叉宮乾
闥婆阿脩羅迦樓羅緊那羅摩睺羅伽人非人等諸
宮殿中以為供養牙齒爪髮咸以起塔令其見者皆
悉念佛念法念僧信樂不迴誠敬尊重在在處處布
施供養修諸功德以是福故或生天上或處人間種
族尊榮財產備足所有眷屬悉皆清淨不入惡趣常
生善道恒得見佛具眾白法於三有中速得出離各
隨所願獲自乘果於如來所知恩報恩永與世間作
所歸依佛子諸佛世尊雖般涅槃仍與眾生作不思
議清淨福田無盡功德最上福田令諸眾生善根具

足福德圓滿是為第十廣大佛事佛子此諸佛事無
量廣大不可思議一切世間諸天及人及去來今聲
聞獨覺皆不能知唯除如來威神所加。」
大方廣佛新華嚴經合論卷第七十四

音切

寞

(母各切)。
礙

(艾音)。
譏

(居希切)。
謗

(北浪切)。
誕

(但音)。
聾

(盧紅切)。
躶

(力垛切)。

號

(乎高切)。
泣

(去急切)。
科

(苦和切)。
