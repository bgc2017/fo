











大方廣佛新華嚴經合論卷第一百三
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

入法界品第三十九之十六

【【論】第一正入當位法門中從爾時善財童子巳下
至我唯知此菩薩普門速疾行解脫門於此段中
約立五門一依教速往詣彼菩薩二頂禮合掌申
請所求三正趣菩薩說自所行法名普門速疾行

解脫四善財致問於何佛所得此法門所從來剎
去此幾何來巳久如五正說所緣因依得法所在
久近之數云善男子我從東方妙藏世界普勝生
佛所而來此土於彼佛所得此法門者此約實而
論智無方所遠近之體約以表法中云東方妙藏
世界普勝生佛所得此法門明東方是眾善發生
之位妙藏世界者自是妙理法身根本智藏性周
圓滿普徧十方名為世界普勝生佛所得此法門
者明從根本智生差別智響應眾生意明不移根
本智大用而無功故從彼發來巳經不可說不可
說佛剎微塵數劫者以根本智超塵出劫不屬數
量所收一一念中舉不可說不可說佛剎微塵數
步明念念中超出過如是情量度量一一步過不
可說不可說世界微塵數佛剎一一佛剎我皆徧
入至其佛所以妙供具而為供養此諸供具意明
根本智性自徧周差別智業用亦如根本智徧周
所作供具供養諸佛依根本智起以根本無作智
印起如幻業用普印諸供養具無功而自成以用
歸本故明此第八迴向巳前以根本智行差別智
具大慈悲及世所有一切功巧五明技術之法饒
益眾生此位差別智終約用從本總無功用任法
自成教化眾生亦復如是自餘如經具明此是真
如相迴向以願波羅蜜為主餘九為伴約智門中
諸位通治約位門中以治有功用行入於世間無

功用智任運大悲此位明有學諸法巳終會令悲
智一性無二徧周故在觀音會中一處而見第二
推德升進門從如諸菩薩巳下至辭退而去有九
行經約立五門一推德升進二示善知識所在方
所三舉其城名墮羅鉢底四舉神名為大天五禮
敬辭去隨文釋義者城名墮羅鉢底此云有門為
此第九迴向主大法師位同十住中第九法王子
住十地中第九善慧地有大法門饒益眾生故城
名有門問曰何故此位見大天神答曰為明第九
無縛無著解脫迴向智淨為天其智無依不為不
思而恒應靈萬有故號天神即是此界乾神是也
自會此智道相應也凡為天地日月五星名山大
川五嶽四瀆河海社稷之神皆是菩薩所為非是
凡世鬼神力所堪能故以乾為天門以淨無垢智
現眾法故巽為地戶以巽為風動生萬物能勝持
萬物荷負天地故以配長女主持陰位如初會風
神是也今大天神城名有門如天淨體現世一切
所有法門此依化主立名有大法門故城名有門
如天現像善惡俱示如天無私賞罰應時此天神
即是無為無作淨智為體一切眾生同共有之後
自心迷惑殊品見各不同淨穢皆別若心淨者便
為淨土名第一義天一切智天非如五行生滅天
也此天神是應真名神為明修行升進漸次智通
靈性號之為神。


第九墮羅鉢底城大天神主無縛無著解脫迴向。】

「【經】爾時善財童子入菩薩廣大行求菩薩智慧境見
菩薩神通事念菩薩勝功德生菩薩大歡喜起菩薩
堅精進入菩薩不思議自在解脫門菩薩功德地觀
菩薩三昧地住菩薩總持地入菩薩大願地得菩薩
辯才地成菩薩諸力地漸次遊行至於彼城推問大
天今在何所人咸告言在此城內現廣大身為眾說
法爾時善財至大天所頂禮其足於前合掌而作是
言聖者我巳先發阿耨多羅三藐三菩提心而未知
菩薩云何學菩薩行云何修菩薩道我聞聖者善能
教誨願為我說爾時大天長舒四手取四大海水自
洗其面持諸金華以散善財而告之言善男子一切
菩薩難可得見難可得聞希出世間於眾生中最為
第一是諸人中芬陀利華為眾生歸為眾生救為諸
世間作安隱處為諸世間作大光明示迷惑者安隱
正道為大導師引諸眾生入佛法門為大法將善能
守護一切智城菩薩如是難可值遇唯身語意無過
失者然後乃得見其形像聞其辯才於一切時常現
在前善男子我巳成就菩薩解脫名為雲網善財言
聖者雲網解脫境界云何爾時大天於善財前示現
金聚銀聚琉璃聚頗棃聚硨磲聚瑪瑙聚火𦦨寶聚
離垢藏寶聚大光明寶聚普現十方寶聚寶冠聚寶
印聚寶纓絡聚寶璫聚寶釧聚寶鎻聚珠網聚種種
摩尼寶聚一切莊嚴具聚如意摩尼聚皆如大山又

復示現一切華一切鬘一切香一切燒香一切塗香
一切衣服一切幢幡一切音樂一切五欲娛樂之具
皆如山積及現無數百千萬億諸童女眾而彼大天
告善財言善男子可取此物供養如來修諸福德并
施一切攝取眾生令其修學檀波羅蜜能捨難捨善
男子如我為汝示現此物教汝行施為一切眾生悉
亦如是皆令以此善根熏習於三寶所善知識所恭
敬供養增長善法發於無上菩提之意善男子若有
眾生貪著五欲自放逸者為其示現不淨境界若有
眾生瞋恚憍慢多諍競者為其示現極可怖形如羅
剎等飲血噉肉令其見巳驚恐惶懼心意調柔捨離
怨結若有眾生昏沈嬾惰為其示現王賊水火及諸
重疾令其見巳心生惶怖知有憂苦而自勉策以如
是等種種方便令捨一切諸不善行修行善法令除
一切波羅蜜障具波羅蜜令起一切障礙險道到無
障處善男子我唯知此雲網解脫如諸菩薩摩訶薩
猶如帝釋巳能摧伏一切煩惱阿脩羅軍猶如大水
普能消滅一切眾生諸煩惱火猶如猛火普能乾竭
一切眾生諸愛欲水猶如大風普能吹倒一切眾生
諸見取幢猶如金剛悉能摧破一切眾生諸我見山
而我云何能知能說彼功德行善男子此閻浮提摩
竭提國菩提場中有主地神其名安住汝詣彼問菩
薩云何學菩薩行修菩薩道善財童子禮大天足遶
無數帀辭退而去。」


【【論】第一正入當位法門中從爾時善財童子巳下
至我唯知此雲網解脫門於此段中約立五門一
念善知識教思惟升進二漸次遊行至有門城三
推問諸人大天在所四知其所在往詣頂禮申請
所求五時大天出四長手取四大海水用洗其面
持金華以散善財然為說法隨文釋義者出四長
手取四大海水用自洗其面者明發大菩提心者
難得難見取四大海水用洗面者明貴發心者洗
面方觀持諸金華以散善財者明貴重而觀貴敬
供養能發大菩提心者故又表四長手取四大海
水以四無量心四攝法攝眾生故用洗面者明以
大悲水以智從用觀察眾生恒攝受也如芬陀利
華者百葉白蓮華也明端正香潔人皆樂見菩薩
亦爾心端行正能說法香熏澤人心皆令解脫人
皆樂見善男子我巳成就雲網法門者明大悲雲
普覆一切雨教如網漉眾生故善財問言此法門
境界云何如下所明金銀琉璃頗棃硨磲瑪瑙火
𦦨寶離垢寶大光明寶寶纓絡寶耳璫及寶冠寶
釧寶鎻珠網種種摩尼等及華鬘香一切衣服音
樂等具皆如山聚及無數百千億諸童女眾而彼
大天授與善財令其捨施攝受眾生具如經廣說
及所教饒益眾生之行如經廣明此是第九無縛
無著解脫迴向行中善知識以力波羅蜜為主餘
九為伴約智門中諸位同治約位門中偏治處於

三界菩薩人天眾中說法不自在障令得自在入
於靈智神化自在轉正法輪第二推德升進中從
如諸菩薩摩訶薩巳下至辭退而去有十行經約
立五門一推德升進二示善知識所在云在閻浮
提摩竭提國菩提場中三舉善知識名有地神名
安住四勸詣彼問五禮敬辭去隨文釋義者問曰
何故不云南方云閻浮提摩竭提國菩薩場中有
地神名安住者答此同十住中第十灌頂住迴彼
解脫入於生死令隨智行大慈悲饒益眾生悉圓
滿故普云閻浮提無別偏求此以等法界迴向法
如是故又菩提場主地神是總攝義故十地倣此
樣式摩竭提國者前巳釋也菩提場主地神者巳
前明天神主智圓滿此云地神主慈悲圓滿表地
能荷負萬有長養眾生故以表慈悲處下生諸法
門育載荷負眾生皆令離生死苦故以地神表之
亦明地神是此位菩薩主持即是此方坤神也明
大悲厚載萬物菩提場中者此位會菩提理智慈
悲五法為一皆圓滿故名安住神者於此五法齊
圓無所傾動故。

第十菩提場安住神主等法界無量迴向。】

「【經】爾時善財童子漸次遊行趣摩竭提國菩薩場內
安住神所百萬地神同在其中更相謂言此來童子
即是佛藏必當普為一切眾生作所依處必當普壞
一切眾生無明㲉藏此人巳生法王種中當以離垢

無礙法繒而冠其首當開智慧大珍寶藏摧伏一切
邪論異道時安住等百萬地神放大光明徧照三千
大千世界普令大地同時震吼種種寶物處處莊嚴
影潔光流遞相鑒徹一切葉樹俱時生長一切華樹
咸共開敷一切果樹靡不成熟一切河流遞相灌注
一切池沼悉皆盈滿雨細香雨徧灑其地風來吹華
普散其上無數音樂一時俱奏天莊嚴具咸出美音
牛王象王師子王等皆生歡喜踊躍哮吼猶如大山
相擊出聲百千伏藏自然踊現時安住地神告善財
言善來童子汝於此地曾種善根我為汝現汝欲見
不爾時善財禮地神足遶無數帀合掌而立白言聖
者唯然欲見時安住地神以足按地百千億阿僧祇
寶藏自然踊出告言善男子今此寶藏隨逐於汝是
汝往昔善根果報是汝福力之所攝受汝應隨意自
在受用善男子我得菩薩解脫名不可壞智慧藏常
以此法成就眾生善男子我憶自從然燈佛來常隨
菩薩恭敬守護觀察菩薩所有心行智慧境界一切
誓願諸清淨行一切三昧廣大神通大自在力無能
壞法徧往一切諸佛國土普受一切諸如來記轉於
一切諸佛法輪廣說一切脩多羅門大法光明普皆
照耀教化調伏一切眾生示現一切諸佛神變我皆
能領受皆能憶持善男子乃往古世過須彌山微塵
數劫有劫名莊嚴世界名月幢佛號妙眼於彼佛所
得此法門善男子我於此法門若入若出修習增長

常見諸佛未曾捨離始從初得乃至賢劫於其中間
值遇不可說不可說佛剎微塵數如來應正等覺悉
皆承事恭敬供養亦見彼佛詣菩提座現大神力亦
見彼佛所有一切功德善根善男子我唯知此不可
壞智慧藏法門如諸菩薩摩訶薩常隨諸佛能持一
切諸佛所說入一切佛甚深智慧念念充徧一切法
界等如來身生諸佛心具諸佛法作諸佛事而我云
何能知能說彼功德行善男子此閻浮提摩竭提國
迦毗羅城有主夜神名婆珊婆演底汝詣彼問菩薩
云何學菩薩行修菩薩道時善財童子禮地神足遶
無數帀殷勤瞻仰辭退而去。」

【【論】第一正入當位法門中從爾時善財童子巳下
至我唯知此不可壞智慧藏法門於此段中約立
五門一漸次遊行趣摩竭提國菩提場內安住神
所二百萬地神同在其中同共稱歎善財至德三
百萬地神放大光明照大千界普皆震吼莊嚴大
地四示善財往業善根五舉自行法門名菩薩不
可壞智慧藏解脫門授與善財隨文釋義者百萬
地神表大慈悲行圓滿故咸放光明照三千大千
世界者明智滿悲圓又三千大千世界一時震吼
者明善財至此位智悲總圓涅槃染淨業謝福增
報現致使如然地神以足指按地百千億阿僧祇
寶藏自然踊出者表善財自行所及故足指按地
又表善財始發行入此位故既入此位報境便現

所現寶藏是也初舉地神自行報果後舉善財行
所及處我得菩薩解脫名不可壞智慧藏者明悲
從智起即無可壞故藏者以法界行無智不含無
悲不滿無生不濟無苦不救智悲徧周名之為藏
於行不著名為解脫凡所差別智中所行大慈大
悲皆是菩薩行故唯法身根本智是佛也善男子
我憶自從然燈佛來常隨菩薩恭敬守護觀察菩
薩所有心行者明從根本智起差別智學慈悲行
也乃至如下廣明善男子乃往古世過須彌山微
塵數劫有劫名莊嚴世界名月幢佛號妙眼於彼
佛所得此法門乃至不可說不可說佛剎微塵數
如來應正等覺悉皆承事者明大悲行深廣自不
求安乃至示成正覺入涅槃總是菩薩行收妙眼
如來及世界總是智慈自巳之法故如毗盧遮那
如來處道滿圓極之報身報土如是菩薩行無始
無終是尋常家事周滿十方如因陀羅網也自從
此巳去入十地位中所論發心近遠皆是多表大
悲深廣不限其生及以劫量無始無終然亦不出
剎那之際也隨世多劫約智無時此是等法界無
量迴向以智波羅蜜為主餘九為伴約智門中諸
位通治約位門中治出世智悲迴入生死中令自
在故巳下推德升進入初地位中也善財童子善
知識十地位自此巳後十箇地中修行一依安住
地神所行智悲之行以彼十住十行位中出世智

悲之行猶多滯淨以十迴向大願和融世出世間
真俗二智使恒處世間行大慈悲智無染淨雖處
世間如淨蓮華處水不污開敷菡萏色香第一菩
薩處世大悲行華開敷功德第一如下九箇天神
一箇瞿波總是女類竝是俗流無出家之類明以
前出世間入於世間如迴向法長養大悲以女表
之夜神者以明入於世間無明大夜以法照凡令
開敷明解故以出纏妙智入俗接生名之為神亦
以慈悲之行處於天地晝夜之中以為神位主持
世間法則養眾生故以出家法以化初心智未具
者若巳智滿便為俗士現同外道工巧技術智增
悲妙便入諸天地靈神位中主持世法祐護眾生
以其靈智十方應現各各不同然其本身不離一
切諸佛眾會而亦不壞十方示現佛身故應知如
是次第如是修學不滯其功第二推德升進中從
如諸菩薩摩訶薩巳下至辭退而去有七行半經
約立五門一推德升進二示善知識所在云在此
閻浮提摩竭提國三舉城之名迦毗羅城四舉善
知識名有夜神號婆珊婆演底五禮敬辭去隨文
釋義者城名迦毗羅者此云黃色此城上古有黃
頭仙於此修仙道故立名也表法中以夜神智會
中道合中宮黃色黃為福慶之名應真菩薩內懷
白法外現黃色是福德之色故城名黃色摩竭提
國是如來示現成菩提道處明此位升進會本位

故如十住中初位妙峯山頂以方便定力會佛出
纏智慧妙理之體此十地中初地菩薩位會如來
智慧入纏大慈悲中菩提果故巳後例然神名婆
珊婆演底者此云主當春生為此神主當眾生春
生諸苗稼也表法中是主當初地菩薩升進春生
萬行之苗稼也以能常於生死海破一切眾生無
明闇故名為夜天又智自在故名之為天。

第四十地位中善知識第一迦毗羅城婆珊婆演
底夜神主歡喜地。】

【經】爾時善財童子一心思惟安住神教憶持菩薩不
可沮壞智藏解脫修其三昧學其軌則觀其遊戲入
其微妙得其智慧達其平等知其無邊測其甚深漸
次遊行至於彼城從東門入佇立未久便見日沒心
念隨順諸菩薩教渴仰欲見彼主夜神於善知識生
如來想復作是念由善知識得周徧眼普能明見十
方境界由善知識得廣大解普能了達一切所緣由
善知識得三昧眼普能觀察一切法門由善知識得
智慧眼普能明照十方剎海作是念時見彼夜神於
虗空中處寶樓閣香蓮華藏師子之座身真金色目
髮紺青形貌端嚴見者歡喜眾寶纓絡以為嚴飾身
服朱衣首戴梵冠一切星宿炳然在體於其身上一
一毛孔皆現化度無量無數惡道眾生令其免離險
難之像是諸眾生或生人中或生天上或有趣向二
乘菩提或有修行一切智道又彼一一諸毛孔中示

現種種教化方便或為現身或為說法或為示現聲
聞乘道或為示現獨覺乘道或為示現諸菩薩行菩
薩勇猛菩薩三昧菩薩自在菩薩住處菩薩觀察菩
薩師子頻伸菩薩解脫遊戲如是種種成熟眾生善
財童子見聞此巳心大歡喜以身投地禮夜神足遶
無數帀於前合掌而作是言聖者我巳先發阿耨多
羅三藐三菩提心我心冀望依善知識獲諸如來功
德法藏唯願示我一切智道我行於中至十力地時
彼夜神告善財言善哉善哉善男子汝能深心敬善
知識樂聞其語修行其教以修行故決定當得阿耨
多羅三藐三菩提善男子我得菩薩破一切眾生癡
闇法光明解脫善男子我於惡慧眾生起大慈心於
不善業眾生起大悲心於作善業眾生起於喜心於
善惡二行眾生起不二心於雜染眾生起令生清淨
心於邪道眾生起令生正行心於劣解眾生起令興
大解心於樂生死眾生起令捨輪轉心於住二乘道
眾生起令住一切智心善男子我以得此解脫故常
與如是心共相應善男子我於夜闇人靜鬼神盜賊
諸惡眾生所遊行時密雲重霧惡風暴雨日月星宿
並皆昏蔽不見色時見諸眾生若入於海若行於陸
山林曠野諸險難處或遭盜賊或乏資糧或迷惑方
隅或忘失道路慞惶憂怖不能自出我時即以種種
方便而救濟之為海難者示作船師魚王馬王龜王
象王阿脩羅王及以海神為彼眾生止惡風雨息大

波浪引其道路示其洲岸令免怖畏悉得安隱復作
是念以此善根迴施眾生願令捨離一切諸苦為在
陸地一切眾生於夜闇中遭恐怖者現作日月及諸
星宿晨霞夕電種種光明或作屋宅或為人眾令其
得免恐怖之厄復作是念以此善根迴施眾生悉令
除滅諸煩惱闇一切眾生有惜壽命有愛名聞有貪
財寶有重官位有著男女有戀妻妾未稱所求多生
憂怖我皆救濟令其離苦為行山險而留難者為作
善神現形親近為作好鳥發音慰悅為作靈藥舒光
照耀示其果樹示其泉井示正直道示平坦地令其
免離一切憂厄為行曠野稠林險道藤蘿所罥雲霧
所闇而恐怖者示其正道令得出離作是念言願一
切眾生伐見稠林截愛羅網出生死野滅煩惱闇入
一切智平坦正道到無畏處畢竟安樂善男子若有
眾生樂著國土而憂苦者我以方便令生厭離作是
念言願一切眾生不著諸蘊住一切佛薩婆若境善
男子若有眾生樂著聚落貪愛宅舍常處黑闇受諸
苦者我為說法令生厭離令法滿足令依法住作是
念言願一切眾生悉不貪樂六處聚落速得出離生
死境界究竟安住一切智城善男子若有眾生行闇
夜中迷惑十方於平坦路生險難想於險難道起平
坦想以高為下以下為高其心迷惑生大苦惱我以
方便舒光照及若欲出者示其門戶若欲行者示其
道路欲度溝洫示其橋梁欲涉河海與其船筏樂觀

方者示其險易安危之處欲休息者示其城邑水樹
之所作是念言如我於此照除夜闇令諸世事悉得
宣敘願我普於一切眾生生死長夜無明闇處以智
慧光普皆照了是諸眾生無有智眼想心見倒之所
覆翳無常常想無樂樂想無我我想不淨淨想堅固
執著我人眾生蘊界處法迷惑因果不識善惡殺害
眾生乃至邪見不孝父母不敬沙門及婆羅門不知
惡人不識善人貪著惡事安住邪法毀謗如來壞正
法輪於諸菩薩呰辱傷害輕大乘道斷菩提心於有
恩人反加殺害於無恩處常懷怨結毀謗賢聖親近
惡伴盜塔寺物作五逆罪不久當墮三惡道處願我
速以大智光明破彼眾生無明黑闇令其疾發阿耨
多羅三藐三菩提心既發心巳示普賢乘開十力道
亦示如來法王境界亦示諸佛一切智城諸佛所行
諸佛自在諸佛成就諸佛總持一切諸佛共同一身
一切諸佛平等之處令其安住善男子一切眾生或
病所纏或老所侵或苦貧窮或遭禍難或犯王法臨
當受刑無所依怙生大怖畏我皆救濟使得安隱復
作是念願我以法普攝眾生令其解脫一切煩惱生
老病死憂悲苦患近善知識常行法施勤行善業速
得如來清淨法身住於究竟無變易處善男子一切
眾生入見稠林住於邪道於諸境界起邪分別常行
不善身語意業妄作種種諸邪苦行於非正覺生正
覺想於正覺所非正覺想為惡知識之所攝受以起

惡見將墮惡道我以種種諸方便門而為救護令住
正見生人天中復作是念如我救此將墜惡道諸眾
生等願我普救一切眾生悉令解脫一切諸苦住波
羅蜜出世聖道於一切智得不退轉具普賢願近一
切智而不捨離諸菩薩行常勤教化一切眾生爾時
婆珊婆演底主夜神欲重宣此解脫義承佛神力觀
察十方為善財童子而說頌言。


「　我此解脫門
　生淨法光明
　能破愚癡闇
　待時而演說
　我昔無邊劫
　勤行廣大慈
　普覆諸世間
　佛子應修學
　寂靜大悲海
　出生三世佛
　能滅眾生苦
　汝應入此門
　能生世間樂
　亦生出世樂
　令我心歡喜
　汝應入此門
　既捨有為患
　亦遠聲聞果
　淨修諸佛力
　汝應入此門
　我目甚清淨
　普見十方剎
　亦見其中佛
　菩提樹下坐
　相好莊嚴身
　無量眾圍遶
　一一毛孔內
　種種光明出
　見諸羣生類
　死此而生彼
　輪迴五趣中
　常受無量苦
　我耳甚清淨
　聽之無不及
　一切語言海
　悉聞能憶持
　諸佛轉法輪
　其聲妙無比
　所有諸文字
　悉皆能憶持
　我鼻甚清淨
　於法無所礙
　一切皆自在
　汝應入此門
　我舌甚廣大
　淨好能言說
　隨應演妙法
　汝應入此門
　我身甚清淨
　三世等如如
　隨諸眾生心

　一切悉皆現
　我心淨無礙
　如空含萬象
　普念諸如來
　而亦不分別
　了知無量剎
　一切諸心海
　諸根及欲樂
　而亦不分別
　我以大神通
　震動無量剎
　其身悉徧往
　調彼難調眾
　我福甚廣大
　如空無有盡
　供養諸如來
　饒益一切眾
　我智廣清淨
　了知諸法海
　除滅眾生惑
　汝應入此門
　我知三世佛
　及以一切法
　亦了彼方便
　此門徧無等
　一一塵中見
　三世一切剎
　亦見彼諸佛
　此是普門力
　十方剎塵內
　悉見盧舍那
　菩提樹下坐
　成道演妙法」



爾時善財童子白夜神言汝發阿耨多羅三藐三菩
提心為幾時耶得此解脫其巳久如乃能如是饒益
眾生其神答言善男子乃往古世過如須彌山微塵
數劫有劫名寂靜光世界名出生妙寶有五億佛於
中出現彼世界中有四天下名寶月燈光有城名蓮
華光王名善法度以法施化成就七寶王四天下王
有夫人名法慧月夜久眠寐時彼城東有一大林名
為寂住林中有一大菩提樹名一切光摩尼王莊嚴
身出生一切佛神力光明爾時有佛名一切法雷音
王於此樹下成等正覺放無量色廣大光明徧照出
生妙寶世界蓮華光城內有主夜神名為淨月詣王
夫人法慧月所動身纓絡以覺夫人而告之言夫人
當知一切法雷音王如來於寂住林成無上覺及廣

為說諸佛功德自在神力普賢菩薩所有行願令王
夫人發阿耨多羅三藐三菩提意供養彼佛及諸菩
薩聲聞僧眾善男子時王夫人法慧月者豈異人乎
我身是也我於彼佛所發菩提心種善根故於須彌
山微塵數劫不生地獄餓鬼畜生諸惡趣中亦不生
於下賤之家諸根具足無有眾苦於天人中福德殊
勝不生惡世恒不離佛及諸菩薩大善知識常於其
所種植善根經八十須彌山微塵數劫常受安樂而
未滿足菩薩諸根過此劫巳復過萬劫於賢劫前有
劫名無憂徧照世界名離垢妙光其世界中淨穢相
雜有五百佛於中出現其第一佛名須彌幢寂靜妙
眼如來應正等覺我為名稱長者女名妙慧光明端
正殊妙彼淨月夜神以願力故於離垢世界一四天
下妙幢王城中生作主夜神名清淨眼我於一時在
父母邊夜久眠息彼清淨眼來詣我所震動我宅放
大光明出現其身讚佛功德言妙眼如來坐菩提座
始成正覺勸喻於我及以父母并諸眷屬令速見佛
自為前導引至佛所廣興供養我纔見佛即得三昧
名出生見佛調伏眾生三世智光明輪獲此三昧故
能憶念須彌山微塵數劫亦見其中諸佛出現於彼
佛所聽聞妙法以聞法故即得此破一切眾生闇法
光明解脫得此解脫巳即見其身徧往佛剎微塵數
世界亦見彼世界所有諸佛又見自身在其佛所亦
見彼世界一切眾生解其言音識其根性知其往昔

曾為善友之所攝受隨其所樂而為現身令生歡喜
我時於彼所得解脫念念增長此心無間又見自身
徧往百佛剎微塵數世界此心無間又見自身徧往
千佛剎微塵數世界此心無間又見自身徧往百千
佛剎微塵數世界如是念念乃至不可說不可說佛
剎微塵數世界亦見彼世界中一切如來亦自見身
在彼佛所聽聞妙法受持憶念觀察決了亦知彼佛
諸本事海諸大願海彼諸如來嚴淨佛剎我亦嚴淨
亦見彼佛世界一切眾生隨其所應而為現身教化
調伏此解脫門念念增長如是乃至充滿法界善男
子我唯知此菩薩破一切眾生闇法光明解脫如諸
菩薩摩訶薩成就普賢無邊行願普入一切諸法界
海得諸菩薩金剛智幢自在三昧出生大願住持佛
種於念念中成滿一切大功德海嚴淨一切廣大世
界以自在智教化成熟一切眾生以智慧日滅除一
切世間闇障以勇猛智覺悟一切眾生惛睡以智慧
月決了一切眾生疑惑以清淨音斷除一切諸有執
著於一切法界一一塵中示現一切自在神力智眼
明淨等見三世而我何能知其妙行說其功德入其
境界示其自在善男子此閻浮提摩竭提國菩提場
內有主夜神名普德淨光我本從其發阿耨多羅三
藐三菩提心常以妙法開悟於我汝詣彼問菩薩云
何學菩薩行修菩薩道爾時善財童子向婆珊婆演
底神而說頌曰。



「　見汝清淨身
　相好超世間
　如文殊師利
　亦如寶山王
　汝法身清淨
　三世悉平等
　世界悉入中
　成壞無所礙
　我觀一切趣
　悉見汝形像
　一一毛孔中
　星月各分布
　汝心極廣大
　如空徧十方
　諸佛悉入中
　清淨無分別
　一一毛孔中
　悉放無數光
　十方諸佛所
　普雨莊嚴具
　一一毛孔內
　各現無數身
　十方諸國土
　方便度眾生
　一一毛孔內
　示現無量剎
　隨諸眾生欲
　種種令清淨
　若有諸眾生
　聞名及見身
　悉獲功德利
　成就菩提道
　多劫在惡趣
　始得見聞汝
　亦應歡喜受
　以滅煩惱故
　千剎微塵劫
　歎汝一毛德
　劫數猶可窮
　功德終無盡」



時善財童子說此頌巳頂禮其足遶無量帀殷勤瞻
仰辭退而去。

大方廣佛新華嚴經合論卷第一百三


音切

慞

(章音)。
惶

(皇音)。
藤

(徒登切)。
溝

(古矦切)。
洫

(許逼切)。
稷

(子力切)。


