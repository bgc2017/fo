










大方廣佛新華嚴經合論卷第四
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

【論】第四所示因圓果滿別者顯佛果有三種不同
一亡言絕行獨明法身無作果二從行積修行滿
功成多劫始成果三創發心時十住初位體用隨
緣所成果初亡言絕行所明法身無作果者即涅
槃無行等經是隱身不現萬事休息又云羅剎為
雪山童子說諸行無常是生滅法生滅滅巳寂滅
為樂是無作果不具行故二從行積修行滿多劫
方明果者即權教之中說從行修成三僧祇劫行
滿所成佛果是也此以不了無明十二有支本是
法身智慧厭而以空觀折伏現行煩惱忻別淨門
三從凡十住初心創證隨緣運用所成果者即華
嚴經是也十信終心即以方便三昧達無明十二
有支成理智大悲即具文殊普賢體用法界法門
又如化佛所施因果教行定經三僧祇中所有佛
功德總是修生百劫修相好業然燈得光明不殺
得長壽布施得資財忍辱得端正一一因果屬對
相似具足仍對治種種法門始得見性成佛如華
嚴經即不然一念頓證法界法門身心性相本唯
法體施為運用動寂任無作智即是佛也為一切
佛法應如是無長無短始終畢竟法皆如是於一

真法界任法施為悉皆具足恒沙德用即因即果
以此普門法界理智諸障自無無別對治別修別
斷不見變化變與不變無異性相故普觀一切無
非法門無非解脫但為自心強生繫著為多事故
沈潛苦流故勞聖說種種差別於所說處復生繫
著以此義故聖說不同或漸或圓應諸根器如此
經教頓示圓乘上上乘人所應堪受設不堪受者
當須樂修究竟歸流畢居此海是故餘教先因後
果不同此教因果同時為法性智海中因果不可
得故為不可得中因果同時無有障礙也可得因
果即有前後有所得者皆是無常非究竟說也若
先因後果者因亦不成故果亦壞也緣生之法不
相續故即斷滅故自他不成故如數一錢不數後
錢無後二者一亦不成為剎那不相續剎那不成
果亦壞多劫不相續多劫因果壞要待數後錢時
前一始成因果亦爾要待一時中無間者因果始
成若爾者如數兩錢同數無前無後誰為一二如
豎二指誰為因果如二指等隨心數處為因後數
為果若如是有前有後即有中間者還有剎那間
斷有間斷者不成因果若同時者如豎二指無前
無後誰為因果亦皆不成如此華嚴經因果同時
者俱無如是前後因果及同時情量繫著妄想有
無俱不俱常無常等繫著因果但了法體非所施
設非因果繫名為因果非情所立同時前後之妄

想也如是者何異楞伽漸教之說此則不然前說
教主別問答主別等即明文殊普賢佛等三德體
用主伴無礙故楞伽經中化佛及大慧菩薩問答
破相但教顯理無繫著故不論緣起如緣起法界
者法界不成不破但知了法如是故是故楞伽經
云先示相似物後當與真實又云得相者是識不
得相者是智即是明成壞也如此經中意者即真
無有假法諸法總真純真更無假無相似存真存
假經云眾生界即佛界也如此經中文殊以理會
行普賢以行會理二人體用相徹以成一真法界
前後相收四十品經互相該括前後相徹文義相
收一法門中具多法也是故經云於多法中為一
法於一法中為多法於漸教中設有少分義同多
分不相似故如覺首等十首菩薩各說一法以成
十信於十信中共成一信為十箇信位互體相成
不獨施設以十信成一信以一信成十信有解者
不可偏取一門十慧菩薩十林菩薩十幢菩薩十
藏菩薩又說十定十通十忍如是一一位次法門
皆悉如是互相成就如帝釋網互相徹入一中無
量無量中一諸佛菩薩體用相成因果相入同時
無二如經中說法慧菩薩入定即十方世界同名
法慧佛來功德林菩薩入定十方世界同名功德
林佛來金剛幢菩薩入定即十方世界同名金剛
幢佛來金剛藏菩薩入定即十方世界同名金剛

藏佛來摩頂如是位位之內地地之中佛與菩薩
因果相成體用相徹所來諸佛即明是果入定菩
薩即明是因明因果無二故於佛法身智體上安
立十住十行十迴向十地十一地等行相引凡接
俗化生之門諸位即佛佛即諸位若上上根人於
此教中起信行者還依此法創首十住初心正證
如來佛果智法方行一切菩薩萬行為初證之首
為知法體智性故設同凡事經過多劫行而於自
見本不移時於初發心時與三世佛同成正覺無
前無後際故法如是故應如是知不同權教經三
僧祇方成佛果是故今言與諸三乘得果別故又
於此經乘如來一切智乘得佛果故無二乘人得
四沙門果亦無權教菩薩諸地行相因前果後也
第五明地位所行行相別者凡發大乘心者依其
根品有六種所乘三種五位十地差別行相不同
其名數如何一念佛願生淨土門二作淨土觀行
所生淨土門三修空無我所乘門四和會有無觀
智門五漸見佛性進修門六頓證佛性圓融門修
大乘者不離此六種所乘行相何者三種五位十
地一修假詮假智假真如等安立五位十地二修
分真分證一分真如安立五位十地三頓修頓證
頓真頓說佛境界圓滿真如安立十地五位行相
(此佛乘中無假法言說名相總真)如是三種十地五位行相向菩
提者行菩薩行者滿佛果者莫不總在其中今以

總舉各以巳所乘宗辯其權實使令離障進修有
功不相誹毀顯了差別令無疑悔令進修者分明
了知權實故令成佛者不迃滯其功故一念佛力
修戒發願力生於淨土是化佛淨土非真淨土為
非見性及不了無明是一切如來根本智故是有
為故如阿彌陀經是也二作淨土觀行所生淨土
是化淨土從心想生故是有為故不見佛性本智
慧故即無量壽觀經是也三修空無我觀所乘門
者為初說般若破凡夫實有二乘生空我執故多
修空法空有俱空為空增勝故雖行六波羅蜜修
種種菩提分法得六神通行菩薩行福勝人天不
生佛家不見佛性為析法明空不了無明是如來
智慧故華嚴經亦同此訶責如前巳述如法華經
云假使有人讀誦八萬四千法藏為人解說行六
波羅蜜得六神通亦未為難暫讀此經是則為難
法華經成就佛乘故非菩薩乘故是故如來於涅
槃經中說一切眾生皆有佛性常樂我淨有諸菩
薩自悔過言我於無量劫流轉生死只為無我之
所惑亂有如此過故迴心方可得見性達我是智
諸般若中有文殊師利菩薩為問答者皆論一分
法身佛性道理如文殊般若是也若與聲聞為問
答者多為破二乘生空我執說法空故與普賢問
答者多約行門凡說法依根但見問答主伴可知
表裏准之可見四和會有無觀智門者即解深密

經第三時教說九識為淨識與業種為依并說三
性三無性所謂徧計所執性依他起性圓成實性
互相成壞離諸執障不成不壞性自涅槃如深密
經頌曰一切諸法皆無性無生無滅本來寂諸法
自性恒涅槃誰有智者無密意此經為破般若修
空增勝者壞緣生法故空見現前違道理故但於
此經成就緣生諸法自體涅槃不須誹撥言空言
有互相破斥不令計有不令計無又此經雖安立
十地名同華嚴於中義意軌則各別又無地前三
賢十信等位但立十地斷惑行相及說佛地為十
一地於其十地位之內復說有十一種麤重二十
二種愚癡所以此經不安立地前三賢十信具足
行門為此經地前非見道故又為第三時教中間
但和會有無未是文殊普賢理事相攝行滿故是
故華嚴經中說十信十住十行十迴向十地法門
時十方諸佛同來印可故一切諸佛國土總說此
門故十三種相加表真實故三乘經中但說十地
攝諸眾生不盡故此即是三種十地中假詮假智
假真如十地行故何以然者為此十一地是佛位
佛位之內猶有障故明十一地巳前未有真理本
智故若全真理智云何十一地有十一麤重既有
麤重即非地地中有佛智為因果故此經且漸和
會有無令無滯住未似普賢文殊理事智盡大用
而說故如仁王經說五位十地行門安立從凡漸

習積行多生修假真如又有教說地前伏惑地上
見道或說留惑不斷要經三僧祇劫方可成佛如
是等教竝對權根假施設有未為實說但化佛所
說皆是引中下根人未盡實說餘准可知又二乘
人迴心向權教中所忻佛果及權教菩薩所忻佛
果僧祇滿後但只樂求三千大千世界佛之報果
不忻十佛境界毗盧遮那無盡十方境界之報果
也不如華嚴經中十信菩薩所忻佛果勝解心上
具足凡夫即樂忻修十身毗盧遮那之境界深心
廣大盡無極重玄之妙境界也不同權教佛之境
界皆立分劑限量此乃為根狹未廣故且權安立
如解深密經中十地斷惑分劑第一初地中對治
惡趣煩惱業生雜染障第二地中對治微細悞犯
現行障第三地中對治欲貪障第四地中對治定
愛及法愛障第五地中對治生死涅槃一向背趣
障第六地中對治麤相現行障第七地中對治細
相現行障第八地中對治於無相無作功用及於
有相不得自在障第九地中對治於一切種善巧
言辭不得自在障第十地中對治不得圓滿法身
證得障善男子此奢摩他毗鉢舍那於如來地對
治極微細最極微細煩惱障及所知障如華嚴經
但於地前三賢初發心住中即能頓證佛果法門
普印諸位十住十行十迴向十地等覺諸位如印
印時文相具足無前後際即以初發心時頓印三

界無明便為佛智之海以如來法身智身大悲之
印一下頓印世間以為法界大用無前後故法如
是故不同權教法外施設且引三根來歸一實故
五漸見佛性進修門者如涅槃經云十住菩薩少
分見性乃至十地未能了了起信論云十住菩薩
少分得見法身化八相成道故如彼論釋言是願
力所為既是願力非為實報總為漸見佛性皆是
權教分分中漸引之宗非為圓故如是之類從初
發心住巳後所證佛果不定僧祇何以故如涅槃
經云記屠兒廣額於賢劫中成佛闡提創發心尚
有越劫之功何況具足信根復能少分見性者何
有僧祇之隔哉世有諸德解屠兒廣額是化作爾
者此乃曲逐人情未詳佛意者也漸漸引權向實
豈令見劫存情令違本耶漸漸引至龍女善財一
念之中得成佛者始成實說三乘小見但念長時
時體本無空嗟忻仰無繩自縛何有休期前略說
三種十地又以經義校量有六種十地者如三乘
權教中有三種十地實教中有三種十地如仁王
經解深密大品經此三部經中所說十地多立假
真如門以成十地行相如此是權教中三種十地
第四如涅槃經中十住菩薩少分見性十地菩薩
見性未能了了即明以佛性為所乘門分修分證
十地第五又涅槃經如牛食雪山肥膩草純得醍
醐等即明證佛位故即為五種十地此教通華嚴

經初發心上同佛正覺故第六一乘十地如華嚴
經所說法界門重玄無盡法以成十地是為六種
十地涅槃法華龍女剎那成佛皆是引權向實教
故且三乘十地菩薩所忻佛果境界但忻三千大
千世界為報佛之果故此即實教中第三化身非
為實報身故三種化身者一者佛化身作種種眾
生身二化身者化作一四天下及二十八天所化
之佛三化身者化作三千大千世界佛也實報身
者十身毗盧遮那互體相徹重玄境界量齊法界
及徹纖塵塵塵之內皆齊法界具如華嚴經說三
乘之教既權所說法門及佛報境界總未實說是
故大品經中名共教三乘共行十地第二解深密
經所說十地直為解深密廣意菩薩廣慧菩薩清
淨慧菩薩等共為問答主伴說十地門不共聲聞
為問答主伴為深密經迴彼般若樂空增勝者故
此大品深密等經但說十地之名無地前十信三
賢四資糧位第三如仁王經中具足五位行相法
門如是權教中所說三賢十聖多分總是說假真
如次第漸細方明佛性方可說乘如來乘直至道
場將知權教非真所說地位次第未實第四如來
乘中如涅槃經中說十住少分見性十地菩薩未
全了了者如起信論中十住菩薩少分見性以誓
願力能八相成佛者是其流也雖未圓滿為見少
分性力故勢力如是猶如儲君為有因緣父王令

其統紹君政為是王真子故力堪如是故為少見
性故為如來真子生佛家故不同餘教假真如假
智等待於初地方云生佛家故明見性力真勝餘
宗故少分如是何況全得第五明圓教十地者一
念體道智全佛故以會無明體全智故經云一成
一切成一壞一切壞後當廣明是名五種十地此
四種十地位次第行相以化下中根接生門中大
同小異至於本法教門而權教之中三種假立真
如為觀智與從法身佛性體上安立漸頓二門全
別如權教中雖復還從初地之中對治惡趣煩惱
業生雜染障乃至第七地中對治細相現行猶成
障障無相智未全自在至於八地無相無作功用
及於有相功用亦未自在如是地地中不自在皆
有障故如前依解深密經中地位斷惑次第法門
說如三乘中十地畢定如是階降斷惑經三僧祇
百劫修相好業如涅槃經等佛性門中安立諸地
次第如前巳明如本業瓔珞經云十住菩薩銅寶
瓔珞銅輪王百福子為眷屬生一佛土受佛學行
教二天下十行菩薩銀寶瓔珞銀輪王五百福子
為眷屬生三佛國中受教行化三天下十迴向菩
薩金剛寶瓔珞金輪王千福子為眷屬入十方佛
國中化一切眾生處四天下初地巳上百寶瓔珞
二地千寶三地萬寶四地菩薩不可稱數寶為瓔
珞乃至十地寶瓔珞漸漸增廣及十地十一地通

佛法王及三賢菩薩總有十五種輪王位廣如瓔
珞經說又言三賢菩薩伏三界煩惱麤業道麤相
續果亦不起麤見道喜忍伏三業道離忍伏地獄
餓鬼畜生人中業道明忍伏六天業道炎忍伏諸
見業道勝忍伏疑見業道現忍伏因業道無生忍
伏果業道不動忍伏色因業道光忍伏心因業道
寂滅忍伏心色二習業道無垢忍伏習果業道習
前巳除而果不敗亡是故佛子三賢名為伏斷喜
忍巳上亦伏亦斷一切煩惱覺忍現時法界中一
切無明頓斷無餘如是巳上說十一種忍三堅菩
薩用除三界麤煩惱故亦伏斷故解云三堅者即
三賢菩薩也十住十行十迴向地前三位也又瓔
珞經云佛子初地一念無相法身智成就百萬阿
僧祇功德雙照二諦心心寂滅法流水中不可以
凡夫心識量二種法身解云二身者一法性身二
報化身法流水者言初地菩薩即法性智流中任
運至佛位故無所修造何況二地三地故又經云
地前三賢菩薩入聖人位但法性流中心心寂滅
自然流入妙覺大海佛子乃至三賢十地之名亦
無名無相但以應化故古佛道法有十地之名此
經即是說華嚴經巳後教化三乘人於別時中重
於初始成佛菩提樹下重略敘華嚴法門此瓔珞
經中皆言我曾於普光堂說淨土法門及至忉利
天說十住今更略說廣如彼經說准此經次第說

十地巳後於第三禪中說十一地法門經在西方
不來經云佛子吾先於第三禪中集八禪眾說一
生補處菩薩入佛華三昧說百萬億偈今巳略說
一偈之義開眾生心汝等受持又依瓔珞經安十
地斷惑法相門經云佛子前三賢伏三界無明而
用除麤業何以故當受生時善為緣子解云三賢
菩薩初受法性智慧生佛家時悲心增勝為觀一
切三界眾生總為子故誓願無捨為慈悲故潤生
三界業故三界受生又經云為潤業故受未來果
故名息用解云於三界無造新業故為息用又經
云而不斷愛用解云然三界業亡慈業受生不亡
經云有十一人亦伏法界中三界業果故解云十
一人者十地并等覺位為十一人又經云初地乃
至七地三界業果俱伏盡無餘八地乃盡故解云
七地巳前伏盡八地稱法盡故從此巳上示現作
佛王宮受生出家得道轉法輪滅度示現一切化
佛界故無子愛三界之報唯有無明習在解云此
八地現前住無功用智雖度眾生無眾生想七地
巳前悲勝八地巳後無相智現前智勝雖無受生
任運度人非無愛法習故佛地始盡以本願力故
變化生是以我昔天中說生不生義業生變生佛
子聖位中二種業一慧業無相無生智心心緣法
性而生無照是名慧業二功德業實智出有諦中
有為無漏集百萬阿僧祇功德故名為功德業從

初聖巳上而現受生以變易故不造新以願力故
住壽百劫千劫變化生以上竝依本業瓔珞經說
此即是圓教中亦頓亦漸二門亦頓者此經云三
賢菩薩即入聖人位入法性流中任運至佛海更
無造作漸者斷惑階降一一進修此瓔珞經三賢
十住即入法性之流不同權教初地見道道前伏
惑若望華嚴經十地品初地令凡夫修行不云要
聖人方學彼經自有明文又明進退者如瓔珞經
云佛子若退若進者十住巳前一切凡夫法中發
菩提心有恒河沙眾生學行佛法信相心中行者
是退分善根諸善男子一劫二劫乃至修行十信
入十住是人爾時從初至第六住中若修第六般
若波羅蜜正觀現前復值諸佛菩薩善知識所護
念故出到第七住常住不退自在七住巳前名為
退分佛子若不退者入第六般若修行於空無我
無人無主者畢竟不生畢竟入定佛位佛子若不
值善知識者若一劫若二劫乃至十劫退菩提心
如我初會眾中有八萬人退如淨目天子法才王
子舍利弗等欲入第七住其中值惡因緣故退入
凡夫不善惡中不名習種性人退入外道若一劫
若十劫乃至千劫作大邪見及五逆無惡不造也
問如涅槃經聞常住二字尚七劫不墮地獄如華
嚴經云設聞如來名及所說法不生信解亦能成
種必得解脫至成佛故何故今言第六住心及從

凡夫信位猶言有退此意若為和會解云十信之
中勝解未成未得謂得便生憍慢不近善友不敬
賢良為慢怠故久處人天惡業便起能成就大地
獄業若一信不慢常求勝友即無此失若權教中
第六住心可有退位實教中為稽滯者責令進修
如舍利弗是示現聲聞非實聲聞所作方便皆度
眾生使令進策如權教中第六住心可說實退何
以故為權教中地前三賢總未見道所修作業皆
是有為所有無明皆是折伏功不強者便生退還
若折伏有力亦不退失如蛇有毒為呪力故毒不
能起但於佛法中種於信心謙下無慢敬順賢良
於諸惡人心常慈忍於諸勝巳者諮受未聞所聞
勝法奉行無忘所有虗妄依教蠲除於三菩提道
常勤不息夫為人生之法法合如然但不長惡而
生何須慮退巳上五種十地權教中三種十地如
大品般若但有十地名第八名大人地第九名乾
慧地地名少殊解深密經中十地名雖與華嚴經
中十地名雖同從初地至十一地有十一種麤重
二十二種愚癡此二部經中但有十地總無地前
四種資糧仁王經中雖說地前十信十住十行十
迴向四資糧十信即說為外凡十住為內凡即不
同實教中十住初心便登聖性體齊諸佛十信之
中若不信自身與佛身因果無二者不成信解是
故如來出現品云菩薩摩訶薩應知自心之內一

念念中有十方諸佛成等正覺轉正法輪何以故
佛心與自心無二故如是信心方名信故何況十
住之位不證此心若不證此心云何為住以是義
故住於佛住名之為住是故初發心住便成正覺
又權教中說十地時竝無他方佛與說法者同名
故又無同名佛來證成表同因果故以是義故地
及教門竝是接小根眾生權施設故諸有智者勿
滯其中應忻昇進是故說華嚴經中五位十地法
門時十住中法慧菩薩入定欲說十住法門時過
十方千佛世界外有千佛世界微塵數同名法慧
佛來手摩法慧菩薩頂及語業讚歎及與法慧智
力十三種加持說十行位時功德林菩薩入定十
方過萬佛世界外有萬佛世界微塵數佛來俱名
功德林及十三種加功德林菩薩等說十迴向時
十方過百萬佛世界外有百萬佛世界微塵數佛
來同名金剛幢亦十三種加金剛幢菩薩十地亦
然佛與菩薩名同者明因果同故後當廣明如十
地論是天親菩薩造解十地經是華嚴經中十地
品也於解義處文義通三乘及一乘義解於中解
者多解三乘義於一乘義人多不解為一乘道理
情解不及設有以情解者疑網不除且信佛語故
自疑不斷會久在無思不厭苦者不滯寂者悟常
樂我淨者之所能知故是故五種十地三種是權
餘二種十地是實教故是故瓔珞經云古佛道法

為化眾生有此十地當知三乘權教十地名雖同
所設方便引眾生行解全別以此當處具說未有
同名佛共成印信因果契證故六明頓證佛性理
智萬行圓融門者如華嚴經第一會如來現相品
中如來齒間放光又放眉間中道果德光明又令
普賢菩薩入三昧說世界成就品華藏世界品毗
盧遮那品說諸佛果法令生愛樂既生愛樂巳於
第二會中令文殊師利說如來名號品四聖諦品
又於兩足輪下放光明其光明過十方十佛剎微
塵數世界外各有十佛剎微塵數菩薩皆來集會
又說菩薩問明品淨行品賢首品成就十信之門
兩足輪下光者為其最下明入信之首以信為因
信為最下故此是如來眉間果光放入故前如來
現相品中如來眉間放光巳入兩足輪中為欲明
舉佛果德用成信位諸有學者還信果法用成初
證入於十住之門故以是義故十方各有十佛剎
微塵數十首菩薩皆從十色世界十智如來所來
以十信為入道之初故是故所來菩薩皆名為首
十色世界者為十信菩薩未成實證明是凡夫雖
信果德佛境未離色塵以色為國十住菩薩理事
圓明以華為國為創從凡位理事開敷故十行菩
薩善達簡擇覺慧圓明以慧為國十迴向十地以
妙用自在以妙為國從當位法門所來以法為國
非為四大地水火風故入聖智者巳離此障十信

位中菩薩皆從十智佛所來者所謂不動智佛無
礙智佛解脫智佛如是十智佛者智為果德為十
信位中以果成信故為明信從果來以果為因故
若不以果為信即無所信故信無所依何故文殊
師利為上首者為文殊師利皆啟蒙之主故十方
諸佛皆以文殊師利妙德為發信心之首故以彰
顯法身根本智故常以文殊為果前之信普賢明
是差別智為果後之行故是故善財童子初見文
殊為信門後見慈氏為佛位又自見其身入普賢
身是佛果後行文殊為小男普賢為長子二聖合
體名之為佛文殊為法身妙慧普賢為萬行成德
故體用自在名之為佛文殊小男者為信證法身
根本智慧為初生故因初證本智法身能生佛家
故普賢為長子者為依根本智起行行差別智治
佛家法諸波羅蜜事自在故常以行門建佛家法
治佛家事但諸經之內以文殊為問答主者多明
法身佛性之門普賢為問答主者多論其行以此
表之又文殊乘師子者為明創證法身佛性根本
智斷惑之駿故普賢乘香象王者表行庠序為威
德故又文殊常居東方金色世界不動智佛所者
為明金為白色能離垢故金色者表法身也不動
智者依法性身根本智起智用即無動故普賢菩
薩常居東方寶威德上王佛所者明萬行為寶以
此行故成其威德若具行者以法寶身自在也威

德無畏自在為王若不具行者皆有所畏設居高
位不得為王為有所畏故與文殊師利同在東方
者為法身智身理事體用本自一故本無二故又
文殊居東北方清涼山者像艮卦艮為小男主東
北方故艮為小男為童蒙為文殊常化凡夫啟蒙
見性及本智之初首故又與普賢俱在東方卯位
卯為震卦震為長男又像日出東方春陽發萌無
物不生無物不照表理智雙徹體一無二如日出
東方無物不照春陽發萌無物不生以根本智差
別智無別體用生萬行故是故子為佛位丑為信
位寅為十住卯為十行辰為十迴向巳為十地午
為等覺未為晦明入俗同俗化迷申酉戌亥為所
化故如是安立法則法合如是故易卦坎為君離
為臣震為上相酉為上將東為青龍西為白虎前
為朱雀後為玄武青龍為吉慶白虎為凶害朱雀
為其明玄武為其黑是故如來治坎而發明普賢
為智相主萬行觀音為大悲之首治凶危為上將
文殊為覺蒙之首常為接信之師互體交參以持
佛家之法皆令眾生住於中道處恬和之性智慈
益物以是身皆金色目髮紺青體白而相黃為應
真和氣也皆為無形之形無色之色也若以其體
用也一一菩薩總具智德無邊次其法則常以文
殊為創信之首今以南北且立東西之一門若論
互體重玄一方總俱有十經云一切處普賢菩薩

一切處金色世界一切處文殊師利一切處不動
智佛經云佛身充滿於法界普現一切眾生前應
受化器悉充滿佛故處此菩提樹一切佛剎微塵
等爾所佛坐一毛孔皆有無量菩薩眾各為具說
普賢行如是一方即十方無盡一塵即剎海無窮
今為化儀各示方分總別今言十信者信何等位
決定成於十信之門如經十信中光明覺品云十
方一切處文殊師利於十方一切處說十方一切
處法門歎佛十種果德以成信位如光明覺品說
又令起信根者轉更明淨文殊師利又問十首菩
薩等業不知心心不知業等十問令起信者自身
觀照轉令深固經云諸法無作用亦無有體性是
故彼一切各各不相知又作水流火𦦨風起大地
所生不相知喻又下頌云分別觀內身此中誰是
我若能如是解彼達我有無如是文殊師利問十
首菩薩所成十信觀行之門具如問明品說又賢
首品中從凡夫位以信為首決定取佛大菩提果
故從凡夫地信十方諸佛心不動智與自心無異
智故只為無明所迷故無明與十方諸佛心本來
無二故從凡夫地信十方諸佛身根本智與自身
無異故何以故皆是一法性身一根本智猶如樹
枝一根生多枝葉等以因緣故一樹枝上成壞不
同故從凡夫地信如來十住十行十迴向十地我
悉盡能行之何以故自憶無始時來波流苦海無

益之事尚以行之何況如今有益之事菩薩萬行
濟眾生事豈不能為從凡夫地信十方諸佛皆從
三昧生我亦當得何以故諸佛三昧皆從如來自
性方便生我亦具有如來自體清淨之性與佛平
等從凡夫地信十方佛一切神通我亦當得何以
故諸佛神通依真智而得我但依真性智中無有
煩惱無明成智一切業亡唯有智慈通化自在從
凡夫地信佛智慧我亦當得何以故一切諸佛悉
從凡夫來故從凡夫地信佛大悲普覆一切我亦
當得何以故諸佛大悲從大願起我亦如諸佛發
大願故從凡夫地信佛自在我亦當得何以故諸
佛自在於性起法門智身法身入眾生界不染色
塵諸根自在我亦不離性起如來智故從凡夫地
信自發心經無盡劫修功德行滿位齊諸佛不移
一念何以故為三世無時故如是從凡夫信解始
終徹佛果位如上所發十種信者必能決定成就
十信之門住於堅固之種永不退轉又十信中文
殊師利及覺首等十首菩薩皆從十色世界來所
謂金色世界者表本白淨法中來故為明信心依
本信故妙色世界者為依理事自在妙用而生信
故蓮華色世界者依行能信故為蓮華表萬行故
薝蔔華色世界者表從福慶之色以理智大慈中
和性而生信心故五色之中黃色為最此為應真
色亦中宮色也表中道色故為此華為黃色華故

此信心菩薩為智慈中和之色應真世界來故優
鉢羅華色世界者其華赤黃色兼有紫𦦨氣表一
行行一切行能純能襍而生信故寶色世界表智
慈法行成信而可貴故金剛色世界表以佛果德
而生信心故必能決斷諸煩惱故頗棃色世界似
水精表信心本清淨故平等色世界表信法界平
等無二故如是十色世界皆是十信菩薩所信之
法門皆從自信法門中來故名曰從如是世界中
來巳下本所事佛所謂不動智佛無礙智佛解脫
智佛如是十箇智佛即是佛果中佛明信自智從
佛智果為因故來表不因佛果不成信故其十住
位中昇須彌山頂於兩足指端放百千妙色光明
明前十信位於普光明殿兩足下千輻輪中放光
表信位在凡未離凡地光出足下為表以信為初
因其位最下今說十住上昇須彌之頂者明十住
初心證法頂故從地昇上至相盡處故陟山王頂
至法王位處故明其止為山也以入真實證非止
不會於兩足指端放百千妙色光者為明足指以
艮為手足之指初取聖道非止不明履踐之始表
創從十信凡夫之位極始在十住初首履踐如來
法王聖蹤以其定門普觀凡聖一切境界性相無
礙色無不妙故稱為光如本業瓔珞經云修三賢
法入聖位法流水中心心寂滅自然流入妙覺之
位然此華嚴經意即不然識滅時亡情塵頓絕唯

真智境一念則五位齊明為全將佛果以為因故
設凡夫住世百年及以多劫而於自見不見須臾
可遷不見當成佛不見巳成佛不見現成佛十住
之位法既如是更有何生不成佛耶更有何生而
成正覺此華嚴經是本法界門一切諸佛本住大
宅一切佛子究竟所歸化身權乘總居其外若有
入者一入全真此位中初發心住菩薩見道住佛
知見入佛知見直與如來同身心性智相故頓印
五位行相總在其中如持明鏡普臨眾色此經法
門法合如是所有歎說應如是知應如是信解為
法界法門圓無始終於一念中歲月晦明重重無
盡一毫之內佛境眾生境色相無邊一成一切成
一壞一切壞此十住位中有十箇菩薩下同悉同
名之為慧本從來土皆號為華從十箇華國土來
本所事佛下名悉同名之為月釋云此位自巳證
真善簡邪正名之為慧理事齊發開敷若華以開
敷法門為國所居得法惱除清涼如月名為本所
事佛此之名目總是十住位中所證法門非虗名
也經云爾時法慧菩薩以佛神力入菩薩無量方
便三昧以三昧力故十方各千佛剎微塵數世界
之外有千佛剎微塵數諸佛皆同一號名曰法慧
普現其前以十三種加法慧菩薩十三加者語業
加以言稱歎善哉善哉身業加者以手摩法慧菩
薩頂智業加者經云即與法慧菩薩十種無礙智

及此土如來光照其身是為十三。

大方廣佛新華嚴經合論卷第四


音切

潛

(昨鹽切)。
撥

(北末切)。
斥

(尺音)。
悞

(五故切)。
儲

(直魚切)。
憍

(舉喬切)。
稽

(古奚
切)。
策

(楚革切)。
蠲

(古玄切)。
擇

(池格切)。
駿

(子峻切)。
庠

(似羊切)。
萌

(莫耕切)。

恬

(徒亷切)。
燄

(以贍切)。
薝

(瞻音)。
蔔

(蒲北切)。
輻

(方六切)。
創

(初亮切)。
