











大方廣佛新華嚴經合論卷第三十七
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

夜摩天宮偈讚品第二十

【【論】將釋此品約作三門分別一釋品名目二釋品
來意三隨文釋義第一釋品名目者明昇夜摩天
宮以說十行之法此品以功德林等十菩薩眾各
各以當位之行以偈都讚當位之法故名偈讚品
第二釋品來意者明欲說十行之法先須偈都讚
十行之中因果法門故此品須來若不先舉所行
之因果十行有何依成第三隨文釋義者於此一
品之中約作二門分別一長科經意二隨文解釋

第一長科經意者約作五段長科。】

「【經】爾時佛神力故十方各有一大菩薩一一各與佛
剎微塵數菩薩俱從十萬佛剎微塵數國土外諸世
界中而來集會其名曰功德林菩薩慧林菩薩勝林
菩薩無畏林菩薩慚愧林菩薩精進林菩薩力林菩
薩行林菩薩覺林菩薩智林菩薩此諸菩薩所從來
國所謂親慧世界幢慧世界寶慧世界勝慧世界燈
慧世界金剛慧世界安樂慧世界日慧世界淨慧世
界梵慧世界此諸菩薩各於佛所淨修梵行所謂常
住眼佛無勝眼佛無住眼佛不動眼佛天眼佛解脫
眼佛審諦眼佛明相眼佛最上眼佛紺青眼佛是諸
菩薩至佛所巳頂禮佛足隨所來方各化作摩尼藏
師子之座於其座上結跏趺坐。」

【【論】第一爾時佛神力故巳下至結跏趺坐有十三
行半經明隨位菩薩功德林等十菩薩并陳自行
佛因果來集分第二隨文釋義者於此分中義分
為三一釋菩薩名及配隨位進修之因果二釋剎
土遠近之意三釋菩薩各各同號徧周第一釋菩
薩名及配隨位進修之因果者約有十種因果第
一功德林菩薩者如十住位中初生佛智慧家故
菩薩名法慧及財慧等此位明從慧行行福智二
報廣多故以林為名也又林者廣多義覆蔭義莊
嚴義身榦枝條華葉果實相資義明行位菩薩以
無性智慧莊嚴萬行枝條大悲為葉覆蔭攝化一

切眾生皆令自他菩提華果悉開發故如川澤有
林眾鳥歸若人有行多人依是故十行菩薩目之
名林此當歡喜行主檀波羅蜜門如善財十行之
初善知識名為善見在林中經行亦如此也國名
三眼者如此位佛果號為眼也國名親慧世界者
明此十行親從佛慧所生為因亦常與一切眾生
以為親近佛果號為常住眼佛為親從佛智慧生
故所有知根利俗直令得其常住之智眼故明自
得如來智慧之眼所有利生亦令他得智眼故明
以如來智慧觀根利生之智即是當位佛果也功
德林是表所行行之人親慧世界是當位所修行
智慧之因常住眼佛是當位知根見解之果也與
根本智相應名常住眼佛第二慧林菩薩者明智
慧如林廣多義故此是饒益行以智慧饒益一切
眾生令不迷故行戒波羅蜜此位以智慧為戒體
故如善財童子十行中善知識釋天童子行戒波
羅蜜以算法相法印法即安置村營城邑吉凶之
地是智慧故十住之中以法身為戒體此十行之
中以智慧為戒體故幢慧世界是所修行因以慧
為戒體於生死中不傾動故無勝眼佛是所行之
果以慧眼知根餘無勝故第三勝林菩薩者此是
無違逆行主忍波羅蜜諸行之中忍行最在初無
忍不成行也故號勝林菩薩如善財童子於此位
中善知識是優婆夷名為具足為忍波羅蜜總攝

眾行慈悲喜捨總在其中明優婆夷者表慈悲行
也素服被髮是戒忍之相處其一室室開四門表
慈育眾生四攝法也十千侍女萬行具也以一小
器濟慧無窮者表離慢自高四攝無限故明一一
波羅蜜互含用故勝林菩薩是行行之人寶慧世
界是所修行之法明以忍為眾行之寶可貴重故
無住眼佛即是忍中之佛果也明雖行忍行而不
念所行也第四無畏林菩薩者明常行精進即於
生死利人天之無畏也主無屈撓行為以智慧知
時知法知根利物不撓其事不滯其功故如善財
善知識明智居士是此位中善知識也為以明智
利眾生即行無屈撓故住大興城是精進義故於
市肆衢道者明饒益廣多無限利益故須臾繫念
作意方便故仰視虗空隨所須物惠利眾生皆從
空下者明智如空應智念故空為智本智不異空
故是故觀空物隨智現也是故空者眾法之本以
此觀之明一切功德總從空智而有無畏林菩薩
者是此位行行之人勝慧世界是修行之法不動
眼佛是此位中之佛果故明精進之位不隨物變
故佛號不動眼故於境不動名為精進第五慚媿
林菩薩是無癡亂行主禪波羅蜜為具慚媿而行
禪為禪定發慧即行無癡亂故如善財知識寶髻
長者是此位中善知識也在於市中明行中禪體
閙而恒寂執善財手將詣所居之宅明引接也明

於生死市中引接將詣所居智果故明觀果知因
其宅寶嚴十層八門院有八門閣有十層八門明
八正道十層之閣約十波羅蜜之報一如十度之
行從下向上排之自具法則至文方明此約禪體
總收萬行慚媿林菩薩是此位所修行之人燈慧
世界是所行之法為定能起慧明照物故世界名
燈也天眼佛者是此位佛果也為定能淨諸根故
號天眼佛第六精進林菩薩此是善現行主般若
波羅蜜門為以般若善現眾行以益含生故號精
進林如善財此位中善知識號普眼長者明初救
身命次施飲食後與說法一一隨根明智慧成就
故精進林是修行之人金剛慧世界是修行之法
明智慧破煩惱名金剛故解脫眼佛是此位之佛
果第七力林菩薩是無著行主方便波羅蜜明以
方便處俗利生同其行流處世無著成大悲行是
為力林也以真入俗處纏不汙是故名為力林如
善財此位善知識號無厭足王為行大悲自化現
身作諸不善還自化其身追捉治罰或斷命根苦
當治之令實眾生懼而斷惡救護眾生愛而不捨
名無厭足力林菩薩是能行行之人安樂慧世界
是所修之法審諦眼佛是此位果也為此位是成
大慈悲門故名安樂世界約安樂眾生得名佛號
審諦眼者審知眾生應何法化故方始調伏第八
行林菩薩是難得行主願波羅蜜難得能得名為

行林此智位難可昇故名難得能得如善財童子
此位善知識王名大光是第八智隨大願滿眾生
意行大饒益普施眾生世間樂具一切智寶悉皆
施之行林菩薩是能行行之人日慧世界是所修
之法此位智體增明世界名日慧明相眼佛是此
位之果為此位智體增明佛果號明相眼佛第九
覺林菩薩是善法行主力波羅蜜如善財此位善
知識號不動優婆夷是第九法師位何故為女身
為明處法師位時貞潔慈悲柔輭以女表之此女
發心巳經閻浮提微塵劫自發心來心無一念五
欲之想明貞潔慈悲柔輭是法師之德也是故此
菩薩號曰覺林主力波羅蜜覺林菩薩是行行之
人淨慧世界是修行之法最上眼佛是所修行之
果為智慧淨故佛號最上眼第十智林菩薩是真
實慧行故主智波羅蜜在此名位相似可知如善
財此位知識號出家外道名為徧行明得智自在
能同邪見攝諸邪見云三千之境九十六種外道
我皆為之智林菩薩是能修行之人梵慧世界是
所修之法紺青眼佛是此位之果紺青是十行之
智一終之滿明淨照燭之極故第二釋剎土遠近
之意經云十方一一各與佛剎微塵數菩薩俱從
十方十萬佛剎微塵數國土之外諸世界中而來
集會者十住云百佛剎微塵此位云十萬者明進
昇智慧之增廣迷心及諸境為塵之量迷執所居

名之為國心隨境轉名之為諸國土之外執亡智
契名之為來明智徧周境無不達故號菩薩一一
菩薩例然總明達迷智徧第三釋各各同號菩薩
徧周者明心迷諸境塵表無明廣多故心悟智通
遐周剎海一切種智無不同其見故即各各名號
徧周明迷時無境不惑悟巳無境不智是諸菩薩
巳下頂禮佛足明致敬昇座化座摩尼藏表十行
處生死而化眾生行常無垢故摩尼座者離垢寶
也藏者含藏義師子者無畏也此明凡行有染聖
行無垢也師子依主立名故總明修行者智德所
行之法。】

「【經】如此世界中夜摩天上菩薩來集一切世界悉亦
如是其諸菩薩世界如來所有名號悉等無別。」

【【論】第二如此世界巳下至悉等無別可兩行經都
舉十方世界菩薩來集此分。】

「【經】爾時世尊從兩足上放百千億妙色光明普照十
方一切世界夜摩宮中佛及大眾靡不皆現。」

【【論】第三爾時世尊巳下至靡不皆現可兩行經明
放光所在分爾時世尊從兩足趺上放百千億光
明者十信足下輪中放光十住足指端放光此十
行之中足趺上明次第隨位昇進表法光從十千
百千百億千億妙色光明總明隨位昇進也凡足
下足指端足趺上總不離所行之行。】

「【經】爾時功德林菩薩承佛威力普觀十方而說頌言。」


【【論】第四爾時功德林菩薩一行經明觀法說頌分
自此長行巳下有十段頌文是十林菩薩各各自
頌當位所修行之法以此十法共成一行如是一
一行中皆具十行各各隨自行位中名目下義即
是所讚之法如文具明。】

【經】

「　佛放大光明
　普照於十方
　悉見天人尊
　通達無障礙
　佛坐夜摩宮
　普徧十方界
　此事甚奇特
　世間所希有
　須夜摩天王
　偈讚十如來
　如此會所見
　一切處咸爾
　彼諸菩薩眾
　皆同我等名
　十方一切處
　演說無上法
　所從諸世界
　名號亦無別
　各於其佛所
　淨修於梵行
　彼諸如來等
　名號悉亦同
　國土皆豐樂
　神力悉自在
　十方一切處
　皆謂佛在此
　或見在人間
　或見住天宮
　如來普安住
　一切諸國土
　我等今見佛
　處此天宮殿
　昔發菩提願
　普及十方界
　是故佛威力
　充徧難思議
　遠離世所貪
　具足無邊德
　故獲神通力
　眾生靡不見
　遊行十方界
　如空無所礙
　一身無量身
　其相不可得
　佛功德無邊
　云何可測知
　無住亦無去
　普入於法界」



爾時慧林菩薩承佛威力普觀十方而說頌言。


「　世間大導師
　離垢無上尊
　不可思議劫
　難可得值遇
　佛放大光明
　世間靡不見

　為眾廣開演
　饒益諸羣生
　如來出世間
　為世除癡冥
　如是世間燈
　希有難可見
　巳修施戒忍
　精進及禪定
　般若波羅蜜
　以此照世間
　如來無與等
　求比不可得
　不了法真實
　無有能得見
　佛身及神通
　自在難思議
　無去亦無來
　說法度眾生
　若有得見聞
　清淨天人師
　永出諸惡趣
　捨離一切苦
　無量無數劫
　修習菩提行
　不能知此義
　不可得成佛
　不可思議劫
　供養無量佛
　若能知此義
　功德超於彼
　無量剎珍寶
　滿中施於佛
　不能知此義
　終不成菩提」



爾時勝林菩薩承佛威力普觀十方而說頌言。


「　譬如孟夏月
　空淨無雲曀
　赫日揚光輝
　十方靡不充
　其光無限量
　無有能測知
　有目斯尚然
　何況盲冥者
　諸佛亦如是
　功德無邊際
　不可思議劫
　莫能分別知
　諸法無來處
　亦無能作者
　無有所從生
　不可得分別
　一切法無來
　是故無有生
　以生無有故
　滅亦不可得
　一切法無生
　亦復無有滅
　若能如是解
　斯人見如來
　諸法無生故
　自性無所有
　如是分別知
　此人達深義
　以法無性故
　無有能了知
　如是解於法
　究竟無所解
　所說有生者

　以現諸國土
　能知國土性
　其心不迷惑
　世間國土性
　觀察悉如實
　若能於此知
　善說一切義」



爾時無畏林菩薩承佛威力普觀十方而說頌言。


「　如來廣大身
　究竟於法界
　不離於此座
　而徧一切處
　若聞如是法
　恭敬信樂者
　永離三惡道
　一切諸苦難
　設往諸世界
　無量不可數
　專心欲聽聞
　如來自在力
　如是諸佛法
　是無上菩提
　假使欲暫聞
　無有能得者
　若有於過去
　信如是佛法
　巳成兩足尊
　而作世間燈
　若有當得聞
　如來自在力
　聞巳能生信
　彼亦當成佛
　若有於現在
　能信此佛法
　亦當成正覺
　說法無所畏
　無量無數劫
　此法甚難值
　若有得聞者
　當知本願力
　若有能受持
　如是諸佛法
　持巳廣宣說
　此人當成佛
　況復勤精進
　堅固心不捨
　當知如是人
　決定成菩提」



爾時慚媿林菩薩承佛威力普觀十方而說頌言。


「　若人得聞是
　希有自在法
　能生歡喜心
　疾除疑惑網
　一切知見人
　自說如是言
　如來無不知
　是故難思議
　無有從無智
　而生於智慧
　世間常闇冥
　是故無能生
　如色及非色
　此二不為一
　智無智亦然

　其體各殊異
　如相與無相
　生死及涅槃
　分別各不同
　智無智如是
　世界始成立
　無有敗壞相
　智無智亦然
　二相非一時
　如菩薩初心
　不與後心俱
　智無智亦然
　二心不同時
　譬如諸識身
　各各無和合
　智無智如是
　究竟無和合
　如阿伽陀藥
　能滅一切毒
　有智亦如是
　能滅於無智
　如來無有上
　亦無與等者
　一切無能比
　是故難值遇」



爾時精進林菩薩承佛威力普觀十方而說頌言。


「　諸法無差別
　無有能知者
　唯佛與佛知
　智慧究竟故
　如金與金色
　其性無差別
　法非法亦然
　體性無有異
　眾生非眾生
　二俱無真實
　如是諸法性
　實義俱非有
　譬如未來世
　無有過去相
　諸法亦如是
　無有一切相
　譬如生滅相
　種種皆非實
　諸法亦復然
　自性無所有
　涅槃不可取
　說時有二種
　諸法亦復然
　分別有殊異
　如依所數物
　而有於能數
　彼性無所有
　如是了知法
　譬如算數法
　增一至無量
　數法無體性
　智慧故差別
　譬如諸世間
　劫燒有終盡
　虗空無損壞
　佛智亦如是
　如十方眾生
　各取虗空相
　諸法亦如是
　世間妄分別」




爾時力林菩薩承佛威力普觀十方而說頌言。


「　一切眾生界
　皆在三世中
　三世諸眾生
　悉住五蘊中
　諸蘊業為本
　諸業心為本
　心法猶如幻
　世間亦如是
　世間非自作
　亦復非他作
　而其得有成
　亦復得有壞
　世間雖有成
　世間雖有壞
　了達世間者
　此二不應說
　云何為世間
　云何非世間
　世間非世間
　但是名差別
　三世五蘊法
　說名為世間
　彼滅非世間
　如是但假名
　云何說諸蘊
　諸蘊有何性
　蘊性不可滅
　是故說無生
　分別此諸蘊
　其性本空寂
　空故不可滅
　此是無生義
　眾生既如是
　諸佛亦復然
　佛及諸佛法
　自性無所有
　能知此諸法
　如實不顛倒
　一切知見人
　常見在其前」



爾時行林菩薩承佛威力普觀十方而說頌言。


「　譬如十方界
　一切諸地種
　自性無所有
　無處不周徧
　佛身亦如是
　普徧諸世界
　種種諸色相
　無住無來處
　但以諸業故
　說名為眾生
　亦不離眾生
　而有業可得
　業性本空寂
　眾生所依止
　普作眾色相
　亦復無來處
　如是諸色相
　業力難思議
　了達其根本
　於中無所見
　佛身亦如是
　不可得思議
　種種諸色相
　普現十方剎

　身亦非是佛
　佛亦非是身
　但以法為身
　通達一切法
　若能見佛身
　清淨如法性
　此人於佛法
　一切無疑惑
　若見一切法
　本性如涅槃
　是則見如來
　究竟無所住
　若修習正念
　明了見正覺
　無相無分別
　是名法王子」



爾時覺林菩薩承佛威力徧觀十方而說頌言。


「　譬如工畫師
　分布諸彩色
　虗妄取異相
　大種無差別
　大種中無色
　色中無大種
　亦不離大種
　而有色可得
　心中無彩畫
　彩畫中無心
　然不離於心
　有彩畫可得
　彼心恒不住
　無量難思議
　示現一切色
　各各不相知
　譬如工畫師
　不能知自心
　而由心故畫
　諸法性如是
　心如工畫師
　能畫諸世間
　五蘊悉從生
　無法而不造
　如心佛亦爾
　如佛眾生然
　應知佛與心
　體性皆無盡
　若人知心行
　普造諸世間
　是人則見佛
　了佛真實性
　心不住於身
　身亦不住心
　而能作佛事
　自在未曾有
　若人欲了知
　三世一切佛
　應觀法界性
　一切唯心造」



爾時智林菩薩承佛威力普觀十方而說頌言。


「　所取不可取
　所見不可見
　所聞不可聞
　一心不思議
　有量及無量
　二俱不可取

　若有人欲取
　畢竟無所得
　不應說而說
　是為自欺誑
　巳事不成就
　不令眾歡喜
　有欲讚如來
　無邊妙色身
　盡於無數劫
　無能盡稱述
　譬如隨意珠
　能現一切色
　無色而現色
　諸佛亦如是
　又如淨虗空
　非色不可見
　雖現一切色
　無能見空者
　諸佛亦如是
　普現無量色
　非心所行處
　一切莫能覩
　雖聞如來聲
　音聲非如來
　亦不離於聲
　能知正等覺
　菩提無來去
　離一切分別
　云何於是中
　自言能得見
　諸佛無有法
　佛於何有說
　但隨其自心
　謂說如是法」



【【論】第五從初頌巳下有十段經明十行之中各申
自行法門因果分巳下如名之義各歎當位所行
之法達名知法可知。】

十行品第二十一

【【論】將釋此品約作三門分別一釋品名目二釋品
來意三隨文釋義第一釋品名目者此品正說十
種行門名為十行品第二釋品來意者此夜摩天
宮本意說十行品為表此天蓮華開為晝合為夜
為此天光自相照及無有日月但看蓮華開合而
辨晝夜名為時分天夜摩者梵語也如此位菩薩
知眾生心欲開發時應時引接未應度者與作得
度因緣以此處而表之故於此處說十種行門前

之兩品且明至此天處而稱歎之此一品正說十
行門故此品須來明前之十住猶依須彌之頂此
之十行依空所行表行無著也第三隨文解釋中
約分為二一長科經意二隨文解說第一長科經
意者此之一品經網作十四段長科第一爾時巳
下至是為十有二十五行經明同號功德林佛共
加持功德林菩薩正說十行第二佛子巳下至第
一歡喜行有四十三行經明正說初歡喜行之法
門第三佛子巳下至第二饒益行有四十二行經
明饒益行如是上下總一品通偈頌有十四段經
末後兩段長行初一段動地興供分次一段功德
林觀眾說頌分次二百二行頌說頌歎法分一品
上下總通為十四段如經自有分劑不煩科文。】

「【經】爾時功德林菩薩承佛神力入菩薩善思惟三昧
入是三昧巳十方各過萬佛剎微塵數世界外有萬
佛剎微塵數諸佛皆號功德林而現其前告功德林
菩薩言善哉佛子乃能入此善思惟三昧善男子此
是十方各萬佛剎微塵數同名諸佛共加於汝亦是
毗盧遮那如來往昔願力威神之力及諸菩薩眾善
根力令汝入是三昧而演說法為增長佛智故深入
法界故了知眾生界故所入無礙故所行無障故得
無量方便故攝取一切智性故覺悟一切諸法故知
一切諸根故能持說一切法故所謂發起諸菩薩十
種行善男子汝當承佛威神之力而演此法是時諸

佛即與功德林菩薩無礙智無著智無斷智無師智
無癡智無異智無失智無量智無勝智無懈智無奪
智何以故此三昧力法如是故爾時諸佛各伸右手
摩功德林菩薩頂時功德林菩薩即從定起告諸菩
薩言佛子菩薩行不可思議與法界虗空界等何以
故菩薩摩訶薩學三世諸佛而修行故佛子何等是
菩薩摩訶薩行佛子菩薩摩訶薩有十種行三世諸
佛之所宣說何等為十一者歡喜行二者饒益行三
者無違逆行四者無屈撓行五者無癡亂行六者善
現行七者無著行八者難得行九者善法行十者真
實行是為十。」

【【論】第一爾時巳下至是為十有二十五行經明同
號功德林佛共加持功德林菩薩正說十行分於
此分中約作四門分別一明三昧名二明同號佛
數三明諸佛所以共入定菩薩同號四明同號諸
佛來加第一明三昧名者何以名善思惟三昧三
昧者云離沈掉定之異名且約禪定中有四種禪
一愚夫所行禪二觀察義禪三念真如禪四如來
禪今云善思惟三昧者是觀察義禪為審定其法
善須觀察正念思惟安立法門為後學者而作法
則故第二明同號佛數者舉萬佛剎微塵數佛皆
號功德林明若迷其心境無明與無限剎塵不殊
若了達心源智慧功德等十方而無盡第三明所
以與入定菩薩而同號者以自一心洞曉與法界

福智無差今此菩薩入此定門以與一切諸佛契
同福慧遂得同號佛來加持明與十方諸佛智慧
解行同故福德功德同故第四明同號佛來加者
有六種加一言歎加以言歎譽故二毗盧遮那願
力加乘往願故三毗盧遮那神力加契佛神力故
四諸菩薩眾善根加同善根故五諸佛與智加得
十種無礙智故六諸佛以手摩頂加安慰許說法
故巳下明功德林菩薩即從定起正說十種行門
如下十種行中以十波羅蜜為體。】

「【經】佛子何等為菩薩摩訶薩歡喜行佛子此菩薩為
大施主凡所有物悉能慧施其心平等無有悔恡不
望果報不求名稱不貪利養但為救護一切眾生攝
受一切眾生饒益一切眾生為學習諸佛本所修行
憶念諸佛本所修行愛樂諸佛本所修行清淨諸佛
本所修行增長諸佛本所修行住持諸佛本所修行
顯現諸佛本所修行演說諸佛本所修行令諸眾生
離苦得樂佛子菩薩摩訶薩修此行時令一切眾生
歡喜愛樂隨諸方土有貧乏處以願力故往生於彼
豪貴大富財寶無盡假使於念念中有無量無數眾
生詣菩薩所白言仁者我等貧乏靡所資贍飢羸困
苦命將不全唯願慈哀施我身肉令我得食以活其
命爾時菩薩即便施之令其歡喜心得滿足如是無
量百千眾生而來乞求菩薩於彼曾無退怯但更增
長慈悲之心以是眾生咸來乞求菩薩見之倍復歡

喜作如是念我得善利此等眾生是我福田是我善
友不求不請而來教我入佛法中我今應當如是修
學不違一切眾生之心又作是念願我巳作現作當
作所有善根令我未來於一切世界一切眾生中受
廣大身以是身肉充足一切飢苦眾生乃至若有一
小眾生未得飽足願不捨命所割身肉亦無有盡以
此善根願得阿耨多羅三藐三菩提證大涅槃願諸
眾生食我肉者亦得阿耨多羅三藐三菩提獲平等
智具諸佛法廣作佛事乃至入於無餘涅槃若一眾
生心不滿足我終不證阿耨多羅三藐三菩提菩薩
如是利益眾生而無我想眾生想有想命想種種想
補特伽羅想人想摩納婆想作者想受者想但觀法
界眾生界無邊際法空法無所有法無相法無體法
無處法無依法無作法作是觀時不見自身不見施
物不見受者不見福田不見業不見報不見果不見
大果不見小果爾時菩薩觀去來今一切眾生所受
之身尋即壞滅便作是念奇哉眾生愚癡無智於生
死內受無數身危脆不停速歸壞滅若巳壞滅若今
壞滅若當壞滅而不能以不堅固身求堅固身我當
盡學諸佛所學證一切智知一切法為諸眾生說三
世平等隨順寂靜不壞法性令其永得安隱快樂佛
子是名菩薩摩訶薩第一歡喜行。」

【【論】第一歡喜行中檀波羅蜜為體有四十三行經
分為五段一佛子何等為歡喜行巳下至令一切

眾生歡喜愛樂有九行半經明行檀波羅蜜學佛
所修行分二隨諸方土有貧乏處巳下至不違一
切眾生之心有十行半經明此位菩薩見貧乏之
處誓願生彼富貴家悉捨資財及以身命饒益分
三又作如是念巳下至三藐三菩提有八行半經
明菩薩於飢餓劫中作廣大身捨之濟乏四菩薩
如是巳下至不見大果不見小果有六行半經明
知真無想分補特伽羅想此曰數數取趣摩納婆
想者此曰少年亦曰儒童意云不分別善惡老少
悉皆施與五從爾時菩薩觀去來今巳下至第一
歡喜行有七行半經明觀眾生不堅自求堅固身
令永安隱分。】

「【經】佛子何等為菩薩摩訶薩饒益行此菩薩護持淨
戒於色聲香味觸心無所著亦為眾生如是宣說不
求威勢不求種族不求富饒不求色相不求王位如
是一切皆無所著但堅持淨戒作如是念我持淨戒
必當捨離一切纏縛貪求熱惱諸難逼迫毀謗亂濁
得佛所讚平等正法佛子菩薩如是持淨戒時於一
日中假使無數百千億那由他諸大惡魔詣菩薩所
一一各將無量無數百千億那由他天女皆於五欲
善行方便端正姝麗傾惑人心執持種種珍翫之具
欲來惑亂菩薩道意爾時菩薩作如是念此五欲者
是障道法乃至障礙無上菩提是故不生一念欲想
心淨如佛唯除方便教化眾生而不捨於一切智心

佛子菩薩不以欲因緣故惱一眾生寧捨身命而終
不作惱眾生事菩薩自得見佛巳來未曾心生一念
欲想何況從事若或從事無有是處爾時菩薩但作
是念一切眾生於長夜中想念五欲趣向五欲貪著
五欲其心決定躭染沈溺隨其流轉不得自在我今
應當令此諸魔及諸天女一切眾生住無上戒住淨
戒巳於一切智心無退轉得阿耨多羅三藐三菩提
乃至入於無餘涅槃何以故此是我等所應作業應
隨諸佛如是修學作是學巳離諸惡行計我無知以
智入於一切佛法為眾生說令除顛倒然知不離眾
生有顛倒不離顛倒有眾生不於顛倒內有眾生不
於眾生內有顛倒亦非顛倒是眾生亦非眾生是顛
倒顛倒非內法顛倒非外法眾生非內法眾生非外
法一切諸法虗妄不實速起速滅無有堅固如夢如
影如幻如化誑惑愚夫如是解者即能覺了一切諸
行通達生死及與涅槃證佛菩提自得度令他得度
自解脫令他解脫自調伏令他調伏自寂靜令他寂
靜自安隱令他安隱自離垢令他離垢自清淨令他
清淨自涅槃令他涅槃自快樂令他快樂佛子此菩
薩復作是念我當隨順一切如來離一切世間行具
一切諸佛法住無上平等處等觀眾生明達境界離
諸過失斷諸分別捨諸執著善巧出離心恒安住無
上無說無依無動無量無邊無盡無色甚深智慧佛
子是名菩薩摩訶薩第二饒益行。」


【【論】第二饒益行中以戒波羅蜜為體有四十二行
經分為五段一佛子何等為菩薩饒益行巳下至
得佛所讚平等正法有六行半經明於五塵境界
不著分二佛子菩薩如是持淨戒時巳下至一切
智心有八行經明魔將天女不能惑亂分三佛子
巳下至無餘涅槃有八行半經明菩薩不以五欲
惱眾生分四何以故巳下至令他快樂有十三行
半經明善自調伏方能說法令他得樂分五佛子
巳下至饒益行有六行經明得離世間行入甚深
智慧分。】

「【經】佛子何等為菩薩摩訶薩無違逆行此菩薩常修
忍法謙下恭敬不自害不他害不兩害不自取不他
取不兩取不自著不他著不兩著亦不貪求名聞利
養但作是念我當常為眾生說法令離一切惡斷貪
瞋癡憍慢覆藏慳嫉諂誑令恒安住忍辱柔和佛子
菩薩成就如是忍法假使有百千億那由他阿僧祇
眾生來至其所一一眾生化作百千億那由他阿僧
祇口一一口出百千億那由他阿僧祇語所謂不可
喜語非善法語不悅意語不可愛語非仁賢語非聖
智語非聖相應語非聖親近語深可厭惡語不堪聽
聞語以是言辭毀辱菩薩又此眾生一一各有百千
億那由他阿僧祇手一一手各執百千億那由他阿
僧祇器仗逼害菩薩如是經於阿僧祇劫曾無休息
菩薩遭此極大楚毒身毛皆豎命將欲斷作是念言

我因是苦心若動亂則自不調伏自不守護自不明
了自不修習自不正定自不寂靜自不愛惜自生執
著何能令他心得清淨菩薩爾時復作是念我從無
始劫住於生死受諸苦惱如是思惟重自勸勵令心
清淨而得歡喜善自調攝自能安住於佛法中亦令
眾生同得此法復更思惟此身空寂無我我所無有
真實性空無二若苦若樂皆無所有諸法空故我當
解了廣為人說令諸眾生滅除此見是故我今雖遭
苦毒應當忍受為慈念眾生故饒益眾生故安樂眾
生故憐愍眾生故攝受眾生故不捨眾生故自得覺
悟故令他覺悟故心不退轉故趣向佛道故是名菩
薩摩訶薩第三無違逆行。」

【【論】第三無違逆行以忍波羅蜜為體有三十行經
分為三段一佛子巳下至忍辱柔和有五行半經
明不害自他忍辱柔和分二佛子巳下至令他心
得清淨有十三行半經明菩薩身語加害堪忍分
三菩薩爾時巳下至無違逆行有十行半經明菩
薩觀空成忍分。】

「【經】佛子何等為菩薩摩訶薩無屈撓行此菩薩修諸
精進所謂第一精進大精進勝精進殊勝精進最勝
精進最妙精進上精進無上精進無等精進普徧精
進性無三毒性無憍慢性不覆藏性不慳嫉性無諂
誑性自慚媿終不為惱一眾生故而行精進但為斷
一切煩惱故而行精進但為拔一切惑本故而行精

進但為除一切習氣故而行精進但為知一切眾生
界故而行精進但為知一切眾生死此生彼故而行
精進但為知一切眾生煩惱故而行精進但為知一
切眾生心樂故而行精進但為知一切眾生境界故
而行精進但為知一切眾生諸根勝劣故而行精進
但為知一切眾生心行故而行精進但為知一切法
界故而行精進但為知一切佛法根本性故而行精
進但為知一切佛法平等性故而行精進但為知三
世平等性故而行精進但為得一切佛法智光明故
而行精進但為證一切佛法智故而行精進但為知
一切佛法一實相故而行精進但為知一切佛法無
邊際故而行精進但為得一切佛法廣大決定善巧
智故而行精進但為得分別演說一切佛法句義智
故而行精進佛子菩薩摩訶薩成就如是精進行巳
設有人言汝頗能為無數世界所有眾生以一一眾
生故於阿鼻地獄經無數劫備受眾苦令彼眾生一
一得值無數諸佛出興於世以見佛故具受眾樂乃
至入於無餘涅槃汝乃當成阿耨多羅三藐三菩提
能爾不耶答言我能設復有人作如是言有無量阿
僧祇大海汝當以一毛端滴之令盡有無量阿僧祇
世界盡末為塵彼滴及塵一一數之悉知其數為眾
生故經爾許劫於念念中受苦不斷菩薩行不以聞
此語故而生一念悔恨之心但更增上歡喜踊躍深
自慶幸得大善利以我力故令彼眾生永脫諸苦菩

薩以此所行方便於一切世界中令一切眾生乃至
究竟無餘涅槃是名菩薩摩訶薩第四無屈撓行。」

【【論】第四無屈撓行以精進波羅蜜為體有三十七
行半經分為三段一佛子巳下至一切佛法句義
故而行精進有二十二行半經明菩薩不求世利
為求佛一切智故行精進分二佛子菩薩摩訶薩
巳下至答言我能有六行經明菩薩為眾生入地
獄受苦無辭勞分三設復有人巳下至無屈撓行
有八行半經明菩薩為饒益眾生故多劫受苦不
辭勞分。】

「【經】佛子何等為菩薩摩訶薩離癡亂行此菩薩成就
正念心無散亂堅固不動最上清淨廣大無量無有
迷惑以是正念故善解世間一切語言能持出世諸
法言說所謂能持色法非色法言說能持建立色自
性言說乃至能持建立受想行識自性言說心無癡
亂於世間中死此生彼心無癡亂入胎出胎心無癡
亂發菩提意心無癡亂事善知識心無癡亂勤修佛
法心無癡亂覺知魔事心無癡亂離諸魔業心無癡
亂於不可說劫修菩薩行心無癡亂此菩薩成就如
是無量正念於無量阿僧祇劫中從諸佛菩薩善知
識所聽聞正法所謂甚深法廣大法莊嚴法種種莊
嚴法演說種種名句文身法菩薩莊嚴法佛神力光
明無上法正希望決定解清淨法不著一切世間法
分別一切世間法甚廣大法離癡翳照了一切眾生

法一切世間共法不共法菩薩智無上法一切智自
在法菩薩聽聞如是法巳經阿僧祇劫不忘不失心
常憶念無有間斷何以故菩薩摩訶薩於無量劫修
諸行時終不惱亂一眾生令失正念不壞正法不斷
善根心常增長廣大智故復次此菩薩摩訶薩種種
音聲不能惑亂所謂高大聲麤濁聲極令人恐怖聲
悅意聲不悅意聲諠亂耳識聲沮壞六根聲此菩薩
聞如是等無量無數好惡音聲假使充滿阿僧祇世
界未曾一念心有散亂所謂正念不亂境界不亂三
昧不亂入甚深法不亂行菩提行不亂發菩提心不
亂憶念諸佛不亂觀真實法不亂化眾生智不亂淨
眾生智不亂決了甚深義不亂不作惡業故無惡業
障不起煩惱故無煩惱障不輕慢法故無有慢法障
不誹謗正法故無有報障佛子如上所說如是等聲
一一充滿阿僧祇世界於無量無數劫未曾斷絕悉
能壞亂眾生身心一切諸根而不能壞此菩薩心菩
薩入三昧中住於聖法思惟觀察一切音聲善知音
聲生住滅相善知音聲生住滅性如是聞巳不生於
貪不起於瞋不失於念善取其相而不染著知一切
聲皆無所有實不可得無有作者亦無本際與法界
等無有差別菩薩如是成就寂靜身語意行至一切
智永不退轉善入一切諸禪定門知諸三昧同一體
性了一切法無有邊際得一切法真實智慧得離音
聲甚深三昧得阿僧祇諸三昧門增長無量廣大悲

心是時菩薩於一念中得無數百千三昧聞如是聲
心不惑亂令其三昧漸更增廣作如是念我當令一
切眾生安住無上清淨念中於一切智得不退轉究
竟成就無餘涅槃是名菩薩摩訶薩第五離癡亂行。」

【【論】第五離癡亂行以禪波羅蜜為體有四十九行
經分為六段一佛子巳下至修菩薩行心無癡亂
有十行經明以正念隨於生死中利生無亂分二
此菩薩巳下至心常憶念無有間斷有九行經明
菩薩聞持正念不亂分三何以故巳下至未曾一
念心有散亂有七行半經明以正念於好惡音聲
無散亂分四所謂正念不亂巳下至而不能壞此
菩薩心有八行半經明聞法及利生無餘障分五
菩薩入三昧中巳下至等無差別有五行經明觀
聲無體堪忍分六菩薩如是成就寂靜身語意行
巳下至離癡亂行有九行經明身口意淨堪入諸
法不離一性分。】

大方廣佛新華嚴經合論卷第三十七


音切

紺

(古暗切)。
撓

(奴巧切)。
贍

(時艷切)。
羸

(力為切)。
脆

(取藏切)。
謗

(北浪切)。
姝

(昌朱切)。
欺

(去其切)。
乏

(伐音)。
遭

(祖勞切)。
豎

(臣庾切)。
堪

(苦含切)。
嫉

(疾音)。
誹

(方尾切)。
穩

(烏本切)。
翫

(五貫切)。
豪

(乎刀切)。
畫

(胡卦切)。
彩

(七宰切)。
榦

(古案
切)。
罰

(伐音)。
耎

(而兗切)。
曀

(於計切)。
恡

(良刃切)。
儒

(如音)。

