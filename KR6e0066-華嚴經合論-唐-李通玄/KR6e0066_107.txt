











大方廣佛新華嚴經合論卷第一百七
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

入法界品第三十九之二十

【【論】第五去此不遠寂靜音海夜神主難勝地。】

【經】爾時善財童子於普救眾生妙德夜神所聞菩薩
普現一切世間調伏眾生解脫門了知信解自在安
住而往寂靜音海夜神所頂禮其足遶無數帀於前
合掌而作是言聖者我巳先發阿耨多羅三藐三菩
提心我欲依善知識學菩薩行入菩薩行修菩薩行
住菩薩行唯願慈哀為我宣說菩薩云何學菩薩行
云何修菩薩道時彼夜神告善財言善哉善哉善男

子汝能依善知識求菩薩行善男子我得菩薩念念
出生廣大喜莊嚴解脫門善財言大聖此解脫門為
何事業行何境界起何方便作何觀察夜神言善男
子我發起清淨平等樂欲心我發起離一切世間塵
垢清淨堅固莊嚴不可壞樂欲心我發起攀緣不退
轉位永不退轉心我發起莊嚴功德寶山不動心我
發起無住處心我發起普現一切眾生前救護心我
發起見一切佛海無厭足心我發起求一切菩薩清
淨願力心我發起住大智光明海心我發起令一切
眾生超過憂惱曠野心我發起令一切眾生捨離愁
憂苦惱心我發起令一切眾生捨離不可意色聲香
味觸法心我發起令一切眾生捨離愛別離苦怨憎
會苦心我發起令一切眾生捨離惡緣愚癡等苦心
我發起與一切險難眾生作依怙心我發起令一切
眾生出生死苦處心我發起令一切眾生捨離生老
病死等苦心我發起令一切眾生成就如來無上法
樂心我發起令一切眾生皆受喜樂心發是心巳復
為說法令其漸至一切智地所謂若見眾生樂著所
住宮殿屋宅我為說法令其了達諸法自性離諸執
著若見眾生戀著父母兄弟姉妹我為說法令其得
預諸佛菩薩清淨眾會若見眾生戀著妻子我為說
法令其捨離生死愛染起大悲心於一切眾生平等
無二若見眾生住於王宮婇女侍奉我為說法令其
得與眾聖集會入如來教若見眾生染著境界我為

說法令其得入如來境界若見眾生多瞋恚者我為
說法令住如來忍波羅蜜若見眾生其心懈怠我為
說法令得清淨精進波羅蜜若見眾生其心散亂我
為說法令得如來禪波羅蜜若見眾生入見稠林無
明闇障我為說法令得出離稠林黑暗若見眾生無
智慧者我為說法令得般若波羅蜜若見眾生染著
三界我為說法令出生死若見眾生志意下劣我為
說法令其圓滿佛菩提願若見眾生住自利行我為
說法令其發起利益一切諸眾生願若見眾生志力
微弱我為說法令得菩薩力波羅蜜若見眾生愚癡
闇心我為說法令得菩薩智波羅蜜若見眾生色相
不具我為說法令得如來清淨色身若見眾生形容
醜陋我為說法令得無上清淨法身若見眾生色相
麤惡我為說法令得如來微妙色身若見眾生情多
憂惱我為說法令得如來畢竟安樂若見眾生貧窮
所苦我為說法令得菩薩功德寶藏若見眾生住止
園林我為說法令彼勤求佛法因緣若見眾生行於
道路我為說法令其趣向一切智道若見眾生在聚
落中我為說法令出三界若見眾生住止人間我為
說法令其超越二乘之道住如來地若見眾生居住
城郭我為說法令其得住法王城中若見眾生住於
四隅我為說法令得三世平等智慧若見眾生住於
諸方我為說法令得智慧見一切法若見眾生貪行
多者我為彼說不淨觀門令其捨離生死愛染若見

眾生瞋行多者我為彼說大慈觀門令其得入勤加
修習若見眾生癡行多者我為說法令得明智觀諸
法海若見眾生等分行者我為說法令其得入諸乘
願海若見眾生樂生死樂我為說法令其厭離若見
眾生厭生死苦應為如來所化度者我為說法令能
方便示現受生若見眾生愛著五蘊我為說法令其
得住無依境界若見眾生其心下劣我為顯示勝莊
嚴道若見眾生心生憍慢我為其說平等法忍若見
眾生其心諂曲我為其說菩薩直心善男子我以此
等無量法施攝諸眾生種種方便教化調伏令離惡
道受人天樂脫三界縛住一切智我時便得廣大歡
喜法光明海其心怡暢安隱適悅復次善男子我嘗
觀察一切菩薩道場眾會修種種願行現種種淨身
有種種常光放種種光明以種種方便入一切智門
入種種三昧現種種神變出種種音聲海具種種莊
嚴身入種種如來門詣種種國土海見種種諸佛海
得種種辯才海照種種解脫境得種種智光海入種
種三昧海遊戲種種諸解脫門以種種門趣一切智
種種莊嚴虗空法界以種種莊嚴雲徧覆虗空觀察
種種道場眾會集種種世界入種種佛剎詣種種方
便海受種種如來命從種種如來所與種種菩薩俱
雨種種莊嚴雲入如來種種方便觀如來種種法海
入種種智慧海坐種種莊嚴座善男子我觀察此道
場眾會知佛神力無量無邊生大歡喜善男子我觀

毗盧遮那如來念念出現不可思議清淨色身既見
是巳生大歡喜又觀如來於念念中放大光明充滿
法界既見是巳生大歡喜又見如來一一毛孔念念
出現無量佛剎微塵數光明海一一光明以無量佛
剎微塵數光明而為眷屬一一周徧一切法界消滅
一切諸眾生苦既見是巳生大歡喜又善男子我觀
如來頂及兩肩念念出現一切佛剎微塵數寶𦦨山
雲充滿十方一切法界既見是巳生大歡喜又善男
子我觀如來一一毛孔於念念中出一切佛剎微塵
數香光明雲充滿十方一切佛剎既見是巳生大歡
喜又善男子我觀如來一一相念念出一切佛剎微
塵數諸相莊嚴如來身雲徧往十方一切世界既見
是巳生大歡喜又善男子我觀如來一一毛孔於念
念中出不可說佛剎微塵數佛變化雲示現如來從
初發心修波羅蜜具莊嚴道入菩薩地既見是巳生
大歡喜又善男子我觀如來一一毛孔念念出現不
可說不可說佛剎微塵數天王身雲及以天王自在
神變充徧一切十方法界應以天王身而得度者即
現其身而為說法既見是巳生大歡喜如天王身雲
其龍王夜叉王乾闥婆王阿脩羅王迦樓羅王緊那
羅王摩睺羅伽王人王梵王身雲莫不皆於一一毛
孔如是出現如是說法我見是巳於念念中生大歡
喜生大信樂量與法界薩婆若等昔所未得而今始
得昔所未證而今始證昔所未入而今始入昔所未

滿而今始滿昔所未見而今始見昔所未聞而今始
聞何以故以能了知法界相故知一切法唯一相故
能平等入三世道故能說一切無邊法故善男子我
入此菩薩念念出生廣大喜莊嚴解脫光明海又善
男子此解脫無邊普入一切法界門故此解脫無盡
等發一切智性心故此解脫無際入無際畔一切眾
生心想中故此解脫甚深寂靜智慧所知境故此解
脫廣大周徧一切如來境故此解脫無壞菩薩智眼
之所知故此解脫無底盡於法界之源底故此解脫
者即是普門於一事中普見一切諸神變故此解脫
者終不可取一切法身等無二故此解脫者終無有
生以能了知如幻法故此解脫者猶如影像一切智
願光所生故此解脫者猶如變化化生菩薩諸勝行
故此解脫者猶如大地為一切眾生所依處故此解
脫者猶如大水能以大悲潤一切故此解脫者猶如
大火乾竭眾生貪愛水故此解脫者猶如大風令諸
眾生速疾趣於一切智故此解脫者猶如大海種種
功德莊嚴一切諸眾生故此解脫者如須彌山出一
切智法寶海故此解脫者如大城郭一切妙法所莊
嚴故此解脫者猶如虗空普容三世佛神力故此解
脫者猶如大雲普為眾生雨法雨故此解脫者猶如
淨日能破眾生無知闇故此解脫者猶如滿月滿足
廣大福德海故此解脫者猶如真如悉能周徧一切
處故此解脫者猶如自影從自善業所化出故此解

脫者猶如呼響隨其所應為說法故此解脫者猶如
影像隨眾生心而照現故此解脫者如大樹王開敷
一切神通華故此解脫者猶如金剛從本巳來不可
壞故此解脫者如如意珠出生無量自在力故此解
脫者如離垢藏摩尼寶王示現一切三世如來諸神
力故此解脫者如喜幢摩尼寶能平等出一切諸佛
法輪聲故善男子我今為汝說此譬喻汝應思惟隨
順悟入爾時善財童子白寂靜音海夜神言大聖云
何修行得此解脫夜神言善男子菩薩修行十大法
藏得此解脫何等為十一修布施廣大法藏隨眾生
心悉令滿足二修淨戒廣大法藏普入一切佛功德
海三修堪忍廣大法藏能徧思惟一切法性四修精
進廣大法藏趣一切智恒不退轉五修禪定廣大法
藏能滅一切眾生熱惱六修般若廣大法藏能徧了
知一切法海七修方便廣大法藏能徧成熟諸眾生
海八修諸願廣大法藏徧一切佛剎一切眾生海盡
未來劫修菩薩行九修諸力廣大法藏念念現於一
切法界海一切佛國土成等正覺常不休息十修淨
智廣大法藏得如來智徧知三世一切諸法無有障
礙善男子若諸菩薩安住如是十大法藏則能獲得
如是解脫清淨增長積集堅固安住圓滿善財童子
言聖者汝發阿耨多羅三藐三菩提心其巳久如夜
神言善男子此華藏莊嚴世界海東過十世界海有
世界海名一切淨光寶此世界海中有世界種名一

切如來願光明音中有世界名清淨光金莊嚴一切
香金剛摩尼王為體形如樓閣眾妙寶雲以為其際
住於一切寶纓絡海妙宮殿雲而覆其上淨穢相雜
此世界中乃往古世有劫名普光幢國名普滿妙藏
道場名一切寶藏妙月光明有佛名不退轉法界音
於此成阿耨多羅三藐三菩提我於爾時作菩提樹
神名具足福德燈光明幢守護道場我見彼佛成等
正覺示現神力發阿耨多羅三藐三菩提心即於此
時獲得三昧名普照如來功德海此道場中次有如
來出興於世名法樹威德山我時命終還生此中為
道場主夜神名殊妙福智光見彼如來轉正法輪現
大神通即得三昧名普照一切離貪境界次有如來
出興於世名一切法海音聲王我於彼時身為夜神
因得見佛承事供養即獲三昧名生長一切善法地
次有如來出興於世名寶光明燈幢王我於彼時身
為夜神因得見佛承事供養即獲三昧名普現神通
光明雲次有如來出興於世名功德須彌光我於彼
時身為夜神因得見佛承事供養即獲三昧名普照
諸佛海次有如來出興於世名法雲音聲王我於彼
時身為夜神因得見佛承事供養即獲三昧名一切
法海燈次有如來出興於世名智燈照耀王我於彼
時身為夜神因得見佛承事供養即獲三昧名滅一
切眾生苦清淨光明燈次有如來出興於世名法勇
妙德幢我於彼時身為夜神因得見佛承事供養即

獲三昧名三世如來光明藏次有如來出興於世名
師子勇猛法智燈我於彼時身為夜神因得見佛承
事供養即獲三昧名一切世間無障礙智慧輪次有
如來出興於世名智力山王我於彼時身為夜神因
得見佛承事供養即獲三昧名普照三世眾生諸根
行善男子清淨光金莊嚴世界普光明幢劫中有如
是等佛剎微塵數如來出興於世我於彼時或為天
王或為龍王或為夜叉王或為乾闥婆王或為阿脩
羅王或為迦樓羅王或為緊那羅王或為摩睺羅伽
王或為人王或為梵王或為天身或為人身或為男
子身或為女人身或為童男身或為童女身悉以種
種諸供養具供養於彼一切如來亦聞其佛所說諸
法從此命終還即於此世界中生經佛剎微塵數劫
修菩薩行然後命終生此華藏莊嚴世界海娑婆世
界值迦羅鳩孫駄如來承事供養得三昧名離一切
塵垢光明次值拘那含牟尼如來承事供養得三昧
名普現一切諸剎海次值迦葉如來承事供養得三
昧名演一切眾生言音海次值毗盧遮那如來於此
道場成等正覺念念示現大神通力我時得見即獲
此念念出生廣大喜莊嚴解脫得此解脫巳能入十
不可說不可說佛剎微塵數法界安立海見彼一切
法界安立海一切佛剎所有微塵一一塵中有十不
可說不可說佛剎微塵數佛國土一一佛土皆有毗
盧遮那如來坐於道場於念念中成等正覺現諸神

變所現神變一一皆徧一切法界海亦見自身在彼
一切諸如來所又亦聞其所說妙法又亦見彼一切
諸佛一一毛孔出變化海現神通力於一切法界海
一切世界海一切世界種一切世界中隨眾生心轉
正法輪我得速疾陀羅尼力受持思惟一切文義以
明了智普入一切清淨法藏以自在智普遊一切甚
深法海以周徧智普知三世諸廣大義以平等智普
達諸佛無差別法如是悟解一切法門一一法門中
悟解一切脩多羅雲一一脩多羅雲中悟解一切法
海一一法海中悟解一切法品一一法品中悟解一
切法雲一一法雲中悟解一切法流一一法流中出
生一切大喜海一一大喜海出生一切地一一地出
生一切三昧海一一三昧海得一切見佛海一一見
佛海得一切智光海一一智光海普照三世徧入十
方知無量如來往昔諸行海知無量如來所有本事
海知無量如來難捨能施海知無量如來清淨戒輪
海知無量如來清淨堪忍海知無量如來廣大精進
海知無量如來甚深禪定海知無量如來般若波羅
蜜海知無量如來方便波羅蜜海知無量如來願波
羅蜜海知無量如來力波羅蜜海知無量如來智波
羅蜜海知無量如來往昔超菩薩地知無量如來往
昔住菩薩地無量劫海現神通力知無量如來往昔
入菩薩地知無量如來往昔修菩薩地知無量如來
往昔治菩薩地知無量如來往昔觀菩薩地知無量

如來昔為菩薩時常見諸佛知無量如來昔為菩薩
時盡見佛海劫海同住知無量如來昔為菩薩時以
無量身徧生剎海知無量如來昔為菩薩時周徧法
界修廣大行知無量如來昔為菩薩時示現種種諸
方便門調伏成熟一切眾生知無量如來放大光明
普照十方一切剎海知無量如來現大神力普現一
切諸眾生前知無量如來廣大智地知無量如來轉
正法輪知無量如來示現相海知無量如來示現身
海知無量如來廣大力海彼諸如來從初發心乃至
法滅我於念念悉得知見善男子汝問我言汝發心
來其巳久如善男子我於往昔過二佛剎微塵數劫
如上所說於清淨光金莊嚴世界中為菩提樹神聞
不退轉法界音如來說法發阿耨多羅三藐三菩提
心於二佛剎微塵數劫中修菩薩行然後乃生此娑
婆世界賢劫之中從迦羅鳩孫駄佛至釋迦牟尼佛
及此劫中未來所有一切諸佛我皆如是親近供養
如於此世界賢劫之中供養未來一切諸佛一切世
界一切劫中所有未來一切諸佛悉亦如是親近供
養善男子彼清淨光金莊嚴世界今猶現在諸佛出
現相續不斷汝當一心修此菩薩大勇猛門爾時寂
靜音海主夜神欲重宣此解脫義為善財童子而說
頌曰。


「　善財聽我說
　清淨解脫門
　聞巳生歡喜
　勤修令究竟
　我昔於劫海
　生大信樂心

　清淨如虗空
　常觀一切智
　我於三世佛
　皆生信樂心
　并及其眾會
　悉願常親近
　我昔曾見佛
　為眾生供養
　得聞清淨法
　其心大歡喜
　常尊重父母
　恭敬而供養
　如是無休懈
　入此解脫門
　老病貧窮人
　諸根不具足
　一切皆愍濟
　令其得安隱
　水火及王賊
　海中諸恐怖
　我昔修諸行
　為救彼眾生
　煩惱恒熾然
　業障所纏覆
　墮於諸險道
　我救彼眾生
　一切諸惡趣
　無量楚毒苦
　生老病死等
　我當悉除滅
　願盡未來劫
　普為諸羣生
　滅除生死苦
　得佛究竟樂」



善男子我唯知此念念出生廣大喜莊嚴解脫如諸
菩薩摩訶薩深入一切法界海悉知一切諸劫數普
見一切剎成壞而我云何能知能說彼功德行善男
子此菩提場如來會中有主夜神名守護一切城增
長威力汝詣彼問菩薩云何學菩薩行修菩薩道爾
時善財童子一心觀察寂靜音海主夜神身而說頌
曰。


「　我因善友教
　來詣夜神所
　見神處寶座
　身量無有邊
　非是著色相
　計有於諸法
　劣智淺識人
　能知尊境界
　世間天及人
　無量劫觀察
　亦不能測度
　色相無邊故
　遠離於五蘊
　亦不住於處
　永斷世間疑

　顯現自在力
　不取內外法
　無動無所礙
　清淨智慧眼
　見佛神通力
　身為正法藏
　心是無礙智
　既得智光照
　復照諸羣生
　心集無邊業
　莊嚴諸世間
　了世皆是心
　現身等眾生
　知世悉如夢
　一切佛如影
　諸法皆如響
　令眾無所著
　為三世眾生
　念念示現身
　而心無所住
　十方徧說法
　無邊諸剎海
　佛海眾生海
　悉在一塵中
　此尊解脫力」



時善財童子說此偈巳頂禮其足遶無量帀殷勤瞻
仰辭退而去。

【【論】第一正入當位法門中從初長行科為十段一
爾時善財童子巳下至了知信解自在安住有兩
行半經是念前善友教而不忘失分二而往寂靜
音海夜神所巳下至云何修菩薩道有五行經明
善財申自所求分三時彼夜神告善財言巳下至
廣大喜莊嚴解脫門有兩行半經明夜神為善財
說自行法門分四善財言大聖此解脫門為何事
業巳下至我為說其菩薩直心有六十五行經明
夜神答善財修此法門所行事業及方便分五善
男子我以此等無量法施巳下至無量無邊生大
歡喜有十七行半經明夜神答前善財所問行何
境界分六善男子我觀毗盧遮那如來巳下至能
說一切無邊法故有三十二行經是答前所問作

何觀察分七善男子我入此菩薩念念出生廣大
喜莊嚴解脫光明海巳下至汝應思惟隨順悟入
有三十三行半經答前善財所問行何境界分八
爾時善財童子白寂靜音海夜神巳下至增長積
集堅固安住圓滿有十七行經答善財所問云何
修行此法門分以十波羅蜜為修行九善財童子
言聖者巳發阿耨多羅三藐三菩提心其巳久如
巳下至念念出生廣大喜莊嚴解脫有五十四行
半經答善財所問所發大菩提心其巳久如分十
得此解脫巳能入十不可說巳下至頌有五十八
行經明寂靜音海神自說所行此行念念出生廣
大喜莊嚴解脫巳所入法門所供養三世諸佛及
所發心世界今猶現在分此表定體時不遷故一
切時總如是巳下有十行頌明夜神自說本行勸
善財修行如文自明善男子我唯知此念念出生
廣大喜莊嚴解脫巳下推德升進隨文釋義者云
念念出生廣大喜莊嚴解脫者明禪悅徧周利生
廣大稱本願行以立其名理行互嚴名之莊嚴夜
神號寂靜音海者明理性無為故名寂靜言音響
應等利含生名為音海明即音是定體用故如善
財問夜神發心久如夜神云此華藏世界海東過
十世界海有世界海名一切淨光寶巳下至然後
命終生此華藏莊嚴世界海娑婆世界中四十六
行半經明夜神所供養十佛出興一一佛皆以身

承事供養及所聞法此是所行之事答善財所問
發心久近若以表法門中是一地中修十地行次
生娑婆世界先見三佛然後見毗盧遮那如來得
此念念出生廣大喜莊嚴解脫者是一地入十地
十一地法門得三世智印印三世佛悉皆承事悉
皆聞法如經具明以表禪體徧該三世一念普印
諸法無去來今是所答善財發菩提心之久近十
佛之後供養佛剎微塵數佛者表十地之後智印
普周於一塵中徧多佛剎以多佛剎住一塵中以
智無障礙故無表裏故等諸佛智同眾生心故此
約法界禪定體用論也言華藏世界東過十世界
海者表十地升進故東者發明初首也有世界海
名一切淨光寶者表第五地禪體徧該諸位故中
有世界種名一切如來願光明音者即表此第五
地中初歡喜地發十不可壞心為世界種故此明
法界大智智悲為種以初地依十方諸佛勝願發
心名如來願光明音又以古德云以三千大千世
界數至恒沙名一世界海海世界數至恒沙為一
世界性性至恒沙為一世界種中有世界名清淨
光金莊嚴者約禪體普收直至金剛智一切香金
剛摩尼王為體者以戒定慧解脫解脫知見香金
剛智性自無垢為體此為五位十地升進之體王
者表智自在也形如樓閣者十地之智重重重重
無盡知見慈悲喜捨眾法莊嚴眾妙寶雲以為其

際者以悲願大雲而成十種地住於一切寶纓絡
海者以萬行纓絡海安立十地次第妙宮殿雲而
覆其上者無性廣大悲宮智殿而含覆眾生淨穢
雜居者明法界大寂定門智悲齊進佛國與眾生
國不礙同體該含性無裏外淨穢等見此世界中
乃往古世有劫名普光幢者表本普光明智國名
普滿也妙藏者表普光明智等一切眾生共有名
之為藏道場名一切寶藏妙月光明者表第五地
自性清淨禪為道場能顯現智慧寶藏皆於其中
出故有佛名不退轉法界音者得此如上道場法
門方便治惑即得不退轉法界轉法輪音故於此
成阿耨多羅三藐三菩提者以如上法顯法惑亡
即菩提也無別成壞也我於爾時菩提樹神名具
足福德燈光明幢表無性理之菩提妙智為神從
智起無量慈悲萬行為樹萬行中報德功果名具
足福德以智慧恒能照根攝化名燈光明智恒無
體可以傾動常能破一切眾生煩惱為幢守護道
場者明此第五地定體不動是守護義亦是道場
故以定能發慧惑亡守護道場總在其中從此巳
下總供養十佛并往生娑婆世界供養四佛及以
入法總表十一地升進之門一一次第配當自見
眉目從此初佛配初地次二地次三地於中所生
之身是隨地位中之行所供之佛是行中之果設
約事中亦不違此表法若設欲見他佛者智不及

此法門行不相應無由相應得見佛故如供養十
佛及佛剎微塵數佛者是十地果終之相智眼所
觀此明五地禪體中十地總相後生娑婆世界供
養四佛者即明五地巳前初二三四地中之果一
時供養三世一切世界諸佛者即明此五地中十
一地智圓普賢行滿智印三世古今未來悉皆一
際無別時故約實如是無虗假故亦明此地禪體
理智之中性圓三世總皆一性三世諸佛一時無
前後故直以定體法身智境以實而論若約妄情
不可見也此是難勝地善知識以禪波羅蜜為主
餘九為伴治寂用不自在障令得自在此地所以
名難勝者以此地於禪定中善學世智五明世技
一切皆知定用功及故六地入寂滅大用般若門
如下主城神是亦如前十住中第六住海幢比丘
是入寂滅定離出入息化身如雲設教如海第二
推德升進中從如諸菩薩摩訶薩巳下至辭退而
去并頌有十八行經約立五門一推德升進二示
善知識所在云在此菩提場如來會中三舉神之
名守護一切城增長威力四善財說頌讚寂靜音
海之德五禮敬辭去隨文釋義此菩提場內如來
會中者表不離菩提心真如體大會海中故有夜
神者明菩提性真如中妙理智慧為神能破一切
眾生無明執著為主夜神常不離生死大夜發起
一切眾生大明生故守護一切城增長威力者表

常守護一切眾生心城增長第六地中及一切眾
生智慧威力使三空現前寂滅定力世間出世間
智慧悉現前力永超生死海常住世間得一切出
世間智慧海力如下文具明如善財以十行頌歎
寂靜音海神法界身無邊佛海眾生海悉在一塵
中此尊解脫力明前五地中禪體法身性無邊際
大小量故如世水鏡空中乾體普含眾像皆現其
中不相礙也以定力印之自現餘如頌中自明。】

大方廣佛新華嚴經合論卷第一百七


音切

攀

(普班切)。
預

(羊洳切)。
怡

(與之切)。
