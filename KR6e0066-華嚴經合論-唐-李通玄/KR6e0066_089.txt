











大方廣佛新華嚴經合論卷第八十九
唐于闐國三藏沙門實叉難陀譯經

唐太原方山長者李通玄造論
唐福州開元寺沙門志寧釐經合論

入法界品第三十九之二

「【經】下方過不可說佛剎微塵數世界海外有世界名
一切如來圓滿光普照佛號虗空無礙相智幢王彼
佛眾中有菩薩名破一切障勇猛智王與世界海微
塵數菩薩俱來向佛所於一切毛孔中出說一切眾
生語言海音聲雲出說一切三世菩薩修行方便海
音聲雲出說一切菩薩所起願方便海音聲雲出說
一切菩薩成滿清淨波羅蜜方便海音聲雲出說一
切菩薩圓滿行徧一切剎音聲雲出說一切菩薩成
就自在用音聲雲出說一切如來往詣道場破魔軍
眾成等正覺自在用音聲雲出說一切如來轉法輪
契經門名號海音聲雲出說一切隨應教化調伏眾
生法方便海音聲雲出說一切隨時隨善根隨願力
普令眾生證得智慧方便海音聲雲到佛所巳頂禮
佛足即於下方化作現一切如來宮殿形像眾寶莊
嚴樓閣及一切寶蓮華藏師子之座著普現道場影
摩尼寶冠與其眷屬結跏趺坐上方過不可說佛剎
微塵數世界海外有世界名說佛種性無有盡佛號
普智輪光明音彼佛眾中有菩薩名法界差別願與
世界海微塵數菩薩俱發彼道場來向此娑婆世界
釋迦牟尼佛所於一切相好一切毛孔一切身分一
切肢節一切莊嚴具一切衣服中現毗盧遮那等過

去一切諸佛未來一切諸佛巳得授記未授記者現
在十方一切國土一切諸佛并其眾會示現過去行
檀那波羅蜜及其一切受布施者諸本事海亦現過
去行尸羅波羅蜜諸本事海亦現過去行羼提波羅
蜜割截肢體心無動亂諸本事海亦現過去行精進
波羅蜜勇猛不退諸本事海亦現過去求一切如來
禪波羅蜜海而得成就諸本事海亦現過去求一切
佛所轉法輪所成就法發勇猛心一切皆捨諸本事
海亦現過去樂見一切佛樂行一切菩薩道樂化一
切眾生界諸本事海亦現過去所發一切菩薩大願
清淨莊嚴諸本事海亦現過去菩薩所成力波羅蜜
勇猛清淨諸本事海亦現過去一切菩薩所修圓滿
智波羅蜜諸本事海如是一切本事海悉皆徧滿廣
大法界至佛所巳頂禮佛足即於上方化作一切金
剛藏莊嚴樓閣及帝青金剛王蓮華藏師子之座以
一切寶光明摩尼王網羅覆其身以演說三世如來
名摩尼寶王為髻明珠與其眷屬結跏趺坐。」

【【論】十四爾時東方過不可說佛剎巳下至與其眷
屬結跏趺坐巳下有十段經明十方菩薩來集分
明法界中佛果不可說佛剎微塵數本行答前菩
薩所問總是自佛果行無盡徧周是故世界名金
剛燈雲幢金剛燈雲幢者大悲雨眾法明一切佛
皆從此金剛智起大悲之行摧破諸眾生煩惱故
名幢也佛號毗盧遮那勝德王者即是行中之果

菩薩亦名毗盧遮那願光明者是明以果隨昔願
行大慈悲故王者明佛果隨行種種自在無礙以
從金剛智起故以是果行名同故與不可說佛剎
微塵數菩薩俱來者言行滿令諸菩薩會此法故
故云來也此明檀波羅蜜中主伴行滿所有諸來
菩薩皆以寶網嚴身者明教行滿故巳下九方總
以十波羅蜜以次排之總是一佛之金剛智上總
別同異之行倣此例知巳下如文自明但釋經大
意法門經中自具巳上六段是答前兩度共四十
種問巳下亦是前之五段答前問佛三昧神力及
佛報境次下十方來集菩薩眾是往所修行身於
依報中答前往因所修諸地十波羅蜜以明行滿
故莊嚴身亦滿有十箇佛國十佛名號是所行行
中因果十佛皆號王者皆明佛果智自在菩薩以
網羅覆其身皆明教網具足。】

「【經】如是十方一切菩薩并其眷屬皆從普賢菩薩行
願中生以淨智眼見三世佛普聞一切諸佛如來所
轉法輪脩多羅海巳得至於一切菩薩自在彼岸於
念念中現大神變親近一切諸佛如來一身充滿一
切世界一切如來眾會道場於一塵中普現一切世
間境界教化成就一切眾生未曾失時一毛孔中出
一切如來說法音聲知一切眾生悉皆如幻知一切
佛悉皆如影知一切諸趣受生悉皆如夢知一切業
報如鏡中像知一切諸有生起如熱時𦦨知一切世

界皆如變化成就如來十力無畏勇猛自在能師子
吼深入無盡辯才大海得一切眾生言辭海諸法智
於虗空法界所行無礙知一切法無有障礙一切菩
薩神通境界悉巳清淨勇猛精進摧伏魔軍恒以智
慧了達三世知一切法猶如虗空無有違諍亦無取
著雖勤精進而知一切智終無所來雖觀境界而知
一切有悉不可得以方便智入一切法界以平等智
入一切國土以自在力令一切世界展轉相入於一
切世界處處受生見一切世界種種形相於微細境
現廣大剎於廣大境現微細剎於一佛所一念之頃
得一切佛威神所加普見十方無所迷惑於剎那頃
悉能往詣如是等一切菩薩滿逝多林皆是如來威
神之力。」

【【論】十五如是十方一切菩薩巳下至皆是如來威
神之力有三十五行經歎如上十方諸來菩薩至
德用分又就以報上又加神通所嚴初陳樓閣莊
嚴次陳寶地徧周莊嚴次陳虗空莊嚴次陳十方
諸菩薩來集身相莊嚴一一莊嚴皆暎徹相入互
體重重十方諸佛菩薩眾海身土及莊嚴一一相
入自在無礙者但約法身根本智為體差別智報
得萬事合然故設一切如來起一切神通不離此
智起大用故無不自在無不相入無不明淨如是
之智以如上五位和會進修乃得成故獨修一法
不可得也只可多不離一不可守一以為自然此

逝多林及一切法界國土莊嚴不離二法一約往
昔所修行理智大慈大悲大願眾行所成二以佛
菩薩不思議神通所嚴如經自明是答前諸菩薩
四十問。】

「【經】于時上首諸大聲聞舍利弗大目揵連摩訶迦葉
離婆多須菩提阿㝹樓䭾難陀劫賓那迦旃延富樓
那等諸大聲聞在逝多林皆悉不見如來神力如來
嚴好如來境界如來遊戲如來神變如來尊勝如來
妙行如來威德如來住持如來淨剎亦復不見不可
思議菩薩境界菩薩大會菩薩普入菩薩普至菩薩
普詣菩薩神變菩薩遊戲菩薩眷屬菩薩方所菩薩
莊嚴師子座菩薩宮殿菩薩住處菩薩所入三昧自
在菩薩觀察菩薩嚬伸菩薩勇猛菩薩供養菩薩受
記菩薩成熟菩薩勇健菩薩法身清淨菩薩智身圓
滿菩薩願身示現菩薩色身成就菩薩諸相具足清
淨菩薩常光眾色莊嚴菩薩放大光網菩薩起變化
雲菩薩身徧十方菩薩諸行圓滿如是等事一切聲
聞諸大弟子皆悉不見何以故以善根不同故本不
修習見佛自在善根故本不讚說十方世界一切佛
剎清淨功德故本不稱歎諸佛世尊種種神變故本
不於生死流轉之中發阿耨多羅三藐三菩提心故
本不令他住菩提心故本不能令如來種性不斷絕
故本不攝受諸眾生故本不勸他修習菩薩波羅蜜
故本在生死流轉之時不勸眾生求於最勝大智眼

故本不修習生一切智諸善根故本不成就如來出
世諸善根故本不得嚴淨佛剎神通智故本不得諸
菩薩眼所知境故本不求超出世間不共菩提諸善
根故本不發一切菩薩諸大願故本不從如來加被
之所生故本不知諸法如幻菩薩如夢故本不得諸
大菩薩廣大歡喜故如是皆是普賢菩薩智眼境界
不與一切二乘所共以是因緣諸大聲聞不能見不
能知不能聞不能入不能得不能念不能觀察不能
籌量不能思惟不能分別是故雖在逝多林中不見
如來諸大神變復次諸大聲聞無如是善根故無如
是智眼故無如是三昧故無如是解脫故無如是神
通故無如是威德故無如是勢力故無如是自在故
無如是住處故無如是境界故是故於此不能知不
能見不能入不能證不能住不能解不能觀察不能
忍受不能趣向不能遊履又亦不能廣為他人開闡
解說稱揚示現引導勸進令其趣向令其修習令其
安住令其證入何以故諸大弟子依聲聞乘而出離
故成就聲聞道滿足聲聞行安住聲聞果於無有諦
得決定智常住實際究竟寂靜遠離大悲捨於眾生
住於自事於彼智慧不能積集不能修行不能安住
不能願求不能成就不能清淨不能趣入不能通達
不能知見不能證得是故雖在逝多林中對於如來
不見如是廣大神變。」

【【論】十六于時上首諸大聲聞舍利弗巳下至不見

如是廣大神變有五十行經明如上聲聞無如是
善根之種如來居逝多林神變莊嚴廣大佛剎菩
薩眾海為宿世無根皆悉不見分第二釋聲聞眾
名者舍利弗以其母眼明利如鶖鷺鳥目以母之
目似鶖鳥狀以為子號大目揵連者此云採菽氏
以母姓菽以為名故母是菉豆山之苗𧜟故摩訶
迦葉者以身金色能飲日光在其身像亦云是飲
光仙人之𧜟也摩訶云大離婆多者此云供養須
菩提者此云善現阿㝹樓駄此云無滅難陀此云
歡喜劫賓那此云黃色是往昔黃頭仙之𧜟也迦
旃延者是一宗之性是此胤故延為胤也富樓那
者母號滿慈以取母號如是十大聲聞示同不聞
不見如來不思議法界變化之事令樂小法者趣
求大故前五百聲聞及世主是先巳有種者能隨
佛所行故。】

「【經】佛子如恒河岸有百千億無量餓鬼倮形飢渴舉
體焦然烏鷲犲狼競來搏撮為渴所逼欲求水飲雖
住河邊而不見河設有見者見其枯竭何以故深厚
業障之所覆故彼大聲聞亦復如是雖復住在逝多
林中不見如來廣大神力捨一切智無明瞖瞙覆其
眼故不曾種植薩婆若地諸善根故譬如有人於大
會中昏睡安寢忽然夢見須彌山頂帝釋所住善見
大城宮殿園林種種嚴好天子天女百千萬億普散
天華徧滿其地種種衣樹出妙衣服種種華樹開敷

妙華謂音樂樹奏天音樂天諸婇女歌詠美音無量
諸天於中戲樂其人自見著天衣服普於其處住止
周旋其大會中一切諸人雖同一處不知不見何以
故夢中所見非彼大眾所能見故一切菩薩世間諸
王亦復如是以久積集善根力故發一切智廣大願
故學習一切佛功德故修行菩薩莊嚴道故圓滿一
切智智法故滿足普賢諸行願故趣入一切菩薩智
地故遊戲一切菩薩所住諸三昧故巳能觀察一切
菩薩智慧境界無障礙故是故悉見如來世尊不可
思議自在神變一切聲聞諸大弟子皆不能見皆不
能知以無菩薩清淨眼故譬如雪山具眾藥草良醫
詣彼悉能分別其諸捕獵放牧之人恒住彼山不見
其藥此亦如是以諸菩薩入智境界具自在力能見
如來廣大神變諸大弟子唯求自利不欲利他唯求
自安不欲安他雖在林中不知不見譬如地中有諸
寶藏種種珍異悉皆充滿有一丈夫聰慧明達善能
分別一切伏藏其人復有大福德力能隨所欲自在
而取奉養父母賑䘏親屬老病窮乏靡不均贍其無
智慧無福德人雖亦至於寶藏之處不知不見不得
其益此亦如是諸大菩薩有淨智眼能入如來不可
思議甚深境界能見佛神力能入諸法門能遊三昧
海能供養諸佛能以正法開悟眾生能以四攝攝受
眾生諸大聲聞不能得見如來神力亦不能見諸菩
薩眾譬如盲人至大寶洲若行若住若坐若臥不能

得見一切眾寶以不見故不能採取不得受用此亦
如是諸大弟子雖在林中親近世尊不見如來自在
神力亦不得見菩薩大會何以故無有菩薩無礙淨
眼不能次第悟入法界見於如來自在力故譬如有
人得清淨眼名離垢光明一切暗色不能為障爾時
彼人於夜暗中處在無量百千萬億人眾之內或行
或住或坐或臥彼諸人眾形相威儀此明眼人莫不
具見其明眼者威儀進退彼諸人眾悉不能覩佛亦
如是成就智眼清淨無礙悉能明見一切世間其所
示現神通變化大菩薩眾所共圍遶諸大弟子悉不
能見譬如比丘在大眾中入徧處定所謂地徧處定
水徧處定火徧處定風徧處定青徧處定黃徧處定
赤徧處定白徧處定天徧處定種種眾生身徧處定
一切語言音聲徧處定一切所緣徧處定入此定者
見其所緣其餘大眾悉不能見唯除有住此三昧者
如來所現不可思議諸佛境界亦復如是菩薩具見
聲聞莫觀譬如有人以翳形藥自塗其眼在於眾會
去來坐立無能見者而能悉覩眾會中事應知如來
亦復如是超過於世普見世間非諸聲聞所能得見
唯除趣向一切智境諸大菩薩如人生巳則有二天
恒相隨逐一曰同生二曰同名天常見人人不見天
應知如來亦復如是在諸菩薩大集會中現大神通
諸大聲聞悉不能見譬如比丘得心自在入滅盡定
六根作業皆悉不行一切語言不知不覺定力持故

不般涅槃一切聲聞亦復如是雖復住在逝多林中
具足六根而不知不見不解不入如來自在菩薩眾
會諸所作事何以故如來境界甚深廣大難見難知
難測難量超諸世間不可思議無能壞者非是一切
二乘境界是故如來自在神力菩薩眾會及逝多林
普徧一切清淨世界如是等事諸大聲聞悉不知見
非其器故。」

【【論】十七佛子如恒河岸有百億無量餓鬼巳下至
諸大聲聞悉不知見非其器故有七十四行半經
有十種喻比聲聞無有廣大菩提善根在其會中
不知不見如來自在分其所有十喻經文自明如
是聲聞示同不聞不見如來變化神力境界菩薩
海眾令諸實是聲聞迴心種如來大願大智大慈
悲常處生死廣利眾生故。】

【經】爾時毗盧遮那願光明菩薩承佛神力觀察十方
而說頌言。


「　汝等應觀察
　佛道不思議
　於此逝多林
　示現神通力
　善逝威神力
　所現無央數
　一切諸世間
　迷惑不能了
　法王深妙法
　無量難思議
　所現諸神通
　舉世莫能測
　以了法無相
　是故名為佛
　而具相莊嚴
　稱揚不可盡
　今於此林內
　示現大神力
　甚深無有邊
　言辭莫能辯
　汝觀大威德
　無量菩薩眾
　十方諸國土
　而來見世尊

　所願皆具足
　所行無障礙
　一切諸世間
　無能測量者
　一切諸緣覺
　及彼大聲聞
　悉皆不能知
　菩薩行境界
　菩薩大智慧
　諸地悉究竟
　高建勇猛幢
　難摧難可動
　諸大名稱士
　無量三昧力
　所現諸神變
　法界悉充滿」



爾時不可壞精進王菩薩承佛神力觀察十方而說
頌言。


「　汝觀諸佛子
　智慧功德藏
　究竟菩提行
　安隱諸世間
　其心本明達
　善入諸三昧
　智慧無邊際
　境界不可量
　今此逝多林
　種種皆嚴飾
　菩薩眾雲集
　親近如來住
　汝觀無所著
　無量大眾海
　十方來詣此
　坐寶蓮華座
　無來亦無住
　無依無戲論
　離垢心無礙
　究竟於法界
　建立智慧幢
　堅固不動搖
　知無變化法
　而現變化事
　十方無量剎
　一切諸佛所
　同時悉往詣
　而亦不分身
　汝觀釋師子
　自在神通力
　能令菩薩眾
　一切俱來集
　一切諸佛法
　法界悉平等
　言說故不同
　此眾咸通達
　諸佛常安住
　法界平等際
　演說差別法
　言辭無有盡」



爾時普勝無上威德王菩薩承佛神力觀察十方而
說頌言。



「　汝觀無上士
　廣大智圓滿
　善達時非時
　為眾演說法
　摧伏眾外道
　一切諸異論
　普隨眾生心
　為現神通力
　正覺非有量
　亦復非無量
　若量若無量
　牟尼悉超越
　如日在虗空
　照臨一切處
　佛智亦如是
　了達三世法
　譬如十五夜
　月輪無減缺
　如來亦復然
　白法悉圓滿
　譬如空中日
　運行無暫巳
　如來亦如是
　神變恒相續
　譬如十方剎
　於空無所礙
　世燈現變化
　於世亦復然
　譬如世間地
　羣生之所依
　照世燈法輪
　為依亦如是
　譬如猛疾風
　所行無障礙
　佛法亦如是
　速徧於世間
　譬如大水輪
　世界所依住
　智慧輪亦爾
　三世佛所依」



爾時無礙勝藏王菩薩承佛神力觀察十方而說頌
言。


「　譬如大寶山
　饒益諸含識
　佛智亦如是
　普益於世間
　譬如大海水
　澄淨無垢濁
　見佛亦如是
　能除諸渴愛
　譬如須彌山
　出於大海中
　世間燈亦爾
　從於法海出
　如海具眾寶
　求者皆滿足
　無師智亦然
　見者悉開悟
　如來甚深智
　無量無有數
　是故神通力
　示現難思議
　譬如工幻師
　示現種種事
　佛智亦如是
　現諸自在力

　譬如如意寶
　能滿一切欲
　最勝亦復然
　滿諸清淨願
　譬如明淨寶
　普照一切物
　佛智亦如是
　普照羣生心
　譬如八面寶
　等鑒於諸方
　無礙燈亦然
　普照於法界
　譬如水清珠
　能清諸濁水
　見佛亦如是
　諸根悉清淨」



爾時化現法界願月王菩薩承佛神力觀察十方而
說頌言。


「　譬如帝青寶
　能青一切色
　見佛者亦然
　悉發菩提行
　一一微塵內
　佛現神通力
　令無量無邊
　菩薩皆清淨
　甚深微妙力
　無邊不可知
　菩薩之境界
　世間莫能測
　如來所現身
　清淨相莊嚴
　普入於法界
　成就諸菩薩
　難思佛國土
　於中成正覺
　一切諸菩薩
　世主皆充滿
　釋迦無上尊
　於法悉自在
　示現神通力
　無邊不可量
　菩薩種種行
　無量無有盡
　如來自在力
　為之悉示現
　佛子善修學
　甚深諸法界
　成就無礙智
　明了一切法
　善逝威神力
　為眾轉法輪
　神變普充滿
　令世皆清淨
　如來智圓滿
　境界亦清淨
　譬如大龍王
　普濟諸羣生」



爾時法慧光𦦨王菩薩承佛神力觀察十方而說頌
言。



「　三世諸如來
　聲聞大弟子
　悉不能知佛
　舉足下足事
　去來現在世
　一切諸緣覺
　亦不知如來
　舉足下足事
　況復諸凡夫
　結使所纏縛
　無明覆心識
　而能知導師
　正覺無礙智
　超過語言道
　其量不可測
　孰有能知見
　譬如明月光
　無能測邊際
　佛神通亦爾
　莫見其終盡
　一一諸方便
　念念所變化
　盡於無量劫
　思惟不能了
　思惟一切智
　不可思議法
　一一方便門
　邊際不可得
　若有於此法
　而興廣大願
　彼於此境界
　知見不為難
　勇猛勤修習
　難思大法海
　其心無障礙
　入此方便門
　心意巳調伏
　志願亦寬廣
　當獲大菩提
　最勝之境界」



爾時破一切魔軍智幢王菩薩承佛神力觀察十方
而說頌言。


「　智身非是身
　無礙難思議
　設有思議者
　一切無能及
　從不思議業
　起此清淨身
　殊特妙莊嚴
　不著於三界
　光明照一切
　法界悉清淨
　開佛菩提門
　出生眾智慧
　譬如世間日
　普放慧光明
　遠離諸塵垢
　滅除一切障
　普淨三有處
　永絕生死流
　成就菩薩道
　出生無上覺
　示現無邊色
　此色無依處
　所現雖無量
　一切不思議

　菩提一念頃
　能覺一切法
　云何欲測量
　如來智邊際
　一念悉明達
　一切三世法
　故說佛智慧
　無盡無能壞
　智者應如是
　專思佛菩提
　此思難思議
　思之不可得
　菩提不可說
　超過語言路
　諸佛從此生
　是法難思議」



爾時願智光明幢王菩薩承佛神力觀察十方而說
頌言。


「　若能善觀察
　菩提無盡海
　則得離癡念
　決定受持法
　若得決定心
　則能修妙行
　禪寂自思慮
　永斷諸疑惑
　其心不疲倦
　亦復無懈怠
　展轉增進修
　究竟諸佛法
　信智巳成就
　念念令增長
　常樂常觀察
　無得無依法
　無量億千劫
　所修功德行
　一切悉迴向
　諸佛所求道
　雖在於生死
　而心無染著
　安住諸佛法
　常樂如來行
　世間之所有
　蘊界等諸法
　一切皆捨離
　專求佛功德
　凡夫嬰妄惑
　於世常流轉
　菩薩心無礙
　救之令解脫
　菩薩行難稱
　舉世莫能思
　徧除一切苦
　普與羣生樂
　巳獲菩提智
　復愍諸羣生
　光明照世間
　度脫一切眾」



爾時破一切障勇猛智王菩薩承佛神力觀察十方
而說頌言。



「　無量億千劫
　佛名難可聞
　況復得親近
　永斷諸疑惑
　如來世間燈
　通達一切法
　普生三世福
　令眾悉清淨
　如來妙色身
　一切所欽歎
　億劫常瞻仰
　其心無厭足
　若有諸佛子
　觀佛妙色身
　必捨諸有著
　迴向菩提道
　如來妙色身
　恒演廣大音
　辯才無障礙
　開佛菩提門
　曉悟諸羣生
　無量不思議
　令入智慧門
　授以菩提記
　如來出世間
　為世大福田
　普導諸含識
　令其集福行
　若有供養佛
　永除惡道畏
　消滅一切苦
　成就智慧身
　若見兩足尊
　能發廣大心
　是人恒值佛
　增長智慧力
　若見人中勝
　決意向菩提
　是人能自知
　必當成正覺」



爾時法界差別願智神通王菩薩承佛神力觀察十
方而說頌言。


「　釋迦無上尊
　具一切功德
　見者心清淨
　迴向大智慧
　如來大慈悲
　出現於世間
　普為諸羣生
　轉無上法輪
　如來無數劫
　勤苦為眾生
　云何諸世間
　能報大師恩
　寧於無量劫
　受諸惡道苦
　終不捨如來
　而求於出離
　寧代諸眾生
　備受一切苦
　終不捨於佛
　而求得安樂
　寧在諸惡趣
　恒得聞佛名
　不願生善道
　暫時不聞佛

　寧生諸地獄
　一一無數劫
　終不遠離佛
　而求出惡趣
　何故願久住
　一切諸惡道
　以得見如來
　增長智慧故
　若得見於佛
　除滅一切苦
　能入諸如來
　大智之境界
　若得見於佛
　捨離一切障
　長養無盡福
　成就菩提道
　如來能永斷
　一切眾生疑
　隨其心所樂
　普皆令滿足」



【【論】十八明毗盧遮那菩薩等十菩薩說頌分巳下
有十菩薩並是十方來者各說一頌各隨自名各
歎自法是一切諸佛諸菩薩行皆隨菩薩名下義
表其頌意可見如初毗盧遮那願光明菩薩是種
種光明直是佛果願光者是佛果菩薩中行從初
總歎令諸觀察逝多林如來境界次下九箇是總
中別各隨菩薩名下義取所頌之法也如不可壞
精進王者還頌不可壞精進義王者自在義巳下
倣此准知。】

「【經】爾時普賢菩薩摩訶薩普觀一切菩薩眾會以等
法界方便等虗空界方便等眾生界方便等三世等
一切劫等一切眾生業等一切眾生欲等一切眾生
解等一切眾生根等一切眾生成熟時等一切法光
影方便為諸菩薩以十種法句開發顯示照明演說
此師子嚬伸三昧。」

【【論】十九爾時普賢菩薩巳下至嚬伸三昧有六行
經明普賢菩薩以十等一切方便門欲演說師子

嚬伸三昧分。】

「【經】何等為十所謂演說能示現等法界一切佛剎微
塵中諸佛出興次第諸剎成壞次第法句演說能示
現等虗空界一切佛剎中盡未來劫讚歎如來功德
音聲法句演說能示現等虗空界一切佛剎中如來
出世無量無邊成正覺門法句演說能示現等虗空
界一切佛剎中佛坐道場菩薩眾會法句演說於一
切毛孔念念出現等三世一切佛數變化身充滿法
界法句演說能令一身充滿十方一切剎海平等顯
現法句演說能令一切諸境界中普現三世諸佛神
變法句演說能令一切佛剎微塵中普現三世一切
佛剎微塵數佛種種神變經無量劫法句演說能令
一切毛孔出生三世一切諸佛大願海音盡未來劫
開發化導一切菩薩法句演說能令佛師子座量同
法界菩薩眾會道場莊嚴等無差別盡未來劫轉於
種種微妙法輪法句佛子此十為首。」

【【論】二十何等為十巳下至佛子此十為首有十八
行經是十種不可說法句分。】

「【經】有十不可說佛剎微塵數法句皆是如來智慧境
界爾時普賢菩薩欲重宣此義承佛神力觀察如來
觀察眾會觀察諸佛難思境界觀察諸佛無邊三昧
觀察不可思議諸世界海觀察不可思議如幻法智
觀察不可思議三世諸佛悉皆平等觀察一切無量
無邊諸言辭法而說頌言。」


【【論】二十一有十不可說佛剎微塵數法句都結通
巳下六行經是普賢菩薩觀佛境界說頌分。】

【經】

「　一一毛孔中
　微塵數剎海
　悉有如來坐
　皆具菩薩眾
　一一毛孔中
　無量諸剎海
　佛處菩提座
　如是徧法界
　一一毛孔中
　一切剎塵佛
　菩提眾圍遶
　為說普賢行
　佛坐一國土
　充滿十方界
　無量菩薩雲
　咸來集其所
　億剎微塵數
　菩薩功德海
　俱從會中起
　徧滿十方界
　悉住普賢行
　皆遊法界海
　普現一切剎
　等入諸佛會
　安坐一切剎
　聽聞一切法
　一一國土中
　億劫修諸行
　菩薩所修行
　普明法海行
　入於大願海
　住佛境界地
　了達普賢行
　出生諸佛法
　具佛功德海
　廣現神通事
　身雲等塵數
　充滿一切剎
　普雨甘露法
　令眾住佛道」



【【論】於此十行頌中重頌前十無盡句法意明法界
體性無礙一多互參大小相入毛孔微塵悉含一
切諸佛剎海一一境界皆互容無礙頌云一一毛
孔中微塵數剎海悉有如來坐皆具菩薩眾如經
具明巳上二十一段經明如來以師子嚬伸三昧
令五位中昇進普賢萬行法門會入法界性自圓
滿本無和會普賢行故自此巳下如來放眉間光
名普照三世法界門令諸菩薩入安住師子嚬伸

三昧門巳上二十一段且會法界中普賢差別智
無礙行滿遠令普賢說頌歎法巳下放眉間光即
明巳法身根本普光明智與法界中無礙自在差
別同異普賢行門理智體用一時同會即令文殊
說頌歎法以文殊普賢二體成真俗二智法界平
等恒然法門此法界中體用二門若無普賢即差
別智不行即就寂無悲行無文殊即普賢行是有
為是無常故以此二人之法門成一法界之體用
一切諸佛法總如是言其佛者但於此二人體用
中無所住名之為佛言住佛所住者佛住無住但
於此文殊普賢理智萬行體用中而無所住之智
而得佛名是故前普賢是以行彰理門後文殊是
以理顯行門為言詮立教即名有前後約其法界
二法同資元一體用故且以如來舉緣表法即師
子嚬伸三昧屬普賢門眉間毫相光明即屬文殊
門以光明是法身妙慧所顯得根本智所起師子
嚬伸三昧是差別智中行故二人同體方成法界
自在之門表根本智自性無言作用言說是普賢
所收若也三法別行即是人天生死設得道者名
為眇目矬陋或止宿草庵不入法界大宅門故師
子嚬伸三昧者是五位中進修巳滿理智會融巳
終加行疲極頓亡法悅充滿不屬昇進任智普周
現化神通不為而智境應用不作而佛剎互參極
微不為小而無盡佛剎海處中盡虗空不為大亘

十方咸處纖毫之內此乃縱任智海現寶剎而互
參名曰嚬伸稱理而一多身境相容名為三昧嚬
伸者舒適悅樂無勞之義意明前五位昇進緣有
為無為融通作意疲勞明此法界是昇進巳滿任
智適悅眾法自成無作意勞倦故巳下放眉間毫
相光明名普照三世法界門此以法身根本智顯
行自在門屬文殊師利即下以文殊說頌歎法明
令此文殊普賢理智法同行故即佛果自然圓滿
但體理智體用法界之意不可逐於紙素竹帛著
錄鈔寫前後名言為名言不可一時但取理智知
其總別同異成壞然為迷情初啟先須諸善行方
便以顯理門因理智明如十波羅蜜中九波羅蜜
是行唯智波羅蜜是果餘九波羅蜜是助顯智之
方便體用以是如來出現品前先明普賢行滿出
現品內方明果行一時文殊普賢佛以光加二人
共為一箇理智萬行體用令此初以普賢會法界
大用之體現師子嚬伸三昧之門印之以三昧是
行故次眉間光明名普照三世法界門令諸菩薩
安住師子嚬伸三昧者即明法身根本智照現差
別智為一體用方名入法界門是故巳前二十一
段經是以行會理無著門即以普賢為主文殊為
伴巳下如來放眉間光名普照三世法界門即是
以理會行圓融自在無礙門即以文殊為主普賢
為伴如是主伴參融方名法界自在從爾時世尊

欲令諸菩薩安住如來師子嚬伸廣大三昧故巳
下直至不離此逝多林如來之所名以理會行圓
融自在無礙門於此段中復分為六段。】

「【經】爾時世尊欲令諸菩薩安住如來師子嚬伸廣大
三昧故從眉間白毫相放大光明其光名普照三世
法界門以不可說佛剎微塵數光明而為眷屬普照
十方一切世界海諸佛國土時逝多林菩薩大眾悉
見一切盡法界虗空界一切佛剎一一微塵中各有
一切佛剎微塵數諸佛國土種種名種種色種種清
淨種種住處種種形相如是一切諸國土中皆有大
菩薩坐於道場師子座上成等正覺菩薩大眾前後
圍遶諸世間主而為供養或見於不可說佛剎量大
眾會中出妙音聲充滿法界轉正法輪或見在天宮
殿龍宮殿夜叉宮殿乾闥婆阿脩羅迦樓羅緊那羅
摩睺羅伽人非人等諸宮殿中或在人間村邑聚落
王都大處現種種姓種種名種種身種種相種種光
明住種種威儀入種種三昧現種種神變或時自以
種種言音或令種種諸菩薩等在於種種大眾會中
種種言辭說種種法如此會中菩薩大眾見於如是
諸佛如來甚深三昧大神通力如是盡法界虗空界
東西南北四維上下一切方海中依於眾生心想而
住始從前際至今現在一切國土身一切眾生身一
切虗空道其中一一毛端量處一一各有微塵數剎
種種業起次第而住悉有道場菩薩眾會皆亦如是

見佛神力不壞三世不壞世間於一切眾生心中現
其影像隨一切眾生心樂出妙言音普入一切眾會
中普現一切眾生前色相有別智慧無異隨其所應
開示佛法教化調伏一切眾生未曾休息其有見此
佛神力者皆是毗盧遮那如來於往昔時善根攝受
或昔曾以四攝所攝或是見聞憶念親近之所成熟
或是往昔教其令發阿耨多羅三藐三菩提心或是
往昔於諸佛所同種善根或是過去以一切智善巧
方便教化成熟是故皆得入於如來不可思議甚深
三昧盡法界虗空界大神通力或入法身或入色身
或入往昔所成就行或入圓滿諸波羅蜜或入莊嚴
清淨行輪或入菩薩諸地或入成正覺力或入佛所
住三昧無差別大神變或入如來力無畏智或入佛
無礙辯才海彼諸菩薩以種種解種種道種種門種
種入種種理趣種種隨順種種智慧種種助道種種
方便種種三昧入如是等十不可說佛剎微塵數佛
神變海方便門。」

【【論】一爾時世尊欲令諸菩薩巳下至佛神變海方
便門有四十四行經明諸菩薩蒙佛光照得無量
神變海方便門分爾時世尊欲令諸菩薩安住師
子嚬伸三昧放眉間白毫相光明名普照三世法
界門者以此光是法性身中根本普光明智此智
現前時即見三世久遠如今一體無盡劫生死亦
不移現前總無體性成大智海眾法清涼便以眾

生起差別智知根利生普周剎海無有休息名為
普賢行即經巳下文中獲不可說諸三昧門教化
無限諸眾生門具如經說如文自具。】

大方廣佛新華嚴經合論卷第八十九


音切

羼

(初限切)。
焦

(初消切)。
鷲

(就音)。
捕

(步音)。
獵

(良涉切)。
賑

(章刃切)。
䘏

(息聿切)。

牧

(木音)。
㝹

(奴豆切)。
裸

(郎果切)。
鶖

(秋音)。
鷺

(路音)。
菽

(式竹切)。
𧜟

(余制切)。
矬

(昨禾切)。
瞖

(於計切)。
瞙

(莫音)。
