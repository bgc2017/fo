











大方廣佛新華嚴經合論卷第五十六
唐于闐國三藏沙門實叉難陀譯經
唐太原方山長者李通玄造論
唐福州開元寺沙門志寧釐經合論

十地品第二十六之四

【【論】第十佛子若有眾生巳下至卷末巳來是正說
第一歡喜地行相門分又分二義一長科此位二
隨文釋義一長科此位者於此歡喜地中長科為
十二段。】

「【經】佛子若有眾生深種善根善修諸行善集助道善
供養諸佛善集白淨法為善知識善攝善清淨深心
立廣大志生廣大解慈悲現前為求佛智故為得十
力故為得大無畏故為得佛平等法故無救一切世
間故為淨大慈悲故為得十力無餘智故為淨一切
佛剎無障礙故為一念知一切三世故為轉大法輪

無所畏故佛子菩薩起如是心以大悲為首智慧增
上善巧方便所攝最上深心所持如來力無量善觀
察分別勇猛力智力無礙智現前隨順自然智能受
一切佛法以智慧教化廣大如法界究竟如虗空盡
未來際佛子菩薩始發如是心即得超凡夫地入菩
薩位生如來家無能說其種族過失離世間趣入出
世道得菩薩法住菩薩處入三世平等於如來種中
決定當得無上菩提菩薩住如是法名住菩薩歡喜
地以不動相應故。」

【【論】第一佛子若有眾生深種善根巳下有十七行
經明初從凡夫地起三十種廣大志樂深心入菩
薩位生如來家分第二隨文釋義者初從段中經
云佛子若有眾生深種善根者即此段中生三十
種志樂廣大是善修諸行善集助道者即十波羅
蜜三十七助菩提觀行是也從四念觀常念觀身
空無性相觀受不在內外中間觀心無住觀法無
我勤行此觀名四正勤心稱所觀得法無我名四
如意足以得法無我故獲得五根以觀達真不退
名根五根者信進念定慧以不退生死正信根成
故隨行不染不與情俱名之為力力者如前五根
隨境不退不與情合但與智俱名之為力即便獲
得七菩提分法七覺者念覺支擇法覺支精進覺
支喜覺支捨覺支猗覺支此心稱理為猗定覺支
以得此七種覺支分獲得八種正道分八正道者

正見正思惟正精進正念正定正語正業正命是
也解云以入佛智名為正見以智觀法名正思惟
依五位法而行進修名正精進常與智合不與情
俱名為正念心無生滅而能發起諸佛智慧及起
無量大神通力名為正定善能分別人天外道三
乘一乘邪見正見邪定正定邪行正行名為正語
善簡自他一切邪業善顯佛智慧等一切眾生同
共有之名為正業令一切眾生人天外道世間生
死及三乘出世解脫法門皆令迴向如來根本一
切智心本無情動名為正命如三十種廣大志樂
如經具明從佛子菩薩始發如是心巳下有五行
經都結菩薩能發此三十種廣大志樂始發如是
心即超凡夫地入菩薩位生如來家此一段通收
前十住中初發心住同此十地中初歡喜地生如
來家為佛真子為明同乘一如來智慧為體故明
五位中差別行及差別智無前後始終一時同進
故非同三乘逐情法故法行雖廣是一佛智印諸
法非前後故故此十地法返成前十住十行十迴
向法非是此十地別有法來猶如蘿菔從根生葉
復以葉滋根亦如種穀以果生苗苗熟果成還初
果也如善財見慈氏如來慈氏如來還令却見文
殊明果不離因中果也又如人初生至三十而長
終但以長初生為大故非別有大來又初生至老
大時無先後也以智為先導非情所收無先後異

也此一乘五位法門智為先導無前後故五位之
行教辯昇進同異差別雖立昇降差殊但明一法
界智中階級非如情見階級故以智照之可見亦
如龍女一剎那際三生具行成佛是也三乘之種
不體會法華經會權就實之意返云是化要經三
祇劫方得成佛此是法界大智宅外門前之見也
猶住草菴且免三界麤苦之樂得三種意生身住
火宅門外權設三車是以几案有憑據之乘以淨
土穢土有二別故未入法界大智生死涅槃無依
住故若智悲無限佛本報居華藏海宅故以眾生
海即佛海故眾生智是如來智故於一毛孔以智
所觀一切剎海凡聖同在其中於一剎那中普見
無限三世劫海無有始終不同權教定時劫淨穢
全作差別法故此經十地之法門莫以三乘留惑
或以願力不取淨土留身穢境以悲化眾生等解
皆不稱此之法界普光明大智本宅之門須改三
乘之見網眇目者令圓滅存留惑及淨穢土之漏
身始可稱智身之廣大入此不動廣大智身方名
歡喜地不動相應也亦是十信中不動智佛為體
十住十行十迴向隨昇進立名至此位歸本名故
論主乃為頌曰無限智悲成佛德佛以智悲成十
地還將十地成諸位前後五位加行門不離十地
智悲起是故十住初發心發心即入十地智雖然
五位方便殊只為成熟十地智猶如迅鳥飛虗空

不廢遊行無所至亦如魚龍游水中不廢常游不
離水如是五位行差別不廢差別不離智所有日
月歲差別以智法印無別異體智不成亦不壞以
明諸位除習氣了習無習悲行成萬行常興無作
智如無礙智是觀達無礙因觀行所成皆以自然
無作智為體亦名不動智無依無可動故如是安
立五位昇進之門有十一事因緣何者為十一一
令發菩提心者不滯一法而生懈慢二令發菩提
心者得智修行諸行三令發菩提心者以願起智
從悲四令行慈悲者堅固圓滿五令發菩提心者
自治隨俗習氣以諸波羅蜜令昇進智悲之境六
令發菩提心者從位加行對治習惑進修智門七
為發菩提心者簡辯三乘一乘及人天等差別諸
行八令發菩提心者自知自行所至之緣九令發
菩提心者明三乘一乘攝化廣狹福智減增十明
古今諸佛化儀常爾十一如鍊真金不離金體十
度鍊治轉更明淨且略釋歡喜地十二門中初門
十七行經竟自餘如下更明。】

「【經】佛子菩薩住歡喜地成就多歡喜多淨信多愛樂
多適悅多忻慶多踊躍多勇猛多無鬬諍多無惱害
多無瞋恨佛子菩薩住此歡喜地念諸佛故生歡喜
念諸佛法故生歡喜念諸菩薩故生歡喜念諸菩薩
行故生歡喜念清淨諸波羅蜜故生歡喜念諸菩薩
地殊勝故生歡喜念菩薩不可壞故生歡喜念如來

教化眾生故生歡喜念能令眾生得利益故生歡喜
念入一切如來智方便故生歡喜復作是念我轉離
一切世間境界故生歡喜親近一切佛故生歡喜遠
離凡夫地故生歡喜近智慧地故生歡喜永斷一切
惡趣故生歡喜與一切眾生作依止處故生歡喜見
一切如來故生歡喜生佛境界中故生歡喜入一切
菩薩平等性中故生歡喜遠離一切怖畏毛豎等事
故生歡喜何以故此菩薩得歡喜地巳所有怖畏悉
得遠離所謂不活畏惡名畏死畏惡道畏大眾威德
畏如是怖畏皆得永離何以故此菩薩離我想故尚
不愛自身何況資財是故無有不活畏不於他所希
求供養唯專給施一切眾生是故無有惡名畏遠離
我見無有我想是故無有死畏自知死巳決定不離
諸佛菩薩是故無有惡道畏我所志樂一切世間無
與等者何況有勝是故無有大眾威德畏菩薩如是
遠離驚怖毛豎等事。」

【【論】第二佛子菩薩住歡喜地巳下一段有二十五
行經明菩薩初入地位多歡喜分釋義中分為五
段一佛子菩薩住歡喜地巳下至多無瞋恨有兩
行半經此一段明菩薩入初歡喜地多歡喜分二
佛子巳下至復作是念有五行半經明正說此位
菩薩歡喜之意有十種歡喜如此一段明見聞念
諸佛法故生歡喜分三我轉離一切世間境界故
巳下至何以故有六行半經有十種歡喜明自知

得佛智慧永離苦源此一段入法故生歡喜分四
此菩薩得歡喜地巳巳下至何以故有兩行半經
明入此歡喜地巳能離五種怖畏分五此菩薩巳
下至毛豎等事有七行經明正說五種怖畏所緣
分此之巳上二十五行經如文自具不煩更釋。】

「【經】佛子此菩薩以大悲為首廣大志樂無能沮壞轉
更勤修一切善根而得成就所謂信增上故多淨信
故解清淨故信決定故發生悲愍故成就大慈故心
無疲懈故慚愧莊嚴故成就柔和故敬順尊重諸佛
教法故日夜修習善根無厭足故親近善知識故常
愛樂法故求多聞無厭足故如所聞法正觀察故心
無依著故不躭著利養名聞恭敬故不求一切資生
之物故生如實心無厭足故求一切智地故求如來
力無畏不共佛法故求諸波羅蜜助道法故離諸諂
誑故如說能行故常護實語故不汙如來家故不捨
菩薩戒故生一切智心如山王不動故不捨一切世
間事成就出世間道故集助菩提分法無厭足故常
求上上殊勝道故佛子菩薩成就如是淨治地法名
為安住菩薩歡喜地。」

【【論】第三佛子此菩薩以大悲為首巳下一段有十
五行半經明入初地巳又生三十四種廣大志樂
分釋義中分為三段一從佛子巳下至修一切善
根而得成就有一行半經此一段明更勸勤修信
進助菩提行無疲懈分二所謂信增上故巳下至

上上殊勝道故有十二行半經此一段明以三十
種法增上進修淨治此地法分三佛子巳下有一
行半經此一段明諸結勸修住地分如上十五行
半經經文自具不煩更釋。】

「【經】佛子菩薩住此歡喜地能成就如是大誓願如是
大勇猛如是大作用所謂生廣大清淨決定解以一
切供養之具恭敬供養一切諸佛令無有餘廣大如
法界究竟如虗空盡未來際一切劫數無有休息又
發大願願受一切佛法輪願攝一切佛菩提願護一
切諸佛教願持一切諸佛法廣大如法界究竟如虗
空盡未來際一切劫數無有休息又發大願願一切
世界佛興于世從兜率天宮歿入胎住胎初生出家
成道說法示現涅槃皆悉往詣親近供養為眾上首
受行正法於一切處一時而轉廣大如法界究竟如
虗空盡未來際一切劫數無有休息又發大願願一
切菩薩行廣大無量不壞不雜攝諸波羅蜜淨治諸
地總相別相同相異相成相壞相所有菩薩行皆如
實說教化一切令其受行心得增長廣大如法界究
竟如虗空盡未來際一切劫數無有休息又發大願
願一切眾生界有色無色有想無想非有想非無想
卵生胎生濕生化生三界所繫入於六趣一切生處
名色所攝如是等類我皆教化令入佛法令永斷一
切世間趣令安住一切智智道廣大如法界究竟如
虗空盡未來際一切劫數無有休息又發大願願一

切世界廣大無量麤細亂住倒住正住若入若行若
去如帝網差別十方無量種種不同智皆明了現前
知見廣大如法界究竟如虗空盡未來際一切劫數
無有休息又發大願願一切國土入一國土一國土
入一切國土無量佛土普皆清淨光明眾具以為莊
嚴離一切煩惱成就清淨道無量智慧眾生充滿其
中普入廣大諸佛境界隨眾生心而為示現皆令歡
喜廣大如法界究竟如虗空盡未來際一切劫數無
有休息又發大願願與一切菩薩同一志行無有怨
嫉集諸善根一切菩薩平等一緣常共集會不相捨
離隨意能現種種佛身任其自心能知一切如來境
界威力智慧得不退如意神通遊行一切世界現形
一切眾會普入一切生處成就不思議大乘修菩薩
行廣大如法界究竟如虗空盡未來際一切劫數無
有休息又發大願願乘不退輪行菩薩行身語意業
悉不唐捐若暫見者則必定佛法暫聞音聲則得實
智慧纔生淨信則永斷煩惱得如大藥王樹身得如
如意寶身修行一切菩薩行廣大如法界究竟如虗
空盡未來際一切劫數無有休息又發大願願於一
切世界成阿耨多羅三藐三菩提不離一毛端處於
一切毛端處皆悉示現初生出家詣道場成正覺轉
法輪入涅槃得佛境界大智慧力於念念中隨一切
眾生心示現成佛令得寂滅以一三菩提知一切法
界即涅槃相以一音說法令一切眾生心皆歡喜示

入大涅槃而不斷菩薩行示大智慧地安立一切法
以法智通神足通幻通自在變化充滿一切法界廣
大如法界究竟如虗空盡未來際一切劫數無有休
息佛子菩薩住歡喜地發如是大誓願如是大勇猛
如是大作用以此十願門為首滿足百萬阿僧祇大
願。」

【【論】第四佛子菩薩住此歡喜地巳下有五十八行
經明住歡喜地興發十種無盡廣大誓願分釋義
中分為十二段一佛子巳下至如是大作用有一
行半經是都舉此地所堪為十大願分二所謂巳
下至無有休息可三行半經明願以一切供養具
供養一切諸佛如法界虗空界無休息分三又發
大願巳下至無有休息有三行經明願一切佛法
護持無休息分四又發大願巳下至無有休息有
四行半經明願一切世界佛出興世皆往詣供養
為上首受行正法無有休息分五又發大願巳下
至無有休息可四行半經明菩薩廣大行不離諸
波羅蜜淨治諸地有總別同異成壞等相皆如實
說教化眾生無有休息分此一段如五位昇進隨
位安立十波羅蜜十菩薩行十世界十佛名號總
是一波羅蜜中隨行成名於五位中具有五百為
一波羅蜜中具十十中具百隨五位上加行同異
上有五百即如初會中菩薩神天等眾一眾有十
十眾有百五十眾上有五百各各位中隨當位菩

薩神天名下義是波羅蜜行又善財四眾各具五
百者是為一中具足十義名之為總其行殊途名
之為別一智無二名之為同隨行報殊名之為異
能成別報名之為成因果本虗名之為壞為行行
無體故且如波羅蜜一中有此六門一能破慳貪
等十煩惱結名之為壞二能成善果名之為成三
眾惑雖多捨通多法名之為總四殊招別果名之
為別五終歸一智名之為同六隨惑對治名之為
異此六相之法於一切法中總具此六門一一入
法行門中以智觀之可見若一一法中無此六義
皆偏見也又一波羅蜜上具十波羅蜜即捨義通
該無法不徧餘淮例知六又發大願巳下至無有
休息有五行半經明願化一切三界四生眾生皆
安住一切智智廣大無休息分此一段明教化三
界四生法欲界心多者勸令觀諸法苦空無常對
治欲惡修諸善法樂清淨定淨治心垢離貪瞋癡
慢破欲界業得寂靜樂色界心多者住息想禪生
有漏善界方便勸修十波羅蜜慈悲喜捨令方便
成就自體無作大寂定門離息伏想現一切智成
就無量巧方便智教化眾生若無色界心多者方
便教化修廣多聞慧分別世間一切事業令無迷
滯無定亂體起大願力成就神通供佛法僧修一
切種一切智智教化一切無盡眾生皆成佛故如
是依根發起調伏使令皆至一切智智智智者根

本智中修差別智也如根本智依無作定顯差別
智依根本智加行起觀方成或自力不修依佛菩
薩先達之者學而方得七又發大願巳下至無有
休息有四行經明願以智明了麤細世界廣多無
限分有形世界名麤無形世界名細亂住者多類
雜居如此閻浮提諸雜居世界是也側住如四天
王居處是倒住者如胡蜂窠等是正住可知若入
者如土居眾生只欲入不欲出若行者如人等身
中八萬四千戶虫居而人或行住坐立者是也若
去者如流水居眾生其一向流去是也帝網差別
者如天帝網重重光影互相容也如是世界重重
共住即華藏莊嚴世界是與諸眾生世界海共住
業不相妨猶如帝網互相容而住各依自業相見
如經云一切種一切智智者明菩薩大慈悲種由
大願力助成一切智由定方現差別智由觀助成
總以此知之皆依根本智起無限智門總由此也
八又發大願巳下有六行經明願佛國互相參入
莊嚴分此一段明入智境界佛剎如光影互相參
現故九又發大願巳下至無有休息有七行經明
願諸菩薩同志行無怨嫉分十又發大願巳下至
無有休息有五行半經明願乘不退輪行菩薩行
身語意業見聞者無空過分十一又發大願巳下
至無有休息可十行經明願於一切世界隨眾生
欲示現成佛入涅槃分十二佛子巳下可兩行經

明都結十種大願滿無盡願分。】

「【經】佛子此大願以十盡句而得成就何等為十所謂
眾生界盡世界盡虗空界盡法界盡涅槃界盡佛出
現界盡如來智界盡心所緣界盡佛智所入境界界
盡世間轉法轉智轉界盡若眾生界盡我願乃盡若
世界乃至世間轉法轉智轉界盡我願乃盡而眾生
界不可盡乃至世間轉法轉智轉界不可盡故我此
大願善根無有窮盡。」

【【論】第五佛子此大願巳下有七行半經明前十無
盡願以十盡句而能成就分於此段中分為兩段
一從佛子巳下至眾生界盡我願乃盡有五行半
經明十盡句分二而眾生界不可盡巳下至無有
窮盡可兩行經明願不盡分言世間轉法轉智轉
界者明眾生三界流轉法流轉智流轉眾生界盡
菩薩願行方盡如是不盡願行不盡。】

「【經】佛子菩薩發如是大願巳則得利益心柔耎心隨
順心寂靜心調伏心寂滅心謙下心潤澤心不動心
不濁心成淨信者有信功用能信如來本行所入信
成就諸波羅蜜信入諸勝地信成就力信具足無所
畏信生長不可壞不共佛法信不思議佛法信出生
無中邊佛境界信隨入如來無量境界信成就果舉
要言之信一切菩薩行乃至如來智地說力故。」

【【論】第六佛子菩薩發如是大願巳下有八行經明
發十無盡願巳得十種利益心十種信功用分釋

義中分為三段一明發十盡大願巳得十種柔耎
心二得十種信三舉要言之巳後一行都結如文
可解。】

「【經】佛子此菩薩復作是念諸佛正法如是甚深如是
寂靜如是寂滅如是空如是無相如是無願如是無
染如是無量如是廣大而諸凡夫心墮邪見無明覆
翳立憍慢高幢入渴愛網中行諂誑稠林不能自出
心與慳嫉相應不捨恒造諸趣受生因緣貪恚愚癡
積集諸業日夜增長以忿恨風吹心識火熾然不息
凡所作業皆顛倒相應欲流有流無明流見流相續
起心意識種子於三界田中復生苦芽所謂名色共
生不離此名色增長生六處聚落於中相對生觸觸
故生受因受生愛愛增長故生取取增長故生有有
生故有生老死憂悲苦惱如是眾生生長苦聚是中
皆空離我我所無知無覺無作無受如草木石壁亦
如影像然諸眾生不覺不知菩薩見諸眾生於如是
苦聚不得出離是故即生大悲智慧復作是念此諸
眾生我應救拔置於究竟安樂之處是故即生大慈
光明智。」

【【論】第七佛子此菩薩復作是念巳下有十七行半
經明菩薩知真愍俗隨迷緣生起大慈悲分釋義
中分為五段此一段是當歡喜地中第七地相觀
苦成悲門一佛子巳下至如是廣大有三行經先
舉佛正法甚廣大分二而諸凡夫心墮邪見巳下

至於三界田中復生苦芽有六行經明凡夫心墮
邪見而生苦趣相續不斷分三所謂巳下至如是
眾生生長苦聚有四行經明十二因緣有支為生
因分四是中皆空巳下至不覺不知可兩行經明
眾生不知身空無我分五菩薩巳下至大慈光明
智可有三行經明見眾生苦發悲愍分此一段十
七行半經約立四門分別一舉體示迷門二凡夫
迷體成苦門三不了緣生無體流轉門四菩薩達
真愍苦接生門第一舉體示迷門者即如初三行
是舉諸佛正法如是甚深如是寂靜如是寂滅如
是無相等愍念凡夫不悟邪見無明長夜覆翳輪
轉苦流問曰一切眾生體自真理智等如來何故
從迷成諸業苦答曰為真如理智體皆無性無性
理智不能自知若也自知不名無性但眾生緣隨
境流轉不知善惡為隨境變業有差殊或因佛菩
薩為說苦因或自因苦生厭方求正見不苦之道
若也未厭苦果終不信聖言未可自知是真是假
是苦是樂但受得其生都無厭患驚怖熱惱都不
覺知若不深自勤修責躬匪懈作諸定觀入法界
之真門者終未可盡其苦源也第二凡夫迷體成
苦門者如後凡夫心墮邪見巳下至於三界田中
復生苦芽有六行經是於此段中所受生苦有十
八種煩惱皆依二種煩惱起故云何為二一根本
無明為長夜所覆二邪見逐境常流轉不息此二

種無明若達得根本智方成智用非三乘空觀能
斷得故是故勝鬘經聲聞緣覺及淨土菩薩但能
折伏現行煩惱不名為斷煩惱為折伏故得變易
生死菩薩得隨意樂生身皆有忻厭自他佛剎皆
未得法界普光明智未得與十方諸佛同一智海
永絕邪見自他取捨一切見流為迷前二種無明
妄生厭捨別證真如及空相迷大智故是故淨名
經云一切煩惱諸塵勞門以為佛種此無明邪見
一乘菩薩達而成智三乘折伏現行亦云留惑潤
生此乃皆非稱智而說不同一乘依不動智上自
有無邊大自在用門如十信位中十箇智佛是以
不動智佛為首如此無明及邪見與一切煩惱而
作根本自餘巳下一切諸煩惱皆從此生總名隨
煩惱為依根本而有故如無明通總名邪見因境
起識為因六根中見名色等為名色對六根作境
因境識種取著名之邪見為迷真理智號曰無明
以名色識種起邪見二種對於六根根根之上皆
具有三且如耳根聞聲知如是聲皆有名色識起
邪見等三種如眼根鼻舌身意總具此三名色識
及六根以名色為境根為主識為取思之可見是
故此經云不離此名色增長生六處聚落於中相
對生觸觸生受受生愛愛生取取生有有生老死
等是也如憍慢二種為增長無明能成增長苦種
令不摧壞是故經云立憍慢幢入渴愛網中如愛

為津潤無明能潤生死常流轉故為非愛不受身
如諂誑是稠林無明為自迷覆廣多故為凡夫常
所行無暫間斷故此非修定業不可制之如慳嫉
二種是常計無明與惡道生死更加勝因是故經
云心與慳嫉相應不捨恒造諸趣受生因緣如貪
恚愚癡是集業無明是故經云貪恚愚癡積集諸
業日夜增長如忿恨無明與瞋作因是故經云以
忿恨風吹心識火熾然不息欲流有流無明流見
流此是常流無明恒流轉不息明是四流大河常
流不息成大苦海若心無念諸流頓竭若也智現
便成法流如是十二有支互為主伴則一支上有
十二有支總一百四十四有支以成無邊生死巳
上十八種煩惱無明皆依十二有支以為根本十
二有支依名色邪見為本若以無作定門印之八
萬四千塵勞總為法流智海如是無明名色對五
根有觸受想行總以心生意取為主如是九緣同
起了境名識以此十事總名無明總名邪見作一
切煩惱迷心及境名曰無明境者名色是也六根
對境邪見隨生第三不了緣生無體流轉門者此
之一段明迷真逐妄所生之因從所謂巳下至生
長苦聚四行經是所謂因依名色對六根所緣生
觸以觸故六根取受因受生愛因愛生取因取生
有有生故有老死憂悲苦惱以名中具色色中具
名名色二存聲香味觸總在其內有表色無表色

但心意眼耳鼻舌身意所緣擊發成惑者皆為觸
唯如來無為純與智俱無法觸也眾生觸受成三
界之煩惱聲聞有厭生死證涅槃觸受淨土菩薩
有淨穢二種觸一乘菩薩有圓和智悲未自在觸
如是諸觸以智明觀以成智用是故淨名經云受
諸觸如智證又法本不生今則不滅是明緣生體
自性無性非生滅法凡夫不了號曰無明但知心
境本無即起唯法起常是智境非生滅緣以定慧
觀照即自然開解第四菩薩愍業接生門者即從
是中皆空離我我所至大慈光明智五行經是如
是十二有支一切眾生從此而起前十八種煩惱
而流轉生死無苦不受聲聞緣覺淨土菩薩厭而
伏之現行不起一乘菩薩以此十二有支而成根
本智起差別智教化眾生住持善法及成菩提心
意明迷悟不同非十二有支與智異故如勝鬘經
亦同此說如上十八種煩惱如邪見無明十住初
發心住上初生如來智慧家時正使能作惡道邪
見巳除故習氣微薄未盡憍慢等十八種總爾以
十種故十行十迴向法中有十法加行治之漸漸
微薄至十地以正智增明唯有見道隨行法執無
隨三界現行習氣不善之業如慳嫉忿恨瞋五種
入十地中習氣巳無自餘至七地悲終智滿方成
隨願智用只可名為達煩惱而成智用不可名為
斷煩惱故法執現行至七地故法執習氣十地方

無如算數廣大愚隨好功德愚此二愚至佛果行
終方見盡如阿僧祇品隨好光明功德品是是故
如來自說二品經明佛果二愚故明十二有支微
習直至佛果方盡以此安立五位十度十十治之
皆十住十行十迴向十地十一地法則皆體相似
以明治習階級不同如是五位十波羅蜜皆初三
波羅蜜以治從纏出世之道如善財十住中初及
二三知識以三比丘表之次後三波羅蜜以治出
世間世間之惑即以彌伽長者解脫長者海幢比
丘表之次以方便波羅蜜巳下願力等三波羅蜜
門以治入世間中出世間令悲智自在即以休捨
優婆夷仙人苦行婆羅門表之次以世間出世間
智悲自在故即以智波羅蜜以智生悲得自在故
即以師子幢王女名曰慈行表之智自在如王也
以七住中以修悲生智以此第十住中以智生悲
故為王女也明以智波羅蜜以智成悲而自在故
此明五位進修位位有此四種勢分差別同異至
善財知識一一差別同異重明方得了其五位解
行同異從此十地法門亦如上有此四種治惑差
別同異一從初地至第三地是治世間中染成出
世間習四五六地是治出世間中世間智慧不自
在習七八九地是治入世間中悲智不自在習是
故八地位中諸佛以作三加七種勸發以用防之
如八地位中具明第九第十地智波羅蜜治世間

悲智得自在故是故以如來為太子時第三夫人
瞿波表之明大慈大悲巳滿是表慈悲法悅義如
善財於十地中表法有九箇女天一箇佛妻為明
此十地法門長養大慈悲門令圓滿自在故故以
女天表之至彼位具明仍普賢利他行未自在大
約略敘五位昇進大意有六一十住明創生佛家
且除正使煩惱二明十行治隨世現行習惑三明
十迴向起大願力和融智悲使世間出世間無礙
利物四明十地長養蘊習悲智功圓五明十一地
普賢行滿即普賢行品及十定品巳後是六明成
佛位終即如來出現品是如離世間品明進修佛
果巳後普賢恒行法界品即明前後一部之經皆
是以法界為體如是以法界大智圓通總無一法
一時有前後差別以智照之可見如是五位中差
別行位總在初發心住中以願行智悲普印令圓
滿故教雖前後願行悲智法是一時時亦不異法
亦不差是故發心之士應如是修如是圓滿不離
如來不動智之體圓滿故於一佛果智悲始終徹
故普見一切眾生是佛國土無出入故教化迷如
來智中眾生令依本故令諸眾生於自智中普見
諸佛同一智故不於自智生別有佛想故令一切
眾生不於自身起內外遠近見故以一智印印之
破情有大小長短量故如是修行即是令諸眾生
佛種不斷故為諸眾生說如斯法是故能令法種

不斷普令一切眾生普見自身同佛智海入佛知
見是故能令僧種不斷一一如是觀察而令心境
如是相應。】

大方廣佛新華嚴經合論卷第五十六

音切

忻

(許斤切)。
誑

(居況切)。
汙

(於故切)。
卵

(魯管切)。
猗

(於起切)。
