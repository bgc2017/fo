











天然和尚像

<img:>






五老峰頭。白雲萬頃。淨成樓閣。歸
霞倒影。坐斷密移。振衣挈領。齊古德
之獅紶。軼時賢之麈柄。誰堪智通。嗤減
德而弗彰。獨抱閒情。擁孤光而自遠。砥
柱洞流。楷模後學。此吾老人。南極一星。
使人景仰而不可即者也。

嗣法門人今無敬題

天然是禪師語錄序

諸佛為一大事因緣出現於世。匪直自了。有大悲大
願焉。悲大故其憂之也深。願大故其任之也重。昔風
穴垂涕告首山曰。不幸臨濟之道至吾而將墜矣。誠
憂之也。其後再傳而有汾陽。既放身命。閉關堅臥。郡
守以名剎力致八請。不答僧契。聰者排闥讓之曰。佛
法大事。靖退小節。風穴常憂。遇風則止。幸而有先師。
今汝有力擔荷如來。此何時而欲高眠耶。汾陽瞿然
起曰。非公不聞此言趣辦嚴吾行矣。誠任之也。函修
因是而深嘆古今人之不相及也。道人撒手臥長空。

菩提真如猶為垢膩。況復世間名聞利養。豈似今時
把箇死蛇頭逢人便賣。痾漉漉地但知與兒乳酥。不
問消與不消。此不過欲得門庭熱鬧耳。善知識以本
分接人。其謂之何。我大師以大悲願力復來閻浮。橫
挑楖栗。直入千峰。豈肯打入時流隊伍。去春攜修出
匡廬。歷江南北。拄杖邊不曾撩著半箇。幾欲焚茅屋。
入深山。偶以省覲歸僊城。一時道俗迎主訶林。乃翻
然抱深憂而肩重任。師冷硬之性。壁立萬仞。莫可仰
扳。百千妙義。到他跟前一棒粉碎。其所開示大要。貴
人不著法報化。立處皆真。如擊塗毒鼓。聞者皆死。大
矣哉無為寂滅之幢也。古人於此三二十年猶不奈
何。而我師纔搭緇衣。便登祖位。人將謂此道直易易
耳。亦知師之真參實證乎。師嘗究理而坐。十七晝夜
不合眼。以為必識盡功忘。自然合他古轍。始得任心
自在。後參黃巖。因閱華嚴。所得都亡。其絕情過量之
智巳於無量佛所培養。豈特三二十年而巳。今法語
具在。使天下後世知此百犬吠聲。群盲相引時。猶有
人提唱斯事。佛祖慧命庶幾不斷。而後乃相安於無
言。此師之志也。函修初曾認著露裸裸底。幾恁禍事。
幸取決於師。得箇轉身。雖修與師皆從今華首和尚
剃度。於法門為弟昆。然實受師資之益。知師者宜莫
若修。故敢揭其大端如此。

崇禎壬午冬日同門弟子函修和南譔









天然是禪師語錄序

天然和尚以居士身夙慧頓發。了悟上乘。後從空隱
老和尚剃度於廬山。證明大法。杖錫所經。悲愍之懷
溢於言際。職書記者輯而成編。付諸剞劂。屬今轉恭
為之序。夫轉固無能序而亦無可序也。憶丁亥秋。轉
與龐子若雲迎和尚結期弼唐。將謂有言可循也。有
法可得也。及參隨數月。始知日星雲漢。山嶽江河。以
至竹影松聲。蟲鳴鳥語。盡為和尚筆舌。舍此而欲向
一言一句之下承當箇事。何異撥波求水。然則是錄
也又胡為乎來哉。夫大聖人出現於世。其中皆大有
不獲巳者。眾生日見道而不見。日聞道而不聞。是不
有見。孰為不見。是不有聞。孰為不聞。而要所見何見。
所聞何聞。應必悄然自得。亦復啞然自失。靈山會上
拈花微笑。我佛世尊打頭一步蚤巳逗漏不少。然畢
竟何如心行。何如旨趣。必使千百世而下猶有跛腳
翁堪解報恩。此世尊之為甘心。即我和尚之為甘心
也。願天下後世得意忘言。見聞都盡。自度度他。共臻
無上云爾。尚區區語句中求其罪過。且與謗法等。是
則今轉所大懼也夫。是則閱斯錄者所大懼也夫。

順治戊子孟春門弟子今轉梁殿華稽首恭序

天然是禪師語錄序

昔者宣聖振鐸于東方。釋尊授衣于西土。一則意盡
象中。一則心傳教外。其皇皇焉牖世覺民之心固異
致而同歸也。自儒術既衰。微言遂絕。縉紳縫掖之輩
高者攻于經學。卑者溺于文詞。而聖賢盡性知命之
旨無復為之殫心矣。釋尊諸祖乃以單提直指之說
示彼正覺。救此迷情。于是聰明奇特之士厭迂儒之
拘牽。樂禪宗之超脫。一言契旨。片偈投機。而所謂儒
門澹泊。收拾不住者。張無盡以為達人之論。深有以
哉。始壇經刱著文字踵增。臨濟開玄要之宗。洞山立

君臣之義。溈仰發體用之論。雲門捷示三關。法眼分
呈六相。究其捨妄歸真。不離自性。夫是以從事誠明
之學者如濂溪。嘗師鶴林姚江。借塗蔥嶺。不啻冥心
而求之也。本師天然和尚夙領儒宗。久膺祖席。身乘
五衍。心入三摩。譬如洪鐘萬石。有叩輒鳴。遙源千頃。
無挹不注。向在雷峰棲賢華首訶林諸山皆有語錄
行世。學人奉為津筏。寶若琬琰矣。迺者山靈初啟。叢
席旋興。西堂澹公因南陽之舊基。開東林之新剎。秖
園翬建。緇侶雲臻爰從。丙午冬仲奉本師以居焉。師
則性樂巖阿。心悲塵剎。既得棲真之境。益弘樂育之
懷。或策杖而陵峰。或披襟而笑月。蒼松白雪。歲見新
篇。紫玉青螺。時聞隹什。蓋巳目擊道存無行不與矣。
然而钁頭斧子不廢鉗錘。擊碓敲床更勤提命。山中
高弟以師法語彙錄成編。命小子楷敘而梓之。余惟
儒門淆雜。特闢禪關。若悟本來。同歸覺路。而師先得
淵源于孔孟。繼聞秘密于迦文。固知六通八正不同
幻妄之談。窗影風幡無取尖新之解也。余嘗再訪檀
林。一瞻猊座。見其登堂之彥。濟濟趨蹌。入室之英。雍
雍問辯。雖杏壇講習遜此威嚴。沂水詠歌同斯怡悅
矣。是錄也推原心性。利濟人天。有以佐吾儒道德齊
禮之所不及。公之諸方垂之奕葉。將使慧日同光。名
山並壽。海螺巖下永振威音。錦石溪邊長流法乳。豈
徒拾拄杖之陳言。資曲床之談柄巳耶。若夫佛法深
微。不從解入。自非立雪數年未易領會。又何敢于威
儀談說之間管窺而蠡測也。

康熙庚戌上元當湖弟子陸世楷今亙和南謹撰






天然是禪師語錄總目

  
  * 卷第一(序三首　塔銘　行狀)
  
  * 上堂
  * 卷第二
  
  * 小參
  * 卷第三
  
  * 小參
  * 卷第四
  
  * 普說
  * 卷第五
  
  * 普說
  * 茶話
  * 卷第六
  
  * 室中垂示
  * 卷第七
  
  * 舉古
  * 問荅頌
  * 卷第八
  
  * 問荅
  * 頌古
  * 卷第九
  
  * 讚
  * 偈
  * 銘
  * 卷第十
  
  * 書問
  * 卷第十一
  
  * 雜著
  * 卷第十二
  
  * 雜著
  * 佛事
  * 梅雪詩(附)





天然是禪師語錄卷第一
嗣法門人今辯重編

上堂

崇禎壬午住廣州訶林。上堂。師拈香祝聖畢。復拈香
云。此一瓣香天日覆而不知高。地日載而不知厚。舉
起則耀古騰今。放下則傾湫倒嶽。在山僧手裏以無
名示人天目前而爍破。爇向爐中耑申供養見住羅
浮華首臺堂上空隱獨和尚用酬法乳之恩。遂就座。
問荅別錄。乃云。盡大地是我人安居之場。盡日月歲
時是我人安居之候。從朝至暮。穿衣喫飯。掃地燒香。
搬柴運水。迎賓待客。乃至普天之下。四民作息。百務
繁興。盡是我人安居之事。方寸之內。是非生滅。昏沈
掉舉。散亂禪寂。盡是我人安居之心。然既如此。還有
甚麼制可結。諸兄弟。事不得一向在佛法上。須有箇
宣揚底時節。在諸人本分事上也有箇緣起底時節。
山僧承諸大居士大耆德請住此院。今日為諸兄弟
結制。事不獲巳。聊赴箇時節。願諸兄弟慎勿錯過。驀
豎拂子云。大眾。還會麼。若在者裏得箇入路。不妨慚
愧。昔日六祖大師受黃梅衣缽。隱獵人隊中十六年。
念時節將至。纔至此地。一日行兩廡間。見兩僧爭論。
一曰風動。一曰旛動。諸兄弟。爾看者兩箇僧。何等天
然。何等妙用。正恁麼時。爾要增減他一毫得麼。爾要
疑擬他一毫得麼。叵耐他自己不知不覺。所以六祖
大師事不獲巳。纔向他道。不是風動。不是旛動。雖則
把住去路。硬按牛頭。其實也是平地起波濤。若是皮
下有血。一聞便醒。正好慚愧從前。何須更待六祖大
師云仁者心動。雖是和盤托出。點簡將來。猶是缽盂
安柄。爾若於此窺得破。不但歷代祖師瞞爾不得。即
黃面老子也要瞞爾不得。當時四十九年橫說豎說。
猶沒者箇消息。事不獲巳。纔向百萬人天中拈青蓮

花。巳是逗漏不少。何況又道。吾有正法眼藏。涅槃妙
心。付與摩訶迦葉。爭怪後代兒孫認指為月。若是大
聰慧人。決不入他群隊。為甚麼如此。祇為向上原沒
恁麼事。亦沒有恁麼說。今日山僧與爾諸人說破。事
不獲巳。隨邪打正。若有伶俐衲僧攔胸把住。問教口
啞。亦是山僧招得。有麼。有麼。如無。山僧自起還合自
倒去也。喝一喝云。今日結制。大眾珍重。下座。

解制。上堂。九十日以前諸人從甚麼處來。九十日以
後諸人向甚麼處去。正當九十日。前後來去俱成戲
論。且問諸人。即今在甚麼處安身立命。時有僧出問
云。日落西山事若何。師卓拄杖一卓。進云。四大分張
時。在何處安身立命。師以拄杖橫一橫。進云。某甲不
識。師云。大好箇不識。僧禮拜歸眾。師乃云。要知者僧
不識處。正是諸人安身立命處。汝若會得。前此無結
制者。後此無解制者。目前無聽法者。此間無說法者。
若能如是。山僧不妨與汝諸人結制。不妨與汝諸人
解制。於本無生死中說有生死。於現有生死中說無
生死。主賓互換。棒喝交馳。豈更有第二箇時節。驀豎
拂子云。舉一不得舉二。放過一著。落在第二。諸兄弟。
爾若喚作第一。蚤巳落第二了也。爾若喚作第二。不
可更有第一。汝若總不與麼。猶是顢頇佛性。儱侗真
如。畢竟作麼生。擲下拂子云。蘇嚕蘇嚕㗭哩㗭哩。

上堂。山僧昨夜偶得一夢。夢見一夥賊。彼時慌忙得
狠。忽然醒來。元是老鼠咬樓板。今日普告大眾通知。
便歸方丈。

上堂。圓明了徹。猶落今時。聞見俱捐。且居意地。隨流
得妙。勉強主張。總不與麼。頭角生也。大眾。須有脫身
法始得。

上堂。心不憶玄旨。口不經玄談。行不入凡聖之稠。情
不附生死之業。如斯造詣巳難其人。何況拋磚打瓦。

作浪興波。撥亂乾坤。掀翻黑白。汝若從之。得毋累乎。
儻其疑焉。祇成自錯。山僧到此啞而不言。時節若來。
諸人自委。何以故難言。紅爐一點容易銷鎔。須信百
煉精金始無變色。理解之與證悟。似同不同。見到之
與行到。一徹永徹。稍存等待。便非此宗。立地圓成。猶
為鈍漢。豈將魚目遂作明珠。若是真人。自知決擇。

上堂。我有一句子。久未向人道。今日厚顏。耑為大眾。
良久云。三千里外。逢人不得錯舉。

上堂。分明萬事雪填井。又且婆和祇恁行。不是眼開
同作夢。都緣露柱證無生。露柱既證無生。山僧及大
眾合作麼生。參。參。

上堂。心不自心。因契道以名心。道不自道。因無心以
名道。所以道絕玄微。心無體量。若言有道有心。猶是
把箸拈匙見識。若言無心無道。依然靈龜曳尾之機。
明暗掀翻。非其境界。同時殺活。豈是全提。纔到龍門。
巳遭點額。汝等諸人幸自好看。

上堂。世尊拈花是一出好戲。列代祖師拈椎豎拂。橫
說直說。是一幅古畫。幸自我者裏總無如是窠臼。便
歸方丈。

上堂。舉古德問僧云。何不看經。僧云。不識字。德云。何
不問人。僧展兩手云。是甚麼字。德無對。師曰。你看者
箇古德。到處勸人看經。到處勸人問字。分明一箇八
字他也不識。山僧亦有一箇字要問諸人。遂豎起拳
云。諸人還識麼。會書不擇筆。點點是黃庭。

戊子九月再住訶林。上堂。驀豎拂子。召大眾云。還會
麼。放下拂子云。真心無揀。大道非遮。體絕見聞而不
離見聞之緣。用同聲色而不是聲色之事。如虫禦木。
文彩偶彰。對鏡看花。心口俱喪。所以掩室摩竭。杜口
毘耶。固非玄妙之機。豈墮功勳之位。山僧六年以前
一場敗闕。巳甘荒山匿影。破衲蒙頭。乃承諸當道。諸

鄉紳。護法檀越。長者居士。寺中禪衲。方外高流。迫索
再三。苦辭不可。只得俯順時機。復陞此座。若論向上
一門。不可畫蛇添足。須知千差無別。何妨作浪興波。
一塵立而國家鼎盛。萬機休而千聖不攜。放開捏聚。
惟我能知。殺活縱橫。非凡可測。一切處變易不得。何
勞掘地出空。未生前面目儼然。不用續鳧截鶴。理貴
從來。事由今日。未明八法。枉自楷模。巳協宮商。別諧
音律。喝一喝。卓拄杖下座。

結制。上堂。年年三百六十日不曾動著毫釐。今日無
端截取九十日為汝諸人開爐結制。承郝范兩大護
法設供。請山僧登座說法。貴圖汝諸人直下明取者
九十日底道理。爾若明得九十日底道理。從無始來
至于今日。總是者箇道理。又從今日盡未來際也是
者箇道理。明得也是者箇道理。明不得也是者箇道
理。既明得明不得總是者箇道理。山僧今日又作麼
生。良久云。不因紫陌花開蚤。爭得黃鶯下柳條。卓拄
杖一下。復舉陸亙大夫向南泉云。肇法師也大奇特。
解道天地同根。萬物一體。南泉指庭前牡丹花云。大
夫。時人見此一株花。如夢相似。若是訶林則不然。儻
有人問。肇法師也大奇特。解道天地同根。萬物一體。
為向伊道。白雲常在戶。青靄數當峰。且道與南泉相
去多少。

上堂。今日長至在處叢林熱鬧。打普齋。散嚫施。吹法
螺。擊法鼓。請堂頭老漢說箇應時及節底佛法。惟我
者裏冷啾啾地。只有一箇栗棘蓬拋向諸人面前。一
任諸人吞吐。山僧且問諸人。吞底是。吐底是。不吞不
吐底是。若道吞底是。還我栗棘蓬來。若道吐底是。爭
奈目前何。不吞不吐。咽殺闍黎。總不與麼。辜負隹節。
作麼生。速道。速道。

上堂。戊子臘月八日。寺中耆舊設供。請山僧上堂。要

為大眾舉揚世尊睹明星那一則陳腐公案。大眾。如
今那一箇不夜夜睹。何曾少箇什麼。為甚總在迷裏。
就如世尊當日。何曾多箇什麼。為甚卻悟。故知此事
大有因緣時節。時節若至。其理自彰。在世尊分上。雖
是自彰底時節。其如祖宗門下。正好喫棒。且道差別
在甚麼處。驀豎拄杖云。只為拄杖子不甘。所以三千
年後帶累山僧。人天眾前不免說破。喝一喝云。向下
文長。付在來日。下座。

解制。上堂。一期之內。諸人還構得也無。構得也三十
棒。構不得也三十棒。諸人作麼生。你若腦後無眼。直
饒喝乾滄海。棒倒須彌。猶是硬作主張。茫茫業識。所
以道末後一句。始透牢關。把住要津。不通凡聖。若到
此間。山僧也須喫棒。只是無人下手。眾中還有下手
底麼。有僧出。纔禮拜。師云。伏惟珍重。下座。

浴佛。上堂。驀豎拄杖云。釋迦老子生也。生也。諸人在
甚麼處見得。汝若見得也好三十棒。汝若不見得也
好三十棒。且作麼生。昔雲門大師雖則擒賊先擒王。
殊不知消息一漏。遍地荊棘。帶累山僧一條熱棒橫
搠豎搠。左搠右搠。搠到天明。依舊可憐生。擲下拄杖
云。維那。今日不得普請。

住雷峰。上堂。境不可離。心不可見。照不及地。寂不通
方。凡外二乘。迷外覓悟。三賢十地。悟了還迷。體妙難
思。情忘自合。諸有智者。咸推此宗。初入門來。須知藥
忌。

上堂。舉僧問投子。如何是十身調御。投子下繩床立。
又問。凡聖相去多少。投子亦下繩床立。雲門有偈曰。
投子下繩床。今朝為舉揚。驢前馬後漢。切忌錯承當。
師云。雷峰亦有一偈。驢前馬後今皆是。縱不承當也
枉然。祇為雲門曾道破。雷峰不免費重拈。且道雷峰
意旨與雲門有優劣也無。良久云。祇因為客久。回首

話偏長。

上堂。喚作拂子則孤負山僧。不喚作拂子則孤負大
眾。孤負山僧即今向大眾說過。孤負大眾山僧祇得
噤口。早晚隨大眾拖出拖入。咦。露柱不解鐙籠意。一
夜癡呆立到明。

上堂。徹底凡夫日用中。河沙諸佛共無窮。剎那欻爾
千差起。夢裏徒勞說異同。大眾且道。即今是夢不是
夢。祇知貪程。不覺蹉路。不蹉路。不許夜行。投明須到。
驀豎拂子云。投子大師來也。多少人在者裏死活不
得。喝一喝。

上堂。不是麻三觔。分明乾矢橛。打殺鱉鼻蛇。放出摩
天鶻。趙州勘破婆子。威獰如虎。為什麼被劉鐵磨一
錐便倒。何似我老博山密移一步。祇如雷峰又作麼
生。鴨腳木不鴨腳木。遂鼓掌云。料掉沒交涉。

上堂。中秋又到。皓魄重輝。雲散長空。影同滄海。山河
景仰。童叟懽呼。以兩手作圓相云。祇各人分上。者一
箇為什麼略不著眼。復以手拋向後云。一回心目分
明極。萬古清光錯過多。為什麼分明又道錯過。莫將
水中便當天上。遂高聲喚大眾云。可惜許。

上堂。豎拂子云。盡大地四聖六凡總要出者箇不得。
祇是不許覷著。覷著即禍事生。不覷著跛鱉盲龜一
時拽脫。十字街頭逢觀音。三家村裏趁彌勒。一聲社
鼓喧天。卻原來白廟前大王慶節。遂拍手云。呵呵呵。
沒交涉。

上堂。豎拂子云。人人盡有者箇消息。為什麼不會。雖
然不會。三世諸佛亦祇得噤口縮項。讓他出一頭地。
祇是他奈何不得。及乎奈何得。又不相似。汝諸人作
麼生折合。以拂子書空作旵字云。若無增上慢。人方
便有分。

上堂。一從攪動干戈後。戡定中原匪太平。回憶桑麻

雞犬日。十分難復舊時情。大眾。舊時情作麼生。以拂
子拂一拂。復左右顧云。若將容易得。定作現成看。

上堂。古人道。在眼曰見。在耳曰聞。在鼻嗅香。在口談
論。在手執持。在足運奔。識者知是佛性。不識喚作精
魂。華首云。識者喚作精魂。不識卻是佛性。若雷峰則
不然。識與不識。總是精魂。為什麼如此。我王庫內。無
如是刀。

上堂。舉法眼捲簾話。乃云。法眼指簾。逐鹿不見山。全
身入荒草。二僧捲簾。雖則不奈何。佛眼也難睹。法眼
云。一得一失。便是老婆心切。要且眉毛安在。若在雷
峰門下。總用不著。喝一喝云。多少人要定當者一喝
不得。

自恣。上堂。道無所得。惟有寡過。我世尊在然燈佛所
無有少法可得。故號大覺能仁。六祖大師云。但能見
巳過。即與道相當。後代善知識亦云。兄弟東去西去。
直須向萬里無寸草處去。驀豎拂子云。識得拂子。三
大老性命在者裏橫拖直拽。放下拂子云。更有一般
奇特事。梧桐一葉下秋庭。

長至。上堂。豎拂子云。是陰是陽。作麼說箇來復底道
理。放下拂子云。一回夢覺渾忘卻。始解今年是去年。

臘八。上堂。睹星始覺從來舊。萬里雲霄信步歸。難忘
熟處成孤負。爭怪雷峰別有機。驀豎拂子云。安得不
孤負。

上堂。世尊拈青蓮花。歷代祖師。天下老和尚豎拂子。
喚作拈花豎拂入地獄如箭射。不喚作拈花豎拂入
地獄如箭射。驀豎拂子云。多少人在者裏放過不得。

上堂。山僧平常東邊上。西邊下。與諸人道什麼。如今
到者裏又作麼生。雖然。巳被人點簡不少。

上堂。明明開眼見著。側耳聽著。滿口道著。為什麼不
會。汝若會。勘破天下老古錐。汝若不會。天下老古錐

猶較一籌在。且道那一籌。參。

上堂。大道不曾離。寒山霜滿枝。特地尋言語。回頭錯
過伊。既巳錯過。又道不離。謂是究竟。卻成解嘲。簡點
將來。放過不可。諸人且作麼生。復左右顧視良久。

住廬山棲賢。上堂。師云。上下和平。古今一致。是非共
轍。生死同條。正是白雲萬里。豈況更多行腳。上士貴
在明宗。汗馬功高。終非王種。

上堂。左右顧云。便與麼去。過在諸人。不與麼去。過在
山僧。過在諸人是山僧境界。山僧不知。過在山僧是
諸人境界。諸人不覺。山僧境界即在諸人面前。諸人
境界卻在山僧背後。恁麼會去。許汝具超方眼。若論
向上。猶較一線道在。

元旦。上堂。昨夜三更。獅子點頭驚起。袈裟嶺一腳踢
翻。震動山谷。哮吼林木。各與三十棒。發還本處。不許
動著。普告大眾。今日元旦。且當蓋覆著。勿使外人聞
此怪事。

上堂。囫圇一句。非智所知。知亦不得。得亦不真。不到
情盡理窮。安知休咎。所以從上諸祖唯有默契。三腳
驢子自解弄蹄。六耳獼猴非人能辨。直得木馬追風。
千里匪疾。泥牛飲海。全渤須乾。無量義海。百千妙門。
現前具足。眨眼錯過。曠劫難逢。

上堂。在處現前。不能安住。常隨背後。必欲追尋。即使
信手拈來。何似埋頭向去。命根不斷。差別難蠲。儻遇
其人。不消一拶。

上堂。文殊競發千波。普賢晴空一亙。晴空之競發而
不紛。千波之一亙而匪寂。始信二人同心。其利斷金。
同心之言。其臭如蘭。且道是甚麼人境界。

上堂。斷惑證真。水中撈月。安禪入定。空裏栽花。忘見
守知。曹谿斥為不解方便。夜鐘潭月。玄沙謂之生死
岸頭。過此以往。不許汝知。動靜顯藏。當名何等。


上堂。窮諸玄辯。若一毫置於太虛。竭世樞機。似一滴
投於巨壑。諸人還知周金剛當時安身立命處麼。不
可總在黑地裏坐。紅日下山燒海底。白猿歸洞嘯峰
深。

臘八。上堂。能睹是人。所睹是境。若說因睹會心。附物
顯理。黃面老子煞要買草鞋行腳始得。既不如是。當
年睹明星悟箇甚麼。霜白滿天清較雪。日黃鋪地晃
如金。蓬頭抱膝何曾徹。一碗香麋飽到今。你看數百
千祀俗氣猶未除在。

繼住羅浮華首。上堂。先師開法此地二十餘年。幢旛
指處。龍象駢臻。所蒙椎拂記莂。祇是山僧與千山。去
年千山報寂。今年先師又見背。藐爾一身。肩此重擔。
茲承護法宰官。暨各山耆年大衲屬山僧繼主此山。
念先師根本重地。遞代相承。不可無統。今日陞座。普
告大眾。且道合談何事。豎拂子云。是博山底。是先師
底。是山僧底。若道三祇是箇拂子。若道一分明博山
傳先師。先師傳山僧。大眾。是三非三。是一非一。把定
乾坤一句作麼生道。以拂子作〦相云。曹溪一滴無
今古。華首長空自暗明。喝一喝。卓拄杖下座。

上堂。悟到十分。行到十分。始知不曾動著祖翁田地。
雖然如是。猶是田庫翁見識。何以故。不見道。千年田。
八百主。

上堂。舉六祖大師偈云。本從化身生淨性。淨性常在
化身中。性使化身行正道。當來圓滿真無窮。師云。大
眾。即今語底默底是化身。動底靜底是化身。那箇是
淨性。又作麼行正道。良久云。適來是什麼乾矢橛。切
忌作語默動靜商量。不商量。金井潭邊古石梁。

上堂。舉僧問趙州。學人乍入叢林。乞師指示。州云。食
粥了也未。僧云。食粥了。州云。洗缽盂去。其僧大悟。師
雷者也是平常人事。我問你荅。悟在那裏。尋常佛殿

裏。僧堂前。廚庫三門。汝諸人茫然處。即諸佛悄然處。
且道茫然底受錐劄。悄然底受錐劄。待汝緇素得出。
鷂子過新羅。

繼住海幢。上堂。海幢剎竿。先師豎未久。忽爾倒卻。今
日承諸護法暨各山諸上座請山僧繼主此席。山僧
特來了先師未了公案。且道先師有什麼未了公案。
目前殿宇待新。堂寮待備。百廢待舉。豈不是先師未
了底事。緇白諸公。深淺大小。機感隨時。豈不是先師
未了底人。驀豎拄杖云。祇如者箇有什麼不了。大眾。
乾坤上下。山川流峙。世運興衰。人事得失。從上來有
什麼道處。無端指註。全是全不是。全提半提。還當得
宗乘事麼。今日不免為先師當眾說過。卓拄杖。

上堂。豎竹篦子云。與麼自救有分。若論宗門下事未
夢見在。然古人往往以此示人。教你與麼悟。不是便
與麼去。到者裏伶俐始得。今時具者箇眼。不道全無。
祇是少。汝諸人參學一番。大須皂白。毫釐有差。過重
山嶽。

上堂。臨濟下克符道者嘗有偈云。儂家住處豈堪隈。
炭裏藏身幾萬回。不觸波瀾招慶月。動人雲雨鼓山
雷。甘露滅謂與价祖五位君臣折合。還歸炭裏坐同
一旨趣。非苟然者。後代兒孫競以臨濟洞上互相低
昂。真可一笑。海幢也有一偈。與諸人助參。一句當塗
絕古今。門門有路莫沈吟。烏雞久在煤山裏。祇要渠
儂鐵石心。

上堂。此事如夢得覺。如久病得良醫。如重霧日初出。
如在巨浸中得筏。如夜行中塗獲炬。如叢人中認得
所生父母。實實有與麼事。不是道理思量所詣。到得
與麼猶是一期之說。須知更有亙古亙今一句。良久。
大眾禮拜起。首座出眾云。者一句不是亙古亙今。師
以竹篦子擲案座。便退。


上堂。祇麼是法身邊。與麼是法身向上。者箇是雲門
三句。臨濟三玄。那箇是洞上五位。溈仰三生。法眼根
境。一一打合得圓滿無滲漏。正是病深。不可救藥。大
死一回。卻活轉來。始知三頭八臂。神出鬼沒。是什麼
閒事。驀豎竹篦子云。病也。病也。還掙扎得出麼。就者
裏大有奮迅三昧。祇是不許人知。以竹篦子擊案。

上堂。豎竹篦子云。有什麼指示。祇是你不肯承當。大
須知有從上立地處。莫祇向迦葉門下淹沒。咦。者箇
眼如優缽曇華。此宗安得不濫。

浴佛。上堂。未離兜率。巳降王宮。未出母胎。度人巳畢。
且道淨飯王宮中果有悉達太子麼。當時睹史多天
又什麼人說法。作麼生說箇未離巳降底道理。卓拄
杖一下云。此非你諸人明得底。不如禮拜了退。

繼住芥菴。結夏。上堂。九十日待汝構取。且構取箇什
麼。古人云。護生須用殺。殺盡始安居。豎竹篦子云。者
箇作麼生殺。以竹篦擊案云。若不揮劍。漁父棲巢。

上堂。無身有事超岐路。無事無身落始終。大眾。作麼
生是無身。豎竹篦子云。莫向者箇會。作麼生是有事。
不可總無者箇。然雖如是。是什麼熱碗鳴聲。便擲下
竹篦子。

上堂。一拳拳倒黃鶴樓。一等拳頭。祗是勞而無功。一
踢踢翻鸚鵡洲。大好腳尖。不知退步。有意氣時添意
氣。也是虛張。不風流處也風流。面毛長三尺。大眾。批
判便批判了也。若是芥菴又作麼生。良久云。四卷楞
伽遮老眼。一聲彌勒到新秋。

上堂。南泉斬貓。歸宗斬蛇。喚作斬貓斬蛇。入地獄如
箭射。不喚作斬貓斬蛇。入地獄如箭射。畢竟合作麼
生。豎竹篦子云。竹篦子還入地獄也無。險。

師誕日。上堂。任性出興非一異。但隨方便說緣生。饒
君高具摩醯眼。不許當途涉謂情。大眾。既不許涉謂

情。即今事作麼生。

上堂。盡大地在烜赫虛空裏。總無一箇知恩。設有知
恩。不免旁觀竊笑。且道解笑者是什麼人。以竹篦子
指露柱云。大眾。莫輕覷他。

上堂。一四七。臘月梅花寒徹骨。七四一。海底燈籠光
蔽日。一種風流兩處看。閒殺東村王二十。呵呵呵。有
利無利。不離行市。

除夕。上堂。世間做年。多用水牯牛。芥菴亦有一頭。要
與諸人度歲。祇是老漢不解宰割。且請大眾著力。豎
竹篦子云。宰割一任宰割。但不許傷他皮骨。汝作麼
生下手。若下手不得。莫道芥菴澹薄。

上堂。豎竹篦子云。者箇決定不從蔥嶺將來。為什麼
達磨祖師未航海以前并無人道著。既航海後還有
助揚底道理麼。放下竹篦子云。啞子喫黃蓮。又云。三
觔麻。一疋布。良久云。咦。有什麼交涉。

住丹霞。上堂。天然自是住丹霞。今古殊同驗作家。遠
岫千層朝座直。平江百里繞門斜。大眾。還鑑賞麼。若
乃鑑賞。不妨入得丹霞門。升得丹霞堂。大眾即是山
僧。山僧卻不是大眾。其或未然。日日丹霞同門出入。
同堂上下。山僧即是大眾。大眾且不是山僧。與麼舉
揚。猶是門庭施設。山僧三十年笑具且從今日止。須
知深山裏更有好商量麼。帶霧鋤雲去。穿蘿擔月回。
卓拄杖一下。

元旦。上堂。元正啟祚。萬象咸新。山川新。草木新。氣運
新。人事新。且道拄杖子還有新舊也無。若無舊。安得
有今日。若無新。今日相見底豈不是。大眾。祇如新舊
不到一句又作麼生。豎拄杖云。山僧年邁。離伊一步
不得。

浴佛。上堂。一切法不生。一切法不滅。隨緣現世間。如
鏡花水月。當生實不生。當滅何曾滅。靈山尚儼然。丹

霞如是說。驀豎拄杖云。大眾還見麼。如來世尊在汝
諸人面門出入。為什麼如聾似盲。今日復在丹霞拄
杖頭與汝諸人相見。未證據者請看。復卓拄杖云。大
眾還聞麼。既聞矣。更不聞。既見矣。更不見。見聞如空
華。萬法了一電。突出大好山。滿目難分辨。更擬問如
何。惡水當頭濺。喝一喝。

上堂。去年雷峰夏九十。今夏丹霞一百二。一任諸人
顛倒顛。跳不出雲門乾矢橛。乾矢橛。棒頭有眼明如
日。打得著驪龍拗角折。打不著木馬追風疾。

上堂。一二三。四五六。水邊林下。千足萬足。一回喫撲。
青黃赤綠。切忌撞著孟八郎。打你驢頭嚗嚗。何以故。
黑漆盤裏。不分麥菽。

長至。上堂。內含陽曜。外積陰霾。仁智見同。百姓日用。
天地蔽塞。元氣潛藏。人事希夷。萬機休謝。大眾安住。
正在此時。一念瞥興。轉見淆亂。

上堂。卓拄杖。左右顧云。元是舊年人。卻看新曆日。曆
日年年新。儂渠刻刻故。既刻刻故。為什麼總向新年
新月新日裏相見。一輪紅曜安知歲。鏡裏森羅不是
空。

上堂。維摩居士入不二法門。東坡嘗有頌云。譬之蠟
炬作鐙燭。不以火點終不明。迺至維摩嘿然處。三十
二說皆光燄。妙喜老人謂其筆端有口。善說法要。老
僧看將起來。也只是隨邪。東坡祇肯維摩嘿然處。殊
不知三十二說總是火。各各光燄不相假借。丹霞今
日亦有一頌。譬之丹霞竹坡竹。千竿萬竿高凌虛。昨
夜一竿風吹折。以尺量來五丈餘。且道與古人相去
多少。

師誕日。上堂。一切人有二種想。一世諦流布想。二倒
想。一切聖人有世諦流布想而無倒想。我丹霞老僧
隨世諦流布。說今年六十有一。說今日十月十四。內

外諸公隨世諦流布。都來與老僧慶生。老僧亦隨世
諦流布受於供養禮拜。是老僧與諸公總在世諦中。
還有第一義諦麼。若有世諦而無第一義諦。是凡夫
法。若舍世諦別有第一義諦。是聲聞法。若即世諦即
第一義諦。是菩薩法。若就目前不是世諦。亦非第一
義諦。任心所擬。隨緣即宗。無有是非。亦無無是非之
量。是如來法。我衲僧家又作麼生。卓拄杖一下云。大
眾。會麼。老僧六十一年前祇與麼來。即今亦祇與麼。
盡未來際亦祇與麼。若在者裏構得。不妨與四聖六
凡同入老僧無量壽海。目前無有諸人。此間亦無老
僧。縱目所視。縱耳所聽。縱口所說。不知誰之所為。而
佛事周圓。法音普遍。且道是甚麼人境界。歲歲高山
青突兀。年年流水綠潺湲。

浴佛日。上堂。好好箇太平世界。無端撞入淨飯王宮。
大怪小驚。當時建立。且道建立得箇什麼。後來韶陽
老子極力推倒。且道推倒得箇什麼。都來丹霞手裏
一捏粉碎。會麼。不識赤鬚鬍。依然鬍鬚赤。卓拄杖。

住歸宗。上堂。剎竿依舊。毒鼓從新。祖令親行。魔外潛
息。然燈身前。不容擬議。迦葉門下。許有激揚。一句根
由。當眾決擇。問荅畢。云。天清地寧。江深嶽峙。風動雲
起。晝朗夜昏。聖主垂衣。良臣補袞。四民浩浩。百氏騰
騰。現成公案。還有指示也無。若無指示。老僧堪作甚
麼。若有指示。大眾何曾具足。所以遇賤即貴。寶几珍
御。豈是元無。遇貴即賤。白牯狸奴。應非別有。揖搦並
用。貴在當機。從上真宗。祇言仍舊。恁麼也不得。不恁
麼也不得。恁麼不恁麼總不得。石頭極口在仍舊上
猶為指蹤極則之談。我有時教伊揚眉瞬目。有時不
教伊揚眉瞬目。有時道揚眉瞬目者是。揚眉瞬目者
不是。馬祖用盡氣力亦不過在仍舊上虛縱虛奪。臨
濟得大愚點破。始解未到黃檗時消息。俱胝得天龍

一指。受用平生。末後在童子指頭上施全殺手段。顯
全活風猷。亦不過在仍舊上善為去就。始知直下承
當。錯過不少。翻身跳出。轉見無端。直饒三頭八臂。鼻
直眉橫。到者裏總要喫歸宗痛棒始得。且道歸宗又
作麼生。卓拄杖云。將此身心奉塵剎。是則名為報佛
恩。下座。

上堂。正月巳過。二月初來。諸人箇箇委悉。惟有拄杖
子總沒分曉。且道委悉底是。沒分曉底是。全是全不
是。卓拄杖云。道士帔白襴。知非真措大。

上堂。舉破灶墮云。鏡凹照人瘦。鏡凸照人肥。不如打
破鏡。還我舊面皮。師云。大眾。如何是鏡現山河大地
者。如何是人山河大地。且道鏡作麼生打破。面皮作
麼生還舊。卓拄杖一下云。會麼。霜天月落夜將半。誰
共澄潭照影寒。

上堂。歸宗斬蛇。若作舉鋤下鋤會。大似釘樁搖櫓。若
作一斬兩斷會。大似劈破虛空。不可但道箇南斗七。
北斗八。便當得。既當不得。合作麼生。

上堂。文殊三處過夏。有一句子要人信。迦葉欲行正
令。有一句子要人疑。疑句即信句。信句即疑句。疑信
裏錯過。疑信裏薦取。呵呵呵。日出眾峰青。雲深不知
處。

上堂。端陽到來了。文殊普賢觀音在拄杖頭諍論佛
法。各持一說。如鬥快龍舟相似。汝諸人為老僧捉下。
有功者賞。有過者誅。咦。總是有過。且作麼生誅。喝一
喝云。狗銜赦書。諸侯避路。

上堂。譬如明鏡現眾色。像像不入鏡裏。鏡不到像邊
而森羅宛然。空明自爾。到者裏須知數點平田白。千
株東嶺青。豈不是諸人分上。黃鶴樓詩猶未輪到你
題在。

上堂。舉百丈野狐因緣。師云。不落天上月。不昧庭前

花。花月不相到。分明在目前。在目前。移床就月共花
眠。還會麼。不會明日普請。與大眾再說一過。

上堂。盡十方三世都來是箇無孔鐵鎚。用得便用。沒
更絲毫頭與你為緣為對。若要覓箇縫兒有所牽挽。
大似日下孤燈。添得多少光燄。不如當下撲滅。豈不
痛快。卓拄杖一下云。快。快。

上堂。龍女成佛。善星生墮。箇裏不曾間隔毫釐。又宛
爾一起一倒。為是道眼明昧。為是業果懸殊。良久云。
幸自無人祇對。喝一喝。

至棲賢。上堂。赤眼常因剌史李渤初住棲賢。後居歸
宗。傳燈載歸宗智常禪師。老僧二十年前亦因燈巖
文公曾住棲賢。後付法子覞。長老繼席。今來歸宗。重
得相過。承覞長老啟請陞座。置得一語。要問大眾。祇
如智常禪師住棲賢時。住歸宗時。所有舉揚。與老僧
前住棲賢。今住歸宗。正當過此。為大眾鼓兩片皮。且
道是同是異。若道是異。人隔數世。地距數十里。而道
無古今。道無遠近。若道是同。同在甚麼處。卓拄杖一
下云。會麼。東海龍王打鼓。西海龍王撞鐘。金輪峰頂
霹靂一聲。玉淵潭裏淙淙。晝夜兩山衲子你來我往。
摩肩接踵。聚頭付耳。畢竟明得箇甚麼邊事。于此折
合。歸宗即是棲賢。棲賢即是歸宗。主即是伴。伴即是
主。主伴即是拄杖子。拄杖子即是箇甚麼。五老峰高
猶在後。七賢聯峙且居傍。卓拄杖一下。

結制。上堂。從上來事諸佛無開口處。豈更有指示于
人。歷代祖師。天下善知識橫說豎說。祇是發揮者箇
道理。大眾。既開口不得。指示人不得。又發揮箇甚麼。
卓拄杖云。會麼。昨日有人從嶺上來。不得五羊信。江
淮一帶四五十文一斗粟。飯袋子。還有向廬山死灰
裏爆出麼。現前一眾幸無枝葉。九十日內老僧不教
你參禪。不教你學道。祇要你二時粥飯不咬破一粒

米。堂裏堂外。往來出入。不蹋著一寸土。張眼不見色。
人不喚你作瞎漢。側耳不聞聲。人不喚你作聾漢。巳
後天下無奈你何。還肯麼。肯則歸宗今日失利。擲下
拄杖云。賺殺廣南蠻。

長至。上堂。一陽來復。萬象從新。一陽即是萬象。此日
全彰。萬象不是一陽。本際無二。從此日去為聖為賢
即易。從本際來為愚為凡即難。何以故。日有投江影。
水無留月心。


