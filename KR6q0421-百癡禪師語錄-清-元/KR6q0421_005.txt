










百癡禪師語錄卷第五
嗣法門人超宣等編

嘉興金粟山廣慧禪寺語錄

佛誕華亭蔡雲臺請上堂僧問昔日世尊初生今朝
和尚陞座當人分上則不問現前祥瑞是如何師云
寶蓋飄空進云恁麼則頭頭顯露法法全彰師云料
掉沒交涉進云法鼓一聲天地闊慶雲遍覆萬人家
師云塞卻汝耳根問菩薩圓戒時如來出身處是同
是別師云同則總同別則總別進云秪如雲門要打
殺畢竟具什麼眼目師云也是為他閒事長無明進
云丹霞聞戒掩耳而出又作麼生師云可惜今日不
遇其人進云二大老雖則各展家風爭柰沾池泥水
請和尚別傳一令師云都與三十棒僧禮退師乃云
天清地寧世康道泰驢名馬字何處得來釋迦老子
不合向毘藍園內放屙以至臭氣狼狼籍籍塞滿閻
浮有棒也打他不著有水也澆他不入年年此日是
渠誕辰雪屈酬恩底車載斗量何可勝計金粟雖然
不涉這兩頭也只得曲徇時宜相席打令還知麼花
過園林新蔭濃琅玕脫筍綠叢叢閒欹枕挹薰風一
甌晴雪畫樓中政當此際誰是人誰是我誰是釋迦
老子誰是維摩大士性相平等鼻孔通同把手共行
了無向背福源不斷華亭水壽比九峰萬古青良久
呈拄杖云拄杖子作證明去也便下座。

師生日結夏祝夫人七旬請上堂萬物一體天地同
根鷺鷥騎象撞倒崑崙遊遍大千圓覺海生前總是
舊乾坤山僧今日錦上鋪花一舉兩得眾中有應時
應節覿體歸元者便知山僧本命元辰落處若知山
僧本命元辰落處便知佛祖本命元辰落處若知佛
祖本命元辰落處便知祝老夫人七十年來本命元
辰落處灼然不屬男女相瑞氣盈門福壽添腦後圓

光山嶽高安居常履伽藍地還有末後一句子如鼠
咬鐵釘未肯容易與諸人說破且待九夏功成之際
別作論量。

隱野長老請上堂三十九年前無雲萬里天三十九
年後一步強一步政當三十九袖破露出手廣慧室
內添籌金粟山頭點首驀然一喝迅如雷鼠怪狐妖
沒處走諸禪流還會否會則道我賣弄風騷不會道
我簸揚家醜家醜風騷只自知年年初度在斯時常
愛畫樑紫燕呢喃語也有對對啣花水際飛擊拂子
下座。

請上堂家居脩善行把手入山堂設食供清眾信心
豈易量須知信之一字乃成佛作祖基本了生脫死
根由但能念念弗忘心心靡間管教懺罪罪滅求福
福生豁開無為寔相門一超直入如來地雖然秪如
古者道心不是佛智不是道又且如何到這裏十影
神駒追之莫及銅睛鐵眼覷之不能汝等諸人莫有
互相契證者麼良久擊拂子云昨夜珊瑚枝擊碎今
朝梅雨漲前溪下座。

海寧占鰲塔院上堂一溪長水碧於螺舞棹揚帆逸
興多幸遇知音相證據不須靜處薩婆訶驀豎拂云
看看山僧鼓兩片皮去也道源不遠弘之在人性海
非遙得之由巳巳得則滿眼滿耳處處現成人弘則
普地普天頭頭合轍有時主賓互換走虺奔鰲有時
照用齊施旋風驟雨有時慈悲落草黃葉止啼有時
倏喜倏嗔三頭兩面所以道大人行履不尋常觸著
眉稜解放光萬別千差都爍破明如杲日照虛堂且
如何是放底光有人識得酬償施主有分其或未然
莫道不疑好遂搖曳拂子下座。

解夏上堂僧問解制一句如何指示師云緊峭草鞋
進云不解不結一句作麼生道師云鼻孔依然向下

垂乃云金風颯颯來木葉蕭蕭下袋口解開時禪和
要告假芒鞋兩翅生短策光相射結伴走諸方了參
作話杷驀逄無眼人彼此互矜詐付囑爛如泥全身
都倒卸這般魔魅多真箇可嗟訝願汝聽吾言沽哉
且待價復舉世尊因自恣日文殊三處度夏迦葉擬
白槌擯出纔拈槌便見百千萬億文殊世尊云汝欲
擯那箇文殊迦葉無對師云文殊脫體風流迦葉渾
身賣俏是即是可惜放過這一槌只如不放過又作
麼生黃面瞿曇沒量大也教無處可藏羞卓拄杖下
座。

中秋龍華韜明禪師至上堂僧問金風滿院皓月當
空化外來賓焦桐一曲且道座中還有知音同和者
麼師云大眾普瞻進云踏得祖翁田地穩須知出手
大家耕師云不勞闍黎讚歎乃云午夜燈花開寅朝
野鵲噪不知兆若何原是知音到知音既到也則有
禮有樂有主有賓眉端喜溢握手情親秋月團團兮
應廣庭之律呂秋風𩖼𩖼兮掃寥泬之飛塵全機大
用當堂露引得禪流話轉新話箇甚麼同門骨肉膠
和漆世上於今見幾人。

上堂桂子放秋香莎雞泣壞墻單傳直指意覿體露
堂堂諸人果與麼會去入地獄如箭射。

重陽上堂澹然金菊映秋光底事無人泛玉觴翻憶
陶潛舊池上肯教和草過重陽大小雲峰誠所謂見
賢思齊焉見不賢而內自省也然雖如是未免埋沒
當人爭似我這裏秋光欲滴金菊乍開底事明露各
各徘徊良久喝一喝云陶潛去後盡相識何用白衣
送酒來。

陳紘世薦母上堂夜臺不復曉三載杳沉沉請我明
垂示須知佛是心驀呈拄杖云急薦取謾哦吟踏翻
生死海裂破有無襟騰騰腳下忘拘束腦後毫光湧

萬尋且畢竟向什麼處去卓一卓云國土動搖迎勢
至寶花彌滿送觀音復舉五祖演和尚室中問僧云
倩女離魂那箇是真底僧下語無有契者後普融藏
主頌云二女合為一媳婦機輪截斷難回互從來往
返絕蹤由行人莫問來時路師云諸人還識得普融
頌意麼如未敢借古詩一首為伊頌出客舍并州巳
十霜歸心日夜憶咸陽無端更渡桑乾水卻望并州
是故鄉。

開爐上堂僧問百日禪期箇箇放下腰包向七尺單
前坐看未審看箇甚麼師云七尺單前且坐看進云
識得了也師云識箇甚麼進云和尚眉毛眼上橫某
甲鼻孔大頭垂師云與汝一棒作麼生僧一喝歸位
師乃云玉將火試金將火煆不改異常光明燦爛若
是鉛汞碔砆到這裏巳百雜碎了也所以山僧數年
來開爐冶運鉗鎚挈挈波波費盡柴炭只要求箇精
金上眼美玉當前爭柰土曠人稀相逄者少可中有
不受屈抑底往往自謂懷金無識價抱璞枉遭刑似
則固似是即未是大眾既似矣為什麼卻未是何樓
市物真和偽到底行家不可瞞。

白眾出隊上堂世尊敕阿難持缽勞累他人長汀撒
布袋街頭賣弄自巳金粟此者勞累他人則不可賣
弄自巳又不能只得領十餘輩同向煙村水國布網
垂鉤忽然遇著錦鯉長鯨衝風駕浪敢保滿載歸來
有日在且臨行白眾一句作麼生道分手暫時各自
愛法城久衛莫辭艱。

到平湖百安上堂法無定相杖藜在處起清風道不
虛行腳底隨方添瑞彩明明沒塞礙歷歷絕囊藏譬
如萬頃湖光平吞群象扁舟隻釣任我優游到這裏
亦何必窮妙窮玄說心說性究理究事立境立機只
就當人本有上撥動星兒便見薰天炙地耀古騰今

希奇中感希奇殊勝中現殊勝不惟信得滿城男女
盡是金仙乃至十方世界草木叢林總是恒沙劫千
佛數脫有箇漢出來道和尚與麼指陳誠所謂順水
推舟借路經過若是逆風把舵陸地揚波則未在山
僧只向他道闍黎大有見處然雖如是不因兩岸輕
垂手爭識吉人藹藹多。

徐思泉病中披剃改宅為善護庵上堂鬚髮未除盡
道思泉居士伽黎纔搭卻是善護老僧僧相既具正
好秉智慧刀披忍辱鎧破愚癡病滅煩惱魔與從上
佛祖共躅齊肩方是大丈夫漢所以道善哉大丈夫
能了世無常棄俗入泥洹希有難思議雖然更須知
有超佛越祖底漢能向無明窟子裏放無量寶光於
眾生境界中作大饒益事直得乾坤大地蠢動含靈
一一現千百億化身不消一捏是汝今日還解恁麼
領略也無脫或未能百鳥不來年巳過茫茫空作住
庵人。

到龍華上堂僧問昔年粟嶺分燈今日龍華發燄主
賓道合一句請師舉揚師云舞換臨溪樹歌饒向午
風進云恁麼則故人相見垂目低眉師云十八灣前
路行人若箇知俊民居士問九十峰頭箇箇青山點
首十八灣畔曲曲流水朝宗未審金粟與龍華是同
是別師云一點水墨兩處成龍進云如是則一堂風
冷澹千古意分明師云作麼生是分明底意士云學
入今日幸遇和尚師云速禮三拜士拜起云相逄雲
影外獨立磬聲邊師打云這一棒放汝不得乃云龍
華殿上古佛舒光寶塔簷前祥雲散彩百步橋長懸
不斷陰陽井清濁全彰山僧今日到來秪可將常住
物私做人情若要現三頭六臂手段用奔流度刃機
關自有堂頭法兄在為甚如此自出洞門無敵手得
饒人處且饒人。


張澤西來上堂凜洌霜風透骨寒片帆輕曳入雲間
幽懷欲與舊交論好鳥聲聲巳代宣然雖如是未可
徒然且聽木上座橫三豎四去也遂呈拄杖云秪這
箇一切諸佛從此出歷代祖師從此傳天下衲僧從
此安身立命會中倘有明眼道流直下覷透戶牖豁
開自然觸境逄緣了無窒礙或太平橋畔摝蜆撈蝦
也得或黃浦渡頭隨波逐浪也得或西來庵內飽食
高眠也得或張澤街前陶凡鑄聖也得所謂得底人
恁麼也得不恁麼也得恁麼不恁麼總得政當此時
山僧把手共行一句作麼生道以拄杖卓云錯腳踏
翻水底月奔騰驚起赤虯龍。

出隊歸上堂舉五祖演和尚云出隊半箇月眼不見
鼻孔忘卻祖師禪拾得箇骨董且道向什麼處著一
分奉釋迦牟尼一分奉多寶佛塔師云山僧則不然
出隊四十日鼻孔依然在風雨雖多侵珍珠贏滿載
歸來不隱藏當眾為分派一半抵冤家一半償舊債
且道多寶佛塔與釋迦牟尼又將什麼供養良久云
幸自慈悲弗用笑怪。

上堂喫粥了也洗缽盂去潦倒趙州討甚巴鼻且這
僧為什麼便悟無端誤聽關山曲不是征人亦淚流
下座。

行皓五旬上堂臘月初一好箇消息屋後梅開千峰
寒色普請諸人著眼看免教過後空相憶休相憶年
年輪換有何極所以道去年如是今年如是乃至明
年後年無不如是既皆如是慶讚一句畢竟作麼生
話會五十脩來皓月明生生皈命婆伽國。

上堂僧問如何是奪人不奪境師云張公醉倒街頭
睡如何是奪境不奪人師云舉頭不見長安路如何
是人境兩俱奪師云黯淡豐山昔日秋如何是人境
俱不奪師云今年禾稻熟處處見太平乃云古佛心

只如今澄水浸虛碧寒風助暮砧明明歷歷無人會
可笑空拋境上尋記得當時洞山問興平云如何是
古佛心平云汝心便是山云雖然如是猶是某甲疑
處平云恁麼即問取木人去大眾洞山與麼問興平
與麼荅莫是慈悲落草真寔相為麼且喜沒交涉莫
是直截單提箭鋒互拄麼且喜沒交涉有能於此簡
點得出許汝親見興平其或未然打麵還他州土麥
唱歌須讓帝鄉人。

臘八上堂說箇觀星悟道人人口快眉揚要伊六載
脩行箇箇腰酸骨痛殊不知不入滔天浪稱意魚從
何得來設或有過量底便向棒頭取證喝下承當末
後波吒敢保亦免不得金粟到這裏又作麼生珊瑚
枕上雙行淚半是思君半恨君。

上堂金谷羅幃風流子弟玉堂錦軸蓋世英豪雖然
軒耀誇人未免關心得失爭似我衲僧門下不越分
而守不擇地而棲富貴霞千縷文章水一溪閒來倚
杖峰前立笑聽華禽繚亂啼且道衲僧門下尋常得
箇甚麼便能如是展手云休於別處覓只向此中尋
下座。

海鹽觀音寺上堂僧問樓閣新光普門示現和尚今
日陞座如何是為人一句師云拄杖一條振古風進
云隨處放光明去也師云汝且莫眼花乃云古鹽城
外海闊波平福業堂前天高地迥亙古亙今無向背
超聲越色絕遮藏三世諸佛迭興惟此一事歷代祖
師直指亦此一機參學上流夙有器骨者一聞千悟
直下承當便能透生死關出有無見撒手那邊行履
現身此界提持譬如獅子趯翻玉欄干誰人羅籠得
住象王掣斷黃金鎖呼喚竟不回頭政當此際驀劄
相逄則且止慈光普覆一句作麼生道呈拂子云八
方寧謐咸歸順總在乾坤化育中復舉古德偈云秋

江清淺時白鷺和煙島良哉觀世音全身入荒草師
云這老漢尋常神出鬼沒落草為人被古德一言道
盡不覺手腳俱露山僧今日未敢與他鬥富只要普
使諸人共知遂以拂子敲香几三下云還見觀世音
麼便下座。

歲旦上堂僧問昨夜泥牛鬥入海輕輕放過今朝木
馬嘶春風惱亂當陽如何是惱亂當陽一句師打云
拄杖正開封進云恁麼則鼻孔遼天去也師云腳跟
下猶未點地問曹溪昨夜迎新歲雪嶺梅花吐舊香
請問和尚拄杖子是新耶是舊耶師云逄人但恁麼
舉進云彩龍有角吞宇宙畫虎回頭趁入雲師打云
也要喫一頓在乃云佛法無人說雖慧不能了況復
值年朝如何靜悄悄擂鼓出陞堂香雲四處繞拄杖
倒頭拖袈裟忘裏表問著口莫酬遙空指白鳥大眾
且道金粟與麼是歡喜耶著忙耶若道是歡喜年年
好年有什麼歡喜處若道是著忙我為法王於法自
在著忙箇甚麼於此涇渭得出正好山門擺手寶殿
鞠躬見僧賀僧見俗賀俗見白牯貍奴賀白牯貍奴
如弗然者庚寅歲君所司時令又向閃電光中打輥
去也遂拽拄杖下座。

鄭旦復保安薦嚴請上堂凡所有相皆是虛妄若見
諸相非相即見如來驀呈拂子云喚作拂子得麼喚
作拂子是相不喚作拂子作麼生是如來就這裏諦
當分明三十二分爛葛藤釋迦老子運糞漢善現啟
請好肉剜瘡人天奉行納敗不少直得淨裸裸絕安
排千處光輝萬機歷落至於行住坐臥享福享壽享
富貴多子孫悉皆承渠儂威力政當此際還識得令
先嚴落處也無擊拂子云風前有路超調御九品華
開劫外春。

信庵等請上堂問師登寶座將何法指示人師云昨

夜六花飛牙簷渾砌玉進云爭柰紅日當空照遍界
暖烘烘師云不易道將來士拂袖歸眾師云恁麼去
也乃云日融融風浩浩華亭江畔古猶今雲幕幕草
茸茸金粟峰頭常顯露不是目前法亦非心外機拈
出自光鮮用著更痛快與麼說話皆諸方普請會底
山僧此者擬別行一路算去思來總跳不出憶得古
詩有兩句頗相近堪與一切人脫卻貼肉汗衫夫免
借為流布下嵩山兮多所思攜隹人兮步遲遲松閒
明月長如此君再遊兮復何時良久高聲召云居士
居士士舉首師云各須記取下座。

上元日解制上堂僧問結則水泄不通解則七通八
達水泄不通則且止七通八達是如何師云擺手出
山門進云恁麼則橫行宇宙無人遏十字街頭唱哩
嗹師云任汝舉揚乃云栴檀林中猶有雜樹老鼠窟
裏必無金毛諸人若要撥草瞻風也須具箇緇素眼
且如何是緇素眼卓拄杖云燈月交光難比況行行
不被影光瞞復舉天童密師翁因僧問雲水盡從今
日解重樓傑閣鎖何人翁云天無四壁僧云恁麼則
草鞋獰似虎拄杖活如龍也翁云走殺闍黎師云一
轉語這僧欲去去不得一轉語這僧欲住住不得當
時若是箇漢決不恁麼便休莫有去住自由者麼出
來為這僧作主與金粟相見。

上堂世尊拈花南泉指花碓觜生花露柱開花帶累
山僧拄杖子夜半無端也放花驀呈拄杖云這箇是
拄杖子阿那箇是放底花擲下云空花空花切莫眼
花。

薦母請上堂百骸俱潰散臘盡寒冰泮一物鎮長靈
懸空杲日明百骸潰散終歸土紙褁大蟲原是虎一
物長靈甚處安等閒觸著骨毛寒天衣懷與麼道完
完全全今日卻被山僧註得七華八裂了也敢問諸

仁者還識胡氏一物長靈麼卓拄杖云杖頭點出無
瑕翳處處該通自在身。

侍者居士請上堂數日不說禪口邊生白醭齋主偶
臨門隨風登曲彔曲彔既登且畢竟說箇甚麼惹山
青秦水綠金雞飛上玉欄宿看來何似布毛吹得得
酬人顛倒欲雖然秪如龐居士道日用事無別惟吾
自偶諧汝等又如何話會二六時中能返觀永言配
命定多福。

心月五旬請上堂一二三四五六七七六五四三二
一縱橫逆順數將來日日分明是好日去卻七拈著
一八臂哪吒下手難千眼大悲辨不出說箇依稀半
月彷彿三星大似畫蛇添足之談更說箇光吞萬象
無物比倫猶是金鎞莫刮之疾何如舉止翩翩聽信
前緣饑餐渴飲晏坐困眠胡盧任彼傍觀者盡道偷
閒學少年良久云山僧拄杖子為伊推本命元辰去
也遂拈拄杖卓一卓下座。

何孟甫請上堂僧問春風浩浩花含笑春雨濛濛草
噴青如何是金粟境師云藏樓外有千僧井進云一
曲胡笳新意氣從教大地悉知音如何是境中人師
云大家聽取進云某甲會也師云會箇甚麼進云但
見黃鶯啼翠柳不知流出洞中春師云學語之流僧
拂袖歸眾師乃云如何是佛舟里山頭光突突如何
是法廣濟橋邊鬧聒聒如何是僧娑羅樹下步騰騰
三寶根源巳直指尋枝摘葉我無能若人於此承當
去管取胸中絕愛憎絕愛憎事事應團圞渾共聚瑞
氣自雲凝復舉泗州僧伽大聖因問者云子何姓荅
云姓何云何國人荅云何國人師云有者道大聖不
曾姓何不曾何國人直是好笑笑須三十年有者道
大聖決定姓何決定何國人也與笑三十年有者道
大聖不合說姓何不合說何國人更與笑三十年殊

不知大聖如鏡照鏡似空印空汝若意識摶量早巳
蹉過了也委悉麼到底還他肌骨好不搽紅粉亦風
流。

上堂僧問如何是西來的的意師呈拄杖云一枝別
是太和春進云一句全彰真機獨露師云可憐不遇
攀花手進云有水皆含月無山不帶雲師云狼藉轉
多乃云書可讀道可脩浩浩塵中得自繇男效耕女
效織生涯本分承誰力只者數語大有來因惟許當
人就地默契方知成佛作祖也在此安家立業也在
此產子育孫也在此了生脫死也在此故俞婆市油
餈龐公賣竹漉從上風規凜凜今日豈是無耶政當
斯際互出隻手一句作麼生道但願東君齊鼓盪年
年吹入我門來。

含虛化士請上堂粒米寸絲淨檀汗血堆箱積廩化
士勳勞是汝諸人也須念德脩德知恩報恩雖然秪
如中間有箇大闡提漢禪不參道不會前街後巷開
三毒華酒肆茶坊結無明果且道此人合受供養也
無若謂合受供養朝禮楞嚴暮誦般若底又向甚處
取食君不見毘耶彼上人謗佛毀法眾不親滿缽盛
來香飯美走殺空生撲面塵拈拄杖作舞下座。

清明上堂三月屆清明扶笻陌上行行行興未歇半
喜半疑驚舊塚添新塚歌聲和哭聲如何塵世客不
早學無生且無生作麼生學喝一喝云相逄莫下馬
各自奔前程。

密老和尚像開光上堂僧問正眼傳來不覆藏兒孫
千古共聯芳一鋪功德今成也願請吾師為舉揚師
打云祖不了兮殃及汝進云恁麼則輝天鑑地去也
師云聲前句後一時收問鐘鳴鼓響大眾雲臻寶座
高登將何指示師云七尺烏藤全正令進云如何是
末後句師云且禮拜去進云到此還有事也無師打

云教休不肯休直待雨淋頭進云何勞一片老婆心
師云莫錯會好乃云銅棺絕頂突出雙睛情與無情
煥然等現此師翁最初之光也踞六大剎丕振濟宗
緇素雲屯名傳紫閣此師翁出世之光也示寂通玄
峰巒變白四方聞訃如喪所生此師翁末後之光也
即今若子若孫遍天遍地總是師翁不盡餘光所攝
更說箇飾像開光大似佛頭上屙塗污不少是汝諸
人要見師翁不盡餘光麼山僧徹骨徹髓普為點出
去也拽拄杖下座一齊打散。

上堂僧問如何是當陽獨露句師云春鳥喃喃罵落
花進云恁麼則意在目前也師便打乃云春事闌珊
芳草歇落紅處處聞啼鴃偶然憶著舊冤家夢破五
更腸欲折大眾還識舊冤家麼佛祖是舊冤家拄杖
子是舊冤家三藏十二部是舊冤家即汝與我也是
舊冤家既是舊冤家理合各各回避為什麼抵死不
肯放捨有人道得接手句許伊主賓互換照用同時
設或未能造福者獲福造壽者獲壽張公喫酒李公
顛總不干諸人星子事。

張啟英請上堂九九百百半青半白項短二寸頭長
三尺相對無言獨足行神光閃爍射衣裓應機遊戲
兮大千剎土不為寬隨物遁藏兮蟭螟眼裏不為窄
釋迦彌勒是他奴臨濟德山空踧踖試問此者是何
人擬議頂門轟霹靂拈拄杖卓一卓喝一喝。

保安上堂萬法歸一掬水月在手一歸何處弄花香
滿衣及乎道箇青州布衫重七斤卻又添許多筌索
英靈漢窺籓不入據鼎不嘗直向未啟口巳前一扯
百雜碎然後於官街大路闊步橫行使一切人危者
安迷者悟如母得子如暗得燈始有共語分山僧恁
麼道理上也合事上也合若有不合者佛法必無靈
驗政當此際因齋慶讚底句如何話會寂寂萱幃凝

瑞氣嶙嶙彩筆湧祥光。

求剃度上堂流轉三界中恩愛不能捨棄恩入無為
真是報恩者錢氏超巖孑處三十餘載棄捨恩愛巳
久茲從常熟得得來求度報恩又作麼生說箇入無
為底道理驀拈拄杖卓云無為門開也就這裏討箇
入路全心即佛全佛即心動靜語言頭頭解脫山華
紅映水弗羨陳婆家風篛笠戴欺人豈乏實際機用
四恩盡報三界齊超如是功圓寧不美哉雖然古者
道出家乃大丈夫事為什麼女人得度試各下一轉
語看眾下語不契師云可惜無人證明下座。

霞章淡月為師慶四旬上堂僧問和尚年年慶誕未
審木上座年多少師云也與山僧不較多進云恁麼
則無量壽佛現也師云且莫隨語生解進云瞞某甲
不得師云卻被我瞞了也僧一喝歸眾師乃豎起拂
子云摩竭陀國親行此令萬派消聲千差打迸可笑
飲光潦倒末後自入坑阱帶累幾許兒孫到處說性
說心稱楊稱鄭金粟贏得日長無事倚欄干望見丹
里山下秦皇廟前有一座藤褁石橋冷與碧波相映
只是不許動著為甚麼蔡三郎行年本命復舉僧問
趙州和尚壽年多少州云一串數珠數不盡師云趙
州有年有德語不虛發忽若問金粟即今年多少秪
向他道羅公羞把隹絲繫古路揚眉口嬾開良久喝
一喝云是何言歟便下座。

上堂無明即佛性萬幅楊煙藏古鏡煩惱即菩提千
畦麥浪漲前溪也無佛性無無明鬧市紅塵信步行
也無菩提無煩惱拈匙把筋隨時好隨時好須及早
莫言烏兔尚堪留蹉過一生空到老。

佛誕入塔上堂世尊未出世達磨不西來政當此際
也好箇太平時節迨夫王宮降誕少室流芳便見風
景迭遷生死交謝一猱吠虛千猱和一家有事百家

忙殿裏底麻三斤杖林山下竹筋鞭韶陽打殺狗子
喫總是墮坑落塹賊過張弓金粟此者怕見斷井繩
只可坐觀成敗冷地唱涼州若欲逐浪隨波實未敢
在且畢竟如何晨朝登壇說戒中午普眾受齋齋前
為正宗禪德入塔除此之外更無他事。

梅溪自慧請上堂久違碧眼胡懶讀也之乎今日請
陞座尋思半句無忽於狼籍堆頭拾得一本多年曆
日仔細閱過元來是月也螻蟈鳴苦菜秀靡草死王
瓜生且喜應時應節有箇抵塞處所以道有一句子
到汝塞卻汝耳無一句子到汝啞卻我口不作平常
流布莫作奇特商量參學上流未審如何通信良久
云梅溪水接秦溪水儂壽山同渠壽山。

結夏上堂纔結又解纔解又結罕遇獰龍多逄跛鱉
調是鉤頭不妙屈辱生平謂是巨貨全無太欺英傑
切切切怎分雪釣竿斫盡竹重栽弗計工程得便歇
復舉佛果遠祖因僧問西天結夏以蠟人為驗未審
此間以何為驗祖云以眉毛為驗僧云還許學人出
得麼祖云更眨上看僧云只恐覷不著祖云長底長
短底短有什麼覷不著師云佛果雖具本分草料未
見截鐵斬釘且據實論量眉毛有什麼驗處若問金
粟只向他道以眼睛為驗待他開口進前劈脊便打
下座。

香國為袪非師入塔上堂問金粟山頭則不問先師
入塔意如何師云海神知貴不知價留與人間光照
夜國禮拜師乃云昔年此地曾同榻今日依然又到
山誰謂形骸生死隔清光歷歷不相瞞何故蓋為伊
在本師會下經受惡辣鉗鎚透略是非窠臼所以生
無生相死無死蹤全體是大解脫門絲毫外物難搖
動迄茲安藏窣堵戶牖常扃坐斷溪雲包羅風月且
作麼生與伊出氣卓拄杖云崚嶒寶印當空妙百匝

千重錦篆新。

尼思慧請上堂僧問雲水海會則不問諸佛出身句
若何師云經聲含石浪麈尾拂溪煙乃云北溟有魚
其名為鯤鯤之大不知其幾千里也化而為鳥其名
為鵬鵬之背不知其幾千里也大眾喚作鯤又是鵬
喚作鵬又是鯤喚作即鵬即鯤似屬顢頇喚作非鯤
非鵬未具辨別眼可中有不受人謾底出來打鼓弄
琵琶欣逄兩會家也許伊綠槐樹下飽食高眠碧石
階前談天說地若或隨群逐隊影響全無非惟取笑
莊周抑亦負慚自巳看看結夏今巳六日也自巳事
畢竟作麼生良久云可憐此意希相識令我徘徊憶
末山。

上堂行清張氏請我上堂一者祈壽二者薦亡祈壽
必添鶴筭薦亡定往西方不是乘虛談世諦人人自
有好風光這風光絕覆藏星輝彩帨月映前廊綠楊
倒影池塘鬧鳥夢驚回過短墻要得母子相見麼驀
豎拂云死死生生無別路時臨菱鏡謾悲傷。

送法衣上堂僧問錦上添花則不問覿體離披事若
何師云拈來光宇宙進云法淨師為和尚慶誕未審
如何指示師云水漲船高泥多佛大進云恁麼則人
天共仰大眾咸聞師云此語果不虛傳乃云迦葉攜
歸雞足巔老盧持過大庾嶺何似山僧繚亂披等閒
坐斷千峰頂然雖如是拈起衣角云且道這箇今日
從甚處得來若也知得來處鋪紅綴紫全彰本有靈
光戛玉雕金不昧當人正眼重重無盡事事圓融如
華嚴法界無邊香水海悉向這裏一時開現政當此
際還是山僧受用耶諸人受用耶祖月凌空圓勝智
誰家松檜不青青。

朱承宇請上堂僧問不惑年來道力充見聞弗隔利
無窮今朝四眾齊傾耳諦聽單傳向上宗如何是向

上宗師卓拄杖進云向上宗巳蒙指示政當慶壽意
如何師云普進云與麼則道風奕奕彌寰宇壽莫綿
綿滿芥城師云莫錯下名言乃云尼山不惑子輿不
動我際斯年虛空簸弄兔角杖碎月敲雲龜毛拂羅
龍打鳳雖則幾處呀呀吒吒今日看來總是南柯一
夢良久喝云分付諸人各自知何須亂走覓糟甕復
舉僧問雲門如何是諸佛出身處門云東山水上行
又僧問佛果果云薰風自南來殿閣生微涼師云扶
持宗乘曲引時機還這二老漢始得金粟則不然如
何是諸佛出身處驀頭便棒何故曾經大海休誇浪
除卻濃煙始見山。

上堂佛法要妙作者方知治世語言不相違背二十
一點骨骰子賭去有輸有贏三十二員爛木頭著來
全生全殺機關截利手眼精明奇在未舉之先筭出
白拈之外故曰雖小道必有可觀者焉致遠恐泥君
子不為也且如何是君子所為底驀拈拄杖卓云銀
山鐵壁都槌碎迦葉聞風也皺眉。

上堂欲言言不及林下好商量現前山河大地明暗
色空信口道來有什麼言不及饑則喫飯倦則打眠
隨意受用有什麼好商量良久云昨夜三更雨過窗
今朝滿地花如織。

上堂世事華開華謝人情潮去潮來惟有一尊古佛
長年伴我徘徊汝且道是那一尊毘婆佛耶釋迦佛
耶樓至佛耶咄莫錯認好。


(嘉興府海鹽縣劉門朱氏法名超浩捐貲
助刻祈先嚴養朴公先慈呂氏張氏早生
蓮界者)

百癡禪師語錄卷第五終


