










百癡禪師語錄卷第二十四
嗣法門人超宣等編

書問

答玄密禪師

已卯春屏跡蓮峰日以洗花刪竹為事而世間交際
意外因緣非敢問也因念友朋聚首不能多時兩地
各天徒增浩歎回思昔之攜籃採筍杖策尋虀坐對
青燈琢磨詩史今悉付之夢幻中矣足下出金粟住
玉芝奕奕聲光較予十倍第未識鞭麟撻鳳之外亦
向兩湖繡石邊想望予否某上座來閩接讀法音知
起居勇噉如常且欣且慰老人千萬斤重擔得足下
一肩負荷可以無憂而樹幟摧魔竊有賴於足下也。

答峻初嚴居士

自信錄一冊句句從本分中流露將來非數載苦工
灼然知有者不能爾但舊套未除新條尚萎恐欲刻
出行世難聳時流視瞻若謂是冊已經明眼簡過殊
不知師家接引初機原具種種方便此意弗明秪管
實執為是則操履無有進益終其身編言立句如斯
而已近見負此病者甚多故不惜口道破幸加詳審。

答漈濱吳檀護

董巖參壽昌機語弗契寶峰晤埜衲氣味相投非此
工而彼拙也時節因緣有至未至耳況壽昌曾垂記
云去後二十年纔好遇人纔有汝說話分昨台下云
屈指恰二十年善知識記人不謬心甚信之即此益
見台下之不辜負壽昌矣所問三教宗旨數條具答
如左銀杏陰濃想不吝曳杖入山再與擁膝拍肩尚
論千古也。

答孝廉陳次升

嫩菊盈籬轉盼綠楊夾岸矣山堂寂坐偶憶前言確
信真誠在今希有所貴終始勿忘向光車駿馬鬧場

中拶進一步便是心空及第底人而與從上裴楊諸
大老同其正因乃貧衲厚望也春風漸老候謁未能
以道自強為君三誦。

與修上人

佛法大有只是牙痛筆尖稍倦不欲多書適得青州
布衫待汝歸來奉送著得恰好又恐加一重矣慎慎。

答州牧唐瑞芝

太平坐享幸爾無虞杵護之功仰賴弗淺入春以來
想福履迪吉倍增而此事精研尤所企望宋趙悅道
聞雷有省作偈云默坐公堂虛隱几心源不動湛如
水一聲霹靂頂門開喚起從前自家底敢筆出為台
下頌萬無曰多口阿師拾人涕唾竟擲之案下也。

答靈熙徐居士

世路荊榛咫尺千里思之弗得悵也如何偶臥病床
頭忽聞有炊臼之戚生耶死耶不道不道惟冀鼓盆
以自寬毋致過慟可矣未審居士信得及否。

答州牧吳萬為

大慧老人用一條竹篦勘驗龍蛇如大火聚近則燎
身如太阿劍觸則失命至於出言吐句又如巨澥長
江一瀉萬千里不可止遏在今匡徒領眾者安得彷
彿其庶幾耶來偈四則言言據本句句歸宗大慧之
面目儼然金粟之門庭有賴敬服敬服白鳥描空黃
花點徑山中一段真趣頗與隍市不同何時命駕青
舸共拾殘蕉敗柿寫此磊落胸懷亦世出世間人仰
天俯地極暢快事也。

與韻峰首座

因緣未至不妨靜以待時況世境紛更遠行又何可
亟乎上座宜三思之。

答仲木吳居士

子驚翁人山施針神技妙手誠如台翰所云惜僅宿

兩宵未免掣風負顛者有彼此弗均之歎昨澉城一
僧來知稚老急為玉樓文召去哲人既萎叢林何不
幸耶雖然脫體無依稱獨步大千世界盡風光稚老
此行料出于尋常萬萬矣火雲鼎沸努力健飯外弗
多祝。

答胞兄明吾居士

一別二十春每以不得相見為恨豈骨肉友于之誼
世外人果恝然耶山遙水阻前盾後戈鱗鴈無蹤芒
鞋故此疏澀耳祐弟至鬚髯戟張非復少年面貌坐
久細談且喜且駭疑其似隔生也故鄉風景想已蕭
索殆盡雖曰鑊湯無冷處然吳越重地差較勝之人
命無常如石火水漚倏忽變滅願吾兄痛念生死大
事旦暮勤修餘惟守分隨緣恬淡過日足矣先父母
墳社尚圖我國晏然移笻拜掃倘有便音幸乞再示
以慰我。

答子穀蔡居士

捧讀手教正觸著貧衲近日痛處然身貧道不貧諒
居士必有以自解也。

答茂甫李善友

來書所供甚是詣實但既知盡大地是自已真性為
何到別處參問卻開口不得方知居士未曾透脫即
有所見亦是暫時岐路非究竟也若是透脫底人自
然觸物應機頭頭不滯更說什麼病根及開示工夫
種種語乎而今而後居士不必別覓玄妙話頭只就
此不得喚作拳頭畢竟喚作甚麼一句子時刻捱將
去管取透脫有日在呵呵若到金粟相見手中拄杖
也須痛飫一頓山僧恁麼道試問居士還甘也無。

答可光上座

上座掛錫金雞夙昔住山本懷於今始愜矣然既是
金雞因何不能展翅向這裏下一語恰好則不用躍

涉間關而已侍吾左右了也心緒繁冗未能縷陳料
來僧亦解說。

與敬明柯總府

龜旌所指九十九峰頭鈍綠頑青頓添新彩惜握臂
不多時有失繾綣至今衷腸猶覺怏怏然台臺現宰
官身久為禪林領袖諒不以區區世禮見責異日者
於精藍鬧市中驀面相逢與共談毗耶法門又是埜
衲意外望矣拙刻二種公事之暇幸少覽焉臨楮無
任虔禱。

答蓮峰長老

慧圓齎書儀至方知吾徒春初受孤山之請以一瓣
香遙謝我矣大慧杲寄福勝長老偈云真人十八界
元空三十一人同姓呂分付遊山各占山三十一人
又同處謹筆為吾徒慶但當今叢席鬼混者多授受
之際必加嚴慎法語拈頌秀色可餐更冀用心酌量
削去汗漫所刊濟宗尊宿錄甚善非令祖蓮山老人
具大願力曷肯如是乞序且緩緩未可潦草當俟識
見精明文詞超卓者為之餘言弗贅。

答道安禪師

去春聞足下有閩中之行作寄懷詩一律未曾呈覽
秋初夏末方知錯傳而法駕巳移涌泉入楓山矣台
南美景古聖隱現之區非足下福德全彰如何得履
斯地予自離武原入明發水鄉僻冷權為避跡埋頭
兼以嚴統書興洞宗囂訟亦深歎末法之凌遲無力
砥柱故爾甘心寥寂也邇來安禪結制實違本懷不
過慰答檀那了箇名色豈能與足下較量哉茲因附
書上謝率爾具陳其餘縷縷所欲言者似不必言抑
亦置之言外可也。

答陸濤法侄

予自離鷗灘以來精神衰倦嬾於應接一入斜涇看

風帆野水魚鳥上下此樂無極得做宇宙間閒人足
矣不意賢侄誠心厚意以超果重任見招數日思惟
鬱鬱弗快蓋深以道德未備佛法未透為巳憂而覆
轍之虞恐貽傍觀笑怪況此重任一荷百事盡在我
躬予囊空如洗得力者稀人境生疏世緣淺薄此時
此際固不能安然坐視賢侄亦豈能安然坐聽乎即
請自作主張毋煩推舉使予仍舊優游於綠楊芳草
畔是生平志願也古尊宿中峰天如輩材德俱優尚
不肯為住持絆予何人敢與名位緣境力爭耶世故
紜紛變換莫測中有不盡言處溥首座能言之惟冀
賢侄默察之。

答季寅姚居士

茸城水秀群彥所鍾愧無佛印手段拈出此瓣香者
來諭云云予顏孔厚矣斜涇舊隱時常繫念夏五後
因種禾事屇買棹一行雖溪光樹色依然而階上綠
苔覺長數寸擬欲南來謁敘又恐天氣炎蒸不敢作
褦襶子故二宿而棹已旋也令公郎佳作次韻酬呈
日夕起居萬祈珍重保愛。

與爾邁秦居士

驪駒在道行色匆匆雖乏遠贐之金敢效贈言之愛
所願塵中作主忙裏偷閒大事頓明好音聿降而病
嬾頭陀不至樓前索寞也。

與昊東張司理

濃花繡滸斑竹成林知是台下逃名處會心處安身
處如雷灌耳有自來矣尊駕至偶因客司失裁以致
貧衲頻頻扣問是聞親而見疏也不反貽笑大方乎
超果為茸城巨剎向不度德量力就此中插腳其負
疚於古聖今賢者甚多然隨緣而去未敢偷安且待
雪凍冰枯別看梅開消息天熱乞容秋涼拜候拙錄
呈上幸賜以五丁之斧。


答煙山鐵關禪師

別處別時恍焉如昨其奈鴻音之杳隔也世變之滄
桑也彼此形顏衰老不可復問矣斷翁去春過訪道
及足下交誼厚情於不才謬加獎渥予何寸長千百
里外徒懷媿感而已夏杪到鹽得翰教於沈翁家并
辱尊刻法偈捧讀數帙光彩射人乃幡然慶曰龍池
有子矣法道之崇興宜哉蹉跎一載未便覆謝令侍
者至喜如天降來因思斷翁之不辜所託亦足見予
之不辜所酬也二十年前舊交零落殆盡何日坐聆
麈談開我蔀塞臨風無任悵悵。

答湧卍斷疑禪師

煙山某侍者來十二月未酬之書與二十年未盡之
誼且喜酬矣盡矣肝膽可少無疚矣然非足下受託
直指旁通恐雲閒僻隅似非便路又不知蹉過幾時
謝謝涌卍鄰鄉靜養為最予雖身居鬧市此心常在
蘿青冰碧間何者攀緣富室曳裾朱門予所不能也
酷暑珍調敢就尊言上祝。

答豎玉馬居士

火雲爍石度日如年法偈遙頒似惠我一帖清涼散
熱病頓瘳矣東土雖習染成風然南金自南金沙礫
自沙礫隨彼之來權以應之未有不適宜者也若云
大冶所施則吾豈敢天台回幸即鼓華亭之楫庶幾
山中好光景好趣味我得細聆而與汝山中老人隔
江相見也。

與鮮子胡太學

別來許久忽移杖子度茸城覺武原如隔天上生平
親知皆未能委悉致問非惟世相之罵門且亦自已
多生愧悚也昨有僧至知尊夫人已轉兜率陀天驚
而又喜其所喜者無他以尊夫人修善勝報應如是
耳弔慰之私曷敢違眾惟祈節哀順變照破人間生

死事是乃第一受用處也秋清月冷再晤何時臨楮
不勝惓望。

答雲將徐居士

某材疏識淺百無寸長偶讀佳章遽爾奉答真所謂
向雷門而擊布鼓多見其不知量也辱承過譽諄諄
益深自愧若門外漢之云此亦台下溫謙厚德雖然
盡大地是箇解脫門更於何處分內外乎一笑。

與西林二隱禪師

聞法體乖和已踰半月想亦春夏之間為眾竭力所
積感而致者足下善能調攝象龍欣躍多矣撐持叢
林大都汝我各有不如意處齒痛應知齒痛人即此
之謂十九日明發回準擬奉候中途遇卒雷暴雨衣
衫漂濕弗及登岸世事之相違每如此可歎也新刻
請政餘容面晤傾倒。

與𨍏轢嚴居士

拜違丈室芙蓉四度花開矣佇望愈切消息愈疏所
賴有不可疏者以法乳同源之道義在也足下眼目
精明久樹滹沱旗幟諸方老宿敲磕殆盡予深知仰
時欲瀝膽披肝奈為嚮者若輩懷黨與之私互相
陷偶眉尖頭覷破遂爾撥棹東歸從此以去住明
發應超果挈挈波波自憐業債未滿然究論將來實
非予疏慵本願也中元前老人到山足下道履清安
都已備悉他日借路經過尚圖謁敘叢社荒寒言之
於邑足下其何以教我。

答孟衍王居士

讀台下雪參偈如珠玉珊瑚滿盤托出直得富兒貧
子箇箇立地讚揚自非宗教俱通安能描畫逼真若
是乎雖然此猶落第二著若夫向上一著須就未舉
筆未動舌之先描畫將來方為好手只如未舉筆未
動舌之先又如何描畫得花前霽後閒尋遍露出虛

堂冷煖人即此是謂真描畫矣。

答鍔須姚居士

南榜已放雖云康了居士亦當作塞翁失馬觀也大
抵富貴功名自有定分何須焦慮聽之於天可耳異
日者必以吾言為然。

與駿卿馬居士

入冬以來一副枯腸甚是疏淡昨忽沾以濃煎厚味
雖然毛孔香生而舌根已被換轉矣如何如何城居
無事尚冀過我齋頭坐談清話閒消白晝也。

答狷庵單居士

客冬辱頒翰教因數時人事冗忙弗及裁答去後未
幾忽遭不測之波又來超果坐候賴佛光庇護驀地
瓦解冰消否則此身受累歲底無寧席矣燈前雨落
草舍寂寥偶簡出翰教讀之再三深荷盛意不能忘
也然台下脫略世緣精勤百倍且亦痛領先輩鑪鎚
入正知見钁頭邊事豈敢相欺乎白燕庵嫩梅老竹
流水平欄總是揚眉豎指之儔何等現成何等自在
如元者鈍駑匪材只宜荒村寄跡茸城蹴踏似實難
堪台下其照諒我耶佳刻鏗金珍留榻左為詠吟之
助不揣巴詞聊以志感幸惟莞而削之依依山斗遙
望神馳。

答大慈印山禪師

別後音耗杳然毋論甬東鄮嶺諸峰如在天外即海
苔一味亦久不夢見矣忽於寂寞鄉中捧讀手教并
接厚餽向所謂如在天外者今已目前久不夢見者
今已親嘗也謝謝履襪二事聊答先施大法任躬惟
應接毋倦是禱。

答道安禪師

台南古稱法窟聞足下頗愜素懷奈何波臣作祟驅
一隊鐵額漢挺身直入盡底搜空予料此時退鼓不

打雖有全機大用亦無如之何矣然以足下道眼德
量觀之吉凶禍患烏足以動其心今又移入福泉舊
居恐此地精藍藉足下重來興復未可知也超果近
城繁雜予去夏勉強赴就臘月戒期圓即回中間不
如意事甚多弗能詳悉百里匪遙參晤有日旦夕當
洗耳以俟佳音。

復朱元甫居士

去秋入超果門來削髮披緇雲間僧俗相識者咸謂
元甫決烈丈夫能捨難捨得果成功跂足可待也今
秋仲廿五日忽接手札讀之不覺駭愕是何其負初
心半塗而廢乎然魔障重纏已知勢弗獲免火坑久
戀恐生後悔之端從此以去仔細行持作福修善亦
係在家佛子為人喫緊處餘則山僧不必言且無庸
言矣良藥苦口幸加詳察。

寄鏡嵒張居士

悟空回知居士遭無妄之災受盡勞擾想於今已釋
然矣予嘗思世間多有不平事以居士之生平言行
純篤尚且蒙污若是是豈前因後果夙債須償故逃
脫弗得乎錢財倘來物人生虛幻影但能一一照了
則雖陰霾滿眼於鏡嵒分上何傷也勉之勉之。

與闇然居士

予在明發有年同法乳弟昆並無一信及一人至者
惟煙山西林涌泉大慈涌卍數輩尊宿而已今涌卍
已入涅槃餘則山川阻隔不能時常聚晤每思及此
為之惻然水鄉僻遠世景繁難種青菱採白菊看芙
蓉映水聞月桂飄香一段清幽亦足隨緣自樂較之
區區名利逐臭尋羶者知敻絕萬萬矣邇來宗唱弗
古善知識多以攀緣為佛事求書薦引倚勢悠揚始
則賄託私行謀居大剎究則無財受辱滿面慚惶嗚
呼使果能滿面慚惶也還許伊具些須氣息惟其不

能轉見醜耳山僧此言蓋實有為而發因悟空來故
得再遣是楮也普納度牒官府暫爾停留竊恐行之
不果令堂尊恙安否超恂法語寄去否并問。

寄日斯馬居士

圖川話別僅爾兩年靜言思之如隔世事令侄至知
近日所作村居三十韻句句精奇惜未獲睹全璧諒
不吝手錄一稿以見示也衡門之下可以棲遲十畝
之外桑者泄泄非居士其誰乎敬占五言絕奉贈云
一笛秋風老千家晚照多此中真樂處桑海奈伊何
然耶否耶均付之一處耶予有厚幸矣。

復海會憨璞長老

召對賜紫乃唐宋以來帝王盛典厥後寂寂無聞矣
今皇上聖哲英明留神宗乘駕幸海會即詔汝入萬
善殿咨問佛法大意汝能隨機應答理諭善導聳動
宸聰賜紫歸寺此為法門增光可喜也子蒼齎書儀
語錄至又言汝立職兩序處眾以和無越分無驕心
無敗事兢兢業業知進知退不為利誘不為名拘不
為物忤此真正撐持法門體裁可喜尤甚法門下衰
趨名逐利者覓一施主稍發信心便登門拜謁況蒙
九重之寵錫沐上國之恩庥而恬澹安適寧有幾人
乎予數年間眼不耐見耳不耐聞只得向水國煙村
藏頭露尾且亦自料力無能為也潭深魚聚樹高招
風慎旃哉其勿以予為念。

寄一舟上座

腳債已息偶爾獲箇住處隨分安居儘有餘適切莫
起貪妄想此山望見那山高也人心如漏卮幾時能
滿足靜以待之勤以修之嚴以守之佛祖龍天自然
不甘瞞昧耳別去數年音信杳絕適杭城老僧來知
尚在海濱靜室深恐冷落不過故發是言以相勸勉
也春閒撥璜溪一棹何如。


寄俗兄明吾并梓弟

漳海安危不測人窮物耗數年尤甚吾兄與弟如何
飄蕩得過擬欲移策南行完全未了事業頓覺進止
兩難肝腸俱痛況當藂社寥寂之秋住庵者困於庵
住院者困於院七手八腳自給無餘誰能百順滿前
坐享莫大福報乎侄兒長成倘肯脫俗離塵共嘗甘
苦亦可以酬親恩佛德而不忝所生也臨書三囑。

寄韻峰首座

別後未知寄跡何處杲禪人來方喜在壽寧迴龍也
迄今計之又四易星霜邈無信息矣近聞山祟作擾
面門創傷此係夙生報緣不由躲避惟冀以太虛襟
度隨順世情於漚花露電之隙深躋聖賢堂奧雖患
難顛沛匹如閒也頂脈公挂瓢天隱亦聞逝世諒相
去弗遠必為料理後事者出嶺有時故先附楮慰問。

寄韜明禪師

兩夏絕往來未能一字奉候甚歉甚媿蓋由世禮蕭
疏道情脫略有倦於參謁應酬耳頃晤古璧翁挑燈
夜坐談及舊交落落彼此一方惟足下宿福所鍾十
八灣頭舟騰浪涌直令人欣然抵掌也剞劂氏孝若
胡君刀法精工素所任用如龍華欲刊全錄似舍渠
不足以效勞者無因至前渠安敢爾毛生之薦竊代
為之幸深鑑微忱而使之就試他日考功奏績印板
上打出畫畫光標始信予言非浪舉也。

寄茂林徐居士

薰風自南來殿閣生微涼二語卻應時應節但不識
穿衣喫飯之際曾一回汗出否曾寒毛卓豎否曾徹
體清涼否饒居士一一與麼我還要問汝天寧老人
鼻孔落在何處呵呵客冬有入璜溪之約何往返金
粟遺失前言參學道流豈盡作高低冷煖態耶想讀
此必大笑而釋之矣。


寄南玄董居士

斜涇僻壤辱台駕賁臨詢及宗門向上事當時行坐
晤對即知是夙有根器人也別後世途紛擾弗獲續
奉清談心甚懸念越見上人至述居士篤信之切參
究之真而能就塵緣作用中擺撥清楚此寔難得然
猶冀著鞭角勇勿計工程必親履大休歇田地方為
了當諒居士根器厚趣向高與前輩無異決不中道
而止耳茲因便羽乃貢數字問候何日布帆張風來
以慰我。

復桐庵上座

來書疊至足見為道之誠慕予之急也但恐過急則
易疏而為道之誠似有未盡耳上座罷講歸禪氣宇
魁岸一旦放下複子坐我山中須辦箇久遠心著實
琢磨始成法門重器夫何年月未終幾番起倒即此
觀之是不急於為道而急於為人也其取疏不亦宜
乎禪門如巨澥轉入轉深若非深入數層機用何能
活脫識見何能超卓語言何能峭利佛祖公案何能
透熟上座既不把予作等閒看予又安敢使上座作
容易得思之思之彼湖西關外獐頭鼠目之徒豈少
也哉至於求記文以為禪宗住山張本予靜地思量
卻難假筆閑房半榻糲食三餐待上座到恰好時節
自有人來證據住山張本在是矣外此予罔之知。

又

此事不在語言文字上汝若向語言文字上東搜西
索總於此事毫無干涉也古黃山谷蘇長公輩文章
冠世學問驚人如何被晦堂諸老輕輕一拶便茫然
不知下落即德山和尚善疏經論眼空四海如何到
龍潭吹滅紙燭處打失雙睛點頭自肯此豈記持誦
閱依文解義之境界哉須知吾人腳跟下有一段奇
特大事必透頂透底脫略一回方可與佛祖把臂並

行作法門忠臣孝子而為一切人抽釘拔楔者也來
書云云枝葉亦稱繁殷本根惜乎未實若本根已實
則不敢輕笑眇目跛足者之呈頌做偈也彼明招雲
門非獨眼跛足乎若本根已實則不敢狂譏披衣據
座者之掠虛哄騙也彼雖少真金豈盡鉛汞乎若本
根巳實則不敢以雲門餅趙州茶洞山麻為世法通
佛法也彼覿面提持之旨要人直下知歸豈世法二
字所能擬乎若本根巳實則不敢以有時恁麼有時
不恁麼為溷亂外道有時總不恁麼為落空外道也
彼機輪互換妙用全彰鳥嘴魚腮窺覷莫及豈胡穿
謬鑿所能註解乎臨末又舉二祖云了了常知言之
不可及汝且道了箇甚麼知箇甚麼言之不可及者
又是箇甚麼而今而後可將生平學問撇之汪洋抖
擻精神單就本根上討箇端的纔有說話分所謂未
悟以前句句用不著既悟以後字字用得著者此也
其或仍前妄想杜撰支吾我道猶隔江那邊更那邊
在呵呵山僧婆心甚切上座錯會太多山僧巳開方
便門上座自入偏蹊徑幸加詳察時不待人截斷葛
藤無煩垂念。

復扶曦楊護法

咫尺天涯每動落月屋梁之想不知何日得再坐春
風玉樹中也瑤翰下頒兼隆厚貺茅茨生色感佩良
深竊思台下抱逸群之資如明鏡止水事物之來弗
受昏昧尚望於應接紛擾之間一翻翻轉則雖塵垢
俗緣著著是出身路著著是佛法妙用處也又何待
擬心脫去朝夕周旋始為快哉茲因修書上謝故敢
僣言及此諒宏懷遠識必不見罪季春漸暄祈順保
憨公高郵過歲社前巳渡西江矣并附聞。

復覲周徐居士

抱痾廿日筋血衰微雖稍飲粥湯而風寒尚怯也金

粟衣塔之造竹樓直筆之刻足下羽翼扞禦之功大
有裨於法門世教此不惟老人常寂光中踊躍萬倍
即若輩之鉤緣越分納賄陰謀者亦可竄首汗顏矣
同門知與不知姑勿計論足下但盡其心行其道便
出尋常一頭地求塔銘係叢林大體予調理得早月
初當來武原一晤遲則徑去福嚴諒尊駕此行亦免
不得力疾頓謝。

寄杜則林居士

昨蒙台駕入山惠顧草樹竹石精彩百倍且亦相見
宛如舊識而一段真篤至情令人景慕此乃夙緣之
有幸也別後三復瑤篇氣局豪雄議論通暢雖蘇長
公楊內翰不能過者但曹溪源流拈頌半入世套更
須仔細研磨就伊骨髓命脈上點出便見機用縱橫
殺活在我方與一派老禿奴蹄角相肖庶不辜今日
際遇根由耳居士奇偉蓋世撥著自知落處諒千鎚
百鍊無容山僧下手也然此亦因居士深信斯道故
敢斗膽冒瀆倘芻言弗棄竿頭進步蓮山法社喜得
一知音人互為唱和夫豈讓曾參之唯迦葉之笑已
哉試期畢再祈面晤吾當於玉蘭花下拂席以待。

寄興教惟誠法姪

分袂多年彼此鬚鬢半白矣滄桑世界無限淒其而
鶴松峰一片地得賢姪以為福主敝鄉善信何幸之
甚也予寄跡浙中未能旋里秋仲扶先師靈龕入葬
檗山私心稍已寬解奈海陬遷徙跋涉虞艱潦倒杖
頭又被業緣纏住不令人大揶揄乎舍弟姪來知法
履康安洪爐正燄雖麈談弗獲坐對而風光所屆諒
必遠映我莆川也臘盡春回到漳日近相逢一句賢
姪其有以慰予。

(海鹽居士劉貽我湯惟聲敬宇沖宇省初
信女羅氏倪氏捐貲助刻祈百事如意)
百癡禪師語錄卷第二十四終


