










百癡禪師語錄卷第十七
嗣法門人超宣等編

拈古

「舉世尊初生。一手指天一手指地周行七步目顧四
方。云天上天下惟我獨尊。雲門偃云我當時若見一
棒打殺與狗子喫。貴圖天下太平。」

【拈云為眾竭力禍出私門。】

「舉世尊一日陞座大眾集定。文殊白椎云諦觀法王
法法王法如是。世尊便下座。」

【拈云大似赤眼撞著火柴頭。然雖如是放過則彼
此作家。簡點則二俱失利。具眼者請端的看。】

「舉世尊在靈山會上拈花示眾。是時眾皆默然惟迦
葉破顏微笑。世尊云吾有正法眼藏涅槃妙心。實相
無相微妙法門。不立文字教外別傳。囑付摩訶迦葉。」

【拈云瞿曇老子好不丈夫。直至如今藏身無地。迦
葉雖則動絃別曲。爭奈鐵枷安在項上了也。還有
免得此過者麼。直饒有也只是箇淈𣸩漢。】

「舉阿難問迦葉云世尊傳金襴外。別傳何物。迦葉召
阿難。難應諾。迦葉云倒卻門前剎竿著。」

【拈云盡道阿難被迦葉熱謾。殊不知迦葉被阿難
勘破。】

「舉六祖因風颺剎旛。有二僧對論。一云風動。一云旛
動。往復未契理。祖云。不是風動不是旛動。仁者心動。」

【拈云還知祖師落處麼。書頭教娘勤作息。書尾教
娘莫瞌睡。中間一句不成文。無限相思華雨淚。】

「舉代宗皇帝問忠國師云。百年後所須何物。忠云與
老僧造箇無縫塔。帝云請師塔樣。忠良久云會麼。帝
云不會。忠云吾有付法弟子耽源卻諳此事請問之。
後詔問源。源乃頌云湘之南潭之北。中有黃金充一
國。無影樹下合同船。琉璃殿上無知識。」


【拈云好箇塔樣。從古至今未曾有一箇半箇識得。
耽源與麼頌非惟欺瞞皇帝亦乃辜負國師。】

「舉僧問馬祖。離四句絕百非請師直指西來意。祖云
我今日勞倦不能為汝說。問取智藏去。僧問藏。藏云
何不問和尚。僧云和尚教來問。藏云我今日頭痛不
能為汝說。問取海兄去。僧問海。海云我到這裏卻不
會。僧舉似祖。祖云藏頭白海頭黑。」

【拈云這僧致箇問頭。機關太煞嶮峻。自非馬師父
子未免無出身之路。雖然還覺髑髏前著著中箭
麼。】

「舉古德一日不赴堂。侍者請赴堂。德云我今日庄上
喫油餈飽。者云和尚不曾出入。德云汝去問庄主。者
方出。忽見庄主歸謝和尚到莊喫油餈。」

【拈云賊是小人智過君子。】

「舉陸亙大夫問南泉云。弟子家中於瓶內養得一鵝
兒。今來長大欲出此鵝。且不得打破瓶。亦不得損卻
鵝。未審有何方便。泉召云大夫。大夫應諾。泉云出也。」

【拈云南泉老人雖則善赴來機。要且未解用劍刃
上事。倘或蓮峰門下便與一擊粉碎。直使全身跳
出動地驚天。豈不俊哉。何故聻。為人為教徹。殺人
須見血。】

「舉丹霞於慧林寺遇天大寒取木佛燒火。向院主訶
云何得燒我木佛。霞以拄杖撥灰云吾燒取舍利。主
云木佛何有舍利。霞云既無舍利更取兩尊燒。主自
後鬚眉墮落。」

【拈云丹霞燒木佛無端無端。院主墮鬚眉生受生
受。雖然彼此各自分明。未免使人胡猜亂卜。驀呈
拄杖云。木佛已在這裏。卓一卓云燒卻了也。復擲
下云大家照顧眉毛好。】

「舉僧問趙州萬法歸一一歸何處。州云我在青州作

一領布衫重七斤。」

【拈云。趙州與麼答話美則美矣。只是有些兒汗臭
氣。】

「舉臨濟示眾云。有一無位真人嘗在汝等面門出入。
未證據者看看。時有僧問如何是無位真人。濟下禪
床擒住云道道。僧擬議。濟托開云無位真人是什麼
乾屎橛。」

【拈云。臨濟放去較危收來太速。若也識得面門出
入是無位真人。若也未識無位真人亦在面門出
入。識未識且止。乾屎橛作麼生道。】

「舉鼓山示眾云。鼓山門下不得咳嗽。時有僧咳嗽一
聲。山云作麼。僧云傷風。山云傷風即得。」

【拈云。鼓山雖慣習行醫。爭奈藥頭不驗。若是真正
具大方底手段。待他咳嗽一聲便與頂門一鍼。直
令沉痾頓起。覓其病來處了不可得。】

「舉芭蕉示眾云。你有拄杖子。我與你拄杖子。你無拄
杖子。我奪卻你拄杖子。溈山哲云大溈則不然。你有
拄杖子我奪卻你拄杖子。你無拄杖子我與你拄杖
子。」

【拈云。覿面提持臨機與奪。二尊宿固不妨兵隨印
轉別立一家。要且勞而無功。未識當人拄杖子在。
且作麼生是當人拄杖子。若也道得。非惟坐斷古
人舌頭。亦乃與天下衲僧出一口氣。】

「舉瑞巖每日自喚主人翁復自應諾。乃云惺惺著。諾。
他時後日莫受人瞞。諾。」

【拈云。潦倒瑞巖抱贓叫屈則且置。汝道他喚底惺
惺主人翁即今還在麼。】

「舉洞山云一大藏教秪是箇之字。」

【拈云。洞山恁麼道恰似三家村教順朱底措大。有
甚可用處。殊不知秪這箇之字。眼裏亦著他不得。】


「舉僧問洞山如何是佛。山云麻三斤。」

【拈云。向這裏會得去。見洞山則易。見自已則難。既
見洞山為甚卻不見自已。乃豎起拳云看看這箇
重多少。】

「舉僧問法眼如何是曹源一滴水。眼云是曹源一滴
水。韶國師聞已豁然。」

【拈云。法眼只有湛湛之波。且無滔滔之浪。惜乎國
師不善傍觀。無端向伊手裏淹殺。山僧則不然。如
何是曹源一滴水。驀頭便棒。若是箇漢自然潑天
潑地別有生涯。向後兒孫亦不致寂寞。】

「舉首山問僧。與麼來者是什麼人。僧云問者是阿誰。
山云老僧。僧便喝。山云向汝道是老僧又惡發作甚
麼。僧又喝。山云恰遇棒不在手。僧云草賊大敗。山云
今日又似得便宜又似失便宜。」

【拈云。首山有入地之謀。這僧具衝天之略。雖然兩
不相傷。未免二俱弄險。畢竟如何。雪後始知松柏
操。事難方見丈夫心。】

「舉大愚芝示眾云。大家相聚喫莖虀。若喚作一莖虀
入地獄如箭射。」

【拈云。大小大愚當門齒落也不知。】

「舉五祖演云釋迦彌勒猶是他奴且道他是阿誰。」

【拈云。諸人還識得他麼。直饒識得面目分明。正好
勘過了打。】

「舉古者云。這一片田地分付來多時也。我立地待汝
搆去。法眼云這一片田地分付來多時也。我坐待汝
搆去。佛果云這一片田地分付來多時也。我今日當
眾慶懺。」

【拈云。三大老發明箇事雖則徹底婆心。未免翻成
鈍置。山僧則不然。這一片田地分付來多時也。諸
人又在者裏覓箇甚麼。遂拈拄杖打趁。】


頌古

「世尊初生。一手指天一手指地。周行七步目顧
四方。云天上天下惟我獨尊。」

【娘生面孔人皆見。自己眉毛落不知。慚愧風前光屈
突。得便宜是失便宜。】

「世尊於臘月八日明星出時廓然大悟。乃歎云
奇哉。一切眾生具有如來智慧德相。但以妄想
執著不能證得。」

【忽睹明星眼著花。錯將人世亂糊搽。知他心行虧多
少。豈止區區效摝蝦。】

「世尊一日陞座眾集定。文殊白椎云諦觀法王
法。法王法如是。世尊便下座。」

【養兒不孝爺心苦。未散家貲已蕩偷。流落一身歸去
也。悲風千古動人愁。】

「世尊因梵志論義以一切不受為宗。遂云是見
受否。志拂袖而去。至中途有省。回來謝過。」

【是見受否轉迷矇。驀忽知非辨已躬。夾路桃花風雨
後。馬蹄何處避殘紅。】

「世尊拈花。」

【鬧市颺碌磚。冤頭定打著。幸自可憐生。至今鳴嚗嚗。】

「女子出定。」

【出與不出孰真孰假。官不容針私通車馬。女子瞿曇
可知禮也。】

「法華經云是法住法位。世間相常住。」

【是法住法位世間相常住。雲自帝鄉飛。水歸江漢去。】

「達磨云吾住世非久。誰得吾正宗者出來與汝
證明。最後二祖出禮三拜依位而立。磨云汝得
吾髓。」

【鐵枷欲卸力無從。逼令兒曹逐款供。拜立謾云真得
髓。洪波近處有蟠龍。】


「鳥窠禪師因侍者欲辭去。問云汝今何往。者云
往諸方學佛法去。窠云若是佛法吾此間亦有
少許。遂於身上拈起布毛吹之。者領悟。」

【幸然無事可相安。擬欲尋思去路難。驀地一吹風電
急。山崩海裂黑漫漫。】

「青原因僧問如何是佛法大意。云廬陵米作麼
價。」

【廬陵米作麼價。有來繇沒縫罅。若於貴賤起論量。笑
殺三山陳上舍。】

「慧忠國師一日喚侍者。者應諾。如是三喚皆應
諾。師云將謂吾辜負汝。卻是汝辜負吾。」

【頻呼的意誰能會。老倒渾身帶水泥。何似江南三月
節。空山一路鷓鴣啼。】

「馬祖云即心即佛。又云非心非佛。」

【收得一籮粟。造成兩樣餈。無錢隨買去。喫了便忘饑。】

「百丈再參馬祖。侍立次。祖視繩床角拂子。丈云
即此用離此用。祖云汝向後開兩片皮將何為
人。丈取拂子豎起。祖云即此用離此用。丈掛拂
子於舊處。祖震威一喝。丈直得三日耳聾。」

【一喝透穿髑髏底。全機喪盡非關耳。轟轟烈烈海天
昏。殃累兒孫鬧亂起。】

「南泉因兩堂爭貓。乃提起云道得即不斬。眾無
對。泉便斬之。趙州自外至。泉舉前話。州脫草履
安頭上而出。泉云子若在即救得貓兒也。」

【揭開正眼無人會。按下霜刀令已行。救得來遲都末
論。貍頭依舊角崢嶸。】

「藥山久不陞座。院主白云大眾久思示誨。請和
尚為眾說法。山令打鐘至座前。便歸方丈。主隨
後問故。山云經有經師論有論師。爭怪得老僧。」

【不惜從前兩道眉。全提曲引秪為伊。分明月在梅花

上。看到梅華早已遲。】

「黃檗示眾云。汝等盡是噇酒糟漢。與麼行腳何
處有。今日還知大唐國裏無禪師麼。時有僧問
諸方尊宿匡徒領眾又作麼生。檗云不道無禪
秪是無師。」

【手握乾坤劍。胸藏日月旗。機先嘗展演。佛祖莫能窺。
噇酒糟漢知不知。大唐國裏無禪師。】

「趙州因僧問如何是祖師西來意。云庭前柏樹
子。」

【枝頭底意分明在。徹體還他老趙州。跛鱉盲龜如不。
薦。且看投子道油油。】

「趙州因僧問狗子還有佛性也無。云無。」

【狗子佛性無。山魈冷夜呼。聽他終礙汝。識得莫冤吾。】

「溈山示眾云。老僧百年後向山下作一頭水牯
牛。左脅書五字。云溈山僧某甲。若喚作溈山僧
又是水牯牛。喚作水牯牛又是溈山僧。喚作什
麼即得。」

【不是溈山不是牛。煙花三月下楊州。孤帆遠影碧空
盡。惟見長江天際流。】

「臨濟問黃檗。如何是佛法的的大意。檗便打。如
是三問皆被打。遂辭檗。至大愚。言下開悟。卻回
舉前話。檗云者大愚饒舌待來與他一頓。濟云
說甚待來。遂打檗一掌。」

【白虎當頭凶未險。羅睺入命禍臨身。哪吒面目突然
現。便作驢鳴狗吠人。】

「臨濟在黃檗栽松次。檗云深山裏栽許多松作
什麼。濟云一與山門作境致。二與後人作標榜。
道了以钁頭𡎺地三下。檗云雖然如是子已喫
吾三十棒了也。濟又𡎺地三下。噓一噓。檗云吾
宗到汝大興於世。」


【钁頭連築露鋒鋩。氣宇驚群孰敢當。知子良哉莫若
父。宗風亙古自堂皇。】

「臨濟出世後。唯以棒喝示徒。凡見僧入門便喝。」

【據令聲前我獨雄。橫驅萬里疾雷風。誰知無限傷心
處。敗產亡家在此中。】

「靈雲見桃花悟道。有偈云三十年來尋劍客。幾
回落葉又抽枝。自從一見桃花後。直至如今更
不疑。玄沙云諦當甚諦。當敢保老兄未徹在。」

【桃花一見眼如盲。未徹言前事已生。路遠夜長休點
火。大家吹滅暗中行。】

「俱胝和尚凡有所問惟豎一指。」

【活計些兒得便休。全身獨踞嫠峰頭。任他塞北江南
亂。我只安然一併收。】

「興化謂克賓云。汝不久為唱導之師。賓云不入
這保社。化云會了不入。不會了不入。賓云總不
與麼。化便打。云克賓維那法戰不勝罰錢五貫
設饡飯一堂。次日自白槌云。克賓維那法戰不
勝。不得喫飯。即趁出院。」

【臨場不變驅耕手。肯諾私恩半點無。負屈誰能甘此
去。太行山上賊心麤。】

「昔有婆子供養一庵主。經二十年。嘗令女子送
飯給侍。一日令女子抱定云正與麼時如何。主
云枯木倚寒巖。三冬無煖氣。女子歸舉似婆。婆
云我二十年只供養得箇俗漢。遂發起燒卻庵。」

【與麼來時脫體彰。承言那許共商量。面皮拗轉前情
斷。直令伊身沒處藏。】

「疏山問大溈。承聞和尚道有句無句如藤倚樹。
是否。溈云是。山云忽遇樹倒藤枯句歸何處。溈
放下泥盤呵呵大笑歸方丈。山後到明招舉前
話問。招云卻使溈山笑轉新。山大悟云溈山元

來笑裏有刀。」

【有句無句如藤倚樹。象骨峰前弄鱉鼻。樹倒藤枯句
歸何處。砒礵合藥吞將去。呵呵大笑可憐生。無限平
人血滿地。血滿地。疏山果爾難逃避。】

「巖頭作渡次。一日因一婆子抱兒來云。呈橈舞
棹則不問。且道婆手中兒甚處得來。頭便打。婆
云婆生七子六箇不遇知音。秪者一箇也不消
得。便拋向水中。」

【一句當機削謂情。棒頭驀點古風清。湖邊撒手空歸
去。冷落孤光畫不成。】

「雲門因僧問如何是雲門一曲。云臘月二十五。」

【雲門曲調越尖新。不待聲飛繞棟塵。隔嶺幾多人錯
聽。扶箏入幕鼓陽春。】

「雲門因僧問如何是超佛越祖之談。云餬餅。」

【餬餅團團驀面酬。箇中滋味若為周。衲僧到此能吞
啗。佛祖當前一筆勾。】

「首山拈竹篦示眾云。喚作竹篦則觸。不喚作竹
篦則背。且道喚作甚麼。」

【覿面揮來電火馳。主家立處十分危。當人不有孔明
作。殺活縱橫總任伊。】

問答機緣

僧問霜風撲面來時如何。師云僧堂內向火去。僧問
訊出。師隨後打云更助汝一片柴。

師同心谷敘話次。谷云師後日若入地獄我來做箇
侍者。師云地獄汝去不得。谷云秪要師肯。師云忽遇
牛頭馬面來汝將何支遣。谷無語。師云情知汝去不
得。

問弓弦上走馬是什麼人。師打云灼然是什麼人。僧
擬議。師又打。僧進前立。師云還在這裏棲泊在。遂連
打出。


師問僧甚處來。僧云菩提寺看梅花來。師云菩提本
無樹。為什麼有梅花。僧下語不契。師代云今日親到
菩提。

尼問弟子累年做工夫都不得力。如今只是念佛。師
云佛即今在什麼處。尼云秪在現前。師云現前底意
作麼生。尼無語。師乃打一拂子。

問如何是千年古路。師云不礙往來人。

師問僧那裏來。云朝海來。師云見觀世音麼。僧無語。
師打云隨波逐浪漢。

居士求開示。師舉拂云會麼。士無語。師云吾無隱乎
爾。士乞偈。師書云吾無隱乎爾。一句全提明的旨。仙
桂花開萬緌黃。亂鴉啼入秋林裏。君不見。昔年山谷
老古錐。因茲打落當門齒。

問如何是賓中賓。師云終日外邊尋。如何是賓中主。
師云草鞋不離已。如何是主中賓。師云寒山逢拾得。
如何是主中主。師打云看取令行時。

問達磨既來東土。為何隻履西歸。師云熟處難忘。

居士問大事未明如喪考妣。為什麼大事已明亦如
喪考妣。師云我獨於此切。

問破砂盆意旨如何。師云架上鐵燈盞。云學人不會。
師云密庵過去久矣。

問古人道千里已相見。即今相見作麼生。師云兩眼
對兩眼。僧喝。師便打。僧連喝。師云三喝四喝後如何。
僧無語。師復打。僧禮拜出。云識得了也。師不理。

問古路從來不須鋤。和尚今日為什麼全身入草。師
云被闍黎帶累。

居士問若以須彌為壽。須彌高而有頂。未審和尚以
何為壽。師云今日念七。士禮拜云權借虛空獻法王
去也。師云不勞讚歎。

師問僧鎮州出大蘿蔔頭。如何是蘿蔔頭。僧豎拳云

秪是這箇。師云趙州[妳-女+口]。云全身亦在裏許。師云放汝
三十棒。

問如何是蓮峰境。師云修竹四圍。僧禮拜。師云何不
問境中人。僧便問。師打云汝隨我轉。

僧入門擬問。師約住云問話須禮拜始得。僧躊躇。師
云禮拜也不肯。問什麼話。出去。僧轉身而出。師連打
云這裏不得放過。

居士問莫謂無心云是道。無心猶隔一重關。隔那重
關請師指示。師打云秪隔這一重。士云殺人刀活人
劍。如何是殺活底意旨。師又打。士云棒頭有眼明如
日。大地因何黑似漆。師復打云是汝眼華。

收飯僧求開示。師驀豎拳云向這裏會。云離了此又
作麼生。師云將謂別有在。僧禮拜。師示偈云向這裏
會頭頭不昧。更欲別求百千里外。禮拜去也知未知。
擔荷還須骨力兒。

師問僧貴處那裏。云沙縣。師云向這裏撒一把看。云
弟子初機不會請和尚直指。師打云山僧的是沙縣
人。

問能死不能活時如何。師打云正好喫棒。能活不能
死時如何。師又打云亦好喫棒。僧禮拜。師云汝即今
是死是活。僧一喝。師連棒打出。

問弟子初出家乞和尚指箇門路。師云汝適纔從那
裏來。云府城來。師云已識得門路了也。僧無語。師云
且坐喫茶。

二僧參。師云陣勢已圓。莫有作家戰客麼。出眾相見。
一僧云某甲今日特從普明來。師云原來是箇販私
鹽漢。僧禮拜。師云放過即不可。便打出。一僧云某甲
不從普明來。師云爭奈公驗無憑何。亦打出。

居士問向上一路千聖不傳。如何是向上一路。師云
汝且向下立。士云請慈悲指出。師云千聖不傳。


師問僧甚處住。云天堂。師云既在天堂為什麼擔枷
帶鎖路上走。僧無對。師云汝且道天堂主人還有罪
過麼。僧亦無對。師打云這一棒合是他喫。

問和尚如何得到雪坪境。師云筍輿一隻兩人舁。云
既到雪坪未審有何祥瑞。師云白豆花開絡緯啼。云
將甚麼利眾。師云看取拄杖子。

問不是心不是佛不是物。師急索云是甚麼。僧無語。
師便打。僧云請和尚安名。師云山僧為汝安名也。遂
連棒打出。

問如何是應時及節句。師云山空松子落。

問如何是百山峰前句。師云險。

問明白處請師指示。師云此去府城不遠。

居士問如何是諸佛開口不得處。師熟視良久云山
僧亦開口不得。

問某甲要南山結茅。就和尚乞一擔棕。師云是汝挑
不起。云某甲挑得。師打一拂子云作麼生。僧佇立。師
云灼然是汝挑不起。

問如何是佛。師舉拄杖。如何是法。師便打。如何是僧。
師又打云自已也不識。云三寶蒙師指當陽事若何。
師復打。

師問僧。貴處那裏。云泉州。師云近日有人道洛陽橋。
撞倒東西塔汝還知麼。云和尚尊重。師云未在更道。
僧喝。師云再喝看。云不隨和尚轉。師休去。少頃。僧問
和尚親從金粟來。未審金粟有何言句。師便打。云向
上還有事也無。師又打。云畢竟作麼生。師復打。僧轉
身而出。茶後敘話次。師云汝如今要那裏去。云浙中。
師云浦城關難過。云也不妨得。師云或有人與汝索
公驗又作麼生。云他家自有通霄路。師云此是古人
用過底。僧又云他家自有通霄路。師云假雞聲韻難
瞞我。


居士問三世諸佛安身在什麼處。師舉拂云會麼。士
云拂子前見拂子後見。師云莫作這般見解。士云不
作這般見解是如何。師云喚作拂子得麼。士云不喚
作拂子和尚喚作甚麼。師云山僧不識。士云弟子亦
不識。師云我不識汝不識親切處道一句看。士云鼻
孔下頭垂。師頷之。

問一切法界海如何過。師云看取把梢人。

問久戰沙場如何功名不成就。師云不到烏江畔知
君未肯休。

問如何是太平家風。師云粗拳一頓。云此外還有也
無。師云負恩者多。

僧豎拳云是何宗旨請師道道。師打云與汝相見。云
杓柄在金粟手裏為甚卻在太平。師又打云汝還不
知那。云可許某甲進一步否。師云許。云某甲有一問
請師答。師復打。

師問僧那裏人。云漳浦。師云是我鄉里也。還帶得我
鄉信來麼。云帶得來。師云何不拈出。僧豎拳。師云此
猶是途中揀來底。云和尚認不得那。師休去。

居士問和尚行繇云因事逃出。未審為什麼事。師云
愁人莫向愁人說。士云但說何妨。師云說向愁人愁
殺人。

問無說無傳如何是真說真傳。師云恰值牙痛。

因盜佛臟者。師設問云常啼菩薩賣心肝為什麼如
來不肯捨自。代云事難方見丈夫心。又既是太平為
什麼有賊捉。代云禍入慎家之門。又劈開佛祖肝腸。
正是作家手段。為什麼喚他作賊。代云眾眼難瞞。

二僧參師云。二人同行鼻孔那箇最重。一僧云和尚
試定當看。師云卻是汝重些。僧云莫塗污人好。師復
顧。一僧云汝又作麼生。僧喝。師云洎不問過。

問不到水窮雲盡處。爭知覿面是檀郎。如何是檀郎。

師云頭不梳面不洗。

問如何是祖師心印。師云籕字不成文。如何是清淨
話頭。師云茅坑籌子七橫八豎。

問獅子出窟時如何。師云嚇殺闍黎。僧擬議。師便推
出。僧次日乞偈。師示云牙如劍樹。眼如鈴突。出頭來
海嶽驚。百獸聞風何避處。終須腦裂任橫行。

問七七前明不離暗。七七後暗不離明。政當七七之
期明暗兩忘時如何。師云逢人但恁麼舉。云隆冬嚴
寒伏惟和尚珍重。師云逢人但恁麼舉。云庭前柏樹
翠蒼蒼。江上梅花春漏洩。師云逢人但恁麼舉。

問如何是和尚家風。師云客來無款待。一盞白蒿湯。
僧禮拜云。勘破了也。師云上座家風作麼生。僧豎拳。
師云卻是山僧勘破汝。

問南泉斬貓意旨如何。師打一棒云會麼。云斬後如
何。師云汝是死漢。

師入堂呈拄杖云垂鉤四海為釣獰龍。政當恁麼時
莫有上釣者麼。眾下語不契。師云擬釣獰龍。蝦蟹也
不遇。便轉身出。

又一晚舉拄杖云。拄杖子要賣與人。有要者請出來
還價。一僧作掀桌勢。師云莫攙行奪市。一僧云不勞
拈出。師云不是買客。一僧云勘破了也。師云勘破箇
甚麼。僧喝。師云勘破了也少頃云既無人買且退去。
明日再商量。

問春日鞭泥牛。過在什麼處。師云為伊蹄角不全。云
忽然蹄角俱全時如何。師云春光任踏爛。僧無語。師
打云泥牛泥牛。僧禮拜。師云墮也墮也。

師問僧那裏來。云天童來。師云玲瓏巖上一句作麼
生道。僧喝。師云好好借問亂叫作甚麼。僧無語。師便
打。

問疋馬單鎗直入時如何。師云山僧退身三步。僧喝。

師云喝後聻。僧又喝。師拈棒打。僧走出。師云何曾解
恁麼來。

問一大藏教如何演唱。師云碧斑邠豹剝。當滴帝都
丁。云某甲不會。師云玉篇裏看取。

問疑團擊碎時如何。師云大地一輪紅云。龍得水時
添意氣。虎逢山色長威獰。師云未是汝境界。僧禮拜。
師云果然果然。

師問童子明普云。汝解唱山歌麼。云不是我境界。師
云如何是汝境界。云替和尚敲背。師云可惜敲不著
我痛處。普連拳敲云和尚還知痛麼。師笑云這小驢
兒也會亂做在。

一日收碗次。師云除卻碗內底與汝喫。云不喫。師云
為什麼不喫。云從來不餓。少頃普喫飯。師云汝道從
來不餓。即今喫作甚麼。云和尚錯會不少。師休去。

問黃花為什麼九月開。師云不戀秋色老。嬾與群芳
同。

問一箭中的時如何。師云許汝好手。僧禮拜。師云還
我箭來。僧無語。師云箭也無說什麼中的。便打出。

問丹霞燒木佛院主因何墮鬚眉。師云實無此事莫
謗古人好。云爭奈公案現在。師云一人傳虛萬人傳
實。

師問僧貴處那裏。云楊州。師云腰纏十萬貫。騎鶴上
楊州。汝作麼生會。云有意氣時添意氣。不風流處也
風流。師云即今事作麼生。僧一喝拂袖而行。師云且
來喫茶。云也不消得。師休去。

師一晚堂前大叫云。外面有賊大家快出來。眾默然
不動。師云苦哉更無一箇解捉賊。便歸方丈。

問廓然無聖為甚金粟有五聖。師云官不容針私通
車馬。

弘祖改號英山。師問如何是英山。云巍巍獨露。師云

如何是弘祖。云十年後此話大行。師云偶爾成文。云
釋迦老子三藏十二部也是偶爾成文。師云汝見箇
什麼道理敢與麼道。祖無語。師云將成九仞之山猶
欠一簣之土。

問如何是奪人不奪境。師云無汝出氣處。如何是奪
境不奪人。師云陣雲橫海上。如何是人境兩俱奪。師
云暮雲千里色。若箇不傷心。如何是人境俱不奪。師
云林中觀易罷。溪上對鷗閒。云某甲卻不恁麼道。師
云情知汝恁麼也。僧進語。師便打。

新到三位參師。云三人同行必有一智。那一箇是智
底。僧俱無語。師云隨群逐隊漢。

問如何是道師。云腳下看取。云如何是西來意。師云
白雪飄空。僧無語。師云凍殺也不知。

居士問抬頭正眼佛祖家風。劈面提持明星意旨。如
何是明星意旨。師以拂子打圓相云還見麼。士云某
甲有箇會處。師云作麼生會。士云三箇柴頭品字煨。
團圞共說無生話。師云不如禮拜好。

居士問廣額屠兒放下屠刀立地成佛。弟子即今無
刀還解成佛否。師云只要居士承當去。士沉吟。師云
擬著即差。少頃士舉偈云本來無罣礙不必云休了。
風生水起波。雲散月仍皎。師云如何是仍皎底月。士
又沉吟。師隨示偈云風生水起波。雲散月仍皎。句裏
有淆訛。機先薦便了。君不見放下屠刀廣額兒。成佛
只在剎那時。丈夫漢莫自欺。世事茫茫徒爾為。士欣
然禮退。


(安慶府懷寧縣信官李魯相同眾居士
捐貲助刻祈合家平康百事如意者)

百癡禪師語錄卷第十七終


