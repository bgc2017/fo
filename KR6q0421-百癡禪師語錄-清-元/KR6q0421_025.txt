










百癡禪師語錄卷第二十五
嗣法門人超宣等編

說

慈雲說

雲一爾或為濃雲則地黯天昏或為寒雲則冰枯雪
凍或為閒雲則海晏河清或為祥雲則民安國泰然
未有如慈雲之普覆且久者所以我佛世尊開方便
門隨機設教人目之曰慈雲曰法雨蓋言其澤之及
人者深而化之洽物者廣也吾儕有出塵之姿常為
慈雲所庇苟不思自庇而且戕其所庇則為濃為寒
者至焉是豈雲之罪哉古鹽雲禪人丐予書予故出
慈雲說以示之雖然慈從何起雲從何來試更下一
轉語。

潤庵說

玉藏山而石潤珠在淵而川潤金饒箱而屋潤人而
有仁義道德則睟面盎背心廣體胖其為潤也不既
多乎惠州鑑維那求予易號書云潤庵蓋直示以存
養之功而善致其潤者也由是推之一草一木一沙
一丘皆一潤庵也一身一鄉一家一國亦一潤庵也
充而至於萬象森羅微塵剎海無一非潤庵也三世
諸佛歷代祖師以及人仙鬼畜林林總總俱在一潤
庵中往來不礙變化無窮也當叢社搖落之際人物
枯槁之秋不念自潤潤他為真實地則誠異乎吾所
聞者矣勉之哉。

拳峰說

山之高而秀者為高峰居中而傑出者為中峰幽邃
深奇重重而屏衛者為萬峰拳峰之義何居也意者
眼界豁開群峰拳小歟意者人境雙彰物我無二歟
意者如借指喻月因拳以見峰歟又意者機用現前
神通莫測如巨靈之劈太華俱胝之喝石巖歟不然

拳峰之義果何居也予為汝易號拳峰思其義而不
自解今乃以不可解之義重為演說汝試執此以徵
之友朋或有善代予解者則拳峰之義了然定千古
矣書至此適一長者曳竹杖而前予且喜且歎曰拳
峰來也遂擲筆。

圓機說

世尊四十九年拖泥帶水權說實說如珠走盤如盤
走珠此其機之最圓者也德山見僧便棒臨濟見僧
便喝快如奔流度刃疾燄過風此其機之最圓者也
趙州柏樹子洞山麻三斤楊岐金剛圈五祖鐵酸餡
萬種千般不可湊泊此又其機之最圓者也圓機之
義大矣哉汝號圓機倘亦有意於此直須掀翻窠臼
掃絕廉隅迷悟兩忘與奪自在不泥一途方便轉身
異類中行熾然作用而靡涉思惟弗動真機而圓應
法界夫如是始實見為圓機也設或拘之執之局限
之株守之則全體不能現前施為不能超卓要與從
上佛祖把臂共行太遠在上人聞是說欣然再拜曰
某雖不敏請事斯語遂並為之書。

瞬伊說

武原目上人以瞬伊號徵予說予返詰之曰瞬伊何
說也說之安能乎上人曰某讀香嚴偈云吾有一機
瞬目視伊說蓋取諸此也予曰若是則子已解說矣
奚待予嘵嘵為雖然瞬者是誰伊又是誰如謂瞬自
瞬伊自伊似屬兩箇如謂瞬不關伊伊不關瞬太煞
瞞頇如謂伊必待瞬猶是捏目見空華如謂瞬必待
伊已是無端成特地如謂穿衣喫飯是伊行住坐臥
是伊則一瞬而伊在不瞬而伊亦在也如謂溪聲山
色是伊華笑鳥啼是伊則離瞬以見伊不可離伊以
言瞬亦不可也子說瞬伊當何所辨焉上人默無以
應予舉筆示之并書是說以貽之於是大笑而去。


一舟說

舟能濟人亦能溺人能溺人者非吾所謂舟也吾所
謂舟以智慧為航以道德為艣以平等為舵以慈忍
為篙春潮雨急不足驚其心野渡風飄不足干其慮
安安坦坦無繫無拘普度群生共登彼岸此之一舟
不亦善乎嗟乎時異勢殊人情洶涌求其能自濟者
鮮矣尚望濟人耶因惻然歌曰塵世茫茫兮汩沒未
休利名牽挽兮日夕勞求誰為愛河砥柱兮截斷眾
流福城濟藏主兮汝今易號其毋忘此一舟。

清響說

攪而不濁之謂清觸而能應之謂響識清響之義者
可以了然會心矣然則花翻蝶舞水動魚行竹葉吟
風松梢墜露皆清響也奔潮浩浩伐木丁丁鐘鼓交
參村歌互答皆清響也乃至迅雷震地白雹飛空獅
子咆哮須彌岌峇亦皆清響也故曰根塵既銷空覺
圓淨剎剎塵塵歸吾妙性內無所著外無所依清響
不存聽將安寄克聖上人乞庵名於予予甚愛乎清
響而書是額以贈蓋竊取夫從聞思修之意云庵去
梵勝咫尺許予每興至即攜諸子坐於古梅下[利-禾+砉]然
長嘯杳不知塵世之所之。

晦名說

夫名不彰於當世識者譏之矧庸人乎而子獨以晦
名稱何哉雉以文而見罹龜以甲而刳腹士以華言
美辯而永處困窮皆共不善晦也善晦者蓋有道焉
抱闇然之德而不炫守潛龍之位而不悔深藏密用
與世相宜雖禍福患難弗得而奪也嗚呼今之浮囂
靡實沽求令譽者豈少也耶半窗風雨兀坐無聊偶
念及此感慨係之因援筆徵名而略為是說。

松隱說

華亭之東南有松隱里焉相傳赤松子隱于此故名

里有寺亦名松隱蓋因地而著也上人號松隱其茲
地之所生耶寺之所出耶抑慕赤松子遺風而欲存
名以覈實耶噫是大不然吾聞松之為木森森也磥
砢多節歲寒不渝用之高堂可以充梁棟藏之深谷
可以飽煙霞泉石樂與為鄰竹梅常與為友上人之
意殆有取爾乎且就華嚴法界喻之松而必於隱理
法界也隱而必於松事法界也松即隱隱即松理事
無礙法界也隨所有而無一物非松隱事事無礙法
界也法界之旨既彰則指一松而隱非狹也擴大地
虛空為松隱非廣也非狹非廣無古無今了了明明
自由自在然則松隱之稱又豈易得者哉上人倘具
有別說請無隱以語我。

克聖說

克聖有三義焉克者能也謂其養到功成而能詣乎
聖也克者勝也謂其機用全彰而超越乎聖也又克
者去也謂其絕學無為萬法俱泯而不立乎聖也子
於三義當何所取耶然非能聖不可以超聖非超聖
不可以去聖由漸入頓有淺有深異泒千差合歸一
致豈若今之杜拗阿師妄自尊大為克聖也乎顧名
思義責在爾躬日往月來幸勿蹉過忽若問克聖之
工從何下手山僧驀頭便棒而已此外別無所知。

沛然說

牛蹄之涔不足以語水鷗集之渚未可以喻流何者
勢窮而源淺也若夫長江巨河波聲浩浩沛然莫禦
異泒咸歸其為勢與源也不既遠且深乎夫道猶水
也通天地亙古今循復無際流行而不竭者也人而
由道亦當由其大者發猛銳之心秉堅忍之性勇往
直前如鯤鯨吸川涓滴靡剩始可稱為摟空如來藏
拶碎祖師關越格大丈夫也孟子有云舜聞一善言
見一善行若決江河沛然莫之能禦何況無上大道

而可蠡測杯酌以求之耶居士字沛然予書是說請
質之蓋有微意焉更為歌曰大道之源兮遠且深天
荒地老兮不屬浮沉願歸來兮力自任掀翻萬疊千
潯兮直透崑崙積石而無負乎予最初心。

瑤臺說

居士字瑤臺者蘇之洞庭人也余聞夫瑤宮玉闕列
僊所居中有瑤臺臺下有瑤池池邊有瑤樹瑤花瑤
草映發其間坐而樂之撫瑤琴酌瑤觴清虛寂寂歲
月不與凡塵同居士想亦慕此乎然而竟以瑤臺立
義何說也瑤者取其內外晶明無瑕無玷臺者取其
崇高壯麗不倚不偏即高明之名證高明之實博厚
悠久配地配天意在是歟今吾佛世尊之教至高至
明細而塵毛大而法界罔不由之而建立誠能推本
有高明悟入世尊至高至明之教則十方剎土任汝
縱橫淨梵金僊皆汝伴侶較之瑤臺之樂相去又幾
何耶故曰瑤臺者自心之瑤臺也自心現前瑤臺隨
處現前矣倘有高明勝予者居士請為廣其說。

古石說

吾閩人景公奉長崎隱和尚之命往姑蘇省覲偶寄
瓣香以古石號匈予說予思夫江郎片石高而古者
也三山虎石怪而古者也黃梅墜腰之石與新昌鐫
佛之石亦何嘗不古然皆有年代可摹形名可擬稱
曰古石未見全奇公所謂古殆異是乎是石也非方
非圓非青非白非隱非顯非柔非堅獨踞曠劫之初
超出威音之外巨靈神力劈破無從摩醯眼睛覷捕
莫就惟洞徹法源者頗測其彷彿而纏情縛識之流
雖日與提掇終不可幾及也嗟乎予之言古石者止
此耳諸方門庭浩浩諒非一端公盍廣求之以畢其
說倘若問如何是古石底意大小百頭陀當機尚有
轉語在。


傑峰說

卓立不群曰傑岧嶢獨秀曰峰峰而以傑稱則又超
出眾峰之外矣惟人亦然稟天地之氣具萬物之靈
峭峭巍巍孤孤迥迥向佛祖行說不到處與奪縱橫
自由自在此其傑之尤也信根既深把捉既定就語
言文字上東嚼西咬驀忽洗面摸著鼻盡將自得不
傳之妙方便轉作為人此其傑之次也若夫生無傑
才莽莽蕩蕩輕蔑因果甘處凡庸譬猶撮糞積成塿
阜徒增穢臭要望崚嶒傑出驢年去古有傑峰愚西
安余氏子也參止巖悟道偈云夜半忽然忘月指虛
空迸出日輪紅後開法福慧龍象駢臻禪人今自易
號為傑峰意亦羨此歟幸刪舊染而毋徒飾乎虛名。

耳融說

新蛙吠月嫩竹敲風步出松門之外靜坐片時悠然
若有所得也因思此方真教體清淨在音聞從聞證
入獲大圓通剎剎塵塵渾融無礙古聖人垂慈闡化
顯意立言利益功綦深哉良由眾生顛倒迷已逐物
雖本聞真聲日常現前非是耳邊蹉過便覺胸中凝
滯欲其旋聞返本了了融通詎可及耶禾能仁聞禪
者字耳融偶寄一紙需予說予嬾甚麾筆硯半春矣
乃舉向之所得者以相告非僅曰文辭已也願熟聞
而思之。

戒月說

予過吳門之堯峰戒月禪人以字號求予說予曰戒
如瓔珞珠亦如淨滿月珠月本圓明古聖如是說然
而戒有時而破滅月終不可滅月有時而晦缺戒終
不可缺故非戒無以見月之全非月無以喻戒之潔
月禪人宜緊切眉毛剔起細參觀真月現前光透徹
雖然山僧與麼指陳也是證龜成鱉。

紹中說


天下之大本曰中得其中則無偏倚之差亦無太過
不及之弊而大本立矣是以堯執中舜用中孔子時
中道統相傳見聞私淑總無非紹此中也況吾佛祖
至中之道一路平坦浩然大均授受同堂親承面稟
見聞者未易窺其奧私淑者莫敢繼其蹤邇來大本
倒置中道欹傾紫色奪朱鄭聲亂雅此無他紹之不
得其人故耳上人號紹中其可弗顧名思義而深求
所以紹之之實乎予因是亟為說也不以贈而以規。

靈璧說

鍾山之璧灼以罏炭三日三夜色澤不變得乾坤之
靈氣也漢武帝築招靈閣有二神女各留一玉釵元
鳳中宮人謀欲碎之明旦開匣化白燕升天此非壁
之靈乎若吾心之靈璧則異是神光獨耀迥脫根塵
本自圓成不假雕琢靈山三百餘會之玄談西東千
七百祖之絕唱皆以此璧豎為光明幢運為般若舟
融為善見藥使暗者燭危者濟病者瘳執者化無一
方不遍無一處不周而無一物不照攝也嗟夫眾生
背覺迷真塵垢日積致本有壁光弗能露現亦可怪
矣子所謂靈璧吾已知其在此而不在彼雖然至寶
無私未容終秘請以示之玉人。

剖微說

堯峰副寺號剖微者丙申秋會於山之照軒以白紙
一張索字說予沉思數日而竟莫得其解也返棹華
亭知欲辭之不可迺謬為解曰諸法從本來常自寂
滅相夫寂滅相非微乎有物先天地無形本寂寥夫
無形寂寥非微乎三世諸佛於此微中證入而不宰
其功歷代祖師於此微中了悟而弗睹其狀參玄上
士於此微中咨究而罔測其蹤由若然則子之欲剖
微也又向何處下手耶今再謬為解曰世尊拈花迦
葉微笑馬祖一喝百丈耳聾此其善剖微者也龍潭

吹滅紙炬而德山洞徹臨濟喫黃檗三頓痛棒向大
愚肋下還拳此其善剖微者也以至須彌山木上座
破砂盆娘生褲三腳驢子弄蹄行八角磨盤空裏走
并及五君臣四賓主三玄九帶十智同真等語如利
劍轟雷莫可紀極皆其善剖微者也子欲剖微能就
是而學之則無微而不剖無剖而非微矣外此而別
求剖微之道實非予所知也倘若曰予之所說俱為
剖微錯下註腳耳阿呵呵夫復何憾。

自牧說

不借人力謂之自善為調制謂之牧能卑謙以自牧
則在在無虧頭頭合轍矣君亦知牧牛乎鞭之勒之
馴之伏之毋使犯苗稼故我宗門有牧牛之說梁山
有十牛之頌至今參學人皆藉此以為口實也石鞏
禪師居馬祖會下在廚作務次祖問子在此作麼鞏
云牧牛祖云牛作麼生牧鞏云一回入草去驀鼻拽
將來祖云子真牧牛也看他古人真實踐履雖尋常
作務之頃未嘗須臾忘此道豈若近代師僧迷昧自
已向外馳求無捍禦調護之功而終其身坐沉黑水
乎上人號自牧予見夫頭角崢嶸乃為略申其義併
說偈曰自牧牧自莫分一二依而行之更有何事。

淨雲說

卷舒萬變蔽日排空世間之雲也若有一毫未淨則
大地山河尚存點污起滅不停妄緣日積吾心之雲
也若有一毫未淨則生來死去終屬輪迴是故知識
出興於世或示語言或主棒喝種種方便總為諸人
開迷雲現慧日以與天下共見耳雲開日現即淨雲
之說也吾儕依知識之教亦當思所以淨吾心之雲
吾心之雲既淨如獲舊物如歸故家心戶洞明性天
恢廓而為雲從雲等語皆歷歷有據矣禪人號淨雲
予乃說淨雲之義如此。


常關說

是室坐堯峰法堂後一座三間未有額予為題常關
二字問者曰據師立意其亦門雖設常關效陶公之
賦歸去來乎曰不然也予所謂常者常而不常不常
而常也常而不常如烏兔麗天東出西沒而弗變其
位不常而常如江湖行地東流西注而弗易其波也
予所謂關者關而不關不關而關也關而不關如皇
畿帝殿防衛甚嚴而任人來往不關而關如懸巖窮
谷仰瞻甚邇而絕人躋攀也今且以虛空為堂奧以
日月星辰為戶牖以森羅萬象為几筵包法界而不
見其寬入微塵而不見其狹時而行箇中沒途程時
而住全身常獨露時而坐花落鳥銜過時而臥多生
大夢破則此常關也固非鬼輸神運之所能成又非
趙老黃龍之所能測而竊符假雞之輩寔無容擬議
於其間矣問者唯唯而退予遂書是說附之亦以見
常關之一驗云。

一月說

予嘗徙榻坐於璜涇上當門月滿素彩流波時而俯
仰嘯吟竟忘其倦睡也未幾陰雲四起靉靆浮空向
之皎皎清光欲覓絲毫無有矣有禪客從旁歎曰異
哉物態之變遷世境之夢幻人心之昏翳其亦如此
月乎予曰子知月之為月而莫知非月之月知非月
之月而莫知真月之月真月之月非色像不可得而
見可見非真月矣非境緣不可得而及可及非真月
矣故靈山話月曹谿指月馬祖翫月寒山比月究實
將來總落第二月也然第二月與第一月初不離乎
真月唯許當人念念圓融心心靡間向形名未兆以
前豁爾開悟大千晃耀絕藏覆萬別千差悉貫通譬
如一月印千江江無受月之意千江印一月月無分
照之心夫乃信真月雖不可見而無所不見真月雖

不可及而無所不及無所不及而無所不見則雖物
態變遷世境夢幻人心昏翳於真月庸何傷焉上人
號一月是必有得於真月之妙而非水中撈月者比
因索字說遂筆此以對復為歌曰真月團團不滯空
兮迷雲蕩蕩杳無蹤兮古聖今賢直指同兮安得四
海九州士惜影駒而銳用功兮。

耳澄說

夫眼之見色隨色起想則眼被色礙矣耳之聞聲隨
聲起想則耳被聲礙矣有所礙即有所緣緣愛生貪
緣憎生瞋常住真心昏濁日固吾知其未能澄也然
而澄必於耳何說也娑婆世界以音聲為佛事琴瑟
琵琶箜篌鼓樂人之所樂聞也且以人之六根惟耳
根最利隨所聞而入之澄澄湛湛不動不搖即妄全
真應時解脫無處而非常住心無處而非淨明體矣
由是推之六律五音澄耳之具也松籟風濤澄耳之
譜也鳥啼蟻鬥蛙吠驢鳴澄耳之官也兒笑婦罵鬼
哭神號山動雷轟川騰谷應澄耳之節奏也只為耳
不善澄澄不關耳遂至種種蹉過習焉不之察耳若
夫古隱聞讓國而洗耳臨淵隔壁聞墜釵而籍名破
戒此猶泥耳澄之跡非吾所謂澄也耳澄上人得虔
老三絕而進乎禪者也學以成之悟以通之自澄澄
人於茲可卜矣是故書耳澄之說以贈。

心遠說

堂而以心稱示近也示近則非遠矣孔夫子云仁遠
乎哉我欲仁斯仁至仁者心也仁不遠心可言遠耶
又云道不遠人人之為道而遠人不可以為道道本
乎心者心道不遠心尚可言遠耶然則堂何以心遠
稱也我佛如來於初生時手指天地云天上天下唯
我獨尊指此心也巳而棄皇宮入雪山苦行六年觀
星悟道悟此心也厥後說法度生三百餘會一花拈

出付囑飲光亦說此法付此心也故知心也者橫亙
十方豎窮三際包羅萬象收攝四生非體狀所能比
陳非方隅所能趣向非途程所能限數非五彩所能
畫描則其謂之遠者宜也法華經云深固幽遠無人
能到登斯堂也必有恍然會心立臻其極者矣西東
列祖燈燈相傳傳此心也以至臨濟喝德山棒秘魔
叉趙州柏總無非發明此心也然而毫釐錯謬未免
凡聖岐分更或見刺不除動成情識窠臼則其謂心
之果遠者誰曰不宜也子思子云知遠之近可以入
德登斯堂也必有擴光明正大之體而合儒釋為一
家者矣若乃心遠地偏鬧中取靜至夫遠為營遠為
慮欲箕裘繼紹無忘刱始之艱難此作堂者之遠心
當別有在予不敢以瑣瑣計也居士徐姓號拜言華
亭人因舉堂之義以質予而迺為是說。

英山說

山之英者曰天目曰鴈蕩茂松苞竹泉石幽奇皆人
所遠慕而願見也反是而荒童不堪指之為英難矣
人之英者曰名賢曰豪雋道德文章充內盎外皆世
所願學而樂聞也反是而愚險百出名之為英亦難
矣然英山之說自古有之予不敢匿古之有而借以
圓汝名易汝號豈無意也耶因引聲以相告曰維山
之英巋然秀榮人與山類責任匪輕毋墮厥志毋閉
厥明慎而修之大事可成。

淡生說

人之生也多喜濃而惡淡故道情世味分焉世味濃
則道情自薄世味淡則道情自親君子小人之殊相
去僅一間耳吾以是知君子之真能淡也語其道淡
而不厭推其行淡而可久品曰淡品交曰淡交原憲
之弊衣顏回之陋巷尼父之蔬食飲水一堂風冷淡
千古意分明何嘗有絲毫許為生累哉矧我輩毀形

棄俗欲學佛祖無上妙道而可不向淡中求乎是故
茅茨土室淡於居也瓶缽隨緣淡於食也破衲𣰦毿
冬夏弗易淡於身也淡乎耳音樂雜陳而不聞淡乎
目青黃互映而不見淡乎意百孔千瘡而不干其慮
淡乎心吉凶憂患而不撓其神以此透生死關關關
悉透以此唱無生曲曲曲咸新以此洗多生罪垢如
火燒冰以此建生平大功似花鋪錦甚矣淡之利益
深也莊周子云達生之情者不務生之所無以為若
務生之所無以為非惟不能達生抑且戕其生矣然
予今日與麼說已費鹽醬不少予號淡生亦當思所
以真淡者庶幾無忝此生也。

大閒說

閒到無可閒處方為大閒然欲大閒必自大忙始朝
也忙暮也忙一句話頭力抵當行也忙坐也忙行行
坐坐似迷方起居食息也忙忙如人負債遇追償驀
然拶出火星發大地山河放異光橫按莫邪全正令
外魔斂手盡驚惶夫如是則朝也閒暮也閒日昇月
落水潺湲行也閒坐也閒拄杖一條任往還起居食
息也閒閒玉管吹風過浦灣弓櫜羽戢心王靜六國
煙清萬慮安此名絕學無為者不假忙中偷少閒然
則此大閒也佛祖之境界賢聖之規標寬等太虛寂
寥屹似泰山不動豈坐消白晝弗肯就勞以自疏散
於事物之表者所可同日語哉併說偈曰大閒上人
慕大閒直須步步莫放閒不到大閒未是閒閒無閒
處始閒閒。

格非說

客有以格非之義問予者予曰天下事理是與非相
對有非中之非有是中之非有非非是是中之非識
此義者可以言格矣格者去也如世間聲色貨利無
明顛倒等容易迷亂人者皆非中之非去之可也格

者正也如當人智慧德相為妄想執著所蒙蔽而不
能證得者皆是中之非正之可也格者至也如機先
展演格外提持有非佛非心非凡非聖非禪非道之
語為上士英流所擬測而莫窺涯涘者皆是是非非
中之非至之可也若夫孟氏之言格非特就格君言
也格者感也至誠以感動之盡力以扶持之必使君
歸於仁義正道而後已雖然格君原自格已始也未
有已不格而能格君者也故曰大人者正已而物正
也客欣然作禮而退華亭修上人號格非偶索字說
亦即書此以對而終不復贅一辭云。

卓雲說

卓雲吾不知何說也詩云倬彼雲漢昭回於天說蓋
取諸此乎然而卓之與倬字義弗相侔也間竊為妄
計之雲卓立太虛中或聚或散或卷或舒或萬疊如
峰或一碧如海百變千化人莫測其端也自在自由
人莫羈其跡也羈之不可測之莫能雲之所以為雲
者卓立之體原未嘗移動也吾人卓立天地間聚散
卷舒曷有定止故應物無心如雲溶溶出岫也悠揚
有態如雲遠映空林也浮視繁華如雲隨風過隙也
因時濟世如雲為雨從龍也甚而卓住雲窩嶺上只
堪自怡悅卓居雲外雲來閒兮我也閒就使無錐可
卓白雲深處好藏身假饒共卓無人出手合招雲為
伴若然卓雲之說又豈容易計哉上人往矣其有指
是說而不以為然者當至心請問。

恒修說

南人有言曰人而無恒不可以作巫醫孔夫子云得
見有恒者斯可矣然則恒者人之所難能也亦人所
不可不能也何況恒於修乎故修不恒不謂之真修
恒不修不謂之真恒世尊棄王宮入雪嶺六年苦行
只此恒修也西天四七東土二三天下老和尚燈燈

紹續長明弗替只此恒修也闡揚三乘十二分教大
小偏圓種種方便如器貯水涓滴靡遺只此恒修也
稟十重四十八輕戒法防非攝善饒益有情只此恒
修也乃至導一切人念佛茹齋放生止殺衾影無愧
寤寐坦如總無過此恒修也嗟乎今時學道者但聞
直指單傳不加修證咸以聰慧之資望塵領荷撥無
因果蔑視威儀滯識執情迷妄日積修且烏有又安
見其恒哉雲間毘盧閣主人號恒修者蓋以三聚為
宗而恒於修者也名實相稱黑白共欽偶來斜涇索
予字說遂因其所能者筆以贈之若謂依文解義徒
事空談非惟不識荊抑亦笑予唐突矣。

敏求說

好古敏求聖賢之道人非聖賢曷容輕躁依而行之
期躋閫奧大事有成照用俱到此敏求之說也知是
說者入世間孝親敬長悉盡其義求宜敏出世間尋
師擇友朝扣暮參悉盡其道求又宜敏或入世不能
盡其義出世不能盡其道惟以安閒浮惰為務名曰
麟楦亦名曰馬裾夫奚益哉後生可畏諒不蹈此覆
轍好古敏求當於是說有進焉。

半隱說

大隱居廛小隱居山半隱者意在非山非廛之間乎
若然亦淺視夫半隱矣宇宙間人物器具林林總總
不能獨居其全各有其半之理存焉如士能讀而不
能耕農能耕而不能讀鳶能飛而不能躍魚能躍而
不能飛舟可以汎水而不能陸行車可以陸行而不
能汎水極而推之天地日月覆載照臨不能無缺陷
故曰天地無全功日月無全照至人無全能萬物無
全用若然則隱又豈能全隱哉且夫半亦非長短數
目所能限也寸有寸之半尺有尺之半仞有仞之半
乃至廣之百千由旬有百千由旬之半半已備全之

機全已包半之妙石鞏張弓架箭射半箇聖人中峰
參妙翁許窺半邊鼻孔嘗情莫之測神鬼莫之知若
然則半隱即全隱也全隱即半隱也夫豈名為隱而
實非隱身為隱而心非隱蒼黃反覆終始參差以與
貪夫同流取飛柯之折輪作山移話柄乎卓庵公結
茅淮上額曰半隱蓋深念出世度生衲僧急務沉寂
自了佛所譏呵姑借此寓言耳予揣其意而貽是說
則謂之無隱也亦可。

一門說

萬法同歸之謂一凡聖同由之謂門門而非一則出
入多岐未能轉身就緒一而非門則程途尚遠無繇
入室登堂門即一一即門箇中別是好乾坤知其一
門可以不立矣孰為門孰為一寬若太虛明似日得
其門一可以不設矣雲間應上人禮誦蓮經取一門
自號因質其義曰予之一門以慈悲為樑平等為礎
智慧為柱忍辱為關世界未有以前胞胎未具之始
已當前顯露八字打開久矣何待今日運斧斤加雕
飾牽枝引蔓以污吾門乎予嘉之迺就伊言而說偈
曰未有世界早有此門當前顯露雕飾不存百千佛
祖藉以居尊上人知也予復奚言。

無依說

凡世間物必有所依無所依則無以自立故本乎天
者親上本乎地者親下親即依之至也獨宗門一著
則異是夫此一著名不得狀不得傳不得擬不得汝
欲名之狀之傳之擬之盡屬情識依通知見解會要
到無依田地萬里崖州古來特達之士皆實到無依
田地隨機應用活潑玲瓏有時吞卻十方虛空使有
情無情無出頭分有時放出山河大地任森羅萬象
遍界縱橫有時取恒沙劫壽量為自已壽量而不見
其多有時撮千百億國土為自已國土而不見其廣

所以臨濟遠祖云無依道人是諸佛之母佛從無依
生若悟無依佛亦無得所謂一剎那間遊履三眼國
土入諸佛世界入眾生世界入諸魔世界乃至遍入
一切真俗淨穢等世界而不著不礙者總是自已無
依道人翫弄神變遊戲三昧放去收來得大自在處
也如未實到無依田地錯將佛法知見解會舌勞口
沸障塞悟門其烏足以語此哉武原覲周居士契道
已久我本師和尚曾以一杖一偈與之別贈一號曰
無依道人予見而謂之曰旨哉無依願為君說厥後
思惟無依二字亦係假立對待之談況復立號安名
就假立對待中說假立對待乎然事無一向今日之
說不惟以踐前言而且以祝翁壽也翁壽原從無依
建立也倘或曰佛從無依生壽從無依建立似是有
依矣明發頭陀口掛壁上也不定。

劍光說

古之名劍甚多曰青萍曰紫電曰龍泉曰太阿曰干
將曰莫邪皆有光光能射斗無不利利可剸犀善用
者定國安邦而有餘不善用者全身遠害而不足若
乃破生死之魔斷貪嗔之網摧憍慢之幢截邪外之
種光同日月日月不能掩其光利資佛祖佛祖不能
虧其利者自非般若為鋒金剛為燄歷劫傳持一口
慧劍未足以當此武林耀上人字劍光其名劍之光
耶抑慧劍之光耶光即且置劍今何在擬議不來劍
去久矣因筆是說而繼為之歎曰慧劍在握光燭天
兮殺活臨時正令傳兮佛祖護念誰弗然兮子其善
用而無刻舟求之深淵兮。

(海鹽縣比丘尼超弘同徒明原捐
資助刻祈道心堅固壽命延長者)

百癡禪師語錄卷第二十五終


