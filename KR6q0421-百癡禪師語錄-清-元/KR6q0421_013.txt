










百癡禪師語錄卷第十三
嗣法門人超宣等編

福建興化蓮山國懽崇福禪寺語錄

順治辛丑冬師在黃檗山受請於十一月初二日入
院指山門云百千法門只此一門而入信腳行信口
道有什麼隔礙披蓑月下垂綸線忍待擎頭戴角人。

佛殿云西方大聖人原來即是汝聚眾口饒譫覺華
生碓嘴良久云何如得巳而巳。

伽藍堂行船看把舵使牛賴扶犁今日船牛俱到汝
推我不得我也推汝不得。

祖師堂竿木隨身逢場作戲一齣曲調被者隊漢攙
先演唱了也新國懽未免改換徽聲重翻板拍何故
近日華樣不同。

方丈十笏橫縱容萬千獅子座一弓高架射半箇克
家兒從上以來具大作用底車載斗量難以盡數山
僧此際豈少也耶烹佛烹祖惡鉗鎚拈提八面自光
輝卓拄杖據坐。

拈請啟此是黃姓檀樾主筆尖上放出無盡底寶光
光光交羅逼塞面門直得手眼通身一時回避弗及
且道其中意作麼生好事大家知煩維那對眾朗誦
合山疏祖禰不了累及兒孫兒孫不了殃及祖禰要
明箇裏端倪再請從頭讀過。

指法座坐斷毘盧頂不禮須彌燈只可聞名未曾見
面諸人要見面麼看山僧步步登高去也。

拈香這瓣香端為
今上皇帝祝延萬壽伏願巍巍聖德乾坤大永永皇
圖日月長這瓣香奉為闔郡尊官本山檀護伏願以
義以仁為民父母不偏不易佐我金湯這瓣香早知
將錯就錯便爾隨流入流次第八回拈出耑為嘉興
福嚴堂上本師費隱容先和尚使穿過鼻孔底衲僧

知木有本水有源報德酬恩理合如是上首白槌云
法筵龍象眾當觀第一義師云第一義第二義正眼
觀來都不是莫有善觀底向未白槌以前通箇消息
者麼僧問如何是三界內人師云山僧亦在其數進
云雖然如是某甲終不作女人拜繞師三匝師云汝
畢竟作麼生僧便喝師云今日且放過乃云梁唐盛
剎矩老道場歷代雲仍薪傳不斷古樹陰森藏白鷺
滿園香撒荔枝紅擅千載之隹名成一方之勝境往
歲山僧曾駐足禮樂雍雍今朝倚杖又重臨主賓穆
穆高懸慧日人人頓悟本來人剔起心燈法法相通
無別法同闡單傳之旨共登崇福之基蓮苑流芳靈
山會儼然未散獅王現瑞涅槃路八字打開政當此
際闔國懽喜則不無汝且道山僧額下眉毛還在麼
良久云慚愧老年沒意智逢人猶自強支吾復舉後
唐莊宗皇帝問興化獎遠祖云朕收中原得一寶未
曾有人酬價化云請陛下寶看帝以兩手舒襆頭腳
化云君王之寶誰敢酬價師云龍蟠鳳翥大用全彰
海晏河清天威不犯好手二俱好手作家始終作家
敢問諸人還知此寶落處麼若也未知試聽一頌君
王之寶價難酬凜凜威風蓋九州覿面若無宗正眼
爭知此老足機籌喝一喝下座。

開爐林杜則居士請上堂師云當爐不避火久戰作
家冷灶解添柴知音勝士若要融通互見何妨出眾
舉揚僧問龍行雨至水到渠成是如何師云山僧到
院纔五日乃云欲為世間第一等人須為世間第一
等事欲明出世間第一等事須待出世間第一等人
而今第一等人總在這裏且第一等事作麼生鉗鎚
在握烈燄騰空鈍鐵精金悉從煆鍊煆得過底隨他
禿毫半寸可作百萬甲兵煆不過底縱使退步三千
亦解衝圍直入雖然此猶是方便對機之談更須識

有一條活路始得大眾還識這一條活路麼如未山
僧不吝腕頭力為汝等開荒去也便拈拄杖下座打
散。

請蓮峰無依二首座秉拂上堂僧問龍驤虎踞是如
何師云驚殺闍黎進云只如臨濟兩堂首座同時下
喝又作麼生師云有耳者辨取進云恁麼則一條拄
杖兩人扶師打云汝且喫一頓著進云謝師指示師
云還要那問未出方丈巳登寶座覿面相呈有何言
句師云綠樹重陰蓋四鄰進云當機覿面提覿面當
機疾師打云是什麼意旨進云杲日當空照師云蹉
過也乃云瞎驢種草天然別潦倒山翁驀鼻牽大地
踏翻無寸土歸來仍臥綠苔前於斯時也直得涵江
水碧壺嶠霞蒸不必灶產青蓮處處顯無窮瑞應一
任眉懸寶劍人人露本有風光輔弼叢林發揮祖道
則固是只如正法眼藏因甚瞎驢邊滅卻諸仁若要
辨根由問取堂中二首座。

舉昱權千指月川非光為西堂偉庵為後堂上堂舉
一不得舉二放過一著落在第二國懽門下卻又不
然一二三四五歷歷從頭舉大施法門開清風來未
已織成古錦含有象之乾坤放下藤條奏無生之律
呂所以道譬如琴瑟箜篌琵琶雖有妙音若無妙指
終不能發阿呵呵年老心孤予自笑衝樓手段看施
呈遂左右顧視云諸人還首肯也無卓拄杖下座。

南山重眉禪師黃檗慧門禪師請上堂僧問門內有
君子門外君子至今日君子已至和尚如何相為師
云一曲風前合調吹進云等閒突出超方眼磕著南
山動北山師云人前一任舉似問兩鏡相照時如何
師云瞞汝不得進云恁麼則耀古騰今去也師打云
且打破來相見問如何是主中主師云大坐當軒誰
敢禦如何是賓中賓師云緊束艸鞋跟如何是主中

賓師云合水和泥笑殺人如何是賓中主師云拄杖
自看取進云賓主分明蒙指示如何是靈光獨耀師
便打問一大藏教秪說這箇且道這箇是什麼師舉
拂子進云只如洞山道箇之字作麼生師云莫被他
謾好進云信受奉行去也師云難得乃云黃檗坐願
公之席賣弄風騷南山攛鱉鼻之蛇全彰意氣這幾
箇漢雖則扶豎宗乘縱奪可觀簡點將來未免有是
有非有利有害今日蒙二法姪入寺設供山僧且不
望如是施張只要主賓一致物我雙忘猶子情深法
門誼重唱雲間之妙曲彈格外之清絃使霞漳水與
九龍淵比流紫薇峰與懽喜山對峙如斯體裁方為
盡善盡美所以道一番相見一番親總是凌霄會上
人海國搖光紅日近灶華仍產舊枝春敢問眾中莫
有知音擊節者麼以拂子敲香爐下座。

紫霄無依法姪同諸信官請上堂僧問古人三十年
前為什麼射得半箇聖人師云只為用力太遲進云
三十年後如何射得師云不干闍黎事進云不是苦
心人不知師打云看箭進云從前汗馬無人識只要
重論蓋代功師云速退速退乃云法席虛懸千載載
而今正令又重新經文緯武無他事秪要當人契本
人本人既契也則步步踏佛階梯頭頭入祖信位有
時同向紫霄峰頂撐動石航而不異和泥合水有時
同向涵江水底撈摝明月而不礙壁立千尋壁立千
尋時雖示人不得近傍要且不相違背和泥合水處
雖示人不相違背要且不得近傍忽然拄杖子突出
頭來呵呵大笑云和尚恁麼舉揚可謂橫該豎抹爭
奈離我這裏不得山僧直得寂默無言懡㦬而退何
故將軍自有嘉聲在然雖如是還識仁者壽麼卓拄
杖下座。

彌陀生日彌陀巖念華等請上堂僧問彌陀主人禮

彌陀設齋一句是如何師云諸上善人俱會一處進
云雖然如是何不向自已彌陀師云汝且自已會取
好問既是無量壽佛因甚今日降誕師云藏他不得
乃云西方去此不遠彌陀就在目前汝若執心狂覓
迢迢十萬八千且如何是目前不遠底意豎拂云彌
陀來也在山僧拂子頭上現光明雲出廣長舌為諸
人普示念佛法門還見麼還聞麼若也見得精詳聞
得透脫彌陀今日生辰即汝生辰彌陀所住國土即
汝國土禽魚艸樹無一物不揚解脫之音池沼樓臺
無一境不露真嘗之相分甚穢邦淨界更何苦樂差
殊政當此際諸上善人俱會一處則不問只如古者
道念佛一聲漱口三日又作麼生消釋擊拂子云古
路動容不墮悄下語須憑念法華。

曹山千指西堂等請上堂僧問世尊不說迦葉不聞
不聞不說意旨如何師云聾人應得知進云既然如
是因甚正法眼藏向瞎驢邊滅卻師云大家吹滅暗
中行進云今日西堂師請法一句又作麼生師云大
眾證明了也進云一段無腔曲聲高調轉新師云子
期原是舊相識問獅子窟中無異獸如何是獅子窟
師云逼塞乾坤進云象王行處絕狐蹤如何是象王
行師打云還識伊鼻孔麼僧繞一匝歸位師乃云廬
陵米釀曹山酒解飲寧辭八九斗十字街頭顛倒顛
逢人便作金獅吼金獅乍吼逼塞乾坤群獸潛蹤千
差坐斷於其中間略通一線路便有許多隨機示現
就位拈提多寡全該高低普應譬如春回大地月印
千江自然物物上明頭頭上顯敢問大眾前恁麼為
人是後恁麼為人是良久云但得此中無滯礙縱橫
何處不風光。

雙峰月川西堂同信官賀傑菴等請上堂菴問如何
是佛法大意師云兩叢荔樹當階立如何是佛法的

的事師云八字眉毛覿面橫如何是我我者師舉拂
云見麼進云這箇是我我者師我何在師放下拂子
菴禮退問面前過者知他是凡是聖師云與他一頓
棒進云背後過者作麼生驗師云亦與他一頓棒進
云不入驚人浪爭逢稱意魚師云汝猶嫌少那乃云
化鯉成龍易陶凡作聖難難易兩關都打透高名千
古重如山孔夫子云吾道一以貫之世尊云惟此一
事實餘二則非真老子云聖人抱一為天下式敢問
大眾喚什麼作一抑三教聖人所言之一是同耶不
同耶若謂是同為甚門戶各別若謂不同為甚語無
兩般自非堂堂傑出毫髮不受人瞞底漢到這裏未
免滯殼迷封互相陵援且道誰是不受瞞者還委悉
麼月照雙峰景色清主中主也意分明回思張拙當
年話凡聖都來共路行揮拂子下座。

楚僧良素請上堂僧問如何是百千諸佛師云頭頂
天如何是無心道人師云腳踏地進云既然如是因
甚供養百千諸佛不如供養一無心道人師云逢人
切莫錯舉問放下屠刀立地成佛是如何師云須是
鐵漢始得乃云支笻踏訪舊山家屋角梅鋪三五華
借問箇中誰辨我石人閒立口吧吧還見麼還聞麼
汝若不見不聞卻成辜負汝若總見總聞且道他說
箇甚麼汝若道無見之見無聞之聞猶是座主奴見
解汝若道見而無見聞而無聞二十棒一棒也少不
得英靈漢子俊俏禪和必須打破牢籠揭開正眼如
象王擺脫金鎖直撞橫行獰龍奮迅九霄興雲布霧
方能於法自在拔萃超群政當恁麼時千里同風一
句如何話會卓拄杖云黃鶴樓經崔顥題天下何人
不相識。

西明寺若海法孫請上堂一大藏教浪湧潮翻千百
葛藤溪分澗積源從何起各宜疏通得其指歸異流

不溷所以山僧三十年來竭盡胼胝之勞打開一條
水路迨至於今鈍钁尚忙未忍釋偶逢點滴也興波
雖然此猶是對家裏人說家裏話只如東鄰石塔夜
半撞倒虛空被門前金剛神喝退卻走入蟭螟眼睫
上躲跟畢竟明什麼邊事良久云長愛閩南風景暖
臘初華放玉蘭香。

鏡庵自曇請上堂僧問隔壁聞釵聲是名破戒且道
過在什麼處師云只為隔壁聞釵聲進云破戒比丘
不入地獄意旨如何師云得風流處且風流進云只
如高沙彌不受戒又作麼生師云出頭天外看誰是
恁般人問二六時中分晝夜無陰無陽處如何師云
築著磕著柯氏妙恩問趙州如何勘破婆子師云賊
是小人進云婆子如何勘破趙州師云智過君子恩
禮拜師舉拂云汝還勘破這箇麼恩云不會師云勘
破了也乃云圓通門大啟桔槔累刻不停聲寶鏡照
無私壺嶠終朝相對面何必拈槌豎拂恢張本地風
光鼓舌搖唇展演衲僧巴鼻但能一了一切了一明
一切明歷劫至今常坦然普請歸家安穩坐便恁麼
去向國懽手中黑漆拄杖還甘麼吽吽相逢莫喜無
危路須信雖平更陷人復舉僧問趙州狗子還有佛
性也無州云無又僧問狗子還有佛性也無州云有
師云且道無底是有底是說無說有畢竟意在於何
這裏覷透機關七百二十甲子老趙州正好喚來洗
腳。

妙圓請上堂治世語言與汝不相干拋開紫陌紅塵
外佛法奧妙與汝沒交涉拶出落花流水邊行住坐
臥喫飯穿衣且要識取無位真人嘗在面門出入只
如今閒談抵對歷歷孤明莫便是無位真人麼咄此
正是無量劫來生死根本切忌錯認好且畢竟那裏
是無位真人還識得麼推戶偶驚玄鶴夢一輪羲馭

印天心。

九座蓮峰公同鄉紳柯濟谷文學柯士賓等請上堂
百千法門無量妙義逼塞虛空滿眼滿耳就滿眼滿
耳處討箇出身路頭㘞地一聲豁然開悟不妨施機
發用與奪自由扶豎綱宗摧伏魔外然後知玉屏銀
管固有家風焦尾青萍現成公案歌樓舞榭無非清
淨講堂薤葉鱗紋總屬寶華王座龐居士云十方同
聚會箇箇學無為此是選佛場心空及第歸今日諸
大護法入山亦須恁麼一回始得山僧忍俊不禁更
與一頌及第心空心空及第獨步群中聲光弗替無
孔笛拈雲外吹老龐千古遙相繼且如何是相繼底
事擊拂子云問取座山舊主人。

臘八尼法乘請上堂僧問瞿曇失卻眼睛時雪裏梅
華只一枝即今千枝萬枝且道是同是別師揮拂云
總向這裏會取進云還許看華人略展攀華手麼師
云又且何妨僧作禮云不費纖毫力拈將錦上鋪師
云大眾見汝禮拜乃云一星契旨迷悟齊蠲一句當
風聖凡普印功圓果滿道大德全世出世間誰能過
者山僧今日向瞿曇頂𩕳上驀露鋒鋩要使人人知
有以拂子○召大眾云還委悉麼錯腳踏翻泥水路
樓閣門開爛熳紅復舉古雲巖問一尼云汝爺在否
尼云在巖云年多少尼云年八十巖云汝有一爺年
不八十汝還知否尼云莫是恁麼來者麼巖云猶是
兒孫師頌云猶是兒孫不是爺雲巖老漢太周遮當
時好與攔腮摑也兔叢林亂似麻。

居士林賓王翼王為令尊六觀翁及諸親眷任中保
安請上堂始從鹿野苑終至跋提河於是二中間未
嘗談一字既未嘗談一字五千餘卷甚處得來今日
乃伊最初成道之辰山僧略借拄杖子發揮一上遂
拈拄杖卓云是五千餘卷耶是一字都無耶這裏諦

當分明方知權實頓漸著著全該大小偏圓頭頭互
攝三世諸佛如是出世如是成道如是說法如是度
生又見一切人當此時節各發菩提心乘此因緣各
達佛性義似饑逢膳似跌得扶似渡遇舟似子就父
不萌枝結團圞果優缽華開劫外春復卓一卓云拄
杖子騰涌虛空現十八神變去也言前契領已落二
機句後摶量早遲八刻事弗獲巳曲順人情亦要大
家合掌佐助還會麼出身容易轉奚難仗佛光祈仕
路寬且待九天垂雨潤憑君傳語報平安。

戒子請上堂僧問比丘依四念處住大闡提人依甚
麼處住師云酒肆茶坊任意遊進云未審和尚如何
接待師云一棒遣出僧喝師云汝不是恁麼人乃云
菩薩之道無所不包菩薩之光無所不燭菩薩之戒
無所不圓菩薩之願無所不備菩薩之行無所不彰
菩薩之心無所不普汝等今日發菩薩心圓菩薩戒
還能一一信受奉行也未忽有箇大闡提人出來道
衲僧家佛且不為何菩薩之有山僧癢處被他搔著
只得倚杖微微而笑何以故鬚髮懶除貌似癡原無
佛法可傳持山堂夜靜蒲團冷衲帔蒙頭各自知拽
拄杖下座。

春日上堂一年始有一年幽意自隨流水任他黃鳥
共啼萬紫千紅總是是甚麼此去府城不遠人馬雜
遝鑼鼓鬧喧喧地汝且看昨日粉裝底如何面孔今
朝棒打底如何模樣急轉身來方丈裏通箇消息三
盞清茶聊止渴莫言禮數不慇懃。

歲旦上堂僧問天得一以清地得一以寧和尚得一
正令當行正令當行則且置安邦定國事如何師云
四海樂無虞進云闔國懽呼無量壽普天樂唱太平
年師云現成句子任重拈乃云長安雖鬧我國晏然
夜深被煖正好打眠誰管地誰管天伸腳起來行一

遍山童報我賀新年且新年有什麼可賀莫是汝我
添歲麼莫是風和日麗堪娛物華麼莫是五穀豊登
皇恩廣潤麼是則固是於我衲僧門下事總不恁麼
如何是衲僧門下事擊拂子云腦蓋掇翻開正眼千
差萬別盡融通。

石竺知客請上堂僧纔禮拜師打云向這裏道一句
看僧喝師又打云再與汝一棒又作麼生僧擬議師
云只得一跳乃云禮數叢林貴整齊南方不用碧玻
璃客來但喚喫茶去一著當機覿面提覿面提則不
無忽若遇韓大伯與汝商量趙州柏樹子又且如何
大丈夫漢眼裏有筋豈可恁地甘休聽人區處石中
玉解連鎚擊炯炯神光透竺西復舉南院顒示眾云
赤肉團上壁立千仞時有僧出云赤肉團上壁立千
仞豈不是和尚道院云是僧掀倒禪床院云這瞎驢
亂做僧擬議院便打趁師云南院坐籌據令旁若無
人這僧不合強出頭到招一場屈辱雖然在今時中
也難得莫有為這僧作主與南院相見者麼拈拄杖
卓一卓喝一喝。

信女林明智請上堂如何是如來禪白鷺下田如何
是祖師意黃鸝上樹是即是往往人多作境會如何
是如來禪撥向一邊如何是祖師意置著一處是即
是往往人多作無事會所以山僧擬開口則礙卻舌
頭出他圈繢不得擬不開口則塞卻唇吻亦出他圈
繢不得到這裏還有轉身路也無擊拂子云九年面
壁老臊胡別無毫髮可傳授。

朗如同信官張廷貴等請上堂腰懸寶劍卷舒格外
乾坤肘佩靈符展拓寰中日月風行草偃水到渠成
勘驗衲僧保安家國佛祖為之擁護外魔弗敢當鋒
大眾也須是箇中人始得豈不見昔日朱行軍入寺
齋僧執手爐行香云直下是直下是時有僧云直下

是什麼軍便喝僧云行軍是佛法中人惡發作什麼
軍云汝作惡發會那僧便喝軍亦喝云鉤在不疑之
地據這兩箇作家氣宇衝天韜略蓋世誠為千古希
有今日朗上座同眾尊客入寺齋僧香巳行過了也
汝且道直下是箇什麼有人道得慶讚事畢其或未
能山僧圓卻此話去龍驤虎驟迥非常直下分明共
舉揚卓拄杖云一句無私歌景福年年滿酌太平觴
下座。

吼菴藏主請上堂一大藏教偏圓頓漸好事不如無
直指人心見性成佛好事不如無三玄四喝十智五
位好事不如無吼菴公領眾設齋元長老擊鼓陞座
且道是好事不是好事以拂子打圓相云摩尼珠人
不識如來藏裏親收得摵一摵云百雜碎了也直得
光明所被上而天宮下而地獄於其中間情與無情
悉皆煥然等現未審諸人如何委悉良久云解行莫
問前和後吼動空山冠古今。

鄉紳黃改菴黃十華同諸文學請上堂春風入戶青
霜老世事催人白髮多惟有當陽一著子歷劫長存
不受磨只此當陽一著不在別處就在尋常起居動
靜中乃至居官執政定國安家教子款賓呼奴使婢
頭頭顯露物物該通但能直下承當便見無窮受用
且受用底句作麼生眉懸瑞彩全彰殊勝莊嚴頂放
祥光證入本來壽量逢清時以自樂處濁世而靡驚
為九有之津梁作聖賢之依怙從上以來得恁麼受
用者夫豈少哉馮給事云公事之餘喜坐禪未曾將
脅倒床眠雖然現出宰官相長老之名四海傳又張
拙秀才云光明寂照遍河沙凡聖含靈共我家一念
不生全體現六根纔動被雲遮斷除煩惱重增病趨
向真如亦是邪隨順世緣無罣礙涅槃生死等空華
山僧此者略舉一二以為證驗畢竟意在於何良久

云法輪撥轉靈山會須待堯天日月人。

放生會紳衿林煇章林士表等請上堂僧問如何是
國懽境師云殿依河洛數山似碧蓮心如何是境中
人師云眉毛雖不異頭角自崚嶒進云人境已蒙師
指示放生一句是如何師云鳶飛魚躍乃云仁恕之
道賢聖共由福業相隨報償不昧是以放生化廣萬
數叨恩大喜門開千祥集會雀銜珠而謝德龜渡水
以扶危古今典籍所載豈誣也哉只如南泉斬貓歸
宗鋤蛇又作麼生理論若是越格丈夫有移山塞海
底手段到這裏自然得知古人用處知得古人用處
亦須知山僧用處且如何是山僧用處舉起拄杖云
南竿砍盡竹重栽釣了魚兒復放去從他鼓鬣與揚
鬐一天繚亂桃華雨。

智鏡德芬請上堂僧問古人道三十年前見山只是
山見水只是水時如何師云山僧亦曾恁麼來進云
三十年後見山不是山見水不是水時如何師云山
僧亦曾恁麼去僧禮拜師云即今上座作麼生進云
見山是山見水是水師云只恐不是玉是玉也大奇
乃云古人道三十年前見山只是山見水只是水瞎
漢好與一頓痛棒三十年後見山不是山見水不是
水瞎漢亦好與一頓痛棒而今見山依舊是山見水
依舊是水瞎漢更好與一頓痛棒此三頓痛棒著著
有箇落處汝若簡點得出便見古人不先山僧不後
不先不後一場漏逗乾旋坤轉兮非可測量電閃風
馳兮那容吞吐籬雀啾啾徒爾為摩霄俊鶻自千古
喝一喝云明眼衲僧切莫莽鹵。

上元日未發西堂請上堂僧問東海有聖人焉此心
此理同也西海有聖人焉此心此理同也東海西海
則不問如何是此心此理師云明歷歷露堂堂進云
只如支那人與扶桑國鬥富還有優劣也無師云一

箇鼻尖兩孔出氣進云恁麼則一毫頭上輕拈出百
億須彌日月燈師云任汝踏翻乃云一枝箭過扶桑
國半載隨流放復回今日蓮山重接手燈華月彩競
時開要識這一枝箭麼未發巳前親薦取聲光浩浩
響如雷。

解制辭眾上堂布袋解開眉毛拆散君住莆陽我行
浙岸都緣熟處難忘要了未了公案這公案如何斷
斷不來各自看春到山華匝地紅上元定是正月半
下座。

師過福城金雞山朗元院主請上堂僧問一粟長銜
飽十方乾坤唱徹露鋒芒天然獨宿孤峰內佛祖都
來沒處藏孤峰獨宿則不問玄沙不出嶺意旨如何
師云腳頭磕痛也進云汾陽遍參又作麼生師云賣
弄草鞋錢進云今日有人嶺不出方亦不參和尚還
肯他否師打云正好喫棒僧喝云男兒自有沖天志
不向他人行處行師云也離不得這窠窟僧拂袖歸
眾師乃云金雞早唱萬戶齊開紅日東昇千江互映
頭頭絕滲漏歷歷不囊藏可中有箇聞聲悟道見色
明心也許伊把手高高山頂上迎風坐賞福城春是
即是只如金雞未唱之先諸人作麼生聞紅日未昇
以前諸人向甚處見事弗獲已平展去也金雞未唱
之先無聞而聞紅日未昇以前無見而見無見而見
是為真見真見而無所不見無聞而聞是為真聞真
聞而無所不聞無所不聞則與一切人同聞無所不
見則與一切人同見雖然恁麼說話於唱教門中猶
較些子若是衲僧正令未可在且如何是衲僧正令
卓拄杖云等閒插起摩霄翅管取軒昂自在飛。

福嚴老和尚忌拈香先師此日死猶生說箇猶生亦
不增一瓣香銷千古恨愧無轉語賽巴陵。

迴院聖念請上堂踏遍千山萬山歸來亦忙亦閒佛

法分毫無有堂前笑語般般念公請我陞座相對依
稀舊顏好把一枝玉笛隨風吹過蘆灣以拂子作吹
笛勢云還識笛中曲麼悠悠不入落梅調能令行人
盡放頑復舉僧問雲蓋本云知師久蘊囊中寶今日
當場略借看本云適纔恰被人借去師云大小雲蓋
可惜太慳生若是本分宗師自然不辜來意這僧棄
卻自家珍而貪人之所寶也好與笑三十年(終)。


