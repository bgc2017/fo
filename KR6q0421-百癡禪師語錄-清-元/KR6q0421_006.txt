










百癡禪師語錄卷第六
嗣法門人超宣等編

嘉興金粟山廣慧禪寺語錄

舉韻峰憨璞首座上堂眉毛掛劍血濺梵天大樹垂
陰清風匝地從古巳來荷佛祖綱宗用驅奪手段不
得其人未敢輕舉何幸於今二難具并頭角齊彰大
家扶掖叢林山川喜呈瑞氣政可謂打鼓弄琵琶相
逢兩會家庭前風雨足鐵幹也開花鐵幹開花則且
止琵琶曲調作麼生諸人若欲辨別清音煩詣二首
座寮如法扣問。

誕日請上堂僧問爐煙繚繞沖霄漢動地天花意若
何師云高高處觀之不足進云恁麼則風光滿面遍
界遊行去也師云低低處平之有餘進云獅子窟中
獅子子爪牙未露已翻身師云也須照顧性命問昔
日世尊初生六龍吐水未審和尚誕日有何祥瑞師
云杲日當空薰風匝地進云大眾霑恩去也師云汝
分上作麼生進云學人到這裏不得不禮拜師云赤
土塗牛妳乃云曾騎竹馬趁雙輪屈指匆匆已四旬
自笑胸懷無所有空拳捏起誑千鈞是汝諸人莫有
不甘者麼有則出來掀倒禪床喝散大眾把山僧拖
下爛槌一頓以報不報之恩共助無為之化亦顯得
英靈手段悠然迥別若猶未也慶生還汝自相慶道
骨撐天讓我儂卓拄杖下座。

上堂人道斑鳩拙我道斑鳩巧一根兩根柴便是家
緣了普照寶與麼悟去且道了得家緣也未卓拄杖
云馬上相逢無紙筆憑君傳語報平安。

上堂當陽直截不昧時機答去問來全彰奧旨頭頭
迥脫法法圓成千古萬古只如斯前佛後佛無別道
貴在當人略回光相眨眼自看可以克證菩提頓超
方便到這裏直得壽山霧涌福海川增罪垢消除冤

家解釋束虛空作大棒也打他不著合聚雷作一喝
也驚他不動山僧今日以此一毫勝利奉為吳門朱
老夫人六旬初度之辰伏願慧性長明享期頤之上
壽邪氛莫擾懸錦帨而常新且畢竟以何為據卓拄
杖云木童把板呵呵笑玉女含笙緩緩吹。

解夏上堂採菱歌斷秋風起曲檻香清翠帶殘慚愧
九旬無法說行行坐坐暗相瞞政當此時解夏一句
又如何道行滿不須驗蠟人輕包萬里任來去。

錢夫人為子凝秀保安請上堂煒煒皇皇放放曠曠
富有多般奇無兩樣明月蘆花何處尋想伊只在秋
江上若人識得伊折旋俯仰不離本地風光接物應
賓悉本現成受用如子得母菽水盡慈闈之歡如母
得子終朝免倚閭之望家堂穩坐永絕諸殃桂秀蘭
香連環弗斷所以道出世法即世間法世間法即出
世法倘或執意區分早已白雲萬里了也還委悉麼
靈山自古該嘉運瑞氣常凝至善人。

追薦上堂一夢南柯不復還腳跟無礙路頭寬香雲
涌起隨花現寶鏡圓明透頂寒佛為伴祖亦安小果
聲聞何處鑽自是夙生培善種故能取用樂般般此
乃山僧為超文吳公薦拔底意只如茲者時維九月
序屬三秋潦水盡而寒潭清煙光凝而暮山紫天高
地迥覺宇宙之無窮興盡悲來識盈虛之有數汝且
道滕王閣上一篇古文章與山僧口中兩句閒言語
還有本分相應也無擊拂子云早信青燈原是火端
然飯熟已多時。

開爐上堂僧問大冶真金永無變色請問和尚將何
煆煉師打云只用一鎚進云恁麼則棒頭有眼明如
日要識真金火裏看師云真金在什麼處僧一喝師
云七花八裂了也問如何是臨濟宗師云轟轟烈烈
如何是雲門宗師云峭峭巍巍如何是溈仰宗師云

圓圓陀陀如何是曹洞宗師云綿綿密密如何是法
眼宗師云歷歷明明進云五家宗泒蒙師指覿面全
提意若何師便打乃云開熱惱爐扇無明火添三毒
炭運五逆鎚馬面牛頭列兩旁夜叉獄卒居前後見
者聞者悉興惡念惡念興時充滿虛空即虛空體證
魔王身當此之際亦無人亦無我亦無佛亦無眾生
何等平等何等自在箇裏承當得去許汝諸人有出
身之路設或逐隊隨群徒趁熱鬧總是焦頭爛額漢
東鄰老鼠子西舍野狐兒火爐邊唧唧啾啾撒屎撒
尿瞞汝諸人去在拈拄杖卓一卓喝一喝。

請上堂父母深恩等蓋載世間補報莫能逮南無調
御大覺尊一句了然超情愛所以覲翁居士發最勝
心去冬於此山中啟誦金剛經一藏酬報親恩今既
卷數周圓又逢令先君忌日特入山來禮懺請山僧
陞座舉揚箇事且箇事作麼生舉揚遂豎拂云看看
黃面瞿曇走向山僧拂子頭上放五色光明說道如
來者無所從來亦無所去政恁麼時天垂寶益地涌
金蓮梵閣香清虛堂響答乃至若聖若凡若男若女
若長若幼總在此光明中聽黃面瞿曇摩頂授記世
世生生同居佛土敢問大眾且道過去資善大夫星
翁居士與黃母老夫人還在裏許也無復豎拂云塵
塵剎剎全身現千古令人望莫窮。

師持缽到乍城上堂不顧霜風撲面寒特來此地下
綸竿鉤頭無限深深意貴在鯨鰲著眼看有麼有麼
有則出來鼓鬣揚腮拏雲攫浪使一切具信根者生
大歡喜心作大奇特想亦何至山僧滿船空載月明
去鐵笛橫吹過鵡湖然事無一向得亦隨緣幸遇緇
素殷勤不免漏洩風光一上遂豎起拂云還見麼粉
堞連雲無滯貨四民憑此樂堯天復舉僧問古德深
山裏還有佛法也無德云有僧云如何是深山裏佛

法德云石頭大底大小底小師云住山人說住山話
可謂不失本分善用時宜今日或有問山僧城市中
還有佛法也無向他道有如何是城市中佛法但云
片帆飛不盡鐘磬雜笙歌且道與古德答語相去多
少。

過圓通上堂一天喜鵲迎雲噪兩岸疏楓映水紅大
士法身常示現何須就我覓圓通圓通既不就我覓
則人人常光現前箇箇壁立千仞便與麼休去豈不
時清世泰坐享昇平設弗獲已於此座子上七十三
八十四道箇應以此身得度者即現此身而為說法
更道箇求福壽則福壽應求男女則男女應總是慈
悲之故落草之談於諸人本有圓通法門太遠在且
如何是諸人本有圓通法門委悉麼踏著上頭關捩
子眼聲耳色自悠悠卓拄杖下座。

平湖永壽上堂尋常一味無過樸實頭坐臥經行不
敢開著口背地被人冷笑謂金粟無佛法與人商量
亦無玄妙語與人咬嚼是則固是忽爾傾湫倒嶽掣
電轟雷是汝諸人又向甚處措足所以道我若坐時
汝須立我若立時汝須坐我若三頭六臂汝須偃息
干戈我若罷釣休綸汝須鋪華錦上然後可以光輝
佛日不扇宗風扶護叢林贊揚知識山僧今日與麼
告報三百六十骨節八萬四千毛竅已盡情撒在諸
人面前了也且不昧當機因齋敘謝一句如何道平
湖城繞平湖水永壽人來永壽庵。

一音法姪請就善護上堂問昔日承師題善護今朝
光降又重宣如何是善護一句師云大家在這裏進
云如何是善護境師云有眼者見如何是境中人師
云有耳者聞進云堂堂獨露本來面座中能有幾人
知師云放汝三十棒問金鐘未扣法爾如然玉磬纔
鳴更傳何物師云今日西風冷空中散雪花進云一

音演唱善護堅持去也師云利動君子乃云道遠乎
哉觸事而真一湖平水半塢白雲聖遠乎哉體之即
神善護庵中打坐百尺竿頭翻身要識肇法師麼驀
豎拂云相逢面目分明在誰道空勞蝶夢頻復舉劉
鐵磨參溈山次山云老牸牛汝來也磨云來日臺山
大會齋和尚還去麼山放身作臥勢磨便出去師云
看他一賓一主有縱有擒劍戟全施纖毫不犯好手
二俱好手作家始終作家後雪竇顯老人頌云曾騎
鐵馬入重城敕下傳聞六國清猶握金鞭問歸客夜
深誰共御街行雪竇風流冠世文彩奪人到這裏只
得讚歎有分又我密師翁頌云一似戲話一似相罵
得人一牛還人一馬作臥便行可知禮也淡中有味
句裏呈機須還我密師翁始得山僧雖不敢與二老
爭光亦隨例效顰一頌楊子江頭楊柳春楊花愁殺
渡江人數聲羌笛離庭晚君向瀟湘我向秦。

冬至上堂群陰剝盡一陽復生衲僧眼正天下橫行
喝一喝下座。

化士回山上堂錦上添花十有八九雪中送炭百無
二三何幸化士歸來正值山廚缺供拄杖匾擔齊𨁝
跳黧奴白牯笑咍咍山僧此者作一家醼管顧諸人
遂展兩手云且道是百味具足耶一味全無耶上根
利智未啗先知中下之流直須仔細然雖如是不因
盧至慳囊破爭得驪珠賽月輝。

臘八上堂僧問手指天地時傾倉倒廩一睹明星處
展橐開囊為復是自顯家珍為復是飽人枵腹師云
二途俱不涉進云若恁麼只是一味死貓頭塞斷大
千無縫罅師云還我死貓頭來僧豎拳師云真箇賣
醜乃云臘八夜中毛頭星現沒興逢之乾坤陡變三
百餘會鬧啾啾屈指太平何曾見面至今荊棘難除
鼠怪狐妖海角天涯都踏遍金粟寡不敵眾只可燒

一瓣香念箇普同供養去也何謂如此待得雪消去
自然春到來。

入塔上堂一文錢與匠人帶累渠儂徹骨貧兩文錢
與匠人大家出手笑欣欣三文錢與匠人可憐沒地
著渾身疏山壽塔幸自造得巍巍峨峨誰知被大嶺
老漢向背地推倒了也爭似金粟一座窣堵波凡有
來者要入便入不用三文兩文與匠人亦不用臘月
蓮花龜毛數丈直教過去尊靈千年受享現存眷屬
利益咸霑雖然此猶是入塔底意且道行鎧庵主與
智永道婆畢竟在什麼處著到卓拄杖云全身廓落
無回互腳底隨方自在行。

含虛化士請上堂雪後雨雨後雪連日不舒晴龜哥
凍作鱉火頭報我無柴燒庫內看看糧欲竭大眾好
苦也然此乃家中之苦猶自可事更有化主途中之
苦實是難堪君不見拖泥帶水聲嗚咽爬起來兮又
著跌秪望檀那惠施多腳尖那管流生血而今功圓
行滿日出回山領彼淨名請我陞座較之忘因昧果
瘠人肥已者相去天淵何如耶所以山僧不暇與他
商佛法不要與他授人情惟唱箇還鄉曲調聊表一
片殷勤遂拍掌云大眾好快樂也忽有箇漢云適纔
道苦今又道樂為什麼苦樂無常隨人起倒阿呵呵
誰識他柴米少時眉易皺得高歌處且高歌復拍一
拍下座。

歲旦上堂僧問日月長輝山河永固政當恁時是如
何師云一人添一歲進云野老既知堯舜力好把絲
桐徹夜彈師云大家側耳有分進云獨立堂前全意
氣微塵剎海一時收師打云汝還識斬新條底意麼
僧呈具歸眾師乃云正月初一日不得說別事一願
國王長壽二願五穀豐登三願干戈永息還有第四
願且莫說且莫說良久云若不說阿誰得知不如說

出也罷願禪和子剪除毛病因果分明驀忽撞著桃
符神拱手告曰前三願容易指望唯第四願千佛出
世亦無奈他何山僧忍不住把拄杖子當頭一摑桃
符神卻走入柳眼裏藏身去矣畢竟作麼生百取十
十取一砂盆共掇翻意氣膠和漆法華經云此眾無
枝葉唯有諸貞實卓拄杖下座。

上堂山中何所有嶺上多白雲只可自怡悅不堪持
贈君古人與麼雖得現成受用簡點將來也太慳生
何似鹽城諸信護各拖一片兩片白雲來我山中橫
裝豎抹使這一夥沒鼻孔漢人人眼底忽生光箇箇
肚皮都飽足如此之時寧不出他一頭地乎驀拈拄
杖云看看山僧亦大垂隻手普利汝諸人去卓一卓
云山中何所有瑞雪積庭簷要則從君要不要莫廝
嫌咄這裏是什麼所在說要不要委悉麼美景良辰
難得再相逢擺手莫蹉跎。

春日解制上堂僧問要津把斷水泄不通布袋打開
風行草偃楖栗橫肩則不問歸家穩坐是如何師云
共唱哩囉嗹進云一句迥超千聖外滿筵目擊盡知
音師云闍黎試唱一句看僧喝師云不合腔調乃云
元宵令節春日方臨或持綵棒鞭泥牛或擊金鉦弄
獅子燈前月下鞦韆花架影齊輝酒肆茶樓絃管謳
歌聲錯亂金粟山中靜悄悄地無泥牛可鞭亦無獅
子可弄單單有條赤斑蛇汝若眼目定動便遭伊咬
殺雖然如是我此一眾總是解弄底而今且打開布
袋隨其分身變化入草騰雲去也擲拄杖下座。

聖節上堂天申節屆六出花飄草樹含輝乾坤一色
豐登有賴瑞應斯徵凡各有心孰不圖報且如何是
圖報底句呈拂子云全憑這箇無私力驀指南山祝
聖君。

信庵本源請上堂不負相期夙昔心三年三度入叢

林為人大抵垂慈巧處已都緣願力深金粟山頭松
有韻華亭江上月無陰此時此景長如舊歸去來兮
快莫禁所以山僧於往歲有一張沒絃琴已為汝等
彈過了也去載有一則現成詩亦為汝等吟過了也
逗到今日畢竟說箇什麼良久云灼然若是箇中人
何必徽音動天地。

師持缽至梅谿上堂綠水空濛擊畫橈枝頭好鳥弄
春嬌金錢不掛藤條上閒買飛雲伴寂寥大眾山僧
未到此間或有一箇半箇疑我如何若何及乎到來
原來只平平地雖然如是猶賴得諸老維摩在且維
摩既在這裏合作麼生舉唱擊拂子云彌陀院內古
佛揚眉十字街邊行人舞袖家家風月具足處處面
目全彰全彰則若老若幼本無間然具足則為法為
人聲價愈重政當此時把手共行一句如何道千門
萬戶俱敲遍收拾驪珠任往還。

請上堂靈鷲枝花不藉陽和氣力曹溪滴水豈與溝
澮同流而今遍界芬芳到處興波作浪遊蜂採蝶上
下奔忙曲蟺長鯨高低普應美則美矣善則未善何
故為伊不曾究本窮源徒見隨聲逐色若是英靈漢
子聞恁麼道自然有生機一路等閒下一刀命根斫
斷吸一口徹底傾乾然後於無影枝頭放出千紅萬
紫無為海裏涌出巨浸滔天直教曲蟺長鯨措足弗
及遊蜂採蝶沒地鑽研如是之時寧不快哉驀呈拄
杖云敢問諸人且道這箇是靈鷲枝花耶是曹溪滴
水耶有人道得山僧兩手分付設或未能自已受用
去也肩挑午日行溪北旋逐春風過院西靠拄杖下
座。

靈源寺上堂僧問昨日梅溪上堂今朝靈源陞座去
來則不問如何是靈源一滴師舉拂子進云學人則
不然師云汝又作麼生進云口吐三江水胸藏萬里

波師云未必心頭似口頭進云金翅劈開溟海去青
山低首笑相迎師云殿角鴟吻笑殺闍黎僧一喝師
云鼓粥飯氣進云大眾證明去也師云靜處薩婆訶
乃云二月春光晴且麗山山涌出青螺髻特來此地
訪高賢翠玉溪邊欣把袂所以道欲行恁麼事須遇
恁麼人既遇恁麼人便行恁麼事拖下布袋子托出
破砂盆大家喜色溢眉尖戶戶無虞添福利如是則
不惟不辜山僧數十餘里遠來之心抑且見山僧與
諸人自從曠大劫來常在光明藏中鼻孔相拄無有
移易佛法也在裏許世法也在裏許非佛法非世法
亦在裏許且明日又向什麼處去杖藜所到皆清淨
古檜寒松屬我家。

佛涅槃日上堂七十九年空開大口臨入涅槃一無
所有波旬斂恨綠眉春迦葉自歸雞足守化火焚軀
則不問只如腳露金棺意作麼生良久喝云若遇老
雲門正好打餵狗。

大悲生辰新剃度請上堂僧問大士降生則不問削
髮披緇事若何師云金刀纔舉處頂上盡生輝進云
菩薩枝頭甘露水頂門乍灌護清涼師云須知未出
鵡湖地早已芳名達四衢進云真金若不經爐冶爭
得光華徹底鮮師云一任鋪花錦上進云謝師答話
去也師云何必乃云芳草地嘶金勒馬杏花天醉玉
樓人勞生汩沒無窮已誰肯回頭契本真且本真有
什麼難契但能發慷慨心啟特達志頓歇諸緣不為
物轉自然世出世間各得其宜應用臨機玲瓏八面
汝看他敬溪顧居士篤信此道老而益堅茲同令室
入山禮求剃度必至于契本真而後已豈非出群須
是英靈漢敵勝還伊獅子兒乎政恁麼時直得風和
日暖鵲噪鶯吟觀世音菩薩於五色雲端示現說最
勝妙陀羅尼俾一切見聞者隨其根性悉獲解脫如

斯功德何等圓成雖然今日鏟草一句作麼生道數
聲清磬是非外兩箇閒人宇宙間復舉僧問趙州如
何是出家州云不履高名不求苟得師頌云不履高
名不求苟得一句超然人天軌則堪笑而出家兒
背地分明秪自欺趨羶逐臭如蠅蟻腳力忙忙徒爾
為。

新城能仁寺上堂僧問隨處作主遇緣即宗行乞新
城如何指示師云楖栗橫肩進云若是則一缽千家
飯通身七佛儀師云汝也不妨隨例進云入廛垂手
猶落今時請和尚別施機用師云當頭一頓進云不
入深深巉險處那知別有亂紅飛師云且禮拜退乃
云率性而行閒道人隨方無礙自相親倚藜遙指鵝
黃嫩撥棹長歌鴨綠新風𩖼𩖼水鱗鱗頭頭顯露衲
衣珍會中幸有知心士應見溫然笑語頻敢問諸人
笑所笑者何事語則語箇甚麼莫是新城如畫裏天
曉望晴空麼此境現前誰不會莫是別來頻甲子歸
到忽春華麼此情料掉沒交涉莫是生平未識面傾
蓋若故交麼只恐扁舟歸去後明朝想憶路漫漫有
人道得同風句許伊參學事辦若猶未也舌頭在山
僧口中莫怪遞相熱瞞好。

上堂談玄談妙污人心田行棒行喝虛粧好漢破草
鞋乾屎橛認葉為金舀木杓賣笊籬移賤作貴這一
夥老凍儂惑亂天下人無有了期到不如三家村裏
把钁頭翁見山說山見水說水見拄杖說拄杖事事
現成令人易會雖然一概與麼去少室正宗掃土而
盡山僧此者扶強不扶弱入這群隊去也驀拈拄杖
卓一卓喝一喝云禦怪不須懸白澤顧容何處避菱
花。

聖果寺上堂吾本來茲土傳法救迷情一花開五葉
結果自然成舉拂子云穿卻達磨鼻孔春山疊亂青

春水漾虛碧寥寥天地間獨立望何極卓拄杖云戳
瞎雪竇眼睛殊不知人人本具連城壁箇箇常懷照
乘珠要伊稱花稱果來作甚麼指山指水空望奚為
山僧今日借路經過決不肯學恁麼去就只要汝等
家家柴足米足滿面和風饑則思療倦則打睡便可
以閒消永日坐享太平忽有不甘底為二老漢雪屈
又作麼生山僧總不與之計較何故巨浪易磨海畔
石勸人除卻是非難。

普雲上堂春回夏至景色明媚麥畦片片青柳岸依
依翠路上行人快樂多惟我禪和子說道啼血杜鵑
聲聲喚不如歸去苟歸去也浩浩塵中能作主英豪
頭上逞英豪濃雲薄霧難遮掩如日麗空仰愈高雖
然若向山僧面前過各要喫一頓在為甚如此有功
者賞復舉龐居士問馬祖云不昧本來人請師高著
眼祖直下覷士云一種沒絃琴惟師彈得妙祖直上
覷士禮拜祖歸方丈士隨後入云弄巧成拙師云直
下覷與直上覷馬師歷歷合本據俊哉龐老解藏身
直至于今無覓處有覓處只在這裏舉拂子云還見
麼下座。

超曇沈氏請上堂鶯吟繡陌燕語雕梁古殿風高虛
堂日永父母未生已前不離這箇時節父母既生已
後亦不離這箇時節汝若知這箇時節便見毗盧正
體觸處全真般若靈光隨機普應是非一齊坐斷法
眼賴以流通政當此際據令提持則且止喫飯知恩
句若何萬福雲臻歸善信菱花影裏現曇花。

寶月受戒上堂諸佛解脫門菩薩心地戒當陽無向
背遍處絕羅籠悟之者疑綱頓除受之者魔障永息
故鹽城顧老夫人以古稀歲種金剛緣以富貴身作
奇特事心地戒一時具足解脫門八字打開諸佛把
手以同行菩薩多方而擁護此之真實受用皆由正

信中來原不假於強為亦無容於外飾雖然如是更
須知有諸佛未生菩薩未成一著子始得還委悉麼
白棒打惺深夜夢舉頭寶月正當空。

佛誕彭夫人延生請上堂僧問年年四月八釋迦降
誕辰因甚諸叢林把他惡水潑師云好手手中呈好
手進云此間則不然師云且道作麼生進云一條楖
栗逞英豪師打云謝汝證明乃云花甲年週又紀一
婺光炯炯照深室雖然不與佛同生究竟本來原是
佛是汝今日還信得及也無卓拄杖云攙前獨自承
當去管取壺中歲月長復舉世尊初生一手指天一
手指地周行七步目顧四方云天上天下惟我獨尊
後雲門偃云我當時若見一棒打殺與狗子喫貴圖
天下太平師云世尊瞻前不顧後雲門氣宇如王惜
乎棒頭短金粟別無長處每到四月八只可殿裏燒
香大展坐具三拜要伊端坐受供養施主嘗安樂良
久云也是就貨還錢便下座。

超瑛請上堂僧問無盡意菩薩請調御丈夫說法利
生有何功德師云上來講讚無限良因進云恁麼則
錦上鋪花去也師云向下文長付在明日乃云往世
罔修現世事白雲影裏草茸茸今生預作後生因細
錦幃前花簇簇看不破處如蠶作繭自縛自纏放得
下時似鶴翔空無拘無礙所以信女潘氏捨最難捨
建大道場香果莊嚴理法具備雖不求景福而福已
臻雖不祝遐齡而齡自衍往世現世今生後生總是
畫餅充饑望梅止渴於當人分上何啻鄭州出曹門
忽有箇漢出來道和尚承嗣濟宗將謂有驅耕奪食
之手超群越格之談原來只解說老婆禪山僧勢不
獲已再為舉揚去也遂拈拄杖卓一卓云一元和二
佛陀三釋迦是甚麼碗脫丘若是具眼衲僧水也嘗
他一點不得復卓拄杖下座。


上堂梅子青青麥子黃鷓鴣啼罷過南墻疏簾裏爇
篆香懷美人兮天一方驀豎拂云未之思也夫何遠
之有。

生日覲周孝廉請上堂僧問世尊初生便云獨尊未
審和尚生辰是同是別師云更出他一頭地進云可
中若有箇衲僧出來把住和尚又作麼生師云未必
有恁麼人進云好手手中呈好手紅心心裏中紅心
師便打乃云殘紅斂盡綠陰成素分安閒樂所生亦
信百年終是夢何能一日便無情金毛在列威風普
文旆當筵瑞氣呈憶昔靈山曾聚首於今猶幸月華
清且同條共慶一句作麼生道浩蕩不隨天地老任
他桑海自遷更復舉雲門拈胡餅示眾云我秖供養
兩浙人不供養向北人眾無語門自代云天寒日短
兩人共一碗師云雲門老漢忒殺用心無端把一片
胡餅變為毒藥金粟則不然豎起拳頭云我秪供養
兩浙人不供養福建人何故免伊道我有鄉情在然
雖如是解讀上大人自然可知禮試看化三千養成
八九子良久云大小金粟今日被居士勘破。

行常六旬并為師壽請上堂柴荒片片是寶米貴粒
粒如珠砂盆半已欹側廚庫一物也無於斯時也三
世諸佛口掛壁上十方禪侶啟告無門元上座到這
裏終不敢背地栽花虛粧好漢秪得一箇半箇具信
心底人掇轉廬陵米價放捨固有家珍便見毛孔香
生各各嘴皮笑破若道為予祝壽似將惡水驀頭澆
更云為彼慶生猶屬外邊閒之遶殊不知予壽與彼
壽非左亦非右不用說偈言法法合成就水綠山青
映畫堂清光一道白如晝以拄杖劃一劃云六十甲
子盡力打翻了也且待明年春從頭再算起。

結夏上堂夜短睡不足日長饑有餘禪和來聚首最
苦是夏時雖然如是汝也怪我不得。


端午上堂眾濁獨清眾醉獨醒一曲離騷孤貞耿耿
汨羅負石自沉埋痛殺楚天風月冷看看山僧為伊
招魂去也驀呈拂子召眾云還見三閭大夫麼龍舟
撥動如雷疾亙古彌今第一贏。

兄弟薦親請上堂讀蓼莪之章始信親恩罔極誦鶺
鴒之語方知手足情深手足情深分離不可親恩罔
極報答宜先且作麼生說箇報答底意佛力法力戒
香定香善來佛子聽我舉揚愚癡成智慧熱惱化清
涼蓮邦教主親垂手寶蓋飛幢發異光與麼說話大
有人信金粟不過信不過亦無妨門前但看荊花茂
便是爺娘極樂場。

上堂具足凡夫法凡夫不知具足聖人法聖人不會
長街肉肆鬧市歌樓驀忽築著磕著凜凜風生如虎
戴角是汝諸人還解恁麼也未恁麼不恁麼公案齊
領過從教水漲船高泥多佛大出門騰踏鬧啾啾無
事還歸屋裏坐喝一喝復舉趙州問婆子什麼處去
婆云偷趙州筍去州云忽遇趙州又作麼生婆連打
兩掌州休去師云這婆子慣作白拈賴遇趙州放過
我若當時作趙州待伊道偷趙州筍去先與兩掌直
饒婆子有通天手段也一時回避不及。

因事上堂欲肩佛祖重擔莫比尋常兒戲所貴才德
兼修方能驚天震地若是基淺根浮自然看得容易
縱遇拙匠相資到底淪為廢器金粟恁麼苦口婆心
畢竟意在於何喝一喝云不屬李膺門下客隨他遠
跳弄蜣丸。

韋馱開光兼修薦上堂僧問靈光不昧歷劫常存因
甚要憑今朝一點師云有條攀條進云薦亡一句又
作麼生師云垂紳束帶無回互同立威音日月傍進
云知師不落今時調拍拍原來總是歌師云去乃云
三洲感應護法護人一點威光蓋天蓋地降魔寶杵

本無偏私奉佛靈符全在公正作禪林之保障顯菩
薩之風規此是韋馱大士生平願力莫大神通且作
麼生是伊諦當處驀豎拂云向這裏見得分明便識
得伊諦當處識得伊諦當處便識得顧老夫人七十
餘年起一念心為伊莊嚴落處識得顧老夫人落處
亦識得過去紫垣公於生死場中得大自在落處所
謂前韋馱與新韋馱正眼觀來不較多今日還渠舊
光彩大家共演薩婆訶是汝諸人從朝至暮舉足下
足不得相辜負若有辜負者定與頂門一鎚莫言不
道。

解夏上堂舉東山和尚示眾云百鍊黃金鑄鐵牛十
分高價與人酬庭前不有華含笑又是東山一夏休
元叟端云徑山隨氀𣯜也有一頌老矣無心鑄鐵牛
眼前隨分即相酬庭前葉脫西風起且喜凌霄一夏
休師云山僧今日解夏亦依樣畫葫蘆去也力薄無
能鑄鐵牛長吟短詠倩君酬庭前昨夜金梧墜報道
鷗灘一夏休。

中秋上堂雲淨天空夜色浮一輪明月正分秋諸人
要看霓裳舞且向廣寒宮裏遊以拂子打圓相云廣
寒宮開也解進步者請出來眾無語師云休休休依
然立在下稍頭下座。

超璣四旬為小佛開光修懺保子請上堂佛真法身
猶若虛空虛空何處有大小應物現形如水中月水
月更開什麼光然事無一向理亦隨人忽朝發起正
信心泥塵變換黃金相啟莊嚴勝會顯固有靈明宿
世冤愆當前解脫累生福壽直下圓成所以道大匠
無繩墨良材無曲直紅輪出海東遍界皆烜赫如是
則知梁皇殿上懺摩光中郗氏以蛇身而作佛身即
凡果而證聖果早已多事了也且母子安居永不相
離一句作麼生道履地戴天咸慶快萱蘭瑞氣繞庭

幃。

上堂夫子不識字達磨不會禪貓兒作狗子舄馬讀
烏焉末季相傳無證驗窮廝炒兮餓廝煎金粟還免
得此過也無以手指上云天天。

開爐上堂僧問舊店新開相席打令鉗錘重運煆聖
煉凡精金不變則且止臨濟德山事若何師便打進
云恁麼則聞名不如見面也師又打進云龍門浪暖
翻身過霹靂何妨透頂來師復打云重加點額去僧
一喝拂袖歸眾師乃云十字街頭石敢當見者如恒
河沙數南方爐頭賓主句道著者似火產蓮花衲僧
家出一叢林入一保社受盡千鎚萬鎚打不轉有什
麼用處忽有一鎚便就與夫不假一鎚底出來壯佛
祖威光作人天眼目只此爐鞴宏開今日也不消得
何故道泰弗傳天子令時清休唱太平歌復舉天童
密師翁示眾云太白山中儘有柴一株不許眾人搬
老僧不是多護惜為要諸人徹骨寒師云大小師翁
雖則徹底婆心看來亦成護惜不肖兒孫則不然金
栗山中柴沒燒隨時買兮隨時挑任他柴價貴和賤
總要諸人額面焦莫是狼籍常住難為大眾麼阿呵
呵多少業識茫茫之流盡向這裏錯會。

上堂出格堂堂大丈夫面門黑漆髮眉麤藤條橫亞
千峰上不顧西來碧眼胡與麼事記得無喝一喝云
將謂吾負汝卻是汝負吾。




(海鹽縣名超鑑捐貲助刻
祈自身康泰壽命延長者)

百癡禪師語錄卷第六終


