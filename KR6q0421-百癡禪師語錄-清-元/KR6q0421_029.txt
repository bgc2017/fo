










百癡禪師語錄卷第二十九
嗣法門人超宣等編

行實

眾請說行實師云山僧自來不曾參歷諸方無甚行
實可說秪是與我本師相見一二機緣人共知之亦
無庸說也眾固請不已師乃云據山僧生緣是福建
漳州漳浦縣蔡氏子父從誠字紫海母鄭氏幼習儒
怙恃繼失依次兄明吾居住年二十功名不就每思
世累拘牽便有超然欲脫之意癸酉五月間因事逃
出憩同安邑邸夜夢有人呼曰時至矣速回去即晨
起身未數里雷雨大作走向古廟躲避遇真戒師同
念果翁亦來避雨見其言行純篤遂偕入長泰縣石
獅巖禮求薙髮就今想之此雨不是等閒乃山僧出
世緣起也設若頃刻蹉過飄泊無休日矣居月餘師
令詣泉州報親寺禮亙信關主主具大眼目一見甚
為珍賞山僧於念誦作務之暇嘗披閱禪關策進有
萬法歸一一歸何處話亦覺默默地自忖自疑然只
在語句上鑽研意解裏卜度即有傳本師開堂錄至
者言及棒喝接人山僧尚未肯信甲戌春主指往福
州黃檗參本師時年二十四矣進堂數日問松陰連
古岫鳥語徹飛泉如何是山中境本師云這裏是黃
檗山僧云翠竹風敲簾不捲任他龍象自縱橫如何
是境中人本師打一棒云會麼山僧云人境雙忘安
身立命在什麼處本師連棒打出次日呈偈本師閱
畢豎拳云向這裏道看山僧無語本師復連棒打出
自此把一歸何處底話頭置在一邊單看這連棒打
出時畢竟是什麼意旨踰兩月越加猛銳本師上堂
山僧亦出眾致問本師入堂亦嘗舉話驗山僧其零
碎機緣頗多總於自已分上如隔靴搔癢也冬開爐
隨眾入室本師云動絃別曲葉落知秋汝作麼生會

山僧呈坐具本師云是什麼時節作如此去就山僧
擬開口本師連棒打出歸堂躍然有省直下如山崩
海裂涌出一輪紅日相似乙亥春解制本師命掌書
記一日問庭前柏樹子意旨如何山僧豎指本師云
離了此又作麼生山僧云和尚將謂別有在亙信關
主出關參本師一日同侍次本師問主云如何是佛
主抵對本師復顧山僧云汝作麼生道山僧云破米
篩本師頷之冬主為西堂山僧入方丈為記錄侍者
明年春本師退院山僧相隨住建寧蓮峰及溫州法
通寺一日小參豎拳云只者箇描也描不成畫也畫
不就汝等作麼生會眾呈偈山僧亦書進云分明這
箇畫描難壁立千尋突眼看不惜眉毛通一線卻教
少室髑髏寒本師問如何是通一線山僧豎拳本師
休去戊寅七月本師受海鹽金粟請立山僧期內領
西堂職一日侍次本師云寂然不動感而遂通汝作
麼生會山僧珍重便出又一日本師云如何是逆水
之波山僧進前作掀倒禪床勢本師拈拄杖山僧亦
出又一日本師云我看汝這幾時恰似傷弓之鳥如
何是金翅鳥直取龍吞山僧亦進前作掀倒禪床勢
而出解制後付拂回閩即在蓮峰住靜迨辛已冬蒙
眾檀護敦請就院開堂亦自量才力弗及勉強一期
而巳誰知我本師婆心更熱到底不容躲避乃于臘
月中囑不昧師齎書云汝既出頭擔箇擔子日用行
持須是鄭重亦要直操到底不可比山僧在學地浪
費精神未至老年先言告倦源流一幅法衣一頂付
汝與後學表信云云故山僧於壬午二月間又擔箇
擔子到寶峰百山窮精極神未敢歇手甲申春到浙
江金粟省覲本師舉為首座秉拂秋海寧榜眼陳公
同諸紳衿請住皇崗太平寺乙酉夏國變仍歸金粟
丙戌秋移入杭之長慶蓋為避亂計也丁亥冬本師

天童結制招山僧再居金粟首座寮秉拂戊子四月
本師以金粟無主不得兩頭照管乃回山料理而護
法紳衿鳴鐘集眾卜之韋天得吉遂請主金粟焉閏
四月初八入方丈數載柴荒米貴所有微貲悉充常
住癸已秋覲周居士率眾檀送藏經入山次日辭眾
退院寓居梵勝甲午五月住松江明發丁酉夏赴超
果寺請冬戒期圓即回此半生行略大概也諸上座
光陰可惜時不待人各須努力精勤認取轉身活路
若以予為容易得而欲依樣畫葫蘆非惟誤賺將來
抑山僧罪過不知重多少矣。

賦

狂風賦

丁酉六月十九日天風大作群木摧折及晚稍息
予登一覽樓上四望寂寥惻然有感乃為賦曰。


「　維大塊之噫氣來嫋嫋兮涼生車砲雲兮忽起天色變而翳明似奔濤之怒捲若雷鼓之震驚旋飛沙以拔木翻杜屋而茅傾鳥叫號以失怙魚亂穴其不寧爾乃封姨罷戰水光浮面草樹停酸心怡目眴陟一覽之危樓對鴛鴦之寶殿窗四啟而寂寥望九峰而未見因思風性險且凶人性凶險與風同風凶險而易息人凶險其難窮隨情波以涌激背慧日之煦融安得太和元象盎然在萬物熙熙兮共坐春宮」



學道賦


「　大道淵然極妙極玄既離義路那涉言詮大道不二最簡最易凡聖同元惟乃至譬猶良禾在畦必假鋤犁美玉藏璞必需剖鑿匪剖鑿無以獲希世之珍匪鋤犁無以收盈車之穀靈雲見桃花太原聞畫角長慶坐破蒲團盧公腰石自縛皆志道以先驅而孜孜乎力學其視利養也輕如微塵其尊知識也重如所親歎隙駒之疾邁痛生死之沉淪任百千艱阻而




墓梅賦


「　黑帝司權萬木凍惟汝孤貞喚回春夢疏影橫斜暗香浮動胡不徙倚于山之陽水之涘鑒賞遊人而乃點綴乎殘碑下荒草傍比鄰翁仲謂時弗可為耶曾見野樹欣欣而向榮謂勢莫之何耶也有女蘿緣高而簸弄嗟彼雪骨冰姿隴頭客兮斷送若其占百華之魁雖居冷寂而名愈馨任鼎和之職者舍汝而復誰與用」



漁笛賦


「　天高雲淨月冷江空何處漁父繫舟浦東橫短玉兮嗚咽奏落梅兮驚鴻添孤客之離恨感故鄉之靄矇予乃起而問曰子其有情思耶間斷續而寫怨似秋雨之滴疏桐彼囅然笑曰予惡乎情思哉一蓑一笠我樂無窮得魚酤酒樂在其中各隨心所觸發夫奚閞一笛之風遂鼓枻前去茫茫兮不知其終」



雞鳴賦


「　物不得其平則鳴雞亦有不平歟胡乃昂頭鼓翅喔喔咿咿警幽窗之睡夢際風雨而弗辭意者人而無文汝頂華冠以示麗人而無勇汝對勁敵以前驅人而無仁汝見飲啄相呼喚人而無信汝能守夜自知幾是故逖公聞而起舞佛果聽而悟道渻子養而德全處宗談而學到合韻節之淒清通妙義之閫奧若




序

親恩必報序

寒雲四起六花繚亂捲簾凝睇忽興罔極之思油油
然不自遏也大枯上人至倒身三拜出袖中手卷求
序欲回故里以殯雙親其殆先得我心不約而同者
乎予應之曰嗟嗟子真痛念父母哉離鄉十餘載未
能以抔土覆親骸貧也非罪也偶爾言歸不遠數千
里仰藉於友朋檀度情也非貪也麥舟助葬古風猶
存脫驂賻人先聖所重寂寂此行知必有以相信矣
枯東魯某氏于賦性剛直不妄攀緣蓋親近予有年
也予嘉其孝行之誠故疾呵凍硯泚筆而為之序。

壽王氏夫人六十序

有賢母而後有賢子是賢子之實非賢母弗成也有
賢子而後有賢母是賢母之名由賢子益著也然則
賢母世所甚難而賢母之子又豈可少乎姚江得魯
邵公為其母太夫人王氏六袟求文於予予不知文
亦不能文也雖然竊心慕焉夫勤操秉志機杼不忘
太夫人所以修已也儉約經營井然有法太夫人所
以治家也下榻留賢壺觴芬潔太夫人所以享賓也
義方訓重勉爾攻書太夫人所以教子也至若親異
子婦一體垂慈太夫人恤眾之心無畦畛也晨夕課
經折華獻果太夫人奉佛之念無少衰也能以已意
發明內典太夫人之智識通敏足嘉也不以兩耳側
聆人過太夫人之德量渾融可尚也何況天資精巧
理傭工而纖悉中程手藝奇超製膏羶而邇遐合轍
閨中麟鳳耶女中丈夫耶徛歟休哉雖古之賢母蔑
以加矣予聞之德厚者天必假以年養深者神必錫
以福天而假之以年何患乎年之不永也神而錫之

以福何慮乎福之不崇也福崇年永出於自然苟欲
取片語增飾之亦猶之乎棄本而尋枝向河而售水
也但邵公之言曰天下未有無至性之人抑豈有無
至性之文者夫予也具至性人也倘其言之有當於
性則雖不知文不能文無不可為文用也言而無不
可用則試用之以壽夫至性之人并以質之求至性
之文者又斷斷乎其可也時方酷旱田龜河涸適雷
電交馳甘霖聿降農者謳於野士者慶於庭商者悅
於市予亦喜甚因出門倚杖而為之歌歌曰久旱得
雨水淙淙兮枯苗勃長人心通兮天道好生歲云豐
兮修德樹德利用洪兮吾以此為太夫人壽壽無窮
兮。

壽華宇六十序

昭陽大荒落之歲葭月既望華翁朱老居士六旬初
度日也南極流輝東華註算良賓輻集玉樹森庭瞻
斯景者得無意乎予素非深知翁也而曷敢以壽翁
然嘗聞之翁兮行巳是篤是恭翁兮守法無疚無慵
翁兮奉親甘旨克孝翁兮恤里和睦有容翁治內兮
夫道足則翁訓子兮嚴愛可風翁之果輕財兮捨地
建剎翁之勤事佛兮慕教歸宗如是者皆為造壽之
基入壽之奧又何必以函關圖畫羨聃老之遺蹤今
請質之華翁其以予言為何如耶翁雖笑而不言予
固巳深知之矣復為歌曰六十花年一週巳明歲從
頭再算起算到期頤上壽時霜天夜靜月如水此真
修非偶爾聃老何曾說姓李更須返照本來人大千
晃耀無倫比。

季寅居士自紀篇序

姚季翁生平無所嗜好每於風亭月塢攜二三親朋
以耕詩釣酒為樂蓋其賦性仁厚簡易使然也嗚呼
噫嘻此亦天下之快人矣順治乙未夏出自紀篇示

予予思夫天下之窮人者不多得天下之窮而觭觭
而幸者尤不多得也何也觭而益窮天所以處家傑
之道窮而益觭人所以答上帝之心天與人合心與
道俱危必假安何幸之有雖然不可謂不幸也今天
下之佩玉垂魚富且貴者比比富貴而固守守而獲
存者十無二三以翁之篤於孝友世居閥閱家而能
以善自牧以窮自勵較之若人相去奚翅雲泥乎我
故曰天下之窮人觭人幸人乃天下之快人也嗚呼
噫嘻我其知翁翁其諒我矣敬為序。

送道洵禪德住庵序

處世無別法要在修身以行道耳道之所在一人可
也千百人可也千百人共聚高堂大廈不為榮一人
獨宿竹窗茅舍不為寂道之所不在於巳且無所補
尚復望率眾為人哉所以古風穴單丁十載老汾陽
影不出山乃至列剎相望象舞龍騰者班班皆是是
豈避喧樂靜之流販利圖名之輩所能蠡測其萬一
乎道洵公堯峰久住為眾之念廣而彌殷丙申冬擬
欲移錫於常州碧澤藥師庵蓋近日新結茆處也庵
距城五十里川樹如帶可以棲遲誠能推其道而行
之則予言亦當有後驗矣。

金粟志山圖序

山居兌位寺向震方川岫繞圍竹松掩映蓋自康僧
闡化名始著赤烏之天沿至宋代宏新時復榮御墨
之賜殿閣崇而華幢動苾芻聚而梵唄清廣濟橋邊
招青舸以繫纜舍暉堂內約黃絹以題辭元豐之藏
紙炳如設之毫光示現若夫鯨音夜吼魚柝晝鳴
岸柳垂煙峰蘿擺月在在超聲而越色人人就路可
還家況值國運昌明濟宗再振慈雲密布不異鷲嶺
當年法雨普霑盡歸曹源一滴象龍伏而野犴逃奔
枝幹繁而本根永固所以按今稽古知興廢之有期

列勝紀遊識傑靈之重圖畫儼然在目匪僅曰壯
麗是瞻彙輯偶爾成文敢質諸大賢共鑒因忘固陋
用弁簡端。

景雲二會語序

楓山靜和尚與予為莫逆交往秦川者數載永公
法侄時在座下譬如精金美璞善自韞藏然而光彩
逼人蚤已覘其品詣不凡矣某年秋偶閱開堂二會
語言鋒秀利絕去支離機用縱橫悉合本據且喜且
歎曰是錄也後輩同班未有能出其右也我楓山和
尚以歷劫堅剛之心歷盡煙波費盡鉤餌不意此巨
尾錦鱗被渠活捉仍放之九龍淵上打雨衝風誠可
為楓山法門慶也予材涼德薄言曷足重但因師而
愛其徒亦因子而尊其父姑筆片詞玷諸編首具眼
高賢試珍讀下文當以予言為不謬。

送祖庚上座回鸚湖薦母序

生事死葬世禮之常然亦有禮盡而心未盡者有心
盡而禮未盡者此不可以一概論也予幼失怙恃生
無以為事死無以為葬心禮俱廢敢言常耶風松雨
柏寒蛩夜砧笙鼓悲歌慘焉心動嗚呼噫嘻悔奚及
矣丁酉孟秋之五日苾芻尼行慧三週忌辰子登公
人預書緣起入丈室拜求數言并出萍廬詠冷堂
二帙予見其字字血淚句句痛腸所謂遙望白雲
歸夢杳幾回惆悵對青巒者令人不忍極目矣迺書
以慰之曰子欲乞言以薦母太贅哉居家慕道費產
飯僧母已自薦也念佛勤誠病危弗替母已自薦也
索浴焚香驗知時至母已自薦也結跏西向佛裏收
音母已自薦也了復贅一言以為薦不亦贅中之贅
乎雖然求薦者子之心也心有所不忍薦之可也侍
龕兩載持缽資身以至負骨隨行如禮供奉總是不
忍之心所流旋焉不容遏者也心與禮俱盡回視予

之讀蓼莪而空寫恨感風樹而徒興懷者又何啻天
淵也耶子往矣鸚湖水滿鴈翮秋飛本有現娘堂堂
露現慧果曇花真受用天宮佛國舊家鄉母瞞子不
得子瞞母不得其有向不得中道得得者請再贅一
轉語。

送妙上座偕兄回里序

夫以立志慕道之士而能隨所親以外遊則乾坤之
曠蕩山川之秀麗人物之奇偉風俗之富贍誠足豁
見聞而增意趣如是其為遊也不大資裨乎間或有
苟於遊濫於遊匪儔黨與雜學擠坑以至終其身無
出脫者何也立志不篤慕道不堅也獨玄上座偕胞
兄心公背閩鄉尋知識自鴈宕而天台而新昌杭之
靈隱天竺湖之道場報恩蘇之靈巖瑞光腳尖所歷
將幾處景況收拾入缽囊中矣最後來松江明發聚
首三載互相羽翼更不起纖毫異見其篤於立志堅
於慕道為何如哉一日秋風颯颯篛笠欲飛心公拜
辭伊亦偕往予乃為誦棠棣之章曰棠棣之華鄂不
韡韡凡今之人莫如兄弟況法門情義倍加一層乎
此去隨緣飲啄安分而居骨肉相扶老病相恤勝幢
相助毋聽傍言而少懈毋縱已性而輕離是則予所
殷殷致囑者也憶予志學年前父母喪亡弟昆散處
至今鬢髮斑然求一面而不可得汝有幸對床共被
之規同氣連枝之理諒已籌之甚熟必不效山僧潦
倒自誤生平空作世出世間一薄情負義人也。

一擊序

悟上人舊號守靜今乞易為一擊而并索予序予曰
昔香嚴擊竹作聲豁然大悟因有頌云一擊忘所知
更不假修持動容揚古路不墮悄然機此一擊之義
所由傳也汝能於一擊中親切承當諦寔領荷則與
香嚴老子覿體混融無分毫隔礙而碧眼黃頭亦嘗

在其間弗敢相瞞昧矣然後知一言一指一拈一境
皆一擊也一棒一喝一挨一拶皆一擊也風厲雷奔
鳥啼花落以至翻騰海嶽鼓撼乾坤皆一擊也苟或
迷雲翳其光世音雜其耳雖琅玕萬本東擊西敲徒
付之等閒奚悟焉葛藤未了并說三偈以盡之當陽
一擊千聖軌則大小香嚴捉敗這賊半天紅日啟晴
檐倏忽之時都黯黑當陽一擊超聲超色堪笑香嚴
枉勞氣力也有仰山不肯伊剛言夙習記持得汝號
一擊勿妄猜工夫原自靜中來豁然大悟全機用活
把香嚴碎作灰。

毛開石松泉畫軸序

山之泉固多而求其瀑布飛流者常少山之松無數
而求其懸崖偃蓋者實難是故白虹下飲澗寒劍倚
天立范希文摹其形勢之高也錯落千丈松虯龍盤
古根李謫仙狀其枝幹之巧也至夫黃檗詠之臨濟
栽之趙州指之价老悟之皆於吾道有深入而非僅
曰泉與松巳也開石毛公大都王輞川後身也庚子
夏手繪一軸持來贈予予張之虛堂素壁波光勃勃
欲動耳畔如聞風濤蕭颯聲依稀乎神遊匡廬之上
泰岱之間以與往聖今賢相晤對而不知其歲月之
易邁桑海之變更矣毛公曰吾借此為師壽予笑曰
謂為予壽是增一壽者相也且莫爾爾也遂囑筆而
序庶幾良賓韻士還就此中別具隻眼云。

鵲巢序

斜涇予暫隱處也有綠楊數株焉春日晴和鵲啣木
巢其上雛未脫[穀-(一/禾)+卵]鴝鵒小鳥相與呼群而擾奪之不
久亦飛去嗚呼天道之變遷人情之械巧物類之紛
更於茲見矣當其呼群擾奪之時或喧或止如鬥如
爭夫豈不欲生而又生安而且久乎得之未幾失之
隨後回思向之聚族而謀者恃奚為耶所以古德云

人不可有恃恃勢則心日傲恃權則心日暴恃福則
心日驕恃才則心日慢恃智則心日枝恃術則心日
詐恃貨則心日貪恃力則心日狠人猶如是矧於物
乎然則今之恃才勢以謀叢席而無大小之分者亦
猶奪巢之鴝鵒也偶獨輪上人來有感而為之序。

闇然居士乞塑母像序

昺道人欲塑母像奉祀於圖澤之庵而來請問予予
曰人孰無母汝以像設祀之後效者不幾多乎道人
曰吾母所以可祀者有三生而持戒禮經勤孜不怠
死而知時削髮鼻注垂胸即他人之母不過望子立
業榮家以享富貴而吾母甘守淡泊能隨子專心入
道崇重法門今日之舉非思報劬勞之萬一乃以啟
後效者之信心也予曰若是則像設未立清名巳播
人間矣然以要言之盡道而行全在子也苟摩耶之
聖而悉達不能操堅牢願力為大法王佛母之名安
寄縱有賢如孟母而子軻不能繼志述事以恢前業
賢母之名又誰傳乎道人躍然起曰謹受教予因援
筆就其所言序之并為歌曰立像祀親有取爾兮母
子俱賢疇相禦兮以道自強吾尤望達人俊乂共成
此舉兮。

黃檗時默公七十三歲序

甲戍春予入檗山參先師即知有默公耆宿之德與
名矣厥後分手二十餘年閩浙各天無由親炙而默
公耆宿之德與名尚依依在胸中不忍少釋也辛丑
秋扶先師靈龕歸葬檗山默公出道來迎觀其容貌
光滋舉止矍鑠是非所積者厚而所養者深乎一日
焚香煮茗懸壽章四幅於堂之左右請予往讀皆諸
大禪師為伊七旬初度祝語也予乃笑而言曰公年
少出家慕道嚴守毘尼眾所知也龍藏下頒公偕同
列輔弼山門晨夕弗倦眾所知也歷請五世住持闡

揚斷際宗旨公謙虛自若毫無畔岸眾所知也敦睦
弟昆課督孫子公縱遇頑悍不假辭色而人自悅服
亦眾所知也若是者又何以壽章為豈壽章能有益
於公乎抑公之德與名必藉壽章以傳乎吾謂壽章
雖不能有益於公而公之壽愈高也公之德與名雖
不藉壽章以傳而公之德與名愈顯也一代中間能
有幾人然則予今日之詞又烏容巳哉於是援筆而
為歌曰時兮默兮至人原不泥乎跡默兮時兮君子
能與物推移惟公之德與名兮原弗易其毫絲譬如
金烏射戶兮四壁光陸離亦如迅雷吼谷兮萬馬爭
奔馳公之壽莫可量兮十二峰高曷足奇以其勵風
化而繩佛祖兮公之德與名也夫誰敢而湮沒之。

祭文

祭父母文

維順治十五年歲在著雍閹茂桐月哉生明日寓華
亭出家不肖男某謹以蘩蘋之供致祭于先考某君
先妣鄭氏之靈曰生我者父鞠我者母深恩罔極曷
日忘之憶自齠齔之年抱詩書而就傅期終身以恃
怙勵學業於有成未幾歲月駥奔父母相繼而逝嗚
呼父母其竟棄我也耶不肖此時淚眼悲零愁魂索
寞嘆音容之杳邈思欲覯而無由然而何所裨也成
人在即族謝貲殘千里孤遊家鄉夢斷四時八節無
以為祀片紙寸香無以為酬嗚呼人子之待父母果
如是乎厥後危裏偷安死中得活僧倫濫廁法服更
披苦骨勞筋而堅以入道輸肝瀝膽而切乎為人屈
指巳閱三旬歷年將及半百兵戈塞路又不能匍匐
以掃墳塋風木關懷徒悵望白雲而空灑涕嗚呼父
母之所以育子者其果願如是也耶雖然此正父母
之願而吾願巳至也吾願巳至而吾之所以報答父
母者亦巳至也春花陰陰春水沉沉獻花酌水聊表

吾心靈其有知來格來歆。

祭福嚴費和尚文

佛法寢衰兮人心日漓捨真趨偽兮茫乎未有巳時
誰為作中流砥柱兮當茲世而僅見吾師師紹滹沱
正派兮垂機發用如電卷與星馳歷坐十大名藍兮
羅龍鞭鳳慣施妙密之鉗鎚出金錍以刮諸方翳膜
兮言言見諦九鼎不移斥狂謬而著嚴統兮禪門千
載為鑑為龜況復事上以孝兮待下以慈處眾有道
兮應物無私變荊榛而琳宮紺殿兮使往來賢聖皆
得其倚毗予方恃終身矜式兮庶蹈履少補而弗虧
豈期慧燈遽滅大廈傾危乾坤黯黑草樹凄悲已闍
維而舍利駢疊兮獨予後至慚罪譴之難推拜瞻影
堂而捧靈骨兮捫膺自咎咿咿似失哺之嬰兒爰酌
語溪之水爰陳泣血之詞師靈不昧尚其鑒之吁嗟
乎既不能代師殞亡以酬報萬一縱淚枯腸斷兮奚
禪。

又

師道大行如日如星獅絃振響如雷如霆迷者以悟
醉者以醒盲者以矚病者以寧多士濟濟武緯文經
名通帝座化達重溟夫何法運之竟替迺使我等而
伶俜酸心兮慘惻血淚兮飄零願師再來於此母戀
兜率之廷庶魔孽不敢復作而祗林有賴永存萬古
之儀刑。

入塔祭文

嗚呼師生於萬曆癸巳之年而終於順治之辛丑春
秋六十有九不可謂不高也鉗鎚後學徹困婆心大
闡宗風名喧畿甸師之法道不可謂不行也一樹垂
雲干枝普蔭列剎相望各自稱雄師之子子孫孫不
可謂不多也嗚呼師事畢矣師願遂矣然而我等猶
不能巳巳者以師之骨石未獲歸土也是故仲秋月

朔執紼登途霞嶺崎嶇雖兵戈弗避也浦南路轉黯
淡灘危舟楫驚顛雖艱苦弗辭也及乎到玉融入檗
岫青蔥溢目殿閣凌空禮窣堵之靈神唱還鄉之曲
調我等微忱其庶幾乎賴以少慰也茲當孟冬吉旦
迺師就葬之期撮土焚香請師安置獅翻鳳舞坐看
十二峰頭諒師不以為閒也地久天長時來九龍潭
畔諒師不以為寂也祖燈發燄人人履萬福之堂叢
席無虞箇箇契全彰之旨諒師不以為迂也若是者
師在常寂光中其必默許我也師默許我而今而後
我等微忱其庶幾乎無愧而可以謝諸仁人也嗚呼。

祭雪峰亙信和尚文

滹沱之道不墜兮得密祖崛起而再昌我老人續芳
踵於後兮歷三十餘祀而大有光兄其為老人入室
真子兮曾契機乎黃檗萬福之山堂踞數名剎以鞭
笞龍象兮兒孫氣宇箇箇如王予雖忝同門出入兮
昔優沐恩義而未敢忘自丁丑夏蓮峰分手兮浙水
閩鄉天各一方迨今庚子春暮兮望猶未見而徒懷
憂傷不謂訃音遐降兮使我驚惶拜讀遺編兮愁淚
滿眶嗟梁摧而木壞兮慟叢社之凄涼願兄去而復
來兮力扶末運於垂亡載矢斯詞載熏斯香俎白雲
明月為供兮徙倚璜溪之傍誰謂兄不予饗兮予其
證兄法身之常在而無隔乎夕陽野樹之微茫。

祭兄明吾居士文

同根骨肉如壎如箎念予孤幼惟兄是依予及長大
厥際流離零丁艱苦寤寐含悲兄日遠覓何處見之
謂予歿矣號天淚垂天不我棄路遇明師指引世出
似病得醫磨裙擦褲以悟為期灰頭土面數載於斯
建州憩錫信寄兄知兄攜梓弟弗憚憂危間關萬里
一會無疑春初往浙兄屆相違過此以往桑海變奇
沉魚杳鴈夢遘猶希昨接鄉翰傳兄逝遺二兒孱稚

老嫂在帷潸然出涕自信命衰水長天闊行蹤莫追
煮茗以奠尚冀鑑茲嗚呼噫嘻哀兄者誰。

祭韻峰首座文

嗟乎公從予有年矣相尚以道相印以心區區世禮
何足論也公操鈯斧於景星峰頂誅茅種粟恬澹自
安復移破笠於長慶堂前密鍊潛鞭與眾共守蓋其
生平敦重木訥有踰於吾而吾之所以日夕望公者
此中不能巳巳也胡為乎天嗇其緣而奪其志一入
迴龍遽爾永訣寒猿叫月落葉悲霜羽翼無群水雲
失怙公固知去來之有數予亦信聚散以隨時然而
猶對閩南太息者良由此中不能巳巳也嗟乎。

祭晦珠光西堂無文印藏主文

印也東甌光也金浦結伴參方誼同甘苦下太白玲
瓏之巖撾鷗灘獨桑之鼓一語投機繩予繼祖盡謂
英年可畏如日初暉佇看大用現前活擒兕虎胡造
物之忌盈迺瞬息而千古驪珠晦彩兮赤水無光鐵
印拋空兮篆文失譜巳矣乎昔亦聞尼父之悼喪予
痛矣哉今且假招魅而歌些楚于以罄生死未忘之
交情于以悵醇醨朴散之莫補。

祭二姊文

汝於予女兄也少而吁喁長焉笄適予時稚弱不諳
生離之苦及父母俱亡汝亦奄然死別矣蒼天蒼天
夫何使我至此極也汝有夫不得其主汝無兒誰與
為祀風朝雨夜月落烏啼慘慘凄凄遊魂奚託撫膺
痛慟淚灑千行山海路遙荊榛莫問此予今日所為
酌奠而望汝之來也嗟乎修短弗齊同歸於盡死其
可免耶惟冀了生達死捨妄還真悟身世之漚花駕
慈航於彼岸是則予殷殷而寄情於梵唄者汝知之
乎知哉。

祭獨露馮道人文


公生閥閱之家而配武原劉君為耦劉君早喪公貞
淨自持履不踰閫此公婦德之足稽也公茹素戒殺
屏去環鈿又能佩服中峰大慧之言而磋磨匪懈此
公夙根之有據也乙酉國變家私遭劫蕩空公苦守
荒塋參究彌篤此公患難之不渝也予住鷗灘公入
眾乞授菩薩儀範一機默契祖印荷擔予為公字獨
露而名超凌此公淵源之所自出也未幾公長往矣
予不復見公矣公其現女身與七賢女共處耶抑捨
是身而更現他身於諸法界作佛事耶予懷無盡予
思無窮果摘園內香燃鼎中公其有靈來享兮于以
見方外道情善終而且善始公其有靈不享兮亦以
見方外遺意全始而且全終。

(會稽弟子明璵捐資助刻
祈智慧聰達壽命延長者)

百癡禪師語錄卷第二十九終


