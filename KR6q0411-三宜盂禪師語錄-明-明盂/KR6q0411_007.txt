










三宜盂禪師語錄卷七
住雲門顯聖寺門人淨範編
山陰嗣法弟子祁淨超較訂

拈古

「世尊因長爪梵志索論義預約曰我義若墮當斬首
以謝世尊曰汝義以何為宗志曰我以一切不受為
宗世尊曰是見受否志拂袖而去行至中路有省乃
歎曰我義兩處負墮是見若受負門處麤是見不受
負門處細一切人天二乘不知我義墮處惟有世尊
諸大菩薩知我義墮回至世尊前曰我義兩處負墮
故當斬首以謝世尊曰我法中無如是事汝當回心
向道於是同五百徒眾一時投佛出家證阿羅漢。」

【師云梵志拂袖而去不足以定麤細負處是弟子
之所賀天人二乘又何得而知梵志回以赴斬首
之約此政大丈夫所為不失為外道之魁如能拂
袖於世尊問汝義以何為宗處雖世尊亦當讚善
豈不俊哉老僧謂此處負墮更麤於請斬首以謝
不聞未跨船舷巳喫棒乎。】

「女子出定。」

【師云女子入定於世尊之前固非所宜文殊運智
力神力可謂至矣女子必不能為其所移豈女子
優於文殊抑世尊使之爾耶世有捨茲二力而能
使乾坤易位日月退舍四時失度生佛倒置更不
失其為山川時序十界所置之常請問罔明大士。】

「世尊因波斯匿王問勝義諦中有世俗諦否若言無
智不應二若言有智不應一一二之義其義云何佛
言大王汝於過去龍光佛時曾問此義我今無說汝
今無聽無說無聽是為一義二義。」

【師云王之問真俗二諦互與否耶世尊用今之語
答龍光佛時問不識匿王於彼時何如人哉世尊

亦誰與使匿王即古佛之再興是不得為佛之子
若世尊居龍光而王匿王之與龍光之席捨龍光
而問王有是理乎吾於此思定人王法王久不可
明是名一義二義。】

「乾闥婆王奏樂迦葉尊者起舞。」

【師云方樂王質尊者事是可疑也然以頭陀之藻
行素有重望三作三舞此又非樂王之所知尊者
忍為之此何說乎山河大地協宮商而鳴迦葉協
宮商而舞樂王為然宮商為然尊者竟可例之於
物類物類寧不可為尊者乎指萬物為阿羅漢可
乎雲中之雨點疏密有度水邊之沙粒行次無移
風之觸物而成籟抑亦乾闥婆王所為耶。】

「殃崛摩羅因持缽至一長者門其家婦人正值產難
長者曰瞿曇弟子汝為至聖當有何法能免產難殃
崛語長者曰我乍入道未知此法待我回問世尊卻
來相報及返具事白佛佛告殃崛汝速去報言我從
賢聖法來未曾殺生殃崛奉佛語疾往告之其婦得
聞當時分娩。」

【師云殃崛為傳語則不足以明彼妊婦又安得而
知所傳之語與臨產之事毫不相關余初入道獨
於此礙膺者久之既讀大慧語錄請益湛堂後讀
華嚴十地品始有入復以頌明之曰華陰山前百
尺井中有寒泉徹骨冷誰家女子來照影不照其
餘照斜領始知所謂金矢法耳今復請世尊以殃
崛為千百億身傳語至閻浮提使矇者明聵者聰
僂者舒跛足攣手顛癇痼癖者各得安其常即一
語一人所愈者眾彼矇聵攣癖者不知也殃崛為
傳語亦不知也。】

「馬祖因僧問離四句絕百非請師直指西來意祖曰
我今日勞倦不能為汝說問取智藏去僧問西堂堂

云何不問和尚僧云和尚教來問堂云我今日頭痛
不能為汝說問取海兄去僧又問百丈丈云我到這
裏卻不會僧卻回舉似祖祖曰藏頭白海頭黑。」

【師云僧問離四句絕百非請師直指西來意為祖
者說法為任竟以勞倦辭西堂則頭痛百丈卻不
會三大老被這一問四百四病一時拶出則西來
意固亦難言耶這僧來往亦不易凡為人天師當
知有藥頭之妙方能縱奪臨時不假擬議心性之
學至馬大師為大變矣握一口劍橫揮豎削鮮有
不受其傷者就入泥入水無不臻妙失之者摸索
話頭斬新辭句則何有於藥頭之妙此其所以去
古遠矣還知馬大師麼如今老大無筋力獨倚衡
門數雁行。】

「南陽慧忠國師一日喚侍者者應諾如是三召三應
國曰將謂我孤負汝卻是汝孤負我。」

【師云國師三喚侍者三應節拍分明下箇註腳道
將謂吾孤負汝卻是汝孤負吾叢林古宿便有許
多絡索有謂侍者卻會若不會爭解恁麼應好一
碗羹卻被鼠粘汙卻有謂國師侍者總欠會在試
問作恁麼話會桶底脫落也未。】

「天童淨禪師上堂云霜風號肅殺霜葉墮蕭颾舉拂
子曰看惟有玲瓏石崔嵬望轉高所謂天童滯貨今
朝短販一遭莫有酬價底麼下座。」

【師云端午後神符除夜舊曆日請自留取糊壁。】

「忠國師因丹霞來訪值睡次乃問侍者耽源云國師
在否者曰在即在秪是不見客霞云太深遠生者云
莫道上座佛眼也覷不見霞云龍生龍子鳳生鳳兒
國睡起侍者舉似國國打二十棒趁出丹霞聞云不
謬為南陽國師。」

【師云國師高枕丹霞得以乘間而入耽源道莫道

上座佛眼也覷不見卻被丹霞從[空/心]隙中送眼旁
偷耽源喫棒出院此時和耽源也不相見了也雖
然耽源兩處受棒還知丹霞受棒處麼若知得好
與國師相見亦不謬為佛祖兒孫如或不知莫向
秦庭誇好手荊卿事業竟何如。】

「青州辨云二邊純莫立中道不須安且道甚處相見
得箇端的。」

【師云可憐無定河邊骨盡是春閨夢裏人。】

「又云回途轉位直須戴角披毛喚作畜生得麼。」

【師曰妓女不知亡國恨隔江猶唱後庭花。】

「百丈再參馬祖。」

【師云始而百丈語黃檗云老僧昔被馬大師一喝
直得三日耳聾黃檗聞舉不覺吐舌此宗之妙自
馬大師融冶乾坤指揮神策百丈握閫外之威權
黃檗攙鎗奪鼓所向無敵故知機用為列祖之神
髓乃萬類之鉗錘汾州謂悟去便休更說甚麼三
日耳聾石門云若不三日耳聾爭得悟去恁麼批
判古人還甘麼老僧不避腥羶試為斷看烽火漁
陽樓上月曲中都是斷腸聲。】

「青州辨云念念釋迦出世步步彌勒下生為甚麼擬
心即錯動念即乖。」

【師云富嫌千口少貧恨一身多。】

「青州辨云有口贊不盡無言心自明是則裂破虛空
不是則鬼家活計上人端的處道將一句來。」

【師云骨銼又云背手抽金鏃。】

「百丈因溈山五峰雲巖侍立次問溈山併卻咽喉唇
吻作麼生道山曰卻請和尚道丈曰不辭向汝道恐
巳後喪我兒孫又問五峰峰曰和尚也須併卻又曰
無人處斫額望汝又問雲巖巖曰和尚有也未丈曰
喪我兒孫。」


【師云百丈置箇問端溈山曰卻請和尚道五峰曰
和尚也須併卻雲巖曰和尚有也未象王回顧挂
角羚羊還他三老臨場試卷卻忘了題目明明道
併卻咽喉唇吻亂開口作麼脫有問老僧曰和尚
試道看老僧時以他事所移不及與渠分秦別楚
前漢後唐一揖而別。】

「青州普照一辨禪師垂語曰聲前薦得落在今時句
後承當迷頭認影作麼生是空劫巳前自巳。」

【師云道即不難恐落今時或曰試道看師打一摑
曰羞也不識要稱禪客。】

「百丈野狐。」

【師云前百丈錯一轉語五百生為野狐利害在甚
處大凡宗師家著著拈提向上先自有出身之路
則不被目前所礙若儱侗將去則不堪也雲峰圓
聞二僧舉野狐話一僧云不昧因果也未脫得野
狐一云不落因果又何曾墮野狐來道圓過澗有
省更以呈偈南公公見之為之助喜圓公悟去則
不無之二僧披毛戴角有日在或曰謝師授記咄
這野狐精復云不落因果兔子窠邊遭野火不昧
因果粉蝶飛上梨花朵參。】

「大名雪巖滿禪師參普照寶寶垂示語曰兄弟年俊
正宜參叩老僧當年念念常以佛法為事滿避席曰
禴尚而今如何也寶曰如生冤家相似滿曰若不得
此語幾何枉行千里寶下禪床握滿手曰作家那。」

【師云普照當初待他問和尚而今如何也分頂門
一棒或再進語再與一棍且教這漢參三十年普
照若行得此令吾宗不致寂寥也便軟拖拖地道
作家那雖然爛泥裏有剌作者方知。】

「百丈普請钁地次。忽有一僧聞鼓鳴。舉钁頭大笑便
歸。丈曰俊哉。此是觀音入理之門。丈歸院乃喚其僧

問。適來見甚麼道理便恁麼。曰適來肚饑聞鼓聲歸
喫飯。丈乃笑。」

【師云這僧聞鼓聲舉钁頭大笑便歸。叢林喧傳趙
州洗缽盂話。此則因緣寧不勝他十倍。但在千百
眾中奪錦而歸。及乎詢其所以。卻又將扇子掩面
而避。鏡清云溈山當時有此僧。鼓山云溈山當時
無此僧。普請钁地次時實有此僧。荷鋤歸去實無
此僧。則二師為僧擔板各有所見。要識此僧也大
難在。分明只在秋江上。明月蘆花何處尋。】

「鹿門覺禪師示眾。曰盡大地是學人一卷經。盡乾坤
是學人一隻眼。以者箇眼讀如是經。千萬億劫無有
間斷。」

【師云正恁麼時。有經處無眼。有眼處無經。舉意讀
時便成間斷。報恩秀云看經不易。師咄云。寐語作
麼。】

「百丈謂眾曰。有一人長年不喫飯不道饑。有一人終
日喫飯不道飽。一僧著語云。一對鴛鴦池邊獨立。一
雙孤雁撲地高飛。」

【師云墮地獄如箭射。一僧著語云。渠今正是我。我
今不是渠。師云銜銕負鞍有日在。且道過在甚麼
處。試檢點看。】

「報恩萬松行秀禪師示眾。曰機輪轉處智眼猶迷。寶
鏡開時纖塵不度。開拳不落地。應物善知時。兩刃相
逢時如何回互。」

【師云遍身綺羅者。不是養蠶人。】

「大名寶禪師示眾。云若論此事如人作針線幸然。針
針相似。忽見人來不覺失卻了針。者邊尋也不見。那
邊尋也不見。卻自曰近處尚不見。遠處那裏得來。多
少時尋不得。心煩不好昏悶。打睡拽衣就枕。方就枕
時驀然一劄。曰原來在這裏。」


【師云且道是針不是針。復曰大名不能為後人抽
釘拔楔。作灑落了事人。反引渠向針線上作活計。
就使摸索得來。往往迷頭認影。雖然三十年後一
回飲水一回噎。】

「南泉問黃檗。定慧等學明見佛性。此理如何。檗曰十
二時中不依倚一物。泉曰莫是長老見處麼。檗曰不
敢。泉曰漿水錢且置。艸鞋錢教阿誰還。妙喜曰路逢
劍客須呈劍。不是詩人莫獻詩。」

【師云老僧則不然。南泉還漿水錢。黃檗償艸鞋錢。
不見道賊是小人智過君子。】

「鹽官謂眾曰。虛空為鼓。須彌為椎。甚麼人打得。眾無
對。有僧舉似南泉。泉云王老師不打這破鼓。黃龍云
甚麼處是破處。直饒揀點得破處分明。我還要覓鼓
在。」

【師云山僧有鼓便打。有笛便弄。無論渠破與不破。
若要問我覓鼓在。自領出去。】

「王山體禪師發明洞上宗旨。曰既有尊貴之位。須明
尊貴底人。須知尊貴底人。不處尊貴之位。方明尊貴
不落階級。」

【師云。如何黑漆屏風上。更畫盧仝月蝕詩。】

「南泉因陸大夫道肇法師也甚奇怪。解道天地與我
同根。萬物與我一體。泉指庭前牡丹花曰。大夫。時人
見此一株花如夢相似。陸罔測。雪竇頌云。見聞覺知
非一一。山河不在鏡中觀。霜天月落夜將半。誰共澄
潭照影寒。」

【師云夢中作夢法師語。南泉夢中占夢。也大奇怪。
雪竇善於原夢。鏡裏山河影中聞見。撲碎鏡拂卻
影。可惜一株花拈向霜天月下。更來到澄潭摸索。
可不道月落夜闌。不知何處相見。知有者揀點看。】

「萬松示眾云。去則留住。住即遣去。不住不去渠無國

土。何處逢渠。在在處處且道是甚麼物。得恁麼奇特。」

【師云枰錘蘸醋。】

「南泉問座主。講甚經。主云彌勒下生經。泉曰彌勒幾
時下生。主云現在天宮未來。泉曰天上無彌勒地下
無彌勒。」

【師云南泉等閒置箇問頭。不特座主口啞。洞山被
問直得禪床振動火爐振動太陽玄地動。彼此隨
摟搜。你也動我也動。動到彌勒下生有甚了期。忽
有問天上無彌勒地下無彌勒。誰與安名。老僧直
得八萬四千毛竅一時卓立。打失了孃生鼻孔。】

「萬松示眾曰。動則埋身千丈。不動則當處生苗。直須
兩頭撒開中間放下。更買艸鞋行腳始得。」

【師云曾經三峽猿啼處。不是愁人也斷腸。】

「南泉住菴一僧到。泉向伊道。我上山去作務。待齋時
作飯自喫了。送一分上來。少時其僧作飯自喫了。卻
打破家事就床臥。泉待不見來便歸菴。見僧臥泉亦
至僧邊臥。僧便起去。」

【師云可惜這僧泯然無聞。當時風儀令人可愛。南
泉過後思君子見之晚矣。彼時下山來何不掘箇
坑將這僧埋卻。豈不據款一結。或云老漢聻。老僧
與一頓棒趁出山門。】

「萬松示眾。云踢翻滄海大地塵飛。喝散白雲虛空粉
碎。嚴從立令猶是半提。大用現前如何施設。」

【師云琉璃殿上無知識。】

「南泉示眾。云喚作如如早是變了也。如今師僧須向
異類中行。歸宗云雖行畜生行不是畜生報。泉云孟
八郎漢又與麼去也。」

【師云似地擎山不知山之孤峻。如石含玉。不知玉
之無瑕。大通智勝遷座而成正覺。善財童子別峰
而見德雲。僧云智不到處切忌道著。道著即頭角

生卻。為甚麼作這般語話。乃喝一喝云孟八郎漢
又與麼去也。】

「萬松示眾。曰向上一機鶴沖霄漢。當陽一路鷂過新
羅。直饒眼似流星未免口如匾擔。且道是何宗旨。」

【師云閉眼食蝸牛。一場酸澀苦。】

「南泉問僧夜來好風。僧云夜來好風。泉云吹折門前
一株松。僧云吹折門前一株松。次問一僧。云夜來好
風。僧云是甚麼風。泉云吹折門前一株松。僧云是甚
麼松。泉云一得一失。」

【師云一僧云這公案與趙州驗二菴主法眼指簾
一樣。一僧云刁刀相似。魚魯不同。爭之不能巳。以
質之。老僧乃云一得一失。】

「西京雪庭福裕禪師因僧問。如何是祖師西來意。庭
曰待乳峰點頭即向汝道。師曰一字入公門九牛拔
不出。僧復問曰。如何是尊貴一路。庭曰漁歌驚起沙
汀鷺。飛出蘆花不見蹤。」

【師云乳峰點頭也。道箇甚麼。火裏鷦鷯吞大蟲。】

「南泉上堂云。王老師自小養一頭水牯牛。擬向溪東
牧。不免犯他國王水艸。擬向溪西牧。不免犯他國王
水艸。不如隨分納些些。總不見得。」

【師云且道這些子還是溪西溪東。除是這牛兒不
齧一莖艸。不飲一滴水始得。就使牽到他方世界
外。還出得他國王水土麼。試請王老師定當看。】

「靈隱文泰禪師上堂云。塵劫來事只在於今。河沙妙
德總在心源。試教渠覿面相呈。便不解當風拈出。且
道過在甚麼處。卓拄杖曰。秪為分明極。翻令所得遲。」

【師云只如靈隱還拈得出麼。若拈得出何不略借
一觀。若拈不出河沙妙德向何處去也。隔牆恩怨
如何說。獨抱琵琶月下彈。】

「南泉上堂云。王老師賣身去也。還有人買麼。一僧出

曰某甲買。師曰不作貴不作賤。汝作麼生買。僧無對。」

【師云雪竇拈云雪竇擬酬箇價。直令南泉進且無
路。退亦無地。不作貴不作賤。作麼生買。別處容和
尚不得。山僧獨愛此語。然雖如是。雪竇只可作南
泉奴。秪如進且無路。退亦無地。還容得雪竇麼。】

「寶應遇禪師因僧問如何是西來的的大意。遇曰風
送泉聲來枕畔。月移花影到[空/心]前。」

【師曰大小祖師引人向聲色裏作窠臼。好與三十
棒。除卻聲色也與三十棒。秪如老僧聻。點石化為
金玉易。勸人除卻是非難。】

「南泉云三世諸佛不知有。狸奴白牯卻知有。」

【師云試問如何是狸奴白牯知有的事。或曰黃金
國土琉璃地。師子巖前水艸香。作恁麼語話。銜銕
負鞍有日在。】

「香嚴文才禪師依縫州福嚴普公出家。嘗讀證道歌
至幻化空身即法身之句。豁然契悟。乃入還源之室。」

【師云若向這裏悟去。披毛戴角有日在。】

「鹽官安國師一日喚侍者。曰將犀牛扇子來。者曰破
也。安曰扇子既破。還我犀牛兒來。者無對。」

【師云犀牛兒隨扇子破了。就將得來也。是無用之
物。投子云不辭將出恐頭角不全資福作一圓相。
心中書牛字。師云當時鹽官原向侍者根討箇活
潑潑的牛兒。諸方拈頌總是死牛。良久云。老僧恁
麼告報還得麼。】

「俱空契斌禪師因僧問。如何是空劫巳前底事。斌曰
烏龜向火。」

【師云料掉沒交涉。且道過在主家賓家。這裏明得。
方許你會空劫巳前事。如或不明。且看烏龜向火。】

「魯祖寶雲禪師尋常見僧來。便面壁。南泉聞乃云我
尋常向僧道佛未出世時會取。尚不得一箇半箇。他

漝麼驢年去。」

【師云也奇怪。古人拈弄箇事。費卻許多威神。露風
規於百艸頭上。總不放過。釋迦掩室淨名杜口。須
菩提晏坐巖中諸天散花謝法。又何常絕無會取
領意者。南泉作箇語話學人。須知巖頭道雪峰我
當時不與伊道箇末後句。若識得末後句。天下人
沒奈伊何。吁。番令力耕者半作賣花人。】

「大覺方念禪師遊初祖面壁處。忽然契悟。乃曰五乳
峰前好箇消息。大小石頭塊塊著地。」

【師云祖師恁麼悟去。且教面壁僧曰和尚不肯古
人耶。師打一下曰。你還夢見麼。】

「盤山寶積禪師云。諸禪德譬如擲劍揮空。莫論及之
不及。斯乃空輪無跡。劍刃無󲍷。若能心心無知。妙喜
云咄咄咄。我王庫內無如是刀。」

【師云若論本色衲子。實無是刀。若論本色衲子。實
有是刀。一僧哂曰。不見盤山道學者勞形如猿捉
影。喝一喝曰情知你坐在鬼窟裏。】

「雲門澄和尚至。雲棲蓮大師舉高峰海底泥牛話問
門。門推出傍僧曰大眾證明。蓮頷之。」

【師云彼時此語傳之海內。直得須彌震動。大海波
騰。阿脩羅手擎日月。高聲唱曰邪正不分。過由傍
僧。】

「澧州苕溪道行禪師嘗曰。吾有大病非世所醫。」

【師云吾有大病。一物可醫。不識是甚麼物。若拈得
出。可與苕溪同病。】

「雲門澄和尚一日送亡僧回。雲棲問亡僧遷化後向
甚麼處去。門出眾曰謝和尚挂念。棲休去。」

【師云雲門老漢雖善機宜。還得替這僧入涅槃堂
始得。】

「西園曇藏禪師一日燒浴次。僧問何不使沙彌。師撫

掌三下。曹山云一等是拍手撫掌。就中西園奇怪。俱
胝一指頭禪。蓋為承當處不諦當。」

【師云俱胝一指。諸方古宿拈頌揄揚。不翅稻麻竹
葦。曹山引西園一相形比和俱胝承當時便差了。
大眾為復是一期壓捺。為復別有道理。有者道古
人提唱總不可作實法會。理固如此也須要頭腦。
清楚西園撫掌是甚時節。俱胝豎指是何節目。這
裏緇素得出。許你親見西園。否則在人家屋簷下。
住著驢年去在。】

「雲門澄和尚上堂說法竟。問眾曰還有問者麼。若有
出來。祗要打艸驚蛇。一僧纔出門。曰真是一場業地。
卓拄杖下座。」

【師云這老漢圖得一時俊快。不顧後日風波。這片
地從古至今何曾清淨得來。偶然一時打艸。卻被
這僧靠倒。】

「烏臼和尚玄紹二上座參。臼問云二禪客發足何處。
玄曰江西。臼便打。玄曰久知和尚有此一機。臼曰汝
既不會後面箇師僧祗對看。紹擬近前。臼便打曰信
知同坑無異土。參堂去。」

【師云烏臼只管據令而行。彌勒釋迦立在下風。試
問二禪客還甘麼。若甘則瞎卻天下人眼。若不甘
瞎卻烏臼眼。或曰甘與不甘一併收下。也是瞎驢
趁大隊。】

「烏臼問僧近離甚處。曰定州。臼曰定州法道何似這
裏。曰不別。臼曰若不別更轉彼中去。便打。僧曰棒頭
有眼不得艸艸打人。臼曰今日打著一箇。又打三下。
僧便出。臼曰屈棒元來有人喫在。曰爭奈杓柄在和
尚手裏。臼曰汝若要山僧回與你。僧近前奪棒打臼
三下。臼曰屈棒屈棒。曰有人喫在。臼曰艸艸打著箇
漢。僧禮拜。臼曰卻與麼去也。僧大笑而出。臼曰消得

恁麼消得恁麼。」

【師云要做濟下兒孫。須知有這般機用。我坐你立
收放自由。主賓互換血脈貫通。自然風雲凜冽。所
以謂之得大自在。若一棒差排到底了無殺合。不
識曾一覽烏臼語否。今之所謂風斯下矣。】

「則川和尚摘茶次。龐蘊曰法界不容身。師還見我否。
川曰不是老僧泊答公話。士曰有問有答蓋是尋常。
川乃摘茶不聽。士曰莫怪適來容易借問。川亦不顧。
士喝曰這無禮儀老漢。待我一一舉似明眼人。川拋
卻籃。便歸方丈。」

【師云龐公向雪中覓粉。墨上尋煤。則川把定牢關。
不通水泄。可謂頭正尾正。龐公用盡自巳心。笑破
他人口。幸而免者。不為則川所逐。】

「淨盃和尚。凌行婆來禮拜。盃與坐喫茶。婆乃問盡力
道不得底句分付阿誰。盃曰浮盃無剩語。婆曰未到
浮盃不妨疑著。盃曰別有長處不妨拈出。婆歛手哭
曰蒼天中更添冤苦。盃無語。婆曰語不知偏正。理不
識倒邪。為人即禍生。後有僧舉似南泉。泉曰苦哉浮
杯。被這老婆摧折一上。婆後聞。笑曰王老師猶少機
關在。澄一禪客逢見行婆。便問怎生是南泉猶少機
關在。婆乃哭曰可悲可痛。一罔措。婆曰會麼。一合掌
而立。婆曰伎死禪和如麻如粟。一舉似趙州。州曰我
若見這臭老婆。問教口啞。一曰未審和尚怎生問他。
州便打。一曰為甚麼卻打某甲。州曰似這伎死漢。不
打更待幾時。連打數棒。婆聞卻曰趙州合喫婆手裏
棒。後僧舉似趙州。州哭曰可悲可痛。婆聞此語合掌
歎曰趙州眼光爍破四天下。州令僧問如何是趙州
眼。婆乃豎起拳頭。僧回舉似趙州。州作偈曰當機覿
面提。覿面當機疾。報汝凌行婆。哭聲何得失。婆以偈
答曰哭聲師巳曉。巳曉復誰知。當時摩竭國。幾喪目

前機。」

【師云可惜浮盃帶累著王老師。趙州不打澄禪客。
這婆子視秦無人矣。毘耶離城摩竭提國多少奇
特。我此一宗盡底掀翻。是所以光明烜赫照映千
古。設有問老僧。乃曰試舉看。僧纔舉。老僧揶揄曰
話也不會舉。更問甚麼浮盃。僧曰不識和尚如何
舉。老僧打曰可悲可痛。】

「遵布衲浴佛。時藥山曰這箇從你浴。還浴得那箇麼。
遵曰把將那箇來。藥山休去。」

【師云好箇休去。藥山豈不能似今時粗浮暗短之
流。宗旨不分血脈不貫。滿腔是生滅心勝負見。問
箇把將那箇來。便打便喝。掀翻浴盆。亂統一上。好
不知羞。我道藥山若不休去。提將來撇向東洋大
海裏。絕教他浴箇像心像意。待彌勒下生。我還要
他把將那箇來。】

「藥山因僧問平田淺草。麈鹿成群如何射得麈中主。
山曰看箭。僧放身便倒。山曰侍者拖出這死漢。僧便
走。山曰弄泥團漢有甚麼限。」

【師云這僧置箇問頭也不易。及乎發箭原來是箇
死鹿。或幸而他處飲甘露而再生。不失其為威音
王如來始祖。復望空作彎弓式。】

「藥山因僧問學人有疑請師決。山曰待上堂時來與
汝決。至晚上堂。眾集。山曰今日決疑。上座在甚麼處。
其僧出眾而立。山下禪床把住曰。大眾這僧有疑。便
與一推。卻歸方丈。」

【師云是醍醐是毒藥。殺人劍活人刀。】

「藥山久不陞座。一日院主白云大眾久思和尚示誨。
曰打鐘著。時大眾纔集定。便下座歸方丈。院主隨後
問云。和尚許為大眾說法。為甚麼一言不措。山曰經
有經師。論有論師。爭怪得老僧。」


【師云經師論師不失其為藥山於一彈指頃成就
靈山百萬龍神人非人等。有箇漢斷斷不受老漢
顢頇。可以為千佛師。藥山雖用盡伎倆。爭怪得這
僧。】

「丹霞燒木佛院主墮眉須。」

【師云時天實寒。大地人凍死幾半。獨丹霞有出身
之路。不致為害。院主為常住惜責任當言這是常
理。祗如寮舍僧徒鑪煨榾柮熾炭閒談。院主為客
計則吝。為主計則奢。還知丹霞眉鬚被火燎卻賴
得院主救取一半麼。是則龍女頓成佛。非則善星
生陷墜。】

「丹霞訪龐居士。見女子靈照洗菜次。霞曰居士在否。
女子放下菜籃叉手而立。霞又問居士在否。女子提
籃便行。霞遂回。須臾居士歸。女子乃舉前話。士曰丹
霞在麼。女曰去也。士曰赤土塗牛妳。」

【師云維摩會上散花天女與舍利弗用盡神力顯
箇不思議解脫法門。不如靈照一箇菜籃十八代
先靈同受供養。丹霞只見菜籃惜乎不見居士。靈
照若不是箇菜籃。何處覓他父親。居士曰赤土塗
牛妳。非此一端。】

「黃檗希運禪師一日捧缽向南泉位上坐。泉入堂見
乃問長老甚年行道。檗曰威音王巳前。泉曰猶是王
老師兒孫。下去。檗便過第二位。泉休去。」

【師云王老師年尊。何不退位。致使後代兒孫向頭
上屙是何道理。】

「黃檗示眾云。還知大唐國裏無禪師麼。時有僧問諸
方尊宿盡聚眾開法。為甚麼事卻道無禪師。檗曰不
道無禪。秪是無師。」

【師云黃檗一時將箇正法眼擉瞎。要津坐斷。卻被
箇噇酒糟漢一拶粉碎。】


「大慈寰中禪師上堂。山僧不解荅話秪能識病。時有
僧出。寰便歸方丈。」

【師云不是這僧。爭見國手。且道這僧是甚麼病。我
道這問便是還甘麼。】

「趙州到一菴主處。問有麼有麼。主豎起拳頭。州曰水
淺不是泊船處。便行。又到一庵主處。問有麼有麼。主
亦豎起拳頭。州曰能縱能奪能殺能活。便作禮。」

【師云一樣拳頭。兩箇菴主兩樣判斷。一箇拳頭生
銕鑄就純鋼打成。一任挨排還曾動著他絲髮許
麼。然不可不知趙州擇法眼亦不可失二菴主。又
要知趙州落處。不可顢頇不可儱侗。豎起拳頭云。
試定當看。】

「趙州因僧問學人乍入叢林乞師指示。州云喫粥了
也未。云喫粥了也。州云洗缽盂去。其僧因此大悟。後
雪竇云我不似雲門為蛇畫足。直言向你道問者如
蟲禦木。荅者偶爾成文。雖然與麼瞎卻衲僧眼。作麼
生免得此過。諸仁者要會麼。還爾趙州喫粥也未拈
卻這僧喫粥了也。雪竇與你拄杖子歸堂。」

【師云這僧千餘年下又得雪竇一拄杖子。老僧道
且緩緩地。要過趙州橋則易。要闖雪竇關則難。無
風荷葉動。決定有魚行。復云瞎。】

「趙州因僧問如何是祖師西來意。州曰庭前柏樹子。
曰和尚莫將境示人。州曰我不將境示人。曰如何是
祖師西來意。州曰庭前柏樹子。後法眼以此話問光
孝覺。覺曰無。眼曰往來皆謂趙州有此話。上座何得
言無。覺曰先師實無此語。莫謗先師好。」

【師云衲子競頭紛紜柏樹子話。則所尚者豈非話
柄。縱你識得趙州意。還須知有覺銕嘴這一門限
在。卓拄杖一下云。今日要與光孝相見者試道看。
一僧纔出。師便打。僧掀翻香案。師直打趁出。】


「趙州因僧問狗子還有佛性也無。州云無。」

【師云妙喜將僧問一節至趙州荅無處止。令學者
參。但透得無字一切皆明。又五祖演和尚示眾云。
狗子勝貓十萬倍。要須摟破南泉窠窟。掀翻趙老
家私。再看五祖為甚麼平白地上分箇勝負。為復
抑揚之語耶。為復故意扭捏耶。為復一期方便耶。
若作如此見解。不惟不識五祖。要見南泉趙州遠
之遠矣。亦且嘔血有日在。古德一般提箇事。利害
在甚麼處。法性不寬波瀾不廣。不到七通八達。難
以評量古今。卻不是一味蓋抹得去的道理。不見
道。當時摩竭國幾喪目前機。】

「趙州因侍者報大王來也。州云萬福大王。者云未到
在。州云又道來也。」

【師云侍者虛報軍情。趙州望敵輕進。直得雙鳳雲
中扶輦下。六鰲海上駕山來。】

「趙州因二僧相推不肯作第一座。主事白州。州曰總
教他作第二座。事曰第一座教誰作。州曰裝香著。事
曰裝香了也。州曰戒香定香慧香解脫香。」

【師云趙州著箇座元於佛祖位上。使天下叢林無
敢正坐規繩。自此一跌直至于今整理不起。還有
人為法社正紀綱者麼。不必相推請來相見。如無
則山僧擯卻聖僧去也。】

「趙州因僧問至道無難惟嫌揀擇。是時人窠臼否。州
曰曾有人問老僧直得五年分疏不下。」

【師云趙州古佛尚且經年道不得。何況其餘。你們
只管亂開大口。旁僧哂之。師打三下。曰舉似明眼
人看。】

「趙州勘臺山婆子。」

【師云趙州婆子這僧以諸方判斷互有勘破處。臺
山一條路直得七灣八曲無所適從。不若這一隊

漢。總被臺山路勘破。合喫臺山路手中棒。這也免
不得依樣畫貓兒。還知麼。這婆子是箇老滑頭。佛
來也恁麼道。祖來也恁麼道。趙州久經行陣的老
將。豈是尋常行腳之流。這僧踏毘盧之頂超佛祖
之上。若論趙州勘破婆子。蘇盧悉利娑婆訶。婆子
勘破趙州。悉利蘇盧娑婆訶。這僧勘破婆子。蘇盧
蘇盧娑婆訶。臺山勘破諸方。悉利悉利娑婆訶。僧
云和尚聻。師云老僧罪過。】

「趙州因有一婆子。令人送錢。請轉藏經。州受施利了。
卻下禪床轉一匝。乃曰傳語婆。轉藏經巳竟。其人回
舉似婆。婆曰比來請轉全藏。如何秪為轉半藏。」

【師云趙州既受施利。許為轉藏。以不全轉。大失所
望。歷來禪林諸大老拈頌批判。總為那半藏。欲補
趙老之不足。細筭大藏之數。卻也爭不多了。其餘
只待星宿劫千佛出世以補之。或不能。待老僧不
惜腕頭氣力。代為一二。卻也懶下禪床。更不能繞
經周匝。極是省便。分明記取數目。更不可謂老僧
負汝也。】

「趙州因僧問承聞和尚親見南泉是否。州云鎮州出
大蘿葡頭。」

【師云要見南泉則易。要見趙州則難。要見趙州則
易。要見蘿葡則難。還有要見蘿葡者麼。請來與老
僧相見。老僧賣身供養他。不見道拾薪設食。乃至
以身而為床座。】

「金川操禪師請米和尚齋。不排座位。米一到便展坐
具禮拜。操下禪床。米乃坐操位。操卻席地而坐。齋畢。
米便去。侍者曰和尚受一切人供養。今日坐位被人
奪卻。操曰三日後來即受敕在。三日後米果來。曰前
日遭賊。」

【師云當時米和尚一到便席地而坐。絕教金川上

天無路入地無門。直坐到樓至如來出世。我那時
再來與渠相見。以手斫額曰貓。】

「湖南上林戒靈禪師初參溈山。山曰大德作甚麼來。
林曰甲冑全具。山曰卸卻了來與上座相見。林曰卸
了也。山咄曰。賊尚未打卸。作甚麼。林無對。仰山代曰。
請和尚屏卻左右。溈山以手指曰喏喏。林後參永泰
方諭其旨。」

【師云且道上林悟溈山旨耶。悟仰山旨耶。若從溈
山上悟來。甲冑何在。若從仰山上悟來。試問仰山
還曾屏卻也未。若總不恁麼。從自巳領得卸卻箇
甚麼。或曰和尚何得以巳方人。以手指曰喏喏。】

「溈山上堂。僧出曰請和尚說法。溈曰我為你得徹困
也。僧禮拜。」

【師曰須知溈山未上堂早巳徹困也。】

「溈山一日喚院主。主便來。溈曰我喚院主汝來作甚
麼。主無對。又令侍者喚第一座來。座便至。溈曰我喚
第一座汝來作甚麼。座亦無對。」

【師云若是不來有違師命。隨喚而至又觸師嫌。巳
後第一座師自下堂見他便了。】

「溈山一日見劉銕磨來。溈曰老牸牛汝來也。磨曰來
日臺山大會齋師還去麼。溈放身作臥勢。磨便出。」

【師云溈山被銕磨一問。直得倒街臥路。牛馬踐踏。
總不顧也。且道大會齋還去不去。到來日再看。】

「溈山與仰山行次。指前枯樹問仰山云。前頭是甚麼。
仰云只是枯樹子。溈卻問耘田翁。翁亦云枯樹子。溈
云這耘田翁向後亦有五百眾。」

【師云溈山作恁麼語話。耘田翁未肯點頭在。】

「雲巖掃地次。道吾曰太區區生。巖曰須知有不區區
者。吾曰恁麼則第二月也。巖豎起掃帚曰。是第幾月。
吾便休去。玄沙曰正是第二月。」


【師云雲巖果是第二月。玄沙只見第二月。爭者不
是。辨者不真。所以道吾休去。】

「靈雲志勤禪師見桃花悟道。有偈呈溈山云。三十年
來尋劍客。幾回落葉又抽枝。自從一見桃花後。直至
如今更不疑。溈覽偈詰其所悟。乃符契。囑曰從緣悟
得永無退失。善自護持。玄沙聞云諦當甚諦當。敢保
老兄未徹在。」

【師云靈雲若不是玄沙。幾被桃花誤了一生。溈山
也是憐兒不覺醜。或有問老僧靈雲未徹在甚麼
處。曰不妨疑著。】

「仰山在溈山為直歲作務歸。溈問甚處來。仰曰田中
來。溈曰田中多少人。仰插鍬乂手而立。溈曰今日南
山大有人刈茅。仰拔鍬便行。」

【師云作務歸來父子酬唱。直得填溝塞壑無處出
頭。雪竇道仰山被溈山一問直得無繩自縛。死去
十分。還知仰山麼。偶行花下路。驚起樹頭鶯。】

「臨濟見僧來。舉起拂子。僧禮拜。濟便打。又有僧來。濟
亦舉起拂子。僧不顧。濟亦打。又僧來參。濟舉拂子。僧
曰謝和尚指示。濟亦打。」

【師云有賓有主有照有用。其中一棒超諸佛之先。
一棒為列祖頂門。一棒撐天拄地。試揀點看。旁僧
云這老漢向這裏分先分後論佛論祖。師便打。】

「臨濟問僧甚處來。曰定州。濟拈棒。僧擬議。濟便打。僧
不肯。濟曰巳後遇明眼人去在。僧後參三聖纔舉前
話。三聖便打。僧擬議。聖又打。」

【師云竹上泉通竹下水。澗東花發澗西紅。】

「三聖慧然禪師至仰山。山問汝名甚麼。聖曰慧寂。山
曰慧寂是我名。聖曰我名慧然。山大笑。」

【師云仰山向虛空裏穵縫。三聖煉石補天。陳希夷
一覺睡千年。至今不知直是好笑。】


「三聖上堂云。我逢人即出。出則不為人。便下座。興化
云我逢人則不出。出則便為人。」

【師云三聖不為人。不知誤卻多少人。興化便為人。
不知誤卻多少人。還有不誤者麼。相看兩不厭。惟
有敬亭山。】

「桐峰庵主。僧問和尚這裏忽遇大蟲來時如何。主便
作大蟲吼。僧作怖勢。主大笑。僧曰這老賊。主曰爭奈
老僧何。」

【師云桐峰不用棒所以妙。這僧不用喝所以妙。桐
峰大笑這僧亦大笑。梁山泊裏稱豪傑。看來都是
不良人。】

「夾山將示滅。垂語洛浦曰石頭一枝看看即滅矣。浦
曰不然。山曰何也。浦曰他家自有青山在。山曰苟如
是即吾宗不墜矣。」

【師云石頭一枝有賴洛浦。此語墜吾宗者。惜夾山
後語。減價賣絲帛。兒孫盡布衣。】

「白頭因參韶山。山問莫是多口白頭因麼。因曰不敢。
山曰多少口。曰通身是。山曰尋常向甚麼處屙。曰向
韶山口裏屙。山曰有韶山口即得。無韶山口向甚麼
處屙。因無語。山便打。」

【師云撥艸蛇傷惹火燒身。恁麼人在在有之。因禪
多口直得閉殺。韶山無口直得屙殺。】

「巖頭一日參德山。方跨門便問。是凡是聖。山便喝。巖
便禮拜。有人舉似洞山。山曰若不是奯公。大難承當。
巖曰洞山老人不識好惡。錯下名言。我當時一手抬
一手搦。」

【師云還是洞山錯巖頭錯。復云德山有定乾坤的
句。巖頭握閫外之威權。雖二大老猶不免千秋之
下遭人揀點。且看他罅漏必竟在甚麼處。】

「雪峰普請次。路逢一獼猴。峰曰人人有一面古鏡。這

箇獼猴亦有一面古鏡。三聖曰曠劫無明何以彰為
古鏡。峰曰毛生也。聖曰這老漢著甚麼死急。話頭也
不識。峰曰老僧住持事繁。」

【師云好一面古鏡。被二大老椎得粉碎。直至如今
要箇完全也難得。一僧曰老漢又恁麼去也。師云
老僧罪過。】

「雪峰因僧問聲聞見性如夜見月。菩薩見性如晝見
日。未審和尚見性如何。峰打三下。後問巖頭。頭打三
掌。」

【師云雪峰打巖頭打。若論見性如隔羅縠在。】

「雪峰上堂云南山有一條鱉鼻蛇。汝等諸人切須好
看。長慶出曰今日堂中大有人喪身失命。雲門以拄
杖攛向峰前作怕勢。有僧舉似玄沙。沙曰須是稜兄
始得。雖然如是。我即不然。曰和尚作麼生。沙曰用南
山作麼。」

【師云雪峰毒氣薰蒸。長慶拚命挨拶。雲門矢上加
尖。堪作甚麼話。玄沙用南山作麼。巧不如直。然雖
如是。即今還有不被其所薰者麼。不妨出來與老
僧相見。罷罷。救得來巳是不堪了也。】

「雪峰上堂云盡大地撮來如粟米粒大。拋向面前漆
桶不會打鼓普請看。」

【師云會得則埋身千丈。不會則遍地塵埃。】

「雪峰上堂云。諸上座望州亭與汝相見了也。烏石嶺
與汝相見了也。僧堂前與汝相見了也。」

【師云請和尚下涅槃堂裏去。】

「北院通禪師問夾山曰。目前無法意在目前。不是目
前法非耳目之所到。豈不是和尚語。山曰是。院乃掀
倒禪床乂手而立。山起打一拄杖。院乃下去。」

【師云夾山好拄杖。秪是分付遲了。待北院問到豈
不是和尚語處便打。此時北院縱有神用。也措手

不及。雖然如是。北院待夾山打一下始行。是何意
思。弄玉巳隨蕭史去。丹青留與後人狂。】

「芭蕉慧清禪師上堂。拈拄杖云你有拄杖子我與你
拄杖子。你無拄杖子我奪卻你拄杖子。靠拄杖下座。」

【師云老僧即不然。你有拄杖子不是我與的。你無
拄杖子不是人奪你的。與不得奪不得。善用則敲
骨打髓。不善用則當面著賊。芭蕉滯貨只好靠壁。】

「玄沙師備禪師問鏡清。教中道不見一法為大過惡。
且道不見甚麼法。清指露柱云。莫是不見這箇法。沙
曰淛中清水白米從汝喫。佛法未夢見在。」

【師云玄沙幸遇鏡清。若是箇返躑的漢。那裏容得
我常見欺敵者亡。】

「雲門到洞巖。巖問作甚麼來。門云親近和尚來。巖曰
亂走作麼。門曰蹔時不在。巖曰知過即得。門曰亂走
作麼。」

【師云得便宜處失便宜。】

「雲門問臥龍。明巳底人還見有巳麼。龍曰不見有巳
始明得巳。又問長連床上學得底是第幾機。龍曰是
第二機。曰如何是第一機。龍曰緊峭草鞋。」

【師云錦包特石。銕裏綿團。】

「雲門聞齋鼓。曰鼓聲咬破七條。乃指僧曰抱取貓兒
來。良久曰。且道鼓因甚置得。眾無對。乃曰因皮置得。
我尋常道一切聲是佛聲。一切色是佛色。盡大地是
箇法身。枉作佛法知見。如今柱杖但喚作拄杖。見屋
但喚作屋。」

【師云鼓因皮置得。拄杖喚拄杖。屋喚屋。瞎卻雲門
一眾眼即得。如何瞎卻天下人眼。】

「雲門云光不透脫有兩般病。一切處不明面前有物
是一。又透得一切法空。隱隱地似有箇物相似亦是。
光不透脫又法身亦有兩般病。得到法身為法執不

忘。巳見猶存。坐在法身邊是一。直饒透得法身去放
過即不可。子細點檢將來。有甚麼氣息亦是病。」

【師云世尊三昧迦葉不知。迦葉三昧阿難不知。阿
難三昧商那和脩不知。佛祖三昧眾生不知。眾生
三昧山河大地不知。燈籠三昧露柱不知。打破情
識窠臼。掀翻從前鬼窟。柏樹子開花。虛空粉碎。且
道是三昧是病。若撿點得出。好參雲門禪。撿點不
出。不免髑髏前見鬼。試商量看。】

「雲門垂語云。人人盡有光明在。看時不見暗昏昏。作
麼生是諸人光明。自代云廚庫三門。又云好事不如
無。」

【師云雲門代兩語。一語水裏拈星。一語山頭張網。
大唐國裏打鼓。新羅國裏鳴鐘。料掉沒交涉。請歸
堂喫茶。】

「雲門拈杖云凡夫實謂之有。二乘析謂之無。圓覺謂
之幻有。菩薩當體即空。衲僧家見拄杖便喚作拄杖。
行但行坐但坐。不得動著。」

【師拈拄杖云。凡夫二乘緣覺菩薩。總向這裏著倒。
直得行不得坐不得。動不得靜不得。擲下云如今
拋向東洋大海裏。免教向這枯木上生枝生葉。】

「雲門因僧問樹凋葉落時如何。門云體露金風。」

【師云釋迦老子無事向水中撈月。達磨祖師有手
只可擎空。挨得黃檗痛棒。再到睦州折腳。三箇毬
子一時輥來。四下藤條好稱禪佛。豎拂子云。雲門
大師來也。你若向體露金風上見。崖州萬里。】

「雲門問嶺中順維那。古人豎起拂子放下拂子。意旨
如何。順曰拂前見拂後見。門曰如是如是。師後舉問
僧。你道當初諾伊不諾伊。僧無對。門曰可知禮也。」

【師云和尚也須防護口業好。】

「雲門上堂拈起拂子云。這裏得箇入處。去捏怪也。日

本國裏說禪。三十三天有箇人出來喚云。特舍兒擔
枷過狀。」

【師云是時諸天子雨曼陀羅花。摩訶曼陀羅花。曼
殊沙華。摩訶曼殊沙華。旃檀香風。悅可眾心漆桶
不快請過一邊。】

「雲門上堂。眾集門。以拄杖指面前曰。乾坤大地微塵
諸佛。總在裏許爭佛法覓勝負。還有人諫得麼。若無
人諫得。老漢為你諫看。僧曰請和尚諫。門曰這野狐
精。」

【師云這老漢挾勢陵人。取面鏡來。請老漢試照看。
且道面皮厚多少。】

「雲門上堂。眼睫橫亙十方。眉毛上透乾坤。下透黃泉。
須彌塞卻汝咽喉。還有人會得麼。若有人會得。拽取
占波國共新羅鬥額。」

【師云上南京船往福建去。北京人來為甚麼不得
江西信。試道看。】

「風穴延沼禪師上堂云。若立一塵。家國興盛野老顰
蹙。不立一塵家國喪亡野老安帖。於此明得闍黎無
分全是老僧。於此不明老僧即是闍黎。闍黎與老僧
亦能悟卻天下人。亦能瞎卻天下人。欲識闍黎麼。右
邊一拍曰這裏是。欲識老僧麼。左邊一拍曰這裏是。」

【師云喫官酒臥官街。當處死當處埋。妙手何須誇
板拍。三台須是大家推。】

「明招德謙禪師在疾。一日國泰深和尚來問疾。侍者
通報云。深師叔來。明乃令請入方丈。明曰阿㖿阿㖿。
深師叔救取老僧。深云和尚有什麼救處。明舉頭一
覷云咦。眼子烏㖀㖀地。依前是舊時深上座。乃回身
面壁。便不相見。」

【師云高聲喚侍者拏湯來。復云苦哉屈哉。】

「明招與僧擁罏僧問。目前無法意在目前。不是目前

法。非耳目所到。那句是主那句是賓。明指火罏曰與
我向此中拈一莖眉毛得麼。僧曰非但學人盡大地
人喪身失命。明曰汝因甚麼自把髻投衙。」

【師云前不搆村後不搆店。且幸留得箇火罏子。】

「招慶道匡禪師於中路按拄杖問僧云。上窟泥下窟
泥。僧云上窟泥。招打一棒。又問一僧。僧云下窟泥。招
亦打。又問明招。招放下泥擔乂手云。請師鑑招。便休。」

【師云上窟也打下窟也打。放下泥擔便休去。好不
了事。且道是賞伊是罰伊。若撿點不出。也與你一
拄杖。】

「大龍智洪禪師。僧問色身敗壞。如何是堅固法身。龍
曰山花開似錦澗水碧如藍。」

【師云試問大龍還曾夢見堅固法身麼。】

「廣德周禪師因僧問。教中道阿逸多不斷煩惱。不脩
禪定。佛記此人成佛無疑。此理如何。廣曰鹽又盡炭
又無。曰鹽盡炭無時如何。廣曰愁人莫向愁人說。說
向愁人愁殺人。」

【師云不是問津來洞口。安能遊遍武陵春。】

「洞山守初禪師參雲門。門問近離甚處。初云查渡。門
云夏在甚麼處。初云湖南報慈。門云幾時離彼。初曰
八月二十五。門曰放汝三頓棒。初明日卻上問訊。昨
日蒙和尚放三頓棒。不知過在甚麼處。門曰飯袋子。
江西湖南便恁麼去。初於言下大悟。」

【師云雲門到這裏也把不住。使人上頭上臉。會見
老胡一枝掃土而盡。】

「洞山初示眾云言無展事。語不投機。乘言者喪。滯句
者迷。於此四句語中見得分明也。作箇脫灑衲僧根
椽片瓦粥飯因緣。堪與人天為善知識。於此不明終
成莽鹵。」

【師云夜夢不吉題破在壁。君子讀過化為大吉。】


「洞山因都監大保問眼處入正受諸塵三昧起此意
如何。洞山云洞山茶碗裏有太保。太保茶碗裏有洞
山。太保無語。卻將此語問谷隱。隱云不落無言。說問
延慶。慶云喚甚麼作三昧。」

【師云一箇老婆禪。一箇新婦禪。一箇女兒禪。總被
太保折倒了也。】

「奉先深禪師同明和尚到淮河。見人牽網。有魚從網
透出。深曰明兄俊哉。一似箇衲僧相似。明曰雖然如
此。爭如當時不撞入網羅好。深曰明兄你欠悟在。明
至中夜方省。」

【師云一年被蛇咬。三度怕爛草。】

「首山省念禪師因僧問如何是佛。山曰新婦騎驢阿
家牽。曰未審此語甚麼句中收。山曰三玄收不得。四
句豈能該。曰此意如何。曰天長地久日月齊明。」

【師云欽深淵默漆雞頭大將軍除壁虱。】

「龍濟紹修禪師示眾云。具足凡夫法凡夫不知。具足
聖人法聖人不會。聖人若會即是凡夫。凡夫若知即
是聖人。此語具一理二義。若人辨得。不妨於佛法中
有箇入處。若辨不得。莫道不疑。」

【師云辨得來也是艸裏漢。辨不來也是艸裏漢。
龍濟不敢批評。請自領去。】

「法眼禪師因僧問。聲色兩字甚麼人透得。眼即謂眾
曰諸上座且道這僧還透聲色也未。若會此僧問處。
透聲色也不難。」

【師云平地上死人無數。】

「石霜諸禪師問英首座。近離甚處。英曰金鑾。霜曰去
夏在甚處。英曰金鑾。霜曰前夏在甚處。英曰金鑾。霜
曰先前夏在甚處。英曰和尚何不領話。霜曰我不能
勘得汝。教庫下供過奴子來勘。且點一碗茶來與汝
濕口。」


【師云石霜不柰這擔板漢何。只得打箇懸空觔斗。
何不與渠本分艸料。趕出山門。絕教渠一世向金
鑾坐著。】

「大愚芝禪師示眾云。三世諸佛不知有。狸奴白牯卻
知有。乃拈拂子云。狸奴白牯總在這裏放光動地。何
為如此。兩段不同。」

【師云大愚拈箇狸奴白牯還曾夢見麼。】

「大愚因僧問通身是眼。口在甚麼處。愚曰三跳。僧曰
不會。愚曰章底詞秋罷歌韻向春生。」

【師云大愚果有懸河之辨。爭奈這僧無眼。】

「舒州法華全舉禪師到瑯琊覺和尚處。琊問近離甚
處。華曰兩浙。曰船來陸來。華曰船來。曰船在甚處。華
曰步下。曰不涉程途一句作麼生道。華以坐具摵一
摵。曰杜撰長老如麻似粟。拂袖而出。琊問侍者。此是
甚麼人。者曰舉上座。琊曰莫是舉師叔麼。先師教我
尋見伊遂下旦過問上座莫是舉師叔麼。莫怪適來
相觸忤。華便喝。復問長老何時到汾陽耶。曰某時到。
華曰我在浙江早聞你名。元來見解秪如此。何得名
播寰宇。琊遂作禮曰某甲罪過。」

【師云妙喜曰賓則始終賓。主則始終主。二大士驀
劄相逢。主賓互換。直下發明臨濟心髓。苟非徹證
向上巴鼻。具出常情正眼。未免作得失論量。復引
雲門問洞山近離甚處。曰查渡。夏在甚處。曰湖南
報慈。幾時離彼。曰八月二十五。門云放你三頓棒。
為證大慧法眼精明鑑徹千古。使法華瑯琊輝騰。
末後石霜克賓亦得之以發揚。不合為蛇添足。具
眼者試揀點看。】

「法華示眾云釋迦不出世。達磨不西來。佛法遍天下。
談玄口不開。」

【師云法華龍頭蛇尾。】


「天衣義懷禪師示眾云。古人云五蘊山頭一段空。同
門出入不相逢。無量劫來賃屋住。到頭不識主人翁。
有老宿拈云。既不識他當初問甚麼人賃屋。恁麼拈
也太遠在。何故。須知死人路上有活人出身處。活人
路上死人無數。那箇是活人路上死人無數。那箇是
死人路上活人出身處。若撿點得分明。拈卻炙脂帽
子。脫卻鶻臭布衫。」

【師云辨金鋀分玉石。還他天衣古佛。不解出身者
不免向鬼窟裏作活計。這裏甄別得出。正好戴卻
炙脂帽子。穿卻鶻臭布衫。且道與古人是同是別。】


