











了堂和尚語錄卷第二


慶元路天寧禪寺語錄
門人　妙淨　無我　等編

師於至正二十三年癸卯。六月廿七日入寺。指山門
云。千人排門。不如一人拔關。夜暗晝明。天高地厚。

佛殿。燒香云。三世諸佛不知有。狸奴白牯却知有。日
午打三更。面南看北斗。


祖堂。西天東土。𦦨續芳聯。不與凡聖同纏。超然名之
曰祖。

據室。拈主丈。從上老骨柦。向者裡揭示第一義諦。如
青天白日。卓主丈。須彌頂上浪滔天。

拈劄。寶印當空妙。重重錦縫開。靈山付囑。驗在今日。

山門疏。屋裏生涯。有甚難見。聲和響順。形直影端。

三宗諸山疏。各乘願輪。各闡宗猷。嶽聳波騰。龍驤虎
驟。

指座。更不作禮須彌燈王。便乃高陞此座。舉足下足。
惟我自知。陞座拈香祝
聖罷。歛衣就座。湖心和尚白椎云。法筵龍象眾。當觀
第一義。僧出問。赤水求珠。猶是人間之寶。和雲唱出。
固非格外之機。學人上來。請師祝　聖。師云。舜日高
懸億萬春。進云。祝　聖巳蒙師指示。宗乘端的事如
何。師云。旛竿尖上鐵龍頭。進云。二六時中。畢竟如何
體會。師云。月裡仙人巧𦘕眉。進云。將謂少林消息絕。
一花重綻劫前春。師云。切忌亂針錐。乃云。摩竭法令。
披沙揀金。少室家風。守株待兔。二途不涉。別有條章。
所以道。法不孤起。仗境方生。有時拈一莖草。作丈六
金身。有時將丈六金身。作一莖草。不是神通妙用。亦
非法爾如然。直得萬家叢裡。古佛場中。人人常光現
前。箇箇壁立萬仞。堯風與慈風並扇。舜日與慧。日長
明。堪報不報之恩。以助無為之化。然雖如是。衲僧分
上。猶是半提。更須知有全提時節。竪拂子。祝融峰頂

上。露滴萬年松　復舉。保壽開堂。三聖推出一僧。保
壽便打。三聖云。與麼為人。非但瞎却者僧眼。瞎却鎮
州一城人眼去在。保壽擲下主丈。便歸方丈。師云。有
者道。三聖起平地風波。保壽具超方眼目。撿點將來。
鼻孔總在者僧手裏。拈拄杖。若無舉鼎拔山力。千里
烏騅不易騎。湖心和尚再白椎云。諦觀法王法。法王
法如是。

當晚小參。僧問。近離萬松深處。來據雙檜要津。少室
宗乘。請師舉唱。師云。十字街頭石敢當。進云。一言逈
出青霄外。四眾雲臻笑點頭。師云。月似彎弓。少雨多
風。進云。德山小參不答話。洞山小參不點燈。意旨如
何。師云。七棒對十三。進云。可謂了了了時無可了。玄
玄玄處亦須訶。師云。胡人飲乳。反怪良醫　乃云。山
僧道慚先哲。荏苒高年。飯蔬飲水。幸安林下。伏承省
院大人。諸山知識。誤採虗聲。俾主城隍古寺。辭不獲
巳。祗奉命嚴。乍到此山。為眾小參。此乃叢林古式。既
無玄妙可說。何妨據實而論。從上若佛若祖。無非為
一大事因緣故。出現於世。所謂大事因緣者。乃聖凡
共有之靈智也。在聖不增。在凡不減。只為情生智隔。
想變體殊。於三界二十五有。枉受輪轉。菩提心中。皆
為浮虗妄想凝結。拈主丈。如上許多葛藤。拈向一邊。
且道。西天那闌陀寺後。即今有幾人修行。卓主丈。雲
藏無縫襖。鳥宿不萌枝　復舉。達磨大師偈云。吾本
來茲土。傳法救迷情。一花開五葉。結果自然成。松源

老祖云。羲之字畫。入石三分。李杜文章。光𦦨萬丈。師
云。松源老祖用黑荳法。換人眼睛則不無。要明達磨
大師此偈。猶未可在。以拂子畫一畫。路從平處險。人
向靜中忙。

中秋謝首座藏主都寺侍者上堂。仰山夢昇天宮第
二座。說摩訶衍法。壓沙覓油。鳥窠吹起布毛。通侍者
便乃悟去。構角取乳。且道。倒跨三脚驢。蹈翻華藏海。
畢竟又如何話會。以拂子畫一畫。人間秋半。天上月
圓。

上堂。五千教典。一句全該。一擊金槌。十方震動。蝦蟇
跳上梵天。蚯蚓抹過東海。可憐傅大士。處處失樓閣。

開爐兼謝諸山江湖上堂。世界闊一丈。古鏡闊一丈。
火爐闊一丈。賴有明宗知識。具眼象龍。未舉先知。拈
主丈。三面狸奴脚蹈月。兩頭水牯手拏煙。

上堂。車馬喧闐。利名捷徑。紅塵浩浩。酒色樊籠。汝等
諸人。要識文殊普賢大人境界。更莫外求。拈主丈。朝
悠悠暮悠悠。欲窮千里目。更上一層樓。

冬至小參。僧問。時節若至。其理自彰。時臨亞歲。節屆
書雲。如何是自彰底理。師云。閉目食蝸牛。一場酸澀
苦。進云。莫是魯公臺上書雲。漢女宮中測日麼。師云。
汝自已事。合作麼生。進云。自是不歸歸便得。五湖煙
景有誰爭。師云。十八十九。癡人夜走　乃云。無邊剎
境。自它不隔於毫端。十世古今。始終不離於當念。無
空劫巳前自已。無日用現行自已。皓老布裩赫赤。慈

明揭榜堂前。總向鬼窟裡作活計。觀世音菩薩將錢
買胡餅。放下手元來却是饅頭。無事晚來江上望。三
三兩兩釣魚舟　復舉。嚴陽尊者問趙州。一物不將
來時如何。州云放下著。師云。趙州放下著。日午打三
更。樓至拳頭大。波斯鼻孔長。

上堂。舉須菩提尊者巖間宴坐。諸天雨花讚歎。尊者
云。空中雨華讚歎。復是何人。云何讚歎。天云。我是梵
天。敬重尊者善說般若。尊者云。我於般若。未甞說一
字。天云。如是尊者無說。我乃無聞。無說無聞。是真說
般若。師云。者箇說話。大似把髻投衙。抱贓叫屈。撿點
將來。總不得無過。拈主丈卓一下。

佛成道上堂。我佛世尊。棄萬乘金輪之位。逾城出家。
拔劒斬髮。雪山六載。麻麥充飢。夜覩明星。成無上道。
好大眾。我等沙門釋子。在佛光中。不得孤負先聖。不
得埋沒自已。以拂子畫一畫。三十三天撲帝鐘。狸奴
倒上菩提樹。

上堂。舉傅大士云。夜夜抱佛眠。朝朝還共起。起坐鎮
相隨。語默同居止。纖毫不相離。如形影相似。欲識佛
性義。只者語聲是。玄沙云。大小傅大士。只認得箇昭
昭靈靈。驀拈主丈卓一下。雪后始知松栢操。事難方
見丈夫心。

上堂。魯祖面壁。禾山打鼓。秘魔擎叉。金牛作舞。者一
隊漢。竊得些子鬼家活計。各要大開門戶。我此一眾。
東廓上西廊下。山門頭合掌。佛殿裡燒香。切忌撞著

露柱。擊拂子下座。

元旦上堂。僧問。師子出窟時如何。師云。南山起雲。進
云。出窟后如何。師云。北山下雨。進云。欲出未出時如
何。師云。手執夜明符。幾箇知天曉。進云。如何是新年
頭佛法。師云。青絹扇子足風凉。進云。萬法歸真。真歸
何所。師云。三脚蝦蟇著錦襠　乃云。年新月新。日新
時新。不見道。三陽交泰。萬物咸新。拈主丈。山僧主丈
子。不得不新。卓主丈。

元宵上堂。以十鏡喻十法界。以一燈喻一真心。老真
歇說道理則不無。未免旁觀者哂。且道誰是旁觀者。
喝一喝。下座。

上堂。祖師心印。狀似鐵牛之機。有時拈向人前。便道
現成買賣。今朝二月初一。喜見天晴日出。拍禪床下
座。

佛涅槃上堂。諸佛心內眾生。流浪生死。眾生心內諸
佛。證大涅槃。涅槃生死。無二無二分。無別無斷故。以
拂子畫一畫。犀因翫月文生角。象被雷驚花入牙。

上堂。舉靈雲見桃花悟道頌云。三十年來尋劒客。膠
柱調絃。幾回葉落又抽枝。風恬浪靜。自從一見桃花
後。眼似眉毛。直至如今更不疑。有甚用處。擊拂子下
座。

結夏小參。纔見元正啟旦。又逢法歲斯臨。衲僧家便
道。以大圓覺。為我伽藍。身心安居。平等性智。又道。護
生須是殺。殺盡始安居。殊不知。者般殘羮餿飯。喫了

吐不得底。如麻似粟。吐了喫不得底。如麻似粟。拈主
丈。耳裡著不得水。眼裏著不得沙。卓主丈。

結夏上堂。舉天平漪禪師因到西院。居常自言。莫道
會佛法。今時覓箇舉話人也無。西院知一日逢見。乃
召云從漪。漪舉頭。院云錯。漪行兩三步。院又云錯。漪
近前。院云。適來兩錯。是西院錯。是上座錯。漪云。某甲
錯。院云錯錯。漪休去。院云。且在者裏過夏。待共上座。
商量者兩錯。漪當時便行。住院后謂眾云。我當初行
脚時。被業風吹。到汝州思明。長老處。被它連下兩錯。
更留過夏。待共我商量。我不道與麼時錯。發足南方
時。早知道錯了也。師云。留僧過夏尋常事。兩錯商量
也大奇。幾度桑田變滄海。從來𦘕餅不充飢。

聖節上堂。河洛呈瑞。聖人出興。萬國歌謠。均陶至化。
八荒賓貢。共樂昇平。林下衲僧。感恩有分。一聲清磐
一聲佛。願祝吾　皇億萬春。

上堂。舉馬祖大師因百丈南泉西堂三人翫月次。大
師云。正與麼時如何。西堂云。正好供養。百丈云。正好
修行。南泉拂袖便去。大師云。經歸藏。禪歸海。惟有普
願獨超物外。師云。叢林多以刁刀相似。魚魯參差。理
論三大士翫月話。殊不知馬大師鼻孔。失却半邊。

上堂。昨日出郭迎接
御香。聞得兩家說話。一家云。東行不知西行價。爭得
買賣一般。一家云。騎馬不若乘船。爭得往來相似。拈
主丈。生鐵昆侖舞柘枝。笑倒東村王大伯。


上堂。僧問。不重已靈求解脫。往來消息為誰通。師云。
盲人喝賊虎。進云。一言巳出。駟馬難追。師云。靈利師
僧。天然有在。進云。旁觀者哂。師云。乞兒見少利。進云。
慣從五鳳樓前過。手握金鎗賀太平。師云。分明記取。
乃云。華嚴會上一箇善財。法華會上一箇龍女。涅槃
會上一箇屠兒。總是立地成佛底樣子。良久。甜瓜徹
蒂甜。苦瓠連根苦。此土西天十萬程。冬至寒食一百
五。

上堂。舉古德偈云。頻頻喚汝不歸家。白璧無瑕。貪向
門前撒土沙。枯木抽牙。每到年年二三月。螘食生鐵。
滿城開遍牡丹花。鼈咬蝦蟇。擊拂子下座。

解夏小參。盡十方世界。是圓覺伽藍。盡十方世界。是
摩醯正眼。汝等諸人。於九十日內。竪起脊梁端坐時。
焚香禮佛誦經時。觀樓閣市井種種物象時。聞鐘鈴
鑼鼓種種音聲時。乃至拈匙放筯。語默動靜。種種施
為時。還見得親徹也無。若也見得。前無釋迦。後無彌
勒。擲大千於方外。納須彌於芥中。西天蠟人氷。東土
鐵彈子。到者裏總用不著。其或未然。無孔鐵槌成隊
走。可憐滅却少林宗　復舉。雲門大師因夏末問僧
云。夏末秋初。不觸平常。道將一句來。僧無對。自代云。
初三十一。中九下七。師云。盡道雲門大師。賣寶撞著
瞎波斯。殊不知。無端道箇初三十一中九下七。笑破
土地口。擊拂子下座。

上堂。鬪諍為正宗。懈怠為兼修。古聖至言。驗在今日。

以拂子畫一畫。泥金剛既不汗流。石烏龜何曾解語。

上堂。舉禾山德普禪師講席有聲。兩川以義虎稱之。
參方首謁黃龍便問。阿難問迦葉。世尊傳金襴外。別
傳何物。迦葉云。倒却門前剎竿著。意旨如何。龍云。上
人出蜀曾到玉泉不。山云曾到。龍云。曾掛搭不。山云。
一夕便發。龍云。智者道場關將軍。打供與結緣幾時
何妨。山良久。復理前問。黃龍俛首。山趨出。豁然有省。
大驚曰。兩川義虎。不消此老一唾。師云。義虎重詢不
自欺。黃龍俛首益人疑。只將日用金剛杵。要碎多年
鐵疾藜。咄。

開旦過示眾。叢林古式。八月初一。方開旦過。蓋為四
海禪流。者邊過夏。那邊經冬。擇友求師。決擇已躬大
事。今則不然。也無夏也無冬。要住即住。要行即行。忽
然走入荒村古院。覓飯喫。撞著鼻涕垂頤老凍膿。問
云。上人來自大方。如何是上人已躬大事。被它輕輕
問著。直得眼似鼓椎。口如木𣔻。返生異見。增長無明。
所以道。業識茫茫。無本可據者。是也。者等師僧。也喚
作出叢林入保社。異日閻羅老子索飯錢有說在。我
此一眾。不待繁辭。暑退凉生。伏惟珍重。

中秋上堂。貪觀天上月。失却室中燈。古德與麼說話。
面皮厚多少。驀拈主丈卓一下。有來由無本據。黃梅
山中墜腰石。龍朔元年老盧記。

上堂。久病方起。擊鼓陞堂。口吻遲鈍。無可舉揚。新請
藏主。日本國裏高士。侍者燒香問訊。未知落處。上大

人丘乙巳。化三千七十士。可知禮也。擊拂子下座。

九日上堂。今朝九月九。那箇不知有。一琖茱萸茶。從
它酒可賒。五湖真衲子。未舉心先死。天寧與麼告報。
真是真實相為。擊拂子。有意氣時添意氣。不風流處
也風流。

上堂。舉神鼎諲和尚舉南泉道。我十八上。便解作活
計。趙州道。我十八上。便解破家散宅。神鼎云。且道。破
家散宅底好。解作活計底好。初心底人。且依前語。若
是久參宿德。直須破家散宅。更云萬里崖州。師云。有
者道。神鼎和尚縱奪可觀。抑揚有準。殊不知。錯下名
言。天寧門下解作活計底。好與二十棒。破家散宅底。
好與二十棒。不見道。齊之以禮。

開爐上堂。今朝十月初一。叢林是處開爐。我此城隍
古寺。其奈柴炭全無。陳如尊者一場懡㦬。走入露柱
裡去。山門頭金剛神。合掌讚云。好箇古佛家風。直是
超情絕謂。驀拈主丈卓一下。知音知后更誰知。

祖忌拈香。逾沙越漠。歷魏遊梁。九年面壁。皮髓分張。
以香扣爐云。殃害叢林話轉長。

施主至并謝藏主都寺上堂。三界二十五有。因塵勞
而生。六波羅密度門。以布施為最。一大藏教。具有明
文。拈主丈。楊岐栗棘蓬。切忌渾淪吞。

上堂。四大色身。不解說法聽法。肝膽脾胃。不解說法
聽法。虗空不解說法聽法。惟人人分上。歷歷孤明底。
解說法聽法。古人與麼道。抑下多少威光。天寧則不

然。擊拂子下座。

冬至上堂。舉溈山和尚示眾云。仲冬嚴寒年年事。晷
運推移事若何。仰山近前叉手而立。溈山云。誠知你
答不得者話。又問香嚴。嚴云。某甲偏答得者話。溈山
再問香嚴。嚴亦近前叉手而立。溈山云。賴遇寂子不
會。師云。有者道。問既相似。答亦一般。因甚肯一不肯
一。殊不知。溈仰家風。父子雖親。及乎話到誵訛。猶隔
海在。天寧要斷不平。拈主丈卓一下。

上堂。僧問。如何是向上關棙。師云。賊不打貧兒家。進
云。青山隱白雲。行人遊未到。師云。馬瘦毛長。僧禮拜。
師喝一喝　乃云。言無展事。語不投機。承言者喪。滯
句者迷。拈主丈。南天台北五臺。總在山僧主丈頭上。
卓主丈。雨下堦頭溼。天晴又沒泥。

佛成道上堂。六載雪山成底事。長空午夜覩明星。金
烏玉兔昇還墜。換却幾多人眼睛。

上堂。舉水潦問馬祖西來的的意。被馬祖當胷蹈倒。
水潦忽然契悟。起來撫掌呵呵大笑云。也大奇也大
奇。百千三昧無量妙義。只向一毫頭上。便一時識得
根源去。乃作禮而退。師云。叢林中盡道。水潦被馬祖
蹈倒。有箇悟處。殊不知。馬祖當時被水潦塗糊一上。
至今無地逃羞。拈拄杖。千年田八百主。卓主丈。

除夜小參。欲識佛性義。當觀時節因緣。時節若至。其
理自彰。不見僧問古德。年窮歲盡時如何。古德云。東
村王老夜燒錢。者箇說話。叢林中多是隨語生解。且

喜沒交涉。只如僧問楊岐和尚。如何是佛。楊岐云。三
脚驢子弄蹄行。汝又如何商量。直饒向金不博金。水
不洗水處。道得倜儻分明。也是厨中拭缽帛。驀拈主
丈卓一下。塞北千人帳。江南萬斛舟　復說偈云。五
天蒿箭攪支那。雪老冰枯事若何。明日三陽交泰後。
不妨同唱太平歌。

元旦上堂。元正肇祚。鳳曆更新。擊鼓陞堂。合談何事。
天得一以清。地得一以寧。君王得一文明至治。衲僧
得一鼻孔遼天。拈拄杖。且道。拄杖子得一。必竟有何
奇特。以拄杖畫一畫。截斷鄞江水。分開鄮嶺雲。

示眾。叢林在在正蕭然。末法今當一萬年。活計多知
藏鬼窟。全威誰解按龍泉。巳降我虎不須坐。未出睡
蛇那可眠。一句投機播寰宇。杖林山下竹筋鞭。

元宵上堂。一二三四五。新羅與占波鬪額。五四三二
一。燈籠與露柱交參。以拂子畫一畫。井底蝦蟇吞却
月。無言童子口喃喃。

上堂。春山疊亂青。春水漾虗碧。寥寥天地間。獨立望
何極。有者道。雪竇大師。因慈悲之故。有落草之談。天
寧未免為它從頭註破。春山疊亂青。客來須看。春水
漾虗碧。賊來須打。寥寥天地間。阿魏無真。獨立望何
極。水銀無假。擊拂子下座。

結夏上堂。文殊三處度夏。達磨九年面壁。且道意在
於何。以拂子畫一畫。於斯見得。變大地作黃金。攪長
河為酥酪。供養上座。未為分外。其或未然。且𢬵一夏

推尋看。待到秋風別問津。

上堂。毛吞巨海。芥納須彌則且置。千光王靜住如來。
在天寧拂子頭上。禁足九旬。今巳過半。且道功不浪
施一句。畢竟又如何舉唱。良久。氣似鞴袋。令人可愛。

上堂。舉古德云。佛從無依生。若悟無依。佛亦不可得。
佛從無依生。築著磕著。若悟無依佛亦不可得。三十
二相。八十種好。向什麼處去也。以拂子畫一畫。青原
白家三盞酒。喫了猶道未沾唇。

上堂。舉僧問白水本仁禪師。如何是不遷義。仁云。落
花隨流水。明月上高峯。師云。大好不遷義。白水盡力
只道得八成。有問天寧如何是不遷義。只向道。彩鳳
舞丹霄。烏龜鑽破壁。

解夏上堂。桑田成海幾番枯。昨夜西風到井梧。浩浩
塵中須辨主。釋迦彌勒是佗奴。

上堂。舉教中道。居一切時。不起妄念。眼裡著不得沙。
於諸妄心。亦不息滅。耳裏著不得水。住妄想境。不加
了知。蝦蟇跳上梵天。於無了知。不辨真實。蚯蚓抹過
東海。拈主丈。釋迦老子來也。卓主丈。龍門無宿客。龜
鶴自成仙。

示眾。埋頭玄妙語言間。掉臂幾人能過關。夢境風波
空險惡。覺天日月本寬閒。定光金地遙招手。迦葉靈
山獨破顏。我欲從頭重勘過。免教一向管窺斑。

重陽。謝丞相施財修佛殿。并謝西堂監收上堂。柱石
皇家。金湯佛法。還佗大力量人。田中稻熟及時收。顆

粒圓成免外求。此是衲僧用處。且道文殊是七佛之
師。因甚在釋迦會下聽法。以拂子畫一畫。三年逢一
閏。九日是重陽。

上堂。舉羅漢南禪師示眾云。紅霞穿碧落。白鷺點滄
洲。不是寒山子。時來古渡頭。騎駿馬驟高樓。萬里銀
河輥玉毬。別明真解脫。撥火覓浮漚。亦和一偈。舉似
大眾。直下蒼龍窟。踢翻鸚鵡洲。波斯入閙市。幾箇不
回頭。擊鐵鼓臥龍樓。八十翁翁輥繡毬。娘生雙眼活。
莫認海水漚。擊拂子下座。

上堂。一月普現一切水。一切水月一月攝。永嘉大師
盡其神力。只道得一半。拈主丈。物見主眼卓竪。鳳棲
不在梧桐樹。

退院上堂。古德云。住則孤鶴冷翹松頂。去則片雲忽
過人間。天寧則不然。識得自家觀自在。塵塵剎剎可
投閒。

天童禪寺語錄
門人　文暐　雲澹　等編

師入寺。指山門云。重重無盡華藏海。重重無盡樓閣
門。不勞彈指。一超直入。

佛殿。燒香云。佛身無為。不墮諸數。石牛闌古路。一馬
生三寅。

祖堂。鐵額銅頭。驢腮馬頷。若謂傳佛心宗。一一重須
勘驗。

據室。拈主丈。摩竭法令。少室真規。把住則泥沙匿耀。

放行則𤇅薩舒光。靠主丈。

拈劄。百千法門。一印印定。大功不宰。大方無外。

山門疏。建法幢。立宗旨。四海象龍。一家桃李。

諸山疏。各各具大眼目。各各扶樹宗乘。六月黃河徹
底氷。

江湖疏。地北天南。收罾罷釣。龍象蹵蹈。非驢所堪。

指座。此座高廣。吾不能陞。與麼說話。謾新天童不得。
遂驟步登座。拈香祝
聖罷。歛衣就座。上首白椎云。法筵龍象眾。當觀第一
義。師云。我宗無語句。亦無一法與人。放一線道。有可
商量。莫有逈脫根塵。獨超言象者麼。僧問。九隴屹半
空。雙池漾虗碧。絕勝古覺場。萬指同棲息。欣逢為
　國開堂。極則宗乘。請師提唱。師云。西天胡子沒髭鬚。
進云。與麼則　皇恩佛恩。一時報畢。師云。獅子不咬
麒麟。進云。祇如三聖道。我逢人既出。出即不為人。興
化云。我逢人即不出。出即便為人。意旨如何。師云。千
聞不如一見。進云。可謂蒲團時倚無餘事。永日寥寥
謝太平。師云。不是弄潮人。爭入洪波裡。僧禮拜歸眾。
師乃云。法隨法行。法幢隨處建立。有時向十字街頭。
拋沙撒土。有時向千峰影裏。嘯月披雲。喚作建立法
幢。埋沒自已。不喚作建立法幢。孤負先聖。衲僧家。機
如掣電。眼似流星。到者裏。也須明白始得。天左施地
右轉。日東上月西落。黃河三千年一清。蟠桃三千年
結實。且道不拘凡聖。不落古今。畢竟又如何話會。竪

拂子。天高群象正。海闊百川朝　復成一偈。舉似大
眾。真空妙有不相干。盤走珠兮珠走盤。竪亞摩醯頂
門眼。大千沙界掌中觀。上首復白椎云。諦觀法王法。
法王法如是。

當晚小參。僧問。承教有言。止止不須說。我法妙難思。
如何是難思底法。師云。一二三四五。進云。恁麼則昔
日五千增上慢。今朝大眾釋疑情。師云。專為流通。進
云。急水江頭須下釣。如何釣得巨鼇歸。師云。你祇要
勘破新長老。進云。與麼則師子窟中無異獸。象王行
處絕狐蹤。師云。你眼似鼻孔　乃云。似地擎山。不知
山之孤峻。如石含玉。不知玉之無瑕。達磨大師來自
五天竺國。便云。吾本來茲土。傳法救迷情。一華開五
葉。結果自然成。金不博金。六祖大鑑禪師云。菩提本
無樹。明鏡亦非臺。本來無一物。何處惹塵埃。水不洗
水。自后宗風廣被天下。德山棒如雨點。臨濟喝似雷
奔。秘魔擎叉。禾山打鼓。俱胝竪指。雪峰輥毬。汾陽莫
妄想。趙州喚喫茶。者一隊老骨查。鬼面神頭。千差萬
別。爭奈鼻孔總在新天童手裡。拈主丈。千年桃核裏。
元是舊時仁　復舉。前住當山啟禪師因僧問。學人
卓卓上來。請師的的。禪師云。我者裏一痾便了。有甚
卓卓的的。師云。者僧好箇問端。大似眼中著屑。啟禪
師作家手段。不能腦后抽釘。

開爐上堂。舉此菴師祖偈云。開爐今歲無柴炭。潦倒
情懷實不安。寒氣四山來得重。大家收足上蒲團。亦

成一偈。舉似大眾。無柴無炭尋常事。懶把家私說向
人。撥著冷灰重發𦦨。三冬和氣藹如春。

祖忌拈香。得得西來。有何奇特。一葦渡江。九年面壁。
奴呼釋迦。婢視彌勒。若謂分皮分髓。隻履西歸。檢點
將來。分文不直。遠諱之晨。爇此枯木。聊表世儀。

上堂。舉長沙岑和尚。因張拙秀才看佛名經。乃問。百
千諸佛。但聞其名。未審居何國土。長沙云。黃鶴樓崔
顥題后。秀才曾題否。秀才云未曾題。長沙云。得閒何
妨題取一篇好。師云。張拙秀才被長沙一坐。直至如
今起不得。天童今日為張拙秀才雪屈去也。拈主丈。
蘇盧蘇盧。靠主丈下座。

上堂。山中往年曾有更壺。或陰霾晝起。密雲夜作。專
為報更。執爨者有準。以致雲堂海眾。禪誦食息。不失
其時。新禪師作記。文辭奇古。石刻猶存。第未知更壺
廢弛之餘。今留何所。此乃為住持者。檢點家私之一
端。不可作佛法商量。不可作世諦流布。擊拂子下座。

上堂。三條椽下。七尺單前。提箇話頭。密密體究。忽然
穿透虗空。亦非分外事也。其或未然。有寒暑兮促君
壽。有鬼神兮妬君福。

上堂。毗盧藏海。清淨湛然。一擊金槌。聖凡罔措。龍吟
霧起。虎嘯風生。八十翁翁輥繡毬。草菴卸下瑠璃瓦。

冬至小參。僧問。群陰剝盡。一陽復生。小人道消。君子
道長。衲僧分上。畢竟如何。師云。猛虎口中撑玉筯。進
云。恁麼則一氣不言含有象。萬靈何處謝無私。師云。

攻乎異端斯害也矣。進云。學人未曉其中旨。請師方
便再宣揚。師云。榑桑人種陜西田。進云。便恁麼去而
如何。師云。拔劒攪龍門。進云。謾某甲一人即得。爭奈
大眾眼何。師云。合取狗口　乃云。靈光不昧。萬古徽
猷。智鑑洞明。十虗普應。時臨亞歲。節屆書雲。擊動法
鼓。大眾雲集。一一天真。一一明妙。更待說箇什麼。若
說有法。又被有礙。若說無法。又被無礙。若說不有不
無法。又被不有不無礙。若說不不有不不無法。又被
不不有不不無礙。雲從龍風從虎。聖人作而萬物覩。
日可冷月可熱。眾魔不能壞真說。以拂子畫一畫。黃
檗樹頭懸蜜果。無言童子唱巴歌。復成一偈。舉似大
眾。塵塵自已光明藏。法法何曾有去來。謾道一陽生
地底。競觀葭管動飛灰。

上堂。冬至月頭。賣被買牛。冬至月尾。賣牛買被。此是
三家村裡。田厙翁底言語。雖然其驗如神。不見道。觕
言及細語。皆歸第一義。若謂第一義。衲僧門下。正是
誑嚇閭閻。拈主丈。三邊不用安戈甲。萬里歌謠謝太
平。

看藏經上堂。今人看古教。未免心中閙。欲免心中閙。
須知看古教。古德與麼說話。也有權也有實。也有照
也有用。未免有一處誵訛。良久。阿耨達池深四十丈。
闊四十丈。也要諸人共知。

上堂。僧問。如何是佛。師云。八角磨盤空裡走。進云。如
何是法。師云。赤脚蹈冰稜。進云。如何是僧。師云。井底

種林禽。進云。如何是一體三寶。師云。驊騮將捕鼠。不
及跛猫兒。僧禮謝　師乃云。佛祖向上巴鼻。諸人本
地風光。覷得破者。銀山鐵壁。覷不破者。銀山鐵壁。且
道。一大藏教。是箇切脚。畢竟喚什麼作正文。拈主丈。
興化棒頭知落處。笑看千嶂起風雷。

臈八上堂。六年修道魚投網。午夜觀星鶴出籠。嚇鬼
謾神二千載。塵毛剎海撼腥風。

上堂。未達境惟心。起種種分別。達境惟心巳。分別則
不生。者箇說話。老僧三十年前得受用。三十年后不
得受用。蟭螟蟲吞却階前下馬臺則不問。汝等諸人。
長年喫飯。還曾咬著一粒沙麼。擊拂子下座。

上堂。舉僧問雲門。如何是雲門一曲。門云。臘月二十
五。師云。臘月二十五。喚作雲門曲。聞者耳須聾。唱者
舌須禿。南地竹兮北地木。六六依然三十六。

除夜小參。僧問。爆竹聲中殘臘盡。請師直示少林宗。
師云。潘閬倒騎驢。進云。心是根法是塵。兩種猶如鏡
上痕。痕垢盡時光始現。心法雙忘性即真。如何是性
即真。師云。劒去久矣。汝方刻舟。進云。與麼則野老不
知堯舜力。鼕鼕打鼓祭江神。師云。螺螄吞大象　乃
云。古來吾宗旺化。不拘院之大小。不分職之東西。非
特長連床上。一念萬年。至於開田燒畬。負舂運薪之
際。未甞不互相激揚。貴乎發明千聖頂𩕳上不傳之
妙。上至王公卿士。下及耕牧樵漁。徹證向上巴鼻者。
比比有焉。今則不然。雖千礎萬指之剎。以西來單傳

直指之宗。視為桎梏。縱有言說。罕究根源。懈於夙興。
多缺參會。禮法囿於世故。不明因果愆尤。我此一眾。
智識不凡。敢望即事即理同德同心。支大廈之將傾。
回狂瀾於既倒。不踐今時近跡。堪躡古聖遐蹤。不見
北禪賢禪師歲夜小參云。年窮歲盡。無可與諸人分
歲。且烹箇露地白牛。炊黍米飯。向榾柮火。唱村田樂。
何故。免見倚佗門戶傍佗牆。剛被時人喚作郎。下座
歸方丈。少時有倚遇上座入方丈。喚云。和尚門外有
公人來。禪云作什麼。遇云。道勾和尚納筋角。禪遂捋
下頭帽拋在地。遇乃從地拾之。禪便擒住云。捉賊捉
賊。遇却將帽覆禪頂云。天寒且還和尚。禪呵呵大笑。
大小北禪。雖則大開東閤。未免與賊過梯。遇上座無
端禍出私門。也是垛生招箭。檢點將來。總欠悟在。天
童今夜歲盡年窮。不惜口業。牽枝引蔓。鼓動臍輪。無
非真實相為。切希勉旃　復成一偈。舉似大眾。西祖
意如何。年光飛箭過。撥波求火少。擔草棄金多。妙湛
非它佛。塵勞即自魔。莫教開却眼。鷂子過新羅。

歲旦上堂。舊歲巳去。新歲復來。長空雪霽。大地春回。
垃圾堆頭。真燈𦦨發。荊棘叢裡。智慧花開。萬法雖云
一理該。三臺還是大家催。擊拂子下座。

上堂。空萬法於一心。了眾味於一舌。不見有異相眾
生。同成學般若眷屬。拈主丈。摘楊花摘楊花。長慶有
願不撒沙。

元宵上堂。不栽無影樹。不吹無孔笛。牛角長三寸。兔

角長八尺。且道一燈然百千燈。燈燈無盡。畢竟又如
何限量。良久。唱歌須是帝鄉人。

上堂。僧問。昭昭於心目之間。而相不可覩。晃晃於色
塵之內。而理不可分。既於心目之間。為什麼不覩其
相。師云。前行不到。末后太過。進云。恁麼則雲散家家
月。師云。令我攢眉。進云。學人不會。師云。脚下泥生。

乃云。長觜鳥芳樹不棲。摩斯迦滄溟不入。龍泉與刀
斧同鐵。利鈍懸殊。良驥與駑駘同途。遲速有異。以拂
子畫一畫。花須連夜發。莫待曉風吹。

上堂。舉僧問西堂。有問有答。賓主歷然。無問無答時
如何。西堂云。怕爛却去那。僧問長慶。有問有答。賓主
歷然。無問無答時如何。長慶云。相逢盡道休官去。林
下何曾見一人。師云。西堂慣於順風揚帆。長慶妙在
逆風把柂。總巳坐斷者僧舌頭。雪竇云。何不與本分
草料。雪上加霜。

上堂。玲瓏巖下。翠鎖亭前。古往今來。頂笠腰包。一瓶
一錫。好箇衲僧。圖𦘕常在諸人眼睛裡。還曾覰著也
麼。擊拂子下座。

上堂。千種言萬般解。只要教君長不昧。拈主丈。石頭
和尚來也。卓主丈。

上堂。舉真淨和尚示眾云。頭陀石被莓苔裹。卓筆峰
遭薜茘纏。羅漢院一年度三箇行者。歸宗寺裏參退
喫茶。師云。老真淨當時平常說話。後來叢林中。不應
作奇特商量。天童寺裏。新請知事。宜火速造米揍足

官粮。不見道。若要寬先解官。便下座。

上堂。飲光論劫坐禪。布袋終年落魄。質庫何曾典牛。
蟻子不食生鐵。占波國人語言難辨。一二三四五。虗
空缺處補。五四三二一。黃昏候日出。拍禪床下座。

退院上堂。百尺竿頭拋鐵網。千峰頂上棹金船。行來
此日難行事。了得前生未了緣。

了堂和尚頌古
門人　思謙　普莊　等編

舉釋迦世尊初降生時。一手指天。一手指地。周行
七步。目顧四方云。天上天下。唯吾獨尊。后雲門大
師云。我當時若見。一棒打殺。與狗子喫。貴圖天下
太平。頌曰。

分手指天并指地。千奇百怪展家風。雲門有口好挂
壁。剛要重論蓋代功。

舉世尊一日陞座。文殊白椎云。諦觀法王法。法王
法如是。世尊便下座。

法王法令。恢廓無涯。一聲椎下。要定誵訛。西天東土
二千載。引得兒孫撒土沙。

舉世尊臨般涅槃時。告諸弟子曰。若謂吾滅度。非
吾弟子。若謂吾不滅度。亦非吾弟子。

滅度不滅度。開口沒來由。雲自帝鄉去。水從江漢流。

舉阿難問迦葉云。師兄。世尊傳金襴外。別傳何物。
迦葉召阿難。阿難應諾。迦葉云。倒却門前剎竿著。

金襴之外傳何物。三昧由來各不知。倒却門前剎竿

著。阿難從此釋狐疑。

舉維摩經云。其施汝者。不名福田。供養汝者。墮三
惡道。

一溪流水自忙。萬疊青山不老。戴嵩牛臥夕陽。韓幹
馬嘶芳草。

舉菴婆提女問文殊云。明知生是無生之法。為甚
却被生死之所流轉。文殊云。其力未充。

生死所流。其力未充。蛇吞鼈鼻。虎咬大蟲。

舉僧問趙州。如何是祖師西來意。州云。板齒生毛。

西來有甚意。板齒不生毛。喫粥洗缽了。茅檐日又高。

舉臨濟大師凡見僧入門便喝。

當陽一喝似轟雷。也是重添醉后杯。今古罕逢穿耳
客。與誰𢹂手上高臺。

舉藥山儼禪師因遵布衲作殿主。浴佛次。藥山云。
汝只浴得者箇。且浴不得那箇。布衲云。把將那箇
來。藥山便休去。

者箇那箇。總成滯貨。眨上眉毛。早巳蹉過。藥山休去
太顢頇。今日分明重說破。

舉文殊所說般若經云。清淨行者。不入涅槃。破戒
比丘。不入地獄。

一心了了元非有。萬物芸芸不可齊。泉領藕花歸洞
口。月移松影過溪西。

舉丹霞到一荒院。遇夜取木佛燒火向。院主乃呵
責曰。何得燒我木佛。霞以主丈撥灰云。燒取舍利。

院主云。木佛何得有舍利。霞云。若無舍利。更取兩
尊燒。院主嗣后眉鬚墮落。

丹霞行脚投荒院。正是天寒地凍時。木佛拈來燒火
向。無端院主墮眉鬚。

舉南陽忠國師。因唐肅宗皇帝問。如何是無諍三
昧。師曰。檀越蹈毗盧頂上行。帝曰。寡人不會。師云。
莫認自已清淨法身。

君王出語世無如。拶倒南陽老古錐。清淨法身云莫
認。也將魚目換明珠。

舉僧問古德。年窮歲盡時如何。古德云。東村王老
夜燒錢。

東村王老夜燒錢。五鳳樓前舉鐵鞭。笑殺太原孚上
座。角聲吹徹髑髏穿。

舉德山凡見僧入門便棒。

宗師一等太垂慈。白棒逢人驀面揮。走遍江南與江
北。滿身煙水孰知歸。

舉僧問溈山。如何是百丈真。山下禪床叉手立。僧
又問。如何是和尚真。山復上禪床坐。

清溪道士人不識。上天下天鶴一隻。洞門深鎖碧窓
寒。滴露研朱點周易。

舉達磨大師自梁涉魏。至洛陽少林。面壁而坐。經
九年。二祖傳法。

觀音示跡。梁王罔識。折葦渡江。少林面壁。直指單傳
太險𡾟。一華五葉成狼藉。


舉昔有一座主。常念彌陀號。有小師喚云。和尚。主
回首。小師不顧。如是數四。主叱之。小師云。和尚幾
年喚佗即得。某甲纔喚便發惡。

幾年喚佛渾無事。數度喚師還發嗔。誰握龍泉遶天
下。當陽能報不平人。

舉六祖大師因風颺剎旛。二僧對論。一云風動。一
云旛動。往復曾未契理。六祖云。不是風動。不是旛
動。仁者心動。二僧悚然。

非風旛動。仁者心動。拈得眼睛。打失鼻孔。祖師真是
好知音。多向枯樁舊處尋。

舉南泉和尚云。心不是佛。智不是道。

昨日種冬瓜。今朝栽茄子。生涯勝舊年。何樂到如此。

舉木平道禪師因僧問。如何是祖師西來意。平云。
石羊頭子向東看。

臨機開口不相謾。要使醍醐透頂寒。有問西來祖師
意。石羊頭子向東看。

舉香林和尚因僧問。如何是衲衣下事。林云。臈月
火燒山。

衲衣下事。臘月燒山。問來語切。答去機閒。千里參玄
士。徒教賣布單。

舉僧問首山。如何是佛法的的大意。山云。楚王城
畔汝水東流。

首山和盤托出。者僧喚不回頭。日日楚王城畔。滔滔
汝水東流。


舉盤山一日出門。見舁喪歌。即振鈴云。紅輪決定
沈西去。未委靈魂往那方。幕下孝子哭云哀哀。山
忽有省。

謌郎聲未絕。孝子哭哀哀。大小盤山老。無端落賺來。

舉紫湖門下立一牌。牌上書云。紫湖有一狗。上取
人頭。中取人心。下取人脚。擬議即喪身失命。新到
相看。便喝云看狗。纔回首。湖便歸方丈。有問如何
是紫湖狗。云嘷嘷。

紫湖喝僧看狗。是誰親遭一口。茫茫走遍西天。得得
藏身北斗。

舉僧問智門。蓮花未出水時如何。門云蓮花。出水
后如何。門云荷葉。

蓮花與荷葉。自古到如今。出水未出水。何勞著意尋。

舉僧問古塔主。如何是佛。主云莫莫。又問如何是
祖師西來意。主云莫莫。

莫莫祥麟。只有一隻角。黃頭碧眼笑欣欣。八臂那吒
空發惡。

舉僧問巖頭。浩浩塵中。如何辨主。頭云。銅沙鑼裡
滿盛油。

眼中著屑。腦後抽釘。金不博金。水不洗水。挽之不後
推不前。獼猴上樹尾連顛。

舉鄂州無等禪師謁王常侍。辭退纔出門。王乃召
云和尚。師回首。王遂敲露柱三下。師以手作圓相。
撥三撥便行。


嚇鬼謾神。橫該竪抹。露柱三敲。圓相三撥。拈起死蛇。
解弄也活。咄咄咄。

舉五臺秘魔巖和尚。常持一木杈。凡見僧來。遂提
起杈云。什麼魔魅。教汝出家。什麼魔魅。教汝行脚。
道得也杈下死。道不得也杈下死。速道速道。

秘魔巖下老魔精。立箇門庭鐵膽驚。好似霍山親到
後。至今四海樂昇平。

舉黃檗因南泉問。黃金為城。白銀為壁。此是甚人
居止處。檗云。聖人居處。泉云。有一人居何國土。檗
近前叉手。泉云。道不得。何不請王老師道。檗云。有
一人居何國土。泉云可惜許。

可惜許可惜許。知音不在頻頻舉。當年黃檗與南泉。
全身輥在草窠裡。

舉曹山因僧問。世界恁麼熱。向甚處回避。曹山云。
鑊湯爐炭裡回避。僧云。鑊湯爐炭裏。如何回避。曹
山云。眾苦不相到。

世界恁麼熱。誰云回避難。鑊湯爐炭裏。著得老曹山。

舉僧問趙州。承聞和尚親見南泉是否。州云。鎮州
出大蘆菔頭。

南泉何曾親見。好手還它趙州。拈出鎮州蘆菔。塞斷
衲僧咽喉。

舉盤山垂語云。三界無法。何處求心。

三界本空。一心何有。水上捺葫蘆。空中翻石臼。鐵牛
不怕獅子吼。


舉僧問趙州。萬法歸一。一歸何處。州云。我在青州
作一領布衫重七斤。

萬法歸一一何歸。誰將圓木逗方孔。趙州曾在青州
時。作領布衫七斤重。

舉馬大師不安。院主問。和尚近日尊位如何。大師
云。日面佛月面佛。

院主問來元自易。大師答去亦非難。無絃一曲天然
別。地北天南誰解彈。

舉僧問雲門。如何是法身。門云。六不收。

雲門六不收。土宿倒騎牛。踢翻四大海。直上五雲樓。

舉僧問趙州。如何是趙州。州云。東門西門南門北
門。

烏飛并兔走。清曉復黃昏。趙州如來識。東西南北門。

舉俱胝和尚凡有所問。只竪一指。

竪一指。老俱胝。電光匪急。石火猶遲。從來佛法無多
子。只許狸奴白牯知。

舉僧問香林。如何是祖師西來意。林云。坐久成勞。

衲僧門下。不在忉忉。西來祖意。坐久成勞。

舉僧問百丈。如何是奇特事。丈云。獨坐大雄山。僧
禮拜。丈便打。

有問如何奇特事。便云獨坐大雄山。待它禮拜劈脊
打。也似波斯念八還。

了堂和尚讚語
門人　宗遠　思廉　等編


無量壽佛

稽首樂邦大導師。嚝劫乘茲大願輪。猶如杲日昇虗
空。群生蒙益無窮巳。演暢微妙最上乘。舌相遍覆三
千界。羣生迷妄久逃逝。廣開攝受方便門。一志誠心
二深心。三者回向發願心。塵勞業謝閻浮提。九品咸
生安養土。七重樹聳諸般樂。重重珠網光交羅。四色
華敷八德池。池中香水恒充滿。白鶴孔雀鸚鵡等。異
口同出和雅音。物我互融宣法化。實非罪報之所生。
導師功德難思議。我說持尺量虗空。樂邦殊勝難思
議。我說持蠡測巨海。徹見本性自彌陀。諦了惟心自
淨土。十方剎海悉鎖殞。十方如來同證明。

維摩居士

我觀古聖出興。無非不思議力。居士示疾毗耶。尤非
世智能測。借寶座於燈王。請缽飯於香積。如置棗葉
鍼鋒。斷取妙喜佛國。彈偏擊小兮。眼觀東南。歎大褒
圓兮。意在西北。願展纖毫神通。頓釋群生蒙惑。既云
文字性空。何對文殊一默。

普賢大士

稽首普賢大士。大行大願度生。無邊法界微塵。一一
塵中徧入。塵中所有寶剎。剎剎咸有大士。手執妙蓮
經卷。端坐雪色象王。羣生一念相應。大士即見其前。
群生業海未空。大士行願無盡。十方虗空為口。百億
須彌為舌。讚揚大士功德。功德云何讚揚。

觀音大士


三界群有。自昧已靈。見不超色。聽不出聲。大士示見。
非一方便。宴坐觀空。空何所見。十方擊鼓。聞無不圓。
縛脫無二。根塵同源。真慈非慈。真說無說。萬國行春。
千江印月。十四無畏。剎剎全彰。四無量心。塵塵普應。
眾生界上幾曾迷。剛道圓通耳根證。

虗空可量。鐵壁可入。大士示見。言思莫及。或定或慧。
或慈或威。不違本誓。普應羣機。

手裡輪珠脚下蓮。天邊明月水中天。度生悲願自無
盡。那箇眾生覺未圓。

全身是此經。有口道不得。大啟圓通門。端坐盤陀石。

大士經文。不即不離。空覺極圓。匪同匪異。一毫端上
示圓通。午夜金烏海底紅。

玉貌雲鬟貌不如。閻浮界上示真慈。紅塵浩浩人如
海。籃裡金鱗賣與誰。

布袋和尚

蔣公無事趂憨僧。背上何曾有眼睛。盡謂長汀出彌
勒。至今流水洗難清。

撫人背覓一文錢。走街頭擔條主丈。龍華會上補處
尊。弄出許多窮伎倆。

不在威音前。不落迦文後。打開破布囊。囊裡般般有。
鼻孔分明失半邊。噴嚏也成師子吼。

金陵真覺大士

弊衣徒跣髮垂肩。誰謂僧繇𦘕不全。別有示人奇怪
處。剪刀鏡尺杖頭懸。


戒香啞女

長廓生帚掃塵埃。曠劫深乘悲願來。滯句承言滿寰
宇。故將啞口向人開。

描金渡水羅漢

毗盧藏海。湛然恒寂。一念瞥興。昇沈罔極。粵有聖師。
四果極位。應供十方。親承佛記。少展神通。涉海騰空。
煙笻雨笠。風虎雲龍。誰把黃金。幻描異相。載禮載瞻。
捫空追響。

自達磨大師。至歸源老人。凡二十八代。天台
比丘嗣曇藏主。命工各繪真像。請讚

初祖達磨大師

西天毒種。東土妖孽。直指單傳。千差萬別。對梁王道
箇不識。𦘕虎成貍。逢宋雲手𢹂隻履。證龜成鼈。大千
沙界絕行蹤。高圓熊耳峰頭月。

二祖可大師

望真丹有大乘器。立雪齊腰斷臂人。了了常知言莫
及。華開鐵樹不干春。

三祖粲大師

覓罪不可得。與汝懺罪竟。匿跡皖公山。無私大圓鏡。

四祖信大師

是誰縛汝。來求解脫。腦後抽釘。死中得活。我今無心。
諸佛豈有。掇轉南辰。移來北斗。

五祖忍大師

問法未由。栽松無暇。七歲歸來。翻成話杷。傳承祖父

舊家私。剛向人前索高價。

六祖能大師

倩人書壁。半夜傳衣。從頭怪異。徧界光輝。

南嶽讓和尚

修證則不無。汙染則不得。磨磚作鏡時。平地生荊棘。

馬祖一禪師

即心即佛。非佛非心。袖頭取領。腋下剜襟。剛被龐翁
閒指註。妙彈一等無絃琴。

百丈海禪師

野鴨飛過去。驀鼻拽教回。伯牙與子期。不是閒相識。
明朝馬祖陞堂。無端卷却拜席。

黃蘗運禪師

捧却一副缽盂。坐在南泉位上。有問幾時行道。便云
威音巳前。硬如生鐵軟如綿。遇著知音笑揭天。

臨濟玄禪師

黃蘗堂前曾喫攧。高安灘上始翻身。分明一箇白拈
賊。大樹陰涼天下人。

興化獎禪師

平欺旻德。痛打克賓。鉤頭有餌。眼裡無筋。

南院顒禪師

特來禮拜和尚。恰遇寶應不在。倦鶴投林。獰龍戲海。

風穴沼禪師

空山古寺。單丁七年。乞村落以活命。對萬象而談禪。
祖祖相傳正法眼。免教滅在瞎驢邊。


首山念禪師

迦葉不聞聞。世尊無說說。者箇閒公案。何勞強分別。
幾多明眼人。一片紅爐雪。獨許念法華。笑它老風穴。

汾陽昭禪師

逆行順行天莫測。父母亡靈祭一回。座下六人成大
器。胡僧請法不虗來。

慈明圓禪師

遠道阻重兵。易衣類廁養。大法既悟明。高名滿穹壤。
泉大道極口稱揚。楊大年傾誠推獎。咄。

楊歧會禪師

電激飈馳言外旨。天荒地老憑誰舉。三脚驢子弄蹄
行。脫口氷霜滿寰宇。

白雲端禪師

撥草瞻風。尋玄覓妙。撞著聱頭。大發一笑。窺覰無門。
思量莫到。直饒脫體承當。也是望空啟告。

東山演禪師

鷄冠華。鐵酸饀。多處添。少處減。葉落知秋。開口見膽。

圓悟勤禪師

金山熱病方甦醒。五祖回歸正此時。侍者參得禪了
也。憐兒不覺報人知。

虎丘隆禪師

摩醯眼活。妙琢無痕。般若願深。大功不宰。落落叢林
話轉新。耽耽睡虎全威在。

應菴華禪師


虎丘室中得法。洋嶼菴中付衣。俯視禪流。雲趨水赴。
高提祖令。雷厲風飛。

密庵傑禪師

問正法眼。答破沙盆。欺淩佛祖。震動乾坤。

松源岳禪師

提金剛劒。破邪師見網。用黑荳法。換衲僧眼睛。楊岐
之衣把住。少林之旨愈明。

天目禮禪師

大疑四眾。三督黃牙。量涵巨海。機嶮懸崖。拈出南山
筀笋。東海烏鰂。愛向叢林驗作家。

橫川珙禪師

磨稜就圓。示成功於衲子。去華取實。任大法於已躬。
掃空當時弊習。恢復上古醇風。萬象森羅齊拭目。鄮
峰高出大江東。

竺源道禪師

乾屎橛悟在一朝。爛蒲鞵話行四海。一具鐵面皮。到
死也不改。

豐干禪師

騎虎出松門。為人機用別。閭丘太守前。天機都漏泄。
都漏泄。金剛腦後三斤鐵。

寒山拾得二大士

掣風與掣顛。非凡亦非聖。颺下菜査筒。放來苕帚柄。
答豐干不游五臺。嚇溈山同出松徑。寫盡天下心。長
吟并短詠。倒握鐵蒺䔧。擊碎軒轅鏡。拍肩大笑太無

端。森羅萬象齊歡慶。

靈巖了庵和尚。其嗣法弟子梨洲興長老。參
侍山行像

半杯醇酎分獺膽。九曲神珠穿蟻絲。晴日侍游松下
路。誰云父子不傳持。

先師歸源和尚

古鄮峰前曾失脚。無端蹈著死蛇頭。兒孫不是揚家
醜。毒氣傷人卒未休。

仗錫默堂和尚。小師安長老請

目光電掣。氣宇淵澄。眾衲風靡。群魔膽驚。大七峯如
五嶽。漲西江於東溟。非智能測。何真可呈。因思普化
翻筋斗。何獨盤山有寧馨。

天童元明和尚

乃翁雙谿。大父歸源。冰枯雪老。𦦨續芳聯。鞔峯室中
訶佛罵祖。道臻眾妙。太白峯頂羅龍打鳳。機透重玄。
起宗綱於委地。動。

宸衷於九天。三關不用立。直透威音前。

自讚

泰岳端長老請

從上傳持。曾無別旨。虎嘯風生。龍吟霧起。彈指圓成
八萬門。擡眸早巳三千里。

回峯遠長老請

四處住山三十載。惟思佛祖報深恩。曉來照影清池
上。頭髮莖莖白到根。


染山主請

無傳之傳。此菴家風。無授之授。歸源宗旨。不是嫡骨
孫。亦非克家子。指出羚羊掛角蹤。要看平地波濤起。

多福淨長老請

千峰頂上。十字街頭。半聾半啞。全放全收。破沙盆鏗
金戞玉。乾屎橛塞壑填溝。大恩未報。雙𩯭先秋。妙筆
最難描貌處。愛同衲子結冤讎。

小師集福思靜長老請

四處住山。百醜千拙。石上栽花。水中捉月。描貌將來。
家風迥別。別別。師子教兒迷子訣。

小師思謙藏主請

佛祖是讎敵。群魔為弟昆。金圈胡亂擲。栗棘渾淪吞。
死蛇拈起弄得活。方是歸源真子孫。

中首座請

祖翁恩大似難酬。歷盡風霜白盡頭。歲晏江空無著
處。獨騎駿馬驟高樓。

莊藏主請

摵碎破沙盆。掃除黑荳法。全無巴鼻傳持。惟有空拳
惡辣。摘楊花摘楊花。阿剌剌阿剌剌。

我侍者請

心直語拙。齒踈髮皤。罷遊江海。投老煙蘿。百丈再參
馬祖一喝。晴空霹靂。國師三喚侍者三應。平地風波。
話落叢林巳久。師僧錯會尤多。莫把生綃描貌我。擡
眸鷂子過新羅。


暐藏主請

療餧何須炮鳳髓。續絃自合取龍筋。黃梅衣付負舂
客。妙解徒聞七百人。

了堂和尚語錄卷第二
