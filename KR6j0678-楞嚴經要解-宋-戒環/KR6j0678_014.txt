










大佛頂如來密因修證了義諸菩薩萬行首楞嚴經
要解卷第十四
唐天竺沙門般刺蜜諦譯
烏萇國沙門彌伽釋迦譯語
菩薩戒弟子前正議大夫同中書
門下平章事清河房融筆受
溫陵開元蓮寺比丘戒環解

【△三結功。】

「阿難。是佛頂光聚悉怛多般怛囉祕密伽陀微妙章
句。出生十方一切諸佛。十方如來。因此呪心。得成無
上正徧知覺。十方如來。執此呪心。降伏諸魔制諸外
道。十方如來。乘此呪心。坐寶蓮華應微塵國。十方如
來。含此呪心。於微塵國轉大法輪。十方如來。持此呪
心。能於十方摩頂授記。自果未成。亦於十方。蒙佛授
記。十方如來。依此呪心。能於十方拔濟群苦。所謂地
獄餓鬼畜生。盲聾瘖瘂。冤憎會苦。愛別離苦。求不得
苦。五陰熾盛。大小諸橫。同時解脫。賊難。兵難。王難。獄
難。風火水難。飢渴貧窮。應念消散。十方如來。隨此呪
心。能於十方事善知識。四威儀中供養如意。恒沙如
來會中推為大法王子。十方如來。行此呪心。能於十
方攝受親因。令諸小乘聞祕密藏不生驚怖。十方如
來。誦此呪心。成無上覺坐菩提樹入大涅槃。十方如
來。傳此呪心。於滅度後付佛法事究竟住持。嚴淨戒
律悉得清淨。若我說是佛頂光聚般怛囉呪。從旦至

暮。音聲相聯。字句中間亦不重疊。經恒沙劫終不能
盡。」

【所謂呪心者。即大白傘蓋。廣大無染。周覆法界。如
來藏心祕密法門也。惟其廣大周覆為如來藏故。
持之因之。即能出生諸佛。成無上覺。降魔應化。拔
濟群苦。及餘功德。經恒沙劫說不能盡也。地獄餓
鬼等。略舉八難之四。怨憎愛別等。略舉八苦之四
也。灌頂經。大橫有九。小橫無數。攝受親因。即攝諸
有緣也。】

「亦說此呪名如來頂。汝等有學。未盡輪迴。發心至誠
取阿羅漢。不持此呪。而坐道場。令其身心遠諸魔事。
無有是處。」

【上顯如來境界。此明亦攝漸修。
△四勸持三。一總
勸。】

「阿難。若諸世界隨所國土所有眾生。隨國所生樺皮
貝葉紙素白㲲。書寫此呪。貯於香囊。是人心昏。未能
誦憶。或帶身上。或書宅中。當知是人。盡其生年。一切
諸毒所不能害。」

【△二顯益二。一標。】

「阿難。我今為汝更說此呪。救護世間。得大無畏。成就
眾生出世間智。」

【△二釋。】

「若我滅後。末世眾生。有能自誦。若教他誦。當知如是
誦持眾生。火不能燒。水不能溺。大毒小毒所不能害。

如是乃至龍天鬼神精祇魔魅所有惡呪皆不能著。
心得正受。一切呪詛。厭蠱毒藥。金毒銀毒。草木蟲蛇。
萬物毒氣。入此人口成甘露味。一切惡星。并諸鬼神。
磣心毒人。於如是人不能起惡。頻那夜迦諸惡鬼王
并其眷屬。皆領深恩。常加守護。」

【即所謂救護世間得大無畏也。以誦呪利彼故。諸
惡鬼王。皆領深恩。金銀入藥。或能發毒。】

「阿難。當知是呪。常有八萬四千那由他恒河沙俱胝
金剛藏王菩薩種族。一一皆有諸金剛眾。而為眷屬。
晝夜隨侍。設有眾生。於散亂心。非三摩地。心憶口持。
是金剛王。常隨從彼諸善男子。何況決定菩提心者。
此諸金剛菩薩藏王。精心陰速。發彼神識。是人應時。
心能記憶八萬四千恒河沙劫。周徧了知。得無疑惑。」

【所謂成就眾生出世間智也。華嚴百二十大數初
云。一百洛叉為一俱胝。俱胝俱胝為一阿庾多。阿
庾多阿庾多為一那由他。對此方百千萬億兆京
姟。則洛叉為一億。俱胝為兆。那由他即姟也。精心
陰速者。妙心陰潛速疾資發也。
△三廣顯十。一不
墮惡趣。】

「從第一劫。乃至後身。生生不生藥叉羅剎。及富單那。
迦叱富單那。鳩槃茶。毗舍遮等。并諸餓鬼。有形無形。
有想無想。如是惡處。是善男子。若讀若誦。若書若寫。
若帶若藏。諸色供養。劫劫不生貧窮下賤不可樂處。」

【一劫言修行之始。後身言修行之成。
△二獲功德聚。】


「此諸眾生。縱其自身不作福業。十方如來所有功德。
悉與此人。由是得於恒河沙阿僧祇不可說不可說
劫。常與諸佛同生一處。無量功德。如惡叉聚。同處薰
修。永無分散。」

【不作有為之業。自獲無漏之福。華嚴百二十大數。
阿僧祇當一百三。不可說不可說當一百十九。惡
叉果名。生必同聚。
△三眾行成就。】

「是故能令破戒之人戒根清淨。未得戒者令其得戒。
未精進者令得精進。無智慧者令得智慧。不清淨者
速得清淨。不持齋戒自成齋戒。」

【以摩登得果。推之不誣。然持之須得其人也。故前
言一不清淨不得成就。後言如法持戒必得心通。
行人審之。勿徒希覬也。
△四滅輕重罪。】

「阿難。是善男子。持此呪時。設犯禁戒於未受時。持呪
之後。眾破戒罪。無問輕重一時消滅。縱經飲酒食噉
五辛種種不淨。一切諸佛菩薩金剛天仙鬼神。不將
為過。設著不淨破弊衣服。一行一住悉同清淨。縱不
作壇不入道場亦不行道。誦持此呪。還同入壇行道
功德無有異也。若造五逆無間重罪及諸比丘比丘
尼四棄八棄。誦此呪巳。如是重業。猶如猛風吹散沙
聚。悉皆滅除。更無毫髮。」

【未受。謂未持呪時飲噉等。皆言往事也。比丘四棄
即前四重。犯當屏棄。不得共住。比丘尼八棄。加觸
八覆隨。
△五消除宿障。】


「阿難。若有眾生。從無量無數劫來。所有一切輕重罪
障。從前世來。未及懺悔。若能讀誦書寫此呪。身上帶
持。若安住處莊宅園舘。如是積業。猶湯消雪。不久皆
得悟無生忍。」

【△六所求隨願。】

「復次阿難。若有女人未生男女。欲求孕者。若能至心
憶念斯呪。或能身上帶此悉怛多般怛囉者。便生福
德智慧男女。求長命者。即得長命。欲求果報速圓滿
者。速得圓滿。身命色力亦復如是。命終之後。隨願往
生十方土國。必定不生邊地下賤。何況雜形。」

【雜形鬼畜等類也。
△七能安家國。】

「阿難。若諸國土州縣聚落。飢荒疫癘。或復刀兵賊難
鬬諍。兼餘一切厄難之地。寫此神呪。安城四門并諸
支提或脫闍上。令其國土所有眾生奉迎斯呪。禮拜
恭敬。一心供養。令其人民各各身佩。或各各安所居
宅地。一切災厄。悉皆消滅。」

【支提云可供養處。即淨剎通稱也。脫闍云幢。
△八
歲豐民樂。】

「阿難。在在處處國土眾生。隨有此呪。天龍歡喜。風雨
順時。五穀豐殷。兆庶安樂。亦復能鎮一切惡星。隨方
變怪災障不起。人無橫夭。杻械枷鎻不著其身。晝夜
安眠常無惡夢。」

【△九災變不作。】

「阿難。是娑婆界。有八萬四千災變惡星。二十八大惡

星而為上首。復有八大惡星以為其主。作種種形出
現世時。能生眾生種種災異。有此呪地。悉皆消滅。十
二由旬成結界地。諸惡災祥永不能入。」

【天反時。物逆理。皆所以為災。而反之逆之。職由乎
人天與物應之而巳。所謂災變惡星。則應人之災
惡者也。八萬四千。應眾生煩惱業也。二十八則四
方之紀。八則五行之經。及羅計孛也。順則福應。逆
則災應。所謂惠迪吉從逆凶也。能生災異者。亦應
其逆而巳。如彗孛飛流為應同分非星之為也。今
以呪力叶乎百順故。惡變悉滅。於天災祥不入其
境。祥吉凶先見也。
△十結告行人。】

「是故如來宣示此呪。於未來世。保護初學諸修行者。
入三摩地。身心泰然。得大安隱。更無一切諸魔鬼神。
及無始來冤橫宿殃。舊業陳債來相惱害。汝及眾中
諸有學人。及未來世諸修行者。依我壇場。如法持戒。
所受戒主逢清淨僧。於此呪心不生疑悔。是善男子。
於此父母所生之身。不得心通。十方如來便為妄語。」

【言戒潔心誠決能感致也。心通謂障消智明。如金
剛藏速發之事。
△三眾願護持六。一金剛眾。】

「說是語巳。會中無量百千金剛。一時佛前合掌頂禮。
而白佛言。如佛所說。我當誠心保護如是修菩提者。」

【△二天王眾。】

「爾時梵王并天帝釋四天大王。亦於佛前同時頂禮。
而白佛言。審有如是修學善人。我當盡心至誠保護。

令其一生所作如願。」

【唐宣律師行道跌足事符此說。
△三鬼帥眾。】

「復有無量藥叉大將。諸羅剎王。富單那王。鳩槃茶王。
毗舍遮王。頻那夜迦諸大鬼王。及諸鬼帥。亦於佛前
合掌頂禮。我亦誓願。護持是人。令菩提心速得圓滿。」

【△四天神眾。】

「復有無量日月天子。風師雨師雲師雷師并電伯等。
年歲巡官諸星眷屬。亦於會中。頂禮佛足。而白佛言。
我亦保護是修行人。安立道場。得無所畏。」

【△五地祇眾。】

「復有無量山神海神一切土地水陸空行萬物精祇。
并風神王無色界天。於如來前同時稽首。而白佛言。
我亦保護是修行人。得成菩提。永無魔事。」

【風師行風。風王主風。此與無色天。繼地祇舉者。前
舉釋梵。方及二天。後舉地水。未盡風火。故終舉風
神以該四大。舉無色以該三界也。
△六菩薩眾。】

「爾時八萬四千那由他恒河沙俱胝金剛藏王菩薩。
在大會中。即從座起。頂禮佛足。而白佛言。世尊。如我
等輩。所修功業。久成菩提。不取涅槃。常隨此呪。救護
末世修三摩地正修行者。世尊。如是修心求正定人。
若在道場及餘經行。乃至散心遊戲聚落。我等徒眾
常當隨從侍衛此人。縱令魔王大自在天求其方便。
終不可得。諸小鬼神。去此善人十由旬外。除彼發心
樂修禪者。世尊。如是惡魔若魔眷屬。欲來侵擾是善

人者。我以寶杵殞碎其首。猶如微塵。恒令此人所作
如願。」

【欲色界中一天。名大自在。即魔王天也。二修道分
竟。
△三證果分。由前密因了義而修。可以高證佛
果也。阿難於此獨問修證地位。世尊答文首敘十
二類生。而後明五十七位者。意使一切眾生。依此
法門。從凡入聖。重重研極。至盡妙覺。成無上道而
後巳也。文二。初阿難請問。】

「阿難即從座起。頂禮佛足。而白佛言。我輩愚鈍。好為
多聞。於諸漏心未求出離。蒙佛慈誨。得正熏修。身心
快然。獲大饒益。世尊。如是修證佛三摩地。未到涅槃。
云何名為乾慧之地。四十四心。至何漸次得修行目。
詣何方所名入地中。云何名為等覺菩薩。作是語巳。
五體投地。大眾一心。佇佛慈音。瞪瞢瞻仰。」

【聖位極果曰涅槃。初因曰乾慧。自乾慧入信住行
向及四加行。為四十四心。即信解行位。目曰修行。
復進十地。名入地中。是為初證。至十一地。名為等
覺。猶是分證。及到涅槃。名為妙覺。乃極證也。凝視
曰瞪。冥心則瞢。
△二佛慈開示二。初讚。許。】

「爾時世尊讚阿難言。善哉善哉。汝等乃能普為大眾
及諸末世一切眾生。修三摩地求大乘者。從於凡夫。
終大涅槃。懸示無上正修行路。汝今諦聽。當為汝說。
阿難大眾。合掌刳心。默然受教。」

【刳除雜想。虗心受教也。
△二廣陳五。初本無修證。】


「佛言。阿難。當知妙性圓明。離諸名相。本來無有世界
眾生。」

【△二因妄有修。】

「因妄有生。因生有滅。生滅名妄。滅妄名真。是稱如來
無上菩提及大涅槃二轉依號。」

【生滅真妄菩提涅槃。皆所謂諸名相也。妙性之中。
本來圓離。由迷妄相因故。有修有證。於是轉不覺
而依菩提。轉生死而依涅槃。名二轉依號。
△三令
識妄因二。一略舉。】

「阿難。汝今欲修真三摩地。直詣如來大涅槃者。先當
識此眾生世界二顛倒因。顛倒不生。斯則如來真三
摩地。」

【前明三種相續。此明二顛倒因。乃開合言之。下云
熏以成業。即攝業果。但前明生起之相。此明修斷
之要。義同意別也。修三摩地。能識倒因。乃能斷治。
倒妄不生。則復正性。故曰斯則如來真三摩地。
△
二詳明三。一總敘倒因。】

「阿難。云何名為眾生顛倒。阿難由性明心性明圓故。
因明發性。性妄見生。從畢竟無。成究竟有。此有所有。
非因所因。住所住相。了無根本。本此無住。建立世界
及諸眾生。」

【性明心。指真如體也。性明圓。言不守自性也。由其
不守自性故。因妄明而發妄性。因妄性而生妄見。
於是。從無相真。成有相妄。故曰從畢竟無成究竟

有。然此能有所有。能住所住。悉皆非因所因。悉皆
了無根本。文互見也。本此無住。建立世界眾生。則
知二者無因無本。全即倒妄而巳。
△二派成二倒
二。一眾生顛倒。】

「迷本圓明。是生虗妄。妄性無體。非有所依。」

【迷真起妄。眾相競生。故名眾生。此明起妄之本。下
明競生之相。】

「將欲復真。欲真巳非真真如性。非真求復。宛成非相。
非生非住。非心非法。展轉發生。生力發明。熏以成業。
同業相感。因有感業。相滅相生。由是故有眾生顛倒。」

【因迷本性故。欲復真然希欲心生。自巳失真故。曰
欲真巳非真真如性也。以非真而求復於真。則宛
轉成妄。故曰宛成非相。遂使生住心法百非競發
展轉熏感。故眾相競生焉。無而忽有曰生。生而暫
停曰住。緣慮相續曰心。染淨差別曰法。眾生顛倒。
由是發生也。
△二世界顛倒。】

「阿難。云何名為世界顛倒是有所有。分段妄生。因此
界立。非因所因。無住所住。遷流不住。因此世成。三世
四方。和合相涉。變化眾生。成十二類。」

【牒前此有所有非因所因等義以明也。有所有故
有分段。有分段故有方位。界為方位故。因此界立
也。無所因則無所住。無所住則常遷流。世為遷流
故。因此世成也。三世四方宛轉十二。故涉乎其間
者。悉從其變此世界顛倒之由也。
△三廣明化理

二。一原十二變。】

「是故世界。因動有聲。因聲有色。因色有香因香有觸。
因觸有味。因味知法。六亂妄想。成業性故。十二區分
由此輪轉。是故世間聲香味觸。窮十二變。為一旋復。」

【萬物皆從流動生形。動則有聲。形即色也。故曰因
動有聲因聲有色。香味觸法。皆相因而具焉。由此
六境。發起六情。名六亂妄想。正為惑業之本。故名
業性。十二類生因此輪轉也。世間聲香味觸。牒上
六亂妄想之類也。謂其區分既各十二。窮變亦各
十二。故六亂妄形。自無明緣行而變以至老死。終
而復始。故曰窮十二變為一旋復。
△二辯十二類
三。一總標。】

「乘此輪轉顛倒相故。是有世界卵生胎生濕生化生。
有色無色。有想無想。若非有色若非無色。若非有想
若非無想。」

【輪轉顛倒相。即六亂妄想等也。
△二別明十二。一
卵生。】

「阿難。由因世界虗妄輪迴。動顛倒故。和合氣成八萬
四千飛沉亂想。如是故有卵羯邏藍。流轉國土。魚鳥
龜蛇。其類充塞。」

【卵惟想生。虗妄即想也。想體輕舉。名動顛倒。卵以
氣交。名和合氣成。想多升沉。名飛沉亂想。故感魚
鳥飛沉之類也。十二類各八萬四千者。各由八萬
煩惱感變也。羯邏藍云凝滑。入胎初位。胎卵未分

之相也。
△二胎生。】

「由因世界雜染輪迴欲顛倒故。和合滋成八萬四千
橫竪亂想。如是故有胎遏蒲曇。流轉國土。人畜龍仙。
其類充塞。」

【胎因情有雜染即情也。情生於愛。名欲顛倒。胎以
精交。名合和滋成。情有偏正。名橫竪亂想。故感人
畜橫竪之類。遏蒲曇云泡。即胎卵漸分之相也。虗
妄雜染執著留礙等。有情皆具。但隨偏重者感類
耳。羯南等胎卵皆具。而次第言者。前能具後。後不
具前。
△三濕生。】

「由因世界執著輪迴趣顛倒故。和合煖成八萬四千
翻覆亂想。如是故有濕相蔽尸。流轉國土。含蠢蝡動。
其類充塞。」

【濕以合感。執著即合也。合由愛滯。觸境趨附。名趣
顛倒。濕以陽生。名和合煖成。所趣無定名翻覆亂
想。故感蠢蝡飜覆之類也。蔽尸云軟肉。濕生初相
也。十生皆本於婬欲。起於情想。以迷情愈妄故。化
理愈乖。以至蕩為空散頑為木石。妄末雖殊。妄本
一也。
△四化生。】

「由因世界變易輪迴假顛倒故。和合觸成八萬四千
新故亂想。如是故有化相羯南。流轉國土。轉蛻飛行。
其類充塞。」

【化以離應變易即離也。離此托彼。名假顛倒。觸類
而變。名和合觸成。轉故趣新。名新故亂想。故感報

亦爾蛻脫故趣新也。如虫為蝶。則轉行為飛。如雀
為蛤。則蛻飛為潛。凡以不同形而相禪皆轉蛻也。
羯南云硬肉。蛻即成體無軟相也。自下皆稱羯南
者。諸類通稱。止此若第五鉢羅奢佉曰成形。則各
隨貌狀。非通稱也。
△五有色。】

「由因世界留礙輪迴障顛倒故。和合著成八萬四千
精耀亂想。如是故有色相羯南。流轉國土。休咎精明。
其類充塞。」

【真性融湛。本非留礙。亦非光耀。由迷滯故成留礙
輪迴。障失融湛。妄合明著。粘湛發光。以成精耀。休
為三光。咎為孛彗。一切精明神物皆精耀也。其想
巳結成精耀故。但有色而巳。涅槃云。八十神皆因
留礙想元成其精耀。此雖至精至神。亦未離乎乘
彼輪轉顛倒想也。
△六無色。】

「由因世界消散輪迴惑顛倒故。和合暗成八萬四千
陰隱亂想。如是故有無色羯南。流轉國土。空散消沉。
其類充塞。」

【厭有著空。滅身歸無。名銷散輪迴。迷漏無聞。名惑
顛倒。厭有歸無。則依晦昧空故。和合暗成。而名陰
隱亂想。即無色界外道類也。此有想無色。而不無
業體。故亦稱羯南。又有惑業昏重。形色消磨。體合
空昧。識附陰隱。亦空散消沉類也。
△七有想。】

「由因世界罔象輪迴影顛倒故。和合憶成八萬四千
潛結亂想。如是故有想相羯南。流轉國土。神鬼精靈。

其類充塞。」

【虗妄失真。邪著影像。無所托陰。從憶想生。於罔象
中。潛結貌狀。其神不明而幽為鬼。精不全而散為
靈。無有實色。但有想相。
△八無想。】

「由因世界愚鈍輪迴癡顛倒故。和合頑成八萬四千
枯槁亂想。如是故有無想羯南。流轉國土。精神化為
土木金石。其類充塞。」

【不了諦理。固守愚惑。愚鈍之極。則癡頑無知。精神
化為土木金石。無復情想。即枯槁也。如劫毗羅之
石燕昭墓之木鄭人緩之璧。皆精神之化也。
△九
非有色。】

「由因世界相待輪迴偽顛倒故。和合染成八萬四千
因依亂想。如是故有非有色相成色羯南。流轉國土。
諸水母等以蝦為目。其類充塞。」

【水母之類。以水沫為體。以蝦為目。本非有色。待物
成色。不能自用。待物有用。迷失天真。綿著浮偽。彼
此異質。染緣相合。故曰因依。
△十非無色。】

「由因世界相引輪迴性顛倒故。和合呪成八萬四千
呼召亂想。由是故有非無色相無色羯南。流轉國土。
呪詛厭生。其類充塞。」

【邪業相引。使性情顛倒。而乘呪托識。不由生理。妄
隨呼召。即世間邪術呪詛精魅厭物。因而有生者。
不由生理。則本自無色。既感成質。非無色也。
△十
一非有想。】


「由因世界合妄輪迴罔顛倒故。和合異成八萬四千
迴互亂想。如是故有非有想相成想羯南。流轉國土。
彼蒲盧等異質相成。其類充塞。」

【二妄相合。性情罔昧。異質相成。生理回互。如彼蒲
盧。本為桑虫。非有蜂想而成蜂想。
△十二非無想。】

「由因世界怨害輪迴殺顛倒故。和合怪成八萬四千
食父母想。如是故有非無想相無想羯南。流轉國土。
如土梟等附塊為兒。及破鏡鳥以毒樹果抱為其子。
子成父母皆遭其食。其類充塞。」

【怨害相酬。傷殺相反。生理怪誕。棄絕倫義。故感土
梟之類。因土塊毒果成形。非無鳥想。而本無想。
△
三結。】

「是名眾生十二種類。」

【此皆不了妙覺明心。迷陷情欲。積妄發生。隨妄輪
轉。非正修行。莫能免脫。故次示除妄修證之法。】

大佛頂如來密因修證了義諸菩薩萬行首楞嚴經
要解卷第十四


音切

樺

(胡化切)。
詛

(莊助切)。
磣

(初錦切)。
夭

(於兆切)。
刳

(音枯)。
區

(豈俱切)。
邏

(郎箇
切)。
蠢

(尺尹切)。
蝡

(而尹切)。
蛻

(音稅)。
蝦

(呼牙切)。
梟

(音澆)。
塊

(苦對切)。


