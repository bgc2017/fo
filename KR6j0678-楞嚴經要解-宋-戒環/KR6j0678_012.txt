











大佛頂如來密因修證了義諸菩薩萬行首楞嚴經
要解卷第十二
唐天竺沙門般剌蜜諦譯
烏萇國沙門彌伽釋迦譯語
菩薩戒弟子前正議大夫同中書
門下平章事清河房融筆受
溫陵開元蓮寺比丘戒環解

【△四敕選三。初告敕文殊。】

「於是如來。告文殊師利法王子。汝今觀此二十五無
學諸大菩薩及阿羅漢。各說最初成道方便。皆言修
習真實圓通。彼等修行。實無優劣前後差別。我今欲
令阿難開悟。二十五行誰當其根。兼我滅後此界眾
生。入菩薩乘。求無上道。何方便門得易成就。」

【歸元證性雖無差別。隨方應機。脫有難易。故須假
大智選擇也。
△二奉命選擇二。初緝綴。】

「文殊師利法王子。奉佛慈旨。即從座起。頂禮佛足。承
佛威神。說偈對佛。」

【△二正文二。初總敘四。一標本。】


「　覺海性澄圓
　圓澄覺元妙」



【覺湛性海本自澄圓。標圓體也。圓澄之覺妙乎萬
物。標圓用也。此人人本來圓通者也。
△二敘妄。】



「　元明照生所
　所立照性亡
　迷妄有虗空
　依空立世界
　想澄成國土
　知覺乃眾生」



【從元妙中忽起妄明。曰元明。妄有所照。曰生所。所
謂覺非所明因明立所也。所明既立。則照性隱矣。
亡非無也。入亡而巳。性真既隱。空覺遂分。根器二
界。遂因迷頑妄想安立。故妄想凝結。則成無情國
土。妄識知覺。則成有情眾生。則彼澄妙者。遂莫得
而圓。莫得而通矣。
△三融通。】


「　空生大覺中
　如海一漚發
　有漏微塵國
　皆依空所生
　漚滅空本無
　況復諸三有」



【牒上以明迷澄圓而成根器。融根器則歸澄圓也。
大覺海中。本絕空有。由迷風飄皷妄發空漚。而諸
有生焉。迷風既息。則空漚亦滅。所依諸有遂不可
得。而空覺圓融。復歸元妙矣。諸三有。指微塵國中
三有也。
△四料揀。】


「　歸元性無二
　方便有多門
　聖性無不通
　順逆皆方便
　初心入三昧
　遲速不同倫」



【二十五聖同一圓通。所謂無二。所謂多門。在夫聖
性。逆順皆通。不容料揀。其如初心。遲速異宜。故須
選擇也。
△二別選五。一揀六塵。】


「　色想結成塵
　精了不能徹
　如何不明徹
　於是獲圓通
　音聲雜語言
　但伊名句味
　一非含一切
　云何獲圓通
　香以合中知
　離則元無有
　不恒其所覺
　云何獲圓通

　味性非本然
　要以味時有
　其覺不恒一
　云何獲圓通
　觸以所觸明
　無所不明觸
　合離性非定
　云何獲圓通
　法稱為內塵
　憑塵必有所
　能所非徧涉
　云何獲圓通」



【憍陳那。大迦葉等。各因六塵悟圓。而此皆揀去者。
彼所謂聖性無不通。此所謂初心不同倫。則凡所
不取。皆以不宜初心。意取耳根獨宜也。今揀六塵。
以色能起想結塵。使精性不徹。聲唯局名句。味不
該不徧。味意味也。伊猶惟也。香味觸如文。法塵非
相。獨意能緣。內潛意根。故稱內塵。
△二揀六根。】


「　見性雖洞然
　明前不明後
　四維虧一半
　云何獲圓通
　鼻息出入通
　現前無交氣
　支離匪涉入
　云何獲圓通
　舌非入無端
　因味生覺了
　味亡了無有
　云何獲圓通
　身與所觸同
　各非圓覺觀
　涯量不冥會
　云何獲圓通
　知根雜亂思
　湛了終無見
　想念不可脫
　云何獲圓通」



【鼻闕中交。故云支離。舌不因味。而能覺了。乃為無
端。身與所觸。各成涯異。是不冥會也。
△三揀六識。】


「　識見雜三和
　詰本稱非相
　自體先無定
　云何獲圓通
　心聞洞十方
　生于大因力
　初心不能入
　云何獲圓通
　鼻想本權機
　秪令攝心住
　住成心所住
　云何獲圓通
　說法弄音文
　開悟先成者
　名句非無漏

　云何獲圓通
　持犯但束身
　非身無所束
　元非徧一切
　云何獲圓通
　神通本宿因
　何關法分別
　念緣非離物
　云何獲圓通」



【三和根境識也。眼識因三者。和合窮之。本自無體。
故曰非相。普賢菩薩。用心聞故。能知他方沙界外
事。此由修法界行大因所生。非初心能入也。孫陀
散亂。佛欲攝住其心令觀鼻端。此特權機而巳。葢
真心無住。有住則妄也。富那說法。由舌識發。開悟
先成。則不宜初心。波離持戒。使無所犯。但撿束一
身而巳。是不該不徧也。目連神通。緣念如意。然本
乎宿熏。非關意識。而且有念有緣非圓通也。法分
別即意識也。
△四揀七大。】


「　若以地性觀
　堅礙非通達
　有為非聖性
　云何獲圓通
　若以水性觀
　想念非真實
　如如非覺觀
　云何獲圓通
　若以火性觀
　厭有非真離
　非初心方便
　云何獲圓通
　若以風性觀
　動寂非無對
　對非無上覺
　云何獲圓通
　若以空性觀
　昏鈍先非覺
　無覺異菩提
　云何獲圓通
　若以識性觀
　觀識非常住
　存心乃虗妄
　云何獲圓通
　諸行是無常
　念性元生滅
　因果今殊感
　云何獲圓通」



【持地平填。尚涉有為。非實聖性。月光水觀。未離想
念。難契如如。葢如如之理非覺觀之法故也。烏芻

瑟摩。聞說欲火。而生厭離。是厭有也。琉璃光。觀風
性動。則與寂對。有對非覺也。晦昧為空。故空昏鈍。
彌勒修唯識觀。而所觀之識念念生滅。存心觀之
巳妄。況獲圓通耶。勢至修念佛行。而念性即生滅
法。依生滅因求常住果。是殊感也。
△五選耳根七。
一敘巳見。】


「　我今白世尊
　佛出娑婆界
　此方真教體
　清淨在音聞
　欲取三摩提
　實以聞中入」



【聖人設教。隨方不同。或有佛土。以佛光明而作佛
事。或有佛土。以佛菩提樹而作佛事。乃至或以園
林臺觀。或以虗空。或以寂無說示。如香積佛國無
文字說。但以眾香。令諸天人得入律行。而此方教
體必藉音聞欲取正定必由聞入者。各隨機緣故
也。葢彼諸佛土。無非利智。故機緣默契。出乎言象。
而堪忍眾生。迷本循聲。昏惑障重。必須聞熏聞修。
以消塵除障。然後可入。然以聞為入者。特得其門
而巳。必期於遺聞。反聞然後為至也。夫至於遺聞
反聞。則佛光明菩提樹。乃至寂無說示處。皆可入
矣。曹溪少室。固以是為佛事也。
△二歎觀音。】


「　離苦得解脫
　良哉觀世音
　於恒沙劫中
　入微塵佛國
　得大自在力
　無畏施眾生
　妙音觀世音
　梵音海潮音
　救世悉安寧
　出世獲常住」



【初聯總歎觀世言音。脫苦與樂也。於沙劫入塵國。

歎三十二應也。得自在施無畏。歎四不思議十四
無畏也。妙音觀音。歎隨德之名也。梵音潮音。歎隨
名之實也。以說法不滯為妙音。尋聲救苦為觀音。
音性無著為梵音。應不失時為潮音。末聯總結眾
德。能救世間苦。能與出世樂也。
△三明真選三。一
圓真。】


「　我今啟如來
　如觀音所說
　譬如人靜居
　十方俱擊鼓
　十處一時聞
　此則圓真實」



【觀音所說。即從耳門圓照得真圓通等事。今頌其
圓照真體也。
△二通真。】


「　目非觀障外
　口鼻亦復然
　身以合方知
　心念紛無緒
　隔垣聽音響
　遐邇俱可聞
　五根所不齊
　是則通真實」



【初斥眼鼻舌身意不得真通。隔垣下獨取耳通之
真也。
△三常真。】


「　音聲性動靜
　聞中為有無
　無聲號無聞
　非實聞無性
　聲無既無滅
　聲有亦非生
　生滅二圓離
　是則常真實」



【動靜有無。皆屬聲塵。耳根圓離。不隨生滅。是則常
性之真也。無聲號無聞。指阿難聞鐘事也。】


「　縱令在夢想
　不為不思無
　覺觀出思惟
　身心不能及」



【讚顯常性也。五根皆待意思。有無不常。惟耳在夢。
能聞杵音。是不為不思而無也。其為覺觀。乃出乎

思惟。勝餘根矣。
△四明契機。】


「　今此娑婆國
　聲論得宣明
　眾生迷本聞
　循聲故流轉
　阿難縱強記
　不免落邪思
　豈非隨所淪
　旋流獲無妄」



【聲論者。依聲論明本聞自性以覺。迷本循聲妄取
淪替者。如阿難者。徒事強記。誤落邪思。豈非循聲
之咎耶。使能旋倒反聞。則無妄淪矣。娑婆學者。多
徒事強記。落邪淪妄。不知反本。故托阿難以警之。

△五宣告阿難七。一令諦聽。】


「　阿難汝諦聽
　我承佛威力
　宣說金剛王
　如幻不思議
　佛母真三昧」



【金剛如幻三昧。即觀音如來所授如幻聞熏聞修
金剛三昧也。三世諸佛皆從此出。故名佛母。
△二
令反聞。】


「　汝聞微塵佛
　一切祕密門
　欲漏不先除
　畜聞成過誤
　將聞持佛佛
　何不自聞聞」



【佛佛謂佛之佛性也。聞聞謂我之聞性也。阿難護
持諸佛祕藏。而空畜多聞。不能反悟。故責其空持
佛佛不自聞聞。意使從聞思修入三摩地者。務在
反聞自性也。
△三令脫塵。】


「　聞非自然生
　因聲有名字
　旋聞與聲脫
　能脫欲誰名
　一根既返源
　六根成解脫」



【聞耳根也。聲耳境也。根因境有。皆則妄塵。故應旋
而脫之。而無能脫者。斯返真源。一源返真。六皆脫

妄矣。
△四獲淨覺。】


「　見聞如幻翳
　三界若空華
　聞復翳根除
　塵消覺圓淨」



【見聞幻翳。通指妄根也。三界空華。通指妄境也。以
皆妄故。聞復即翳除。塵消則覺淨。所以一返源而
六解脫也。
△五示解脫相三。一法。】


「　淨極光通達
　寂照含虗空
　却來觀世間
　猶如夢中事
　摩登伽在夢
　誰能留汝形」



【淨極光達寂照含虗。根解脫也。却觀世間猶如夢
事。境解脫也。然則摩登正為夢境。了不可得。誰能
留汝使不解脫哉。
△二喻。】


「　如世巧幻師
　幻作諸男女
　雖見諸根動
　要以一機抽
　息機歸寂然
　諸幻成無性」



【幻師妄性也。一機妄識也。性由識動。故息機歸寂。
則諸幻無性而各解脫也。
△三合。】


「　六根亦如是
　元依一精明
　分成六和合
　一處成休復
　六用皆不成
　塵垢應念消
　成圓明淨妙
　餘塵尚諸學
　明極即如來」



【一精明。識精也。六根因之與塵和合。而幻作諸妄。
故一處休復六皆不成。而想塵識垢。應念消亡。得
妙圓通矣。細惑未盡曰餘塵。分證未滿曰諸學。惑
淨明極即如來矣。
△六結益。】


「　大眾及阿難
　旋汝倒聞機
　反聞聞自性
　性成無上道
　圓通實如是」




【能旋倒妄。反聞自性。必資此性成無上道。此圓通
法門實效也。性成如所謂性一切心也。
△七策進。】


「　此是微塵佛
　一路涅槃門
　過去諸如來
　斯門巳成就
　現在諸菩薩
　今各入圓明
　未來修學人
　當依如是法
　我亦從中證
　非唯觀世音」



【涅槃門者。出生死證真常之要道也。三世果人莫
不由此。故未來學人當依是法。
△六印定所選。】


「　誠如佛世尊
　詢我諸方便
　以救諸末劫
　求出世間人
　成就涅槃心
　觀世音為最
　自餘諸方便
　皆是佛威神
　即事捨塵勞
　非是長修學
　淺深同說法」



【成就不生不滅涅槃妙心。唯耳根為最。餘則佛之
威神加被。令即巳事而捨塵勞。非始終長修淺深
同說之法也。欲其長修同說。無如觀音法門矣。如
那律失明而旋見。畢陵觸刺而遺身。烏芻厭欲而
登覺。持地待佛而消塵。皆即巳事而巳。
△七結讚
勸學。】


「　頂禮如來藏
　無漏不思議
　願加被未來
　於此門無惑
　方便易成就
　堪以教阿難
　及末劫沉淪
　但以此根修
　圓通超餘者
　真實心如是」



【結讚聞熏三昧真如來藏無漏法門。勸使未來依
此修證。可超餘三昧。真實心要如是而巳。
△三時

眾獲益。】

「於是阿難及諸大眾。身心了然。得大開示。觀佛菩提
及大涅槃。猶如有人因事遠遊未得歸還。明了其家
所歸道路。普會大眾。天龍八部。有學二乘。及諸一切
新發心菩薩。其數凡有十恒河沙。皆得本心。遠塵離
垢獲法眼淨。性比丘尼。聞說偈巳成阿羅漢。無量眾
生。皆發無等等阿耨多羅三藐三菩提心。」

【圓通妙門。言下頓開。諸佛正果。由斯可冀。故觀佛
菩提及大涅槃。身心了然。特少進趣耳。故譬遠遊
未歸明了道路也。普會天人皆獲本心乃至得法
眼淨者。亦悟本聞。而消塵旋明故也。性比丘尼成
阿羅漢者。妙性圓通。而諸漏永盡也。無等等者。謂
物無與等。而能與物為等。此得妙圓通。上同下合
之德也。無量眾生皆發是心者。因聞是道。而希慕
願樂也。
△三攝持軌則二。初阿難請問。】

「阿難整衣服。於大眾中。合掌頂禮。心迹圓明。悲欣交
集。欲益未來諸眾生故。稽首白佛。大悲世尊。我今巳
悟成佛法門。是中修行得無疑惑。常聞如來說如是
言。自未得度先度人者。菩薩發心。自覺巳圓能覺他
者。如來應世。我雖未度。願度末劫一切眾生。世尊。此
諸眾生。去佛漸遠。邪師說法如恒河沙。欲攝其心入
三摩地。云何令其安立道場。遠諸魔事。於菩提心得
無退屈。」

【心迹圓明者。前解根結。超越器界。迹圓明也。此悟

圓通。塵消覺淨。心圓明也。於是悲昔之迷。欣今之
悟。將以是法應世度生。而恐末劫多難邪魔妄作。
易退覺心。難入正定。故請攝心遠魔安立道場清
淨軌則也。
△二佛慈開示二。初讚許。】

「爾時世尊。於大眾中稱讚阿難。善哉善哉。如汝所問。
安立道場。救護眾生末劫沉溺。汝今諦聽。當為汝說。
阿難大眾。唯然奉教。」

【△二正示二。初內攝軌則二。初總示三學。】

「佛告阿難。汝常聞我毗奈耶中。宣說修行三決定義。
所謂攝心為戒。因戒生定。因定發慧。是則名為三無
漏學。」

【三藏之中毗奈耶律藏也。則大小乘戒通稱也。小
乘稟法為戒。粗治其末。大乘攝心為戒。細絕其本。
法戒則無犯而巳。心戒則無思犯也。夫能攝心。則
定由是生。慧由是發。三者圓明。則諸漏永盡。故名
三無漏學。攝持軌則。莫尚乎此。
△二別示四重。四
重即十戒之初。四波羅夷為根本重罪。文四。一婬
六。一持則出纏。】

「阿難。云何攝心。我名為戒。若諸世界六道眾生。其心
不婬。則不隨其生死相續。」

【眾生皆因婬欲而正性命。故纏生死。若欲愛乾枯。
則殘質不續矣。言其心不婬。其心不偷。皆使無思
犯也。
△二犯則墜墮。】

「汝修三昧。本出塵勞。婬心不除。塵不可出。縱有多智

禪定現前。如不斷婬。必落魔道。上品魔王。中品魔民。
下品魔女。彼等諸魔亦有徒眾。各各自謂成無上道。」

【魔亦多智修禪。為不斷婬故不成聖道。帶婬修禪。
必落此類。
△三預令戒備。】

「我滅度後。末法之中。多此魔民。熾盛世間。廣行貪婬
為善知識。令諸眾生落愛見坑失菩提路。」

【末世眾生無正法眼。多被魔惑。預須戒備勿遭誘
攝也。但貪欲愛不顧陷墜。名愛見坑。
△四令宣明
誨。】

「汝教世人修三摩地。先斷心婬。是名如來先佛世尊
第一決定清淨明誨。」

【諸經殺戒居首。為設化以慈悲為本。此經婬戒居
首。為真修以離欲為本。葢欲氣麤濁。染汙妙明。欲
習狂迷。易失正受。續生死。喪真常。莫甚於此。故須
首戒。而為第一清淨明誨也。觀阿難起教示遭邪
染。而厥初發心。先厭欲濁。至於三漸次中。一一首
懲。然後身心妙圓。獲大安隱。十信初心。由欲愛乾
枯。而慧性圓明。遂階等妙。諸世間人。由心不流逸。
而澄瑩生明漸乎六天。是故真修內攝。必先離欲
也。
△五重彰過失二。一喻明。】

「是故阿難。若不斷婬修禪定者。如蒸沙石欲其成飯。
經百千劫。秪名熱沙。何以故。此非飯本。沙石成故。」

【本質不美。求冀謾勞。
△二結顯。】

「汝以婬身求佛妙果。縱得妙悟。皆是婬根。根本成婬。

輪轉三塗必不能出。如來涅槃何路修證。」

【所謂以金為器。器器皆金。以土為器。器器皆土。則
因行不可不慎也。
△六勸令必斷。】

「必使婬機身心俱斷斷性亦無。於佛菩提。斯可希冀。」

【機者婬心所自發。斷性不無。觸機則發矣。】

「如我此說名為佛說。不如此說即波旬說。」

【令信正言也。波旬魔名。
△二殺九。一持則出纏。】

「阿難。又諸世界六道眾生。其心不殺。則不隨其生死
相續。」

【汝負我命。我還汝債。所以相續。
△二犯則墜墮。】

「汝修三昧。本出塵勞。殺心不除。塵不可出。縱有多智
禪定現前。如不斷殺。必落神道。上品之人為大力鬼。
中品則為飛行夜叉諸鬼帥等。下品當為地行羅剎。
彼諸鬼神亦有徒眾。各各自謂成無上道。」

【帶殺修禪。必墮神類。
△三預令誡備。】

「我滅度後。末法之中。多此鬼神。熾盛世間。自言食肉
得菩提路。」

【預須戒備。勿遭誘說。
△四令曉權宜。】

「阿難。我令比丘食五淨肉。此肉皆我神力化生。本無
命根。汝婆羅門地多蒸濕。加以沙石。草菜不生。我以
大悲神力所加。因大慈悲。假名為肉。汝得其味。奈何
如來滅度之後。食眾生肉。名為釋子。」

【佛化初行。隨事漸制。權許五淨耳。不見。不聞。不疑。
自死。鳥殘名五。神力所化本無命根名淨。此乃小

乘權宜。若真慈真脫。皆在所斷。故梵網初演。涅槃
終談。莫不切禁也。此列五淨。而他經或三或七。涅
槃或九者。特開合耳。婆羅門。淨行通稱也。
△五示
惡根本。】

「汝等當知。是食肉人。縱得心開似三摩地。皆大羅剎。
報終必沉生死苦海。非佛弟子。如是之人。相殺相吞
相食未巳。云何是人得出三界。」

【根本不善。終莫成善。似三摩地者。似則非真。為根
本妄故。
△六令宣明誨。】

「汝教世人修三摩地。次斷殺生是名如來先佛世尊
第二決定清淨明誨。」

【△七重彰過失二。一喻明。】

「是故阿難。若不斷殺修禪定者。譬如有人自塞其耳
高聲大叫求人不聞。此等名為欲隱彌露。」

【修禪避罪。反乃行殺。塞耳避人。反乃高聲。是欲隱
彌露也。
△二結顯。】

「清淨比丘及諸菩薩。於岐路行不蹋生草。況以手拔。
云何大悲。取諸眾生血肉充食。」

【不誤踐。不故拔。仁慈之至猶及草木。況食眾生。
△
八廣明緣對。】

「若諸比丘。不服東方絲綿絹帛。及是此土靴履裘毳
乳酪醍醐。如是比丘。於世真脫。酬還宿債。不遊三界。
何以故服其身分。皆為彼緣。如人食其地中百穀足
不離地。」


【東方不無裘毳。西土不無絲帛。各以多分言也。劫
初之人。體有飛光。足若御雲。由乎食地肥啗香稻
故。其體堅重。足不離地。
△九勸令必斷。】

「必使身心於諸眾生若身身分身心二塗不服不食。
我說是人真解脫者。如我此說名為佛說。不如此說
即波旬說。」

【身血肉髓腦也。身分裘毳乳酪也。身服食。心貪求。
故曰二塗。必須併斷也。清淨明誨。於諸惡緣禁切
若此。而今人多取牛乳助齋。大嚼恣噉。不避葷穢。
是誠何心哉。靜揣其來。乃腥臊交遘所發膿血雜
亂餘液。是欲惡之精。脂肉之腴。出於糞穢形軀。為
不淨之至也。噉其精則真味欲惡。食其腴又何異
脂肉。清淨真脫者固如是耶。五辛菜屬。尚不可食。
較斯過惡。倍簁無算。速宜除之。勿貪爽口腴腸。而
公違淨誨也。或曰。昔者大覺。受牧女之獻。聽阿難
之求。又何謂耶。曰此小乘權宜。為枯餒疾患者設
耳。乃草座應機之事。濁世現行之法。七寶樹下金
剛體中有是事哉。不以大乘了義為正。而泥權宜
不了之說。則不唯取乳助齋。當執五淨假名。而於
淨筵法席加籩列爼。為大羅剎矣。
△三盜八。一持
則出纏。】

「阿難。又復世界六道眾生。其心不偷。則不隨其生死
相續。」

【不與而取。皆為偷盜。分越所酬。猶徵其剩。況乃盜

取。得無反徵。此所以生死相續。
△二犯則墜墮。】

「汝修三昧。本出塵勞。偷心不除。塵不可出。縱有多智
禪定現前。如不斷偷。必落邪道。上品精靈。中品妖魅。
下品邪人諸魅所著。彼等群邪亦有徒眾。各各自謂
成無上道。」

【邪道奸欺故。偷必墮落。
△三預令誡備。】

「我滅度後。末法之中。多此妖邪。熾盛世間。潛匿姦欺
稱善知識。各自謂巳得上人法詃惑無識。恐令失心。
所過之處其家耗散。」

【須防誘攝也。
△四責其貪竊。】

「我教比丘。循方乞食。令其捨貪成菩提道。諸比丘等。
不自熟食。寄於殘生旅泊三界。示一往還去巳無返。
云何賊人假我衣服。裨販如來。造種種業。皆言佛法。
却非出家具戒比丘為小乘道。由是疑誤無量眾生
墮無間獄。」

【方法也。僧祇律云。乞食謂之分衛。謂分施眾僧。衛
護道力。肇法師云。乞食略有四意。一為福利群生。
二為折伏憍慢。三為知身有苦。四為除去滯著。今
經。令其捨貪。不自熟食。即除去滯著也。成菩提道。
即衛護道力。福利群生也。知身為儻寄。知世為旅
泊。無事畜藏。無所顧戀。皆所謂循方也。不能循方。
而貪饕造業。是敗法毀則。故號賊人。雖服佛之服。
而不淨活命。是假我衣服。裨附佛法。以貪販利養
而巳。
△五教令懺捨。】


「若我滅後。其有比丘。發心決定修三摩地。能於如來
形像之前。身然一燈。燒一指節。及於身上爇一香炷。
我說是人。無始宿債一時酬畢。長揖世間。永脫諸漏。
雖未即明無上覺路。是人於法巳決定心。若不為此
捨身微因。縱成無為。必還生人酬其宿債。如我馬麥。
正等無異。」

【身為業本漏緣。無始巳來。為之貪求。為之積債。今
能捨之作無上業。故能酬宿債。脫諸漏也。葢一切
難捨。無過巳身。難捨能捨。則自餘貪愛決能棄捨。
故曰是人於法巳決定心。苟能捨身。而心不決捨。
則徒增業苦。無益於道。故下云必使身心二俱捐
捨也。佛為宿詬比丘可食馬麥。故證果後。於毗蘭
邑食之。示宿債必酬也。
△六令宣明誨。】

「汝教世人修三摩地。後斷偷盜。是名如來先佛世尊
第三決定清淨明誨。」

【△七重彰過失。】

「是故阿難。若不斷偷修禪定者。譬如有人。水灌漏巵
欲求其滿。縱經塵劫。終無平復。」

【道器不完。道果終漏。
△八勸令必捨。】

「若諸比丘。衣鉢之餘分寸不畜。乞食餘分施餓眾生。
於大集會合掌禮眾。有人捶詈同於稱讚。必使身心
二俱捐捨。身肉骨血與眾生共。不將如來不了義說
迴為巳解以誤初學。佛印是人得真三昧。如我所說
名為佛說。不如此說即波旬說。」


【衣鉢不畜。視毀如讚。此於利害二途。身心俱捨也。
身肉骨血與眾生共。則不私其身。不顧其生。又捨
之至也。行能至此。則其心不偷。可知矣。阿含稱所
畜物可以資身進道。薩婆多論許百物各可畜一。
皆不了義也。
△四妄六。一犯則墮失。】

「阿難。如是世界六道眾生。雖則身心無殺盜婬三行
巳圓。若大妄語。即三摩地不得清淨。成愛見魔。失如
來種。所謂未得謂得。未證言證。或求世間尊勝第一。
謂前人言。我今巳得須陀洹果。斯陀含果。阿那含果。
阿羅漢道。辟支佛乘。十地地前諸位菩薩。求彼禮懺。
貪其供養。」

【於四果十地未得謂得。名大妄語。貪其供養求巳
尊勝。名愛魔。妄起邪見謂巳齊聖。名見魔。皆大妄
也。】

「是一顛迦。消滅佛種。如人以刀斷多羅木。佛記是人。
永殞善根。無復知見。沉三苦海。不成三昧。」

【一顛迦。即一闡提也。貝多羅樹以刀斷。則不復活。
喻大妄人永絕善根。三苦三塗也。
△二舉真顯妄。】

「我滅度後。敕諸菩薩及阿羅漢。應身生彼末法之中。
作種種形。度諸輪轉。或作沙門白衣居士人王宰官
童男童女。如是乃至婬女寡婦姦偷屠販。與其同事。
稱讚佛乘。令其身心入三摩地。終不自言我真菩薩
真阿羅漢。洩佛密因輕言未學。唯除命終陰有遺付。
云何是人惑亂眾生成大妄語。」


【真聖應迹。終自韜晦。不以密因輕告未學。
△三令
宜明誨。】

「汝教世人修三摩地。後復斷除諸大妄語。是名如來
先佛世尊第四決定清淨明誨。」

【△四重彰過失。】

「是故阿難。若不斷其大妄語者。如刻人糞為旃檀形。
欲求香氣。無有是處。」

【挾妄修禪。質終不美。
△五深責虗誑。】

「我教比丘。直心道場。於四威儀一切行中。尚無虗假。
云何自稱得上人法。譬如窮人妄號帝王自取誅滅。
況復法王。如何妄竊。因地不真。果招紆曲。求佛菩提。
如噬臍人。欲誰成就。」

【牒未得謂得求巳尊勝之事。而深責也。淨名曰。直
心是道場。無虗假故。四儀。行住坐臥也。左傳。噬臍
謂終莫能及也。今之自稱得上人法。而妄竊法王
者多矣。宜以經言為誡。
△六勸令真實。】

「若諸比丘。心如直絃。一切真實入三摩地。永無魔事。
我印是人。成就菩薩無上知覺。」

【上以紆曲故。終莫成就此能絃直故印其成就。】

「如我所說名為佛說。不如此說即波旬說。」

【上文總明四重戒也。初標三學。而終止四戒者。定
慧巳備前文。】

大佛頂如來密因修證了義諸菩薩萬行首楞嚴經

要解卷第十二


音切

毳

(初稅切)。
誕

(音但)。
靴

(許爪切)。
詃

(古犬切)。
姦

(古顏切)。
耗

(許到切)。
裨

(音𢍉)。

揖

(伊入切)。
巵

(音支)。
捶

(之累切)。
詈

(力智切)。
泄

(思列切)。
誅

(音株)。
噬

(音逝)。
絃

(胡田切)。
