











西舫彚征卷下
釋　秋波堂　瑞璋　輯

居塵卓行

烏長國王

萬機之暇。雅好佛法。甞謂羣臣曰。朕為人
主。雖享福樂。不免生老病死無常之苦。聞西方佛國。
誓願棲神。於是日夜精勤。念佛行道。廣行布施。利樂

眾生。每日設一百僧齋。王與后妃。親手行食。時請名
僧。咨扣妙法。三十餘年。精專無替。一日宮中見彌陀
佛西方聖眾來迎。祥瑞不一。端坐示滅。神色怡悅。

劉程之

字仲思。彭城人。漢楚元王之後。妙善老莊。旁
通百氏。少孤。事母以孝聞。自負其才。不預時俗。初解
褐為府參軍。謝安劉裕嘉其賢。相推薦。皆力辭。性好
佛理。乃之廬山。傾心自托。遠公曰。官祿巍巍。欲何不
為。答曰。君臣相疑。吾何為之。劉裕以其不屈。乃旌其
號。曰遺民。及雷次宗周續之宗炳張詮畢頴之等同
來廬山。遠公謂曰。諸君之來。豈宜忘淨土之遊乎。程
之乃鑱石為誓文。以志其事。遂於西林㵎北。別立禪
房。養志安貧。精研玄理。兼持禁戒。宗張等咸歎仰之。
甞貽書關中。與什肇揚搉經義。著念佛三昧詩。以見
專念坐禪之意。始涉半載。即於定中。見佛光照。地皆
作金色。居十五年。於正念佛中。見阿彌陀佛玉毫光
照垂手慰接。程之曰。安得如來為我摩頂。覆我以衣。
俄而佛為摩頂。引袈裟而披之。它日念佛。又見入七
寶池。蓮青白。其水湛湛。有人項有圓光。胸出卍字。指
池水曰。八功德水。汝可飲之。程之飲水甘美。及寤猶
覺異香發於毛孔。乃自慰曰。吾淨土之緣至矣。復請
僧轉法華經。近數百徧。後時廬阜諸僧畢集。程之對
像焚香再拜而祝曰。我以釋迦遺教故。知有阿彌陀
佛。此香先當供養釋迦牟尼佛。次供阿彌陀佛。復次
供妙法蓮華經。所以得生淨土。由此經功德。願令一

切有情。俱生淨土。即與眾別。面西合掌而化。勅子雍
積土為墳。勿用棺槨。時義熙六年也。春秋五十九。

張野

字萊民。居潯陽柴桑。與淵明有婚姻契。野學兼
華梵。尤善屬文。性孝友。田宅悉推與弟。一味之甘與
九族共。州舉秀才南中郎府功曹。州治中徵拜散騎
常侍。俱不就。入廬山。依遠公。與劉雷同尚淨業。及遠
公卒。謝靈運為銘。野為序。首稱門人世服其義。義熙
十四年。與家人別。入室端坐而逝。春秋六十九。

周續之

字道祖。鴈門人。父後過江。因居豫章。八歲喪
母。哀戚過於成人。十二詣范𡩋受業。通五經五緯。時
號十經童子。養志閒居。窮研老易。公卿交辟無所就。
入廬山。事遠公。預蓮社。以為身不可遺。餘累宜絕。遂
終身不娶。布衣蔬食。劉毅鎮姑熟。命為撫軍。復辟太
學博士。俱不就。以嵆康高士傳。得出處之正。為之注
釋。宋武帝北伐。太子居守。迎舘安樂寺。入講禮月餘。
復還山。江州太守劉柳。薦於武帝。辟太尉椽。不就。武
帝踐祚。召至都間。舘東郭外。乘輿行幸。問禮經。慠不
可長。與我九齡射於矍圃三義。辨析精異。上甚說。或
問。身為處士。時踐王廷。何也。答曰。心馳魏闕者。以江
湖為桎梏。情致兩忘者。市朝亦岩穴耳。時號通隱先
生。續之素患風痺。不復堪講。乃移病鍾山。景平元年
卒。春秋六十七。

張詮

字秀碩。野之族子也。尚情高逸。酷嗜墳典。雖耕
鋤。猶帶經不釋。朝廷徵為散騎常侍。不起。庾悅以其

貧。起為潯陽令。笑曰。古人以容膝為安。若屈志就祿。
何足為榮。乃入廬山。依遠公。研窮釋典。深有悟入。宋
景平元年。無疾西向念佛。安臥而卒。春秋六十五。

宗炳

字少文。南陽人。其母聦辯。富於學識。教授諸子。
皆有成。炳妙善琴書。尤精玄理。殷仲堪桓玄。並以主
簿辟。皆不就。劉裕領荊州。復辟為主簿。答曰。棲邱飲
谷。三十年矣。乃入廬山築室。依遠公蓮社。久之兄臧
為南平守。逼與俱還江陵。閒居絕俗。劉裕辟太尉椽。
不就。二兄卒。累甚眾。頗營稼穡。武帝勅南郡長。時致
餼賚。衡陽王義季在荊州。親至其室。炳角巾布衣。引
見不拜。王曰。處先生以重祿可乎。對曰。祿如秋草。時
過即腐。宋受禪。徵為太子舍人。元嘉初。徵為通直郎。
太子建徵為中庶子。並不應。妻羅氏亦有高志。羅氏
歿。炳哀之過甚。既而悲情頓釋。謂沙門慧堅曰。死生
之分。未易可達。三復至教。方能遣哀。雅好山水。往必
忘歸。西陟荊巫。南登衡岳。因結宇山中。懷尚平之志。
以疾還江陵。歎曰。老病俱至。名山不可再登。唯澄懷
觀道。臥以遊之。凡所遊履。悉圖之於室。謂人曰。撫琴
動操。欲令眾山皆響。元嘉二十四年卒。春秋六十九。

雷次宗

字仲倫。豫章南昌人。博學明詩禮。入廬山。預
蓮社。立舘東林之東。元嘉十五年。召至京師。立學舘
鷄籠山。置生徒百員。除給事中。不拜。久之還南昌。公
卿祖道以送。學子侄書曰。吾童稚之年。巳懷遠略。弱
冠託廬山。事釋和上。遊道餐風。二十餘載。淵匠既傾。

復與汝曹。歸耕先壟。山居谷飲。忽復十年。及今未老。
尚可厲志。成西歸之津梁。自今以往。家務大小。一勿
見關。二十五年。召拜散騎常侍。不就。復徵詣京師。築
室鍾山。謂之招隱舘。每自華林園。入延賢堂。為太子
諸王講禮經。是年無疾而卒。春秋六十三。子肅之頗
傳素業。官至豫章郡丞。

闕公則

入廬山白蓮社。既逝。有同社人。至洛陽白馬
寺。夜中為公則修忌祭。忽一時林木殿宇皆作金色。
空中有聲曰。我是闕公則。祈生極樂國。今巳得生矣。
言訖無所見。

庾銑

新野人。梁武帝召為黃門侍郎。不赴。六時念佛。
一夕見道人自稱願公。呼銑為上行先生。授香而去。
四年願公復至。遂化去。空中言上行先生巳生安養。

高浩象

東平人。杜門靜坐。專誦無量壽經。觀中汎紅
蕖於玉沼。初未見佛。乃即華上傾心致敬。遙睇佛之
金容。光輝遠映。一夕見眾菩薩來迎。奄忽而化。

宋蒲

隋時恒州人。念佛以小豆記數。滿三十石。設齋
慶讚。佛二大士化作三僧。至會乞食。滿曰。弟子願生
西方。師來赴食。深副本心。事畢即見天花異香乘空
而行。未久滿遂面西坐化。

李白

字太白。作金泥畫西方淨土變相并序云。我佛
金天之西。日沒之所。去中華十萬億剎。有極樂世界
焉。彼國之佛。身長六十萬億由旬。眉間白毫。向右宛
轉。如五須彌山。目光清白。若四海水。端坐說法。湛然

長存。沼明金沙。岸列珍樹。羅網彌覆。欄楯周張。硨磲
瑠璃。為樓殿之飾。玻瓈瑪瑙。耀階砌之榮。皆諸佛所
證。無虗言者。若巳發願。未及發願。若巳當生。未及當
生。精念七日。必生其國。功德罔極。灼然難名。讚曰。向
西日沒處。遙瞻大悲顏。目淨四海水。身光紫金山。勤
念必往生。是故稱極樂。珠網珍寶樹。天花散香閣。圖
畫了在眼。願託彼道場。以此功德海。冥佑為舟梁。八
十億劫罪。如風掃輕霜。庶觀無量壽。長覩玉毫光。

白居易

號香山居士。官太子太傅。初勸一百四十八
人。結上生會。行念慈氏名。坐想慈氏容。願當來世必
生兜率。晚歲風痺。遂專志西方。祈生安養。𦘕西方變
相一𨋀。為之願曰。極樂世界清淨土。無諸惡道及眾
苦。願如我身病苦者。同生無量壽佛所。一夕念佛。坐
榻上。倐然而逝。

韋文晉

位觀察使。建西方道場。念佛發願。一日正念
佛中。忽面西加趺而化。異香滿室。內外皆聞。

并州汾陽老人

於法忍山。借房止宿念佛。忽大光徧
照。人見其登蓮臺而去。

鄭牧卿

榮陽人。舉家念佛。唐開元中。病篤。有勸進魚
肉者。確乎不許。手執香爐。求願往生。忽異香蔚充。奄
然長逝。舅尚書蘇頲。夢寶池蓮開。牧卿坐其上。

張元祥

長安人。常念佛不輟。一日催家人云。西方聖
人。待我齋畢。同往淨土。及事訖。果索香火。加趺面西
而化。


李知遙

長安人。率眾為五會念佛(唐大歷中。法照師於衡州。開五會念
佛。今李知遙為五會。應是師法於法照。五會者。當是五日為一會也)。忽出堂向空頂禮。
空中有聲云。報汝李知遙。功成果自招。引君往淨土。
同汝上金橋。即就床端坐而化。天香郁然。

馬子雲

唐時舉孝廉。為涇縣尉。押租綱。赴京。遇風󳯟
溺。被繫。乃專心念佛。五年後。遇赦。因入南陵山寺。持
一食齋。忽謂人曰。吾一生坎軻。遂精持內教。今西方
業成。行當往生安養。明日沐浴新衣。端坐合掌。異香
滿戶。喜曰。佛來迎我。言畢而沒。

于昶

唐天后朝。任并州錄事。晝決曹務。夜決冥司。每
知灾咎。陰為之備。都不形言。凡六年。丁母艱。持金剛
經。更不復為冥吏。至八十四。將終。忽聞奇香。遽謂左
右曰。有聖人迎我往西方。即念佛而沒。

元子才

居潤州觀音寺。誦彌陀經念佛。忽小疾。夜聞
空中香氣樂音。似有人言。粗樂巳過。細樂續來。君當
行矣。念佛而化。異香數日不散。

元子平

依京口觀音寺。念佛誦經。忽聞空中音樂。即
西向坐化。異香數日不絕。

張抗

仕石晉。為翰林學士。課大悲呪十萬遍。願生西
方。一日寢疾。唯念佛號。忽謂家人曰。西方淨土。祇在
堂屋西邊。阿彌陀佛坐蓮華上。見翁兒在蓮華池金
沙地上。禮拜嬉戱。良久念佛而化。翁兒抗之孫也。

鍾離瑾

會稽人。位至少師。幼事母任夫人。夫人精修
淨業。年九十八。起居如常。忽戒瑾曰。人人有箇彌陀。

奈何拋去。念念無非極樂。不解歸來。翌日予將行矣。
及晨起。焚香誦佛。過於常課。合掌而化。瑾日課利益
二十事。後宰吉水。置一妾。從其女嫁審之。則舊令之
女。報所親。緩納釆。擬先遣前令女。所親復書曰。公安
得獨為高誼。予有猶子。請平分奩具。俾同親迎。公從
之。忽夢舊令來謝曰。賤息荷收錄。巳告之上帝。當十
世有土。然公更一紀。應生淨土。尋為浙西憲。與慈雲
懺主。論往生指要。清修彌篤。自夫人有栴檀佛像。常
頂戴行道。公繼其志。像眉間忽迸出舍利數粒。未幾
知開封府。忽夜半起。謂家人曰。夫人報我往生之期
至矣。即加趺而逝。前一日舉家夢。公乘青蓮華座。仙
樂異香。海眾迎之西去。計其年正一紀。

鍾離景

融少師第七子。官朝請大夫。常誦觀經。念佛
不輟。挂冠棄仕。結茅儀真東園側。甞曰識得彌陀。彌
陀彌陀。不識彌陀。奈何奈何。不識彌陀彌陀更在西
方外。識得彌陀。彌陀秪在自巳家。一夕命僧玅應。誦
普賢行願品。炷香敬聽畢。兩手作印而化。自任氏少
師大夫。三世得生淨土。曾孫松居於婺。乾道中。奉祠
吳郡。與寶積實師東平呂洎等。結社念佛。無所疾。忽
端坐西向。合掌而化。

文潞公

諱彥博。守洛陽日。甞致齋。往龍山寺。禮佛入
殿。忽見像壞墜地。略不加敬。有僧詰之。公曰。像既壞
矣。瞻仰何益。僧云。像無新故。道不生滅。公聞之有省。
作禮而出。後參淨嚴法師。誓集十萬人。為淨土會。普

勸念佛。臨終無疾。念佛而化。

蘇軾

號東坡。官翰林學士。南遷日。畫彌陀像一軸。行
且佩帶。人問之。答曰。此軾生西方公據也。母夫人程
氏歿。以簪珥遺貲。命工胡錫。繪彌陀像。以薦往生。又
老泉曾於極樂院。造六菩薩像。盖蘇氏之歸心三寶
素矣。東坡臨終述偈云。生死猶如臂屈伸。情鍾我輩
一酸辛。樂天不是蓬萊客。憑仗西方作主人。

楊傑

字次公。無為人。官尚書主客。徧歷禪林。參尋知
識。晚年𦘕西方佛像。隨行觀念。舍壽之日。感佛來迎。
端坐而化。

馬亮

官侍郎。守杭。詣靈山。學淨土業。慈雲為撰淨土
行願法門淨土往生略傳。臨終念佛而逝。

子玗

朝奉。又依十疑論用心。在官閱教藏。誦經念佛。
皆有常課。忽一日易衣。念佛端坐而化。有氣如青盖。
出戶騰空西去。几筵時現瑞光。

玗之子

永逸。官宣義。每習十六觀。歷三十年。忽見三
聖來迎。結印而化。頂熱有異香。

胡闉

官宣義。侍郎胡則之子。晚年致仕。笑傲西湖。與
清照律師相善。一日有疾。問律師曰。一稱佛名。能滅
八十億劫生死重罪。何也。師曰。佛大威德。眾生一稱
其名。罪垢自消。如赫日正中。霜露何有。闉大感悟。一
心念佛。請僧為之助。一日律師至。闉曰。荷二大士降
臨甚久。師為懺悔發願。忽厲聲念佛。安坐而化。

葛繁

澄江人。少登科第。官至朝散。凡官居私舍。必飾

淨室。安設佛像。每入室禮誦。舍利從空而下。普勸道
俗。同修淨業。皆服其化。有僧定中遊淨土。見繁與王
古侍郎同遊寶池行樹之間。俄聞繁無疾而化。

王古

儀真人。官禮部侍郎。與晦堂楊岐為禪侶。甞作
直指淨土決疑集。楊傑為序。又增補往生淨土傳。皆
行於世。平時志在往生西方。臨終無所苦。忽滿室光
明。端坐而化。有夢古乘蓮華西去者。

江公望

釣臺人。官司諫。少年登科。蔬食清修。述菩提
文念佛方便文。以勸道俗。有子蚤亡。託夢舅氏曰。欲
稟大人。乞就天寧寺。看寶積經。庶得生善處。大人修
行。功業巳成。冥府有金字牌。云嚴州江公望。身居富
貴。志慕苦空。躬事熏修。心無愛染。動靜不忘於佛法。
言談罔失於宗風。名預脫於幽關。身必歸於淨土。宣
和末。知廣德軍。一朝無疾。面西端坐而化。

王衷

居錢塘孤山。即林和靖之故迹。隱居自適。政和
間。舉隱逸。朝廷旋以處士。後官至朝散大夫。潛心淨
業。有大感悟。日誦彌陀經七遍。佛號萬聲。十九年未
甞間絕。一日無疾。沐浴面西。加趺而化。

張廸

居錢塘。官助教。從圓淨律師。授菩薩戒。咨問淨
業法門。然臂香以為誓。每念佛。掦聲勇猛。至失音猶
不巳。一日謂圓淨曰。弟子近於靜室。見白色頻伽飛
舞於前。又觀想中。見嬰孩綠𩬊合掌問訊。後三年。念
佛西望而化。

賈純仁

霅川人。官至郢倅。潛心淨業。長齋念佛。因微

疾。西向宴坐而逝。頂上白光圓相。異香滿室。

梅汝能

常熟人。仕至縣令。甞有志淨業。忽夢僧授紙
百幅。鑿破為二八字。以問東靈照師。師曰。二八十六
也。豈十六觀經之謂乎。適一僧以經與之。忽不見。自
是誦經念佛。取名為往生。以見志。因邑中破山道生
師。造丈六彌陀像。汝能施財百萬。為之粧飾。設齋慶
懺。殿前池中。生雙頭白蓮一朵。其花百葉。當年冬。汝
能無疾而終。未幾道生亦亡。

馮檝

遂寧人。號不動居士。由太學登第。初訪道禪林。
晚年專崇淨業。作西方禮文彌陀懺儀。歸鄉郡作淨
土會。感香爐中白光亘天舍利應現。靖康兵厄。名山
藏經多燬。檝積俸資。造大藏經四十八藏。小藏四大
部者亦四十八藏。造栴檀像彌陀九品化生。隨身奉
供。後以給事中。出師瀘南。率道俗作繫念會。及鎮長
沙。於廳事設高座。著僧衣登座。謝官吏。橫柱杖於膝
上而化。

吳子才

字信叟。蘇郡人。與弟子章。同參雲屋。受念佛
法門。精進無間。子才致仕之後。預作一棺。夜臥其中。
令童子擊棺而歌曰。吳信叟歸去來。三界無安不可
住。西方淨土有蓮胎。及早回頭歸去來。自從而和之。
一日令家人靜聽空中聞天樂之聲。即曰。清清界中。
失念來此。金臺既至。吾當行。言訖而逝。

錢象祖

天台居號止庵。守金陵日。問道於保寧全無
用。尤以淨土真修為念。甞於鄉州。建接對十處。皆以

淨土極樂等名之。創止庵高僧寮。為延僧談道之所。
自左相辭歸。益進淨業。嘉定四年二月。微疾。書偈曰。
菡萏香從佛國來。琉璃地上絕纖埃。我心清淨超於
彼。今日遙知一朵開。後二日僧有問疾者。公曰。我不
貪生。不怖死。不生天。不為人。唯求生淨土耳。言訖加
趺而逝。時天皷震響。異香芬郁。未終之前。子侄郡人
同夢。空中有云。錢丞相當生西方蓮宮。為慈濟菩薩。

王仲回

無為人。官司士參軍。因楊傑為說淨土之法。
念佛益進。未亡前七日。預別故舊。端坐而化。時傑守
丹陽。夢仲回來謝云。向蒙指示。今得往生。再拜而去。
巳而訃至。

張榆

官兩浙都總管。期生淨土。刻勵念佛。闔門長幼
靡不從化。鑿池栽蓮。日率妻子。課佛萬遍。孝宗皇帝
親書蓮社二字。賜焉。

陸沅道

號省庵。住明之橫溪。晨起焚香趺坐。目不他
瞬。首唱偈曰。盥手清晨貝葉開。不求諸福不禳灾。世
緣斷處從他斷。劫火光中舞一迴。然後念誦。不緩不
急。聲如貫珠。每日法華一遍。彌陀萬聲。一意西馳。年
八十五。沐浴整衣而逝。洎殮。忽聞蓮華馥郁之氣。皆
不知來處。近挹之。盖出自口中。

王日休

龍舒人。為國學進士。著六經訓傳數十萬言。
一朝捐之曰。是皆業習。非究竟法。吾其為西方之歸。
即布衣蔬食。惟佛是念。日課千拜。夜分乃寢。甞為淨
土文十卷。簡易明白。覽者無不信服。一夕厲聲念佛。

久之忽曰。佛來接我也。屹然立化。邦人夢。一青童引
之西去。

房翥

暴亡入冥。府王曰。據善簿。君曾勸一老人念佛。
彼巳得生淨土。君乘此福。亦合得生。翥曰。尚欲誦金
剛經萬卷。即而放還。後卒償其願。臨終異相。不違先
報。

孫抃

武林人。號無諍居士。幼學易。因曰。易所以窮理
盡性。何必區區為進取計。掩關晦迹。居絕俗務。沙門
守寧與之交。謂曰。白樂天以儒修身。以釋治性。君聞
之乎。抃深契僧語。日閱華嚴金剛彌陀經。甞夢至蓮
池。與清照亨律師。同立其側。又夢一人持書。金字梵
體。讀之不解。人曰。請十三日齋耳。十二月十三日。忽
得疾。請妙光律師。欲為祈禱。抃曰。生死巳定。何必禱
之。乃與開導往生淨土之旨。即加趺作印。西向坐化。
翌日清照至。為入龕。歸庵三日。亦坐亡。應同立蓮池
之讖。

王闐

四明慈溪人。號無功叟。凡禪林宗旨。天台教門。
無不通達。著淨土自信錄。以明三身四土之旨。晚年
專心念佛。西向加趺而化。異香滿室。焚龕獲舍利。如
菽者百八粒。

孫忠

四明人。蔬食持戒。蚤慕西方。於郡城東。築庵鑿
二池。種白蓮。臨池建閣。月集道俗念佛。期以三日。後
於病中。請道俗百人繫念。忽仰視虗空。合掌問訊。手
結雙印。怡然而化。闔城皆聞天樂異香。漸向西沒。二

子相繼念佛坐化。甞因念佛見佛身現空中。即白佛
言。惟願我佛少駐。使我二子同獲瞻禮。即走外尋二
子歸。佛為駐立良久。後人因名其地。曰駐佛巷。

昝定國

號省齋。為州學諭。常念佛。讀淨土諸經。結西
歸社。以勸人。嘉泰初。於小江慧光。建淨土院。結石塔
於池心。為鄉民火焚藏骨之所。印施念佛圖。月二八
集僧俗。就淨土院。諷觀經念佛。以為常。嘉定四年。夢
青童告曰。佛令召君。三日當生彼國。至日沐浴更衣。
端坐念佛而化。

樓汾

四明晝錦名門也。因兄寶洲。究明佛理。每與沙
門談道。汾必從旁樂聽。年二十二。忽得疾。乃一志西
歸。謂父母曰。但得生淨土見佛。此道最高。仍令請僧
說法開導。諷觀經。設像[巾*((ㄇ@人)/登)]對臥床。喜曰。真我師也。復
請僧念佛千聲。即曰。吾巳身在西方。乃瞑目面西。念
佛而化。

魏世子

宋時梁郡人。奉佛精進。唯婦不信。女病死。七
日再甦。即升高座。誦無量壽經。下啟父言。兒去。便往
無量壽國。兒及父兄。池中巳有芙蓉大花。當生其中。
唯母獨無。不勝此悲。故歸啟報。語竟復絕。母自是亦
信法教。

葛濟之

句容人。稚川之孫。故世事神仙。妻紀氏。存誠
佛法。朝夜不替。方織之次。見雲日開明。投梭仰望。見
西方如來真形幡盖映天。心獨喜曰。經說無量壽佛。
今得瞻見。便頭面作禮。及引濟之同瞻。尚見半身。俄

而隱沒。厥後夫婦念佛。相繼而化。

左伸

天台人。從神照授菩薩戒。刻三聖像。誦法華三
千四百部金剛二萬。過後臥疾。命男沙門淨圓。唱法
華首題。增受菩薩戒。夢三偉人立江皐。召伸登舟。復
請僧誦彌陀經。遽曰。我巳見佛光。即端坐作印而逝。

范儼

家武林。絕心世務。其子不能治家。儼不之顧。但
云。我自是寄客耳。日誦法華。念阿彌陀佛。專心不懈。
忽見普賢菩薩。乘六牙白象。放金色光。報儼云。明日
卯時。當生淨土。越一夕。佛菩薩來迎。家人聞其謙謝
云。儼是何人。實為難當。就座合掌而化。

閻邦榮

池州人。因僧勸修西方。持決定往生呪。每朝
向西一誦千徧。或率眾同持。如是二十年。紹熈元年
春。偶聞異香連日不消。家人夜夢。二青衣侍立邦榮
之側。其子又夢。彌陀放光。徧照堂宇。悉作金色。數日
面西。趺坐課佛。忽起曰。我去矣。行數步。舒手結印。微
笑立化。

姚約

家霅川仙潭。潛心內典。有僧來謁。必遜居東道。
謂不當以俗先僧也。覺海友師。勸里人結淨業社。約
實主其事。忽告友曰。久厭浮生。不日西去。師可助我
繫念。友遂日與持誦。一日就座而化。既而夢於友曰。
約巳往生。師之力也。友曰。欲從公遊。可乎。約曰。師世
壽未盡。寺中景懿。行當先至。閱月果終。懿同社友也。

沈銓

錢塘人。同妻施氏。專心淨土。平時諸善。悉用回
向。後及妻前後命終。皆感化佛持錫。接引而去。


梅福

松江人。誦經持戒。繫念淨土。臨終預知。即絕食
飲水。念勢至菩薩。至七日澡浴。更衣端坐。告眾曰。勢
至菩薩今來迎我。即座化去。

孫良

家錢塘。隱居閱大藏。尤得華嚴之旨。甞依大智
律師受菩薩戒。日課佛萬聲。二十年不輟。忽語家人。
令請僧念佛。以助往生。方半日望空合掌云。世尊菩
薩巳荷降臨。即退坐而化。

胡暠

家霅川。平時多作佛事。忽夢。佛呼曰。汝可造屋
迎我。暠乃往明。因建彌陀閣。以協此夢。臨終之夕。忽
云。佛放光照我。言訖而化。

唐世良

會稽人。持戒茹素。念佛禮拜。年老疾病。猶不
就枕。誦彌陀經十萬過。謂家人云。佛來接我。言訖作
禮。即便坐逝。欲別利行人。時在道味山。夜夢西方異
光旛華天樂。空中聲云。唐世良巳歸淨土。

陸偉

錢塘人。為州都掾。中年厭世念佛。率眾結法華
華嚴二社。各百許人。其法各人在家。誦經一卷。日終
就寺讀誦。終日而散。如是二十年。遂成大會。甞手書
法華華嚴楞嚴圓覺金剛金光明等經。晚年子孫彫
落。更無餘累。忽一日易衣端坐。念佛而化。

李秉

紹興中官也。領御藥院。初學禪於淨慈輝。自得
有省發。晚閱龍舒淨土文。日課佛號。與其子閣長元
美殿長林師文等數十人。結淨業會。於傳法寺。久之
感疾。忽見彌陀佛以金圓光戴其首。越七日。又見金
華滿房。乃囑付親眷。書偈端坐。結印而終。


邵彪

字希文。鎮江人。為士時。夢至一官府。人皆稱安
撫。彪自喜曰。豈非予及第後作安撫乎。行至前見。一
官員問曰。汝知汝未及第因不。對曰不知。令引彪去。
看見一大鑊煑蛤蜊。見彪乃作人聲。呌彪姓名。彪遂
念阿彌陀佛。方念一聲。蛤蜊皆變作黃雀飛去。彪後
果及第。至安撫使。以此見殺生阻人前程。不可不誡。
又見佛力廣大。不可不敬。官職自有定分。不可苟求。

望江陳企

甞妄殺人。後見鬼現。企畏懼。急念阿彌陀
佛。鬼不敢近。企念佛不巳。鬼遂不現。後甞念佛。臨終
坐化。後半年。附本家孫女名妙光云。我因念阿彌陀
佛。巳生極樂世界。舉動言語。一如平生。親戚相知皆
來看。至兩三日。家人云。惜乎你在生時。不曾傳得喜
神供養。企遂現儼然如平生。惟面帶小顏。其頭如佛
之螺髻。

劉慧仲

湖州長興人。以夜夢多恐懼。龍舒居士勸以
念阿彌陀佛。慧仲至誠高聲。念一百八遍。當夜遂安
寢。次日如前念誦。自此皆得安寢。以此見佛力廣大。
無所不可。

李子清

寄居秀州。頗好道家。甞從學於王龍舒。久苦
痁疾。龍舒告云。但恐子清不信。若信之必效。乃授以
一方。令臨發時專念阿彌陀佛。而服此藥。子清從之。
其日遂愈八分。次日復如是。遂全愈。子清由是篤信
佛理。常以淨土文。置於袖中。

李彥通

家會稽。為鍛師。因開元繫念。往預其會。忽悟

世無常。歸心淨業。一朝得疾。遽云。我遊行淨土。見二
門扄鐍甚固。逡巡之際。見利行人開門引入。見蓮池
樓閣佛菩薩眾。遂請睎經道果二行人。至臥榻前。說
法䇿道。舉家念佛。西向坐逝。

陸浚

家錢塘。少事公門。久之棄去。以淨土為業。預西
湖繫念會。每對佛懺悔。必至垂淚。道友相見。說淨業
因緣。纔十餘句。便悲咽感歎。惟恐此生之不度。三昧
之不成。往生之未諧。我佛之未見也。臨終得病。請圓
淨律師。說淨土法門。諷觀經至上品。淨謂之曰。此時
好去。浚曰。眾聖未齊。且待少時。即起就竹床。面西端
坐。頃刻化去。

魏師贊

雍州人。為僧童。年十四念佛不絕。遇疾而亡。
忽再蘇白父母曰。阿彌陀佛來此。我當隨行。鄰人見
空中寶臺五色異光。向西而沒。

何曇遠

錢塘人。常持菩薩戒。專修淨土業。夜中念佛。
忽謂師曰。見佛身金色光明。旛華滿空。異香盈室。俄
忽化去。

越大善寺童行

常隨師善輝。念佛禮拜。一夕夢。婦人
持數珠賣。童曰。欲得一串。恨無錢買。婦曰。我當與汝。
汝可開口。即以數珠投口中。童以告師。輝曰。此是大
勢至菩薩。授汝念佛三昧也。過數日。童見二大士持
華座與之曰。七日當乘此來生淨土。童逢人即說。我
七日當往生也。至期。忽自唱曰。大菩薩來矣。即座儼
然而化。


倪道者

仁和人。棄家作道者。建小庵。專意念佛。欲焚
身代一切受苦眾生。供養諸佛。久之有朱藤三窠生
臥榻前。謂眾曰。此藤若焦。我當西去。臨終半月。集眾
念佛。至於萬人。焚身前一夕。其地忽有光明金色。高
半尺許。以手掬之。隨浮掌中。又謂眾曰。我焚身時。必
有紫雲青雲。從東北過西南。是我往生之相。乃四面
發炬。端坐其中。果有二色雲瑞。

馮珉

上虞人。少事遊獵。有巨蛇為鄉民害。珉持槊往
從之。見蛇在岩下。與黃特相持。珉推巨石壓之。蛇竟
死。後每思之。慮蛇為怨對。乃求佛解釋。投志西方。修
懺念佛。如是十載。一夕請同修社人。相助諷彌陀經。
念佛號。次誦普賢懺罪偈。願往生偈。即端坐合掌而
終。

潭州黃打鐵

每用工時。常念佛不絕。一日無病。托鄰
人書偈云。日夜丁丁當當。久鍊成鋼。太平將近。我往
西方。即座而化。

計公

四明桃源鐵工也。年將七十。兩目喪明。里中昝
學。諭以擘窠圖印施。勸人念佛。計公初受一圖。念滿
三十六萬聲。念至四圖。兩目瞭然。如是三載。念滿十
七圖。一日念佛。忽氣絕。半日復蘇曰。我見佛菩薩。令
分六圖與昝學諭。是勸導之首。分一圖與李二公。此
是俵圖之人。囑其子往謝學諭。言訖沐浴。西向坐逝。

徐六公

嘉興農夫也。翁婆蔬食。設像繫念。如是四十
年。屢夢遊淨土。預作一龕。臨行之日。易布衣草屩。入

龕端坐。頃之即曰。佛來迎我。泊然而化。

沈三郎

家臨安。商賈為業。晚年回心念佛。一日病。請
僧講彌陀經。設尊像。日夕西顧。忽易衣而終。須臾縮
膝欲起坐。二子以易龕為難。曳脛令直。經半日欲歛。
忽舉手出帛被。矍然而坐。舉家驚避。二子急前扶衛。
恐其子曳脛。以肘節捶之。子曰。助父坐脫耳。茶毗。有
白鶴二十九隻。飛翔雲表。久之西去。

何曇迹

年十八。持菩薩戒念佛。一宵四皷。即起念誦。
人云太早。答云。見佛金相旛華來迎。遂脫去。

朱綱

京都人。業儒。中鄉舉三上春官。不第。乃就職官。
二府致仕。專修淨土。日課佛三萬。十五年無少怠。臨
終坐榻上。兩手擎珠。念佛不撤。異香滿室。乃云。佛來
也。連聲稱念而逝。

顧公寶幢

名源。志修淨業。與道友張老居士善。疾篤。
集僧俗十念阿彌陀佛。唱和相續。張與焉。公謂云。此
時尚不見動靜。張云。汝大錯。何用疑。須專切打起精
神念佛。須臾間。眾忽聞異香滿室。公自見身坐蓮華
中。諸子悲戀不勝。諭曰。汝等謂我往何處。何處即此
處。諸佛迎我。三皷啟行。我願既遂。汝等之願亦慰矣。
至期。含笑而去。

朱元正

海鹽人。為諸生時。講孔孟之學。端方不苟。六
十後深入禪悅。于宅後敝屋三楹閉關。不與家事。門
上題譬如我巳死了六字。每日功課。午前諷法華經
一卷。午後念佛千聲。庚申四月。唐宜之同其門人陳

則梁訪之。公謂則梁曰。宜之向曾與汝書。勸子修淨
業。可切聽之。既而則梁曰。老師年高。盍少開酒禁。公
曰。子意謂衰年當藉數盃。以調氣養血耶。不知我之
生死巳畫得斷。何復言此。公說畫得斷時。因以手在
几上。畫一畫。盖巳了生死矣。七月無疾。忽謂子曰。吾
在此無事。可行矣。子問何處去。曰西方去。子及孫固
留。許之。至臘月朔。示疾。不食。家人倉皇治後事。公曰。
勿忙。此臘八半夜事也。預誡家人。臨行時。勿令婦女
來。過二三時。來亦勿哭。及期。端坐而逝。時方鷄鳴。比
天明。眷屬方至舉哀。公復醒開眼而不開口。但搖首
令女人去。仍瞑目而逝。

丁明登

號劒虹。江浦人。萬歷已酉。歸依雲棲大師。篤
信淨土法門。改號蓮侶。丙辰登第。宦遊溫陵。每以出
世大事。開化緇素。感悟甚多。守衢時。力禁屠牛。有無
賴犯法。捕之急。知公敬僧。即薙髮進。公令里甲察其
還俗日。重懲之。其人勵志參修。卒為名衲。初任泉州
司。李憲批枷責。公立法。願納米者聽。用以贍獄貧犯。
夏月修葺監舖。給香薷飲葵扇。冬月設暖匣椒薑。擇
醫視病。更買素珠百十串。散眾囚念佛。恒語人曰。人
在患難。發心者多。吾乘其悔恨。導之念佛。幸而出獄。
為良民矣。㦖念室中閨流不聞佛法。請禪師演說大
乘。令于幃內聽之。眷屬一時披剃者四人。聞蓮池大
師言。有老嫗稱其夫念佛一心不亂。臨行一請而別。
嫗由此深信淨土。大師亦自此發心出家云。公繪一

請圖懸齋中。題詩。有與君一請瞥然去珍重相逢九
品蓮句。乙酉冬。病劇。十一月朔。具疏告佛。決意願求
往生。日焚一疏。至第十日。粥飲如常。面色光潤。諄諄
以同生西方。普勸親知。就榻稍臥。寂爾長往。輯有故
鄉消息。蓮漏清音。芥火菂商。淡話十餘種。行世。

唐時

字宜之。湖州人。參蓮池師。勤修淨業。初以明經
別駕壽陽。繼輔襄國。舉家眷屬悉歸依三寶。晨則各
持經文。夕則同集念佛。崇禎辛巳仲春。闖賊破襄陽。
公投端禮門左井中。家人掖之而出。氣巳絕。復甦。奉
旨提究。得從寬典。旋請假歸里。而襄陽季冬五日再
陷矣。初不死于宼。繼不死于井。終亦不死于法。豈非
慈悲默佑功德不可思議者耶。公自述數年來感應
道交。丁亥臘八。於長干寺。念佛禮塔。見佛相於塔光。
佛黃金色。光則如雪如冰。如明鏡。戊子七月五日。念
佛于禪堂。開窗忽見鍾山浮巨海中。金佛巍巍。祥光
燦爍。瓦礫墻垣。喬木叢林。盡空不見。臨化瑞應彰彰。
所輯有蓮華世界書。法音頻迦音等。刻行于世。

劉通志

京都人。精懇念佛。年五十二。得疾念益切。鄰
人李白齋先卒。通氣絕。自早至午。復甦謂家人曰。適
見一舟。云往淨土。乘舟三十六人。白齋與焉。我亦數
內。但衣未新潔。又忘帶念珠。特艤舟相待。家人急為
易衣。珠掛其項。須臾而逝。

唐廷任

號體如。蘭溪人。孝友醇慤。出自天性。少遊黌
校有聲。巳而覺世無常。傾心至道。參雲棲。受念佛三

昧。遂力行之。凡十三年如一日。篤志西方。萬曆癸卯
仲冬。六十壽朝。忽謂諸子曰。新春十一日。吾歸矣。數
日前。禮誦如平時。至期。盥漱整衣端坐。手結印。口稱
佛名。含笑而逝。如入禪定。

楊嘉褘

字邦華。泰和人。世家子也。年十三持不殺戒。
蚤虱無所傷。潛心淨土法門。日誦彌陀經。二十三。肄
業南雍。俄疾作。以萬曆乙巳仲冬十九日卒。卒之先。
夢遊地獄。見地藏大士於冥陽殿。覺而放諸生命。延
僧誦經念佛。謂人曰。吾將逝矣。青蓮花現吾前。得非
淨土境乎。遂晝夜念佛不撤。命息燭曰。汝輩假燭為
明。吾不須燭。常在光明中耳。問。何所見。曰。蓮開四色。
問。見彌陀否。曰。見彌陀現千丈身。問觀音。曰。身與彌
陀等。問勢至。曰。不見也。言訖忽躍起。拈香連聲語曰。
彌陀經功德。不可說不可說。吾巳得上品矣。寂然而
逝。仲兄嘉祚傳其事。而矢之曰。予所誑語。墮拔舌獄。
其亦見之真。而言之切歟。不信淨土者可思巳。

郝熈載

錢塘人。法名廣定。平生忠信不欺。以德行稱
於黌校。晚歸佛持誦。夙夜加虔。萬曆辛亥春二月。得
疾。每睡覺云。吾夢於山中求見佛。佛未見。見百鳥叢
集。如是累日。至二十七子夜。忽云。有二童子來迎。佛
坐蓮華臺。現吾前。吾往矣。吉祥而逝。

戈以安

錢塘人。法名廣泰。性至孝。素積善行。而深自
韜晦。不求人知。晚年精誠奉佛。與靈芝僧玄素。結春
秋二社念佛。誦華嚴五經。忽謂人曰。吾大限將至。當

為西歸資糧。遂自室課誦。昕夕不撤。預定歸期。於臘
月二十一日前二夕。母子環視悲哽。居士笑曰。生必
有滅。奚悲為。吾方凝神淨域。面覲彌陀。若等慎勿以
情愛亂我正念。諄諄惟囑助念。無間雜語。至期。寂然
而逝。

孫叔子

法名大玗。自幼敏而好學。年十二。隨父鏡吾
公。奉四十八願彌陀像。入雲棲。因受五戒。歸斷葷血。
矢志念佛。誓取金臺。勤苦不惜身命。俄見兩比邱持
蓮華。以一心淨土印可。復見化人誦金剛經一晝夜。
乃矍然起坐曰。彌陀觀音皆來迎我。結金剛拳印。大
呼阿彌陀佛數聲。泊然而寂。時萬曆辛亥仲冬十一
日。有淨土十二時歌。傳世。

戴百戶

與陶百戶共辦事。巡撫麾下時。錢塘江有殺
人巨盜。號滿江紅者。黨勢熾盛。官吏不敢捕。巡撫潛
召二人。手給一牌。令捕滿江紅。二人𢬵身入賊。多方
誘致。臨刑痛恨二人。誓必索命。二人懼棄職持齋。誦
經念佛。以解冤結。戴百戶忽預別親。屬至期坐。脫良
久又醒曰。陶兄臨去。正念一差錯。走路頭故。我來與
汝等說耳。明日我當去。次早復坐脫。鼻垂玉柱。異香
滿室不散。

華居士

江干人。醇朴無偽。與人不欵曲。中年屬業諸
子。獨處一室。不涉世事。朝暮惟孜孜念佛而巳。後將
卒。自知時至。更衣正冠端坐。別眾而逝。其子先巳作
棺。于是易龕。如沙門故事。舉龕之日。觀者如堵。遠近

嚮慕焉。

蓮華太公者

越人。一生拙朴。惟晝夜念佛不絕。命終
之後。棺上忽生蓮華一枝。親里驚歎。因號蓮華太公。

郭大林

湯陰人。平生端潔雅素。出世為懷。遇僧教以
念佛。遂一心淨土。年七十六。一日無疾。與子別云。明
午當去。至時坐脫。

糖擔老人

住杭州。賣糖為生。口中念佛不絕。忽一日
挑糖擔出。見人便曰。汝早喫我糖。我當歸去也。更至
數相識家。約曰煩你明日。來擡我棺。我要歸去。識者
訝之。且信且疑。次早謂其妻曰。可備飲食。以待來人。
餉時識者皆至。老人引令擡棺。到家沐浴。更衣拱手。
語眾曰。我當自寢于棺。不勞汝等。將身坐棺中。怡然
就寢。遂長往矣。眾咸驚異。

吳江太湖灘。有一老人。生平惟喜念佛放生。別無所
知。每行路時。拾灘頭螄蜆。放入水中。雖極冗不顧。平
日遇有生命。輒解衣割食買放。曾無退懈。忽一日謂
家人曰。吾當西逝。可集親友送我。因集眾念佛。安然
坐逝。異香經宿不散。

蘇州一小民。姓吳。業澆燭。故以著名。僦居婁門一屋。
孑身長齋。晝夜念佛。以為人至誠。吳閶內外數十大
燭舖。皆爭迎澆燭以燭。係供養神佛三寶。必念佛數
聲。乃澆油一杓。一生如此。年七十餘。忽語店主云。吾
積有薄貲。本為防老。今以念佛功成。至某日。吾即去
世。生善處。無用此矣。敬以相贈主曰。汝所積者。乃眾

店物。非吾一家物也。何敢受乎。若必無用處。請為汝
作福。吳君大喜。乃以匙鑰授主。令至所居地窖取出。
約有千金。主為分給蘇州眾大剎齋僧及菴院。接眾
處皆分惠作福竟。吳君如期。合掌念佛。端然坐逝。吳
門道俗。送龕火化者千萬人焉

太倉上舍吳叔寶

名鳴珙。家貲殷厚。素好善。預放生
會。然不甚通佛法。六十餘自言。欲脫化。忽沐浴。命延
隆福寺印初法師。宣授三皈五戒竟。大呼出去者。再
合掌逝矣。頃復開目。語妻兄王煙客先生曰。吾纔發
永絕塵世願。勇猛念阿彌陀佛。從床下躍出竟。是蓮
華世界。自省平日。何善乃復此。世人努力。言訖索水。
自照。中夜恍悟曰。今生吳叔寶。前生徐和尚。復大呼
快哉而逝。有異香發于室。

太倉吳瞻樓

晚年以家事付二子。篤修淨土。專注西
方。不雜餘業。每日念佛幾萬外。經則大小彌陀。呪則
往生。觀則西方。皆登簿冊。寒暑無間。如是者一十二
年。後七十餘。定課不減。西方聖境。累現目前。親見攢
盒每格。下襯錦繡。上堆妙果。其架大如田一畝。床前
不時。白蓮湧出。大如石臼。童稚皆見。乃怡然脫化。

太倉黃攝六

名翼聖。字子羽。素為蓮社中勝友。雖貴
裔。博學修潔。篤好雲棲。教一門精修以薦辟。宰蜀之
新都。治民以慈惠。政聲藹著相傳。飯僧縣堂。躬行七
簋。佈䞋施。繼以膜拜。聞者恠之。後獻賊宼西川。所過
屠戮。尸骸山積數千。僧感公德誓登城擊板。念佛。中

夜。佛聲震天。獻賊恠問故。土人答曰。以黃知縣平時
好善飯僧。僧為打板念佛。以守城也。賊誡勿擾。寂然
而過。鷄犬不驚。後歸田。堅修淨業。己亥陽月。疾稍亟。
靈隱僧戒顯。與其內兄王煙翁。衝寒過其廬。則四壁
張彌陀像。為西歸計矣。乞戒顯。丙夜授菩薩戒。即為
極談。惟心淨觀攝。公曰。吾神明愈健。誓願愈堅。自信
生西方必矣。剋八日必行。屆期。吉祥而逝。

余集生

得罪在獄。首唱念佛。諸人多從之處決。屆期
相聚。晝夜不絕。滿壁忽覩佛像光明。旋奉恩詔。末減。

金光前

起身戒伍。目不識字。然見有義之事。則必銳
意為之。其妻龔氏。是盧州孝廉之女。痛遭離亂。歸心
西方。且粗知書史。凡遇梵典。晨夕持誦。光前為之感
動。而篤信焉。順治癸巳冬。奉討不庭。相携入閩道。出
武林。聞具德和尚說法靈隱。同往參問。親承開示。自
此潛心念佛。愈切愈堅。辛丑夏。還京。駐節錢塘江干。
忽示疾。龔為延醫。光前止之曰。我昔與汝親叩靈隱。
今正欲于此作轉身之活計。求和尚一證明耳。何以
藥為。龔大笑曰。不意光前亦得到此田地。遂徙帳入
崇聖菴。盖欲夫死得其所也。菴居旬日。龔造二棺。謂
人曰。妾與金公偕行矣。顧無人為公畢後事耳。事畢
我當往矣。光前聞之。即怡然長逝。龔事畢。屏絕飲食。
晝夜不臥。一心念佛一日。覺身稍倦。倚棺而眠。少頃
醒曰。時至矣。端然趨寂。顏色如生。

韓承山

平湖縣人。為人誠朴。力務農桑。積累家業。田

園約千餘金。居恒惟持齋念佛而巳。年八十一。康熈
元年四月。忽謂子曰。明日汝可徧請親族來。我欲與
之話別。子依教請至。對眾曰。我止有七日住世。特與
汝等作別。至期。沐浴更衣端坐。悉令子女環坐念佛。
自亦念佛。良久不動。近視之。巳委蛻矣。

喬忠我

長興人。鬻竹器為生。兩手削竹。口中念佛不
撒。禮烏瞻普聞和尚。每瞻山結制。亦入禪堂。康熈元
年。三日前。預告親朋子女曰。我將歸去。至十月朔。更
衣向西。正坐念佛。有來視者。令念佛相助。對同道師
僧日。而今一別。當于蓮池中相會也。言訖悠然而逝。

翟夢鯉

法名淨震。臨江人。素行誠樸。篤信淨土。年踰
古希。精神矍鑠。課念無違。兼誦金剛經。康熈戊申七
月。忽示疾。至八月十三日。緇素親友皆來探視。乃謂
眾曰。感蒙垂顧。須念佛助我往生。手自輪珠。毫無倦
意。頃云。明早去矣。屆期。念佛而逝。

沈養素

法名智恩。臨江人。耑修淨業。寒暑靡間。年登
七十六。涉險如夷。時稱佛號。誦金剛。甞轉法華三十
餘部。康熈戊申八月。偶抱小恙曰。我當追蹤翟夢鯉
也。謂子曰。九月十五日我歸去矣。子云。十五欠利。十
六好。厲聲曰。寧可上前。莫使退後。至十四日。念佛而
逝。身有異香。數日不散。

戴童子

名公烈。休邑人。流寓塘棲。鎮水北界。生自儒
門。週齡失母。為兒戲時。不踰禮法。年十二始習舉子
業。英英露頴。十三益聦敏。動止類成人。然賦質清弱。

因醫㿀疹。致傷胃氣。乃就醫。吳門寓所。有蓮池大師
竹窗隨筆數種。每取其書。反覆細閱。若有會心。七月
初六。忽端坐謂其祖曰。助我念佛。遂朗稱佛號。其祖
和之。始則聲高。漸至聲低。終乃無聲。尚見唇動。頃之
唇亦不動。兀然而化。

沈敬孚

名炳。長洲人。少得喘疾。過三十而劇。因發出
世心。持佛名頗切。至年五十。病益甚。自正月至九月。
一息僅屬。遂矢願斷肉。其友楊廣文省之。勸持金剛
經。扶起受之。讀盡卷。居三日。加持至三卷。半月而病
愈。自後日以三卷為常。持佛名不撒夜。坐輒至曉。喘
病遂除。尋受五戒。子旅亭和尚。乾隆四十六年十一
月。示微疾數日。其月晦。晨起洗沐畢。喘甚。回首向西。
結跏念佛。其妻在傍。揮之去。巳而寂然即坐逝矣。遺
言以龕殮。用茶毗法。其妻尋出家為尼。

顧天瑞

大村人。老而無子。與妻陸氏。長齋修淨業。僧
舍有為念佛會者。夫婦與焉。乾隆三十五年二月。天
瑞無疾。誦佛名而逝。年七十二。

陸士詮

號近堂。元和人。初在玉壇。為友祈疾。有神教
禮梁皇懺。近堂。因禮懺。發心詣天寧菴。受菩薩戒。持
名修觀。誦法華經。乾隆五十二年。尋得瘍疾漏下。臥
牀不能起。將終。目光上矚。若有所見。口稱白蓮白鶴
及諸大善人。復連稱佛佛。右脇而逝。異香滿室中。

馬[冗-几+丁]良

名榮祖。秀水人。為諸生課徒以食。年三十餘。
得咯血疾。遇祥峯文師。勸令念佛。病良巳。遂長齋。受

五戒。日課佛名三萬。如是十餘年。疾復作。臥床月餘。
自言三聖現前說法。日常在大光明中。臨終見佛來
迎。連稱佛名。右脇而逝。時乾隆五十六年。

在閨清操

隋文帝皇后

獨孤氏。雖處王宮。深厭女質。常念阿彌
陀佛。以八月甲子命終。時永安宮北。種種音樂。自然
震响。尼大明與后最愛。每念佛時。先着淨衣。口含沈
香。忽眾聞沈香氣滿室異常。頃之有光明。如雲來迎。
向西而去。帝問闍提斯那三藏。是何祥瑞。對曰。西方
有佛。號阿彌陀。皇后業高。超登彼國。故現斯瑞耳。

姚婆

因范行婆勸令念佛。後臨終見佛菩薩來迎。告
佛言。未與范行婆別。請佛暫住空中。范至。姚婆立化。

荊王夫人

王氏。元祐中。事西方甚精恪。獨一妾懈慢。
夫人將逐之。其妾悲悔。極加精進。一夕異香徧室。無
疾而終。夫人忽夢。妾起居敘謝。因夫人訓責。今獲往
生。夫人曰。西方可往不。妾曰。但隨妾行。夫人隨之。見
二池。皆白蓮華。或榮或悴。妾曰。此皆世間發心。修西
方人也。人間纔發一心。池中即生一花。隨其勤惰。榮
悴各異。中有一花。朝服而坐。其衣飃掦。隨風疎散。即
見寶冠瓔珞莊嚴其身。妾曰。此楊傑也。又有一花。朝
服坐上。其花稍悴。曰此馬玗也。復前導數里。遙望金
臺。光明交徹。妾曰。此夫人化生處。上品上生也。徐訪
楊傑。則巳亡。馬玗則無恙。後夫人於生日秉爐焚香。
觀音閣佇立而化(荊王楫徽宗之子)。


吳氏縣君

都官呂宏妻。宏因異僧勸發。妙悟佛理。吳
氏閱金剛經頌。亦契空寂。夫婦齋戒四十年。吳氏忽
見巨迹三雙。皆金蓮花。數日又見其膝。又數日見其
身。數日見其面目。即佛菩薩三聖人也。及見殿閣境
界清淨男子。人問。彼佛如是說法。曰。我得眼通。未得
天耳。如是三年。一夕徵恙。自言。吾將西歸。言訖而逝。
甞事觀音。列瓶[午/止]數十。以水滿中。手持楊枝。誦呪必
見觀音放光灌諸器中。病者飲之。必愈。世因號觀音
縣君。

馬朝奉玗之妻

王氏。修十念法。持破地獄真言。甞夢
地獄主者謝以持偈呪之賜。後因寢疾。念佛而亡。親
戚侍妾。咸夢王氏言得生淨土。

蔡氏縣君

居武林。早年孀居。持經念佛。每朝禮像。逾
二十年。忽見金蓮花現空中。遽索平時修行課目卷
而懷之。安坐而逝。

馮氏

少師珣之女。承宣使陳思恭之妻。少多病。從慈
受深禪師受教。持齋誦佛。逾十年。益精進。謂族黨曰。
清淨界中。失念至此。支那緣盡。行即西歸。一夕語侍
者曰。吾神遊淨土。獲禮三聖。夫聞其語。即相陪念佛。
右脇安臥而逝。三日之間。玅香芬馥。

鄭氏

錢塘人。日課觀音經。念佛不撤。後病中索浴。西
向坐。問家人曰。聞磬聲乎。淨土諸聖且至。巳而合掌。
喜曰。佛菩薩來。觀音手執金臺。如來接我登座。遂奄
然而化。


陸氏

宜人。家錢塘。朝請王璵妻。常誦法華。晚年尤篤
淨土禮懺。一會念佛萬聲。凡三十載。因微疾。忽聞天
皷自鳴。人方驚異。即面西端坐而化。兩手結印。續淨
土傳陸師壽者。即其侄也。

朱氏

如一欽成。朱后之侄。歸於四明薛君。繡法華經
一部。十年而成。至化城喻。針鋒綴舍利如栗。連獲數
十粒。一字一拜。禮法華者三。於經首題。別致八萬四
千拜。誦法華經。三月而通。刻擘窠圖。勸人念佛。滿十
萬聲。所化二十萬人。獨朱氏朝夜誦之。不可以數。紹
熈四年。為寶幢藏繡經。迎歸南湖。飯千僧為慶讚。是
年微疾。請僧念佛。忽起加趺。薛君曰。吾家無是法。於
是右脇吉祥而化。家人夢乘彩雲向西而去。

樓氏慧靖

四明揚帥樓璹之孫。適寺簿周元卿。甞披
味傳燈。發明見地。尤以淨業為真修。晚年被疾。忽見
蓮臺紫色化佛無數異香滿室。以語家人。亟令念佛。
頃刻而化。

周氏玅聦

周元卿之女。每感母氏華臺往生之瑞。甞
誦經念佛。願生安養。病中請僧行懺。自見其身。著新
淨衣。在樓閣上。作禮念佛。謂家人曰。汝輩當勤修淨
業。吾當於淨土待汝。即右脇吉祥向西而化。

秦氏淨堅

家松江。厭惡女身。與夫各處。精持齋戒。閱
華嚴經法華光明般若無虗日。晨昏修彌陀懺。日禮
佛千拜。久之有光明。入室中。面西念佛。安坐而化。

鄭氏淨安

家錢塘。念佛誦經。日無虗度。後得疾。禱之

於佛。聞空中聲云。汝行有期。無得自怠。又見佛身金
色。即奮身起。面西端坐。令男僧義修。諷阿彌陀經。倐
然而化。其女夢。母報曰。吾巳得生淨土。可說修師令
知。

于佛子。秦氏。淨樂。家錢塘。其夫姓于。賣魚為業。有男
販私商。常遭官事。秦氏愁苦。幾欲沈身於江。遇淨住
寺照師勸之曰。有此煩惱。宿世怨家。枉自沉江。不如
念佛。秦氏醒然回心。即燼一指。誓長齋三自念佛。十
年不怠。見一切人。皆稱佛子。一日請戒行人。諷觀經。
每一觀。誦佛千聲。至像觀。忽焉而化

四明黃氏

早喪夫。歸父舍。修淨業。臨終稱佛結印。履
地徐行。儼然立化。家人篩灰於地。以驗生虗。見蓮花
一朵生於灰中。

錢塘袁氏

因往靈芝。受菩薩戒。即斷葷酒。進修淨業。
一家皆服其化。二十年不渝初志。一日病中請圓淨
律師說法。忽見佛菩薩眾現前。端坐而化。

錢塘陳氏

媼從靈芝。受菩薩戒。專心念佛。日課千拜。
常有舍利。散經案上。臨終見化佛來迎。顧旁人語。未
及半巳。疑然不動矣。

武林王氏

常誦法華。念佛求度。一朝見菩薩大身住
立空中。遂連聲稱菩薩高大菩薩高大。又云。恐女人
足穢。難升花臺。語畢而化。

四明孫氏

寡居齋戒。禮誦念佛。三十年不懈。手製衣
衾鞋襪施僧。不記其數。一日微恙。見異人立床。前曰。

宜勤精進。又夢八僧遶行懺室。身掛縵衣。隨僧行道。
遂沐浴淨衣。請僧行懺於大眾前。端坐誦經。至一心
不亂。左手結印。奄然而化。遠近皆聞空中奏樂。

上虞胡長婆

李氏。夫喪後。日夜高聲誦彌陀經。凡十
餘年。一朝有僧。覆以緋蓋。告之曰。汝今月十五日。夜
子時去。問。師何人。答曰。我是汝念者。婆遂會別諸親。
至時。果有異香光明。即端坐而逝。七日火化。齒如雪
玉。舌如紅蓮。睛如蒲萄。皆精堅不壞。舍利不可以數。
次日焚處生一花。如白鸎粟然。

安吉王氏女

日誦彌陀觀音金剛諸經。念佛求度。母
病亡既歛。惡血流滴。女發誓曰。若我孝心真實。願臭
氣不生。言訖流血即止。以舌䑛漏處。絕無穢氣。父娶
後室。與同修淨業。女得疾。請僧說淨土觀法。忽索衣。
吉祥而臥。手攬觀音手中幡。寂然不動。繼母篩灰於
室。以驗受生。見灰中印出蓮華數朵。

錢塘盛氏

日課觀經。誦佛不輟。一日病中浴畢面西。
問家人云。聞磬聲乎。淨土眾聖且至。巳而合掌。喜躍
曰。佛菩薩巳至。觀音手執金臺。如來接我登座。即奄
然而化。

錢塘沈氏

念佛十餘年。日加精進。命工𦘕八尺彌陀
像。病中安設床前。欣然曰。我何多幸。即請僧念佛相
助。忽曰。見一僧授我金臺。遂於臺前。方欲執錦褥角。
其臺即行。恐有障緣。望眾更為念佛眾。皆勇猛厲聲。
良久復云。念佛功德。巳登金臺。此去不回矣。即瞑目

而逝。

蔣婆

鎮江金壇縣株林村人。年七十許。死至陰府。命
未盡。當還。閻羅王問曰。汝能念經否。對曰不能。王曰。
汝不能念經。但念阿彌陀佛。既放還。蔣婆謂閻羅王。
教我念佛。更無可疑。故常念佛。年近百二十歲。無疾
而逝。

任氏夫人

修西方。雕阿彌陀佛像。長四寸八分。龕飾
甚嚴。常頂戴行道。其像眉間。常迸出舍利。大如黍米。
光彩照人。事詳鍾離少師傳。

汾陽約山翁婆

每日嗟歎。世間無常。無一可樂。月晦
必請僧二員。永夜念佛。翌朝設齋。婆手自營辦。臨終
之夕。咸見佛光入室。寶葢覆於庭上。婆忽遷化。

汾陽裴氏女

專心念佛。以小豆為數。積滿十三石。報
盡之日。索火燒香。口云。佛以花臺與我。今當往生。

汾陽溫靜文妻

病在床上。夫勸令念佛。二年不絕聲。
謂夫曰。我巳見淨土佛菩薩。後月當去。至期。見金蓮
花如日輪。

醴泉孟氏女

久纏重病。沙門勸令念佛。三年謂夫曰。
可急報諸親。令來相送。暨畢。集女焚香。與眾念佛。見
空中執錫沙門曰。汝當往生。巳而佛菩薩至旛華排
空。忽然遷化。

汾陽梁氏女

兩目俱盲。遇沙門。勸令念佛。越三年。雙
目開明。後忽見佛菩薩幡盖來迎。即日命終。

念佛道者。陳氏。頤禪師之母。師住廣平普會。迎侍方

丈東室。剪𩬊為出家相。朝夕念佛。四眾稱為道者。後
病中集緇素。鳴磬念佛。兩日忽合掌瞻像。泊然而化。
明日頂溫。面色鮮白。師前一日夢。母謂曰。我見尼師
十餘來相召。師應之曰。此往生之祥。言巳坐滅面色
變白。至是果然

吳興陳氏

受持齋戒。誦法華五千部金剛彌陀諸經
各一藏。念佛滿三十年。一日不食。家人問。欲何所須。
答云。欲求見佛。言訖右脇而化。

會稽胡氏淨安

禮阿彌陀佛八萬四千相好者四會。
偶微疾。見佛來迎。安祥坐逝。路人聞空中樂聲。隱隱
西去。

錢塘孫氏女

常念佛持呪。因病請清照律師。至。謂曰。
久病厭世。願求往生。師為談淨土因緣。大喜。至夜夢
師持藥一盞。服之流汗。身心輕安。三日後。語侍人曰。
迦葉尊者來。此好金蓮華座。即瞑目結印而化。

仁和郭氏妙圓

長齋念佛。誦法華彌陀經及二懺。常
諦觀落日。對想西方。忽空中告云。郭玅圓決生淨土。
清照亨律師。即其兄。甞往寺中。建繫念會。作百僧齋。
莊嚴淨土。臨終之際。請亨師說法。求佛接引。即時端
坐。凝然不動。

周行婆

家太平州。蚤年念佛專注。一夕互跪念佛。泊
然而化。鄰人見數僧自婆家出引婆騰空而去。

錢塘龔氏

晝夜念佛。誦彌陀經。偶得疾。請亨律師。指
示西歸。講說未終。端坐而化。

老妾于氏。亦念佛不輟。

一夕夢。龔氏告曰。我巳得生矣。汝後七日。亦當往生
至期果逝。

嘉禾鍾婆

日誦彌陀經十卷。餘時念佛二十年。為常
課。一日語其子曰。見大白蓮華無數。一婦人端正好
衣。立我前。又眾僧在此。何以供養。子云不見。遂無語。
端坐聳身而化。

潮山黃婆

持金剛法華。專心念佛。暑中忽得痢疾。但
飲水不食。鄰庵沙門善修。常建念佛會。婆病中欲請
修。修夢。婆來謂曰。將往西方。修未以為異。越二日。婆
西向念佛十聲。端坐而化。遠近皆見紅霞覆婆之屋。

霅川朱氏

念佛三十年。每讀金剛經。以為聖賢在此。
不敢踞坐。後忽不食。四十日唯飲水念佛。先夢三僧
入室。各執蓮華。謂曰。我先為汝種此蓮華。汝卻歸來。
既覺喜悅。乃請僧眾。念佛為助。即就座而化。

四明淨心女

不知姓。剌血。自𦘕佛菩薩三聖像於羅
木板。凡一千片。普散與人上。有正信女。淨心題云。願
所修淨業。速獲成就。不入母胎。化生蓮沼。後不知所
終。

嘉禾周氏

適庶民孫氏同翁婆。常時念佛。感室中佛
像有光如螢。或現鮮華。或現佛菩薩像。三時必聞天
樂。或空中誦經聲。

項氏玅智

四明鄞人。寡居。二女悉令為尼。同居楊氏
庵。見人唯勸念佛。晚歲偶疾。謂女尼曰。多有尼僧。相
待西歸。乃請人念佛。忽曰。我欲坐化。錯與作棺也。女

曰。佛用金棺。無嫌也。母喜。諷上品觀。轉身面西。兩手
作印。微笑而逝。

沈氏妙智

四明慈溪居。自幼蔬食念佛。長歸章氏。未
甞中廢。施米貸被。以濟饑寒。常誦彌陀經為日課。一
夕微病。念佛尤力。忽見佛菩薩居士長者。擁立目前。
燈光千點累累然。狀如虹橋。即日右脇吉祥。凝然不
動。

崔婆

淄州人。平生茹素。性溫順。不與同輩爭長短。但
誦阿彌陀佛不少撤。不持素珠。莫知其幾千萬遍。年
七十二。得疾不下床。然持念愈篤。忽若無事時。唱偈
日。西方一路好修行。上無條嶺下無坑。去時不用著
鞋襪。脚踏蓮華步步生。咏不絕口。人問誰。語曰我所
作。曰婆何時行。曰申時去。果如期而逝。依僧法茶毗。
舌獨不化。

常熟陶氏

寡居。常持普門品。夢白衣人。授以蓮華令
食之。又夢梵僧授以彌陀經。覺即能誦。不假師授。一
夕帳幌光明。有彌陀像。立經函上。每誦經時。必於卷
上。迸出舍利。積以成合。臨終時。化佛來迎。

周婆

鄞縣寶幢市人。精修淨土。遇歲首持不語戒。晝
夜常坐。盡月而止。遇夏月則施茶湯。歷久不廢。一夕
夢大荷葉徧覆一市。覺自身持數珠。行道葉上。既而
微疾。隣人見幢盖入其室。黎明婆巳念佛而逝。

鍾氏

仁和張後溪之繼室。年四十夫喪。遂持長齋。篤
信念佛者。四十餘載。居常聞天樂鳴空。又夜常聞戶

外佛聲浩浩。啟視。杳無人跡。如是異徵。屢屢槩見。泰
昌元年臘月十六日。臥病。次年元朝。謂家人曰。見徧
室蓮華并有幡盖。懸于床前。念佛而化。

薛氏

武塘世族女也。生時母夢長庚入懷。後歸周。生
五子。而寡秉節。自誓供觀音。香煙結蓮華。人異之。專
心淨業。好施。不倦念佛。十五年如一日。萬曆丁亥五
月。得疾。遂絕粒屏藥。至九月六日延僧禮懺。且曰。四
日足吾事畢矣。乃西向對彌陀像。晝夜繫念。囑諸子
翊贊著淨衣。戴誌公帽。長跪佛前。念讚佛偈。唱三歸
依。輪珠念佛。一百八遍。逮午趺坐而化。蓮華香滿室。

于媼

昌平州邵村于貴之母。久積念佛。一日浣衣甚
潔。謂其子曰。予將生淨土。子未信。至期。取凡置庭。心
坐几上。脫去。異香天樂。比隣皆聞。

方氏

諸生吳應道室。三十寡。守志歸佛。專修淨土二
十年。萬曆乙酉。年五十矣。小疾念佛不輟。無一語及
他務。卒前一日。沐浴更衣。然香禮佛。還坐一榻而逝。

陶氏

居士張守約繼室。居士念佛陶亦信向。每日課
誦。無間居士出禮普陀。陶謂二子曰。吾平日參是心
作佛是心是佛二語。今始悟。初四日吾行矣。及期。端
坐而逝。次日居士歸成殮。俄棺上出青蓮華五朵。居
士大駭異。自愧不知。其道行如此。

中官孫名之母

一生齋戒念佛。年老微恙。自知時至。
告其子欲坐脫。子哀泣。止之不得。乃為作龕。至期入
龕。安坐化去。


陸母徐氏

孀居。刻志淨業。夫有千金。出貸焚劵。不取
奩飾。罄以施人。恒于佛所。禮誦不輟。如是十載。一夕
忽呼侍人曰。看東方光發否。我待往生。時至矣。汝輩
可助我高。聲念佛合掌而逝。

劉道隆母李氏

年四十長齋念佛。修淨室一間。供佛
菩薩像。朝夕稱禮。每誕日誡子婦。母設慶席。惟禮懺
一日或三日。如此者二十五年。將終前一歲。延僧禮
懺七晝夜。夢大士持素珠一串。示之曰。以此授汝珠
數。乃往生期也。夢中數之。五十三顆。不解其義。至庚
子五月十三日。忽告家人曰。吾今日行矣。可舉家大
聲念佛助我西行。即面西念佛。端坐而逝。

陳母朱氏

吳郡人。濬川居士室也。孝慈天植。素向三
寶。年八十一。其子參雲棲歸導。以念佛往生。遂篤志
淨業。越二載示疾。卒之前三日。堂前大呼母名者三。
母云。有二青衣。在此時病久孱困。忽躍起。竪脊端坐。
諸子勸其寢息。乃吉祥而逝。迎尸中堂。仰臥之尸。自
轉向西。眾人歎其神異。

豫章人楊選一妻

三十生子後。即與夫別居。聽其置
妾。自日長齋念佛。至己丑。十五年矣。八月忽生發背。
痛楚入骨。見一惡鬼。以刀割其背肉。有大力神。驅之
去苦。若脫。謂夫曰。吾將行矣。有童子四人相迎。夫疑
病中囈語。問何往。答曰。往西方。遂化。

江寧湯道人公甫母

八十一歲。自少長齋念佛。每晨
夕萬聲為課。庚寅元朝。公甫請融悟觀。如兩戒師。䖍

修大彌陀懺。以初四日。五皷進壇。有唐道人宜之者。
在壇外打報鍾。平明見白鶴數十。旅繞屋上壇內。緇
素悉見。蓮華生佛。座下內外。金光覆空。山河大地。了
無隔礙。下壇方散。此皆湯母䖍修淨土之現證也。其
往生上品必矣。

蔡坦如居士洞庭西山人妻

甚賢良。持齋念佛。放生
然燈。作眾福。不求人知。既病劇。謂坦如曰。死固不須
擇日。但世人俗見。謂修行人乃惡日死亦所不便。幸
為擇日。明日吉乎。答云不吉。後日吉乎。答云亦不吉。
乃曰。吾不能更待矣。今日吉乎。答云。今日頗吉。因即
命取水澡浴。集親友。念佛正坐。合掌而逝。

寡婦張氏

家在常熟小東門外。奇窮苦守。一心念佛。
却不揀淨穢。即登廁亦念不轍。後以痢疾而終。遺下
破裙一條。即其平日所用。曾無替換。病時用以襯體。
汙穢不可近。拋之河中。即見蓮花朵朵五色燦爛。散
布水面。見者稱異。始知念佛果往西方也。將裙送相
近菴中。作佛座卓圍。至今在焉。順治年間事。

餘姚徐氏

適烏山胡振嶽。舉四子一女。年四十餘。夫
喪。遂託委家事。深居閫內。至心禮念彌陀佛千聲。如
是者二十餘載。一日無疾。忽謂家人曰。多有金童。執
寶盖迎接。越三日。當與偕行。屆期。呼家人囑訣曰。人
當念佛。正坐而逝。

俞行敏妻卓氏

平生性直心慈。篤信佛法。尊禮玉林
具德兩大師。間亦捨施。遇貧病人。必矜恤之。依法修

淨業。日課念佛。誦彌陀經經六載。康熈丁未示微疾。
安然坐逝。及殮時。顏色如生。歡容可挹。

杭郡太民江氏

訒公嚴先生繼。配都諫灝亭。公阮之
生母也。太君產於望族。賦質賢淑。秉性仁慈。年十五
適訒公。孝以承先。慈以逮下。凡五十餘年。初訒公歸
依蓮池大師。篤信淨土。太君方青年。亦奉教䖍修。每
鷄鳴。輒起長跪。佛前誦經。念佛千聲。凡諸夜役。不呼
睡婢。或勸無自苦曰。以此累若輩。豈學道人所宜。康
熈戊申三月六日。晨課一如平時。達朝仍寢疾。忽大
聲曰。觀音菩薩來矣。湯浴淨體。就枕而逝。

沈易生妻傅氏

法名德蓮。素篤信向。持齋念佛。沈以
瞽者。賣卜所得。悉以飯僧。四方瓢衲。聞風沓至。傅氏
不憚勞苦。而䖍供者十有六載。康熈壬子七月小疾。
至閏七月初一。索浴更衣。謂親屬曰。此有金童。來相
接引。扶行數步。復坐。合掌念佛。瞑目而逝。

錢塘徐浩軒母

太宜人。奉佛甚謹。繪念佛圖一紙。上
繪一大佛像。旁累數千圈。以記念佛之數。巳畢。置黃
布袋中。數年矣。康熈乙亥五月十四日。念佛而逝。申
刻家人焚袋於磁盆。忽盆內有聲。眾疑盆碎。俄見五
色起布成緇。色上現樓臺殿閣欄楯堦砌之形。蓮華
上合掌。趺坐之佛數十。雲中菩薩。皆如白粉新𦘕者。
親友男婦童僕。以及治櫬成衣之人。無不驚嘆競觀
次日將殮掇灰。啟其袋背。佛像樓臺諸形。與袋面無
異。又一老媼執拂子。隨行誠異。事示驗也。


陸氏

顧天瑞室。長齋念佛。乾隆三十三年。得微疾。沐
浴就枕。其妯俞氏。亦修淨業。隔屋居。半夜聞陸氏呼
之曰。姆早晚好來。吾先去。趨視之。逝矣。年六十三。明
年四月。俞氏亦無疾而逝。年七十二。

陸氏

金南溟族嬸。日課佛名千聲。齋期加五千聲。如
是二十年。乾隆四十年十二月。偶患腹痛。翌日集家
人長幼。各致慰謝。勸修淨業。怡然而逝。年八十七。

栢萬安母曹氏

年六十四。病熱。萬安自蘇州馳歸。視
母氣巳絕。唯胸前微溫。家人為治。棺衾悉具。萬安悲
慟。禱于白衣大士。誦白衣呪一萬二千遍。願減巳壽
一紀。以益母。涕淚并下。其明日索飲。閱數日病起。萬
安遂勸母修淨業。除一室供佛像。母遂長齋。日以初
中後分。入室。掐數珠。誦西方佛名。輒千計。居十二年。
年七十六。九月既望晨。興謂其子曰。吾將去矣。可召
諸親屬為別。明日親屬畢至。母悉與款語。戒諸子女。
臨去時勿哭。日飲湯五六盞。至第三日。昧朝起坐。洗
沐畢。易衣就枕而逝。

許氏

常州人。長齋奉佛。年至六十五。常慮未能專一。
其婿栢萬安請曰。母年老。盍去家。吾有一室。可奉母。
母從之。遂之婿家。萬安教以放下萬緣一心念佛。母
如其言。自三月至六月。未甞有間。一日向萬安下拜。
萬安驚問所由。毋曰。吾生六十餘年。顛倒夢想中。未
甞一日安樂。自子導。我以念佛。吾朝而念焉。俄然而
夜矣。夕而念焉。俄然而朝矣。世間安樂。何以過之。微

子則不及此。是以拜。萬安曰。甚善。因為稱說極樂莊
嚴。且曰。但得一心。聖境自現。聖境現時。亦勿生著。又
三月母方夜坐。忽見一金蓮華現前。巳而化作。百千
萬億。蕚不層出。上昇虗空。光照無極。向晨復拜萬安。
言其事。母自是容色。腴潤如三十許人。終日無他言。
夜臥更許。即起坐念佛。雖精進衲子不及。臨終瑞應
不一。吉祥而逝。

陶氏

號瓊樓。生平淨願甚堅。病中持佛名益切。臨終
時。見金蓮華現前。惟曰。大和尚來。吾去矣。其後五年。
隨寂根大士。降于玉壇。乩筆題詩曰。雨歇閒階芳草
多。五年消息等流梭。洞中深閉煙霞跡。一任薰風送
客過。因語眾曰。子等歸向極樂。全須打得一副金鐵
心膓。外不為六塵所染。內不為七情所錮。汙泥中便
有蓮華出現也。一句佛號。便有一光。千句佛號。便有
千光。光自內生。非從外得。以無相故。阿彌陀佛在爾
諸人面前。隨處出現。才有絲毫隔礙。此光便不能發
現矣。念佛心要。時時覺照。方發得不退念頭。念佛聲
要。心心悲切。方發得無上願力。心聲互融。光明四徹。
無處不是佛。無時不念佛。方為得手。佛號無量。要知
智慧無量。神通無量。慈悲無量。攝受無量。苟不發無
量心。安能親見本師頂相。悲哉眾生。欲念未除。道根
日壞。佛之視爾。將何以堪快快念佛去也。

汪氏

號鏡智道人。為李景熹繼室。年二十六而寡。發
出世心。受菩薩戒。以佛法唱導鄉里。從而起信者百

餘人。甞刺舌血寫法華經阿彌陀經梵網戒品各一
順。年三十八。病痢一日。起坐洗沐。合掌念佛而逝。

費孺人

彭際清室。生平持戒念佛。逝後。玉壇弟子黃
敬敷。為叩孺人生處于普門大士。大士示云。一念能
回向。送心先到西。功修久巳積。終不退菩提。現生懈
慢國。將來可登九品。袁中即云。西方邊地。名懈慢國。
信解未成。戒寶未全者。多生此地。理固然矣。

發悔頓超

惟恭

荊州人。常事酒博。暫暇則誦經。祈生安養。同寺
靈巋。迹頗類之。荊人嘲之曰。靈巋作盡業。惟恭繼其
跡。地獄千萬重。莫厭排頭入。恭聞之曰。我佛閔我造
惡。拔我塗灰。豈有地獄之入。一日恭病。巋出寺有所
往。逢少年七人。手執樂器。如寺之樂器。狀曰。我來自
西方。惟恭上人寺何在。巋指之。即於懷出金瓶。取蓮
華。如拳。漸開。葉葉出異光。望寺而馳。巋大驚。不敢回
顧。次日回寺。則恭巳夕亡。巋因感悟。卒守名節。為高
德云。

雄俊

成都人。善講說。得財幣。必非法而用。又罷僧入
軍。尋因逃難。復入僧中。眾多畏避之。俊聞經云。一念
佛。滅八十億劫重罪。喜曰。賴有此耳。自後當造罪。口
輒念佛。然若存而亡。猶伶倫之為戲。一夕暴亡。冥王
曰。誤追汝也。然汝積惡多矣。宜略經塗炭。即令牛頭
驅入地獄。俊大呼曰。一念阿彌陀佛。能滅八十億劫
重罪。況我未臻五逆十惡。又多念佛。豈當至此。獄卒

不敢凌逼。即以其語報王。王召至。謂曰。汝念佛。本無
深信。可且回世上。更厲初心。俊屢以語人。時謂之地
獄漏網。俊乃入西山。專意念佛。後四年。同輩訪之。俊
喜曰。汝親見知。當言雄俊以念佛力。得生淨土。母以
為地獄漏網人也。語頃即坐脫。

長安京

姓本為屠。因善導和上勸人念佛。蒲城斷肉。
京嫉之。持刀入寺。興殺害意。導指示西方。現淨土相。
即回心發願。上高樹念佛。墮樹而終。眾見化佛引天。
童子從其頂門而出(天童即其識神)
長安張鍾馗。殺鷄為業。命終。見緋衣人驅羣雞至。唱
言啄啄。即四向上啄。兩目血流。痛不堪忍。有沙門弘
道。見之為設像。勸令念佛。忽覺香氣滿室。羣鷄散去。
即端坐化去。

長安張善和

殺牛為業。臨終見牛數十來云。汝殺我。
善和告妻。急請僧。即為說觀經。若有眾生。作不善業。
應墮惡道。善友告令至心具足十念。稱南無阿彌陀
佛。除八十億劫生死之罪。即得往生極樂世界。善和
大呌云。便入地獄也。即以左手擎火。右手捻香。轉身
向西。厲聲念佛。未足十念。即云佛來也。巳與我寶座。
言訖而終。

金奭

家會稽。業網魚。因天華寺利行人。結生蓮社。蒙
勸念佛頓棄前業。日持佛萬聲。久之告家人云。我巳
見佛菩薩。至門巳見金蓮華。來迎我矣。即坐竹牀。結
印而化。遠近皆聞異香。


吳瓊

家仁和。先為僧。因家務還俗。兩娶生二子。屠酤
庖膾。無所不為。遇造食。殺鷄鴨。以手提起唱云。阿彌
陀佛子。好脫此身去。每切肉時。口常念佛。及教村人。
念經修懺。忽眼上生瘤。如鷄子。大常切憂怖。乃造草
菴獨居。晝夜繫念。依普賢行法。發露懺悔。一日無病。
往諸家。言別。來日去也。次日請道友念佛相助。將布
衫換酒。飲訖大呌。云佛來也。即便命終。

饒州軍典鄭隣

誤追至陰府。放還。閻王。告云。汝還人
間。勉力為善。汝見人殺生。但念阿彌陀佛。與觀世音
菩薩。彼得受生。汝亦得福。由此推之。足以見念阿彌
陀佛。誠可薦拔亡者。增延福壽。不獨後生西方也。

錢青侯

販醃猪。一日忽謂其妻曰。此罪也。吾今徙業
矣。遂輟販。請僧。禮懺之日。度羣猪。日誦阿彌陀佛。至
年七十二。雍正二年。謂家人曰。吾將去矣。去時勿哭。
為我誦佛名。贈行可也。逝三日遂逝。

含識俱往

裴氏鸚鵡

唐成都尹韋臯記曰。人有獻鸚鵡者。河東
裴氏謂。此鳥名載梵經。智殊常類。常狎而敬之。始告
以六齋之禁。及午後非時。終夕不食。或教以持佛名
號。仰首奮翼。若善承聽每清晨永夜。發和雅音。阿彌
陀佛。聲聲相續。一日有憔悴容。訓養者鳴磬而告之
曰。將去此而西歸乎。每一擊磬一稱佛。十擊磬而十
念。成斂。翼委足揜。然而絕。案釋典。十念成往生西方。
又云。得佛惠者。沒有舍利。遂命火焚之。得舍利十餘

粒。貞元十九年九月日也。

長沙鸜鵒

元祐間。長沙郡人。養一鸜鵒。俗呼八八兒
者。偶見僧念阿彌陀佛。即隨口稱念。朝暮不絕。因以
與僧。久之鳥亡。僧具棺以葬之。俄口中生蓮華一枝。
人為頌曰。有一靈禽八八兒。解隨僧口念阿彌。死埋
平地蓮華發。我輩為人豈不知。

天台鸜鵒

黃岩正等寺觀師。畜一鸜鵒。常隨人念佛。
後則常念阿彌陀佛。不待教導。一日立死籠中。乃穴
土以葬之。舌端生紫色蓮華。大智律師為頌之。有立
亡籠閉渾閒事化紫蓮華也大奇之句。

劉成魚

唐天寶中。當塗漁人劉成李暉。載魚往丹陽。
泊舟浦中。李它往。劉遽見󳯟上大魚。振鬣搖首。稱阿
彌陀佛。劉驚奔於岸。俄聞萬魚俱跳躍念佛。聲動天
地。劉大恐。盡投魚於江。李至不信。劉即用巳財償之。
明日於荻中。得錢萬五千(十五貫也)。題云還汝魚直。

吳雪崖公

為福州司理。生平虔奉如來。每往開元寺。
禮佛諷經。素聞省僧多茹葷。而本寺尤有蓄牲宰殺
者。公為請督撫。嚴示立石。以禁止之。頑風未能盡革。
一日公在禪堂念佛。一鷄聞之亦念佛。公詰曰。汝輩
云寺中久不蓄牲矣。如何有鷄。索得之。公念佛。鷄仍
念佛。乃痛責僧曰。今觀畜生。尚有佛性。汝輩薙髮破
戒。不若畜生多矣。墮落何疑。僧皆涕泣。懺謝曰。某等
從此發大誓願。誠實齋戒矣。通省聞風知儆。沙門為
之一變。公養此雞于署中。恒念佛不輟。後轉官。擕至

丹陽。送入海會菴。為其使遠近生信也。雞至菴日。即
念佛立化。公為樹塔誌焉。

江西鄒子

尹祖。為廣東兵憲。有參將。自知三世因。一
世為蛇。二世為書生。三世即今職。因提兵征洞蠻。過
一山。諭軍士曰。我夙世曾於此山為蛇。今欲進山視
舊屬。汝輩勿驚怖也。入見洞中。蛇無數。參將作蛇語。
謂之曰。我昔與爾。并生于此。只因我能念佛一聲。即
得生人中。今為大將。爾等何不念佛。求脫此苦耶。蛇
俯首。作受教狀。凱旋日。復入洞察之。則萬蛇皆死。應
以念佛化去矣。雛公聞而異之。述其事以傳。

杭郡普慈寺僧天一

畜一犬。每遇蓮社。眾信齊集。誦
經念佛。犬即蹲伏。而靜聽者有年矣。康熈五年六月
六日。俗例猫犬同浴。徇例浴此犬于池。次早死于圊
側。僧眾憐之。為說三歸依。誦呪欲焚。犬忽起立。聽法
音竟。復合前爪而伏。如合掌然。一眾驚歎。犬既現此
神異。則知平日蹲伏時。必竭誠信向。口雖不能言。而
心自默念。其往生安養。作上善人無疑矣。天一頌曰。
荒荒古苑半靡蕪。幸有靈牻義未辜。踏徧苔蘚迎善
客。吠殘蘿月警頑夫。遺骸日把真心顯。公案誰參佛
性無。多載盡誠緣忽謝。茶毗莫異海山狐。

西舫彚征卷下(終)