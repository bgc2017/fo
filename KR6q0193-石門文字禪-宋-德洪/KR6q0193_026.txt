










石門文字禪卷第二十六
宋江西筠溪石門寺沙門釋德洪覺範著
門人覺慈編錄毘陵天甯法雲堂校

題

題才上人所藏昭默帖

傳曰雖無老成尚有典刑然則老成典刑所不逮也
予還自海外叢林頓衰心不為之動者恃昭默在耳
今又棄我而先惟之不自知涕零也宣和元年八月
游法輪見東甌才公道人出此軸為示知師弟子之
間蓋如是衲子動成阡陌而才獨軫念昭默豈妄與
人者乎予既見其筆蹟又得與才游彌日茲游也豈
虛行哉。

題靈源門榜

靈源初不願出世隄岸甚牢張無盡奉使江西屢致
之不可久之翻然改曰禪林下衰弘法者多假我偷
安不急撐拄之其崩頹跬可須也於是開法於淮上
之太平予時東游登其門叢林之整齊宗風之大振
疑百丈無恙時不減也後十五年見此榜于逢原之
室讀之凜然如見其道骨山谷為擘窠大書其有激
云嗚呼使天下為法施者皆遵靈源之語以住持則
尚何憂乎祖道不振也哉傳曰人能弘道非道弘人
靈源以之。

題昭默墨蹟

余還自海南館于道林道人朱公破雨自雲蓋來坐
未定出昭默書一軸予久去箴誨初見必輒輟熟視
之不自覺意消也秦少游至錢塘見功臣山政禪師
書歎以為非積學所致其純美之韻如水成文出於
自然昭默暮年臻妙其以是哉顏平原有大節於唐
而以書名識者惜之予以謂斯人德高而名往就之
耳借使此老書不工尤當寶祕況工乎愈可寶也然

與其門人書語多以見及余衰退流落又自恨生所
知遇不能不短氣耳。

題昭默自筆小參

游東吳見岑邃為予言秦少游絕愛政黃牛書問其
筆法政曰書心畫地作意則不妙耳故喜求兒童字
觀其純氣昭默自臥疾後無他嗜好以翰墨為佛事
如示眾以小參之語皆肯自筆此殆清閑有餘又性
不違人豈一代宗師而作許兒戲事此所謂大慈過
人之行非近世栽培聲名高自摽致所能及也誠侍
者出以示予覽之涕泗橫流某年月日。

題昭默與清老偈

昭默孝友於昆弟而以謙自牧不如是法道何由興
乎予觀其贈洞和禪師法句曰志有常守誠無外求
及疑其語瞻其風度此老為作實錄耳未見洞和令
人莫測其為人及見之坐使人意消也韓子蒼曰真
本色住山人子蒼豈欺予哉。

題昭默遺墨

昭默老人道大德博為叢林所宗仰雖其片言隻偈
翰墨游戲學者爭祕之非以其書詞之美也尊其道
師之德耳予游諸方處處見之開卷輒識其真精到
之韻骨枯老狀蓋其退居時筆也南嶽見方廣圓首
座出此為示噫圓知敬慕昭默其亦賢於人遠矣。

題真歸誥銘

宗師之於生死之際說法作偈者有之未有自作銘
誥者也予觀昭默此文奮激頓挫精到無餘雖鳩摩
羅什道安輩平時作為且不能及況病與死鄰者能
爾乎蓋其道眼高妙唯道是視初不知其有死生之
烈也不然何以卓絕高勝如是之盛哉拜讀不勝增
氣。

題潛庵書


傳曰有國者非謂有喬木也謂有世臣也予亦曰有
禪林者非有四事之傳也謂有耆年也潛庵今九十
一歲矣而筆語如此真叢席之大老人也年月日某
題。

題佛鑑僧寶傳

禪者精於道身世兩忘未嘗從事於翰墨故唐宋僧
史皆出於講師之筆道宣精於律而文詞非其所長
作禪者傳如戶婚按檢贊寧博於學然其識暗以永
明為興福巖頭為施身又聚眾碣之文為傳故其書
非一體予甚悼惜之頃嘗經行諸方見博大秀傑之
衲能袒肩以荷大法者必編次而藏之蓋有志於為
史中以罪廢逐還自海外則意緒衰落魂魄遺失其
存者無幾宣和改元夏於湘西之谷山發其藏畜得
七十餘輩因倣前史作贊使學者概其為書之意書
既成有佛鑑大師淨因者曰噫嘻此先德之懿也願
首傳以為畢生之玩因以父事佛照以大父事雲庵
而視余為季父也因生廬山之陽游方飽叢林參道
有知見恭謹孝友蓋其天性而醞藉雅尚若出自然
與余游餘二十年久而益敬故余欣然授之因以謂
此書當得妙於筆札者傳之於是憑川道者敏傳願
施其能傳以伯父事佛照以兄事佛鑑其能書乃夙
習筆楮不擇精麤飛翰如蠶食葉俄頃千字其衡斜
布列擘窠棋畫非特字工而已工詩善丹青兼眾妙
而有然未嘗以自多長坐不睡一食終日者十二年
矣人以為難而傳以為易久游靈源之門得其旨要
者也六月二十五日佛鑑攜此書來請記其本末而
以謂先覺之前言往行不聞於後世學者之罪也聞
之而不能以廣傳同志之罪也今予既以傳次之而
因又善傳傳公又成之嗚呼後世學者讀之當想見
法席之盛也。


題誼叟僧寶傳後

清涼大法眼禪師出世行道三十年其所示徒皆勸
勉之語未嘗以法傳人非有法而祕惜寔無有法耳
譬如無病而飲藥病從藥生故曰一切文字語言學
者嗜著是名壅蔽自心光明然前聖指道之轍入法
之階後世不聞而學則又如無田而望有秋成無有
是處予初成此書於谷山時出塵庵師宜公誼叟在
焉命南州傳道者錄之以眾編參定特為善本明年
春予游嶽還復過誼叟出以為示其裝寫之精竄較
之完非用意之專信道之審莫能臻是予知其閱而
仰思當助發其光明侔倡其智證去先德亦何遠哉
則清涼以文字語言為壅蔽者蓋治疾之藥耳覽者
其以是窺出塵可也。

題珣上人僧寶傳

予初游吳讀贊寧宋僧史怪不作雲門傳有耆年曰
嘗聞吳中老師自言尚及見寧以雲門非講學故刪
去之又游曹山拜澄源塔得斷碣曰耽章號本寂禪
師獲五藏位圖盡具洞山旨訣又游洞山得澄心堂
錄書谷山崇禪師語較傳燈皆破碎不真於是喟然
而念雲門不得立傳曹山名亦失真崇之道不減巖
頭叢林無知名況下者乎自是始有撰敘之意凡經
諸方三十年得百餘傳中間忘失其半晚歸谷山遂
成其志時長汀璲珣二衲子來從予游錄此副本易
曰多識前言往行以大畜其德是錄也皆叢林之前
言往行也能不忘玩味以想其遺風餘烈則古人不
難到也二子勉之。

題宗上人僧寶傳

予撰此傳方定稿上淨三昔而東甌道人將還石門
自溈水過谷山款予見其書曰噫嘻此一代之博書
先德前言往行具焉願手錄以示江南道侶即挂巾

屨坐夏四月二十三日錄畢以示予予歎曰夫彈冠
必整衣心敬必形肅宗非至誠愛重法道其謹楷精
嚴渠能至是哉歐陽率更以書畫名世見鍾太傅碑
愛其筆法臥其下三昔不忍去率更嗜世間法且爾
況出世間法乎宗為法坐夏賢於率更遠甚。

題圓上人僧寶傳

仰山初見耽源所傳六祖圓相即以焚之及其授法
也則有默論雲門不許錄語句而遠侍者以紙為衣
遂傳于今以是論之非離文字語言非即文字語言
可以求道也臨川圓道人少游方有志學道一缽經
行諸方其孤征絕俗雪鴻戾天仰不可及而骨董中
有此錄小字薄紙畫畫精誠可以見其志也。

題淳上人僧寶傳

問如何是火性荅曰熱是火性問如何是水性荅曰
濕是水性問者欣然而有得水火之義盡於此矣又
問何以謂之恕荅曰如我之心以待人則恕矣又問
何以謂之慎荅曰心之一具德見於慎耳問者又欣
然有得蓋恕慎之理極於此矣此世間義理之論也
義理者心之塵垢也其去佛道不翅如百億天淵然
昔者有問竹林如何是法身荅曰法身無相又問如
何是法眼荅曰法眼無瑕為道吾眾中所失笑者宜
矣近世邪師相與傳授謂無有悟但直問直荅謂之
於法中不生異見紛然棋布名山稱嗣祖沙門學者
例無英氣往往甘心屈伏每為之流涕宣和四年九
月二十七日夜為眾說參同契至本末須歸宗尊卑
用其語處曲折引譬以發明先聖之意使忱信而虔
敬者一洗其矯誣宗旨之氣而福唐太淳上人適出
此編示予燈下為書以付之淳能識宗則知尊卑之
語不出義理之域而悟首山獨坐無尊卑從上無一
法與人為太老婆饒舌矣。


題其上人僧寶傳

長沙益陽白鹿大禪師門弟子季芳福唐人純靜寡
言笑年二十餘侍其師宣和四年夏于湘西南臺寫
此書三十卷寫畢以示予予曰汝師出雲蓋西堂之
門西堂為臨濟九世之嫡孫而黃龍南公之真子也
禪家辯才叢林畏仰之汝能自勤自誦習此書玩味
其旨蹤跡其行事繼之以不休則古人豈難到哉如
寫而不讀讀而不味其意徒欲粉飾清興於道何有。

題範上人僧寶傳

蚍蜉細字欲闌斑病眼臨窗看亦難八十一人閑鼻
孔那盧穿在一毫端且道有鼻孔從範上座穿只如
懷禪師無鼻孔作麼生下手若也道得西川漏籃子
一錢買三個若道不得南臺門外是湘江。

題端上人僧寶傳

臨川志端上人宣和四年夏於長沙之谷山谷山有
眾而領袖者魯暗不通曉世事叢林以是凋落端律
身益敬日誦經行道暇則寫僧寶傳同學勸經行他
山要與之俱端辭以山水未暇觀正以白業未辦為
憂同學怒棄去端怡然勿恤也明年正月上澣日端
袖此書來求題其後予告之曰一精想中十法界種
子皆具隨其所熏發而起譬之田有稻種藉時雨以
芽孽之十法界者六凡四聖謂也今端屏絕諸緣日
唯錄佛祖之語味佛祖之意則亦熏發佛乘之種與
夫游談無根疲精神於莊孟為陳言腐說以欺無知
者異矣然能窮究其所自使所言所履如傳八十一
人者則可謂出家知恩者予視端精緊板而聲圓若
可語此者聊及之端其勉之。

題隆道人僧寶傳

古之學者非有大過人者惟能博觀約取知宗而用
妙耳唐沙門道宣通兼三藏而精於持律持律小乘

之學也而宣不許人呼以為大乘師棗柏長者力弘
佛乘而未嘗一語及單傳心要方是時曹溪之說信
於天下非教乘之論所當雜宣公甘以小乘自居棗
柏止以教乘自志竟能為百世師者知宗用妙而巳
禪宗學者自元豐以來師法大壞諸方以撥去文字
為禪以口耳受授為妙耆年凋喪晚輩蝟毛而起服
紈綺飯精妙施施然以處華屋為榮高尻罄折王臣
為能以狙詐羈縻學者之貌而腹非之上下交相欺
誑視其設心雖儈牛履狶之徒所恥為而其人以為
得計於是佛祖之微言宗師之規範掃地而盡也予
未嘗不中夜而起喟然而流涕以謂列祖綱宗至於
陵夷者非學者之罪乃師之罪也以苟認意識為智
證為師者之門望見以輕慢之心萌矣非特然也又
執已是而去取諸方賤目睹而尊信傳說故不見至
道之大全古人之大體因編五宗之訓言諸老之行
事為之傳必書其悟法之由必載其臨終之異以譏
口耳授受之徒謂之禪林僧寶傳書成而九嶷道人
道隆閱之一月而𡵻𡵻上口兩月而娓娓成誦三月
而能為末學者舉紐領夏於雲蓋閉門寢飯之外口
誦而錄之非誠著於學志存於道何能臻是哉然其
為人不甘為啞羊苾芻混處疾之甚至於詬罵喜與
有識博聞者游意所合則不問道俗千里從之嗚呼
叢林博聞者既不可人求之而啞羊苾芻動成阡陌
隆雖口受吾文抱吾所集以遊諸方亦安能忘詬罵
之喙乎宣和二年秋得得自山中來出此編為示予
佳其好學為書其本末以告未知隆者。

題休上人僧寶傳

泰山之鳥巢於木末九淵之魚託於沙罅嗚呼魚鳥
之微亦知附託於高深安有毀髮學道之徒而自棄
於淺陋乎季休福唐人也而得業於湘上之南臺其

師太公與予為兄弟行其熏烝見聞有自來矣初太
遭橫逆坐圜扉中百許日他法屬皆畏詶酢之而休
服勤不敢失禮逮其釋余勸度之宣和四年正月也
既受具陪眾遂寫此傳除夕捧以來予佳其能自脫
淺陋而趨高深為題其末明年元日也明白庵題。

題英大師僧寶傳

老子曰為學日益為道日損者理之序也博觀而約
取厚積而薄施多識前言往行者日益之學也如春
夏之水方增川浩然不可測其際思之又思之以至
於無思如[囟-乂+((鬯-匕)-凵)]之在頂蓋造形之極不可以數量情識
得孔子晚乃悟曰天下何思何慮如秋冬之水縮廓
然見其涯涘嗚呼叢林法道之壞無如今日之甚非
特學者之罪寔為師者之罪也學者方蒙然無知而
反誡之曰安用多知但飽食默坐雖若甚要然亦去
愚俗何遠予所錄僧寶傳先敘其悟道之緣又書其
死生之際欲學者法前輩為道之精而惠英大師年
二十餘生海上獨挺然有志不肯碌碌而啞羊者固
已憎之如十世讎矣手寫此書攜以過予予佳其勤
扶此心以自此趨無上佛果如順風揚塵耳宣和四
年十一月題。

題所錄詩

海南道人惠英字穎孺生十有二日而失母年七齡
而為沙門二十歲從予游予所作語言遍叢林未嘗
收錄而英編兩巨帙為示既有媿於九祖欲焚去之
又念英之好學為一笑而置之然流俗寡聞見少年
嗜筆硯者不背數必腹非之以謂禪者不當以翰墨
為急寧知龍勝詩流震旦好學者首論其動以億萬
篇多為言哉英勉之老子言為學日益為道日損使
其未嘗學也何所損哉如川之增者學也水落石出
者損也然未易與粥飯僧論此也。


題佛鑑蓄文字禪

余幼孤知讀書為樂而不得其要落筆嘗如人掣其
肘又如瘖者之欲語而意窒舌大而濃笑者數數然
年十六七從洞山雲庵學出世法忽自信而不疑誦
生書七千下筆千言跬步可待也嗚呼學道之益人
未論其死生之際益其文字語言如此益可自信也
今三十八年矣而見雲庵平時親愛之人佛鑑大師
淨因於湘中頹然相向俱老矣而故意特未老又出
余少時詩句讀之想見山林之舊游處誦白公詩曰
手把楊枝臨水坐閑思往事似前身。

題弼上人所蓄詩

往時叢林老衲多以講宗為心呵衲子從事筆硯予
游方時省息眾中多習氣抉磨不去時時作未忘情
之語隨作隨棄如人高笑幸其不聞過廬山見弼上
人出一巨軸讀之茫然不可諱為多言之戒昔殷浩
喜作詩不甚工當出示桓溫溫戲曰子勿犯吾儻見
犯即出予詩示人弼上人不見惡願勿傳乃幸。

題言上人所蓄詩

予幻夢人間游戲筆硯登高臨遠時時為未忘情之
語旋踵羞悔汗下又自覺曰譬如候蟲時鳥自鳴自
巳誰復收錄寶山言上人乃編而為帙讀之大驚不
復料理其訛正可為多言之戒然佳言之好學雖鄙
語如予者亦收之世有加予數十等之人其語言文
字之妙能錄藏以增益其智識又可知矣夫水發岷
山其濫觴至楚國則萬物至滿則合之者眾也善學
者其能外此乎言公其勉之。

題自詩寄幻住庵

淵明作訓子詩可以想見其愷弟而杜子美乃曰有
子賢與愚何其挂懷抱作閑情賦足以見其真而昭
明太子曰白璧微瑕正在此耳癡人面前不可說夢

豈子美昭明亦真癡耶予自居海上及南歸寄意於
一戲故語不復料理其當否今錄數首以寄幻住庵
主杜子美梁昭明猶未脫癡病幻住其能不癡耶。

題自詩

予始非有意於工詩文夙習洗濯不去臨高望遠未
能忘情時時戲為語言隨作隨毀不知好事者皆能
錄之南州琦上人處見巨編讀之面熱汗下然佳琦
之好學雖語言之陋如僕者亦不肯遺況工於詩者
乎因出示輒題其末。

題權巽中詩

世稱唐文物特盛雖山林之士輒能以詩自鳴以余
觀之如雙井茶品格雖妙然終令人咽酸冷耳巽中
下筆豪特之氣凌跨前輩有坡谷之淵源予見之未
視名字輒能辯大率句法如徐季海之字字外出骨
骨中藏稜讀者當置軸紬繹想見瘦行清坐時也使
巽中聞此語當以予為知言。

題自詩與隆上人

余少狂為綺美不忘情之語年大來輒自鄙笑因不
復作自長沙來歸舍龍安山中無可作做學坐睡法
飽飯靠椅口角流涎自喜以謂得其妙旁舍有道人
隆公雅好予昔所病者時時過予終日而未嘗倦問
予昔所作尚能尋繹乎予引紙為錄此數篇以遺之
而戲之曰昔達觀禪師居京師士大夫相從者皆以
能詩荅話多之觀笑曰解荅諸方話能言五字詩二
般俱好藝只是見錢遲隆公曰果爾吾不復耳坐客
皆笑之隆字默翁湘中清勝者也。

題珠上人所蓄詩卷

予於文字未嘗有意遇事而作多適然耳譬如枯株
無故蒸出菌芝兒稚喜爭攫取之而枯株無所損益
寶峰珠上人湛堂公之高弟其為人精敏能辦事於

佛事欲營之蓋不知艱嶮為何等物在叢林中為眾
推蓋其氣不受控勒日涉園夫李商老每於人物特
慎許可而贈珠以詩曰歕玉渥洼種者佳湛堂之有
子也。

題華光鑑湖圖

予建中靖國游西湖航西興游淛東以病不果甚以
為恨讀東坡詩見山川之精神如兒稚對蜜知其甜
今觀鑑湖圖如華光戲以蜜置舌書間耳涌師俄收
之而去兒稚雖癡然亦知蜜不可如飯嘗食之也。

題墨梅山水圖

華光老人眼中閣煙雨胸次有丘壑故戲筆和墨即
江湖雲石之趣便足春色不可收畜也而此老人藏
於耐寒凍枝頭一時高韻譁於士林而其所畜又其
尤精選也以病舉以付其子湧湧如獲夜光照乘千
里以書誇於予不有是父安得此子哉歐陽率更見
索靖碑因留不去竟寢其下三昔文字畫刻是中安
得美味而嗜好有如此者予初大怪之及視湧之好
尚率更要不足怪也。

題墨梅

華光作此梅如西湖籬落間煙重雨昏時見便覺趙
昌寫生不足道也。

題蘭

無人自芳之態此老何從見之豈胸次有此風葉蕭
散乎。

題公翼蓄華光所畫湘山樹石

予習湘山者也日與樹石為伍華光畫樹石而不畫
我何哉公翼仕宦三十年而貧在我上簏中唯墨梅
樹石數軸其人品可以想見。

題橘洲圖

公翼愛橘洲而使華光圖之予家於湘西開門則漁

汀斷岸不呼而登几案間蓋湘西皆吾畫笥書此以
誇公翼云。

題平沙遠水圖五首

公翼詩云蕭然野趣忽在手彷彿江南煙雨村此殆
筆端能生煙雲非胸次有江山何能作此語。

又題公翼所畜

歐公嘗語客曰坐而隱者不知巖石雲泉之妙王公
貴人圖江山臥而披之蓋荊山之人以玉抵鵲而秦
乃割其十五城以求璧豈世以希見為貴初無定情
耶予生長山林而目不自觀公翼賢士大夫也其希
見而盡畜之宜矣。

又宣上人所蓄

華光滴露寫寒枝幻出平遠士大夫厭飫富貴之餘
見之收蓄可也道林清富宣師開軒瀟湘江山不呼
而登几案閑步林麓嗅梅尋柳嘗應接不暇乃袖而
寶祕之也好事無乃太多乎哉。

又惠子所蓄

好在華光真子過于雲屋之間春色都隨談笑袖中
仍有湖山宣和元年十二月初五日惠子出其師所
作湖山平遠曰此蓋老人得意時筆也予平生無所
嗜山水少年游戲錢塘眷湖山之勝欲老焉以詩寫
之不能肖逮今衰暮雖與華光善得其戲筆必為人
持去惠子呵予不能善祕之予曰凡四海九州山川
煙雲皆吾畫笥也奈何為兒戲畜紙墨間乎惠子笑
曰公戃恍大言蓋其天性然為題此紙於是書六言
付之。

又稱上人所作

宣和元年十二月初吉日里道人稱公絕湘來過予
時江寒欲雪小室諠譁良久出畫一軸蓋橘州斷岸
平遠之圖華光墨梅別館之兒稚也稱妙思如此力

之不巳當不減華光口占曰袖裏兩枝煙雨門前一
片瀟湘。

題華光梅

華光紹聖初試手作梅便如迦陵鳥方雛聲已壓眾
鳥東坡見之如黃梅視無姓兒便肯之無姓兒今將
以衣缽授嶺南撩予惜黃梅破頭老人不及見也圓
禪者當還舉似乃翁問甘露滅法喻齊否政和五年
十一月十二日夜石門精舍題。

題石龜觀壁

余家筠溪之上去城餘百里兒時聞城中塔成欲往
觀焉因先君行坐余於力謝三肩上至石龜觀謝三
者紿余曰當先拜石龜乃能見塔不然終不可見余
曰儻爾汝何不拜曰我巳嘗拜之汝既童子又後至
法當拜於是再拜入城幸見塔而心喜謝三肯余先
也後三十年過焉視石烏龜良無恙摩挲以追繹前
事為大笑吾亡友胡汝霖民望生撫之金谿七八歲
時隨兄入城忽不知所在使人尋巳在寶應寺前看
泥力士矣余每以戲之而忘余亦有此患乃以炭書
其壁曰須知泥力士不減石烏龜忠子民望里人也
書以示之。

題廬山

余十五六時游北山謁準禪師殘僧三四輩草屋數
椽殆不堪其愁準老而喜飲時酹一樽則擊罄禮觀
音空階夜雨彌月不止後二十五年余還自海外過
此而山川增勝樓閣如幻出大鐘橫撞淨侶戢戢而
真隱方開石門法道于此余乃服其老且衰矣重九
前三日秋陰皆當時清絕之象而有今日適悅之情
遂書此。

題天池石間

成績茂功與德洪覺範道人自虎谿屏人乘入資聖

庵少焉歷石門澗錦繡谷窮高陟險遂至天池致敬
普見如來獲紫金光明之瑞越翌日齋罷作禮而退
聞佛手巖寶林峰之勝一一登覽其上望擲筆峰下
瞰聖寺經巖神刻玉削不知幾千仞而江流吞天山
接平野雲煙開合一目千里茲實匡廬第一境隱然
為天下奇觀也薄晚投宿化城回望杖屨所經蘿逕
鳥道杳然在層崖絕壁之上殆非人間之游也此身
儻未變滅要當結廬以終。

題浮泥壁

空印禪師以宣和二年十二月偕余謁從禪師於芙
蓉峰累石於玉淵之上以為塔酌泉賦詩暮夜矣遂
宿焉次日從公追余二人杖屨下危峰自關山谷中
並澗行十餘里兩山爭倚天煙霏層疊自獻部曲斷
續行九地底水聲谼硐如千乘車挽而起仰望晴虛
如展匹練既出谷沃野夷曠遂飯于木陰空山暴寒
雪意濃甚跣而渡澗者十八九入石門巳夕山中之
人炬而來迎及寺巳二鼓矣秉燭夜話如夢寐中住
山宣公云常有虎來月黑踰垣而去空印使余記之
遂書。

題清修院壁

昔余庵于湘西與希一為鄰相歡如价密宣和四年
冬居一遷于茲山然每會面夜語達旦七年秋余將
歸老玉峰之下來謁別為留兩昔言意俱盡而情則
有餘桑下三宿前聖丁寧者正箴余今日之病曉陰
閣雨千掌在有無中出山有不勝言者中秋後二日
題。

題白鹿寺壁

希先昔游公卿間與鄒至完曾公袞蔡子因吳子野
厚居自江左還南嶽庵方廣十年叢林高之湘南使
者勸請開法此山希先持一缽欣然而來既至屋老

過者疑將壓焉殘僧纔十許輩大率如逃亡人家未
五白殿閣宇室間見層出如化城如梵釋龍天之宮
從空而墮人間此邦之檀信往來之士大夫太息以
為勤不知希先蓋游戲也余自長沙來館余四昔時
故人傳彥濟試手作邑攙姦推滑民驚以神當暇日
攜僚佐時時舟而至其登高臨遠烹茶賦詩則茲山
之風月未至乾沒也。

題觀音院壁

達磨祖師相授法者三世塔廟在淮山從之游得道
者多庵於蒼巖大林之間路由蘄春真身存者無慮
八十餘處黃於蘄為接壤太平興國初僧昭信始見
琳公於大石之間大安龜頭相繼而出竹瓦之東石
尉村有古松兩株參天合抱邦民歲禱雨暘於其下
其應如懸響垂拱初耆舊相傳為觀音院嗚呼豈非
祖師之門得道出世於茲巳嘗建寺毀壞而不可考
者乎有僧祖欽投牒疏其事於郡太守待制韓公駒
欣然給據付之使中興其院欽敦厚坦夷道俗愛之
翕然而成余建炎元年幸經過焉到門卻立縱望雲
間萬峰來朝茲地也其興乎。
石門文字禪卷第二十六


