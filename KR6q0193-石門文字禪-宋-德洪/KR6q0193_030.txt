










石門文字禪卷第三十
宋江西筠溪石門寺沙門釋德洪覺範著
門人覺慈編錄毘陵天甯法雲堂校

行狀

雲庵真淨和尚行狀

師諱克文黃龍南禪師之的嗣陜府閿鄉鄭氏子生
而穎異在齠齔中氣宇如神人與群兒戲輒相問荅
語言奇怪聞者駭愕不能曉則復軒渠笑悅而去奕
世縉紳既長喜觀書不由師訓自然通曉事後母至
孝母嚚數困辱之親舊不忍視其苦使游學四方旅
次復州北塔寺長老歸秀道價方重於時詞辯無礙
因側聆坐下感悟流涕願毀衣冠為門弟子秀笑曰
君妙年書生政當唾手取高第榮親乃欲委跡寂寞
豈亦計之未熟耶對曰心空及第豈止榮親又將濟
之委跡寂寞非所同也秀奇其志而納之服勤五年
如一日年二十五歲試所習為僧明年受具足戒即
游京洛翱翔講肆賢首慈恩性相二宗凡大經論咸
造其微解帙捉塵詞音朗潤談辯如雲學者依以揚
聲燕居龍門山偶經行殿廡間見塑比丘像蒙首瞑
目若在定者忽自失謂同學者曰我所負者如道子
畫人物雖曰妙盡終非活者既焚其疏義包腰而南
平易艱險安樂勞苦諸方大道場多所經歷自重其
才以求師為難嘗至雲居謁舜老夫機語不契不宿
而去又至德山應禪師方夜參雌黃先達有六祖不
及雲門之語失笑黎明發去聞雲峰悅禪師之風兼
程而往至湘鄉悅巳化去歎曰既無其人吾何適而
不可山川雖佳未暇游也因此行寓居大溈夜聞僧
誦雲門語曰佛法如水中月是否云清波無透路豁
然心開時南禪師巳居積翠徑造其廬南曰從什麼
處來曰溈山南曰恰值老僧不在曰未審向什麼處

去也南曰天台普請南嶽雲游曰若然者亦得自在
去也南曰腳下鞋是甚處得來曰廬山七百錢唱得
南曰何曾得自在師指曰何曾不自在耶南公大駭
參依久之辭去至西山翠巖長老順公與之夜語自
失曰起臨濟者子也厚自愛而師亦神思豁然德其
賞音及南公居黃龍復往省覲南公嘗謂師曰適令
侍者卷簾問渠卷起簾時如何曰照見天下放下簾
時如何曰水泄不通不卷不放時如何侍者無語汝
作麼生師曰和尚替侍者下涅槃堂始得南厲語曰
關西人真無頭腦乃顧旁僧師指之曰只這僧也未
夢見在南公笑而巳隆慶閒禪師與師友善方掌客
閒問曰文首座何如在黃檗時南公曰渠在黃檗時
用錢如糞土今如數世富人一錢不虛用自是為同
時飽參者所服南公入滅學者歸之如雲所至成叢
林熙寧五年住筠州大愚太守錢公弋來游怪禪者
驟多眾以師有道行奔隨而至錢公即其室未有以
奇之翌日命齋師方趨就席有犬逸出屏帷間師少
避之錢公嘲之曰禪者固能伏虎反畏犬耶師應聲
曰易伏隈巖虎難降護宅龍錢公大喜願日聞道乃
虛聖壽寺命師居之師方飯於州民陳氏家使符至
遁去錢公繫同席數十人將僧吏求必得之而後巳
有見於新豐山寺者即奔往陳氏因叩首泣下曰師
不往吾黨受苦矣師曰以我故累君輩如此因受之
遂闡法焉未幾移居洞山普和禪院元豐之末思為
東吳山水之游捨其居扁舟東下至鍾山謁丞相舒
王王素知其名閱謁喜甚留宿定林庵時公方病起
樂聞空宗恨識師之晚謂師曰諸經皆首標時處圓
覺經獨不然何也師曰頓乘所談直示眾生日用現
前不屬今古只今老僧與相公同入大光明藏游戲
三昧互為賓主非關時處又曰經云一切眾生皆證

圓覺而圭峰易證為具謂譯者之訛其義如何師曰
圓覺如可改則維摩亦可改也維摩豈不曰亦不滅
受而取證夫不滅受蘊而取證與皆證圓覺之義同
蓋眾生現行無明即是如來根本大智圭峰之言非
是公大悅因捨第為寺以延師為開山第一祖又以
神宗皇帝問安湯藥之賜崇成之是謂報寧歲度僧
買莊土以供學者而自撰請疏有獨受正傳力排戲
論之句者敘師語也又以其名請於朝賜紫方袍號
真淨大師金陵江淮大會學者至如稻麻粟葦寺以
新革室宇不能容士大夫經游無虛日師未及𠻳盥
而戶外之屨滿矣殆不堪勞於是浩然思還高安即
日渡江丞相留之不可遂卜老於九峰之下作投老
庵紹聖之初御史黃公慶基出守南康虛歸宗之席
以迎師師曰今老病如此豈宜復剌首迎送為我謝
黃公乞死於此其徒哀告曰山窮食寡學者益眾師
德臘雖高而精神康強康山自總祐二大士之後叢
林如死灰願不忘祖宗赴輿情之望不得巳乃行先
是黃公嘗望見師於丞相廣坐中師既去丞相語公
曰吾閱僧多矣未有如此老者故公盡禮力致之廬
山諸剎素以奢侈相矜居者安軟暖師率以枯淡學
者困於語言醉於平實師縱以無礙辯才呵其偏見
未期年翕然成風三年今丞相張公商英出鎮洪府
道由歸宗見師於淨名庵明年迎居石門崇寧元年
十月示疾十六日中夜沐浴更衣趺坐眾請說法師
笑曰今年七十八四大相離別火風既分散臨行休
更說遺戒弟子皆宗門大事不及其私言卒而歿壽
七十八臘五十二茶毗之日五色成燄白光上騰煙
所及處舍利分布道俗千餘人皆得之餘者尚不可
勝數塔於獨秀峰之下師純誠慈愛出於天性氣韻
邁往超然奇逸見人無親疏貴賤溫顏軟語禮敬如

一主持叢林法度甚嚴有犯令者必罰無赦以故五
坐道場為諸方所法得游戲三昧有樂說之辯詞鋒
智刃斫伐邪林如墮雲崩石開發正見光明顯露如
青天白日人人自以謂臻奧至於入室投機則如銅
崖鐵壁不可攀緣性喜施隨有隨與杖笠之外不置
一錢行道說法五十餘年布衣壞衲翛然自守於江
西有大緣民信其化家家繪其像飲食必祠嗣法弟
子自黃檗道全兜率從悅而下十人餘此其平生大
概也至其道之精微皆非筆墨可能形容竊嘗論之
其棄儒冠而入道類丹霞奔經論之學而穎悟類南
泉尋師之艱苦凜然不衰類雪峰說法縱橫融通宗
教類大珠至於光明偉傑荷擔宗教類百丈此非某
之言叢林學者之言也嗚呼兼古宗師之美而全有
之可謂集厥大成光於佛祖者歟崇寧二年十月十
五日門人某謹狀。

泐潭準禪師行狀

公諱文準興元府唐固梁氏子生始幼見佛像輒笑
張牙不喜聞酒胾金仙寺沙門虛普乞食至其家師
唐門酬酢如老成時年八歲即辭父母願從普歸授
以法華經伊吾即上口元豐僧檢童子較所習以藉
名先後度師藝精坐年少不得奏名陜西經略范公
過普廬普臘高應對領略師侍其旁申辯詳明進止
可喜范公欲攜與俱西師辭曰登山求玉入海求珠
人各有志本行學道世好非素心范公陰奇其語度
以為僧剔髮既往依梁山乘禪師呵曰驅烏未受戒
敢學佛乘乎師捧手曰壇場是戒耶三疊結磨梵行
行阿闍梨是戒耶乘大驚師笑曰雖然敢不受教遂
受具足戒於唐安律師遍游成都講肆倡諸部綱目
即棄去曰吾不求甚解大法師曇演佳其英特撫之
曰汝法船也南方有亞聖大士有若溈山真如九峰

真淨者知之乎宜往求之師拜受教與同學志恭出
詣溈山久之不契乃造九峰見真淨於投老庵問曰
什麼處來對曰興元府曰近離何處曰大仰曰夏在
什麼處曰溈山真淨展手曰我手何似佛手師罔然
左右視真淨呵曰適來句句無絲毫差錯靈明天真
才說箇佛手便成隔礙病在甚處師曰不會真淨曰
一切現成更教誰會師服膺就弟子之列餘十年所
至必隨紹聖三年真淨移居石門衲子益盛凡入室
叩問必瞑目危坐無所示見來者必起從園丁壅菜
率以為常師每謂公曰老漢無意於法道乎莫能測
也一日舉杖決渠水濺衣因大悟方見老人平日用
處走敘其事真淨罵曰此中乃敢用磊苴耶自是跡
愈晦而名聲愈著自其東游淮淛所至衲子成叢林
顯謨閣待制李景直守洪州仰其風請開法於雲巖
未幾殿中監范公帥南昌移居泐潭方是時禪林以
飲食為宗以軟暖為嗜好以機緣為戲論師悲歎之
師槌柫之下常三百人而宿戶外者又百餘許求人
室就學師難之乃謂之曰十方無壁落四面亦無門
闍梨從什麼處入對皆不契每曰我只畜一條柱杖
佛來也打祖來也打不將元字腳涴汝枯腸如此臨
濟一宗不到冷落學者莫窺其奧然升堂說法辯如
建瓴不留影跡一時公卿大夫宗向之以政和五年
夏臥病侍者進藥餌師泛然如無意誡須忌食毒物
師亦未嘗從有問其故曰病有自性乎病無自性則
毒物寧有心乎以空納空吾未嘗顛倒而汝輩欲吾
昏迷耶七月二十二日更衣說偈而化閱世五十有
五坐三十五夏闍維得舍利晶圓淨光不壞道俗千
餘人皆得之門弟子等收塔于南山之陽嗚呼雲庵
之神悟於南公之門超軼絕塵者也予每疑嗣之者
難及觀師之風格殆所謂家名辯才氣宇逸群者耶

謹狀。

花藥英禪師行狀(代)

臨濟九世之孫雲庵真淨之嗣師諱進英字拙叟出
於羅氏其先吉州太和人幼孤母憐之性慧敏齠齔
中日誦千餘言通詩禮大義與群兒嬉游侮玩之氣
出其上親舊愛敬之使著縫掖為書生輒病至於死
鄰母泣曰吾始娠夢有乘空而語曰而出家則疾有
瘳矣於是擊鍾梵放誓於佛前乞以為僧洞隆童子
而藉名於善集才年十八試所習得度受具戒即欲
經行諸方以觀道報劬勞之德其母有難色於是庵
於母室之外名曰精進士大夫喜其為人賦詩為贈
多佳句螺川父老迨今道之母歿心喪三年修白業
為冥福即游淮海所至少留當時號明眼尊宿遍謁
巳雖未契而嘗識多賢者晚謁雲庵夜參聞貶剝諸
方以黃檗接臨濟雲門接洞山機緣為入道之要擿
其疑處以啟問師恍然大悟如桶底脫佛印禪師叢
林號大宗師有盛名慎許可獨以師為俊彥師有爽
氣喜暴所長以激後學三十年一節不移故佛印呼
為鐵喙初開法住長沙之開福十年之間殿閣崇成
又五年棄之翩然北游五臺遍覽聖蹟乃南還庵梁
山天下衲子益追崇之政和甲午衡陽道俗迎住花
藥之天寧勸請皆一時名公卿師以教外別傳之宗
授上根以漚和般若化道俗老益康強精進不替嘗
中夜禮佛作息飲食不肯與眾背叢林信其誠民人
化其教得法而為一方領袖者不可勝數搥拂之下
嘗二千指龍象雜遝方進而未艾也其激揚大事游
泳語言備存三錄曰報慈曰鴈峰游臺盛行於世宣
和三年冬謝事復庵梁山越明年臘月示疾蟬蛻嗚
呼若人巳矣予竊為桑門惜之參學稟淳一日泣訴
於予以予知其師之深者欲干其狀而求銘故為書

云耳長沙孫承之謹狀。

傳

十世觀音應身傳(并贊)

唐大菩薩僧寬公出於益州孝水楊氏方其娠也母
失常性卻酒胾有慧辯及其生也無痛苦聞異香忽
然在前即能言言我名慧寬有女兄信相亦神異年
相聯於齠齔中終日論說聽者一不能曉其父瑋以
符咒為兩川道俗所歸而不知有佛經人錄其所論
百許紙時懷龍山會禪師聞其異至瑋舍瑋出示之
會驚曰與佛經合不測人也俄有異比丘入火光三
昧於淨慧寺特召信相信相至曰此室皆火聚其可
入哉曰以水滅之可入信相即作水觀而入於是異
比丘化其父母使出家父母曰許娉矣奈何鄉里爭
出財贖之公因信相亦俱依慧空寺慎公避太祖御
諱剃落焉公時年十三從會公授經律會畏之如神
反從質疑天姿謙敬未嘗怒懷龍眾三千指皆躬力
作公獨閑適人以為言會曰此吾先師也昔周滅吾
法吾從曇相禪師隱于終南山及隋教復興吾辭而
歸蜀曇相囑曰汝當領徒大作佛事有童子名慧寬
者善視之此其後身眾因不敢復言公年三十乃還
綿竹廬于無為山以神異化而全蜀爭師事之如淮
泗之僧伽七閩之定光公嘗赴江陵大會朝發夕返
荊州府前有拳石含五音天下聞之公取以歸今置
定身龕中什邡陳氏施園為寺公以竹標其中曰以
此為基拔去竹泉泫然而出掘之得巨石石下有寶
瓶舍利公作禮乃放光永徽四年夏六月二十有五
日歿於淨慧寺閱世七十坐五十五夏。

贊曰予讀無為山廣錄公始發心日誦觀世音名十
萬遍生五天十世為居士生震旦十世為比丘皆出
楊氏又瞻其畫像天骨秀特和敬之威望之肅然是

所謂真比丘也。

鍾山道林真覺大師傳

梁大菩薩僧寶公以宋元嘉中生於金陵之東陽民
朱氏之婦上巳日聞兒啼鷹巢中梯樹得之舉以為
子面方瑩徹如鏡手足皆鳥爪七歲去依鍾山大沙
門僧儉為童子儉名之曰寶誌長而落髮專修禪觀
坐必越旬久之忽無定居多往來𤾂山劍嶺之下髮
而徒跣著錦袍飲啖同於凡俗恒以鏡銅剪刀鑷屬
挂杖負之而趨經聚落兒童譁逐之或徵索酒殽或
累日不食嘗從食鱠者求鱠食者與而心笑之即起
吐水中皆成魚相傳始驚異時時題詩初不可曉後
皆有驗建元間異跡甚著丞相高嵩為武帝言之以
禮自皖山迎至都舍於陳征虜之家輒自釐其面分
披之出十二首觀世音慈嚴妙麗傾都聚觀欲爭尊
事之武帝忿其惑眾收付建康獄旦夕咸見游行市
里既而檢校猶在獄中其夜又語吏門外有兩輿金
缽盛飯汝可取之果文惠太子竟陵王送供至建康
令呂文顯以事啟帝帝迎至禁中俄有旨屏除後宮
為家人宴公例常與眾出巳而猶見行道於景陽山
比丘七輩從其後帝怒遣使至閽吏曰公久出在省
中吏就視之身如塗墨然武帝聞之大驚陳顯達鎮
江州大司馬段齊之從行往辭公公無他語但引紙
畫鴉畫畢授之曰緩急可用此顯達叛齊之遁去顯
達大怒遣騎追之將及齊之窘甚見鴉喧暮林即匿
其下鴉翔集自如騎既失其蹤但見鴉林必非人所
寄遂去齊之方悟公意也鄱陽忠烈王飯公於私第
顧左右覓荊枝有折以獻者則以安門上而去俄有
旨以王領荊州衛尉胡諧臥病以書哀訴幸以屈臨
庶幾疾有瘳公題其書尾曰明屈翌日果卒僧法平
欲以衣獻公不知所寓遣使遍求之龍光罽賓兩寺

皆曰夜宿此黎明去矣又嘗所厚善厲侯伯家侯伯
曰公夜行道於此今睡未興使人視之笑去公在華
林園忽重著三布帽亦不知自何得之俄而武帝崩
文惠太子豫章文獻王相繼崩齊亦於此年終矣靈
味寺沙門寶亮欲以衲帔遺之未及有言公忽來牽
帔而去蔡仲熊嘗問仕何所至公不自荅直解杖頭
左索繩擲與之莫之解仲熊果至尚書左丞永明中
住東宮後堂平旦門中出入末年忽云門上血污衣
褰裳走過至鬱林見害果以犢車載屍自此門舍故
閹人徐龍駒宅而帝頭血流於門限焉建武中明帝
害諸王高士江泌憂念南康王子琳以訪公問其禍
福公覆香爐示之曰都盡無餘後皆如其語徐陵兒
時其父攜詣公公拊之曰天上石麒麟也陵果名譽
顯於世又文惠太子迎釋僧惠至京師惠過公公拊
其背曰亦龍子也慧終以辯才顯聞其徒屯騎桑偃
有不臣之心公見之戟手詬曰若乃欲反耶奈斫頭
穴胸何偃汗下不敢仰視遁去梁武帝受禪尤深敬
事前朝以超放動輒禁錮至是下詔釋之嘗問曰弟
子煩惑未除何以治之荅曰十二又問十二之旨在
何荅曰書字時節刻漏中又問何時得淨心修習荅
曰安樂禁之又問年祚遠近荅曰元嘉元嘉帝欣然
以為享祚倍宋文之年天監五年冬旱雩祭備至而
雨不降公謂左右曰吾病不差就官乞活儻不奏白
官應得禍即上啟願於華光殿講聖鬘經請雨帝即
命沙門講之終夕雨公又以刀橫水盂良久又雨帝
初繁刑公假以神力令見高祖受極苦於地下自是
省刑詔畫工張僧繇寫公像藏禁中僧繇下筆輒不
自定叩頭哀懇公笑曰毗婆尸佛早留心直至而今
不得妙帝偶與公臨流縱望有物泝流而上公舉杖
引之隨杖而至蓋紫栴檀也詔供奉官俞紹雕公像

頃刻而肖神情如生帝大悅命置內庭為子孫世世
福田法雲寺雲光師講經天為之雨華帝意其證聖
夜於含光殿焚疏命公雲光僧儉傅大士齊翌日獨
雲光不至公嘗聽法雲講妙法蓮華經至假使黑風
問風果有否荅曰世故有第一義諦故無公曰若體
是假有此亦可解耶法雲默然公則自為主客辯難
鋒生一坐盡傾然莫有解者帝嘗從容問國祚有留
難否公但指喉示之侯景之亂尤追繹公言也有僧
浮杯來謁帝帝方與客棋吟曰殺之棋罷命僧侍衛
奏曰適蒙旨巳殺之矣帝嗟悼不巳以問公公曰陛
下前身蚯蚓也僧嘗為薙草者誤殺之今償夙債耳
天監十三年公移華林園金像置所居房帝聞之曰
師將去我耶是歲十二月忽命奏絲竹徹晝夜至六
日終於興皇寺臨亡然一燭以付後閣舍人吳慶以
聞帝歎曰大師不復留矣燭者將以後事囑我乎帝
昔與公登鍾山之定林指前岡獨龍阜曰此為陰宅
則永其後帝曰誰當得之公曰先行者至是念公以
此言以金二十萬易其地以葬焉皇女永康公主薨
盡施其粧奩建浮圖五層于其上置以無價寶珠仍
建開善精舍敕陸倕製銘于塚內王筠勒碑於寺門
處處傳其遺像焉畢工駕御寺公忽現於雲間萬眾
歡呼聲振山谷敕謚廣濟大師公顯跡之著數可五
六十許及終亦不老莫測其年有徐犍道者年九十
三自言是公外舅弟小公四歲計其時九十七矣李
氏有國日謚曰妙覺公作四柱記五公符十二時偈
璧記心鏡圖數千言傳于世本朝太平興國七年舒
州民柯萼者遇異僧於歲山下以杖指松根令萼钁
之得瑞石一篆文皆讖聖宋國祚無疆萼進其石于
京師太宗皇帝遣中使置齋於鍾山詔自今不可以
名斥以顯尊異賜號道林真覺大師。


祭文

祭雲庵和尚文

我生九歲則知有師寤寐悅慕想見形儀識師新豐
等父母慈欣然摩頂使執軍持長游大梁薙髮而歸
省於九峰凜然德威霜雪雨露物以茂滋師成就我
妙如四時紫霄之下泐水之湄前後七年龍起雲隨
今古一律妒毀陷擠愛憐收拾終不棄遺我昔出山
師則有辭子幼英發終必有為顧吾老矣見子無期
指其二子藉汝教之譴呵皆可不可相離德音在耳
星霜八移師成新塔我亦陳衰昔師既化品坐對啼
僉遣本明遠乞銘詩事濟而還僵仆於地山川隔阻
久絕音題獨攜希祖千里來辭一酬夙心死無憾悲
師之平生累德巍巍必興其後在我無疑敢不激勵
上荅恩私。

祭昭默禪師文

政和八年二月初六日甘露滅致以香羞之奠祭于
佛壽靈源真歸無生之塔寶覺以拳授法宗綱區別
背觸天非蒼蒼如履虎阱非愚則狂公少奇逸發硎
劍鋩橫機試之切玉無傷體露情盡凡聖兩忘溈仰
機辯如珠走盤父喜自匿暴子所長追還此風名聞
諸方臨濟法道始於南昌大於汝穎盛於衡湘黃龍
三關建無勝幢奕世護持不離覺場天魔愁怖走仆
且僵剪拂流輩高師門牆庸有匪人賣公自揚騏驎
種性自異犬羊狠觸怒疾夫豈知量儼臨清泉精嚴
激昂如萬星月如百谷王高明廣大洞徹汪洋成就
法器堅趐飛翔下視毒龍命將滅喪劃海為兩摶而
取將老則移疾古寺閑房聽萬象說以默自藏猿鳥
厭見天下想望我初見公駿氣騰驤溟涬弟之但加
敬莊人以謗掩公慰愈光置麝溺器更增其香取而
有之簏于藥囊坐交時埋甕于南荒零落苦李人棄

路旁公犯世忌愈益稱賞萬人浮議泳消其湯既幸
生還陸沉故鄉豈不願見恃公康強計至失聲事出
倉皇中流欲濟俄喪楫航夜淚殷枕起喟失床我憂
禪學終背教綱造論導之排斥否臧公聞乃曰彼自
無瘡以書教誡欹傾數行至言吐鳳自然文章馬鳴
龍勝論著精詳文字於道疑不相妨索珠層淵採玉
崇岡人各有志鹹酸異嘗但餘此意拜未敢當嗟吁
惜哉巍巍堂堂遂成千古叢林荒涼然觀斗柄陰晴
晦彰示有出沒夫豈真亡。

祭妙高仁禪師文

孤鳳兩雛名著諸方我初識譽未識華光政和甲午
還自南荒夜宿衡嶽草屋路旁僕奴傳呼妙高大方
連璧而來驚喜失床高誼照人笑語抵掌瀟湘平遠
煙雨孤芳舉以贈我不祕篋箱追繹陳跡云更幾霜
去年中秋宿師雲房為留十日夜語琅琅曰我出吳
游淮涉湘今三十年倦鳥忘翔偶如慧曉懷思故鄉
想見明越雲泉蒼茫巳遣阿湧先渡錢塘不見半年
嶺谷想望計至驚定淚落沾裳思歸之念夫豈其祥
嗚呼師乎忠義激昂高風逸韻仁肝義腸縉紳相志
遠公支郎此生逆旅巳熟黃糧夢中吳楚寧能取將
唯方廣譽躬至影堂如我致辭而炷此香清淨法身
敗橐膿囊光透毛孔不可掩藏昔日非在今未嘗忘
如水中乳莫逃鵝王則我與譽何用歎傷。

祭覺林山主文

惟靈簡易似放閒靜似懶以法為林滴水為限夜歸
村落投枕再鼾灶黔無煙童僕啼飯而兄直視為一
笑莞然三十年事事成辦我愚且鄙少去故鄉豈不
懷歸路脩且長遂成永隔死生相忘念俱事師落髮
游方如宿逆旅各夢同床聞訃一年乃奠靈几觸目
悽慟語訖酸鼻嗟乎人生有恩有義薦此缽飯淚墮

如洗。

祭幻住庵明師弟文

子少棄家從我游嬉三十一年如夢頃時於此夢境
憂患半之我竄萬里白骨重肉子臥一庵亦失雙目
心知餘年再見不復敢料來歸先館子廬即視模索
認聲驚呼我亦念子形神巳枯百不如人謂當壽考
心期惻然正爾難保如臨崖樹先自枯倒不見兩月
果以訃聞既通世契久同師門臨終之語骨須我焚
攜法兄祖疾馳三日瓦燈晝昏寂然空室相視以慟
薦此缽食。

祭鹿門燈禪師文

維皇宋建炎元年歲次丁未五月庚寅朔二十日特
敘復僧某謹以茗果之奠敢昭告于燈公禪師之靈
明安宗風續佛壽命幾絕而存至師大振芙蓉東去
隨至磻陽如道吾智而有石霜定惠既化遷住鹿門
如青林虔而繼新豐雖牧萬僧如數三四觀其規模
寶覺是似重和改元髮僧宮寺褦襶之師包羞惜死
諂諛之極遂拜黃冠師笑視之泚其面顏蘇嶺之下
寶坊幻出何以致之蓋其願力既孝其師又悌其兄
有光叢林不負佛恩凜然風神今成萬古薄奠在盤
淚落無所。

祭五祖自老文

古人尚友不短千載苟曰氣合何必面對崎嶇遠來
僥倖為會坐未歡禪師不少待如人噬臍不及何悔
掩淚莫陳意折心碎十方現前去來無礙師豈真亡
覿露妙在。

祭郭太尉文

公起徒步絲絇人侍遂斷國論危言讜議在妒忌中
剛而有禮天子敬之愛等昆弟雖無知名民陰受賜
如漢子房如唐陸贄人眾勝天覺中妒忌公笑徑去

道固如是一斥不復而又早世姦邪色矜天下隕涕
我初聞計中夜而喟公之精神與天終始宜終功名
宜身富貴乃歿瘴鄉又寓旅邸人之奇禍至此極矣
唯德是輔殆虛語耳天定勝人果不容偽妒忌伎窮
反自相噬邪正日分曉如涇渭今餘十年歸骨萬里
我昔觀光混跡都市游公卿間如梁寶誌公每延禮
忘其勢位我亦徑造必至臥內兵衛如雲不敢呵止
愛憎相奪有萬贊毀坐嘗厚善囚我棘寺幾失頭顱
終禦魑魅敢期白髮奠于湘水世相新奇習為巧士
教訓諂諛鉤取祿利貌雖光澤行可愧恥聞公之風
面熟顙泚吾聞陰德榮亨必至不身嘗之當在其子
格言不欺果見偉器沐浴道德冠冕仁義定世其家
行矣是似則公之生亦何嘗死。

祭朱承議文

吾聞明珠白璧石韜水藏山川草木被其容光臨川
之民共此盱上如湘老龐道德光華照映兩邦吾儕
微蹤雲浮四方眷此不去是亦故鄉歎公杖履人群
軒昂忠信豈弟易親難忘忽厭夢境高蹈八荒公有
賢子如麟鳳凰王室柱石吾法垣墻終大公後公豈
真亡想聞此語抵掌脫冠未忘世禮聊薦積香。

祭許先之文

維公於國盡忠於家盡孝豈特天資亦學之效德富
才高川增嶽秀薦登清華出縉紳右用舍進退有命
有義一斥而終料豈及此聖恩不貲五日而至公獨
不沾陽城陸贄嗟余惷鄙於物多迕幸不終窮有公
知遇屋歸山丘舟逃夜壑寓詞一觴心折涕落。

祭趙君文

惟靈忠信恭敬耀於西州不為無聞年餘七十笑傲
林丘不為無壽生有令子派佛祖流不為無慶有一
於此足以忘憂而況三者兼有之耶茲山弗嗣麋鹿

所遊十年之間百廢具修凡以令子德義之優故也
余聞之鳥巢南枝狐死首丘彼亦何知能恩厥由矧
輕勢急道超然特立者乃肯為之羞乎嗚呼計來萬
里物故越秋等視閻浮譬如一漚公之云亡非去非
留薄奠告焉世禮則由雖神魂竟無不知也尚能為
之歆不。

瑫上人祭母文

我生頑鈍雀息鳩視不歸庸人亦幸而巳矧墮三寶
高出塵累儼臨人天福田于世坐推其因何以至是
皆吾母慈念極心碎我昔東游志亦勇銳訪道名山
酬此恩爾身雖四方心挂漳水豈不懷歸料豈及此
三月甲寅計來千里棄杖南奔露行草止天降荼毒
乃不及巳呼天泣血奪我母氏今何能為中扃亂矣
昔每歸省迎門笑喜堂今闃然瓦燈塵几慈和粹溫
竟作川逝撫柩長號淚迸如洗杯露罏香區區世禮
天地有終此恨無既。

祭通判夫人文(代)

竊聞漢王霸之室有智識而柔懿然子孝而不學夫
雖賢而弗仕又聞唐王珪之母閱房杜而知子及珪
身登三事則其母又巳即世唯夫人之高風特有異
於是二者矣夫有霸之賢而為熙豐之名臣子有珪
之材而名冠縉紳壽閱諸孫而視聽敏捷孫能酌古
而心醉六經蓋功名之念如雲之必雨富貴之盛如
川之方增寔清規之所訓祭景慕之遐想懿德必光
於史牒計夫人雖死其何憾乎。

祭文七首(代)

我聞如來世尊將般涅槃自披其胸紫磨黃金卍字
之相而告大眾曰汝等各各瞻仰令足無生後悔及
巳掩棺迦葉後至又出雙趺以示眷憐嗚呼如來世
尊正傳法嗣覆蔭此邦三十餘年凡在道俗上與清

眾下與奴隸若親若疏若小若大皆受餘庇今以入
塔攀戀無巳精明之溫豈弟之容不可復見柔軟之
音慈誨之語不可復聞宗乘微論差別之義不可復
解言念至此意折心摧嗚呼禪師葬靈骨於九原想
音容於萬古雪雲方慘兮悲風飄颻松聲蕭瑟兮哀
聲連朝陳微誠兮以薦薄奠望慈雲兮其不可招嗚
呼哀哉。

我來淮山寒暑九遷傾誠於師遂爾忘年比鄰追隨
合并周旋每一會語莫不歡然法屬之故無時造膝
師嘗顧我笑指坐席曰終當主我此丈室謂師為戲
不敢怒嗔今日何日果繼後塵血指汗顏不善斧斤
而師旁觀教之諄諄今既逝矣夫復何云先德遺訓
何敢不遵法侶現前聊薦溪蘋禮雖不腆情無鮮陳
因法相逢以法為親非子則姪繩繩詵詵傾囷倒廩
不祕珠珍煖其孤寒賞其賤貧自師退居其德日新
諸方奇衲川輸雲屯大法將頹謂必中興不見一夕
遂以訃聞如方欲渡遂迷要津中夜起喟棄床失聲
慈和粹溫永失依怙香羞在筵淚落無所。

東山真子白雲的孫迅機妙辯褒然逸群黃河流天
太山吐雲無有窮極莫知津垠師罷住持其道益尊
酣歌自樂晝常掩門世不得見言豈得聞檻撰積香
罏焚室熏今既非去昔亦豈存此意昭然即曰全真
道大德高名聞諸方禪林耆艾覺苑鳳凰三十餘年
化行此邦我輩晚生幸登覺場聞金石誨熏知見香
譬如珠玉山韜水藏而其草木亦被餘光今既云逝
撫心悼傷嗚呼師乎巍巍堂堂遂成千古天豈真亡
念昔侍坐恭聞誨言辭親出家是大因緣本出生死
期離蓋纏求師之難自古則然如芥子針如鸞膠絃
我等何輩萃此法筵如海之大而會百川教誨成就
長養撫憐如物發生雨露無偏又霜雪之使其氣全

恩有四種報效當先百未一施師我棄捐師之道德
如月在天譽月之明何以加焉恭陳薄奠儼如在前
情斷志訖淚落九泉。

天姿曠達純素任真妙年出蜀汎愛親仁淹通宗教
廣見精聞我亦何幸早獲相親義為朋友法為弟昆
於師父子兩為比鄰周旋之久三十餘年懷我宗伯
宗門鳳麟不幸早逝殞此偉人謂師英氣可續芳塵
今又巳矣撫淚沾巾嗚呼禪師夢幻視身而視生死
如夜與晨十方現前孰亡孰存我獨何為浪自酸辛
無忘世禮薄奠聊陳。

祭老黃龍謚號文(代)

崇寧四年四月某日住山某敢昭告于南禪師之塔
竊聞巢由穡者夷齊餓夫初若無求於一時終必有
稱於百世觀其措慮深遠蓋亦維持化風故知德澤
之在民是乃聲名之不捨又況荷擔大法提攜四生
者乎恭惟禪師家于此山名落天下起臨濟於將仆
傳少室於無窮厥集大成有光先覺乃者明天子沛
流殊恩大昭懿德特旌普覺之號用勵後學之徒仰
惟覺靈祇此榮福嗚呼春葩華於萬物而不自以為
功日昭明於四方而不知以為德凡所以歌詠和氣
褒贊高明者皆天下之至情然則禪師於此豈曰不
然耶。

崇仁知縣赦後祭神文

唯三代之訓夏至日恭祭地祇斯古先哲王之懿德
禮也而歷世堙沒不嗣今天子力舉而行之致禮既
畢奇祥薦興歡聲和氣充塞天地猶以名山大川廟
貌所在有功血食於民者未克躬至則以守令使告
行吏其敢不肅虔哉謹用某日特具牲酹以奠于祠
下神之聽之祇此榮福。

祈雨文


仍歲饉凶民之艱食亦以眾矣而菜色喘沫者猶並
首以望有秋如痿者之不忘起也春夏之交風雨時
若方將奮躍似有生意而比日毒暑益熾四無雲陰
車鴉夜鳴田龜晝坼饉凶之憂恐在朝夕傳曰亨牛
而不鹹敗所成矣又曰行百里者半九十為不克終
豈神之賜昌其始而終奪之邪吏以不職上天降罰
吏躬任之民其何辜而神亦坐視其病哉謹率丞佐
群趨並走致恭于祠下雀息以俟休荅神其哀憐之。

謝雨文

比日以來民以不時霣雨望天焦勞蓋飢饉之餘情
易驚擾如禽傷弦念痛於曲木如稚驚雷失聲於破
釜是用率丞佐上瀆神聰香火未收雲氣巳布連日
繼夕霖雨霑足嗚呼雖父兄之所哀憐其必從何以
迨比舞翠浪於山原兆黃雲於囷廩歲登訟簡民樂
吏閒荷神之賜孰大於此式奠昭告豈不休哉。
石門文字禪卷第三十







 | (佛歷二千九百四十八) |年紀次辛酉 |(陰) |歷 |(九) |月 |(初一日) |竣工 |
 | (中華民國十) |(陽) |(十) |(第一號) |

　　　常州天甯寺刻經處出資刻此全部
　　　　　　　　　經理清鎔謹識
　　　　　　　　　湖北陶舫溪刊