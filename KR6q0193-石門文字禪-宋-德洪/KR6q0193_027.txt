










石門文字禪卷第二十七
宋江西筠溪石門寺沙門釋德洪覺範著
門人覺慈編錄毘陵天甯法雲堂校

跋

跋唐明皇傳

初明皇聞元魯山之歌歎曰賢人之言也聞左璫訴
道迎宋璟不為璟禮則益知其賢何其明也及聞祿
山曰胡家不知有父但知有母便遂信之何其暗也
孟子曰養心莫大於寡欲欲少縱之則反易如此然
能割所甚愛以寧天下與漢高帝鑄印銷印遲速一
間耳此其所以再造唐室也。

跋狄梁公傳

秦攻魏破之殺魏王瑕誅諸公子而一公子不得乃
令魏國曰得公子者賜金千鎰匿之者罪至夷公子
之乳母節乳之俱逃而魏故臣有識乳母者曰乳母
無恙乎乳母曰嗟乎吾奈公子何故臣曰今公子安
在吾聞秦令曰有能得公子者賜千金匿之者夷乳
母儻知其處盍不言乎乳母曰吁我不知公子處借
吾知之終不可言故臣曰魏國正破亡族巳滅矣尚
誰為乎乳母吁而言曰夫見利而反上逆也畏死而
棄義亂也恃逆亂以求利吾不為也遂抱公子藏大
澤中故臣告秦軍秦軍追見射之乳母以身蔽矢著
身者數十乃俱死秦王聞而貴之葬以卿禮東漢李
善南陽李元奴也家疫死止孤兒續始生數旬而貲
以萬數奴婢共議謀殺續分其產善潛負續逃亡隱
山陽瑕丘界中親自哺養乳為生湩續雖在孩抱奉
之不異長者有事輒跪請白然後行之續年十歲善
與歸其邑修理舊業鍾離意時為瑕丘令上書薦之
光武詔善及續並為太子舍人魏節乳母漢李善古
之奴婢也而其所為卓越如此予聞虎生三日其氣

食牛駃騠七日而超其母蓋其種性殊特不幸而趣
異類中耳若二人者殆功名富貴者事也又可以品
類拘之乎唐則天皇后受夫顧託而欲奪以自有哥
舒翰提兵三十萬而北面事賊此真奴婢豈寔能功
名富貴者乎。

跋北里誌

春秋傳書六鷁退飛石隕五微事也何足書乎先儒
曰聖人之意以謂如鷁與石無預於道德性命之理
且猶謹嚴詳次如此況道德性命乎北里誌戲劇之
文而達道校證藏之豈五石六鷁之意乎舒王曰司
馬君實平生大過人者臨事不苟於達道亦云。

跋達道所蓄伶子于文

風行水上渙然成文者非有意於為文也余讀此傳
蓋通德娓娓而語子于筆追而書之非有意也然通
德所論惠男子殆天下名言吾以謂子于之室有此
婢如維摩詰之有天女也達道手校諸書而此本最
美非好古博雅何以至是司馬君實無所嗜好獨畜
墨數百爾或以為言君實曰吾欲子孫知吾所用此
物何為也達道之畜書其亦司馬之墨癖也。

跋邴根矩傳

孔北海年十六時能舍匿山陽張儉事泄兄弟及母
三人爭死竟坐兄褎北海因是顯名遼東太守公孫
度欲殺劉政政先依根矩矩匿之月餘以付太史子
義既而謂度曰政已去君之害豈不除哉度曰然根
矩曰君之畏政者以其智也令政已免智將用矣尚
奚拘政之家不若赦之無重悲也度乃出之棄又資
送政家皆歸故郡嗚呼東漢號多氣節之士其天性
哉方張儉劉政之窘而遇北海兄弟太史子義根矩
雖困於亨蓋其平生取友護助何所憾焉韓退之誌
柳子厚愛其請代劉夢得播州曰嗚呼士窮乃見節

義今夫平居里巷相慕悅酒食遊戲相徵逐翊翊強
笑語以相取下握手出肺肝相示指天日涕泣言死
生不相背負宜若可信一旦臨小利害僅如毛髮比
反眼若不相識落陷阱不一引手救反擠之又下石
焉者皆是也此宜禽獸所不忍為而其人自視以為
得計使聞子厚之風亦可以少愧矣予聞退之之言
太過及親嘗之乃知此曹今古一律也借能過之安
能巳之哉。

跋魯公與郭僕射論位書

魯公作字多擘窠大書端勁而秀偉黃魯直云此所
期無不欲高照千載者此帖草略匆匆前所未見開
軸未暇熟視巳覺粲然忠義之氣橫逆而點畫所至
處便自奇勁公嘗謂盧杞曰朝廷法度豈更堪公破
壞也於此又曰朝廷綱紀須共存正凜然想見其為
人蓋公所遭之時如此而所守之道不得不然故倉
卒未敢忘國之綱紀也余私有感於中者因記於此。

跋杜子美祭房太尉文稿

房琯之賢盧杞之不肖讀其傳曉然易分也然睢陽
之敗由琯魯公被害杞實使之校二者之設心則終
不能優劣而甫稱琯之材雖困蹇以死益堅壯非忠
義激烈篤於自信其能爾耶疑史記賀蘭不予南霽
雲兵事若不直雖然哥舒翰之臣祿山天子西奔天
下怨之而高適乃表雪其事稱舒翰忠義有素而以
病奪其明將軍三十萬而低首事賊非叛乎從而文
其罪非欺乎而甫亦嘗以舒翰適為賢豈史皆不足
憑而甫之稱無不真者耶。

跋東坡山谷帖二首

東坡山谷之名非雷非霆而天下震驚者以忠義之
效與天地相始終耳初不止於翰墨王羲之顏平原
皆直道立朝剛而有禮故筆蹟至今天下寶之者此

也予於雲巖訥室觀此帖皆其海上窮困時自適之
語然高標遠韻凌秋光磨月色令人手玩一飯不置
若訥當藏之名山以增雲林之佳氣。

前代尊宿火浴無燒香偈子山谷獨能偈之初見羅
漢南公化作偈其略曰黑蟻旋磨千里錯巴蛇吞象
三年覺天下衲子聽瑩十年晦堂曰魯直作此有據
乎亦意造爾山谷曰吾聊為叢林戲耳晦堂大笑曰
豈可以般若為戲論乎山谷始悔前所學未登本色
罏鞴乃卜居于庵之旁方知晦堂真不請之友耳今
讀此書乃是未見晦堂時語也不然安有吹劍語乎。

跋東坡與佛印帖

東坡騎鯨上天去十九白矣平生文章流落世間者
所在神物護持然士大夫罕蓄之多見山人野士之
室汝水旼禪者出此帖示予雖其一期酬酢之語而
謙光燭人三復之想見幅巾杖屨翛然行儋石水溢
間如淵明在柴桑斜川時某題。

跋東坡平山堂詞

東坡登平山堂懷醉翁作此詞張嘉甫謂予曰時紅
粧成輪名士堵立看其落筆置筆目送萬里殆欲仙
去爾余衰退得觀此於祐上座處便覺煙雨孤鴻在
目中矣。

跋東坡與荊公帖

予嘗見東坡與荊公帖謂少游曰願公稱揚之使增
重於世又舉魯直自代表曰魁壘之才足以冠絕天
下孝友之行足以追配古人是四老俱登鬼錄覽此
翰墨尚足以增山川之勝氣也。

跋東坡老木

東坡婆娑林丘如此老木而山谷以筆端之口為形
容之華光缽囊中乃一時頓有此兩玉人耶。

跋東坡[怡-台+允]池錄


歐陽文忠公以文章宗一世讀其書其病在理不通
以理不通故心多不能平以是後世之卓絕穎脫而
出者皆目笑之東坡蓋五祖戒禪師之後身以其理
通故其文渙然如水之質漫衍浩蕩則其波亦自然
而成文蓋非語言文字也皆理故也自非從般若中
來其何以臻此其文自孟軻左丘明太史公而來一
人而巳然予有恨恨其窺夢幻如霧見月雖老而死
古今聖達所不免譬如晝則有夜而東坡喜學煉形
蟬蛻之道期白日而骨飛竟以病而歿使其如魯仲
連之不受萬鍾之位而肆志則寧復有遺恨哉佛鑑
能珍敬其書則其趣味乃真是山邊水邊之人與夫
假高尚之名心悅孔方道人者異矣。

跋東坡緘啟

東坡海外之文中朝士大夫編集巳盡雖予之篤好
者亦以為無餘矣佛鑑輒出此帙為示皆中朝士大
夫集中所無者山林之人泯泯櫱櫱若無所用而其
志好尚亦清絕哉譬如無雲之月有目者皆愛仰之
況斯文乎。

跋東坡書簡

王逸少骨鯁顏平原剛正兩公皆有立朝大節而後
世以字畫稱予嘗嗟惜之然名德之重故世珍其筆
蹟蓋理之固然東坡之於王顏又其逸群絕塵者其
法權極可寶秘宣和四年人日覺慈軸以來示予予
忻然喜其嗜好若可教也。

跋山谷所遺靈源書

熙寧元豐之間西安出二偉人徐德占一旦興草菋
與人主論天下事若素宦於朝黃魯直氣摩雲霄與
蘇東坡並馳而爭先二公皆名震天下聖世第一等
人也而詩詞所寓翰墨之妙拳拳服膺於靈源大士
如此則知彼上人者必有大過人者耳一以達摩正

諦不斷才一縷為憂一以願得一雲門為言豈非念
其所負不可以蹤蹟者耶高安道人誼叟久從之游
蓄此書出以示予予祝之使藏之名山庶百千年之
下知江南道德所在未全寂寥也。

跋山谷雲峰悅老語錄序

山谷筆回三峽不露一言雲峰舌覆大千更無剩法
昔日龍山父子雖被熱瞞今朝虎溪兒孫應增冷笑
咄寒山子道底。

跋山谷筆蹟

山谷為予言自出峽見少年時書便自厭此帖在龍
舒時作自然有一種勝氣未易與俗人言也當有賞
音耳。

跋山谷帖

山谷翰墨風流不減謝東山而書詞鄭重傾倒於華
光如此予疑百世之下有讀之者知華光後身支道
林哉。

跋行草墨梅

山谷醉眼蓋九州而神於草聖華光道價重叢林而
以筆墨作佛事兩翁並軸如夏口松下見婁師德永
禪師像於邢和璞甕中耳。

跋橘洲圖山谷題詩

予棲遲橘洲斷岸甚久別來無夕不在夢偶開軸見
之如倚法華臺引鏡也讀山谷語如幅巾相從道林
路時。

跋山谷五觀

舒王在鍾山多與禪者游王以宗乘關捷問之莫不
瞠若若以膚淺問之莫不聽瑩於是大訝其寡聞嘗
問一僧五觀法使誦之往往不能句者嗚呼非施法
之過學者亦罪焉以其不能從師授也山谷冠冕道
德偉俊聳于縉紳宜其倚花叫飲高追晉宋風流之

游方其窮約乃知跏趺而食又作觀法非直巳好之
且欲移於天下其信道為法之勤可謂透脫情境者
耳逢原畜此疾欲以示學者庶幾其有能動心者耳。

跋黔安書

王家父子翰墨流落後世不少而所見皆弔喪問病
之帖豈具得意之書巳為當時賢士大夫所藏世不
得而見之耶弼上人處見黔安青石牛帖皆與村落
故人語然其傲睨萬物之意不沒更百年後斯帖當
亦貴耳。

跋山谷字二首

山谷初自鄂渚舟至長沙時秦處度范元寔皆在予
自三井往從之道人儒士數輩日相隨穿聚落游叢
林路人聚觀以為異人今餘二十年予再游長沙山
林間往往見其筆扎此帖此簡前嘗見之宣和二年
秋八月至法輪竦上人出以為示玩之不忍置魯女
有遺荊釵而泣者路人笑之曰以荊為釵易辦女乃
泣何也女以手掠髮曰非以其難致也以其故舊耳
予所以玩之者實鍾魯女泣荊之情。

山谷初謫人以死弔笑曰四海皆昆弟凡有日月星
宿處無不可寄此一夢者此帖蓋其喜得黔戎有過
從之詞其喜氣可搏掬山谷得瘴鄉有遊從其情如
此使其坐政事堂食箸下萬錢以天下之重則未必
有此喜也。

跋珠上人山谷酺池詩

予紹聖初留都下聞士大夫藉藉誦青石牛詩而此
四絕尤著聞恨不見此老閱三年遊石門林下識君
實骨面善談笑相從最久時珠禪垢面不襪然巳超
卓後二十餘年予還自海外而君實化去久矣丁酉
坐夏洞上有鴨步而至者問之乃吾向所識不襪公
也於是甘吾老矣夏休珠將經行湘山袖此卷來讀

之龍蛇飛動凌跨韓柳之氣糠秕王候之韻如其無
恙時陰晚坐覺山川增勝爽然忘其孤廢也湘山多
高人識青石牛甚眾珠可以示之使其韻摩摶衡霍
固不佳哉。

跋與法鏡帖

山谷作黃龍書時與予同在長沙碧湘門外舟中今
餘年佛鑑出此以示予曇諦見前身麈尾山谷醉中
仙去此帖墮空之垢被也。

跋石臺肱禪師所蓄草聖

少游此詩荊公自書於紈扇蓋其勝妙之極收拾春
色於語言中而巳及東坡和之如語中出春色山谷
草聖不數張長史素道人遂書兩詩於華光梅花樹
下可謂四絕予不曉草字開卷但見其雷砰電射揭
地祇而西七曜耳吁哉異也政當送與龍安照禪師
使一讀之。

跋山谷筆古德二偈

此兩詩唐智閑禪師所作也世口膾炙之久矣而莫
知主名豈山谷未敢必誰所作耶覺思示山谷在華
光時筆此翁以筆墨為佛事處處稱贊般若於教門
非無力者也今成千古為之流涕書之。

跋山谷雲庵贊

雲庵住廬山時山谷過焉相與游鸞溪坐大石上擘
窠留題其法喜之游如黃檗裴公乃作此贊後二十
餘年得於衡陽毛氏之家持以還長沙開法長老覺
慈寔其的孫時年二十三歲即以付之臨濟正脈使
流通不斷乃無所媿此贊其敬之哉宣和五年中秋
前一日題。

跋東坡山谷墨蹟

予自南來流落山水久不見偉人便覺胸次勃土可
掃宣和二年冬涌師於湘西古寺中出以為示如見

蘇黃連璧下馬氣如吐霓也。

跋山谷字

山谷翰墨妙天下蓋所謂本分鉗鎚至於說禪自到
於三老之後則似攙奪行市奇傑之氣光風霽月如
珥立殿陛之下何其照曜哉漳州正道書記於東山
雪朝出以相示便覺增清山川精神秀發道雖一枝
一缽求實於巳者無有然骨董箱有此軸殆可與連
城照乘爭價也。

又詩

山谷論詩以寒山為淵明之流亞世多未以為然獨
雲巖長老元悟以為是此道人村氣而俎豆山谷靈
源之間也巳可驚駭乃又能斲評詩之論殊出意外
此寒山詩也以山谷嘗喜書之故多為林下人所得
顏平原方乞米而山谷巳謝得米要之非胡椒八百
斛之家也。

跋叔黨子

王子敬童稚時作字行草巳超故方引紙著腕右軍
從後掣其筆不獲乃歎曰是兒他日名當大成予觀
叔黨行草皆蟬蛻墳塵之類筆法通亞乃翁矣惜其
早世不秋庸詎不以此郎媲子敬耶邵陽儉上人雨
歇攜此帖見過翛然如見父子角巾竹杖行小港榕
林之下不勝清絕建炎二年三月十八日。

跋本上人所蓄小坡字後

雞蘇本草龍腦薄荷也東吳林下人夏月多以飲客
而俗人便私議坡誤用雞蘇為紫蘇可發吳儂一笑
予將發鸞溪上人以此軸為示筆勢飛動皆學坡而
未臻坡嶮處者要之如馬巷中逢王謝家子弟步趨
狀貌蘊藉風流有自來矣覺範題。

跋了翁詩

仁者難逢思有常平居慎勿恃何妨爭先世路機關

惡近後語言滋味長爽口物多終作疾快心事過必
為傷與其病後求良藥不若病前能自防。

右了翁送其姪剛勝柔詩勝柔過南昌出以為示曰
伯氏祝曰儻見覺範使為汝說破予曰翁欲汝知口
只好喫飯耳。

跋了翁書

宣和二年夏得翁書前去無日矣能復一來相見乎
翁平生剛方吐言如刀鋸而此書若悽冷私怪之明
年四月遣書走山陽八月人還云翁方發書日下世
矣蓋四月九日也聞之酸鼻累日翁視死生一戲耳
予重為天下惜此人品翁知國如陸忠公臨大節不
奪如顏魯公文章光明贍博如白樂天通達宗教如
裴公美然四公者皆享富貴建功名死無遺恨而翁
兼四公之長而以一斥不能復遂坐廢三十年予所
以追悼而不去心也八月七日方飯僧薦冥福病臥
剌然刀畫而南州珠上人攜此軸來讀之而長歎哲
人逝矣予何所稅駕乎此去死生一決耳珠包腰一
缽苦硬有膽氣而能蓄此書今叢林禪和子以為何
種故紙然則珠殆亦有佳處因為流涕而書之。

跋瑩中帖

瑩中竄海上而名震天下不減司馬丞相之在洛中
時平生多與山林之人游處處見其翰墨雖戲語亦
如雪中春色予觀堪公所蓄答仰山真慧禪師簡重
而謹嚴如其為人味其立朝盡節無媿宋廣平陸宣
公也。

跋瑩中詩卷

了翁徉狂垢汙不擇香臭而至山水間便能賦山礬
墨梅乃爾暴清絕耶予政和春過衡陽道權出以相
示如見抵掌談笑時。

跋江表民願文


世尊論學道特言富貴為難表民官為左司風節凜
然天下畏仰貴顯矣而與其夫人俞氏一飯奉身清
淨自活畢世真如德生童子有德童女豈特求於今
為鮮雖從古人中求亦無有也予閱其願文廣大堅
固深切著明真黑暗崖之火炬生死海之舟楫為之
序者淨慈禪師退然才中人而以大法為巳任如雪
竇為之跋者延平了翁立朝正色剛而有禮愈斥而
愈忠如魯公皆表民之友也而三友者聯翩欲刪去
予而自游普賢願海又可乎。

跋李商老詩

予至石門杲禪出商老詩偈巨軸讀之茫然知此道
人蓋滑稽翰墨者也又欲入社作雲庵客試手說禪
便吞雲門臨濟如虎生三日氣巳食牛衲子譁曰甘
露滅非錯下注腳。

跋徐洪李三士詩

陳瑩中嘗問予南州近時人物之冠予以師川駒父
商老為言瑩中首肯之駒父戲效孟浩然作語如王
謝家子弟風神步趨不能優劣商老和之如劉安王
見上帝大言不遜豪氣未除獨師川有句在暮山煙
雨裏西洲落照中未暇寫也。

跋蘇子由與順老帖

子由每多疾病則學道宜多憂患則學佛宜常坐黨
人兩謫高安多與山林有道者語知其為排遣憂患
者也順老予時拜之又吾雲庵賢之漓然流涕而書
云。

跋張七詩

玉不可種也而孝之至則種玉亦生泉不可呼也而
忠之至則呼泉亦洌虎不可使令也而有德者役以
橐經乙不可教誨也而有義者致其同室予觀兩張
之詩引物連類折之以至理而秀傑之氣不沒讀之

使人一唱三歎豈筆端有口之徒歟。

跋高臺仁禪師所蓄子宣詩

曆公以功業著詩律傳者少自廢放山林間與衲子
遊其語便爾清熟此柳子厚所謂詩人以窮乃工殆
非虛語。

跋道鄉居士詩

道鄉以說禪口談醫國法門雷霆一世初非以詩鳴
也而此詩句句有法蓋其胸次如春之盎盎著物成
容今既已矣萬人何贖哉儼師題于衡山之麓。

跋鄒志完詩乃其子德久書

道鄉文章種性自然如五色鳳此詩乃浴天池時容
光也其雛筆法巳能追蹤山谷之氣讀之令人想見
蹇驢風帽如宗武扶子美醉吟詩也。

跋四君子帖

秦少游舌頭無骨王定國察見淵魚山谷口業猶在
道鄉習氣不除華光不語如雷。

跋呂鎮公詩

右惠照院見太師鎮國呂公留題一首深清雄麗有
愛君報國之志時公方尉新昌實生太尉吉甫以道
德為神考所敬與舒王上下議論遂參大政文章翰
墨雷霆一時福祿壽考逮事三朝天下學者宗之昔
李邵以高才博學為南鄭幕門侯吏而其子固為東
漢名臣豈所謂隱德報應不身嘗之而及其子孫者
乎予於太師鎮國公亦云。

跋李豸弔東坡文

東坡以建中靖國元年七月二十七日歿於常州時
錢濟明侍其傍白曰端明平生學佛此日如何坡曰
此語亦不受遂化李豸為文以弔之曰道大難名才
高眾忌皇天后土知平生忠義之心名山大川還千
載英靈之氣士大夫稱其詞該而美今錄以示常道

人亦可以舉似山中諸道友也。

跋養直可師唱和真隱詩

予久不見養直時時想見其墮幘醉時忽閱此詩如
行野渡春色中雖盎盎醇釅然終有一種清絕氣味
可上人語迅快如漱壑夜泉響掃窗春霧空不類菜
肚阿師語仲伯連璧士也而皆友吾巽中傳曰觀其
所以游因以知其為人吾於巽中亦云。

跋養直詩

宣和三年三月予遷居水西南臺寺初六日顛風攪
林東軒小寢俄大雨起步脩廊復坐頹然昏睡南州
道崇難者持此軸來隱几讀之如觀飛菟頓塵追風
趁日也然其詩詞所及皆予故人而予亦嘗落憫憐
中蓋方竄海外時帖也昔曾魯公問予曰蘇養直聞
齒少而詩老恨未識之子見其詩否予曰李太白詩
語帶煙霞肺腑纏錦繡以予觀養直之詩逮又過之
魯公駭予此論今數詩惜公不見以驗前語耳。

跋謝無逸詩

臨川謝無逸布衣而名重搢紳於書無所不讀於文
無所不能而尤工於詩黃魯直閱其與老仲元詩曰
老鳳垂頭噤不語枯木查牙噪春鳥大驚曰張晁流
也陳瑩中閱其贈普安禪師詩曰老師登堂撾大鼓
是中那容嗇夫喋歎息曰計其魁傑不減張晁也二
詩於無逸集中未為絕唱而陳黃巳絕倒無餘惜其
未多見之耳然無逸又喜論列而氣長詩尚造語而
工置於文潛補之集中東坡不能辯文章如良金美
玉自有定價殆非虛語也予方以罪謫海外無逸適
過廬山見吾弟超然熟視久之意折曰吾此生復能
見覺範乎語不成聲乃背去後三年予幸蒙恩北還
而無逸乃棄予而先焉因與超然對榻夜語及之不
自覺淚殷枕也嗚呼無逸東鄰有甯生者二十餘以

鏤刻為菩薩像每過無逸恬退趨去俄游京師以其
役得將仕郎而還華裾細馬閭里聚觀無逸出門值
之為避路門弟子為不懌累月嗚呼無逸有出世之
才年未五十一命不沾殞傾大命曾東鄰甯木工之
不若嗟乎惜哉。

跋無盡居士帖

無盡登庸百僚畏讋坐政事堂德長於兩府諸公自
劉中書吳門下皆昆弟畜之觀其退歸山林與衲子
游書詞諄諄不翅如骨肉然賢者莫不怪之安知此
老人以法為親乎龍安照公倚公之風遂托名不朽
其亦老贊公盧玉川希上人之流亞也耶。

跋蔡子因詩書三首

歐陽文忠公嘗非笑肥字而誇杜子美獨貴瘦硬東
坡作詩曰杜陵論書貴瘦硬此論未工吾不平豐妍
瘦容各有態飛燕玉環誰敢憎予因此帖可謂豐妍
者也觀其俊氣橫逸不受富貴鞚勒之韻宜從古人
中求宣和元年十月八日臨川瞻上人出以為示便
覺神魄飛越於鐵甕城之下瓜洲杳靄之閭。

文章天下第一數東坡子因蔡氏子弟而飲食夢寐
以之其種性妙非習俗所能移使東坡而在見子因
當不減張曲江之與李泌也。

予久不見夢蝶偶得此詩湘西山水間時松風盤空
林月滉蕩如顧虎頭對劉琨展其畫像也。

跋李商老大書雲庵偈二首

商老以大父事雲庵以伯父事天寧則予蓋其叔父
也仰山曰東院師叔若在惠寂不到寂寞商老寂子
後身也然甘露滅固未死而商老與其弟未嘗不啼
飢其大言以詬罵魔佛高自許可蓋習氣也。

近世要人達官其氣焰摩層霄而門可附而炙手者
不翅百千然其語言翰墨人見之皆如拒頑百姓見

催租文引恚視之不棄擲幸矣商老灌園脩水之上
而筆畫一出人爭傳寶以相矜誇吾是知道德無貧
賤也覺慈生一十年去年從余而知有商老偶出所
畜一軸見嬉喜而書其尾且以雪道向無知之恥云。

跋韓子蒼帖後

蘇東坡伯仲文章之妙無媿相如子雲而其見道之
大全則楊馬瞠若乎後子蒼文字師法蘇氏西蜀後
來之駿也讀其問照公向上一路後照未見詶語予
為代之曰不辭向汝道只恐撞見劉幽求大帽壓耳
手提油子蒼他日見之定是無語。

跋太師試筆帖二首

此帖骨氣深穩姿媚橫生其得意時筆也不然何其
如行雲流水之閑暇也予臥痁逾月偶閱之覺痁不
辭而去乃知檄愈頭風非虛語耳。

予觀太師楚國公之書骨含富貴積學之至神氣蓋
人然付其姪以寶公詩其外護欲傳之子孫為無窮
家法也。

跋公袞帖

見蛇鬥而筆法進聞雞聲而遂能神東坡以謂寧有
存法與神于胸中而能學書者乎予觀公袞行草既
不用法亦不祈其神娓娓意盡則止耳。

跋三學士帖

秦少游張文潛晁無咎元祐間俱在館中與黃魯直
居四學士而東坡方為翰林一時文物之盛自漢唐
巳來未有也宣和四年七月太希先倒骨董箱得此
三帖讀之為流涕嗚呼世間寧復有此等人物耶。

跋蘭亭記并詩

宣和四年夏彌月不雨稻田龜兆出予晨興垂頭坐
西齋方與造物者游而廚丁聿來告米竭余作白眼
久之希先送此軸來索跋欣然見王子敬諸君子忘

其廚丁廚丁求與決予曰當以三筏用事正不必逼
人也。

跋荊公元長元度三帖

予兒時劇於鄰家見壁間有詩曰是非不到釣魚處
榮辱常隨騎馬人今日見此三帖偶憶前句。

跋百牛圖

畫工能為神鬼之狀使人動心駭目者以其無常形
無常形可以欺世也然未始以為貴唯犬馬牛虎有
常形有常形故畫者難工世之人見其似則莫不貴
之畫牛之法徑寸者不刷毛予觀此圖非特入法凡
百尾喜怒俯仰小大伏立趨並浮鼻荷痒盡其情狀
意非畫師殆高人韻士以寓其逸想耳予老住江村
而比道林嶽麓之富其牛每以谷量日夕蓋拾礫追
逐叱叱於田畝之中厭飫矣而全美乃以此軸為示
何哉予以湘西之雲塢為畫笥則全美必以此圖為
怍。

跋周廷秀詶唱詩

宣和二月初吉日予送客松下淺丘縱望廷秀一髯
男子但是時湘西雪盡眾峰蒼然我與廷秀皆是畫
圖廷秀袖出與張公詶唱之詞讀之便覺與眾峰爭
秀豈其媿從聚落中來故以此句彈壓清境耳。

跋順濟王記

東坡昔自定武謫英州夜宿分風浦三鼓矣發運司
知有後命遣五百人來奪舟東坡曰乞夜櫓及星江
就聚落買舟可乎使者許諾即默禱順濟王曰軾往
來江湖之上三十年王於軾為故人故人之失所當
哀憐之達旦至星江出陸至豫章則吾事濟矣不然
復見使至則當露寢浦漵言未卒風掠耳篙師升颿
颿飽炊未及熟巳渡楊瀾泊豫章日亭午嗚呼順濟
之威靈為江湖之益者不可悉數獨分風送東坡南

去此心日月不能老也其英特之風不減李逢吉禮
陸宣公也。

跋李成德宮詞

唐人工詩者多喜為宮詞天階夜月涼於水臥看牽
牛織女星玉容不及寒鴉色猶帶朝陽日影來世稱
絕唱以予觀之此特記恩遇疏絕之意於凝遠不言
之中非能摸寫大平藻節萬物讀成德所作一百篇
知前人之未工也其收拾道山絳闕之春色刻畫玉
樓金屋之情狀使海山瀕海之人讀之如近至尊非
其才當世何以治此上元日題。
石門文字禪卷第二十七


