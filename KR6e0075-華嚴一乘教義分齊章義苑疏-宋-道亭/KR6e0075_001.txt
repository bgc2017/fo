











No. 995-A
 華嚴一乘分齊章義苑疏敘
朝散郎尚書主客員外郎輕車
都尉賜紫金魚袋　楊桀　撰

塵中本無華嚴世尊割出華嚴教義上實無分齊賢
首述為分齊章一乘法輪運古今之通轍十蓮華藏
莊性德之玅因佛智潛入眾生心眾生心中具正覺
道場不動遍九會於同時海水湛然含萬形而齊印
大中小法豈有殊塗過現未來全歸一念珠陀羅網
主伴交參芥琉璃瓶洪纖炳燿但緣封執誤入沈淪
若生佛家自獲帝寶三車出宅駕露地而功全三鳥
出籠入太空而跡泯不逢哲匠曷測淵源大唐長安
薦福國師符彌陀因地之名蓮生當處贊毗盧稱性
之典日照高山以此章釋無盡章以此義解無量義
判五教而歸圓教辨十宗而顯頓宗大開三昧之門
不入二乘之手夫大經有賢首品如來有賢首號菩
薩有賢首稱達哉斯人宜其旌德是書三卷行世累
年演暢旨歸必資奧學因觀義苑乃述序云。

華嚴一乘分齊章義苑疏卷第一(并序)
霅溪普靜沙門　道亭　述

果海迢思杳絕名言之象因門緣起始彰德用之
宗是以如來於蓮華藏界海印發揮現無盡之身
雲塵塵互入說難思之教海念念圓融克收上達
之機一乘頓證普被聞熏之器八難齊超暨於化
霑忍土漸布慈雲三乘初唱於鹿苑一性後譚於
鶴樹化緣既畢白虹繚繞以飛空大願弘深具牒
森羅而布剎邇後時移處異聖少凡多大義或乖
微詞致爽人天亂轍二玄參雜於玅宗權小殊途
五性相傷於緣起故我大師賢首孕神光於榮國
攬智鏡於香山博綜羣詮愜張了義權衡五教權
實於是乎星分木鐸十宗競執皆從於矩方高驤
圓極類華嶽之峩峩掩映餘詮若丘山之弭弭遂
著靈篇三軸玅義十章雖清涼廣闢於雜華定慧
潛通於了義考其箋釋古今未聞道亭學慚大識
智恥雄才輒事操觚用伸解釋冀流通於無極見
先祖之深衷矣題稱義苑疏者芬披眾義若華囿

之敷榮布置羣言撮題綱要之謂也(其次題目本文開章)。

「華嚴一乘教義分齊章卷上」

【釋曰初出體二辨相三釋名四作對初者性海冲
深智行融會義門廣闢勢變多端論其體性不出
海印三昧所以爾者良由此心具足實德不動一
處能現萬境然而所現境不異心能現心不異境
境智不分譬如大海雖入眾流同一鹹味雖能現
影亦不變異此明其總也若更別而伸之則所依
體事攝歸真實彰其無礙周遍含容此四融通為
一乘之正體二辨相者圓融國土差別世界海等
種種境界以為其相故以國土世界不有心外依
正交參一多涉入十蓮華藏如因陀羅網互現影
故三釋名者華嚴從法得名以五色大蓮華莊嚴
故名華嚴常有光明金剛蘂幢以貫其華以此莊
嚴法界故名華嚴若從喻者華喻功德萬行嚴謂
飾法成人一乘者一謂無他義掩映獨秀故乘者
運載義因果交接故教能轉物流演無窮義乃隨
宜舉體成動分齊者海印炳現無分齊之分齊亦
本末具彰故稱分齊章者明宗定義落落區分四
作對者章為能詮上皆所詮即能詮所詮對華嚴
是能詮經名一乘等是所詮義理即名義對一乘
是其體教義分齊是其用即體用對。】

「京大薦福寺沙門法藏述」

【釋曰京等所處沙門下能依人京者大也則有唐

西京古之長安今之永興是一境之都名大薦福
者精籃之別目寺嗣也治事者相嗣續於其間如
國家九寺今既統釋眾所居則練行治惑業者相
嗣續於其間故亦云嗣也沙門西竺語此云勤息
然有四種一壞道沙門二說道沙門三治道沙門
四勝道沙門今國師退非壞道之凡進非勝道之
聖駕說開宗法喜禪悅中間之二沙門攝也法藏
者教主之名字之與號俱稱賢首生有唐為金輪
皇帝之師原其道遠承龍猛天親近稟終南至相
所以探玄肇啟則晉典流煇義疏中興則唐墳發
曜開宗分教高鎮羣夫大業靈蹤屈伏邪黨教傳
至道諸聖同途先覺後賢一門遊趣故稱曰述演
義云傳古非作又云作者曰聖述者曰明明聖者
述作之謂此乃謙之謂歟。】

「今將開釋迦至義理分齊第十。」

【釋曰總別標章也如來者具有五義一就理顯謂
法性名如出障名來二唯就行瑜伽云言無虗妄
故名如來涅槃三十二亦同此說三理智合說轉
法輪論云第一義諦名如正學名來正覺第一義
諦故名如來此與成實大同四離相說般若云如
來者無所從來亦無所去故名如來五融攝說謂
一如無二如若理若智若開若合無不皆如故名
為如如外無法來大海波澄連天一色萬象色空
大海斯即如來定心識浪波澄心境一際依正萬

物炳然齊現如海印文故云海印三昧翻為正受
亦云正思一乘教義以現釋題略作十門者良以
此法稱性無窮非筆墨所盡故海雲比丘以大海
量墨須彌聚筆尚不能盡一字法門今就緣起因
門束其義理以為十門啟迪玄奧故云今將開釋
略作十門然十門割㓨聖言聯彰有緒且夫性海
冲融眇然寥廓色含無外德用齊彰將欲逐機漸
施末教先於海印頓演此經顯一乘中正之道故
受之以建立一乘第一教因機顯權實更資教義
互彰或廢或立據宗定義則義象炳然若以實奪
權權但名相推因舉益殊途同歸頴悟一乘窮因
究果該羅眾行義備諸宗故受之以教義攝益第
二然則聖代言從機發受道無差大小偏圓稱機
獲益暨於能仁晦寂眾聖韜光識昧情生認權為
實教宗欲墜真界黯然是以竺天華夏歷代宗師
各逞其能用光法施開宗分教使聖說無差故受
之以古今立教第三諸師判教共猶各說身因大
義宏宗尚虧端的致使雜華至教昧略猶多玅理
超言疑滯義象圓根上器抑作偏人具德圓宗判
為隔歷故我大師賢首示生唐國高振圓宗庙雜
華之玄樞判法義之幽致義分五教理判十宗教
盡機圓廣大悉備故受之以分教開宗第四既分
其教且教之所明不出諸乘教則論其階漸斷證
之殊乘乃運載有情遠近之異以乘階教優劣自

殊以教就乘機心不忒若乃鎔融本末散入諸乘
或豎或橫或三或五乘教交涉本末更收成就機
緣無不周盡故受之以乘教開合第五開合雖知
起盡難辨是以窮初究末具彰本教逐機本教則
初成頓說稱性極談具德圓宗主伴無盡隨宜漸
教末代流通海印定中同時頓演逐機之教三乘
共演空有迭彰邐迤深玄時移處異甄分前後三
七殊流法就機分教非一準故受之以教起前後
第六教起前後大略雖知洞明意趣割折猶難葢
由機宜行定不定殊或有眾生始見如來成道終
至泥洹惟說小乘未嘗言大斯乃小乘根性終始
不移或有眾生初聞小教後覩大乘漸頓互陳空
有間錯其有三乘竝說終至鶴林一味上乘始終
一貫入同入別根欲性殊故受之以決擇其意第
七既知其意起盡由機未審教門儀式異相如何
初成頓演唱九會於剎那不同三乘逐機前後處
異蓮華藏眾寶莊嚴帝網重重塵塵互入不同三
乘處娑婆界木樹草座等十身更作染淨混融剎
土眾生三世皆說不同三乘化身受用經初列眾
普賢文殊佛境界中異生等眾不同三乘或列二
乘大小等類教依德本海印定流不同三乘後得
智出十方皆說主伴竝譚不同三乘一方一說隨
功涉徒位六位圓融不同三乘上下階降薰修玅
行行布圓融不同三乘各有分齊法門流類十十

無窮不同三乘局數增減一多事相即法界之法
門不同三乘即空即有等一乘三乘有茲十異故
受之以施設異相第八然儀式既殊詮顯必異故
分相十門所詮區別星羅五教月滿一乘故受之
以所詮差別第九分相所詮既伸必也的陳義理
之旨謂通明三性權實混融妄徹真源體無不寂
真該妄末無不稱真緣起之宗力用更作一多無
礙諸義交參六相圓融十玄炳現因門果海克體
相收故受之以義理分齊第十。】

「初明建立至二同教。」

【釋曰矧茲建立謂晉魏巳來譯經尚意傳教宗心
了義上乘煥若明鏡爰及貞觀名相繁興雖分半
滿權實混和縱認同歸猶乖全揀一乘既立權實
巳明同別雙彰法義克備首建一乘斯之謂矣。】

「初中亦二至自境界也。」

【釋曰果海離念而心傳故不可說理圓言偏故不
與相應十佛者成正覺佛願佛業報佛住持佛涅
槃佛法界佛心佛三昧佛本性佛隨樂佛等究竟
自證不對機緣卓然獨得自境界歟。】

「故地論云至不可說者是也。」

【釋曰有三義故一約果海可以總標令人知有名
為可說不可指片示人名不可說二約證處既此
所證離相離名還此法不可說聞以此遣言之言
當彼法故名為可說有言斯遣名不可說三約本

智謂以遮詮易解故名可說直詮不遠故不可說
又果海離緣故不可說所證就緣是則可說證智
為果分方便寄法等竝為因分若究竟佛果對普
賢因說則證智宜同果海為果分地智之因同普
賢因便為因分。】

「二是緣起至境界也。」

【釋曰雖正證離相故不可說後得帶相是則可說
故曰緣起因分約人指法云普賢境界普賢五義
具如別明。】

「此二無二至思之可見。」

【釋曰此上果分不可說皆不異於可說以實德普
遍故因分可說亦不異於不可說以緣修無性故
故云全體既云全體何言一分雖說一分義亦不
少故論云如實滿足攝取故意在於此也。】

「就普賢門至二該攝門。」

【釋曰就緣起因分列斯二者謂分相則諸乘逈異
該攝則法界融通故雖異而常同也。】

「分相門者至別於三乘。」

【釋曰全揀諸教宗也三乘有二一法華之前以三
乘權隱於一實此謂覆相之三二正當法華會上
破三顯一會三顯一雖談一性一相既有形對一
亦名三故賢首判終頓為三乘者意在於此今既
立別教一乘何以廣引法華對三之一耶然法華
之一意兼兩勢若乃會三歸一一屬於同稱性融

通法本如是故屬於別故演義云法華攝諸經歸
華嚴以別該同皆圓教攝此之建立乃是賢首一
家宗教以義定詮原佛本意攝末歸本故作斯說
若據天台教相三觀伸明一經旨趣但齊今終巳
詮修證尚未指陳同別之談斯義寧顯下文建立
大略如斯但為排法相宗權實混和故對昔三較
量一實切不可以此一乘要異三乘便同終實之
一何以故若此唯終更於何處指明別教一乘耶
昔建一乘應同虗設故。】

「如法華中至一乘教也。」

【釋曰虗指三車而羣子競馳大難既夷乃無有二
故云虗指三車誘引諸子然後但與大車寶物莊
嚴安穩第一然長者無虗妄之咎如來亦復如是
無有虗妄初說二乘引導眾生然後但與大乘而
度脫之何以故如來有無量智慧力無畏等諸法
之藏能與一切眾生大乘之法故云是一乘教也。】

「然此一乘至略有十說。」

【釋曰標定乘教葢由相宗但立對小顯大通相之
意未於大中顯有權實故此依教揩定使聖意昭
彰耳。】

「一權實差別至示真實相。」

【釋曰佛以方便力示以三乘教眾生處處著引之
令得出巳是開權故云是故臨門三車俱是開方
便門又云舍利弗當知諸佛語無異於佛所說法

當生大信力世尊法久後要當說真實即是顯實
故云別授大白牛車方為示真實相四衢即四諦
也。】

「若彼三中至復更索耶。」

【釋曰質權濫實也謂言臨門三車是實同露地者
便合出門上車不當更索後既有索是知虗指若
約法說昔三乘三界門外二乘出界無有實果菩
薩出界豈有實證俱無實證名不上車明知三乘
皆是權設。】

「亦不可說至唯二乘故。」

【釋曰質他外救恐彼救云門外索車但是二乘非
是菩薩便質云以經不說得彼牛車故又救云父
先所許唯是二車故質云又不說彼先許車唯是
二車故何以故三車同索故。】

「是故經中至所標趣故。」

【釋曰諸子皆索明皆無體不見羊鹿故索羊鹿今
索牛車明無牛可見既索牛車明同無體故牒索
耳索車是喻約法云何古有多釋略要有二一者
機索二者口索言機索者三乘之人以佛教門出
三界苦謂巳究竟不解索乘巳被淘練一乘機發
宜機叩聖義言索耳佛知機熟靈山集會為說法
華一極之旨即是各賜諸子等一大車二口索者
巳集靈山三乘三根皆悉啟言求法求記即是索
車為說與記令其修證即是等賜菩薩聞是法疑

網皆巳除千二百羅漢悉亦當作佛皆是賜義三
乘所求果說一權果二實果權則一乘誘引得出
三界實則三乘方便相盡終歸一極文云後得大
車非本所望言以是元意所標趣者如來標三乘
令趣一實故也。】

「問二乘各得至更索耶。」

【釋曰聲聞四果四向緣覺一果一向菩薩五位究
竟故云各得。】

「若依小乘至皆無得也。」

【釋曰謂聲名本影教也諦緣諸度行也有餘功圓
四智云三乘此之設化就阿含門隨宜引導故云
昔日伹有言教等以彼三乘之人約大乘終教巳
去竝不名究竟出世何以故以人執煩惱未永斷
故但能折伏而巳故彌勒所問經論云一切聲聞
辟支佛人不能如實修四無量不能究竟斷諸煩
惱但能折伏一切煩惱故云今言俱不得者以望
一乘故是故以實暎權等者則破三顯一開方便
門示真實相實現權亡故皆無得。】

「為欲迴彼至進入別教一乘。」

【釋曰為欲下標示會權歸實若不下返質揀濫若
非下按定權乘以至下會同入別所以爾者葢為
三車虗設諸子奔馳羊鹿二乘既廢牛車權教寧
存是故大乘亦說迴也厥或執彼牛車權乘為實
確乎不可廢者且退非凡夫二乘進非露地一實

進退共凖權義決然故云更是何色人也彰權隱
實令彼奔超權位功成終歸一實故云後皆進入
別教一乘既云後皆入別應知初入於同也亦可
隨機不定耳。】

「問臨門為實不實耶。」

【釋曰此實非權實之實乃是有三乘引攝之實事
故也。】

「答實不實至唯一相也。」

【釋曰非不實者言是實也非是實者謂權設故此
之三乘在本乘則為實在實教則為權雖涉兩宗
克體是一故云此二無二唯一相也。】

「二教義差別至俱是教故。」

【釋曰但有其名者明皆無體雖無生智是二乘車
體大六識智是牛車體二乘是智尚非真實大六
識智豈有實耶故云以望一乘俱是教故。】

「是故經云至俱不得故也。」

【釋曰以佛教門明無實體但是三乘聲教引攝虗
譚令離三界繫縛逼迫兼亡故云出三界苦為彼
權宗云出界外但是二乘非于菩薩故質云以經
不揀故經既不揀定是三乘又彼權乘依言求果
畢竟無成與彼二乘宛然無異故云亦同二乘但
不得故。】

「三所期差別至非本所望。」

【釋曰昔日隱實彰權故云以彼一乘非是界內先

許三車暨乎靈山顯本舒懷方談一實三乘不知
大事得之邂逅故云非本所望。】

「是故經云至非本所望也。」

【釋曰良以如來知彼機緣未熟未能盡受大乘法
故於一佛分別說三明三皆虗指也由皆虗指即
無體故後得大車竝非本望若昔大是實今得牛
車何非望耶故云非本所望本非希冀亦不可說
等者返質救權類前可解聖言無失者因經不揀
通相論三昔大為權故無有失。】

「四德量差別至即體具德也。」

【釋曰界外牛車大乘權法縱談無漏亦屬有餘隱
閉一乘故云不言餘德若乃露地七寶大車譬彼
界外了義一乘眾寶莊嚴類夫恒沙性淨功德云
體具德也。】

「又彼但云至以明異耳。」

【釋曰不迅疾無以為大牛不超過無以為大士所
以潛興密應冠聖該凡故云用殊勝也言喻則僕
從寶車執衛多力約法乃萬行齊修同遊寶所云
行眷屬雖談德行主伴猶虧同教一乘煥然一致
上云法華意兼兩勢斯現一也。】

「又彼三中至非適一也。」

【釋曰權教大乘教理行果熏染識心為趣寶之先
容故云以彼宗明一相方便若乃具德圓宗因果
交徹依正互容染淨融明德用齊致故云此則不

爾主伴具足經云下指喻合法也。】

「此顯一乘至以明異耳。」

【釋曰此顯一乘無盡等者則是所依體事理事教
義十對二十事周遍含容重重無盡也此義廣如
華嚴略如法華者且法華是隨宜漸教之終華嚴
是稱性圓融之始經宗既異安得同年而語哉然
則然矣據古佛之道吾祖之教未甞不異而未甞
不同也何則語如來初成正覺頓演華嚴無盡義
海此為別教最後開權方說法華一實之旨此為
終教曰未甞不異若乃於一佛乘分別說三從本
而流末會三乘歸一乘攝末而歸本此本無別故
曰未甞不同也若約法華羅列義相三諦圓明但
當理事無礙故屬於終也華嚴海印炳現德相無
涯全彰事事無礙故屬於別此是吾祖之教未嘗
不異也洎乎法華理事既圓融同性海其百川浩
蕩同歸於海海無異味故屬於別演義云即此同
中必有別義故曰未甞不同也此之同異賢首宗
乘約義斯顯若天台時部獨美法華不知法華終
歸本教此約別教一乘以明異者上云法華意兼
兩勢斯現二也。】

「五約寄位至寄一乘法。」

【釋曰約位以寄乘也謂初地明施復顯人王即是
人乘二地十善十善生天是欲天乘三地八定是
色無色乘故以初三為人天乘寄在於世間四地

初斷俱生身見觀於道品同須陀洹五地四諦理
終寄阿羅漢六地觀緣寄於緣覺七地一切菩提
分法方便涉有故寄三乘之中大乘菩薩寄出世
間八地巳上既是一乘合不云寄但可云出出世
間今云寄者亦可別位以故所以爾者謂賢位始
終巳圓融自在登地巳去則甚深甚深言所不至
是故若不寄位何以顯深不包三乘何以顯廣。】

「若大乘即是至巳上一乘法也。」

【釋曰約上經論寄乘之法配屬法華指定臨門大
乘牛車決如是權是以前既非六地小乘緣生後
又不同八地一乘淨土妙行故云則三乘俱是出
世自位究竟也言究竟者小乘則以三昧力止息
化城菩薩則四智功圓報居色頂。】

「問若爾何故至作是說耶。」

【釋曰因攝論合聲聞緣覺為一大乘菩薩為一是
二乘故此二具三同名出世八地巳上名出出世
間故三乘之言隱而不說賓家不曉二乘合三之
旨故成斯問。】

「答既四五至具如下說。」

【釋曰約前後揩定質彼七地是權教大乘故云是
何色人也既是三乘方便引攝名善出世具如下
說者以文乘教開合中也。】

「六付屬差別至為報佛之恩。」

【釋曰如來現在根熟巳調一稟尊言無不懸契大

師滅後若有眾生信樂佛慧我諸弟子菩薩大士
如佛在世演一乘法故云當為演說此法華經等
或彼根緣未熟不堪盡受甚深法者亦如佛世隱
實施權淘練根性故云當於如來餘深法中示教
利喜謂示義教行得義利具解行故成於喜此之
付囑類同法華第三云我滅度後復有弟子不聞
是經不知不覺菩薩所行自於所得功德生滅度
想當入涅槃我於餘國作佛更有異名是人雖生
滅之想入於涅槃而於彼土求佛智慧得聞是經
唯以佛乘而得滅度等此則佛世根未熟故菩薩
與記方便令發心後事是同但眾生與聲聞耳。】

「解云餘深法至作此付囑也。」

【釋曰特解餘深以餘揀一以深揀小恐彼權宗濫
一故權實不分濫小故大小不辨有乖聖意封執
後隨故作斯解。】

「七根緣受者至假名菩薩。」

【釋曰性起唐經譯為出現品者唐云修習種種菩
提分法未聞等者謂若未聞此如來不思議大威
德法門或時聞也不信不解不順不入不得名為
真實菩薩以不能生如來家故故曰假名大疏云
積行菩薩曝腮鱗於龍門則權教次第修行者是
也。】

「解云此明三乘至不同彼也。」

【釋曰此明三乘菩薩等者謂不可唯局釋迦所化

乃往古劫於餘佛所發心修行迄至遮那會中根
猶滯權未稟玄要故云未熟等當知是前法華經
內餘深法中等者且華嚴是初成頓演法華是最
後方談一重隔歷餘深文是如來滅後未來世中
不信受者與夫華嚴兩重相隔何以却言不信不
聞此一乘經是餘深中人耶答前不云乎不可唯
局釋迦所化於餘佛所發心迄至遮那根猶未熟
故不相違亦可三乘漸教雖有間斷華嚴至教通
方之說前後際而無違獨據遮那一佛所說亦有
理在華嚴是別教者不共般若逈異餘乘故也。】

「八難信易信至是法甚為難。」

【釋曰從凡至小從小至大展轉較量方見斯法高
深玄要淺智莫窺難信難解也。】

「解云以此品中至對比決之。」

【釋曰賢首品談德業該收所以十信道圓一念該
於佛地故云即攝一切位六相圓融就此而該。】

「九約機顯理至無盡佛法。」

【釋曰此之三乘行相良以十地之內以法相為觀
門故四地道品成無生之慧光五地諸諦窮真俗
以化物故云示以聲聞道令出於眾苦六地般若
要觀緣生研窮性相般若現前故云樂於因緣法
為說辟支佛七地窮一切菩提分法權實雙行故
云饒益諸眾生為說菩薩道此是當位菩薩二利
雙修非是懸指昔三乘中所見也。】


「解云此明至文之差別也。」

【釋曰不同三乘一相一寂等者謂未了心絕諸相
令悟相盡唯心故談一相一寂既云一相何以論
三乘免形對故屬於三作大法師等者謂由八地
中七勸該羅方見無功之道九地居法師之位藥
病須知不將四十辨才何以廣能化物故云明說
法儀軌利及有情不出一乘三乘故此地開示也。】

「十本末開合至智藏大海。」

【釋曰教逐機興乘分大小隨功涉位果滿僧祇故
云菩薩法諸佛法原其逐機之法因中則有至果
全無縱立佛乘也是阿含假說故此文中皆悉流
入智藏大海。】

「此文約此至差別理耳。」

【釋曰從本流末故有四乘之法攝末歸本但顯一
乘。】

「此上十證至煥然溢目矣。」

【釋曰法喻義括也謂如上十門經之與論證成三
乘外別有一乘如觀指掌類彼蓍龜辨其吉㐫明
鏡鑒其妍醜略如下辨者第九所詮差別行位分
齊中釋之耳。】

「二該攝門者至不異不一也。」

【釋曰海印定中炳然齊現一切偏圓妙嚴品說菩
提場地演一代隨宜之教是故此云一切三乘本
來悉是彼一乘法有二門故者謂不壞相故不一

體含容故不異是以上之一乘三乘克就別教而
說。】

「初不異中至即三故不異。」

【釋曰體相既融故左右皆悉不異而得相即。】

「問若據初門至而得進修。」

【釋曰若據下牒其難本末知下開兩關若存下牒
而難之。】

「答有四句至更無餘也。」

【釋曰即者是也三既是一何須更泯故不待壞三
若是一不妨三相宛然故不礙存其猶洪波即水
不礙波存是以三乘之徒得有依附由三是一故
無可存如波即水但見泓澄如練殊無流動漂淫
繇是三乘得契一實雖則存亡有異大率本是一
乘故言唯有一乘更無餘也。】

「二以一乘至下同教中辨。」

【釋曰隱顯四句反上思之者應須例前問答方見
其義問若據次門一即三者未知彼一為顯為隱
若顯如何唯三若隱彼一乘機更依何法而得進
修答有四句一由即三故不待隱二由即三故不
礙顯三由即三故無不隱四由即三故無可顯由
初二義一乘機得有所依由後二義一乘機得入
三乘由四句俱即三故是故唯有三乘更無餘也
是故文云唯有三乘更無一也此如下同教中辨
者謂權起必一向賴於實是故攬實實不失實現

未必一向藉於權故泯權權不立是故三乘即一
雖具存壞竟必有盡一乘即三雖具隱顯竟恒無。】

「二不一者至而明不異。」

【釋曰義門異故不一法遍通故不異此二雙融法
本如是。】

「又此中不一至此該攝門也。」

【釋曰如此跨節配者良以二門義門雖異體本該
收故作此解思之。】

「二同教者至於中有七。」

【釋曰標章科列全收諸教宗也同教有二一三乘
同謂三乘同歸一佛乘則終頓二教雖說一性一
相不辨德用該收二一乘同謂別教中有一性一
相事理無礙言思斯絕同彼終頓之二故下之七
義六重不出斯二故同教之幽包含無外初分諸
乘謂一乘之深無量乘之廣後融本末此之深廣
同一法界耳。】

「初約法相至一乘故也。」

【釋曰初法相下示交參相而義理皆別下料揀是
則下出意因陀羅此云能天帝則是帝釋殿網及
微細者如淨名毛吞巨海芥納須彌法華常在靈
山等而主伴不具常知此約一乘同教說而不說
十等者謂一乘以十十無盡為宗三乘限無盡為
過而義理皆別者謂三乘雖有五眼六通而歷別
不融一乘則十十無窮一多無礙且夫一乘三乘

優劣天隔何以彼此相參耶為欲方便顯此一乘
令易信受故作斯說所以一乘垂三乘則令彼欣
趣三乘參一乘則勝進有期故曰兩宗交接等成
根欲性者上兩宗交接是其竪成根欲性是其橫
根者一向發起聖道之根欲者樂欲性者種性三
義各別故云橫也是十力中三種力所知之境初
即諸根勝劣力次即種種解智力後即種種界智
力界即性也。】

「二約攝方便至大事故等也。」

【釋曰會取昔三歸今之一以廢昔三立今一故故
約會取昔小尚取況昔大取以其理不可分行是
佛因故若約廢昔則昔大亦廢況於小耶以其約
教虗設界亦虗指故並皆廢也然開廢等言約教
則廢三立一三教虗設故約理則開三顯一言有
三理覆於一極開無三理一極自彰故約行則會
三為一三乘之行皆佛因故約果則會三歸一三
乘之因同一果故故云諸有所作皆為一大事因
故也謂非三非五曰一廣愽包含曰大以此化物
曰事上云攝即是會也。】

「三約所流辨至即大乘也。」

【釋曰此中先明從本起末經云於一佛乘分別說
三故云悉從一乘流故後明攝末歸本會昔之行
欲明三即是一之義故云汝等所行是菩薩道毗
尼此云調伏會二歸一故即是大乘則會三會二

亦以備矣。】

「四約就勝至融大同一故。」

【釋曰謂昔執三疑一執小疑大故為開方便門顯
真實相其實三皆歸一今特就勝而言故唯指大
乘為一乘耳良以方便適化體非本然故以望別
教權實宛異同是菩薩所乘故者叡公云至如般
若諸經深無不極故道者以之而歸大無不包乘
者以之而運然其大略皆以適化為本應勸之門
不得不以善權為用權之為化悟物雖知於實體
不足皆屬法華固其宜矣方便虗設既廢所以經
云唯此一事實餘二則非真十方佛土中唯有一
乘法無二亦無三除佛方便說又云止息故說二
等者為昔小乘猒三界苦希求出離根性既劣奔
趨小徑故以化城令彼止息若望上別教等者謂
至如般若諸經昔日之實不兼主伴亦屬權乘故
指餘二者則大小二乘開一異三故也若望同教
即聲聞等為二者以彼菩薩所行不乖一實融大
同一故。】

「五約教事至在靈山等。」

【釋曰法華論主釋為報身菩提也何以故以法華
中亦顯一乘故其處隨教即染歸淨故說法華處
即為實也漸同華嚴不離其處故是同教未說十
蓮華藏及因陀羅故非別教也。】

「六約八義至如問答中辨。」


【釋曰依攝論者論云以何意趣佛說一乘此中有
二頌為引攝一類及任持所餘由不定種性諸佛
說一乘法無我解脫等故性不同得二意樂化究
竟說一乘世親釋曰前偈以顯了說一乘後偈以
密義說一乘無性論云一為引攝一類者了知不
定種姓聲聞趣彼解脫方便引攝令依大乘而般
涅槃故說一乘二及任持所餘者為欲任持其餘
不定種性菩薩恐於大乘精進退壞故說一乘三
法等故者謂真如諸聲聞等乘雖差別同趣真如
無有差別故說一乘四無我等故者補特伽羅無
我同故此是聲聞此是菩薩既無實異故說一乘
五解脫等故者謂彼三乘於煩惱障解脫無異由
此意趣故說一乘六性不同故者謂諸聲聞不定
種性有差別故謂迴向菩提聲聞身中具有聲種
性及佛種性由此道理故說一乘七得二意樂故
者一者諸佛於一切有情得同自體意樂說彼我
無殊故二者世尊法華會上諸聲聞舍利子等受
佛記別得如意樂與佛無二由此道理故說一乘
八究竟故者依究竟故說一乘非無歸別由過此
外無別勝乘唯此一乘最為勝故佛說一乘上皆
論文但義加一二等言使顯然故也。】

「七約十義方便如孔目中說。」

【釋曰方便乘者分別有十一對三寶分別佛寶是
一乘法僧是三乘何以故佛同無盡故法僧即不

定二對四諦分別滅諦是一乘三諦是三乘何以
故滅同無盡故三諦即不定三對二諦分別第一
義諦是一乘世諦是三乘何以故第一義諦同無
盡故世諦即不定四對過分別無恐怖者即是三
乘何以故如來藏等依即無過即同無盡故六識
及心法智此之七法剎那不住不種眾苦不得厭
苦樂求涅槃由是俗諦故依緣不自在故五對人
及智分別有三種人成三種智者一若善男子善
女人成就甚深法智以為一人二若有善男子善
女人成就隨順法為第二人三若善男子善女人
於諸深法不自了知仰推世尊非我境界唯佛所
知是第三人前之一人是一乘智後之兩人是三
乘智何以故前第一智是證智同無盡故後之二
智未證實法是不定故此依勝鬘經六對所解了
法虗妄契實分別隨文解義是三乘法知虗妄契
無分別是一乘何以故契無分別同無盡故隨文
取者即不定此依楞伽經義說七對一乘三乘小
乘分別一乘是一乘三乘等是三乘何以故一乘
即無盡故三乘等即不定八對大乘中乘小乘分
別大乘即是一乘何以故大乘尊上即無盡故中
乘小乘義即不定如經會三歸一故九對世間出
世間出出世間分別出出世間即是一乘餘即三
乘何以故出出世間勝同無盡故餘二即不定如
法華經界外露地別索車者即是十對譬喻分別

如王髻中明珠及大王等即是一乘寶珠繫汝衣
裏及窮子等即是三乘何以故髻珠王秘甚深故
餘即不定此依法華經說上來所辨於眷屬經中
欲顯圓通無盡法藏一乘教義故於方便之處示
一乘名令進入者易得解故作如是說。】

「依上諸義至同非別也。」

【釋曰結揀同別也此猶屬於通相應更於同中料
揀方見聖意該收且一乘垂於三乘俾三乘同趣
一實乃三乘同也三乘參於一乘法兼具德一乘
同也餘準此而知不可妄生異說耳。】

「二明二乘至愚法及迴心。」

【釋曰初一乘三乘者三一分故顯實開權顯實故
四衢所授大車開權故臨門三車外別無愚法小
乘故云合愚法同迴心二大乘小乘為二乘者大
小分故權實混和故合一同三多符法相別開愚
法半字無乖三聲聞緣覺為二乘者唯局小乘利
鈍分故無殊鹿苑愚法迴心二因既兼故云此通
等。】

「又初約一乘至準可知之。」

【釋曰初約一乘者既開權顯實則十方佛土中唯
有一乘法次約三乘者既符法相權實混和顯了
三乘以為了義後約小乘者謂鹿苑初譚利鈍雖
分未堪聞大耳。】

「三明三乘至故有三也。」


【釋曰設小施權會歸實所以設小故下開愚法施
權故中有三乘會權故上開一乘明此三乘隨宜
漸教亦以備矣。】

「以經中愚法至別有一乘。」

【釋曰但約法約喻展轉揩定小乘三乘一乘之義
耳。】

「問何以得知至所引中耶。」

【釋曰謂彼權教小乘據其本宗皆所作巳辨更無
進求何為所引故有斯問。】

「答以彼愚法至能折伏而巳。」

【釋曰良以終教之人須知真本有達妄本空無斷
而斷方為斷證若彼愚法之尚不了法空焉知惑
體由是但修折色明空折伏煩惱止息化城故云
竝不名究竟出三界故。】

「故彌勒所問至義在大乘中。」

【釋曰不能如實者謂無廣大心則希心怯劣遂不
知惑體元無但著相修諸菩提分法抑剉現行故
云不能究竟等大患莫若於有身故滅身以歸無
勞勤莫先於有智故絕智以淪虗斯乃滯寂沉空
故曰非真滅度若不信此法者謂不信自心真如
返增忻厭縱獲果證墮無為坑故云無有是處病
根欲盡般若方談淘汰根機方窮果證故云欲得
阿羅漢果等。】

「是故大乘必具三也。」


【釋曰躡前起後也謂般若通彼三乘雙明權實故
茲必具。】

「普超三昧至是其事也。」

【釋曰約人名藏也謂詮聲聞教理行果為聲聞藏
詮緣覺教理行果名緣覺藏詮菩薩教理行果名
菩薩藏此乃約教行別故備開若約理果同故伹
有二藏謂聲聞藏菩薩藏也唯大乘者權教大乘
三乘顯了故餘二乘中則無此者愚法二乘不兼
菩薩故入大乘論亦同此說者貫下諸文不異普
超三昧經耳教行位果等如下所詮差別中當辨。】

「是故當知至分齊別也。」

【釋曰指定分齊起後共不共教分其本末之異。】

「章由此義故至故云共也。」

【釋曰梵語般若此云智若云那若此云慧波羅密
此云到彼岸體具權實權故三乘共聞名共般若
實故一乘頓悟名不共般若故指如不思議經謂
超越圖度逈出言象矣不與聲聞共者深不可窺
上德聲聞杜視聽於嘉會千門潛注德用該收迥
異諸宗謂之唯說別教一乘不同佗宗一因逈出
一果不融隔歷之別耳如四阿含名不共者則別
教小乘居然易別故通說三乘法者三乘同觀性
空而得道則各隨所證得云具獲耳。】

「此中通大至即其事也。」

【釋曰通大之小等者謂遊心顯了分解法空故非

愚法通小之大等者謂引攝小乘法非究竟故非
一乘梁攝下引證可知但以如來成立正法有三
種故既彼論亦云第三最勝居三乘後則三乘非
了一乘方實故名善成立。】

「若言說大品至理不疑也。」

【釋曰牒計返質也竊謂權教之宗執彼大乘以為
了義故認大品等經唯說大法但以一音異解故
有小乘之二通為三乘者便質云說華嚴時何不
一音異解權證小果不假餘宣阿含等教耶又說
阿含時何不一音異解便登菩薩位次不假更說
般若等經耶二既不然故決定斷云是故當知三
宗各別隨其根品為說諸經不可雷同執其圓音
教本耳。】

「二者大乘至異於二乘故也。」

【釋曰此中云三乘者則是菩薩緣覺聲聞也融一
乘同大乘者良以約開顯故菩薩所行不乖一實
故得融耳合愚法同小乘者方便門開皆同所引
故合三乘言教理可知者據開顯說約教則廢三
立一三教虗設故約理則開三顯一言有三理覆
於一極開無三理一極自彰故故結云此約一乘
辨二則大乘中自有三乘者如上權教大乘三乘
為顯了故三者小乘自有聲聞緣覺者愚法三乘
此中佛法但慈悲等者謂三阿僧祇劫修有漏四
波羅密以無常狼伏貪愛羊令煩惱脂消功德身

肥直至菩提成真佛故故異二乘。】

「四者或為至准上可知。」

【釋曰初則臨門三乘并露地一乘為四則合聲聞
歸廻心耳二則上至一乘下該凡小則如來初成
道時為提謂長者等談人天乘次方說小故此總
開矣三則將彼人天對其深密漸深顯了三乘故
亦為四。】

「五者或為至准釋可知。」

【釋曰初則實與權小謂法華深密并其鹿苑為五
二則眾聖凡愚謂深密與提謂等為五三則老比
丘佛與愚法聲聞緣覺欲天及梵世為五以權乘
說無色界天無體故此乃初實二權三小竝談五
乘故也。】

「六者或無量乘謂一切法門也。」

【釋曰華香雲樹即法界法門剎土眾生本十身之
正體若覩斯法悉悟心喜故為無量。】

「故此經云至上來分乘竟。」

【釋曰引文結證驗知前來所說非無稽據然上諸
乘從一資多遞互映帶窮本究末義備諸宗方彰
緣起之奧以成同教該攝之旨歟。】

「二融鎔本末至三乘教等也。」

【釋曰一乘為本三乘為末諸乘者從一至于無量
會融無二者謂彼此該收同一緣起無障礙法界
耳二門者初則開權顯實二則隱實施權雖成二

門而體融會次文示之。】

「初則不壞權至體無二也。」

【釋曰義相異故能三能一理貫通故三一互即故
云一三融攝體無二也。】

「問若爾二門至有權實耶。」

【釋曰由相即故乃成一致權實焉分故成斯問。】

「答義門異故至終恒無盡。」

【釋曰義門異故者定其義宗不乖權實理遍通故
者出其由致無違融攝何者下徵而釋之終歸一
實本法皎然矣。】

「由此融鎔至准思可解。」

【釋曰初句直顯逈異諸宗故第二施權覆於一實
故第三權實混融該攝差別故第四義極因圓果
超言念故實乃法本圓通觸事皆道故云隨於一
門等。】

「餘釋乘名體至建立一乘竟。」

【釋曰指餘結示釋乘明體見于上文疏中耳。】
華嚴一乘分齊章義苑疏卷第一

