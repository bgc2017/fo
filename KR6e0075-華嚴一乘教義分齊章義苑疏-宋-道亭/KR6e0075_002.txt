











華嚴一乘分齊章義苑疏卷第二
霅溪普靜沙門　道亭　述

「第二教義攝益至先示相後開合。」

【釋曰牒章分科機教雙彰也謂教義為能被之法
攝益為所被之機所以爾者向明一乘是此能被
且法不浪施為機斯闡故此攝益合而辨之然示
相開合無殊分相該收耳。】

「初中有三義至當別教一乘。」

【釋曰海印定中演無盡音聲為教一多具德為義
七寶大車其數無量非適一也故曰此當別教一
乘。】

「二者如臨門至及瑜伽等說。」

【釋曰教義者謂三車虗設為教謂子競馳隨宜獲
益為義仍教義無分者若望一乘無實果證義不
異教方便引攝故屬于三乘權漸如餘等者深密
般若諸經唯識顯揚諸論。】

「三者以臨門至如法華經說。」

【釋曰攝末歸本也所以約教則廢三立一三教虗
設既為虗設則實義全無但為一乘之先容故云
以臨門三車為開方便教然後於界外四衢道中
別授大白牛車七寶莊嚴具眾德量顯一乘中正

之道斯為實義破會諸乘故當同教。】

「二開合者有二至為彼所目故也。」

【釋曰界內通示為教同出為義三乘自宗作如是
說若仍三乘假設一實方真縱義亦教故云唯教
非義直明一實方便無無非唯無義教亦不成故
曰俱非教義雖非教義不壞假名故為彼所目也。】

「一乘三句者至無盡教義故。」

【釋曰以別教中教之與義不分能所之殊但十十
法門主伴無盡故一字法門海墨書而不盡此唯
自別教或唯義非教者良以別教望同教亦成義
葢不談海印炳現故不盡知教體故或俱非教義
隱實彰權約三乘教如文自釋。】

「後總者或教義至差別說矣。」

【釋曰或教義俱教者以彼三乘引攝出界無有實
體但為一乘方便之教故義亦成教或教義俱義
者以其一乘之教稱實所流究竟攝益故望三乘
此亦成義應合更云或俱非教義約三乘望別教
一乘說今所闕者竊恐脫故若不爾者何以次文
牒云或具三句約同教說應難云上既言別教何
以今具郤成同教耶答上是以三乘望別教非是
直顯別教耳或可便將同教當其一句足上成三
亦有理在。】

「明攝益分應者至如瑜伽等辨。」

【釋曰或唯攝界內機等者謂於三界內談顯了三

乘通被三根同出三界各隨所得為真涅槃則止
息化城權居受用據彼自宗即以為究竟矣。】

「二或攝界至如法華經說。」

【釋曰令得出出世益者且三乘權教令斷三界結
縛是一出世今此實教令除微細結使云出出世
斯乃先以三乘化後令入真實則會三乘歸一乘
故屬同教攝此是三乘同教故次云亦名迴三入
一教也。】

「若先於一乘至如小相品說。」

【釋曰若界內稟一乘不思議法發圓解起圓行圓
斷諸障即云出世由出世故即一證一切證故屬
別教如小相品者彼正談一切證等事也。】

「三或通攝至如法華經說。」

【釋曰通攝二機者謂界內界外之機也若乃三乘
先攝同遊解脫之門後趣一乘齊證圓融之境者
則三資一實一導三乘故云三一和合故屬同教
此是一乘同教體參具德故若不爾者何異前說
故學者應思。】

「若界內至如華嚴經說。」

【釋曰此謂直顯一乘之機故約三生而說所以於
具縛身中見聞大威德法門成金剛種此是界內
見聞生依種發解依解成行即離縛縛此乃出世
得法是解行生依行證入出彼情解是出出世證
入生或界內見聞解行者此謂解行一生通界內

外何以故圓解圓行見聞併具故餘義同前一生
不克三生必圓不落階漸故屬別教一乘耳然上
二章談乘教機緣同別兩教廣大同備有如是者
何須下文復更分教開宗耶若謂此中但論乘機
未明教相者何得同別之教章章而言乎答此據
通相下就別相所以通相則克佛本意緣起因門
海印炳現本末齊彰一乘多乘若同若別機宜攝
益悉巳圓臻故上二章作如是說若爾同別之談
豈是本現耶益殊不聞如來為善伏太子說圓滿
修多羅故知同別正是通方根本法故若判不判
圓融無盡矣。】

「第三敘古今至以為龜鏡。」

【釋曰夫教海冲深法雲彌漫智光無際妙辨叵窮
以無言之言詮絕言之理然則理雖一味詮有淺
深故須分之使知權實莊嚴聖教令深廣故故今
諸師各伸巳解安立教宗今此敘之意夫後人不
掩前詰今其宗承不混得失者矣。】

「一依菩提流支至一圓音教。」

【釋曰菩提流支此云法意西竺人也立一音教謂
如來一音同時報萬大小竝陳故許隨機領解各
別則順圓音一音中具百千音之一義斯為教本
正屬不分耳。】

「故經云佛至得解等是也。」

【釋曰所憑之經既云一音故但是教本說爾隨機

為教一音之義以自相乖焉足為判。】

「二依護法師至華嚴是也。」

【釋曰依楞伽經等者等取涅槃半滿之說良以彼
經談于四漸四頓謂漸者如庵摩勒果漸熟非頓
類夫先習小乘後趣大乘頓者如鏡中像頓現非
漸譬彼直往菩薩大不由小亦大小俱陳者謂涅
槃重扶小律再演真常故稱俱也。】

「遠法師等至多同此說。」

【釋曰澤州隋朝小遠法師亦立漸頓二教謂約漸
悟機大由小起所設具有三乘故名為漸若約頓
悟機直往於大不由於小名之為頓此雖約機說
有漸頓而所說法不出半滿其半滿二教則西秦
曇牟識三藏依涅槃經立則聲聞藏為半字教菩
薩藏為滿字教故云後代諸德多同由多同故所
以附出此之判教但順通相之意未知佛之深旨
半滿之言顯在小大密意有以權為半以實為滿
即大乘中有半滿矣亦猶緣覺聲聞開之有異則
成三乘合之有同總稱為小權實亦爾開之有異
權可稱半合之大同故竝稱滿是則實教唯滿小
教唯半權大乘者亦半亦滿也此半滿順違即是
漸頓順違也頓即此滿漸具半滿以具有三乘二
乘是半大乘是滿故但一處會順違耳。】

「三依光統至謂漸頓圓。」

【釋曰此師生後魏承習佛陀三藏此云覺賢。】


「光師釋意至即此經是也。」

【釋曰顯立義也於中漸約不具頓約具說不同前
遠公大小相望成漸頓也言漸說者如云欲盡病
根方談般若等言具說者即如涅槃說空者所謂
生死不空者所謂大般涅槃等又云若空不空若
常無常等皆令廣問即是頓也三圓教者即是華
嚴此亦約化儀說有前後耳所以頓中化法無異
漸中也別說空不空即名為漸同時說空不空即
名為頓故是化儀其第三亦約化法揀異前二從
多分說故云此亦約化儀其上達言義兼地前分
階佛境即謂地上如此分者為通判定難也(云云)。】

「後光統門下至大同此說。」

【釋曰華嚴傳說判華嚴為圓教始於光統故海東
有立為祖承更推佛陀以無高祖故云諸德宗承
耳。】

「四依大衍至法界真理等。」

【釋曰此師生隋朝立四宗教各從所立得名四中
各有二句皆上句立義下句揩教則初名立性二
名破性三名破相四名顯實前三從所破後一就
所顯初二小乘後二大乘各初淺後深此亦有理
但收義不盡以十八部中但判二故則唯明有部
及經部故除本二部故云十八部中。】

「五依護身至無礙法門等。」

【釋曰護身即寺名自軌乃名也其第四立名亦同

前師但義別故前以涅槃華嚴通為真實宗此師
分涅槃為真實宗則一切眾生皆有佛性真實玅
理體本常然也故華嚴為法界宗則交徹容攝緣
起重重因界該收一多無礙三宗既同前師違亦
例彼耳。】

「六依耆闍至法門等是也。」

【釋曰耆闍即寺名曰凜師此師立六宗教據名則
前四宗同前衍師今伹云初二同者謂初二名義
皆同第三巳下名同義異故將彼第三一宗分成
二宗謂不真唯明諸法如幻真宗方明真空理等
又於第四真實宗分出華嚴為第六圓宗明法界
無礙等若第五同諸師同歸時第六同護身法師
法界宗教又真宗說真空理常宗說真理恒沙性
德常恒既是真理非常宗者應同無常耶又三四
二宗但法喻之別故未盡善。】

「七依南岳至東流一代聖教。」

【釋曰南岳天台皆山名舉處辨人僧名智顗而言
智者者帝為立號美其德也依南岳者故韋虗舟
侍郎云自佛教東流秘密斯闡思大師之所證智
者大師之所弘故思大師一見便云昔日靈山同
聽法華宿緣所追今復來矣又入道場呈心云非
汝不證非我不識師資傳芳故此竝敘耳。】

「一名三藏至華嚴等經是也。」

【釋曰一三藏教者此教明因緣生滅四真諦理正

教小乘傍化菩薩而以三藏為名者謂大小乘論
同立此名大乘智論小乘成實今所引法華智論
者以羅什譯經多依智論小乘三藏為欲成文二
言雙舉小乘之過不在三藏但責其小心耳故訶
小乘不責所詮三藏故今取三藏不違法華至教
耳二名通教者通同也三乘同稟故此教明因緣
即空無生四真諦理是摩訶衍之初門正為菩薩
雙明二空故傍通一乘葢以空門遣蕩小乘執心
令漸通泰故通益三乘人等故大品云欲得聲聞
乘當學般若波羅密欲得緣覺乘當學般若波羅
密欲得菩薩乘當學般若波羅密乾慧十地者未
有理水故二性地相似得法性水伏見思惑故三
八人地四見地五薄地六離欲地七巳辨地八辟
支佛地此上同小乘伏斷九菩薩地正使斷盡故
十佛地頓斷殘習應身成佛為三乘機轉無生四
諦法輪故云十地通大小乘也三名別教別即不
共不共二乘人說故此教正明因緣假名無量四
真諦理謂苦有無量非諸聲聞緣覺所知集滅道
各有無量相等明界外獨菩薩法的化菩薩不涉
二乘故聲聞在座如聾如盲不同通教三乘通修
今一道出離逈超二乘則涅槃云四諦因緣有無
量相非聲聞緣覺所知諸大乘瓔珞光明等廣明
菩薩歷劫修行行位次第互不相攝竝此別教之
相故云諸大乘經中所明道理等四名圓教圓以

不偏為義此教正明不思議因緣二諦中道事理
具足不偏不別融攝無礙故云具足一切無盡等
即華嚴經者經云顯現自在力為說圓滿經無量
諸眾生悉受菩提記等然雖宗華嚴無盡翻成三
諦圓融則依其文而不得其義也但化最上利根
之人故若約中道偈四句初即因緣所生法二即
我說即是空三即亦名為假名四即亦是中道義
又此四教由三觀起從假入空折體異故有初二
教從空入假從假入中有別教起三觀一心中得
有圓教起又此四教不局定一部一部之中容有
多故又更以四種化儀收之謂頓漸不定秘密頓
漸同南中諸師後二謂一音異解若互相知名為
不定互不相知即名秘密此師立義理致圓備但
三藏教名義似小濫以餘三教亦有三藏故而但
判華嚴兼正圓別以就登地巳上約寄位行布為
別義若與之者名異義同亦無大過若奪之者則
失華嚴本意謂是迷其行布為別教但取圓融以
為圓教離成二教各失一邊合而融通方成了義
順華嚴宗行布圓融二互相攝故此義學人善知
得失竊況此師位登五品尚失經宗自後諦觀不
親大識朋黨太多特錄乖宗以悞晚學非失。】

「八依江南愍至華嚴是也。」

【釋曰清涼云唐初印師今云愍師者既是師資則
愍公初判印師風行故互舉耳又此二教略有四

異一主異謂釋迦化身與盧舍那十身異故二處
異謂娑婆界木樹草座與藏界中寶座等異故三
眾異謂為聲聞及菩薩說與唯菩薩及極位同說
異故四說異謂局處之說與說通十方之說異故
此約化儀誠如所判但於局曲之內未顯法之權
實便今多法渾同無別不能令人善識權實淺深
之異故。】

「九依梁朝至餘義同上辨。」

【釋曰大白牛車方為第四者謂一乘俱不得故者
羊鹿是虗指出門不上車牛車若是實出門即合
上牛車亦不上明三皆虗指約法說者昔指三乘
三界門外三乘出界無有實果菩薩出界豈有實
證俱無實證名不上車明知三乘皆是權設即是
權教三界四衢等賜即是實教大乘無乖教理然
者唯說法華為實則抑諸般若及諸大乘了義之
經皆成權故是知昔大亦有權實法率但會昔權
故說三皆虗指昔實不滯方便故不會之抑又法
華三乘重舉昔權巳皆開顯唯明一實不同昔日
隱閉權乘若以此分權小者故未為𠃔當耳。】

「信行禪師至直進等是也。」

【釋曰前教體同光宅但開合之異次教與前稍異
是以光宅但同歸一實此乃具德圓融故明普解
普行華嚴法門也然此判教既宗法華四乘前教
違同光宅次教一乘乃是隨機調諫權漸終歸翻

指華嚴及直進者豈非頓漸始終之相隔耶。】

「十依大唐至不空理等。」

【釋曰此師宗承西竺戒賢論師立三種教以法相
大乘而為了義初所憑經論二正顯所立一轉法
輪者謂三轉四諦法輪說諸有為法皆從緣生以
破外道自性因等又緣生無我翻外有我然猶未
說法無我理即四阿含等是二名照法輪者以空
照有故第二時中雖依徧計所執而說諸法自性
皆空翻彼小乘然於依他圓成猶未說有即諸部
般若等經三名持法輪雙持空有故第三時中就
大乘正理具說三性三無性等方為盡理即解深
密等經是則於彼三時初隨有邊約依地說有故
次隨空邊約徧計空故俱非了義後時具說徧計
空餘依圓是有契會中道方為了義此依深密所
判一時定謂初時等故二法定謂有空等故三經
定謂指阿含等故。】

「此三法輪至華嚴法門也。」

【釋曰此約時定以出違若約法定則空有隔歷若
約經定則義不相通三定既立不可以相從而救
也然上諸師判教但依列不更出違唯大唐三藏
列義兼違者葢由此師親遊五印特稟三時五性
繁興一乘掩曜竊慮後人傳襲顛墜大宗故於此
中言於一失例餘諸師皆未𠃔當故下開宗分教
方為盡理上文疏中一一出違者密符賢首例意

顯用清涼法言須知教相旨趣深徹不可率情輙
分彼此厥或雷同不語又乃昧於佛心豈成傳演
之人乎。】

「然上十家至其宜各契耳。」

【釋曰顯迹通疑美其前詰同贊真乘卻彼邪宗扶
持正法若武侯之勁敵故云法將迹參登位者信
位五品將登初住位故豈夫好異者言其不攻異
端覿斯異軫者各隨巳解發軫不同索隱群詮同
明聖旨疑情冰釋滯解朗然聖教偏圓大小殊致
隨根獲益不混宗乘故云其宜各契耳。】

「第四分教開宗至宗乃有十。」

【釋曰分判五教開顯十宗就法者教法也謂於一
代教法之上約其大小乘權實漸頓偏圓流類別
故分成其五若爾賢首約義開宗以判五教何得
却云教法耶答雖義為能分教為所分此中既云
就法決知是其教法故下結指云此約法以分教
耳若就法義如下別辨負教之人善察辭義切忌
無以名教濫其法義豈不觀此中但約教詮立其
教名耶以理開宗者理謂理趣則趣尚曰宗雖趣
尚多端以理趣相從但成其十耳。】

「初門者聖教至五圓教。」

【釋曰具云愚法小乘謂愚於法空故此是大乘貶
斥為名故解深密經云阿陀那識甚微細習氣種
子成瀑流我於凡愚不開演恐彼分別執為我謂

凡則此教中人天乘愚則正是小乘之流既不開
演則不達唯心法空故攝論云是故不為諸聲聞
等開示此識彼不求微細一切智智故見法定實
故云愚法故智論三十一云小乘弟子鈍根故為
說眾生空故愚法小乘之名依此經論而立則愚
揀三乘小異菩薩故無所濫矣二大乘始教大則
揀異小乘始者初也謂衍門初教亦名分教由合
深密第二第三時教皆未盡理而成此教言未盡
理者第二時中但明於空空是初門第三時中定
有三乘隱於一極故初教名竝從深密二時以得
云何空門為初法皷經中以空門為始若爾彼第
三時既不明空何得名初以未顯一極故以是二
時同許定性二乘俱不成佛特由此義加分教名
三終教亦名實教定性二乘無性闡提悉當成佛
方盡大乘至極之說故立為終以稱實理故名為
實則雙對前二以立斯名非唯說空復說中道玅
有故稱實理既非分成故亦名實依是義故法皷
經中以不空門為終也四頓教但一念不生即名
為佛不依地位漸次而說故立為頓不同前漸次
位修行不同於後圓融具德故立名頓頓詮此理
故名頓教故楞伽云頓者如鏡中像頓現非漸寶
積中說頓教修多羅如以絕言則淨名默住等五
圓教依普賢法界帝網重重主伴具足故名圓教
故此圓教語廣名無量乘語深唯顯一乘一乘有

二一同教一乘同頓同實故二別教一乘唯圓融
具德故以別說同皆圓教攝故經云為善伏太子
所說名圓滿修多羅故立此名也故五教之名皆
有所憑不可增減傳演之士勿攻異說強立訛名
展轉澆漓難復渟正竊況先祖立言規矩聖道豈
容晚進復有更張者歟然則苑師異說攻擊太高
清涼正辭排斥彌甚豈待於今却容邪說於其間
哉勉之同歸於道也。】

「初一即愚法至立此名也。」

【釋曰先明初後者謂此二教優劣特異不隨開合
故有別教小乘居然易別故別教一乘逈異諸宗
故善伏太子所被之機經說在囚難中圓滿修多
羅能被之教則除難護證等。】

「中間三者至如上所引說。」

【釋曰言中間者謂前有小乘後有圓教則始終頓
之三也謂一三乘教也者言同而義別也言同故
帶三乘名義別故始教實有三乘方便引攝究竟
不破故終教該收權小破會三乘同歸一實故頓
教三乘融攝一性本顯靈明知寂故後之二教雖
展轉深玅皆談一性良由未免形對故屬三乘如
上所引說者般若深密法華涅槃等。】

「二或分為二至通名為漸。」

【釋曰始終二教雖信解行位伏斷昇降不同竝依
地位漸次修成故總名為漸。】


「故楞伽云至即是佛等。」

【釋曰言說頓絕等者謂不同天台四教絕言竝令
亡筌會旨今欲頓詮言絕之理別為一類離念之
機不有此門追機不足則順禪宗故達磨以心傳
心正是斯說既云言絕何言頓教若不指一言以
直說即心是佛心要何由可傳故寄無言之言直
詮言絕之理教亦明矣解行頓成者思益云得諸
法正性者不從一地至於一地楞伽云初地則為
八乃至無所有何次等一念不生等者則心本是
佛妄起故為眾生一念妄心不生何謂不得名佛
故達磨碑云心有曠劫而滯凡夫心無也剎那而
登正覺。】

「故楞伽云至故此立名。」

【釋曰重明頓旨也以一切法等者謂相本自盡性
本自顯所以離名字相故不待言說離心緣相故
不待觀智淨名以默顯不二者謂彼經說文殊師
利問維摩詰言我等所解各自說巳仁者當說何
等是入不二門時維摩詰默然無言文殊師利歎
曰善哉善哉乃至無有文字語言是真入不二法
門又寶積經者經文既廣略標總目以證教名耳。】

「三或開為三至後二是也。」

【釋曰謂其漸教中有權實故離成終始并其頓教
故總為三三法輪中後二者謂照法輪中時當諸
部般若是此始教持法輪謂後時於大乘中顯了

說三性及真如不空理等是此終教後時雖同則
性相二宗用意各別也。】

「依是義故至乃至廣說。」

【釋曰依是下據義立名故彼下引經證成復次下
設喻諸佛下舉法摩訶衍此云大乘多說空者諸
部般若所說八十餘科法門悉皆清淨一切空經
是有餘者以空覆於中道玅理餘此法故波斯匿
此云和悅為大施主設四種人則可畏無財勤息
淨志幽顯麤濟貴賤皆霑譬彼如來無私普化故
次云諸佛世尊亦復如是常住玅典者詮常住法
故以文從義故有斯名。】

「解云此則至名為終教。」

【釋曰依經定教也謂雖諸法皆空空猶覆於一實
如散長空約此以為始教若常住之理性德齊彰
中道權現若孤蟾朗曜據此以為終教。】

「又起信論至空二真如也。」

【釋曰絕言等者謂離言真如觀智境言思皆絕故
約頓教依言等者則依言真如生信境明漸次解
行故約此分始終之二者謂空如來藏空無妄染
為始不空如來藏具足恒沙性淨功德為終。】

「此約法至如下別辨。」

【釋曰結指也結上就法且是約教指其法義之判
如所詮差別中故彼文云由此甚深緣起一心具
五義門是故聖者隨以一門攝化眾生一攝義從

名門如小乘教說二攝理從事門如始教說三理
事無礙門如終教說四事盡理顯門如頓教說五
性海具德門如圓教說是即不動本而常末不壞
末而恒本故五義相融唯一心轉是則五義皆義
一心屬法此是約法義通收若約機明得法分齊
者或有得名而不得義如小乘教或有得名得一
分義如始教或有得名得具分義如終教或有得
義而不存名如頓教或不名義俱無盡如圓教故
將此五義為能分一代教法為所分方見不拘時
部傑出古今又乃旁說眾典以立教名名義相資
同一緣起故云甚深緣起具五義門五義相融唯
一心轉是則重重法界事理無邊故五教之義出
自華嚴本於此也故總題云華嚴一乘教義有云
調柝乎起信是五教生焉者觀其立言之理曾未
曉斯文義若曉此旨決無彼辭設爾曉而固違未
免背叛祖宗無稽異說職於傳教其如之何厥或
封執起信不顧斯文且起信雖宗百洛叉經談五
重生起一心源乃至六麤原其分齊但限終頓所
以賢首判正終兼頓圭山將此五重度量諸經宗
教亦云終頓通詮本末曾無圓教之文既言度量
顯是格量教道何得錯解圭山之辭謬為賢首約
論判教縱此度量便為判教却屬圭山判於前四
何言賢首五教出於起信轉更參差遂使慕道者
猶豫於兩端歸依者惆悵於岐路特違聖教輙悞

後昆其為不可也。】

「二以理開宗至二小乘。」

【釋曰分部之初不出四眾一龍象眾二邊鄙眾三
多聞眾四大德眾龍象即是大天之流鬬諍之首
稟兇頑為惡滋甚聖眾制而不止故名龍象𢤱悷
難詞也邊鄙眾即大天之門徒也心行理外目之
為邊無德可稱名之為鄙既非諍首所以列名伹
名邊鄙隨順援黨大天之徒大天門人也多聞眾
者謂凡夫學者隨順聖人玅達幽微廣閑三藏助
菩提熏稱曰多即是持戒廣學凡夫黨援聖眾者
也大德眾者契聖通神戒精學愽道高無上名為
大德此之四眾一惡眾二善眾惡眾之中有首有
從大天等是首門人等是從初二眾是也善眾之
內亦有首從聖者是首隨順凡夫是從末後二眾
是也雖內有大德聖者為二十部分宗之列故今
總敘耳亦可謂二眾不稟聖道可屬人天乘也。】

「小乘中犢子至有為無為也。」

【釋曰犢子者律主姓也上古有仙居山靜處貪欲
起巳不知所云近有母牛因染生子自後仙種皆
言犢子即婆羅門姓也此後門徒相傳不絕至此
分部從遠襲為名言犢子部此部從說一切有部
中流出從此犢子部流出四部一法上部二賢胄
部三正量部四密林山部并上總五部謂法上者
律主名也有法可上名為法上或有法出在眾人

之上名為法上賢胄賢者部主之名胄者苗裔之
義是賢羅漢之苗裔故言賢胄從所襲部主為名
也正量者權衡刊定名之為量量無邪謬故言正
也此部所立甚深之義刊定無邪自稱正量從所
立法以彰部名密林山者近山林木翁鬱繁密部
主在此名密林從所居為名此等四部釋舍利弗
阿毗達磨義有少者以義足之後合各造論本義
既乖遂即分部泰法師云更等取經部中根本經
部不等末經部以本經部亦執有勝義我非即非
離即計菩薩出離生死故名勝義此上五部半共
計我之與法二皆有故故立宗云我法俱有。】

「二法有我無至悉實有也。」

【釋曰此宗有三全計一小分計薩婆多此云一切
有是說一切有部二上座部轉名雪山部三多聞
部謂一切有者有二一有為二無為有為三世無
為離世其體皆有名一切有從所立法為名稱其
部也上座轉名者謂上座弟子本弘經教說因時
遂大強上座於斯乃弘說因標舊住處上座移入
雪山從所住處為名稱雪山部若從所襲即名上
座多聞部從大眾出謂廣閑三藏深悟佛言從德
為名名多聞部當時律主具多聞德也言一小分
者化地部末計彼計過去未來竝皆實有亦有中
有一切法所知識故名有法無我此部之主本是
國王王所統攝國界化地上之人庶故言化地捨

國出家弘宣佛法從本為名名化地部一名二色
者名謂四蘊細故曰名色謂一蘊麤顯故曰色一
心謂六識心二心所謂四十五三色謂十一種四
不相應謂十四五無為謂三種此等皆有故云法
有我無。】

「三法無去來至體用無故。」

【釋曰謂大眾部等者先標說有現在下釋而云等
者等取七全一少分都八全一少分同有此計一
大眾部二說轉部三鷄胤部四制多部五西山住
部六北山住部七法藏部八飲光部宗輪論敘制
多西山北山云餘義多同大眾敘法藏亦然飲光
云餘義多同法藏故上八部類有此計言一少分
者取根本化地部彼云去來世無現在無為是有
敘說轉餘義多同說一切有部亦無去來也爰自
大天乖諍昔時界外年少之僧一人苗裔共為一
朋名大眾部取昔為名也言說轉者本名經量亦
名說轉此師說有種子唯一種子現世相續轉至
後世故言說轉鷄胤者上古有仙貪欲所逼遂染
一鷄後所生族因名鷄胤婆羅門中仙種姓故以
為名制多者此云靈廟即安置聖靈之廟處也此
山多有制多故因以立名大天所住名制多山因
以立名制多山西稱曰西山住既與大天不和因
此別住北山亦爾則制多山北之一山也此三部
從所住立名法藏者部主名也密之與藏義意大

同法藏法密二義皆得此師含容正法如藏之密
故亦名法密從人以立論名飲光者婆羅門姓也
即迦葉波姓是上古有仙身有光明至側皆不復
現飲蔽餘光故言飲光此部教主是彼苗族故言
飲光又此部主身有金光能飲餘光故言飲光化
地部主巳如上解。】

「四現通假至亦即此類。」

【釋曰謂說假等者先標彼說下釋而云等者等一
少分則一全計一少分一全即說假部一少分即
末經部謂以根本經部是第一宗攝故其成實論
先是數論弟子以所造為能造後出家入佛法時
經部攝故三藏云經部細實而麤假實義同故現
通假實攝此說假與一說說出世別非一向假故
不同一說部非出世法一切皆實故不同說出世
部既世出世法皆有假實故從所立以標名此謂
假名說實皆有假實蘊門明義是實者實積聚故
界處門義是假者假積聚故此部以所立法標名
也下二例此立部。】

「五俗妄真實至實非妄故。」

【釋曰先標宗謂說出下釋義謂世間煩惱從顛倒
起顛倒不實故世間法但有假名無有實體出世
之法非顛倒起道及道果皆是實有唯此是實世
間皆假從所立為名此則一宗一部小似中論一
年向前故亦跨大乘也。】


「六諸法但名至之始準知。」

【釋曰先標宗謂一說下釋義即顯出世亦假名耳
故云一切我法亦如中論亦名為假名若有世間
即有出世間既無世間何有出世間等是故皆假
名名即是說名一說部從所立為名。】

「七一切法至如般若等。」

【釋曰初標宗謂大下依教釋義一切諸法者謂八
十餘科世出世法無不清淨法既清淨則蕩除情
執故無分別此乃無相大乘之一宗也。】

「八真德不空至具性德故。」

【釋曰諸經者謂實教了義大乘說一切法等者則
一切法從本以來離言說相離心緣相故云唯是
真如即不變也如來藏者在纏之名則是隨緣二
義既彰性德恒沙本來具足亦一宗一教也。】

「九相應俱絕至默顯等準知。」

【釋曰默相泯心故云相想俱絕理本絕言假一言
而直示故云顯如淨名者則杜口於毗耶如上釋
之是離念之機所宗尚故。】

「十圓明具德至法門是也。」

【釋曰法界圓彰實德本爾一多緣起主伴重重相
用難思云無盡自在此宗之興教體義無別但所
尚者曰宗造修者曰教故立二名耳此上十宗後
後深於前前則前四唯小五六通大小立在小乘
義通大乘故云通小後四唯大乘又五六義通法

相宗七即無相宗後三即法性宗又七即始教八
即終教九即頓教十即圓教此與清凉少異彼云
七三性空有宗八真宗絕相宗九空有無礙宗若
欲會之但此中五六義通法相宗隱故所以彼顯
立第七三性空有為相宗彼第八正同此中第九
兼同此中第七故彼約教八即頓教約宗八即無
相宗彼第九與此中第八名異義同如此會者豈
是相違學者請詳然此十宗五教互有寬陿教則
一經容有多教宗即一宗容有多經隨何經中皆
此宗故若局判一經以為一教則抑諸大乘又夫
立教必須斷證階位等殊立宗但明所尚差別前
之六宗執法有異故分六宗斷證次位不離八輩
含為一教餘可准知。】

華嚴一乘分齊章義苑疏卷第二
