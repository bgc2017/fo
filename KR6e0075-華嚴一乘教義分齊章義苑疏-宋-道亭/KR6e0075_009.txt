











華嚴一乘分齊章義苑疏卷第九
霅溪普靜沙門　道亭　述

「第二緣起因門至六約教。」

【釋曰此六因義法相盛談以大師約法緣起點示
歸性據義具德融通入圓故引攝論偈言剎那滅
俱有恒隨轉應知決定待眾緣唯能引自果此明
種子六種差別剎那滅者生巳無間即滅故無有
常住得成種子雖剎那滅然非巳滅何者俱有巳
滅生果不應理故是故應許種子與果俱時而住
以此與果不相違故雖復有然非一二三剎那住
猶如電光何者應知此恒隨轉剎那轉轉經於多
時恒隨轉故若恒隨轉何因緣故不從一切俱生
為避此難故說決定雖恒隨轉以諸種子功能定
故不從一切一切俱生雖爾何故不一切時常能
生果為避此失言待眾緣非一時會遇眾緣故無
過失今此種子是誰種子答此問言唯能引自果
所言唯者若於此時能生自果即於爾時說名種
子如此六種是因果生義此憑無性所釋以出六
因之相下文空有有力待緣等皆附此六義說之
若不曉斯義難會下文學者至此庶幾屆壞。】

「第一門中至故云不待緣也。」


【釋曰剎那滅義者標何以故徵由剎那滅下釋則
法無定性故空故楞伽云一切法無生我說剎那
義由此空故方引果法故中論云諸法若不空則
無道無果故空之有力也然此謝滅非由緣力者
謂大乘法滅不待緣故何以故且如霜雹凋林但
為黃葉之緣不為青葉之緣故法滅而自滅又如
四緣生心故心滅而不藉於緣是以不同小乘生
滅皆藉於緣故云不待緣也。】

「二者是俱有至孤是待緣也。」

【釋曰是俱有義者標何以故徵由俱有故下釋則
因與果俱因俱有法則彰法本是空雖空要由俱
而成有故是有力也既言俱則非孤單之法故云
是待緣也。】

「三者是待眾至故是待緣也。」

【釋曰法不自生待緣方生故云是待眾緣義何以
故徵也由無自性者既藉眾緣方生顯知自無性
也故屬其空然雖待緣且一法不能獨生故云因
不生緣不生由不獨生正是無力由此無力故云
即由此義須待因緣備具方生故云是待緣也有
本云因不生緣生故亦有理在。】

「四者決定至不待緣義也。」

【釋曰初標二徵可知由自類不改故者謂眾生諸
佛之因不可移易是其有義由此有故能招自果
是力義然此不改功能定故不假他緣之力故云

是不待緣義也。】

「五者引自果至是待緣義也。」

【釋曰由引現自果者謂因種之功能引生現行自
果如聲聞因引生聲聞果等故是有義此此果生
時雖待眾緣但生因家之果不生緣家之果故云
然不生緣果則顯生之有力因雖有力要須仗緣
方生其果故云是待緣義也。】

「六者是恒隨轉至是待緣也。」

【釋曰因隨果轉不可暫停故云恒隨轉由此隨轉
故是有義故云故不可無緣會則生不能違拒他
緣既不拒緣顯是無力由此無力待緣方生故云
是待緣也。】

「是故攝論至唯能引自果。」

【釋曰上文六義全憑此偈但要成空有相類故用
之不次其於解釋備如牒章中辨。】

「第二建立至不增減也。」

【釋曰初問二答答中一因有力不待緣等者謂正
因既有力用故舉體自能生法不假他緣二因有
力待緣等者謂因雖有力假遞互相資方能顯發
生果三因無力待緣等者謂因既無力用舉體不
能作法既不作法翻被緣之所收此明正因三義
然後合作二門謂因之無性是空門因之成事是
有門每門各具正因三義故共成六義定無增減
耳。】


「問何故不立第四至思之可見。」

【釋曰初問二答答中言以彼非是因義者謂既無
力用又不待緣焉能生法得成其因故不立之。】

「問待緣者至更互相待耳。」

【釋曰三緣者謂增上緣所緣緣等無間緣并上因
事是因緣則必具四緣為生果之因耳不取自六
義等者揀異六因義展轉相待之緣也。】

「問因望緣至因望他亦爾。」

【釋曰因緣相例而問彼答中增上緣望自增上果
者如四諦為聲聞增上緣故聲聞果得增上亦得
有六義何以故此緣還是四諦親行親因攝故若
望他果者望緣覺等便成疎緣緣既疎故因不能
攝故六因不具若將親因望他疎緣亦六因不具
故云亦爾。】

「問果中有六至唯在因中。」

【釋曰因果相例而問答中有二初果中唯有下約
二義正答若約互為下翻覆約答即此一法者因
之一法也為他因時者為他果作因時具上六義
與他作果時者成果滿時但有無體性空義與酬
因成有義是以果中但有二義故六義唯在因中。】

「問若爾現行至隨勝緣不具。」

【釋曰躡上六義唯在因中而問也故將為種之因
以難現行之因還有六義不答中約隨他殊勝之
緣不必具六耳。】


「加論說種子至思之可見。」

【釋曰如論等者攝論所明六義皆就種子說之既
云種子則未顯真熏故判云此約初教若緣起秘
密義者謂藏性隨熏不思議變故云秘密隨功立
義故云皆具也真妄因成故判云終教以此教下
明真妄和合為因之相可知。】

「第三句數料揀至二約用。」

【釋曰有克體六義彰用謂開合不恒故論句數。】

「初約體有無至待眾緣無二是也。」

【釋曰決定功能定故配有句剎那滅生滅無間故
配無句引自果是有俱有是無此二無二故配兩
亦句恒隨轉是有待眾緣是無是二不二相非故
配雙非句。】

「就用四句者至現緣起勝德。」

【釋曰初句合二義是待緣故云是不自生也二句
合二義是不待緣故云不他生也三句合二義是
有力故云不共生也四句總其六義方為正因故
云非無因生也是則下明以性就緣緣無定性故
云因緣全奪理現情亡故云緣起勝德。】

「故地論云至隨緣有故。」

【釋曰此論與下集論有二意一皆明四性推撿顯
法無生之義不共生言無知者謂無共知了作用
故作時不住故者謂不涉自他故二顯緣起義因
不生者因全無力緣生故者緣全有力下句例知

今正用此意證成上義。】

「又集論云自種至故非無因生。」

【釋曰然茲與奪意顯無生故中論云諸法不自生
亦不從他生不共生無因是故知無生。】

「問此六義至有斯左右耳。」

【釋曰八不六義事不相類何以關涉而為問耶答
建義雖別顯理猶同故茲問答文義可知。】

「第四開合者至無二體故。」

【釋曰雖有六義皆一因故故合之為一次展轉開
云。】

「或約義分至緣起現前故。」

【釋曰謂空有者標二義以無自性故釋空緣起現
前故釋有也。】

「或約用分三至唯有三句也。」

【釋曰約用者力用也初列三句二初即下標三用
是故下結。】

「或分為六至也如前辨。」

【釋曰二門者空有二門空有各三故成其六如前
辨者釋相中也。】

「或分為九至三故有九也。」

【釋曰謂於上三義者指用中三句義也隨一皆具
彼三者每一義中具三義故何以故者徵一具三
之所以若非下約力用相資而釋也。】

「或分十二至故有十二也。」


【釋曰若據上文空有但各具三今以相即故各具
六共成十二耳。】

「或分十八至成十八也。」

【釋曰或分下標數謂於下釋體則空有力則力用
緣則三緣六義中各各具三故結云三六成十八
也。】

「或分為三十六至餘門思而準之。」

【釋曰或分下標數謂於下釋約互相資故各具六
何以故者徵具之所以以若下釋闕一非真因一
因既爾餘之五因皆然故云餘門思而準之然上
從一至多遞互資發意顯無盡緣起耳思之。】

「第五融攝者至融攝取之。」

【釋曰以體從義彰性德之無涯以義融體顯因起
之徧周故茲融攝。】

「謂融六義自位義是壞相。」

【釋曰六相融通義如下辨。】

「問六相六義至遂成差別。」

【釋曰六義據體所依體事也六相據義周徧含容
也以法體入義門則參而不離故曰差別。】

「如以六義入至入法方便也。」

【釋曰法隨義異遂分權實之殊是以顯是則為門
去非則離謗未彰無盡故順三乘若未交參六相
實德以之融明故順一乘是以四門六相竝為入
果法之先容也。】


「第六約教辨者至緣起方究竟也。」

【釋曰小乘由法執所障不能達法唯心尚無熏種
豈有緣起之六義乎是故名義俱無也若三乘下
通始終二教若單說賴耶種子六義是始教若賴
耶具如來藏性緣起六義是終教而主伴未具者
結權若一乘下明實故方究竟。】

「又由空有義至思之可解耳。」

【釋曰此門明因次十玄論宗故將此空有等三義
對下相即之體相入之用等說之請對次文思之
方見一道豎窮之旨故圓宗義理豈徒然哉。】

「三十玄緣起至普賢境界也。」

【釋曰此之一門有因有宗謂十玄明宗緣起該因
故下文先明緣起相由異體同體等為德用所因
次方說十玄之旨顯無盡之宗則與夫大疏明宗
說因左右之別亦廣略之殊言法界緣起者揀於
內外染淨一切事緣也如外水土人功節為緣即
有芽起內無明行等為緣有識等起今則不然總
收法界為一緣起故又即一緣起具多義門全同
法界即大緣起不同三乘但明因緣生法無性而
巳自在無窮者欲多即多欲一皆一一多攝入無
礙容持如梵網該羅帝珠交涉圓融自在無盡難
思故緣起重重耳餘如前辨。】

「初義者圓融至等者即其事也。」

【釋曰初義者究竟果證義也是以法融即故無礙

難思役同果海唯亡言遣照故不可說其狀相大
疏云果海離念而心傳。】

「不論因陀羅至即其事也。」

【釋曰法界宗中有法有義法屬果分義當因分此
既明法縱因陀羅之玄義此亦不論何以故者徵
其所以不與教相應者答出果門也地論之義見
于上文。】

「問義若如是至議品等果耶。」

【釋曰躡果離言以難經家談果義極相違故云何
故不思議等品者五品經文廣明玅覺豈非言乎。】

「答此果義是約至故知形對耳。」

【釋曰是約緣形對等者謂緣起門中因果相形由
因引果以果酬因故玅嚴品云往修勝行無有邊
今獲神通亦無量既未亡對待縱果亦因葢為成
因故說此果非彼下揀異十佛果海所以然者仍
上之辭則仍前對因之果果屬於因故云為與因
位同會而說言因位者解之終也同會者皆第七
會也。】

「第二義者有二至後即異體。」

【釋曰初示喻此中列章所以下顯相應圓顯無盡
故者十十以顯無盡故緣起法中要具此十義緣
方起故闕則不成一異體者諸緣各異義謂大緣
起中諸緣相望要須體用各別不相雜亂方成緣
起若雜亂者失本緣法緣起不成此則諸緣各各

守自一位故光明覺品云多中無一性一亦無有
多二同體者互徧相資義謂此諸緣要互相徧應
方成緣起如一緣徧應多緣各與彼多全為一故
此一則一多箇一也若此一緣不具多一則資應
不徧不成緣起此則一一各具一切偈讚品云知
以一故眾知以眾故一謂自具德故如因中不待
緣等是者顯宗由因致也所以因中有力致顯宗
中具德次相由義反此可知。】

「就異體中至故得相入。」

【釋曰初列門所以下示相由初下結成謂由因中
空有之體故宗中明緣起相即由因中有力無力
之用故宗中明緣起相入之用。】

「初中由自至思之可見。」

【釋曰初立理略明二以二下反顯前理三有無下
結成正義四若不下反質成非言由自若有等者
謂諸緣相望全體形奪有有體無體義緣起方成
故自有體時他必無體奪他盡故他便即自也何
以故者徵他即自之所以由他無性等者謂自有
體為能起能成他無體為所起所成既無體還即
於自也二由自若空自無體也他必是有者他有
體也故無體之自廢巳而同他故自即他也何以
故徵同他之所以由自無性等者釋出無體由他
所成以二有二空各不俱者反顯前理也何以故
由一有體不得與多有體俱多無體必不得與一

無體俱二既不俱是故無彼不相即則反顯有無
不俱時則一有一無成緣起法故云有無無有無
二故常相即也若不爾者反質也謂若不如此有
無不二郤存二者同時二無同時者墮定性斷滅
之過非緣起法故云緣起不成有自性等過。】

「二明力用中至唯是相即。」

【釋曰初立理總明二又由下反顯前理三有力下
結成正義四又以下體用雙融謂諸門力用遞相
依持互形奪故各全有力全無力義緣起方成是
故一能持多一是有力能持於多故云自有全力
故所以能攝他依於一多是無力潛入一內故云
他無力故所以能入自他有力自無力反上可知
者應云他有全力故所以能攝自自全無力故所
以能入他是故多能持一多是有力能持於一故
云他有全力故所以能攝自一依於多一是無力
潛入多內故云自全無力故所以能入他不據等
者料揀體用之別又由二有等者反顯既二有二
無不俱時則無彼不相入之過有力無力無力有
力無二者結成正義則由一有力必不與多有力
俱是故無有一而不攝多也由多無力必不與一
無力俱是故無有多而不入一也故云是故常相
入又以下體用雙融義謂諸緣法要力用交涉全
體融合方成緣起是故圓通亦有六句一以體無
不用故舉體全用則唯有相入無相即義二以用

無不體故舉用全體則唯有相即無相入也三歸
體之用不礙用全用之體不失體是則無礙雙存
亦入亦即自在俱現四全用之體體泯全體之用
用亡非即非入圓融一味五合前四句同一緣起
無礙俱存六泯前五句絕待離言冥同性海。】

「此依因六義內準之。」

【釋曰對因而明宗義現斯文故云準之。】

「於中先明至準例可知。」

【釋曰向上數者從一至十也一是本數者如十錢
為緣一錢當體自是本一應二之時乃名初一以
為二一應三為三一乃至應十為十一故有多一
故云乃至十者一中十何以故者徵云何故十須
藉一耶故答云若無一十即不成等仍十非一矣
者謂要須體用各別不相雜亂方成緣起此則諸
緣各各守自一位也餘九門亦如是者例餘也謂
一既有十二三四等亦各有十如十錢為喻既爾
其法界差別無盡法中各各徧應故隨一一各具
法界差別法也。】

「向下數亦十門至非十矣餘例然。」

【釋曰向下數者謂十之巳還也十即攝一者能攝
有力所攝無力也緣成故者是緣起一多非定性
一多也仍一非十矣者不壞相故餘例然者例餘
九也謂十既有十九八七等亦各有十耳。】

「如是本末至相望說耳。」


【釋曰如是本末者一是本門數之始也十是末門
數之終也餘一一錢中者本末中間之八錢是上
之所例也此約異門相望者諸緣各異義結也。】

「問既言一者至一中有十耶。」

【釋曰單稱一法次不容他多法既參一義寧在。】

「答大緣起至名緣起一耳。」

【釋曰初約法總答二此義下徵釋三若不下反釋
一四乃至下順釋多五若不下反釋多六是故下
總結言大緣起者一法界緣起總持實德故曰陀
羅尼法言非自性一緣成故者謂於無盡大緣起
中諸緣相望力用交徹參而不雜故言隨去一緣
即一切不成者約事則如無一即無二無三等亦
如無柱即無梁無椽等以闕一事餘皆不成舍等
緣故今法界中隨去一事一切法界不成緣起也。】

「問若去一緣至得成一多緣起。」

【釋曰初句躡前此則下正難闕緣無性無性焉成
緣起。】

「答祗由無性至無障礙故。」

【釋曰初正答何以故下徵釋所以言祗由無性者
顯法無定性是故一非定一故能是一切多非定
多故能是一故云得成一多緣起是法界家實德
者法性融通故普賢境界等者因無限故。】

「華嚴云菩薩至餘門亦如是。」

【釋曰據義結示也一中十十中一者狀其緣起無

礙之相參而不雜故云相容仍不相是一門中下
例顯無盡可知。】

「問一門中至準之可解耳。」

【釋曰一中十故盡者謂一為能含十為所含故盡
也十中一故不盡者謂十為能含一為所含故所
含之一伹攝所含之九不能攝得能含之十故不
盡也四句護過等者空有等四句離四謗除百非
情亡理現故茲顯德耳。】

「別別諸門中至第一門竟。」

【釋曰上雖如是緣起彰明猶據一法為頭望多法
耳未明多法故茲準例。】

「初異體門中至二者向下來。」

【釋曰異體即義者謂諸緣相望全體形奪多緣無
性為一所成是故多即一由一有體能攝多由多
無性潛同一又一無性為多所成是故一即多由
多有體能攝一由一無性廢巳同他一者向上者
從一增至於十二者向下者十之巳還也。】

「初門中有至準可知耳。」

【釋曰初明一緣二如是下例餘言一者一者是本
數欲應於多須憑本一故次釋云緣成故由一有
體餘皆空故者謂一有體不得與多有體俱多無
體必不得與一無體俱是故無有不多之一無有
不一之多方成緣起。】

「言向下者亦至準前可知耳。」


【釋曰此中向下但反上一有體却為一無體多無
體却為多有體更無別義。】

「以此義故至是多錢耳。」

【釋曰約喻結成一多故云一一錢即是多錢能即
無體所即有體亦不可二有同時矣。】

「問若一不即至思之可知。」

【釋曰初問二答答中初定過何以故下徵非今既
下顯是二者下亦有徵非顯是又若下結過謂自
性等者若二有俱時成自性常過二空俱時成斷
滅過。】

「下同體門中至準可知耳。」

【釋曰下文同體不即義結過略而不明故言準此。】

「問若一即十者至應如是準知。」

【釋曰初相即雙非問二相即緣起答三準例斥情
但改一字作十字十字為一字讀之可見。】

「問上一多義門至皆得如此。」

【釋曰具足逆順等者謂相奪故逆相即入故順俱
同故同體不礙前後故不違德相業用耳。】

「問如上所說至即其事也。」

【釋曰初問二答答中約智順明廢智反顯言去來
義者即前向上向下等義自位不動而恒去來者
謂一多之法各守一一自位而不礙緣起故去來
也何以故下徵釋不動去來之旨。】

「問若由智者至法舊來成故。」


【釋曰初智乖本法難二法智相成答何以故下徵
不成下釋謂不成故舊來如此即以成故約智顯
即離始終故者法智無二故智及與法舊來成故
者因果不二法智融通也。】

「問為由智耶至異體門訖。」

【釋曰初法智雙開問二法智雙融答何以故徵同
時下雙融之相餘義準之者諸緣起法不過斯二
也。】

「第二同體門者至二者多中一。」

【釋曰雙標即入也一者下標同體相入義二者下
標同體相即義。】

「初一中多者至具有十箇一耳。」

【釋曰諸緣互應也謂眾緣之中以於一緣應多緣
故各與彼多全為一是故此一具多箇一然此多
一唯由本一應多緣故有此多一然與本一體無
差別是故名為同體門也若依持容入者謂此本
一有力能持彼多箇一故本一中容彼多一多一
無力依本一故多一入本一中。】

「仍一非十也至準例可知耳。」

【釋曰仍一非十等者揀體用之別也初一錢既爾
下例多一有力本一無力也以由我多一方詺本
一為本一故多一有力便攝本一本一便入多一
也。】

「二者多中亦有至即十中一也。」


【釋曰多一望本一亦全有力故能常含本一在多
一中故云十中一何以故下徵釋可知。】

「仍十非一矣至準例思之。」

【釋曰例前可解如要顯者將九字替十字讀之即
見。】

「問此與前異體至亦準思之。」

【釋曰初一望後九者諸緣各異故今此同體一中
自具十者互徧相資故。】

「二者一即十至亦有二門。」

【釋曰同體相即義謂一緣所具多一亦有有體無
體之義故亦相即。】

「一者一即十至準之可知。」

【釋曰以多一無體由本一成多即一也由本一有
體能作多一令一攝多如一有多空既爾多有一
空亦然故餘九準之。】

「二者十即一至九門準例知之。」

【釋曰多望於一也謂上本一有有體無體故能攝
多一同巳廢本一同他同時無礙今多一望本一
亦有有體無體能攝本一同巳廢多一同他同時
無礙也。】

「問此同體中至為攝無盡耶。」

【釋曰數圓無盡問也。】

「答此竝隨知至十如前釋。」

【釋曰法智融通故欲圓即圓欲無盡即無盡心境

重重即斯意也。】

「言無盡者至攝在初門中也。」

【釋曰但明展轉相攝成無盡之相也。】

「問為但攝自至異門無盡耶。」

【釋曰純雜相關問也。】

「答或俱攝或至無不攝盡耳。」

【釋曰同異俱融故重重攝入何以故下徵釋同異
交參之相十無盡者圓數之極耳思之。】

「或但自攝至一不差失也。」

【釋曰約形奪相逆義故餘如虗空隱顯故不相知
雜不礙純故自具足更無可攝也亦同時具足故
此但下指屬因門以智即法也。】

「如此一門至誠宜如是準知。」

【釋曰同異圓滿也謂以前諸門總合為一大緣起
合多種義門同時具足也由住一徧應故有純雜
門新云廣陿自在門由就體就用故有相即相入
門由異體相容具微細門異體相即具隱顯門又
就用相入為顯令就體相即為隱即顯入隱亦然
又由異門即入為顯令同體即入為隱同顯異隱
亦然又由異體相入帶同體相入具帝網門由此
大緣起即無礙法界故有託事顯法門顯於時中
故有十世門緣起具德故有唯心迴轉門若約相
關互攝故新云有主伴門或曰大疏問圓義具故
對十玄今此四章何明立義答列門雖異玅旨無

殊故演義云上來九門但有即入同異四義用斯
四義以成十玄今此文中既明四義故亦對之為
下十玄之所因耳勿厭繁述。】

「此且約現今事至去情如理思之。」

【釋曰結喻顯法喻則有限法乃無窮若不超情難
階玅旨故須思之。】

「第二約法廣辨至二者解釋門。」

【釋曰立義者所依體事十對統收二解釋者周徧
含容十玄無盡。】

「初立義者至體用自在等。」

【釋曰十對皆先標名即攝下示相文中但備釋初
對之相他皆指而不明故云餘下準之二理事者
理即生空所顯二空所顯無性真如并總融諸理
具其五教之理也事即色身方等事三解行者謂
普賢行海及辨菩薩五位相收又相顯為行契窮
後際為解四因果者辨菩薩生了等因及顯如來
智斷等果亦是普賢圓因舍那滿果五人法者謂
佛菩薩師弟子等人顯說法界諸法門海六分齊
境位者謂所視真俗玅境及辨能視普賢大智亦
通五教境智參而不雜各住分位也七師弟法智
者即是上人法中別義亦開發為師相成即弟子
也八主伴依正者謂蓮華藏界并樹形等無邊異
類諸世界海及顯諸佛菩薩法界身雲無礙依持
九隨其根欲示現者謂眾生根欲器感多端聖應

示現亦復無邊新但云應感十逆順體用者逆則
婆須無厭王等順則觀音正趣等體則法報內真
用則應化外現新開二對又此十對初一為總後
後漸略若辨次第如別所明就其正意總相該收
以為十玄所依體事若以義取隨一事上即有十
對同時相應成一緣起耳。】

「此十門為首至成無盡也。」

【釋曰皆各總攝等者謂如初一門中具十十中取
一此一亦須具十具百具千以不相離故如一既
爾十門各十亦然遞互成無盡也又無盡者一事
之中有多事故一境之中亦有多境一智之中復
有多智等更相涉入亦無盡也。】

「二言解釋者至以顯無盡。」

【釋曰上之立義既是大緣起法該攝無窮今此玄
門但於本法之上洞明玄玅展轉難思故言解釋。】

「問何以得知至顯無盡義。」

【釋曰準經立數十十無窮故法無窮而知無盡也。】

「一者同時具足至同時顯現成矣。」

【釋曰則具教等十對同時相應具足圓滿故曰無
有前後此約當門中具也具足一切下明具餘門
此亦釋成總義若唯具當門不成總故然九門具
教等雖同於義各別謂相容門即十皆相容謂教
相容義相容義理相容事相容等若相即門即十
皆相即下例然故曰參而不雜此依海印等者彰

緣起實德之本也玅嚴品云一切法門無盡海同
會一法道場中。】

「二者一多相容至重重無盡故也。」

【釋曰初法二喻三例餘謂此門中約用明相入義
故舒巳一法徧入一切法中即攝一切令入巳內
舒攝同時無有障礙是故鎔融應成六句一或唯
入以一入一切故二或唯攝以一攝一切故三即
入即攝同時無礙故四非入非攝以入即攝故非
入攝即入故非攝五或具前四以是解境故六或
絕前五以是行境故行起解絕故如彼下喻明可
知一事既然餘事皆爾故云餘一一門中等。】

「故此經偈云至功德故能爾。」

【釋曰此是晉經引證一多相容不同之義初句一
入多次句多入一是相容義後二句明不同義仍
示德相若唐經則云以一剎種入一切一切入一
亦無餘體相如本無差別無等無量悉周徧。】

「然此一多至思之可解。」

【釋曰結顯也初結相容仍體下結不同所由下出
因故同體則互徧相資異體則諸緣各異攬此之
因故得一多相容不同也。】

「三者諸法相即至自在無礙成耳。」

【釋曰此上諸義等者指十對法廢巳同他舉體全
是彼一切法而恒攝他同巳令彼一切即是巳體
一多相即混無障礙是相即義以上相入則此彼

互存如兩鏡相照但約力用交徹明耳今此約有
體無體故言廢巳廢巳則巳無體也同他則他有
體也解行境別六句同前一者一即多二者多即
一三者亦一即多亦多即一合上二故此之三句
皆是一多多相即四非一即多非多即一亦由一
多相即互相奪故成俱泯句五或具前四以是解
境竝照明故六義絕前五以是行境言亡慮絕故
下諸門句數準之。】

「若約同體門至悉在初門中也。」

【釋曰克因顯示也即自具足攝一切者謂前一緣
所具多一亦有有體無體之義故亦相即以多一
無體由本一成多即一也本一有體能作多一令
一攝多如一有多空既爾多有一空亦然然此自
下明同體入義謂一緣有力能持多一多一無力
依彼一緣是故一能攝多多便入一一入多攝反
上故相入重重也在初門者總中也。】

華嚴一乘分齊章義苑疏卷第九
