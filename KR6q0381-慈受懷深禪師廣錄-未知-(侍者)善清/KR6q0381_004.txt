











慈受深和尚廣錄卷第四

頌古下
侍者　普紹　錄

舉阿難問迦葉。世尊傳金襴外。別傳何物。迦葉召
阿難。阿難應諾。迦葉云。倒却門前剎竿著。

頭陀飲光。多聞慶喜。合掌擎拳。難兄難弟。一朝狹路
兩相逢。裂轉雙睛無處避。便向門前倒剎竿。丈夫自
有衝天志。

百丈每至陞堂。常有一老人。隨眾聽法。一日參退。
老人不去。丈乃問。立者何人。老人云。某甲非人。於
過去生中迦葉佛時。曾住此山。有僧問。大修行人。
還落因果也無。某甲對云。不落因果。墮野狐中。經

五百生。今請和尚。代一轉語。丈云。你問來。老人云。
大修行底人。還落因果也無。丈云。不昧因果。老人
言下大悟。

不落與不昧。前後百丈語。毫髮若參差。鐵山橫在路。
豈不見。藍田當年人射虎。初時一箭沒其羽。子細看
來元是石。再欲射時射不入。幾乎惧殺李將軍。千古
令人空歎息。

天衣懷和尚。赴池州杉山請。初入院上堂云。二十
年樂慕此山。今日且喜因緣際會。山僧未到此山。
身先到此山。及乎到來。杉山却在山僧身內。

移身換步老天衣。不惜眉毛幾箇知。今日若明當日
事。江南日暖鷓鴣啼。

雲門云。衲僧家須有巴鼻。方識得天下人。如何是
衲僧巴鼻。代云德山。

雲門舌上有龍泉。愛把金針黑處穿。要會衲僧巴鼻
子。一條紅線兩人牽。

昔有一婆。將銀一百兩。請趙州和尚看經一藏。趙
州接得施利。遂下禪床。繞一帀云。傳語婆婆。巳為
看經了。婆聞云。比來請看一藏。為什麼祇看半藏。

走下禪床行一轉。看了如來五千卷。婆子年高眼尚
明。夜深月下穿針線。

梁武帝。請傅大士講經。大士纔登高座。揮桉一下。
便下座。帝愕然。志公問。陛下還會麼。帝云。不會。志
公云。大士講經竟。


大士講經竟。揮案成注脚。一丸療眾病。不假驢駞藥。

趙州問僧。曾到此間否。僧云。曾到。州云。喫茶去。又
問僧。曾到此間否。僧云。不曾到。州云喫茶去。院主
問。和尚曾到也是喫茶去。不曾到也是喫茶去。意
作麼生。州喚院主。主應諾。州云。喫茶去。

曾到喫茶去。未到喫茶去。趙州老禪和。口刮心裏苦。
心裏苦。直至如今無雪處。

張拙秀才。因看千佛名經。問長沙岑和尚。百千諸
佛。祇聞其名。未審。居何國土。岑云。黃鶴樓崔皓題
後。秀才還曾題麼。拙云。不曾題。本云。無事也好題
取一篇。

海水有時終見底。人生到死不知心。秀才若會飜身
句。管取白衣入翰林。

裴相。出鎮死陵。遊開元寺。見壁上繪高僧像。遂問
僧職云。高僧儀相可觀。未審。高僧在甚麼處。于時。
僧職莫知所措。公云。此間有禪僧麼。僧職云。近有
一僧。捨身掃地。身披百衲。恐是。及乎請得來。乃黃
蘗斷際運禪師也。裴相乃舉前話問黃蘗。蘖乃召
相公。公應喏。蘗云。是什麼。相公豁然大悟。

鄷城寶劒沉埋久。一道寒光射斗牛。不是張華辨端
的。只應千古枉淹苗。

溈山一日坐次。仰山從外入來。溈山以兩手握拳。
相交示之。仰山便作女人拜。溈山云。如是如是。

佳人十八正嬌癡。一曲堂前舞柘枝。祇有五郎知雅

態。更無人道柳如眉。

雪峰云。三世諸佛。向火𦦨上。轉大法輪。雲門云。火
𦦨為三世諸佛說法。三世諸佛立地聽。

阿誰踏著雪峰蹤。三世諸佛火燄中。賴有雲門相暖
熱。火屋吹得滿堂紅。

踈山和尚。手握木虵。有僧問。手中是什麼。踈山提
起云。曹家女。

別面不如花有笑。離情難似竹無心。因人說著曹家
女。引得相思病轉深。

龐婆入鹿門寺作齋。維那請疏意回向。龐婆拈梳
子插向髻後曰。回向了也。便出去。

龐婆移轉髻邊梳。一段風流舉世無。萬事但將公道
斷。維那不用筆頭書。

靈山□□□□□□□□□入定佛勑文殊□□
□□□□□□□彈指一下女子□□□□□□
□□□□□王梵天撲下來□□□□□□□□
□□一人文殊出此□□□□□□□□□□億
文殊亦出不□□□□□□□□能出此定語未
竟□□□□□□□□□出定網明繞女子□□
□□□□□□□□□□□□云。文殊是七佛之
師。為什麼出女子定不得。網明為什麼却出得。

長江輥底浪如銀。秋日白蘋紅蓼新。莫恠扁舟難到
岸。行舡由在把梢人。

百丈再參馬祖。祖舉拂子。丈云即此用離此用。祖

掛拂子於舊處。□□□□祖云。你巳後開兩片皮
將何為人。丈取拂子堅起。祖云即此用離此用。丈
掛拂子於舊處。□□□黃蘗云。我當時被馬祖一
喝。直得三日聖聾。

父子相逢臭味同。龍泉寶劒再磨礱。要明馬祖當年
喝。大地山河盡耳聾。

疎山和尚問僧。什麼處來。僧云。嶺南來。山云。曾到
雪峰麼。僧云。曾到。山云。我巳前到時是事不足。如
今作麼生。僧云。如今足。云粥足飯足。僧無語。雲門
代云。粥足。

一條官路坦然平。無限遊人取次行。莫謂地平無險
處。須知平地有深坑。

僧問雲門和尚。達磨面壁。意旨如何。師曰念七。又
僧問南泉。達磨面壁。意旨如何。泉云。天寒無被蓋。

一人會上竿。一人會穿井。伎倆雖不同。總是一般病。
若人識得這般病。衲僧鼻孔都穿盡。

夾山初住潤州京口鶴林寺。道吾到。遇上堂。僧問。
如何是法身。夾山云。法身無相。僧云。如何是法眼。
夾山云。法眼無瑕。道吾不覺失笑。夾山下座。請道
吾。問云。適來祗對這僧話。必有不是處。望上座慈
悲指示。道吾云。某甲終不說。請往秀州華亭。見舡
子和尚。舡子纔見夾山。便問。大德住在甚寺。夾山
云。寺則不住。住則不似。舡子云。汝道不似。不似箇
甚麼。夾山云。不是目前法。舡子云。甚處學得來。夾

山云。非耳目之所到。舡子云。一句合頭語。萬劫繫
驢橛。垂絲千尺。意在深潭。離鈎三寸。子何不道。夾
山擬開口。舡子便打落水。纔擬出。舡子又云。道道。
夾山擬開口。舡子又打。夾山豁然大悟。乃點頭三
下。舡子云。竿頭絲線從君弄。不犯清波意自殊。夾
山云。拋綸擲釣。師意如何。舡子云。絲懸淥水浮。定
有無之意。速道速道。夾山云。語帶玄而無路。舌頭
談而不談。舡子云。釣盡江波金鱗始遇。夾山乃揜
耳。舡子云。如是如是。

法身無相。法眼無瑕。因風吹火。借水獻花。絲毫不立。
萬別千差。但看來年三二月。銜泥鷰子入人家。

鏡清問僧。門外什麼聲。僧云。簷頭雨滴聲。清云。眾
生顛倒。迷已逐物。

簷頭雨滴。堦前地濕。法法現成。人信不刃。更問如何。
長江水急。

僧問洞山。如何是佛。山云。麻三斤。

洞山麻三斤。斤兩不謾人。語稀難問事。㒵古易傳神。

雲門一日般柴次。見僧拋下一片柴云。一大藏教。
祇說這箇。玄沙云。一大藏教。不說這箇。

處處綠楊堪繫馬。家家門道透長安。一條大路平如
掌。自是時人措足難。

僧問婆子。臺山路向甚麼處去。婆云。驀直去。僧纔
行。婆云。好箇阿師。又恁麼去。前後凡問。皆如此答。
僧舉似趙州。州云。待我為你勘破這老婆。遂往問

臺山路向甚處去。婆云驀直去。州纔行。婆云。好箇
阿師。又恁麼去。州回。舉似大眾云。我為你勘破這
老婆了也。老宿拈云。什麼處是勘破處。

驀直去驀直去。草鞋跟斷人無數。唱歌須是帝鄉人。
一箇拍兮一箇舞。舞得徹勿多般。趙州婆子特用瞞。
今古五臺山下路。長松短檜聳雲端。

馬祖。與百丈西堂南泉翫月次。馬祖問百丈。正當
恁麼時如何丈對云。正好供養。又問西堂。正好修
行。南泉拂袖便行。馬祖云。經入藏。禪歸海。唯有普
願。獨超物外。

馬祖捧出菱花鏡。王老親拈白玉槌。一擊當陽令瓦
碎。此心能有幾人知。幾人知。兩箇分明是赤眉。風前
月下揚家醜。笑倒靈山老古錐。

趙州訪一庵主。便云。有麼有麼。庵主竪起拳頭。州
云。水淺不是泊舡處。便出。又訪一庵主。亦云。有麼
有麼。庵主又竪起拳頭。州云。能縱能奪。能殺能活。
禮拜而去。

上庵竪起拳頭。趙州左眼半斤。下庵竪起拳頭。趙州
右眼八兩。君看陜府鐵牛。何似嘉州大像。若謂總沒
誵訛。露柱燈籠合掌。

僧問雲門和尚。如何是超佛越祖之談。雲門云。餬
餅。

雲門一枚餬餅。天下衲僧咬嚼。若非鐵作牙關。往往
完圝吞却。吞時易吐時難。莫道從來麵一般。踏看韶

陽關捩子。方能平地起波瀾。

趙州一日在方丈內間。沙彌唱參。向侍者云。教伊
去。侍者纔教去。沙彌便珍重。州向傍僧云。沙彌得
入門。侍者在門外。

趙州門戶。都無關鎻。侍者麤心。當頭蹉過。靈利沙彌。
珍重便行。師云。這裏下一轉語。有麼。良久無人應。師
云。夜深歸堂向火。

僧問趙州。如何是祖師西來意。州云。庭前栢樹子。

趙州庭前栢。何似門外柳。大盡三十日。小盡二十九。
更問事如何。合却□生口。

僧問雲門。如何是透法身句。門云。北斗裏藏身。

北斗藏身□。擬議即差訛。鑽天新鷂子。不戀舊時□。

雲門有時云。燈籠是你自已。把鉢盂噇飯。不是你
自已。有僧問。飯是自已時如何。門云。這野狐精。三
家村裏漢。門却云來來。□是你道飯是自已。僧云
是。門云。驢年夢□三家村裏漢。

終朝噇飯費工夫。不識燈籠是鉢盂。多少三家村裏
漢。忙忙樹上捉鮎魚。

僧問讓和尚。如鏡鑄像。像成後。光歸何處。讓云。如
大德未出家時。相狀向什麼處去。僧成後為什麼
不鑑照。讓云。雖□□□□□□。

髑髏裏眼見猶在。枯木中龍聲更狂。打破虗空光境
盡。箇中別有好商量。

師拈香云。憶昔去年春。正當此時節。雙拳打破太虗

空。無限家風渾漏泄。人中獅子喪全成。月裏麒麟鬪
角折。鬪角折。金剛正眼難磨滅。千古令人誦不休。吹
散紅爐一點雲。

師復召大眾云。莫恠家未破。破家人未大。一母生兒
幾百般。誰知淨照禪師家業。到資福掃土而盡。然雖
如是。開口喫飯。舉手穿衣。門裏出身。未是好手。平地
上建立生涯。虗空裏揑成活計。身裏出門。始是丈夫。
恁麼說話。孰是知音。子細推勘將來。大似外揚家醜。
取笑於人。眾中莫有東家人死。西家助哀底麼。若無。
山僧不免自哭去也。師以手掩面。哭云。蒼天蒼天。

忌辰拈香。一言道合。水乳和同。三處相從。師資契會。
他家拳拳攣攣處。資福盡知。資福跛跛挈挈處。他家
總見。有時千尋海底。把手共行。有時百尺竿頭。翻身
直下。覷得見他底。誠謂沒齒難忘。覷不見他底。至今
猶懷憤氣。山僧懷抱自分明。心無負人處。所以每至
忌辰。不免為他設箇供子。燒一炷香。雖然世諦未忘。
且要大家鈍置。遂顧示大眾云。燒香設供。諸人共知。
且道。心不負人底句。作麼生道。良久云。一回飲水一
回噎。本自無情似有情。欲會箇中端的意。木雞啼作
兩般聲。

忌辰拈香。箇事相承八百年。實無一法與人傳。今朝
欲報無傳底。聊爇金鑪一炷煙。復云。便恁麼燒却。意
亦未明。記得洞山和尚。一日為雲巖晟禪師作齋。有
僧問。和尚當時在雲巖。得何指示。山云。我雖在彼。不

蒙他指示。僧云。既不蒙他指示。因何却為他作齋。山
云。爭敢違背他。僧云。和尚昔年發足在南泉。何故却
承嗣雲巖。山云。我不重先師道德佛法。只重他不為
我說破。僧云。未審肯他不肯他。山云。半肯半不肯。僧
云。何不全肯。山云。我若全肯。則辜負先師。師云。洞山
老子。大似事不前思。徒勞後悔。鼻孔既落他人手。說
什麼半肯與全肯。說破不說破。大丈夫。直須一刀兩
段。恩酬分明。然雖如是。也有一句子。今日對這老□
道破。良久云。誰知老□千年腹。間有明珠徑十圓。

登雲從禪師入龕

師以手拍龕云。大眾。古佛也恁麼去。今佛也恁麼去。
登雲禪師也恁麼去。何物不敗壞。是誰長堅固。諸人
還知登雲去處也無。若知得。焦山一眾。與登雲同入
涅槃。其或未然。有眼石人齊下淚。無言童子暗嗟噓。

登雲從禪師下火

師舉起火把云。還知這老子平生行履處麼。慧日峯
前。露出千生面目。石公山下。曾橫一葉慈航。調古神
清風自高。㒵顇骨剛人不顧。昔年拂袖。五湖風月與
誰爭。今日重來。自是不歸歸便得。方喜収綸罷釣。高
臥西庵。豈期葉落歸根。藏身北斗。恁麼恁麼即是。不
恁麼不恁麼即難。鐵牛倒跨上須彌。玉笛橫吹喧碧
落。這般伎倆。作者方知。剔起眉毛。請高著眼。今日為
登雲老子。說箇光前絕後底末後句。遂將火把。遶龕
行一匝云。恁麼若喚作火。又似髑髏前見鬼。若不喚

作火。又是露柱後瞞人。且道。畢竟如何。師微笑云。誰
人知此意。令我憶登雲。

因勝澄禪師下火

這老子。斗時枯槁。不近人情。四海獨孤標。一身無伴
侶。雖則兩提祖印。實無一法與人。閨門端坐冷啾啾。
夜靜獨為鬼神說。任你傍人惡發。我心終未和同。□
時開眼對青山。自笑滿頭生白髮。不知他者。將為與
時寡合。知他者。唯有焦山。不能更結世間緣。一等要
行那畔路。且道。如何是那畔路。良久云。推倒巖前無
影樹。要須火裏解飜身。

諸禪人下火

初秋夏末時。衲僧多欲去。不搭陳梢舡。便行泗州路。
橫擔拄杖氣如雲。萬水千山都不顧。昨日通川方上
入。隨例茫茫把不住。把不住。為君說箇臨歧句。枯木
巖前差路多。別起眉毛著眼覷。

一身恍若風中燭。百歲端如水上漚。未到衲僧平穩
處。臨行那得不生愁。欲得不生愁麼。閑時做却忙時
事。

看看。雲凝大野。雪積長郊。時人迷尋徑之蹤。這僧有
衝霄之路。休說普賢境界。須知一色無差。諸人還知
這僧與普賢菩薩。向銀色世界裏。縱橫自在麼。此時
若不尋蹤跡。便向峨嵋也不逢。

浮生岸樹井藤。畢竟終歸敗壞。這僧撩起便行。也是
平生慶快。著上沒底芒鞋。拋下這箇皮袋。且道。律上

人。拋下這箇皮袋了。向什麼處去。貧來始覺錢堪使。
醒後方知酒悞人。

茶□壇□火猶在。延壽堂中人又終。方言□身渾□
□。□□□同一夢中。是知三世諸佛亦是夢。六代祖
師亦是夢。這僧做夢了也。敢問諸人。且道。夢見箇什
麼。良久云。三十四年如轉掌。錢塘歸夢此時休。

水無變□。地水分遶。百物不堅。一靈何往。若謂本無
生死。也是座主家風。更言不屬去來。未是衲僧境界。
畢竟作麼生商量。良久云。不許夜行。投明須到。

此一段事。自古及今。何人能免。若也未曾踏著祖師
□□。設使辭如旺露。辯若傾珠。鼻孔遼天。氣衝牛斗。
到□□□□如斯無你走透處。為什麼如此。多虗不
如少實。

行者下火

汝幼入空門。方年二十五。鬚髮尚未除。幻身今日去。
脫下布直裰。休問溫州路。大眾且道。既不問溫州路。
向什麼處去。有佛處不得住。無佛處急走過。

田六娘子下火

師拈起火把云。還見麼。浮生三十二春秋。方始修行
肯轉頭。底事又隨雲雨去。煙波江上使人愁。休休休。
不用愁。聚散還同水上漚。直饒壽得三十歲。不免輸
他這一籌。田六娘子。十一月三十日。輸他這一籌了
也。還有人相救得麼。借你光明一炬火。照破從前五
障身。


丁忠訓妻與女同下火

二十餘年寄此間。蓋蕪塵土翳朱顏。今朝子母應相
賀。且喜春來返故關。復召大眾云。白骨兩函。紅𦦨一
炬。將化為灰。作麼生說箇返故關底道理。良久云。野
火燒不盡。春風吹又生。

魏先生下火

嗚呼魏大和。為人性純厚。雖居陋巷中。簞瓢甘自守。
聚學訓童蒙。束脩粗糊口。歲晚好吾宗。悟世非長久。
臨行囑妻子。叮嚀誡諸後。不學老莊周。說葬成虗謬。
不學襄陽翁。與女爭先後。先生之意不如斯。欲効禪
家破諸有。四眾雲臻。柴薪巳就。雖然父子至親。到此
如何可救。不須救。生前巳付山僧手。一枝紅𦦨贈君
行。看取神龜火裏走。

周秘校下火

大眾。漚生漚滅。蓋是尋常。石火電光。豈能長久。奈緣
芝蘭未產。忽爾玉樹沉輝。縱饒百千才俊。無量聦明。
到這裏一點也使不著。即今還有為他著力底麼。一
枝丹桂煙霄後。決戰文章到此休。

登雲從禪師掩土

師以手握土云。此是登雲禪師収因結果處。復顧示
云。莫問青囊與紫囊。箇中風水十分強。青龍東去雲
頭轉。白虎西來山脚長。江月松風皆舊物。綠苔芳草
盡吾鄉。瑠璃殿上無知識。木馬泥牛暗斷膓。不問湘
南潭北。休論坎短离長。即今要見箇無縫罅底麼。良

久云。白骨巳埋三尺土。青秋空遶萬重山。

長靈卓禪師掩土

以手握土云。這老子。平生苦澁。惡嫌黃蘗老婆心。末
後風流。唱箇雲門臈月曲。直得全身放下。披毛戴角
總無妨。擺手便行。金鎻玄關留不住。莫問借胎得妙。
且看轉位翻身。嘶風木馬杳無蹤。入海泥牛消息盡。
嗚呼長靈禪師。一提祖印。三坐道場。行解相應。語意
俱到。虗空面目。不許商量。生鐵脊梁。一生打硬。今則
煙消火滅。雲散月圓。謾留白骨瘞荒郊。誰會長靈元
不死。諸人者且道。如何說得箇不死底道理。若也明
得。不妨好箇因緣。其或未然。不免土上加泥去也。還
見麼。野鳥閑花無淚落。長松短檜有悲風。

諸禪人散灰

言公心地最精專。曾學焦山一味禪。今日滿盆盛白
骨。翻身重上謝郎舡。言大師。記得舊時事麼。側耳聽
云。舊時入室。貧道曾問他。清虗之理。畢竟無身。你這
皮袋子。自何而得。雖則當時無語。如今正好參詳。一
切眾生。只被箇皮袋子礙却。所以道不得。言大師。前
日以打併這皮袋子了也。諸人如今還道得麼。若也
道得。言公大師。今日切不浪施。其或未然。托起灰云。
不入驚人浪。難逢稱意魚。

俗壽五十有三。出家一十八夏。平生行脚游方。多在
鹽城興化。最好不曾參禪。免見鑽龜打瓦。今朝子細
看來。也好一場詰覇。才公才公莫要怕。焦山布施你

一轉古人話。淨躶躶赤洒洒。南北東西沒可把。忽然
撞著閻羅王。拈起拂子驀口打。

迢迢萬里別西川。要學諸方五味禪。昨日焦山山下
死。劒門關上月重圓。既是焦山山下死。因什麼却向
劍門關上月重圓。究竟光明終一體。任他寒影落千
江。

衲僧纔遇丙丁村。便作霜花骨一盆。火後始知梁不
壞。飜身跳出是非門。法嚴上座。今日被他跳過了也。
如今水步頭相別。諸人將什麼送他。遂敲盆云。嚴兄
嚴兄。善為道路。從今換骨洗腸。更莫和泥合土。熟處
放教生。生處不要住。揚子江頭浪拍天。莫教濕却娘
生袴。

宣州隆上人。叢林遊歷徧。一入焦山門。便下延壽院。
終朝何轆轆。喫藥都無驗。火後一莖茆。眾人皆總見。
隆上座。你還見這一莖茆麼。師遂作聽勢云。見麼。你
既見。還得自由麼。又作聽勢云。更望和尚慈悲指示。
你既得自由。更指示什麼。禪和子不知。將謂焦山長
老。水步頭青天白日鬼語。遂拈起骨盆云。火後既能
燒不壞。更須入水見長人。

慈受深和尚廣錄卷第四(終)