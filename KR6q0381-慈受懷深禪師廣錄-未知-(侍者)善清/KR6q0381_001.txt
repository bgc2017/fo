











No. 1451-A
 慈受深和尚語錄序
右朝散郎充徽猷閣待制提舉江州
太平觀賜紫金魚袋　　韓駒　敘

古之教者。未始不以文字。至梁達磨。始不立文字。以
教其徒。然謂之不立。則文字巳彰。而況其餘乎。自達
磨以來。凡為人師者。其徒往往私記其說。謂之語錄。
蓋今禪說之在天下。無慮數千萬言。又安在其為不
立哉。若知文字性空。說本無說。則雖數千萬言。猶為
不立也。

慈受老人。始居資福。退而菴于蔣山之崦。累
年。名益有聞。由是六遷法席。三奉
天子之命。所至。學者歸之。其平生所說法具足矣。有
能聽之。如樹林水鳥。則人得以悟入。其功不細。稍尋
繹之。則豈獨說法者之過。為之敘者。與有罪焉。紹興
三年。十一月旦日。


慈受深和尚廣錄目次


  
  * 卷第一
  
  * 序
  * 資福禪寺語錄
  * 焦山禪寺語錄
  * 慧林禪寺語錄
  * 卷第二
  
  * 偈讚
  * 卷第三
  
  * 序
  * 慧林禪寺陞堂頌古上
  * 卷第四
  
  * 頌古下


慈受深和尚廣錄目次(終)

慈受深和尚廣錄卷第一


慈受深和尚資福語錄
侍者　善清　編

師於政和三年。八月初十日。在長蘆受請。拈起帖云。
不奈諸人苦再三。薄緣終是自多慚。曉猿夜鶴應相
笑。特地伸頭入閙籃。

便度帖。與維那。

師於祖照禪師
手中。接得法衣云。雞足收藏之後。雲鎖千峯。曹溪分
付巳來。聲傳萬古。若非宗門苗裔。祖室兒孫。誰敢承
當地底。遂展開云。不圖特地光華。且要毛色有異。

披
法衣了。師顧示大眾云。要見拆半破三。唱九作十。須
向高高處。與諸人相見。

師遂陞座云。塵埋古鏡久偷
安。匿耀潛輝度歲寒。今日光明藏不得。虗堂高掛任
君看。莫有分妍別醜底麼。便請出來鑑照。

僧問。師今
巳受儀真請。末頭一句若為宣。師云劄。進云。一字流
通。千車同轍。師云。曹溪路上少人行。進云。須知雲水
難藏。自有龍神推出。師云。老僧不知。僧問。昔日北禪
請不去。今朝資福便承當。為復是因緣有地。為復是
時節使然。師云。流水下山。方圓任器。進云。有心用處
還應錯。無意求時却自然。師云。有心無心都未是。

師乃云。開頂門正眼。照古照今。放腦後神光。無內無

外。若是箇中人。於照處不留情。光中常獨露。問處似
箭鋒相拄。答處如膠漆相投。拈出向上鉗鎚。拽出金
剛寶劒。正當恁麼時。還有相見麼。不見趙州云。有佛
處不得住。無佛處急走過。三千里外。逢人不得錯舉。
既然如是。因什麼到者裏。三間茅屋。一請便行。良久
云。劒為不平離寶匣。藥因投病出金缾。

師在長蘆辭眾。僧問。師今欲入紅塵去。臨岐相別意
如何。師云。黃葉紛紛古路頭。進云。自慚多逆順。不得
從師行。師云。著上芒鞋未是遲。進云。特把一聲歸去
笛。夜深吹過汨羅江。師云。又却恁麼去也　師乃云。
一動一靜。似野鶴之翱翔。或卷或舒。如浮雲之聚散。
休分南北。豈有去來。道人之心。亦復如是。若恁麼也。
便乃紅塵閙市。虎穴魔宮。觸處皆渠。無往不利。青山
綠水。頗稱幽情。紅蓼白蘋。頓光行色。便請。輕帆高挂。
短槳頻搖。一句臨岐。不勝珍重。

師於八月十七日入院。便歸方丈。踞座云。摩竭當年
獨掩關。銀山鐵壁莫追攀。如今大施門開也。魔佛休
分聽往還。

遂鳴鼓陞座。

僧問。遠別碧蘆江岸。巳屆白
沙道場。如何是不動尊。師云。一時坐斷。進云。風行草
偃去也。師云。看取令行。進云。作家宗師。出世太晚。師
云。鞏縣茶瓶　師乃呵呵大笑云。數間茅屋不堪憂。
底事來為粥飯頭。賴有劫初鈴子在。隨貧隨富自風
流。只如劫初鈴子。如何樣度。作何音響。遂將拄杖。卓
一下云。輕輕一振動乾坤。


上堂。僧問。牛頭未見四祖時如何。師云。打鼓弄猢猻。
進云。見後如何。師云。鼓破猢猻走。

續有僧問。鼓破猢
猻走。意旨如何。師云。伎倆俱休。進云。不因一事。不長
一智也。師云。汝休未得　師乃云。未得入門者。時中
須有交涉。巳得入門者。却要無交涉。巳得入門者有
交涉。如龜負圖。自取喪身之兆。未得入門者無交涉。
似捨父逃走。無有到家之期。然後有交涉。却要無交
涉。無交涉中。却要有交涉。直饒到者般田地。正是門
裏出身。須知身裏出門。且道。身裏出門一句。作麼生
道。曾被佳人和淚罵。至今羞見雨中華。

重陽上堂云。年年此日是重陽。籬菊如聞去歲香。莫
笑枝條太枯槁。從今別有好商量。會麼。巳得真人好
消息。且道。是什麼消息。新米麻餈滋味好。那堪喫處
著沙糖。

上堂。卓拄杖一下云。資福一著。商量即錯。明眼衲僧。
無繩自縛。又卓一下云。資福一竅。最玄最妙。直下會
得。教儞冷笑。

上堂云。有問有答周遮。無言無說話墮。直饒頑石點
頭。爭似歸堂向火。

因雪上堂云。失却欄中白象兒。臨風笑倒老峨嵋。街
頭措大無精鑒。一夜燈前賦雪詩。貧道也與儞一箇
對囑。良久云。橋橫銀螮蝀。石臥玉麒麟。

上堂。僧問。至理一言。轉凡成聖。學人上來。請師一接
師垂一足。僧云。學人便恁麼去時如何。師收足。僧禮

拜云。大眾霑恩。學人禮謝。師便下座。歸方丈。

上堂。舉德山示眾云。釋迦老子。是臭臊胡。文殊普賢。
是擔屎漢。等妙二覺。是客作兒。聲聞緣覺。是守墳墓
鬼。一大藏教。是拭不淨故紙。雲門云。讚佛讚法。須是
德山。資福即不然。德山謗佛謗法。墮在十八重地獄
底。項帶鐵枷。身臥鐵牀。飢吞鐵丸。渴飲銅汁。因什麼
如此。只為伊略無些子佛法身心。資福恁麼道。還有
佛法身心麼。且道。有佛法身心好。無佛法身心好。莫
將閑話為閑話。往往事從閑話生。久立珍重。

上堂云。春風掃盡庭前雪。暖日催開枝上花。物物頭
頭皆漏泄。莫教心地亂如麻。人人是佛。眾生日用不
知。各各圓成。誰解回光返照。只為情生智隔。想變體
殊。不能直下承當。往往當面蹉過。不見僧問法眼。慧
超咨和尚。如何是佛。眼云。汝是慧超。師云。者箇說話。
須是箇一刀兩段底漢。始得。其或擬議思量。便見千
山萬水。

上堂云。若論此事。如摩醯首羅三目。又如圓伊三點。
一隻眼纖毫不挂。一隻眼萬像頓彰。一隻眼真俗混
同。衲僧家。到者裏。更須別具一隻正眼。始得。還相委
悉麼。銅頭鐵額莫商量。

上元節上堂云。衲僧不用看他燈。自有從前一盞明。
壞衲蒙頭面壁坐。靈光射破鐵圍城。

上堂云。萬劫輪回妄想在。一心纔歇死生休。佛魔是
甚閑家具。撒手懸崖得自由。且道。自由一句。作麼生

道。自小持齋今巳老。見人無力下禪床。

上堂云。一法若有。毗盧墮在凡夫。萬法若無。普賢失
其境界。若得有無都盡。凡聖混同。南泉不用喚如如。
趙州不在明白裏。譬如洪爐猛焰。豈分釵釧缾盤。明
鏡當臺。休問青黃赤白。正當恁麼時。且道。有照有用。
能殺能活一句。作麼生道。良久云。墻壁有耳。

上堂云。學道做工夫。正如人鑿井。一日見泉源。平生
用不盡。且道。受用不盡一句。作麼生道。一滴普霑沙
界潤。十方休聽轆轤聲。

上堂云。仲春天氣喜初晴。燕語彫梁有好聲。會得玄
沙當日意。便能日午打三更。卓拄杖一下云。活鱍鱍
地。非常伶利。德山覰著骨毛寒。不用南山尋鱉鼻。

上堂。僧問。什麼人不被無常吞。師云。只恐他無下口
處。僧云。恁麼則一念通玄箭。三尸鬼失姧也。師云。汝
有一念。定被他吞了。僧云。無一念時如何。師云。捉著
闍梨也　師乃云。漚生漚滅幾千回。只為金剛眼不
開。一日愛河波浪息。始知無去亦無來。汝等諸人。波
浪息也未。金剛正眼開也未。此眼若開。照了萬法。如
夢如幻。當知此身。如影如響。坐斷千聖路頭。不落祖
師階級。亦無人亦無佛。大千沙界海中漚。一切聖賢
如電拂。咄。

上堂。舉玄沙和尚。指燈籠問僧。我喚者箇。作燈籠。儞
喚作什麼。僧云。某甲亦喚作燈籠。沙云。盡大唐國內。
未有一人會佛法。

師云。不知。會佛法底人。喚燈籠作

什麼。

上堂。舉大慈寰中禪師示眾云。老僧不解答話。只是
識病。時有僧出。慈便歸方丈。

師云。大慈酌然識病。只
是無藥。

上堂。舉趙州問南泉。知有底人。向什麼處去。泉云。向
山下作一頭水牯牛去。州云。謝師指示。泉云。昨夜三
更月到窻。師云。南泉搖頭。趙州擺尾。子細看來。二俱
失利。

病起上堂。僧問。昔日維摩在病。蓋為群生。今朝和尚
不安。當為何事。師云。今日遭人檢點。僧云。和尚有病。
眾人盡知。眾人有病。如何醫得。師云。闍梨宜喫薑附
湯。僧云。劒為不平離寶匣。藥因投病出金瓶。師云。儞
道。佛病祖病。相去多少。僧云。一筆勾下。師云。蒼天中
更添冤苦　師乃云。病瘳鶴骨瘦稜稜。說妙談玄總
不能。賴有同行木上座。是渠強健更惺惺。遂拈拄杖。
卓一下云。儞既惺惺。請為大眾。說一上禪。擲下拄杖。
便歸方丈。

解夏上堂云。天下叢林。今朝解制。多少衲僧。重添意
氣。布袋頭既巳放開。草鞋錢各須自備。萬里無寸草
處。薦取洞山家風。三十棒責情要。會取雲門關棙。且
道資福意。在什麼處。良久云。逢人不得錯舉。

上堂。僧問。雲門道。十五日巳前。即不問。十五日巳後。
道將一句來。未審古人意旨如何。師云。今日十七。僧
云。日出東方。夜落西也。師云。且信一半。僧云。十五日

巳後如何。師云。分身兩處看。僧云。恁麼則人從陳州
來。却向許州去也。師云。識甚好惡　師乃云。古人貧
不及。今人富太過。唯有慈受叟。家風不恁麼。有油便
點燈。有炭便向火。無油無炭時。大家黑處坐。坐得骨
臀痛。長伸兩脚臥。天明起來喫粥。說甚迷逢達磨。

師到長蘆。眾請陞座。僧問。十江岸上。古佛場中。二老
相逢。合談何事。師云。六耳不同謀。進云。祥煙生座席。
瑞氣起庭除。師云。好事不如無。進云。可謂知音知後
更誰知。何必清風動天地。師云。獨有闍梨未相識。進
云。從來鼻孔遼天。不受他人澆潑。師云裂轉。進云。久
聞資福有此機要。師云。特地一場愁。進云。大眾證明。
學人禮謝　師乃云。道在何曾有間然。休分城市與
林泉。重來問法棲禪處。依舊清風滿目前。信知法無
固必亦隨緣。在山林則一事不為。入塵勞則萬機俱
掃。一動一靜。無非真淨界中。或去或來。盡是菩提場
內。如拳作掌。開合有時。似水生波。起滅無定。是以長
蘆唱起雲門曲。資福和起德山歌。拍拍無私。頭頭有
據。更不談玄說妙。抑古揚今。自然水乳和同。休問溪
山各異。然雖如是。忽若有箇氣不平底。出來。高聲喝
云。不會為客。吵噪叢林。又教資福如何祗對。良久云。
洎合停囚長智。

冬至上堂云。今朝一陽生。明日便數九。張三依舊肥。
李四從來瘠。喫盡天下藥。舊病依前有。用盡自家心。
笑破他人口。為什麼如此。花根本艶。虎體元斑。


上堂云。一夜飜空大雪。玉殿銀樓皎潔。曉來庭際無
人。莫道山僧不說。雖然如是賺殺人。

歲旦上堂云。東風吹盡曉天雲。大地山河總變春。不
用當門書大吉。箇中無鬼亦無神。

上堂。舉僧問雲門。久雨不晴時如何。門云。劄。有人問
資福。久雨不晴時如何。山僧祗對他道。收。雲門劄。資
福收。一擒一縱。各有來由。昨夜春風吹樹尾。曉來紅
日上雲頭。飜笑雙林傅大士。却道橋流水不流。

上元節上堂云。夜來燈燭鬬熒煌。多少眾生徹曉忙。
究竟不知燈是火。昧却靈臺一點光。還有回光返照
底麼。歸堂喫茶去。

上堂云。今朝喫粥太晚。徐六街頭擔板。只知打鼓陞
堂。不覺又是喫飯。喫粥了喫飯。喫飯了喫粥。清風月
下守株人。凉兔漸遙春草綠。

上堂。舉雲居齊禪師問僧。從什麼處來。僧云。堂中來。
齊云。何得妄語。僧無對。

師云。者僧是小妄語。雲居是
大妄語。

上堂。舉魯祖。凡見僧來。便面壁。梁山有偈云。魯祖三
昧最省力。纔見僧來便面壁。若是知機達道人。自然
當下便心息。

僧又請益瑯瑘廣照。照云。祖師面壁播
諸方。多少衲僧謾度量。最好晚來江上望。數枝寒栢
倚斜陽。

師云。資福不是雌黃古人。只圖大家知有。魯
祖面壁。詞窮理寡。廣照梁山。見蛇先怕。若問慈受。劈
脊便打。


佛鑑禪師。退智海。過資福。師上堂云。太平山下曾相
見。撫掌呵呵笑臉開。莫怪嘉聲騰萬口。杖藜方自日
邊來。下座後。拜請禪師。為四眾。說幾句子。東京城裏
話。

旦日上堂云。金輪御世乾坤永。玉燭調時宇宙明。桃
李無言春爛熳。不知何以報昇平。

上堂。舉趙州坐次。侍者報云。大王來也。州下繩床云。
大王萬福。侍者云未在。州云。又道來也。

師云。一等是
蘿蔔頭禪。纔落趙州手裏。不妨好滋味。

上堂云。有處不是有。敲禪床數下云。喚作無得麼。無
處不是無。竪起拂子云。喚作有得麼。有無不是處。佛
祖沈蹤。馨香滿道途。是處填溝塞壑。明眼漢。試撿點
看。

上堂。舉陸大夫問南泉。弟子家中。缾內養一鵝兒。邇
來漸大。欲出此鵝。又不得打破缾。又不得損却鵝兒。
未審和尚。有方便。泉召大夫。大夫應諾。泉云。出了也。
師云。南泉鼻孔。在陸大夫手裏了也。當時纔見他恁
麼問。但向他道。儞肚裏。有許多計較。又云。佛法不是
者箇道理。

上堂。舉溈山道。自小牧一頭水牯牛。擬向溪東放。不
免食他國王水草。擬向溪西放。不免食他國王水草。
不如隨分納些些。師云。溈山大似野老不知堯舜力。
耕田鑿井過餘生。殊不知。人人分上。牧一頭水牯牛。
十二時行履底。是國王田地。飲啖底。是國王水草。從

來頭角崢嶸。況是毛色有異。諸人還識得也未。若也
識得。無恩不報。無法不通。其或未然。東西南北休分
別。盡在吾皇一化中。

上堂云。古人道。忍忍。三世冤家從此盡。饒饒。萬禍千
殃從此消。默默。無上菩提從此出。

師云。會得此三種
了。好箇不快活漢。山僧祇是得人一牛。還他一馬。潑
水相唾。插觜廝罵。卓拄杖一下云。平出平出。

上堂云。流注真常幾萬回。虗空無去亦無來。箇中何
地容生死。打破當堂明鏡臺。

上堂云。天面鴈橫七八點。海門日上兩三竿。祖師心
印分明在。自是時人不解看。直饒看得。也是方木逗
圓孔。

上堂。舉紫胡半夜在僧堂中。呌捉賊捉賊。眾僧驚起。
有一僧。被胡捉住云。捉得也。捉得也。僧連聲呌。不是。
我。胡云。是即是。只是儞不肯承當。

師云。紫胡也是按
牛頭喫草。

上堂云。心境頓消融。方明色與空。欲識本來體。青山
白雲中。

師云。龍濟和尚恁麼道。拋砂撤土。向後人眼
裏。直至而今。玄黃不辯。山僧今日為諸人。金鎞刮膜。
整頓雙睛。令他箇箇。別開頂門一隻眼。心境頓消融。
方明色與空。欲識本來體。遂竪起拂子。良久云。海裏
使風山上船。

上堂。舉雲門云。有三種人。一人因說得悟。一人因喚
得悟。一人聞舉便迴去。且道。聞舉便迴去。意作麼生。

好與三十棒。

師云。雲門大似見兔放鷹。

大雪上堂云。四維上下白漫漫。玉殿瓊樓正好看。任
是黑風吹海立。渠儂門戶不相干。曹溪路上。絕蹤絕
跡。少室巖前。滴水滴凍。鹽官扇子。拈放一邊。趙州布
衫。略無暖氣。正當恁麼時。如何是寒暑不侵底句。石
女解栽無影樹。木人能種火中蓮。

歲旦上堂云。時人皆拜歲。山僧不賀年。孟春猶寒在。
日月幾曾遷。去年今日後。今日去年前。新舊不同者。
誰後復誰先。

師云。大小龍濟山主。被一箇舊歲新年
礙却。說得許多道理。終未免黏脣污齒。慈受叟即不
然。時人皆拜歲。山僧也賀年。光明一點在。從聽二輪
遷。順俗高叉手。和光小說禪。箇中如會得。佛祖本無
傳。

退院辭眾。上堂云。三年住此空花相。今日歸歟水月
同。去住不須論彼此。人生萬事轉頭空。修習空花萬
行。宴坐水月道場。降伏鏡裏魔軍。成就夢中佛事。是
知。三世諸佛說夢。六代祖師說夢。天下老和尚說夢。
今朝資福說夢。說此一夢。三年零七箇月。其間有利
根者。輕輕喚著。便乃回頭。有根性暗鈍者。至今猶在
夢中。山僧有箇驚瞌睡底句。臨行不免傾膓倒腹。盡
為諸人道却。照顧鼻孔乍遠。伏惟珍重。

慈受深和尚焦山語錄
侍者　善隨　編

師於政和七年。九月初六日。在蔣山受請。拈起　敕

黃云。九重天上官家敕。喚起西菴瞌睡人。為瑞為祥
人莫問。金毛師子玉麒麟。恁麼會得。便使山林增秀
氣。泉石長清輝。其或未然。却請維那高宣一遍。

宣敕
罷。師陞座。

僧問。避喧求靜。處世未有其方。再起西菴。
如何是為人一句。師云。倚天靈刃照人寒。進云。恁麼
則青山藏不得。明月却相容。師云。知心有幾人。進云。
好酒無深巷。釅醋足人沽。師云。噇酒糟漢。

師乃云。法無凝滯。去來本體皆如。道亦隨緣。溪山何
曾有間。須知。住中無住而却住。行時不行而却行。開
門方喜冷啾啾。平地忽然閙浩浩。如拳作掌。開合有
時。似水生波。動靜無定。且道。不涉去來底。是什麼人。
月行雲外無心照。水到人間任運圓。

蔣山辭眾上堂。僧問。將離鐘阜。未到焦峯。不涉兩頭。
請師速道。師云。秋空飛一鴈。砧杵夜千家。進云。鐵甕
城邊生瑞氣。海門峯頂鎖重雲。師云。他日焦山。與儞
一盞茶喫。進云。大眾證明。學人禮謝。師云。彼此沒便
宜　師乃云。□忻得計掩深關。口醭心灰一味閑。自
笑行藏無料處。又隨緣業過焦山。

師至九月二十四日入院。歸方丈。踞座云。一室寥寥
是何物。三賢十聖競頭參。衲僧不會風前句。擬欲思
量落二三。

上堂。僧問。古人面壁。意旨如何。師云。口是禍門。進云。
世間多少事。盡在不言中。師云。儞鼻孔。在我手裏了
也。進云。久聞和尚令嚴。師云。垂釣手徒勞坐釣臺

　師乃云。白蘋紅蓼岸邊秋。短槳輕帆與自由。要會到
家一句子。長江依舊水東流。

上堂。僧問。如何是佛。師云。擔水河頭賣。進云。佛向上
更有事麼。師云。靈利人難得　師乃云。十一月二十。
喚做大冬日。張三賀鄭婆。李四拜王七。早辰到夜。費
盡平生力。唯有衲僧家。不打者鼓笛。為甚如此。鐵額
崑崙兒。通身黑如漆。

上堂。僧問。如何是無爭三昧。師拈拄杖。走下座。打僧
三下。僧呌云。某甲有什麼過。師放下拄杖云。儞不早
道。便歸方丈。

臘八上堂云。瞿曇學道時。菩提樹下坐。忽爾見明星。
漆桶便打破。纔打破始信。從前燈是火。今人學道不
悟道。義路推尋外邊討。更說從來無悟迷。大似團圝
吞却棗。

上堂。僧問。知有。說不得時如何。師云。啞子喫蜜。進云。
道得。不知有時如何。師云。鸚鵡喚人。僧禮拜。師云。者
傳語漢　師乃云。今日端午謝街坊。時節因緣要舉
揚。莫問腕頭纏百索。且將粽子喫沙糖。且道滋味在
什麼處。冷物也宜少喫。

上堂云。是柱不見柱。非柱不見柱。是非巳去了。猶較
三百步。

上堂。舉雪峯拈拄杖云。識得拄杖子。一生參學事畢。
羅山聞云。識得拄杖子。更買草鞋行脚。師云。識得拄
杖子。恁麼也得。不恁麼也得。


上堂。舉僧問夾山。如何是夾山境。山云。猿抱子歸青
嶂後。鳥銜花落碧巖前。法眼道。我二十年。祇作境會。
師云會麼。當門種棘多針剌。惹破兒孫無限衣。

上堂。僧問。佛未出世時如何。師云。雲中藏玉兔。進云。
出世後如何。師云。日裏放金烏　師乃云。五五二十
五。一句超今古。夜來石公山。有箇歡喜處。諸人還知
麼。

上堂。僧問。有求皆苦時如何。師云。只為不知足。進云。
知足後如何。師云。不見有苦　師乃云。承言須會宗。
勿自立規矩。石公山走入你鼻孔裏去也。還知麼。若
道知。礙塞殺你。若道不知。燈籠露柱欺你去。

上堂。僧問。佛魔不到處。如何體會。師云。道什麼。進云。
恁麼則絕行蹤去也。師云。展手不逢人　師乃云。焦
山句句是藥。祇要時人安樂。費盡巴豆砒霜。轉見七
零八落。諸人步步是病。終日頭旋眼運。祇管以火救
火。不解頭正尾正。忽有箇漢。出來云。和尚恁麼道。也
是甘草口子。黃連肚皮。師大笑云。也有些子。

蔣山佛鑑禪師遺書至。上堂。僧問。法船沒法幢摧。無
限悲風匝地來。未審鍾山何處去。請師高震一聲雷。
師云。拄杖無情也皺眉。進云。佛祖位中留不住。人間
天上任遨遊。師云。你還喚得應麼。進云。今古應無墜。
分明在目前。師云。一箇棺材。兩箇死漢。進云。學人今
日也要助哀。師云。泥人眼赤　師乃云。宗門標致久
凄凉。佛鑑山頭又坐亡。昨夜燈前即屈指。不知誰解

整頹綱。此際法門不幸。蔣山佛鑑禪師。今月初八日。
遽然坐亡。凶書既至。聞問之初。使人短氣。然則衲僧
家。生也如同著衫。死也還同脫袴。又何悲悼哉。在佛
法淡薄之際。紀綱委地之秋。得人則興。失人則廢。西
望靈龕。不勝哀戀。

師召大眾云。還會麼。惆悵鍾山老
水牯。去住縱橫無必固。拔楔抽釘二十年。咬盡生薑
呷盡醋。有時貧。有時富。誰會南山狗咬虎。紛紛衲子
數如麻。不知誰解吞蓬句。聽取焦山重指注。若道鍾
山有句。大似如藤倚樹。若道鍾山無句。正是沈埋佛
祖。且道。畢竟如何。乃以手掩面。下座。

上堂。僧問。四大五蘊。自何而得。師云。春風纔過處。池
水自成紋。進云。直得湛然時如何。師不對。進云。却是
學人。無風起浪也。師亦不對。僧長噓一聲。師便打
　師乃云。江月照。松風吹。永夜清霄何所為。若是曹溪
門下客。相逢不必更揚眉。

靈巖長老退席到山。師上堂云。扁舟何事渡江來。林
底相逢笑臉開。鹽米不須重話會。要須舌上起風雷。
靈巖禪師。聞名有日。相見無門。何事扁舟惠然過我。
可謂聞名。不如見面。見面又勝聞名。風前撫掌笑呵
呵。萬事觀來皆戲具。是知虗空無我。任明暗以發輝。
流水本閑。逐方圓而自在。所以王老師。不打者鼓笛。
多少便宜。陳睦州。冷坐空房。不妨靜辨。者般病痛患
過。方知古人涉世漫悠悠。大底要明者箇事。豈不見
珠溪和尚訪臨濟。濟纔見。便喝。溪云。兩重公案。濟云。

者野狐精。溪進前。提起坐具云。展即是。不展即是。濟
又喝。溪收坐具便行。濟云賊賊。溪便出去。莫道無事
好。

濟回首。問首座云。適來相見。有得失否。座云有。濟
云。賓家失。主家失。座云。二皆失。濟云。失在什麼處。首
座拂袖便行。濟云。莫道無事好。

後有僧。舉似南泉。未
審三人意旨如何。泉云。大似官馬相踏。

師云。叢林中。
商量盡道。臨濟握袖中靈刃。不令而行。珠溪擡掌上
菱花。無心鑑物。師子窟中師子。首座方究端倪。要知
卞璧無瑕。須是南泉和尚。然雖如是。子細看來。未免
各有一場敗闕。且道。那裏是敗闕處。下座。却請靈巖
禪師。為諸人批判。

上堂。舉六祖問僧。甚處來。僧云。甞參臥輪和尚。得箇
頌子。一生受用不盡。祖云。你試舉看。臥輪有伎倆。能
斷百思想。對境心不動。菩提祇麼長。祖乃說一頌。慧
能無伎倆。不斷百思想。對境心數起。菩提作麼長。

師
云。者兩箇老漢。大似泥人與金剛揩背。何故。焦山別
有一頌。有無皆伎倆。盡是人妄想。少府打手力。笑殺
韓官長。

檀越看藏經上堂。僧問。寶藏未開時如何。師云。誰敢
添註脚。進云。四十九年談不到。今朝方顯我師機。師
云。爛泥中有剌。進云。開卷後如何。師云。藥山道底。進
云。指天指地休謾我。截鐵須還本分人。師云。築著磕
著處。你如何回避。進云。學人到者裏。祇得信受奉行。
師云。將謂你是箇作家　師乃云。佛從大悲心。流出

十二部。琅函與玉軸。遍滿河沙數。言言皆妙藥。字字
超今古。譬如優曇花。百劫難遭遇。又如大明燈。能破
黑暗處。又如智慧力。能斷無明樹。又如瓔珞珠。能使
人豐富。茫茫塵世人。急急走如兔。不覺老到來。未甞
開眼覰。獨有花評事。信向頗堅固。命我無心人。轉此
諸佛語。浮生一百年。正如草頭露。上牀鞋履別。保朝
不保暮。少喫兩塊肉。多燒香一炷。羊鹿牛三車。皆行
此條路。遂竪起拂子云。者裏會得。便可信受奉行。其
或未然。各請作禮而去。

上堂。僧問。齋晚未聞鐘鼓響。慶贊為復是別有商量。
師云。肯把金針度與人。進云。德山端的意。盡在不言
中。師云。他是箇無齒大虫。汝是箇黃尾狗子。僧禮拜
云。和尚是何心行。師云。老僧饒你不少　師乃云。鶴
態雲蹤不定居。白沙一別半年餘。焦山脚下重相見。
記得當時事也無。若記得當時事。即會如今事。若會
如今事。方知十二時中。行住坐臥。拈匙把筯。未甞不
與山僧相見。其或涯際未分。一回相見一回老。悟取
空花夢裏身。

送莊主上堂。舉百丈云。汝等為我開田。歸來與汝說
大義。僧云。何必歸來。即今便請。丈展兩手。

師云。百丈
恁麼說大義。辜負者僧。山僧今日。分明為你說破。焦
山熱肺膓。有事便要了。今歲潤九月。來年春氣早。頂
門三隻眼。常要光皎皎。照顧溈山水牯牛。莫教喫却
他人草。


道友入山。上堂云。焦山僻在海門邊。得到其中是夙
緣。要會相逢一句子。春風依舊似當年。此一段事。譬
如春風。周徧法界。隨地而生。過栴檀林。其風必香。過
鮑魚肆。其風必臭。臭亦未甞臭。香亦未甞香。何以故。
風性本無香臭。一切眾生。見有聚散。見有悲喜。見有
去來。見有生死者。皆妄也。若恁麼明了。可謂處處真。
塵塵盡是本來人。還會麼。衣中有寶年年在。眼裏無
筋世世貧。

上堂云。春色無高下。春雷動地音。飜空一夜雨。滴破
祖師心。僧問溈山和尚。今日好雨。山云。那裏是好處。
僧無對。山云。你問我。僧便問。那裏是好處。山指雨。僧
禮拜。

師云。百尺竿頭進步。須是溈山。雨中往來。畢竟
不曾濕却鼻孔。既從雨中往來。為什麼。鼻孔不濕。祇
為他一點也入不得。

上堂云。焦山無變豹。一味勸人休。眾生顛倒甚。撥火
覔浮漚。石鞏駕弓箭。俱胝竪指頭。直下歇得去。都如
椀脫丘。

上堂。舉海上橫行暹道者。一日叫云。快活快活。僧問。
和尚有快活。暹云。山前麥熟都收了。莫教辜負牧童
兒。

焦山今日更快活。如暹道者。忽有人問。未審如何
快活。祗對他道。廚裏有人做飯。堂中有人說禪。落得
焦山長老。只管橫眠竪眠。

上堂。舉昔日有人。獲一塊鐵。鑄作一座方響。人聞之。
便生逸樂之情。謂之樂器。後時却將方響。鑄作一口

磬。人聞之。便生善。此人後因從軍。却將磬。鑄成一口
劒。人見之。便生驚怖。後時又將劒。鑄成一尊佛。人見
之。便生歸向。

諸人者。大都只是一塊鐵。因甚麼。起得
許多驚喜善惡之念。只為你色見聲求。不能歸根得
旨。還會麼。迷時境上千般有。悟去心中一物無。若會
笑聲還似哭。方知生與死同途。復云。也須是打破虗
空始得。

上堂云。動絃別曲。葉落知秋。隔墻見角。便知是牛。伶
利衲僧。纔眨眼商量。巳落第三籌。休休。不如無事掛
心頭。

上堂。舉佛日才和尚。一日太守請陞座。僧問。應以宰
官身。得度者。即現宰官身。而為說法。如何是宰官說
底法。才云。錦繡筵中吹玉笛。僧云。畢竟如何。才云。笙
歌座上語如春。

師云。佛日頂門具眼。肘後有符。當垂
手之際。不妨奇特。點檢將來。只能放行。不會把定。忽
有人。問慈受。如何是宰官說底法。只向他道。棒頭筆
下宜精審。畢竟如何。打鎖敲枷好用心。

上堂。吾有一言。絕慮忘緣。巧說不得。祇要心傳。且道
是什麼言。良久云多種濃陰樹。留與行人作歇場。

上堂云。我笑禪和子。茫茫能地頭。隨人語脉轉。何日
得心休。

上堂。僧問。如何是海門境。師云。萬古掩不得。百川從
此歸。進云。如何是境中人。師云。面如渥丹。進云。人境
巳蒙師指示。向上玄關事若何。師云。九九八十一

　師乃云。滔滔生死海無涯。綠𩯭朱顏未足誇。五蘊山
頭雲散後。不知明月落誰家。者裏覰得透。塵劫來事。
盡在而今。其或未然。而今事一時昧了。不見道。幾回
生幾回死。生死悠悠無定止。自從頓悟了無生。於諸
榮辱何憂喜。只如無生。作麼生了。

上堂云。一切有為法。如夢幻泡影。如露亦如電。應作
如是觀。師云。有為法。當如是觀。只如無為法。作麼生
觀。一翳在眼中。盧醫拈不出。

上堂。僧問。如何是佛。師云。面黃不是真金貼。進云。如
何是佛向上事。師云。一箭一蓮花。僧禮拜。師彈指三
下　師乃云。不是境亦非心。喚作佛時也陸沈。箇中
本自無階級。切忌無階級處尋。總不尋。過尤深。打破
雲門飯袋子。方知赤土是黃金。咄。

上堂。舉乾坤之內。宇宙之間。中有一寶。秘在形山。古
人恁麼道。大似釘樁搖櫓。抱橋柱澡洗。致令後人。一
向坐在死水裏。慈受有一寶。乾坤之內無處尋。宇宙
之間著不得。有時埋在糞掃堆頭。有時掉向無事甲
裏。即今在諸人眉毛上。還見麼。不要放憨。

上堂。僧問。德山入門便棒。臨濟入門便喝。當明何事。
師云。殺人須見血。進云。理無曲斷也。師云。切忌詐明
頭。僧禮拜。師便打。

僧問。古人道。參活句。不參死句。如
何是活句。師云。南山白額虎。進云。如何是死句。師云。
款出囚口。僧便喝。師云。也是棺木裏瞠眼。僧又喝。師
便打　師乃云。大丈夫漢。莫受人瞞。喚作你作佛。巳

是無端。

上堂。僧問。先德道。本來無一物。壓殺世間人。未審過
在什麼處。師云。闍梨眼皮薄。進云。認著依前還不是
也。師云。幾人跳得出　師乃云。幸自可憐生。須要人
道是。遍問王老師。蹈破草鞋底。不如歇去好。

上堂云。紅杏枝頭小雨乾。東風特地作春寒。祖師門
戶無遮障。祇要時人著眼看。遂竪起拂子云。還會麼。
桃紅李白薔薇紫。問著春風總不知。

慈受深和尚慧林語錄
侍者　宗先　編

師於宣和三年。三月二十五日。在焦山受請。

拈起敕
黃。示眾云。四年兩受官家敕。玉璨珠華耀海門。鼓舞
堯風聊自媿。不知何以答君恩。若向文彩未彰時薦
得。可謂無恩不報。無法不通。其或未然。還你箇叢林
事例。遂付與維那。

宣罷陞座。

僧問。空中書萬字。文彩
巳彰。火裏生蓮花。清香有異。丹詔臨門。如何舉唱。師
云。石女夜挑燈。進云。恁麼則萬丈白雲藏不得。一輪
光景透無邊。師云。你分上。得箇什麼。進云。兵隨印轉
將逐符行。師云。如何是最初一步。進云。凭欄遙望江
邊境。令人却憶老婆心。師云。又却恁麼去也。

僧問。動
地天書到海門。不知師意若為論。師云。大蟲舌上書
千字。進云。舜日與佛日增輝。皇風共真風竝扇去也。
師云。知恩方解報恩。進云。真智不從人得。妙機本自
天然。師云。那箇是汝妙機。進云。五葉芬芳傳少室。今

朝大地一時春。師云。祇少闍梨一箇　師乃云隈巖
傍水養衰殘。不謂虗名落世間。到此更無迴避處。只
應笑倒石公山。石公山解笑。爭奈笑裏無刀。拄杖子
點頭。却是他頭邊有眼。到者裏。三世諸佛。匿影無門。
六代祖師。潛蹤無地。為什麼如此。祇為難逃至化。

師辭眾。上堂云。虎穴門前曾宴坐。龍牀角畔去談禪。
諸人莫苦生離思。風月從來共一天。還有相送底麼。

僧出問。出門千里。一步為初。如何是最初一步。師云。
拄杖撥開千聖眼。芒鞋蹈破萬山青。進云。何事春風
忽吹散。不能留得覆青山。師云。何用強生分別。進云。
學人有箇末後句。還許當場道也無。師云。只恐汝道
不著。進云。焦山幸有西菴在。留與禪師作退居。師云。
鞏縣茶瓶　師乃云。住亦隨緣去是常。山林城市兩
無妨。白雲本是無心物。一任風吹入帝鄉。大道無間。
遇緣即宗。萬法有期。因時而會。休向孤峰頂上。盤結
草菴。且於閙市門頭。訶佛罵祖。雖然如是。且道。臨岐
一句。作麼生道。都來一箇虗空子。計甚東西南北人。
某道薄人微。涉世疎謬。住持既久。曲荷諸人。乍爾東
西。豈無依戀。更冀諸兄弟。時中一動一靜。依諸佛語。
如說而行。依祖師語。以悟為則。若能如是。可謂江山
雖遠。理契即隣。其或不然。何啻千山萬水。

時眾中有
慟哭者。師告云。不用哭。老僧在此。四年零六箇月。將
無作有。指東劃西。脫空謾語。誑惑諸人。今日識神自
首。不敢覆藏。且騎石公山。渡楊子江。往東京城裏去

也。伏惟珍重。

師五月五日入院。歸方丈。踞座云。一居丈室。家風壁
立。把斷重關。有誰敢入。為什麼如此。直饒鐵眼銅睛
漢。也是門頭戶底人。

上堂。僧問。深山中建立。未是作家。閙市裏舉揚。方為
好手。如何是到家一句。師云。一條拄杖挑明月。萬事
隨緣入帝鄉。進云。可謂上國有明主。深山無隱人。師
云。葵藿有心終向日。進云。如是則巳居上剎。放行西
祖家風。今對人天。撥動雲門關棙。師云。作麼生是雲
門關棙。進云。祥光舒戶牖。瑞氣滿庭除。師云。未在更
道。進云。却請和尚道。師云。乍入院來。未欲行令。進云。
謝和尚布施。師云吽　師乃云。千山萬水路岐長。自
喜親觀上國光。會得到家一句。入門切忌錯商量。且
道。如何得不錯商量。若作佛法商量。埋沒自已。若作
世諦商量。辜負祖師。到者裏。須知佛法人情。揑成一
塊。麤言細語。不見兩般。恁麼也得。不恁麼也得。恁麼
不恁麼總得。然後沒交涉。方可閙中取靜。忙裏偷閑。
仰戴堯天。高歌舜日。然雖如是。且道。動靜不拘一句。
作麼生道。遂撫掌笑云。青山誰管你閑事。白日𢌅中
自有人。某山林一慵懶人耳。學問道德。俱無所長。上
荷　聖恩。掃灑當院。唯是夙興夜寐。補報　君恩。隱
腹量心。但多惶恐。諸人者。古人道。相逢不拈出。舉意
便知有。如何是知有底事。祇如長老入院。打鼓陞堂。
問訊和尚。與諸人相見。者箇是拈出了也。那箇是知

有底事。莫是焦山長老。千里之外。來慧林住持麼。不
是者箇道理。莫是僧是僧。俗是俗麼。不是者箇道理。
若也明得。千里同風。其或未然。對面千里。會麼。虗空
昨夜飜筋斗。嚇倒西來碧眼胡。

上堂。舉昔日寶公和尚。令人傳語思大禪師。何不下
山。教化眾生。只在山頭。目視雲漢。作什麼。思大云。三
世諸佛。被我一口吞盡。何處更有眾生可度。

師云。思
大恁麼說話。只知開口。不覺舌頭長。既有諸佛可吞。
豈無眾生可度。若是山僧。即不然。自四月十六下焦
山。或山路上行。或野店頭宿。也不見有諸佛可吞。為
什麼如此。但知飢來喫飯。渴即飲水。困即啜茶。亦無
眾生可度。為什麼如此。只為人人具足。箇箇圓成。蝦
䗫蚯蚓。項佩圓光。白牯狸奴。胸題萬字。今日來到慧
林院裏。與諸人相見。且道。與古人說話。是同是別。會
麼。不勞久立。

師於五月二十二日。就大相國寺中。三門上開堂。師
拈起疏。示眾云。卷之則聖凡莫測。舒之則沙界咸聞。
非圖激濁揚清。亦乃分緇別素。然雖如是。要見文不
加點。絕妙好詞。却請表白宣過。

讀疏罷。師指法座云。
物物頭頭不覆藏。須彌高廣露堂堂。要知此曲無音
韻。更對薰風舞一場。便陞座。

拈香云。此一瓣香。恭為
祝延　　今上皇帝。聖壽萬歲。恭願。明齊二曜。壽等
三山。雨順風調。民安國泰。

次拈香云。此一炷香。當為
何人。氣息纔通不可收。一回拈起一回羞。威音王外

難分雪。殃及兒孫卒未休。便恁麼燒却。又恐有不知
香氣者。爇向爐中。供養我長蘆　淨照禪師和尚。遂
趺座。

智海法真禪師白槌云。法筵龍象眾。當觀第一
義。師云。一槌便就。八字打開。更無絲髮覆藏。豈有纖
毫障礙。若是英靈衲子。須便舌上風生。其或懞憧禪
和。多分眼中雲起。莫有未點先行。不撥自轉底麼。

僧
問。立雪齊腰斷臂人。曇花分得一枝春。未知今日開
堂意。一句如何祝　聖君。師舉起拂子。進云。恁麼則
金烏凝瑞彩。玉兔耀祥雲。師云。若是鷂子兒。點著飛
千里。進云。五湖四海歸王化。一句無私樂太平。師云。
祇道得八成。進云。却請和尚道十成。師云。大千沙界
為天宇。億萬須彌作壽山。進云。祝聖巳明於至道。為
人端的合如何。師云。拄杖子未曾拈著。進云。作家禪
師。天然猶在。師云。開口易。合口難。

僧問。法鼓一鳴丹
鳳闕。金爐先爇紫檀煙。開堂上祝南山壽。願把西來
密意宣。師云。曹溪水闊千尋淥。少室峰高萬仞青。進
云。一言妙契寰中旨。舌上風生四百州。師云。麗水一
星金。流沙混不得。進云。九州和氣如三月。四海歡呼
似一家。師云。如是如是。進云。為報諸方同道者。盡情
施設贊明時。師云。直須恁麼。僧禮拜退　師乃云。直
饒稻麻竹葦。草木叢。盡變衲僧。一一衲僧。通身是口。
一一口中。有百千舌。一一舌端。置百千問難。不消慧
林舉起拂子。自然圓同太虗。無欠無餘。譬如一滴獅
子之血。能變六斛驢騾牛羊之乳。悉化為水。不在安

排。任運如是。況千聖靈機。群生本體。不落文字。豈涉
言詮。卓爾現前。超然獨露。豈不見。臨濟禪師陞堂。麻
谷和尚出問。大悲千手眼。那箇是正眼。臨濟隨聲云。
大悲千手眼。那箇是正眼。麻谷拽臨濟下禪床。遂自
陞座。臨濟近前云。不審。麻谷擬議。却被臨濟拽下禪
床。復陞座。良久云。久立尊官。伏惟珍重。師云。此是從
上知識。陞堂底樣子。後人不明旨趣。一向語路推尋。
往往將此公案。喚做照用同時。卷舒自在。恁麼商量。
欲明千聖不傳之機。大似接竹竿打月。有甚交涉。殊
不知。騎自馬捉賊。以自刀殺賊。即易。就賊馬捉賊。迴
賊刀殺賊。即難。何也。如國家拜將。妙得其人。應機會
間不容髮。方當用事之時。勢安龍蟠虎踞之利。陣結
長虵偃月之衡。擁百萬軍。決千里勝。人伹見七擒八
縱。萬舉萬全。而不見幃幄運籌。聲容不動。攙旗奪鼓
之間。巳蕩巢穴。棄甲曳兵而走。殲厥渠魁。經云。諸有
智者。以譬喻得解。鬼方既定。神武不殺。班帥振旅。凱
歌而還。時節因緣。眾所共知。臨濟麻谷一狀領過。且
道。昔人今人。是同是別。若也定當得出。上無不報之
恩。下有可行之道。還會麼。四海晏清歌有道。八方無
事樂堯年。即將此日開堂妙善。謹進祝延　今上皇
帝。聖筭無窮。恭願　今上皇帝陛下。道合乾坤。明逾
日月。恩霑萬姓。俱為富壽之鄉。化被四夷。皆識詩書
之訓。巍巍乎。蕩蕩乎。民無得而稱焉。但臣僧某。道行
無取。短拙有餘。土木身心。煙雲蹤跡。本圖水邊林下。

枕石眠雲。木食草衣。歌詠太平而巳。不謂。遽承　睿
旨。掃灑慧林。遂令枯木重芳。寒灰再焰。敢不力勤香
火。䇿勵禪徒。共揚　西祖之風。上祝南山之壽。我
　皇帝陛下。恭願。似天不老。萬靈永戴於無私。如日方
中。一草不容於斜影　皇后。皇太子。諸王天眷。玉葉
金枝。慶尚一人。咸臻五福。闔筵賢士大夫。共賜光臨。
莊嚴法會。僧錄三藏。諸院禪師。四遠檀信。十方清眾。
同歌舜日。共戴堯天。萬劫千生。常逢此會。久立眾慈。
伏惟珍重。

上堂。舉金峰和尚示眾云。事存函蓋合。理應箭鋒拄。
你若道得。分半院與你。時有僧出禮拜。金峰云。相見
易得好。共住難為人。便下座。師云。金峰放處太輕。收
來太重。慧林即不然。一切不見句。瞎却時人眼。你若
道得。說什麼分半院。和鉢袋子。一時分付。良久云。何
須尋白玉。只此是黃金。

上堂云。今年兩次逢端午。不須更打划船鼓。金剛門
外笑呵呵。一夜通身汗如雨。汗如雨。不須言。犀牛扇
子亦徒然。舊山多積雪。歸去是何年。

上堂云。古人道。說得一丈。不如行取一尺。說得一尺。
不如行取一寸。說得一寸。不如行取一分。又有尊宿
云。說取那行不得底。行取那說不得底。雖然恁麼。未
免陪分疎在。且道。說不得底。如何行。語不傷人方出
口。藥因有驗始傳人。

上堂云。一切有為法。如夢幻泡影。如露亦如電。應作

如是觀。釋迦老子。只知其一。不知其二。幻化空身即
法身。箇中無染亦無塵。拈匙把筯如明了。掃地燒香
不倩人。

江寧府能仁。差僧賷疏帖。請詮首座出世。堅不肯受。
師便鳴鼓先陞座。

僧問。獅子未出窟時如何。師云。怕
人見爪牙。進云。出窟後如何。師云。頭尾不能藏。進云。
恁麼則有意氣時添意氣。不風流處也風流。師云。打
鼓大家看　師乃云。趙州住院二十年。折脚禪床欠
一邊。灰頭土面半飢餓。苦澁家風今古傳。飜笑今人
做長老。恰似官人問職田。職田多。我便去。免見鉢盂
無著處。職田少。我不去。生怕沒鹽兼沒醋。禪門難得
好兒孫。正眼近來如掃土。慧林首座久韜藏。箇中果
熟自然香。大海釣魚𢬵得失。空船歸去也無妨。

上堂。僧問。諸人知處。良遂盡知。良遂知處。諸人不知。
未審如何是良遂知處。師云。一字兩頭垂。進云。若不
同床臥。焉知被底穿。師云。承言須會宗　師乃云。一
鉢迢迢歷數州。朱門白屋信緣求。如今蠒足歸來也。
自在溈山一牯牛。恁麼會得。猶是油花脫子。未是到
家一句。如何是到家一句。一條藜杖倚壁角。三乳芒
鞋掛屋頭。

道友就資福。作蓮花會。供養羅漢。請師陞座。

僧問。紅
輪出海。萬里光輝。寶鑑當臺。一方明曜。學人上來。請
師一鑑。師云。迅雷不及掩耳。進云。一句流通。人皆聳
聽。師云。馬無千里謾追風。進云。誰聞如是法。不發菩

提心。師云。如何是菩提心。進云。南宗北祖皆如此。天
上人間更問誰。師云。今日問話。有些巴鼻。進云。句句
分明皆合道。家家門口透長安。師云。幸自可憐生
　師乃云。拍手相逢笑不休。本來無證亦無修。人人盡
是阿羅漢。何必天台鴈蕩求。還會麼。幡花影裏。菡萏
香中。人人雪𩯭霜髭。箇箇雲蹤鶴態。也有凝眸看鶴。
也有露齒吟經。也有百衲蒙頭。也有長眉蓋眼。也有
降龍伏虎。也有相對清談。雖然種種不同。皆是神通
遊戲。不見仰山和尚。一日坐次。有一羅漢。騰空而至。
仰山問云。近離甚處。羅漢云西天。仰山云。幾時離彼。
羅漢云。今日齋後。仰山云。何太遲生。羅漢云。遊山翫
水。仰山云。神通遊戲。不無尊者。佛法須是老僧。羅漢
云。特來東土禮文殊。此土元來有小釋迦。遂騰空而
去。師云。仰山老子。尋常河目海口。疾焰過風。被他惡
水。驀頭澆却。到底不知。當時若見他道此土元來。有
小釋迦。便拽拄杖打出去。是則是。者棒放過也好。為
什麼如此。時難只得同香火。莫與渠儂較短長。

解夏上堂。舉昔日有一老宿。一夏竝不為師僧說話。
有僧自嘆云。我只恁麼。空過一夏。不敢望和尚說佛
法。得聞正因兩字也得。老宿聞云。闍梨莫𧬊速。若論
正因。一字也無。恁麼道了。扣齒云。適來不合恁麼道。
隣壁有老宿。聞云。好一釜羮。被兩顆鼠糞污却。雪竇
云。誰家鍋釜。無一兩顆。

師云。長夏無別趣。調和羮一
釜。滋味頗馨香。剛地成點污。口是禍之門。舌是斬身

斧。陪却三斤鐵。只因看錮鏴。忽然有箇衲僧。出來道。
和尚也須照顧。慧林只向他道。死老鼠。

上堂。舉桐峰和尚。見僧入門。便舉起拂子。僧便禮拜。
桐峰云。犬吠月。又僧到來。峰亦舉起拂子。僧禮拜。峰
便打。

石樓和尚。見僧入來。便舉起拂子。僧便禮拜。樓
云。如是如是。又僧入來。樓舉起拂子。僧禮拜。樓便打。

臨濟和尚見僧入來。便舉起拂子。僧便禮拜。際便打。
又有一僧入來。際亦舉起拂子。僧禮拜。際亦打。師云。
一人得自利三昧。一人得利他三昧。一人得自利利
他三昧。明眼人試辨看。

上堂謝知事。慧林小院子。恰似一隻船。終日行上水。
須得眾人牽。出入底出入。說禪底說禪。做飯底做飯。
打眠底打眠。有時甜似蜜。有時苦如連。恁麼度眾生。
笑倒老金僊。若問西來意。令人肚裏煎。因什麼肚裏
煎。按盡牛頭不喫草。

洪州九仙山。請親長老。上堂。僧問。向上一路。千聖不
傳。只如嗣法宗師。自何而得。師云。當暗中有明。進云。
若不傳法。度眾生。畢竟無由報恩。師云。巳落向下。進
云。還許學人重添注脚也無。師云。巳不少也。僧禮拜
云。一片月生海。幾家人上樓　師乃云。滕王閣畔遙
招手。汴水堤邊未點頭。要得錦鱗來上釣。大家撑動
木蘭舟。且道。蘭舟如何撑。良久云。不犯清波意自殊。

師付法衣。拈起示眾云。以法傳心。以衣表信。黃梅山
頭。白蓮峯頂。分付曹溪路上人。一模鑄就黃金印。何

故須要者箇。師笑云。不借婆婆裙子繫。爭能隨地舞
三臺。

當晚請九仙長老小參。

師云。今朝四月十五。巳見炎
炎酷暑。只宜搖扇飲水。豈可譚今引古。却請九仙長
老。傾些清凉法雨。眾中釘觜禪和。便好出來進步。問
教口似磉盤。始信長老難做。親長老自照顧。發機須
是千鈞弩。

送九仙長老上堂云。慧林投老入紅塵。俯仰三年成
跺根。自笑欲歸歸未得。時時送客出都城。所以道。世
事悠悠。不如山丘。青松散日。碧㵎長流。山雲當幕。夜
月為鈎。臥藤蘿下。塊石枕頭。飢飡渴飲渾無事。自在
溈山水牯牛。然雖如是。便恁麼去。有甚氣息。七凹八
凸須拈出。揑六成三未可休。

上堂云。著黑衣。護黑柱。虎不食斑。惡傷其侶。云何獅
子身中蟲。終朝返食獅子血。忍痛金毛不作聲。箇中
滋味難分雪。從咬囓。願爾回光返照時。始信虗空無
兩舌。

上堂。舉古靈和尚問僧。甚處來。僧云。城中來。靈云。還
知你所生父母。在地獄中受苦麼。僧云。特地來看。靈
云。汝如何看。僧哭蒼天蒼天。靈喝云。者裏是甚所在。
要哭便哭。僧云。爭奈父母。在地獄中受苦。靈云。汝如
何免得此難。僧云。三十年後。有人鑑此話在。

師云。古
靈和尚向平地上陷人。爛泥裏著剌。者僧若是箇作
家。纔見他道還知你所生父母。在地獄中受苦麼。便

向他道。欲知旱海路。須問去來人。待者老和尚擬議。
便與推倒禪床。只如今日了初侍者。追薦二親。試問
諸人。且道他父母。在地獄中受苦耶。在人天受樂耶。
若定當得。許你具一隻眼。若定當不得。帶累初侍者。
入鑊湯爐炭。山僧為你誦箇破地獄偈。免見一向在
鬼窟裏。做活計。下初死却爺共娘。二十餘年割不斷。
今朝打破骨董箱。請我陞堂舉公案。

古靈平地起風
波。瞌睡禪人不奈何。地獄天堂都莫問。大家隨例喫
燠鵝。

檀越病起。請師陞堂云。佛病與祖病。眾生心上疑。情
塵一念脫。消散如風吹。試問諸病源。起滅從何依。來
從何所來。去向何所歸。若能直下見。苦痛無毫釐。不
見維摩老。文殊問疾時。聚頭說藥方。夫却獅子兒。為
什麼如此。不識西天漏藍子。幾人錯認作烏頭。

端午上堂。僧問。是草皆為藥。文殊強指南。箇中如不
會。特地使人參。學人上來。乞師方便。師云。苦瓠連根
苦。甜瓜徹蔕甜。進云。如是則相逢不拈出。舉意便知
有。師云。知有底事作麼生。進云。爭奈入荒田不揀。信
手拈來草。師云。何時出得荊棘林。進云。文殊公案。一
筆勾下。只如盡大地是藥。那箇是自已。師云。退後退
後。

僧問。句裏呈機問趙州。四門相對謾輕酬。學人未
曉箇中意。乞師方便指來由。師云。大無外小無內。進
云。如是。則問處不知玄妙旨。答時方見祖師心。師云。
門裏出身易。身裏出門難。進云。爭奈不向語中求異

見。爍迦羅眼絕纖埃。師云。猶未見趙州在。進云。多少
隨言逐句人。門門便道無遮障。師云。蝦跳不出斗
　師乃云。今日適當端午。便有僧問時節因緣。問頭不
妨親切。進語中不解承當。山僧為諸人。重舉一遍。往
昔文殊師利。為善財曰。為我採藥。不是藥者採將來。
善財入山遍尋。無不是藥者。歸白文殊。山中無不是
藥。文殊曰。是藥者採將來。善財拈一枝草。度與文殊。
文殊接得。舉起云。此藥。亦能殺人。亦能活人。師云。者
般道理。作者方知。若非鐵眼銅睛。往往當面蹉過。然
雖如是。善財恁麼採藥。只知其一。文殊恁麼辯藥。不
知其二。遂拈起拂子云。還識者箇藥麼。得者長生。服
之不死。神農不知名。耆婆無處討。破除佛病祖病。掃
蕩無明煩惱。物物頭頭不覆藏。靈光洞耀何人曉。

上堂云。天時有風雨晦明。人事有吉凶悔吝。如意事
少。轗軻常多。自古而然。何足介意。此是世間俗人論
議。靈山老道。過去事。如夢不可得。未來事。如電不可
定。見在事。如雲彷彿而有。有此方便。能行人之不能
行。忍人之不能忍。慧林為你諸人。添箇注脚。過去事
如夢。了然無罅縫。要當做夢時。便作覺時用。未來事
如電。有無不可見。莫將希望心。昧却娘生面。見在事
如雲。目前彷彿有。安得東南風。吹散西山口。良久云。
山僧為你。吹散了也。會麼。莫道無心便無事。也曾愁
殺楚襄王。

上堂云。南來者。與他下載。北來者。與他上載。趙州和

尚恁麼道。大似世情看冷暖。人義遂高低。山僧因一
事長一智。南來者。與他一面笑。北來者。與他一面笑。
笑裏亦無刀。笑裏亦無妙。且道。圖箇什麼。此事不愁
怕爛了。賣者雖多買者少。慧林長老眼搭癡。誰敢按
牛頭喫草。

上堂云。適來欽道者。領一童子。持數朵蓮花。入門便
拜。山僧問。作什麼。道者云。請和尚陞堂說法。老僧喚
行者。將蓮花。分作四瓶。裝却。道者罔措。你若薦得。何
須特鳴法鼓。高踞猊臺。靈山正眼。一時分付了也。既
不如是。不免重新舉箇公案。一則為郭氏拔罪根。破
疑網。二則為道者。開一隻眼。不見昔日。僧問智門。蓮
花未出水時如何。門云蓮花。僧云。出水後如何。門云。
荷葉。

師云。智門是作家宗師。出語便斬釘截鐵。然雖
如是。要且只解把定。不解放行。忽有人。問山僧。蓮花
未出水時如何。煙籠檻外差差綠。出水後如何。風撼
池中柄柄香。畢竟如何。多謝浣紗人不折。雨中留得
蓋鴛鴦。

上堂云。十年做長老。今年閙吵吵。思量世間事。佛也
不可曉。昨日買箇卦。卜道來年好。財帛星入門。虗耗
鬼去了。知事與頭首。各著些孔竅。盛點兩甌茶。多陪
一面笑。大家說些快活禪。免教拄杖生煩惱。

開寶仁王院大悲菩薩生日。三禪陞座。師當最後陞
座。顧視大眾。遂舉右拳云。者箇便是八萬四千母陀
羅臂。復舉左手。伸五指云。者箇便是八萬四千。清淨

寶目。復微笑云。大悲時時降生。諸佛頭頭無間。者裏
裂破面門。薦取通身手眼。便下座。

沂州天寧專使。請長老。

師上堂。僧問。如何是臨際禪。
師云。木馬痛加鞭。進云。如何是雲門禪。師云。虗空駕
鐵船。進云。如何是曹洞禪。師云。團圝缺半邊。進云。如
何是法眼禪。師云。紅錦蓋花氊。進云。如何是溈仰禪。
師云。金針黑處穿。進云。五家宗派。蒙師指。向上宗乘
事。若何。師云。是處井中有水。誰家竈裏無煙。進云。學
人到者裏。理會和尚答話不得。師云。我也理會不得。
僧禮拜。師云。問事即得　師乃云。時節因緣自有由。
知音千里遠相求。寒山陌上纔招手。拾得溪邊巳點
頭。沂陽太守。墻壍真乘。千里移文。求人闕下。念禪門
之衰䬃。力與扶持。嗟祖道之荒凉。心存外護。況明公
長老方當壯年。利生心急。便好橫擔拄杖。撩起布裙。
且圖舊店新開。從聽時人買賣。不勞謙執。便請承當。
然雖如是。且道。乘時一句。作麼生道。五葉花敷大地
春。泥牛鞭起著精神。好將一葦堂前曲。舉向東州路
上人。

上堂。僧問。百年暗室。一燈能破。如何是一燈。師便打。
進云。如何是百年暗室。師云。撞著露柱。進云。恁麼則
光明處處透也。師云。汝莫詐明頭　師乃云。昔日法
眼。與悟空向火次。法眼拈起香匙。問悟空。不得喚作
香匙。我道了也。你作麼生。悟空云。香匙。法眼不肯。悟
空過二十餘日。方省此意。今時兄弟。問著便道。不可

喚作火筯。又有底道。香匙只是香匙。又有底都不管。
又有底道。和尚莫瞞人好。又有底。向無交涉處。下一
轉語。恁麼商量。有甚交涉。總不恁麼。又且如何。良久
云。莫麤心。

上堂。舉杜順和尚有四句偈。流落叢林。自古及今。穿
鑿不一。只為你不透祖師關。行處多荊棘。便被人向
咽喉把定。出氣不得。慧林為你。除却有交涉底病。更
除却無交涉底病。懷州牛喫禾。承言須會宗。益州馬
腹脹。打著南邊動北邊。天下覔醫人。半夜放烏雞。灸
猪左膊上。十謁朱門九不開。

上堂云。曉來雨過地無塵。綠暗紅疎爛熳春。拄杖花
開人不會。等閑昧却本來身。昔日僧問忠國師。如何
是本身盧舍那。國師云。與老僧過淨瓶來。僧取淨瓶
至。國師云。却安舊處著。僧復問。如何是本身盧舍那。
國師云。古佛過去久矣。

師云。日光月耀。不為盲者而
不明。夏熱冬寒。豈為怨者而不作。直得淨裸裸赤灑
灑。更無絲頭許遮藏處。尚自不會。豈況蓋覆將來。還
會麼。良久云。古佛過去久矣。

旦日上堂云。春睡不知曉。覺來天巳光。七條衣未著。
五味粥先香。宰相鷄鳴起。凡夫徹夜忙。不知禪和子。
將底報君王。

上堂云。曹溪路上。休要舉古論今。明眼人前。切忌談
迷說悟。只合著衣喫飯。問訊和尚。更無禪道可商量。
有底工夫求解脫。便恁麼信去。不妨慶快平生。其或

擬議思量。未免落他階級。何謂也。小乘多話佛。老將
不談兵。仲貽知閤。今辰生日。移飲酒食肉之會。作開
單展鉢之緣。打動鹽官鼓。唱起德山歌。點趙州茶。做
雲門餅。羅列如幻器具。供養影響禪和。以是無功之
功。奉答劬勞之賜。慧林長老。不敢一一飾辭褒贊。恐
染污諸人佛性。何以故。一切眾生。只認得箇父母所
生之後。四大色身。却不知父母未生時。本來面目。又
謂之七佛巳前事。又謂之陰陽不到處。又謂之混沌
未分時。又謂之空劫巳前自已。記得古人生日詩一
首。舉似大眾。他道。我昔未生時。冥冥無所知。天公強
生我。生我復何為。無衣使我寒。無食使我飢。還汝天
公我。還我未生時。者箇說話。好則甚好。猶欠衲僧孔
竅在。老僧今日。為你諸人註破。我昔未生時。露柱懷
胎。冥冥無所知。不唧𠺕漢。天公強生我。自是你把不
定。生我復何為。爭怪得別人。無衣使我寒。猶有者箇
在。無食使我飢。自有拈匙把筯底。還汝天公我。試拈
出看。還我未生時。道什麼。

上堂云。白日人事勞攘。夜裏只了瞌睡。忘記安排說
禪。且望諸人不罪。便下座。

上堂云。少室九年。垂一則語。直至而今。諸方賺舉。且
道。那箇是當時垂底語。莫是將心來。與汝安底。是麼。
莫是與汝安心竟底。是麼。莫是廓然無聖底。是麼。休
將馬鞍橋。悞作爺下頷。天下老和尚。盡皆錯舉了也。
山僧今日。為諸人。少救一半。免見後代兒孫。箇箇阿

漉漉地。若要舉得不賺。各請回光自鑑。少林孤坐九
年。直得口似楄擔。良久云。也只賺舉了也。

上堂云。念念常空寂。日用大有力。此是三世諸佛行
履處。六代祖師行履處。無功之功。功不虗棄。雖然如
是。也須打破虗空始得。

上堂。舉吾心似秋月。碧潭清皎潔。無物堪比倫。教我
如何說。師云。寒山子說不得。即且止。諸人還說得麼。
直須口似磉盤。方始光明透漏。

上堂云。千般說萬般喻。特地令人轉不悟。西風昨夜
泄天機。鬱鬱黃花香滿路。

上堂云。欣逢誕聖時。無以報明主。唯憑一炷香。更擊
三通鼓。唱起太平歌。共行向上路。且道。向上路作麼
生行。太平歌作麼生唱。良久云。只願堯天日月長。待
見黃河清萬度。

上堂。僧問。如何是無心法。師云。木人夜半將花搖。進
云。如何是有心法。師云。豐樂樓前馬沓沓　師乃云。
古人云。有時一喝。如金剛王寶劒。有時一喝。作踞地
獅子。有時一喝。作探竿影草。有時一喝。不作一喝用。
遂喝一聲。且道是金剛王寶劒。是踞地獅子。是探竿
影草。是不作一喝用。良久云。落花春繡水。新月夜梳
雲。

上堂。僧問。祖意西來即不問。開爐一句事如何。師云
守定寒灰賺殺人。進云。恁麼則直須迸出燋燎炭。始
見丹霞老作家。師云。惜取眉毛　師乃云。北風如箭

射庭除。冷落禪門一物無。多謝諸人相暖熱。慇懃為
我作開爐。富時得千兩金。未為奇特。冷處著一把火。
始是相成。實際理地可張羅。佛事門前堪炙手。閙浩
浩中。尋求却易。冷湫湫裏。摸索最難。直教枯木再生
花。任是寒灰重放焰。然雖如是。且道。超時越節一句。
作麼生道。良久云。到頭霜夜月。任運落前溪。

上堂云。老僧來慧林。四見書雲節。不解巧逢迎。豈敢
多饒舌。瞋即聽你瞋。拙即從我拙。要透祖師關。放教
心地歇。若不歇。臘月三十日。一時都敗闕。

上堂云。十年持釣在江湖。蒻笠簑衣只自如。忽爾竿
頭浮子動。等閒釣得一頭魚。召大眾云。且道。是什麼
魚。還識麼。莫問竿頭輕與重。且圖江上不空歸。

敘事
畢。師復云。慧林鐵饅頭。做來年巳久。不是不拈出。自
是人不受。覰著齒牙寒。咬著眉頭皺。不是張鵬舉。誰
人敢下口。咬即任咬。且道。是何滋味。良久云。泥牛背
上駞紅日。石女胷前掛玉環。

上堂。舉僧問曹山。抱璞投師。乞師雕琢。山云。不雕琢。
僧云。為什麼不雕琢。山云。須信曹山好手。

師云。曹山
老子。辜負者僧。既言不雕琢。說什麼好手。忽有人。問
慧林。為什麼不雕琢。只向他道。只恐不是玉。是玉且
囊藏。頓在壁角裏。他年自放光。

上堂云。祖師正令。水泄不通。隨順機緣。副箇程限。譬
如鑄金為人。但觀其人。不觀其金。其名也迷。其相也
惑。所以然者。皆失其真。目前燈籠露柱。淨瓶香爐。門

窻戶牗。皆是名相。那箇是真。還委悉麼。擔折始知柴
束重。潭深方覺約絲長。

上堂云。祖師妙訣。頭頭漏泄。眾生日用不知。只管強
生分別。豈不見。靈雲陌上桃花。趙州指出庭前栢。別
別。正似紅爐一點雪。

上堂云。直饒一問一答。似獅子飜身。或縱或奪。如象
王蹴踏。恣懸河之辯論。奮齧鏃之迅機。正眼觀來。未
有事在。況法無別法。心即此心。凡聖同源。迷悟一致。
所以道。無邊剎境。自他不隔於毫端。十世古今。始終
不離於當念。如是則燈籠露柱。皆可傳心。拄杖禪床。
時時出世。塵塵爾。念念爾。剎剎爾。昔日僧問長沙和
尚。如何是無情說法。沙指東邊露柱云。者箇能說。僧
云。未審何人解聽。沙指西邊露柱云。者箇能聽。僧云。
和尚還聞麼。沙云。我若聞教誰舉話。師云。東邊露柱
說。還有口麼。西邊露柱聽。還有耳麼。靈利漢。便好薦
取。

上堂。舉僧問雪峰。聲聞人見性。如夜見月。菩薩人見
性。如晝見日。未審和尚見性如何。峯打三下。

僧又問
巖頭。頭打三掌。

師云。者兩箇老漢。纔被人問著。便手
忙脚亂。忽有人。問老僧。和尚見性如何。也不掌他。也
不打他。只向他道。慧林四十八。一毛不肯拔。口裏說
慈悲。觸著便惡發。你若會得。不妨快活。

上堂云。若論此事。譬如大城。外有四門。隨方來者。非
止一路。師遂垂下一足。又以拂子。擊禪床數下云。諸

人從那箇門裏入。良久云。前不到村。後不到店。

上堂云。夜來看上元。一覺到天曉。紙被暖如春。被底
呵呵笑。且道。笑箇什麼。你正忙時我正眠。

上堂。舉僧問曹山。魯祖面壁。當表何事。山以手掩耳。
師云。古人大似怕人道著。

祈雨上堂云。寒食清明都過了。野桃紅杏巳凋零。多
時不聽簷頭雨。特地令人憶鏡清。一時念龍自在王
菩薩。

上堂云。十方同聚會。箇箇學無為。此是選佛場。心空
及第歸。鎮江周子厚。及第了也。因甚却歸不得。良久
云。楊子江頭春柳綠。也應為汝起悲風。子厚將仕。平
生勤苦。志在青雲。纔得登科。俄沈大夜。修崇用資冥
路。願公悟死生如夢幻。了恩愛若空花。脫離凡緣。超
登彼岸。諸人還會麼。石火光中高及第。南柯夢裏總
無真。綠袍槐簡些兒物。賺殺閻浮多少人。

上堂。舉世尊一日陞座。文殊白槌云。諦觀法王法。法
王法如是。世尊便下座。師云。燋甎打著連底凍。

結夏上堂云。四海五湖人。慧林同禁足。譬如學牧牛。
身心要淳熟。常耕自已田。莫犯他人糓。一句若參差。
九旬何面目。豈不見道。道人優曇花。迢迢遠山綠。

上堂云。萬法是心光。諸緣唯性曉。衲僧恁麼會。鑽頭
入荒草。且道。出草一句。作麼生道。你既無心我也休。

上堂。舉有僧在長沙院側住菴。自云。見南泉來。長沙
岑和尚遣僧問。未見南泉時如何。菴主默然據坐。又

問。畢竟如何。菴主云。不可別有也。長沙聞得。有偈云。
百尺竿頭坐底人。雖然得入未為真。百尺竿頭須進
步。十方世界是全身。僧便問。百尺竿頭。如何進步。沙
云。朗州山澧州水。僧云。請師實道。沙云。四海五湖王
化裏。師云。岑大蟲。若無後語。也是百尺竿頭坐底人。

上堂云。古人道。上來打箇問訊。日消萬兩黃金。下去
打箇珍重。受得四天下人供養。

師云。古人恁麼道。大
似高價相酬。致令學者。一向作殊勝會了。慈受道。上
來打箇問訊。且喜道體輕安。下去打箇珍重。秋來少
契冷水。者裏忽然瞥地。莫道慧林瞞你。

上堂。舉地藏和尚云。地藏家風。無些巴鼻。土面灰頭。
冷湫湫地。

師云。古人恁麼道。也是黑牛臥死水。慧林
家風。有些巴鼻。下得床來。閙浩浩地。且道。閙浩浩地
好。冷湫湫地好。你愛其羊。我愛其禮。便下座。

上堂云。身心一如。身外無餘。便恁麼會。緣木求魚。豈
不見道。如驢覰井。何似如井覰驢。

旦日上堂云。寒來共向無煙火。飯了同烹雪色茶。飽
食高眠無一事。不知何以報　官家。

壽春府檀越。就天清寺。散千僧汗衫。請陞座。師云。孃
生袴子。脫體皆空。趙州布衫。更無㨾度。袖頭打領。腋
下剜襟。自然縫罅難尋。直是針鋒不露。然雖如是。說
食終不飽。著衣方免寒。爭似者箇衫子。是檀越段時
升。向清淨心中。流出布施。諸人正當恁麼時。一句作
麼生道。良久云。一片信心清似水。滿天和氣暖如春。

　師復說偈云。布施門開非一朝。雲山千里肯辭勞。
塵中欲聽無生曲。座上先橫智慧刀。貼肉汗衫容易
施。有心道者却難消。願公福似鄱臺塔。一層高了一
層高。

上堂云。盛暑隆寒相繼來。慧林四見地爐開。衲僧向
火知方便。切忌團圝守死灰。恁麼恁麼即易。不恁麼
不恁麼却難。直教枯木再生花。任是寒灰重起焰。

昔
日雪峰開爐次。為學者云。三世諸佛。向火焰裏。轉大
法輪。雲門云。火焰為三世諸佛說法。三世諸佛立地
聽。

師云。奇特不妨奇特。且道。火焰如何說法。三世諸
佛如何聞。若是頂目之流。舉著便知。晚學初機。老僧
更為你添箇註脚。火焰時時轉法輪。廣長舌相耀乾
坤。衲僧不會轉身句。爍破孃生舊面門。

上堂云。水中鹽味。色裏膠青。決定是有。不見其形。舉
起拂子云。傅大士。即今在慧林拂子頭上。諸人還見
麼。遂擊禪床一下云。人從橋上過。橋流水不流。

上堂云。炭頭今日地爐開。澁雨慳風惱破懷。老僧向
火喫酸豏。誰管檀那來不來。

靖康改元。十一月。因率金銀。上堂云。乾坤之內。宇宙
之間。中有一寶。秘在形山。

師云。汝等諸人者。一寶秘
在形山久矣。夜來對人天眾前。各各拈出。直得熒煌
燦爛。耀古騰今。與國家為瑞為祥。與群生為安為樂。
自然干戈永息。悔吝不生。雨順風調。純樂堯舜之道。
只如堯舜之道。作麼生樂。此身定向林間老。心與長

松片石期。

上元日上堂云。皓月團團照碧天。鰲山燈火不須然。
吾皇恭儉人心樂。自有歎聲四海傳。

上堂。舉法眼云。時憶在山日。枕上聽瀑布。如今城裏
居。欲去不得去。欲去既不得。住且還無慮。晨昏鐘鼓
鳴。實堪揚佛事。

大覺璉禪師云。時憶在山日。雲泉曠
野情。如今居輦寺。終日厭逢迎。禁近傳寒漏。堂空聽
曉更。憑何通一線。庭栢向春榮。

師云。者兩箇漢。出處
雖異。病痛一般。早知今日事。悔不慎當初。山僧道。憶
昔在山日。眠雲并枕石。如今城裏居。欲去去不得。欲
去既肚裏空啾唧。休啾唧。更聽籬頭吹篳篥。

二月初一日。上堂云。日暖旌旗壯鳳城　聖君勤儉
古風清。寶刀不染匋奴血。四海從今自太平。

在明禧陞座云。順天門外古招提。爛熳春光照錦溪。
物物更無心外法。箇中能有幾人知。忽然杏花崗畔。
白板橋頭。逢人作麼生舉。師撫掌笑云。莫道無人好。

師於三月二十六日。求退。在水門外東園。候　旨至。
四月初五日。奉　朝旨。再住歸院。

上堂。問答不錄。師
云。牽率歸來口懶開。婆娑重陟舊猊臺。孤雲本是無
心物。又被東風拘管來。一槌便成。方是作家手段。千
割不斷。欠他粥飯因緣。不如隨例納些些。況是從來
活鱍鱍。喚作隨波逐浪。亦名和光同塵。三世諸佛。分
雪無門。六代祖師。鉗口有分。正當恁麼時。動靜不分
一句。作麼生道。有緣不是予朋友。無用雙眉却弟兄。


師復云。山僧一毫無取。百事荒唐。掃洒慧林。倏忽六
載。本欲退歸巖谷。以盡殘齡。豈謂　朝廷。不容引去。
不免移身換步。委順世緣。再入門來。不勝勉強。伏蒙
兩街僧錄。諸院禪師。遠出都門。良勤象駕。諸官員。道
友。出門相接。曲盡勤誠。其在山懷。言不能及。古來尊
宿。無住持事。船子和尚。在孤舟上接物。鳥窠禪師。於
樹尾間為人。官府不知名。利害不到耳。處深山窮谷。
木食草衣。一味與黃面禪和子。說硬嚗嚗地禪。行實
逼逼地事。如今做長老者。名籍有司。恰如做官相似。
身不自如。要去不得去。只為入他塵勞深也。然雖如
是。衲僧到者裏。却須知有放行中把定。把定中放行。
還會麼。聽取山僧一偈。朝廷未許老僧閑。且把西來
向上關。莫道禪門無致仕。更成半考便歸山。

上堂云。夜來春睡爛如泥。禁漏聲殘總不知。飜憶南
泉好言語。如斯癡鈍也還稀。且道。承誰恩力。恁麼無
事。得恁麼自如。還會麼。掃地煎茶歌舜日。訶佛罵祖
樂堯年。

結夏上堂云。不唯禁足。亦乃禁口。不唯禁口。亦乃禁
手。不唯禁手。亦乃禁心。禁心不禁口。日日嫌佛醜。禁
口不禁手。累及眉頭皺。禁手不禁心。罪過轉彌深。禁
足更禁口。蟻子銜椀走。禁口更禁手。垂楊生左肘。禁
手更禁心。大地是黃金。要得一夏安樂。細看兩重註
脚。山僧恁麼說話。大似不龜手之藥。

上堂。良久云。相逢不下馬。各自有前程。便下座。


上堂。舉藥山久不上堂。知事白云。大眾久思示誨。山
云。槌鐘著。眾方集。山便閉却門。知事再白云。既許為
大眾說法。因何一言不措。山云。經有經師。論有論師。
律有律師。爭怪得老僧。

師云。藥山將真珠作豌豆糶。
尚無人著價。

後來明覺和尚道。可惜藥山老漢。平地
喫撲。盡大地人扶不起。

師云。慧林昨日也喫一撲。直
得飲氣吞聲。迴避不及。既無人相扶。不免自倒自起。
諸人還會麼。明珠一顆價難酬。不是知音便暗投。飜
笑藥山空費力。水清魚現不吞鈎。

上堂。舉教中道。五十餘年。未甞向人說如此事。師云。
釋迦老子。大似貧兒思舊債。年老覺心孤。

諸道友相別。上堂云。相送無言淚滿巾。溪頭黃葉正
紛紛。勸君更進一盃酒。西出陽關無故人。只如者一
盃酒。如何進。卓拄杖一下云。一口吸盡西江水。不知
何地著離情。

師於七月二十八日。得　旨辭眾。上堂。

僧問。聲飛四
海德如淵。唱道都城恰六年。世事悠悠乞歸去。白雲
深處不朝　天。布袋巳開頭。船子便解纜。正當恁麼
時。如何說得箇去去。實不去底道理。師云。如劒揮空。
進云。恁麼則好水好山應有待。如雲如鶴任高飛。師
云。猶涉動靜在。進云。爭奈楚天渾似客情遠。秋色不
如歸興濃。師云。臨行之際莫忉忉。進云。千山不礙金
剛眼。自然到處得逢師。師云。不要忘却。

僧問。象駕東
歸正作秋。水光山色共悠悠。人天普集忻相送。一句

臨風作麼酬。師云。處處無蹤跡。進云。如是則隨方施
法雨。是處布慈雲。師云。為人傾盡一生心。進云。直得
夷門山畔月。夜夜照慈航。師云。更須截斷兩頭。師顧
視四眾云。六年掃洒皇家寺。一日　君恩得遊還。拄
杖重挑舊瓶鉢。者回信脚入青山。只如臨岐一句。作
麼生道。良久云。得意濃時便好休。下座。

慈受深和尚廣錄卷第一


門人慈覺大師　文剛　勸緣
