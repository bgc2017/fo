











No. 438-A
 毗盧遮那成佛神變加持經義釋序
釋　溫古

持明藏宗分條流傳譯久矣世之學者多存有相罕
契中道其瑜伽行法隱而未明夫法流不通弘道者
之憂也此毗盧遮那經迺祕藏圓宗深入實相為眾
教之源爾厥有中天竺三藏字輸婆迦羅僧訶唐號
善無畏業該八藏名冠五天傳受此經寔為宗匠頃
有詔迎之常為扈從禪師一行命世之生也明鑒縱
達智周變通今上屈之久宴中掖具如國史所載聞
三藏蘊法寶之囊思起予之請承詔與三藏譯出此
經仍為筆受譯語比丘寶月練諸教相善解方言非
禪師不能扣其幽關非三藏莫能[改-己+易]其至賾此中具
明三椉學處及最上椉持明行法欲令學者知世間
相性自無生故因寄有為廣示無相一一推覈[耜-耒]盡
法界緣起耳當知無量事迹所有文言結會指歸無
非祕密之藏者也分為三十一品尚慮持誦者守文
失意禪師又請三藏解釋其義隨而錄之無言不窮
無法不盡舉淺祕兩釋會眾經微言支分有疑重經
搜決事法圖位具列其後次文刪補目為義釋勒成
十四卷以梵文有一二重缺纖芥䊸回開元十五秊
禪師沒化都釋門威儀智儼法師與禪師同受業於

無畏又閑梵語禪師且死之日屬仗法師求諸梵本
再請三藏詳之法師閟其文墨訪本未獲之頃而三
藏棄世咨詢無所痛哉禪師臨終歎此經幽宗未及
宣衍有所遺恨良時難會信矣夫經中文有隱伏前
後相明事理互陳是佛方便若不師授未尋義釋而
能遊入其門者未之有矣溫古嘗接諸賢末肆預聞
此經至於絕待玅行非敢窺測不揆愚昧注心歸仰
輒[耜-耒]疎拙之思敘其本末焉。

重刻毗盧遮那成佛神變加持經義釋
　凡例

  
  * 現行本文字差脫頗多不便看讀今據古藏本挍讐訂正但其原本有疑誤者書疑誤恐剩若其形誤無疑者輒改正焉。
  * 標書一本者即異本也其書三本則有七卷若十卷若十四卷者併備校閱也書山本則傳教大師勘定本是也智證大師將來十卷者則直書智證本疏則弘法大師將來二十卷者也。
  * 真言并梵名等副梵字者諸本竝隔字書之恐後人所加非疏者意而今悉準原本或傍書對註或隔字書之。
  * 經疏爛脫原出于聖意葢為防慢法者今不敢改


慈勇　欽識

毗盧遮那成佛神變加持經義釋目次


  
  * 卷第一
  
  * 序
  * 凡例
  * 入真言門住心品第一
  * 卷第二
  
  * 入真言門住心品之餘
  * 卷第三
  
  * 入漫荼羅具緣真言品第二
  * 卷第四
  
  * 入漫荼羅具緣真言品之二
  * 卷第五
  
  * 入漫荼羅具緣真言品之三
  * 卷第六
  
  * 入漫荼羅具緣真言品之四
  * 卷第七
  
  * 息障品第三

  * 普通真言藏品第四
  * 卷第八
  
  * 世間成就品第五
  * 悉地出現品第六
  * 卷第九
  
  * 悉地出現品之餘
  * 成就悉地品第七
  * 轉字輪漫荼羅行品第八
  * 卷第十
  
  * 轉字轉漫荼羅行品之餘
  * 密印品第九
  * 卷第十一
  
  * 字輪品第十
  * 秘密漫荼羅品第十一
  * 卷第十二
  
  * 秘密漫荼羅品之餘
  * 入秘密漫荼羅法品第十二
  * 住秘密漫荼羅位品第十三
  * 秘密八印品第十四
  * 持明禁戒品第十五
  * 阿闍梨真實智品第十六
  * 布字品第十七
  * 卷第十三
  
  * 受方便學處品第十八

  * 說百字生品第十九
  * 百字果相應品第二十
  * 百字位成品第二十一
  * 百字成就持誦品第二十二
  * 卷第十四
  
  * 百字真言法品第二十三
  * 說菩提性品第二十四
  * 三三昧耶品第二十五
  * 說如來品第二十六
  * 世出世護摩法品第二十七
  * 說本尊三昧品第二十八
  * 說無相三昧品第二十九
  * 世出世持誦品第三十
  * 囑累品第三十一
  * 緣起
  * 䟦


毗盧遮那成佛神變加持經義釋目次(終)

毗盧遮那成佛神變加持經義釋卷第一
沙門　一行　述記

入真言門住心品第一

大毗盧遮那成佛神變加持經者梵音毗盧遮那此
翻是日之別名即除暗遍明之義然世間日則有方
分若照其外不能及內明在一邊不至一邊又唯在
晝光不燭夜如來智慧日光則不如是遍一切處作
大照明無有內外方所晝夜之別復次日行閻浮
提一切卉木叢林如其性分各得增長世間眾務因
之得成如來日光遍照法界復能平等開發無量眾
生種種善根乃至世出世間殊勝事業莫不由之而
得成辦又如重陰昏蔽日輪隱沒亦非壞滅猛風吹
雲日光顯照亦非始生佛心之日亦復如是雖為無
明煩惱戲論重雲之所覆障而無所減究竟諸法實
相證時圓明無際而無所增以如是等種種因緣世
間之日不可為喻但取其少分相似故加以大名曰
摩訶毗盧遮那也成佛者是具足梵音應云成三菩
提是正覺正知義謂以如實智知過去未來現在眾
生數非眾生數有常無常等一切諸法皆了了覺知
故名為覺而佛即是覺者故就省文但云成佛神變
加持者舊譯或云神力加持或云佛所護念然此自

證三菩提出過一切心地現覺諸法本初不生是處
言語究竟心行亦寂若離如來威神之力則雖十地
菩薩尚非其境界況餘生死中人爾時世尊往昔大
悲願力故而作是念若我但住如是境界則諸有情
不能以是蒙益是故住自在神力加持三昧普為一
切眾生示種種諸趣門所喜見身說種種性欲所宜
聞法隨種種心行開觀照門然此應化非從毗盧遮
那身或從語或從意生於一切時處起滅邊際俱不
可得譬如幻師以呪術力加持藥草能現種種未曾
有事五情所對悅可眾心若捨加持然後隱沒如來
金剛之幻亦復如是緣謝則滅機興則生即事而真
無有終盡故曰神力加持經若據梵本應具題云大
廣博經因陀羅王因陀羅者帝釋也言此經是一切
如來祕要之藏於大乘眾教威德特尊猶如千目為
釋天之主今恐經題太廣故不具存也。

入真言門住心品者梵本具有二題初云修真言行
品次云入真言門住心品竊謂入住之義巳兼修行
故離煩文但著其一真言梵曰漫怛羅即是真語如
語不妄不異之音龍樹釋論謂之密號舊譯云呪非
正翻也此品統論經之大意所謂眾生自心即是一
切智智如實了知名為一切智者是故此教諸菩薩
直以真語為門自心發菩提即心具萬行見心正等
覺證心大涅槃發起心方便嚴淨心佛國從因至果
皆以無所住而住其心故曰入真言門住心品也入

真言門略有三事一者身密門二者語密門三者心
密門是事下當廣說行者以此三方便自淨三業即
為如來三密所加持乃至能於此生滿足地波羅蜜
不復經歷劫數備修諸對治行故大品經云或有菩
薩初發心時即上菩薩位得不退轉或有初發心時
即得無上菩提便轉法輪龍樹以為如人遠行乘羊
去者久久乃到乘馬則差速若乘神通人於發意頃
便至所詣不得言發意間云何得到神通相爾不應
生疑則此經深旨也。

經云如是我聞一時薄伽梵住如來加持法界宮者
經初五義如智度論中廣明然此經梵本闕無通序
阿闍梨云毗盧遮那大本有十萬偈以浩廣難持故
傳法聖者採其宗要凡三千餘頌雖真言行法文義
略周以非大經正本故不題通序今以例加之於義
無傷也薄伽梵者論師所解具有六義今此宗中薄
伽是能破義如人執持利器多所摧伏其本未有此
名世議觀其事迹故號為能破者世尊亦爾以大智
明破一切識心無明煩惱此等本自無生亦無相貌
然慧曰出時暗惑自除是故義名為破釋論亦云婆
伽名破婆名能能破婬怒癡故名婆伽婆二乘雖破
三毒亦不了了盡如盛香器餘氣故在又如草木薪
火以力薄故灰炭不盡如來如劫燒火一切都盡無
烟無炭故名婆伽婆復次帝釋聲論謂女人為婆伽
是欲求因緣能息煩惱義又是所從生義金剛頂宗

即翻此義云女人者即是般若佛母無礙知見人皆
悉從是生其有志求因緣得與相應煩惱戲論皆悉
永息非如世間欲熱雖小止息而實更增也以密教
不可直宣故多有如是隱語學者當觸類思之又薄
伽梵者即帶有聲如人多有資財名持資財者以有
金故名持金者以如來具殊勝德名持眾德者釋論
亦云婆伽言德婆者言有是名有德婆伽名曰名聲
婆者言有是名有名聲一切世間無有德名聲如佛
者則其義也經中多譯為世尊是歎德之總稱西方
語法言及尊者不敢直斥其名必先歎其功德如云
大智舍利弗神通目犍連頭陀大迦葉持律優波離
等故此經中例云薄伽梵毗盧遮那今順此方文勢
或以世尊居下也。

經云薄伽梵住如來加持者薄伽梵即此毗盧遮那
本地法身次云如來是佛加持身其所住處名佛受
用身即以此身為佛加持住處如來心王如諸佛住
而住其中既從遍一切處加持力生即與無相法身
無二無別而以自在神力令一切眾生見身密之色
聞語密之聲悟意密之法隨其性分種種不同即此
所住名加持處也次又釋歎加持住處故云廣大金
剛法界宮大謂無邊際故廣謂不可數量故金剛喻
過一切語言心行適無所依不示諸法無初中後不
盡不壞離諸過罪不可變易不可破壞故名金剛如
世間金剛寶有三事最勝一者不可壞故二者寶中

之上故三者戰具中勝故此與釋論三種金剛三昧
中喻意大同法界者廣大金剛智體也此智體者所
謂如來實相智身以加持故即是真實功德所莊嚴
處妙住之境心王所都故曰宮也此宮是古佛成菩
提處所謂摩醯首羅天宮釋論云第四禪五種那含
住處名淨居天過是以往有十住菩薩住處亦名淨
居天曰大自在天王是也今此宗明義以自在加持
神心所宅故名自在天宮也隨如來有應之處無非
此宮不獨在三界之表也。

一切持金剛者皆悉集會次明妙眷屬也如來在此
宮中為獨處郎有眷屬乎故云此中乃有無邊眷屬
常所集會所謂執金剛等也梵云伐折羅陀羅此伐
折羅即是金剛杵陀羅是執持義故舊譯云執金剛
神今謂持金剛兼得淺深二釋於義為勝故隨文便
互存其辭若世諦常途所表則云生身佛常有五百
執金剛神翊從侍衛然此宗密意其伐折羅是如來
金剛智印如是智印其數無量能持此者亦復無邊
所以然者心王所住之處必有塵沙心數以為眷屬
今者心王毗盧遮那成自然覺爾時一切心數無不
入即金剛界中成如來內證功德差別智印如是智
印唯佛與佛乃能持之約菩提義即有無量無邊金
剛印約佛陀義即有無量無邊持金剛者由此眾德
悉皆一相一味到於實際故名集會若少分未等一
法未滿即不名一切集會也然以自在神力所加持

故即從心王毗盧遮那現加持尊特之身爾時無量
法門眷屬一一皆現執金剛身顯發如來威猛大勢
譬如帝釋手執金剛破修羅軍今此諸執金剛亦復
如是各從一門持大空之戰具能壞除眾生無明堅
執一切煩惱故以相況也。

如來信解遊戲神變生大樓閣寶王高無中邊諸大
妙寶王種種間飾菩薩身為師子座者大眾巳集應
有說法處故次明所住樓閣及師子座也信解者始
從真正發心乃至成佛於是中間通名信解地梵云
微吃哩抳多是踊躍義遊戲義神變義謂從初發心
以來深種善根起種種願行莊嚴佛土成熟眾生恒
殊勝進不休息故即是超昇騰躍義如人掉動鼓舞
能以善巧三業普悅眾心故此騰躍即名遊戲如是
遊戲即是菩薩自在神通言毗盧遮那本行菩薩道
時以一體速疾力三昧供養無量善知識遍行無量
諸度門自利利他法皆具足能得如是如來智寶之
所集成祕密莊嚴法界樓觀於一切實報所生最為
第一猶如真陀摩尼為諸寶之王故曰遊戲神變生
大樓閣寶王也其高無窮當知廣亦無際以邊不可
得故亦復無中此是遍一切處身之所住處當知如
是樓觀亦遍一切處也。

次明樓觀莊嚴之相猶如
有人以種種雜色金剛嚴飾金剛然其體性無有差
別今亦如是還以如來種種功德寶王間飾樓閣寶
王何以故更無有法出過如是寶性故然此第一寂

滅之相以如來加持神力令應度者隨諸法門表像
若可見聞觸知即以此為門而入法界如善財入彌
勒宮殿因緣此中應廣明菩薩之身為師子座者上
說金剛法界宮即是如來身次云大樓閣寶王亦即
是如來身今云師子座當知亦爾所以云菩薩身者
謂本行菩薩道時次第修行地波羅蜜乃至第十一
地當知後地即以前地為基故云以菩薩身為師子
座釋論云譬如師子於眾獸中獨步無畏佛亦如是
於九十六種外道中一切降伏無畏故名人中師子
其所坐處若牀若地皆名師子座今此宗明義言師
子者即是勇健菩提心從初發意以來得精進大勢
無有怯弱猶如師子隨所執搏必獲無遺即是自在
度人無空過義也若淺略釋者言諸菩薩深心敬法
乃至以身荷載佛師子座故曰菩薩之身為師子座
也。

其金剛名曰虗空無垢執金剛乃至金剛手祕密主
如是上首十佛剎微塵數等持金剛眾俱及普賢菩
薩慈氏菩薩妙吉祥菩薩除一切蓋障菩薩等諸大
菩薩前後圍繞而演法者次列同聞眾也問曰佛所
說經何故先明住處眷屬耶答曰譬如國王若有政
令必先出居外朝制斷刑賞時史著記云某時王在
某處與某甲大臣等集議有如是教命欲令境內信
伏行之不疑故法王亦爾將說大法必於大眷屬菩
薩眾中令作證明以是因緣聞者生信由信心故能

入如是法中修行得證倍復生信故先列處及眾也
虗空無垢執金剛者即是菩提心體離一切執諍戲
論如淨虗空無有障翳無垢無染亦無分別如此之
心即是金剛智印能持此印名虗空無垢執金剛也
次虗空遊步執金剛者遊步是不住義勝進義神變
義以淨菩提心於一切法都無所住而常進修萬行
起大神通故曰虗空遊步復次虗空無垢執金剛者
即阿字門平等種子修無住行譬如種殖方便根芽
漸生故次明發行金剛印也第三虗空生執金剛者
如萌芽巳生四大時節為緣虗空不礙念念滋長菩
提心亦復如是以無所得為方便萬行為緣得真實
生真實生者所謂大空生故名虗空生第四被雜色
衣執金剛者如萌芽增長莖葉華實漸次滋繁菩提
心樹王萬德開敷亦復如是故云具種種色復次以
種種法界色染此無垢菩提心成大悲漫荼羅故名
被雜色衣第五善行步執金剛者此善字梵云毗質
多羅有端嚴義種子義譬如巳得果實復還為種子
也善行步者即是諸佛威儀謂善知時宜可度不可
度等種種通塞以身口意方便俯應群機曲中規矩
皆成佛事故以為名也第六住一切法平等執金剛
者謂住一切佛平等性也謂因果自他有為無為等
一切諸法入此如實智中究竟平等同一實際能持
此智故以為名也然上來五句亦皆是如來真實功
德無深淺之殊為欲分別令易解故作次第說耳第

七哀愍無量眾生界執金剛者此哀愍亦名救度謂
巳住平等法性自然於一切眾生發同體悲愍之心
諸眾生界無量故如是大悲亦無限量此是如來一
德故能持者因以為名第八那羅延力執金剛者巳
發哀愍之心若具大勢則能救護故次明也經中挍
量六十象力不如一香象力乃至末後那羅延力最
勝佛生身一一毛孔皆等那羅延力故以喻法界身
那羅延力第九大那羅延力執金剛者謂持祕密神
通力也如一闡提必死之疾二乘實際作證巳死之
人諸佛醫王明見如來性故則能必定師子吼於救
療因緣心不怯弱諸菩薩尚不能爾故復明不共一
切摩訶那羅延力第十妙執金剛者妙名更無等比
更無過上義猶如醍醐融妙巳極不可復增常不變
易無間無雜如來亦爾一切功德悉皆無比無上諸
有所作亦唯為此一事因緣故名妙執金剛第十一
勝迅執金剛者勝謂大空大空即是遍一切處故能
起速疾神通也住此乘者初發心時即成正覺不動
生死而至涅槃故名勝迅第十二無垢執金剛者即
是離一切障菩提心也譬如真金剛體性純淨若種
種鍊冶眾寶磨瑩倍復光明則知初質尚與微垢共
住能持此畢竟淨金剛印因以為名第十三刃迅執
金剛者此刃字梵文是忿中之忿利中之利義翻猶
如刀刃也持此金剛利智一切難斷處悉斷難伏處
悉伏故以為名第十四如來甲執金剛者如來甲所

謂大慈由此嚴身故攝護眾生施作佛事不為一切
煩惱所傷無能降伏俎壞之者故以為名第十五如
來句生執金剛者句名住處即大空也諸佛自證功
德從如來性生此加持身從如來自證功德生以不
離阿字門故名如來句生第十六住無戲論執金剛
者所謂住大空慧也謂觀緣起實相無生無滅不斷
不常亦非去來一異是處諸戲論息猶如涅槃持如
是智印故得名也第十七如來十力生執金剛者謂
佛方便智如是妙權從何處生謂從如來十智力生
持如是印故得名也第十八無垢眼執金剛者即如
來五眼以菩提心畢竟淨故以一切種智觀一切法
了了見聞覺知無所罣礙能持如是金剛印故以為
名第十九金剛手祕密主者梵云播尼即是手掌掌
持金剛與手執義同故經中二名互出也西方謂野
叉為祕密以其身口意速疾隱祕難可了知故舊翻
或云密迹若淺略明義祕密主即是夜叉王也執金
剛杵常侍衛佛故曰金剛手然是中深義言夜叉者
即是如來身語意密唯佛與佛乃能知之乃至彌勒
菩薩等於如是祕密神通力所不及祕中最祕所謂
心密之主故曰祕密主能持此印故云執金剛也如
是上首十佛剎微塵數等持金剛眾俱者若具存梵
本於列名下一一皆有多聲應云虗空無垢等虗空
遊步等乃至祕密主等所以然者此等上首執金剛
一一皆有無量眷屬部類大本當具存耳然統其綱

要則枝末隨之於宗通之用不足為闕所云十佛剎
微塵數者如來差別智印其數無量非算數譬喻之
所能知且以如來十種智力各對一佛剎微塵以表
眾會之數世界海世界性及一佛剎義如釋論中廣
明然此毗盧遮那內證之德以加持故從一一智印
各現執金剛身形色性類皆有表像各隨本緣性欲
引攝眾生若諸行人慇懃修習能令三業同於本尊
從此一門得入法界即是普入一切法界門也。

次列菩薩眾以四聖者而為上首前明諸執金剛一
向是如來智印今此菩薩義兼定慧又兼慈悲故別
受名也亦是毗盧遮那內證功德如執金剛有十佛
剎微塵眾當知是諸菩薩法門相對亦有十佛剎微
塵眾以加持故然各從於法界一門現為一善知識
身也又般若釋論生身佛成道時阿難密迹力士等
是名內眷屬舍利弗目連等諸聖人及彌勒文殊諸
阿毗䟦致一生補處菩薩等是名大眷屬今謂佛加
持身亦復如是諸執金剛各持如來密印名內眷屬
諸菩薩大悲方便普門攝受無量眾生輔佐法王行
如來事名大眷屬故大品云欲為諸佛內眷屬欲得
大眷屬者當學般若波羅蜜也普賢菩薩者普是遍
一切處義賢是最妙善義謂菩提心所起願行及身
口意悉皆平等遍一切處純一妙善備具眾德故以
為名慈氏菩薩者謂佛四無量心今以慈為稱首此
慈從如來種性中生能令一切世間不斷佛種故曰

慈氏上云普賢是自證之德本願巳滿欲化眾生令
得此道故次明之也妙吉祥菩薩者妙謂佛無上慧
猶如醍醐純淨第一室利翻為吉祥即是具眾德義
或云妙德亦云妙音也即言以大慈悲力故演妙法
音令一切聞故次彌勒明之除一切蓋障菩薩者障
謂眾生種種心垢能翳如來淨眼不得開明若以無
分別法滅諸戲論如雲霧消除日輪顯照故曰除蓋
障如來諸有所說悉皆為此一事因緣故次妙音明
之復次行人雖學般若波羅蜜若無禪定猶如盲者
雖遇日光無所能為故次文殊妙慧明除蓋障三昧
也此四菩薩即是佛身四德有所偏闕即不能成無
上菩提是故列為上首以統塵沙眾德諸大菩薩者
具出梵文應云摩訶菩提薩埵釋論云菩提名諸佛
道薩埵名眾生或名勇心是人盡欲得諸佛功德其
心不可斷不可破如金剛山是名薩埵復次此人心
能為大事不退不轉大勇心故多眾生中起大慈悲
成立大乘能行大道得最大處故必能說法破一切
眾生大邪見大愛大我心等諸煩惱故名為摩訶薩
埵阿闍梨云據正義當云菩提索哆此索哆者是忍
樂修行堅持不捨義也然聲明有如是法若論文字
其義雖正音韻或不流便者得取便安之故世論師
謂為薩埵欲傳習者隨順其辭。

就瑜伽宗薩埵略
有三種一者愚童薩埵謂六道凡夫不知實諦因果
心行邪道修習苦因戀著三界堅執不執不捨故以

為名二者有識薩埵即二乘也纔覺知生死過患自
求出離得至涅槃染著化城興滅度想於如來功
德未生願樂之心故以為名三者菩提薩埵無上菩
提出過一切臆度戲論種種過失是一向純善白淨
微妙不可譬類義即是眾生本性不思議心也能忍
如是成道事願樂修行堅固不動故名菩提索哆於
如是人中功業最大堪能轉授一切眾生故名摩訶
薩埵此等大眾前後圍繞大日世尊以無量身口意
業供養恭敬為聽法故故次明群機嘉會之時所同
聞法即經所謂越三時如來之日加持故身語意三
平等句法門也然此經流布閻浮提略有十萬偈若
十佛剎微塵大眾各各廣演身口意差別法門則無
限量此說法時分復當云何故結集者云爾時住於
佛日而衍說法也如世間時分則有過去未來現在
長短劫量種種不同且約日行四天下一周晝夜各
有初中後分乃至三十時等剎那不住代謝相推以
淨眼觀之三際之相了不可得無終無始亦無去來
此實相之日圓明常住湛若虗空無有時分脩短之

異然以佛神力故故令瑜伽行者於無量劫謂如食
頃或演食頃為無量劫延促自在咸適眾機無定相
可得故云如來日也如此時中佛說何法即是身語
意平等句法門言如來種種三業皆至第一實際妙
極之境身等於語語等於心猶如大海遍一切處同
一鹹味故云平等也句者梵云鉢曇正翻為足聲論
是進行義住處義如人進步舉足下足其迹所住處
謂之鉢曇言辭句逗義亦如是故同一名耳。

今就
此宗謂修如是道迹次第進修得住三平等處故名
為句即以平等身口意祕密加持為所入門謂以身
等之密印語等之真言心等之妙觀為方便故逮見
加持受用身如是加持受用身即是毗盧遮那遍一
切身遍一切身者即是行者平等智身是故住此乘
者以不行而行以不到而到名為平等句一切眾生
皆入其中而實無能入者無所入處故名平等法門
則此經之大意也。

時彼菩薩普賢為上首諸執金剛祕密主為上首毗
盧遮那如來加持故奮迅示現身無盡莊嚴藏乃至
有情類業壽種除復有芽種生起者謂將說此平等
法門故先以自在加持感動大眾悉現普門境界祕
密莊嚴不可思議未曾有事因彼疑問而演說之則
聞者信樂倍增深入悟義如法華序分從地涌出品
因緣此中當廣說之復次普賢祕密主等上首諸仁
者即是毗盧遮那差別智身於如是境界又久通達

然此諸解脫門所現諸善知識各引無量當機眾同
入法界漫荼羅為饒益此初入法門實行諸菩薩故
如來加持奮迅示現身大神通力也如師子王將欲
震吼必先奮迅其身呈現威神材力然後發聲如來
亦爾將欲必定師子吼宣說一切智門故先奮迅示
現無量莊嚴藏所謂莊嚴者謂從一平等身普現一
切威儀如是威儀無非密印從一平等語普現一切
音聲如是音聲無非真言從一平等心普現一切本
尊如是本尊無非三昧然此一一三昧差別之相皆
無邊際不可度量故名無盡莊嚴如來祕密慧也經
云除蓋障菩薩於法會中欲知佛身量故令大目連
尋之上至梵宮猶覩如來若對目前佛身威儀說法
音聲與本無異乃至盡其神力往詣佗方佛土亦不
異梵宮爾時除葢障菩薩及以目連不能測故即自
往觀察過十方各如恒河沙世界皆見如來不起于
座而演說法乃至周極十方盡其神通勢力亦復如
是然後還歸方見除疑天女去佛不遠入於三昧便
作是念我聞此天女通達無量三昧門我當觀之今
住何定也又盡心力觀之不測其心所行之處聚集
無量天鼓一一皆如須彌山王以神力同時發聲欲
令出定而不能得乃至佛言我未發菩提心時是天
女巳能住此三昧即是無邊際義也如是毗盧遮那
普於十方一切世界一一皆現佛加持身是一一身
各有十佛剎微塵等菩薩金剛大眾此諸大眾諸根

相好亦復無邊如胡麻中油遍滿法界於中無空隙
處又如國王有大庫藏若須示人則自在開發而陳
布之故曰莊嚴藏也復次此諸大眾但以佛威神力
故得見如是不思議境界如來若捨加持即不現前
非其自心限量之所能及如行者內修般舟三昧外
蒙神力護持能以父母生身見十方佛如清夜無雲
仰觀眾星聽聞法音了了無礙然此境界由行者心
淨故生耶由佛加被故生耶若由內心即是從自性
生若由佛力即是從佗性生悉皆不異外道論義以
自佗無故和合亦無又復非無因緣而得成就何以
故內因外緣隨有所闕即不現前故當知如是莊嚴
相顯時無所從來隱時亦無所去畢竟平等不出於
如故經云非從毗盧遮那佛身或語或意生一切處
起滅邊際不可得而毗盧遮那一切身業一切語業
一切意業一切處一切時於有情界宣說真言道句
法此轉釋佛莊嚴藏所以無盡無邊際者以不異如
來遍一切處常住不滅之身也雖常無起滅而能以
一切三業普於十方三世一切時處說最實道教化
群生軌匠其心令至佛道。

經云又現執金剛普賢蓮華手菩薩等像貌普於十
方宣說真言道清淨句法所謂初發心乃至十地次
第此生滿足緣業生增長有情類業壽種除復有芽
種生起者又廣前相言非但示現佛身充滿十方一
切世界所現金剛菩薩等身亦復遍一切處也如十

佛剎微塵數諸執金剛菩薩等身口心印差別不同
如是一一本尊像類眷屬皆如毗盧遮那充滿十方
一切世界如因陀羅網互不相妨今略舉三聖者以
為稱首也執金剛對金剛智慧門降伏方便普賢對
如如法身門寂災方便觀音對蓮華三昧門增益方
便舉此三點則無量不思議妙用皆巳攝在其中故
特言之所云等者乃至諸天八部五通神仙如外現
曼荼羅之所表示例可知也如是等種種因緣無數
方便普門應現教化群生雖淺深不同麤妙互異然
究其實事無非祕密加持各能開示如來清淨知見
若離如是實相印餘皆愛見所生與天魔外道作諸
營侶豈得名為清淨句耶次又釋言所謂清淨句者
即是頓覺成佛神通乘也如餘乘菩薩志求無上菩
提種種勤苦不惜身命經無數阿僧祇劫或有成佛
或不成佛者今此真言門菩薩若能不虧法則方便
修行乃至於此生中逮見無盡莊嚴加持境界非但
現前而巳若欲超昇佛地即同大日如來亦可致也
復次行者初發心時得入阿字門即從如來金剛性
生芽當知此芽一生運運增進更無退義乃至成菩
提無行可增然後停息故云次第此生滿足此中次
第者梵音有不住義精進義遍行義謂初發心欲入
菩薩位故於此真言法要方便修行得至初地爾時
以無所住進心不息為滿第二地故復依真言法要
方便修行得入三摩地如是次第乃至滿足十地唯

以一行一道而成正覺若於異方便門開顯密意亦
皆不離如是寶乘也緣業生者謂諸有情癡愛因緣
造身口意種種虗妄不清淨業乘如是業生六趣身
增長輪迴備受諸苦今修平等三業清淨慧門一切
蘊阿賴耶業壽種子皆悉焚滅得至虗空無垢大菩
提心一切如來平等種子從悲藏中生法性芽乃至
莖葉華果遍滿法界成萬德開敷菩提樹王然以四
不生義觀之都無所趣亦無起處當知此生即是大
空生也故云有情類業壽種除復有芽種生起復次
如來所現十佛剎微塵數等諸善知識及法界門假
令次第觀聽則無量無邊阿僧祇劫不可周遍以佛
日加持故於會坐之頃皆悉現前即是將說此經示
不可思議神通瑞相也如文殊師利覩見白毫所照
萬八千土諸菩薩種種因緣皆是行菩薩道即知諸
佛將欲開權顯實說法華經當知金剛手等亦復如
是普見加持世界唯說平等法門即知如來將演遍
一切乘自心成佛之教故下文所問乘此而生也。

爾時執金剛祕密主於彼眾會中坐白佛言世尊云
何如來應供正遍知得一切智智乃至如是智慧以
何為因云何為根云何究竟者如來自證之智設以
神力加持亦不可示人前云奮迅示現無盡莊嚴藏
者皆外用之迹耳智者見其條末則諭其宗本如觀
象迹超絕眾群其所蹂踐倍復深廣雖不覩其形當
知此象身力必大又如迅靁澍雨能令鳥獸震死百

川奔涌懷山襄陵雖不測其本當知此龍威勢必大
今諸大眾亦復如是以覩如來無盡身口意能一時
普應法界眾生妙合根宜曲成佛事則知如來智力
必於一念普鑒群機本末因緣究竟無礙照俗之權
尚爾其契實智之境當復云何若法不然則有微迹
可尋我巳盡覩然不知是法從何得之故執金剛手
因眾會疑心而問佛言云何如來應供正遍知得此
一切智智也梵本云怛佗揭多者怛佗是如義揭多
是來義知解義說義去義如諸佛乘如實道來成正
覺今佛名如是來故名如來一切諸佛如法相知解
知巳亦如諸法實相為眾生說今佛亦如是故名如
實知者名如實說者一切諸佛得如是安樂性直至
涅槃中今佛亦如是去故名如去釋論具含有四義
然古譯多云如來有部戒本云如去阿闍梨意存如
去如說今且順古題也梵本云阿羅訶者阿羅是煩
惱訶是害義除義釋論謂之殺賊佛以忍進鎧甲乘
持戒之馬定弓慧箭外破魔王軍內滅煩惱賊故以
為名又阿名為不羅訶名生謂佛心種子後世田中
不生無明㲉皮脫故復次阿羅訶是應受供養義以
有如是功德故應受天人最上供養故以為名也梵
云三藐三佛陀者三藐名正三名遍佛陀名知故曰
正遍知也釋論云若有人言何以故但佛如實說如
來如去故應受最上供養耶以佛得正遍智慧故正
名諸法不動不壞相遍名不為一法二法故以悉知

一切法無餘是名三藐三佛陀然此宗中佛陀名覺
是開敷義謂由自然智慧遍覺一切法如盛開敷蓮
華無有點汙亦能開敷一切眾生故名佛也梵云薩
婆若那若那即是一切智智釋論云薩婆若多者即
一切智一切謂名色等無量二法門各攝一切法如
是無量三四五六等乃至阿僧祇法門各攝一切法
是一切法中一相異相漏相非漏相作相非作相等
一切法各各相各各力各各因緣各各果報各各性
各各得各各失一切智慧力故一切世一切種相盡
遍知是名薩婆若今謂一切智智即是智中之智也
非但以一切種遍知一切法亦知是法究竟實際常
不壞相不增不減猶如金剛如是自證之境說者無
言觀者無見不同手中菴摩勒果可轉授佗人也若
可以言語授人者釋迦菩薩蒙定光授決之時即應
成佛何以故具修方便要待無師自覺方名佛耶又
如目覩世人為刀杖所傷雖復信其受苦無可疑惑
然種種令說終不證知若自身觸受乃得明了耳問
意言云何令我等逮得如是自覺之慧云何得此慧
巳能為無量眾生廣演分布隨種種趣種種性欲種
種方便道宣說一切智智所謂安立無量乘示現無
量身各各同彼言音住彼威儀而此一切智道猶同
一味所謂如來解脫味此妙方便復云何而得也此
中種種趣者梵云娜衍亦名為道下云大乘道等義
同也毗婆沙說有五道摩訶衍人多說六道如是廣

衍乃至此世界中巳有三十六俱胝眾生趣何況十
方一切世界耶性欲者欲名信慧憙好樂如孫陀羅
難陀好五欲提婆達多好名聞等乃至諸得道人亦
各有所好大迦葉好頭陀舍利弗好智慧離婆羅多
好坐禪優婆離好知毗尼阿難好多聞等當廣說之
性名積習相從性生欲隨性作行或時從欲為性習
欲成性性名染心為事欲名隨緣起是事釋論中具
明種種方便道者龍樹云般若與方便等本體是一
而所用有異譬如金師以巧方便故以金作種種異
物雖皆是金而各異名今毗盧遮那亦復如是能以
遍一切處真金智體造種種乘復次此中問意即是
發起大悲胎藏曼荼羅也於薩婆若平等心地畫作
諸佛菩薩乃至二乘八部等四重法界圓壇此一一
本尊身語心印皆是一種差別乘且如有人志求五
通智道即從大悲胎藏現韋陀梵志形為說瞿曇仙
等真言行法行者精勤不久成此仙身更轉方便即
成毗盧遮那身也如是或現佛身說種種乘乃至現
非人身說種種乘隨類形聲悉是真言密印或久或
近無非毒鼓因緣故經云皆同一味所謂如來解脫
味也所以然者一切眾生色心實相從本際巳來常
是毗盧遮那平等智身非是得菩提時強空諸法使
成法界也佛從平等心地開發無盡莊嚴藏大漫荼
羅巳還用開發眾生平等心地無盡莊嚴藏大漫荼
羅妙感妙應皆不出阿字門當知感應因緣所生方

便亦復不出阿字門譬如大海中波濤相激迭為能
所然亦皆同一味所謂鹹味也。

復次執金剛承佛神力為欲發起大悲胎藏祕密方
便故復說五種譬喻所謂虗空地水火風也初句
云譬如虗空界離一切分別無分別無無分別如是
一切智智離一切分別無分別無無分別者如毗婆
沙義虗空無過無德今如來智身離一切過萬德
成就云何得相喻耶但取其少分相似以況大空耳
此中相況有三義一者虗空畢竟淨故二者無邊際
故三者無分別故一切智心性亦如是故以世間易
解空譬難解空也初云離一切分別梵云劫波次云
無分別者梵云劫波夜帝所以重言是分別之上更
生分別義例如尋伺略觀時名尋諦察名伺又如眼
識生時有麤分別次意識生是細分別舊譯或以劫
波為妄執喻意云猶如虗空以無妄執分別故無分
別亦無也又如虗空離種種顯形色相無所造作而
能含容萬像一切草木因之生長有情事業依之得
成佛智虗空亦復如是雖離一切相常無起作而無
量度門種種妙業皆得成辦故以為喻也第二句云
譬如大地一切眾生依如是一切智智天人阿脩羅
依者如世間百糓眾藥卉木叢林隨其性分無量差
別皆從大地而生根芽乃至莖葉華果次第成就為
一切眾生作依止處養育之不亦作是念我今荷負
一切世間不念恩德無有勞劵增之不喜減之不憂

深廣難測不可傾動一切智地亦復如是大悲曼荼
羅一切種子之所出生即此諸乘無量事業所依止
處於生死涅槃其心平等世間八風不能動搖以如
是等少分相似故為喻也第三句云譬如火界燒一
切薪無有厭足如是一切智智燒一切無智薪無有
厭足譬如火種假使積薪充滿世界皆如須彌山王
次第焚之無有怯弱不作是念我當燒爾所薪不燒
爾所薪熾然不息勝進無厭要所焚盡巳然後隨滅
如來智火亦復如是燒一切戲論煩惱薪乃至緣待
皆盡即此慧光亦無所依復次如世間之火貴賤所
同用能於暗夜而作照明迷惑顛墜者咸得正路又
悉能成就一切諸物如是一切智火聖者異生平等
有之於無始大夜之中令諸行人見如實道次第成
就一切佛法故以為喻第四句云譬如風界除一切
塵如是一切智智除去一切諸煩惱塵者如大風起
時烟雲塵霧一切消除大虗澂廓三辰炳現蔚蒸熱
惱眾生皆得清涼能使卉木叢林開榮增長亦能摧
壞一切物類又如風性遍無所依自在旋轉無能罣
礙如來慧風亦復如是滌除一切障葢煩惱遊塵令
證涅槃清涼法性又復能令一切世出世間善法增
長摧壞無明大樹拔其根本而此無障礙力都無所
依故以為喻也第五句云譬如水界一切眾生依之
歡樂如是一切智智為諸天世人利樂者如水大德
從高赴下多所饒益能潤草木而生華果又復本性

清潔無垢無濁悉能滿足飢渴眾生洗諸滓穢蠲除
熱惱澂深難入不可測量於坑埳之處性皆平等如
來智水亦復如是從真法界流趣世間潤諸等持生
助道法成大果實利益群生體無煩惱故清潔能離
諸惑故無垢一相非異故無濁諸有得之思願盡息
獲清涼定洗除塵勞湛寂難思證平等性故以為喻
也復次金剛手說此五喻即是發起下文五字義也
阿字門為地嚩字門為水囉字門為火訶字門為風
佉字門為空又如世間種子地水火風為緣虗空不
礙然後得生隨闕一緣終不增長一切智性如來種
子亦復如是即用一切智門五義自為眾緣能至菩
提常住妙果所謂不可思議不生不滅之因緣也金
剛手覩如來獨一法界加持之相心所惟忖必知將
說如是法門故先喻其功德發起大會生解之機然
後問佛如是智慧以何為因云何為根云何為究竟
耶。

從此以後如來智印定其心廣分別說例如彌
勒菩薩覩佛神通之瑞即時憤憤悱悱心有所疑為
說道場所得法為授菩提記文殊發揮名體指云妙
法蓮華然後如來印以實相乘機演說令動執之徒
得離疑網譬如春陽之始萌種甲坼靁風鼓動時雨
潤灑得離莩殻由然出生若無機之人則雖遇際會
不能發起深益也。

毗盧遮那佛告持金剛祕密主言善哉善哉執金剛
善哉金剛手汝問吾如是義汝當諦聽極善作意吾

今說之乃至諸法無相謂虗空相者以執金剛手祕
密之主預測如來加持深意又能發起時眾作生解
因緣仰測聖心不失機會故重言善哉善哉我觀一
切天人沙門婆羅門乃至淺行諸菩薩無能於世尊
前發如是問者所以者何以此三句中悉攝一切佛
法祕密神力甚深之事故復歎言善哉金剛手汝能
問吾如是義也以如來善哉言音所加持故爾時金
剛手無量功德倍復增明於所受法終無漏失次即
誡言汝當諦聽極善作意吾今說之亦為未來弟子
明此囑耳深心受法之儀式也故釋論云若人心善
直信是人可聽法若無是相則不能解如說偈云聽
者端視如渴飲一心入於語義中踊躍聞法心悲喜
如是之人應為說及無盡意經用心聽法有二十功
德當廣說之。

經云佛告金剛手菩提心為因大悲為根方便為究
竟者猶如世間種子藉四大眾緣得生根如是次第
乃至果實成就名為究竟然以中智觀之畢竟不生
不滅非不生非不滅是故因果義成若法不然有生
滅斷常之相則墮於戲論皆悉可破因果義不成也
今行者觀心實相亦復如是出過一切戲論如淨虗
空於內證所行得深信力薩婆若心堅固不動離業
受生成真性生萬行功德從此增長故曰菩提心為
後二句因若望生死中所殖善根則名為果以覩佛
法前相故譬如有人聞善知識言汝今宅中自有無

盡寶藏應自勤方便而開發之可使周給一國常足
無匱乏彼既聞巳即生諦相信如說而行乃至施功
不巳漸見前相爾時於寶藏功德應離心疑堪能發
起殊勝加行故菩提心即是白淨信心義也釋論亦
云佛法大海信為能入如梵天王請轉法輪時佛說
偈言我今開甘露味門若有信者得歡喜此偈中不
言施戒多聞忍進禪慧人能得歡喜獨說信人佛意
如是我第一甚深法微妙無量無數不可思議不動
不倚不著無所得法非一切智人則不能解故以信
力為初非由慧等而能初入佛法為令如是淨心堅
牢增長。

經中次說大悲為根根是能執持義猶如
樹根執持莖葉華果使不傾拔也梵音謂悲為迦盧
拏迦是芸義盧拏是剪除義慈如廣植嘉苗悲如芸
除草穢故此中云悲即兼明大慈也且如行者修供
養時若奉一華或塗香等即以遍一切處淨菩提心
興供養雲普作佛事發起悲願迴向群生拔一切苦
施無量樂由自善根及與如來加持法界力故所為
妙業皆得成就普於一切智地乃至無餘有情界皆
悉生根也隨行者以無疑心所修萬行即由大悲地
界所執持故大悲火界所溫育故大悲水界所滋潤
故大悲風界所開發生故大悲虗空不礙障故爾時
無量度門任運開發由如芽根莖枝葉次第莊嚴即
是於一切心法具足因緣義也方便為究竟者謂萬
行圓極無可復增應物之權究竟盡能事是醍醐妙

果三密之原也又淨菩提心者猶如真金本性明潔
離諸過患大悲如習學工巧以諸藥物種種練冶乃
至鏡徹柔耎屈申自在方便如巧藝成就有所造作
隨意皆成規製中權出過眾伎故其得意之妙難以
授人也如摩訶般若所明六度十八空三昧道品總
持門等皆入大悲句中即彼萬行所成一切智智之
果說名方便由內具方便故方便之業即是利佗是
以梵音鄔波娜亦名發起如從種子生果果還成種
故以為名也。

經云祕密主云何菩提謂如實知自心即是開示如
來功德寶所也如人雖聞寶藏發意懃求若不知所
在無由進趣故復指言如上所明第一甚深微妙之
法乃至非一切智人則不能解者此法從何處得邪
即是行者自心耳若能如實觀察了了證知是名成
菩提其實不由佗悟不從佗得問曰若即心是道者
何故眾生輪迴生死不得成佛答曰以不如實知故
所謂愚童凡夫若聞是法少有能信識性二乘雖自
觀察未如實知若如實自知即是初發心時便成正
覺譬如長者家窮子若自識父時豈復是客作賤人
耶爾時行者正知心實相故見一切法悉皆甚深微
妙無量無數不可思議不動不倚不著都無所得畢
竟如菩提相故復經云祕密主是阿耨多羅三藐三
菩提乃至彼法少分無有可得無上正遍知義前巳
說之此中言小分者梵云阿耨即是七微合成於從

緣生色為最微小故以為喻言彼法者離此無相菩
提心外更無一法也。

經中次說因緣云何以故虗
空相是菩提無知解者亦無開曉何以故菩提無相
故者譬如虗空遍一切處畢竟淨故離一切相無動
無分別不可變易不可破壞以如是等少分似相故
以喻無相菩提心然此中復有無量無邊祕密甚深
之事實非世間虗空所能遍喻冀諸學者得意忘筌
耳又如虗空遠離戱論分別故無知解相無開曉相
諸佛自證三菩提當知亦爾唯是心自證心心自覺
心是中無知解法無知解者非始開曉亦無開曉之
者若分別小分能所猶如微塵即取法相非法相不
離我人眾生壽命豈得名為金剛慧耶。

復次經中
自轉釋言何以故菩提無相故如釋論云佛智慧清
淨故出諸觀上不觀諸法常相無常相有邊相無邊
相有去相無去相有相無相有漏相無漏相有為相
無為相生滅相不生滅相空相不空相常清淨無量
如虗空是故佛智無礙若觀生滅者不得觀不生滅
觀不生滅者不得觀生滅若生滅實者不生滅不實
若不生滅實生滅不實如是等諸觀皆爾以如是淨
菩提心出過諸觀離眾相故於一切法得無罣礙譬
如虗空之相亦無相故萬像皆悉依空空無所依如
是萬法皆依淨心淨心適無所依即此諸法亦復如
是菩提相所謂淨虗空相故經復云祕密主諸法無
相謂虗空相也。


爾時金剛手復白佛言世尊誰尋求一切智誰為菩
提成正覺者誰發起彼一切智智佛言祕密主自心
尋求菩提及一切智何以故本性清淨故乃至無量
功德皆悉成就時執金剛聞佛所說義薩婆若慧唯
是自心乃至無有少法出此心者為未來眾生斷疑
惑故而問佛言菩提心名為一向志求一切智智若
一切智智即菩提心者是中誰為能求誰為所求誰
為可覺誰為覺者又復離心之外都無一法誰能發
起此心令至妙果若法無有因緣而得成者一切眾
生亦應不假方便自然成佛故佛答言祕密主自心
尋求菩提及一切智何以故本性清淨故雖眾生自
心實相即是菩提有佛無佛常自嚴淨然不如實自
知故即是無明無明顛倒取相故生愛等諸煩惱因
煩惱故起種種業入種種道獲種種身受種種苦樂
故如蠶出絲無所因自從巳出而自纏裹受燒煑苦
譬如人間淨水隨天鬼之心或以為寶或以為火自
心見苦樂由之當知離心之外無有法也若瑜伽行
人正觀三法實相即是見心實相心實相者即是無
相菩提亦名一切智智雖復離諸因緣亦非無因而
得成就也。

復次世尊欲令眾生如實知自心故更
以方便分別演說所以然者若但言自心不生不滅
以無所因故義則難解故先示其著處言心不在內
六處不在外及兩中間心不可得如摩訶般若以無
量門入諸法實相今欲舉其宗要但觀內外十二處

即攝一切法也行者以無始來多於內法取著心相
故先於內六處以即離相在等方便一一諦觀心不
可得無生無相無有處所而作是念此心或在外耶
復於外六處如實觀之心亦無生無相無有處所猶
恐錯誤更合觀之於兩中間亦不可得即悟此心實
性本自無生無滅畢竟常淨戱論雲披譬如珠力故
水凊水凊故珠現定不從餘處來也。

經云祕密主如來應正等覺非青非黃非赤非白非
紅非紫非水精色非長非短非圓非方非明非暗非
男非女非不男女者前約一切非法明心實相今復
約真我明心實相此宗辨義即以心為如來應正等
覺所謂內心之大我也如有一類外道不了自心故
而作是言我觀真我其色正青餘人所不能見或言
正黃正赤或言鮮白或言如燕支色今義云紅紫也
或言我見真我其相極短乃至如男子相等唯此是
實餘皆妄語然此等眾相悉從緣生無有自性云何
得名真實我耶對如是種種執故佛說如來應正等
覺非青色等所以者何是青相畢竟不生故則為非
青青實相不壞故而亦非非青當知如來應正等覺
無一定相可說亦不離如是諸相也如有外道阿闍
梨於黑月夜引諸弟子至大象前而告之言我於今
者示汝真我時彼眾人或以目覩或以身觸其視形
者則言我今巳識真我其色甚白杭然高大其觸牙
者則言真我如戈觸耳者則言如箕觸足者則言如

柱觸尾者則言如索各隨所遇情計不同雖復更相
是非終不能識其真體若瑜伽行者開發心明道時
照見心王如來如大明中目覩眾色則不生如是諍
論也。

次云秘密主心非欲界同性非色界同性非無色界
同性非天龍夜叉乃至人非人趣同性者亦是對諸
妄執顯示自心無變易故說言此心不與三界同性
也有諸外道計我性即同欲界或同色界無色界乃
至謂非想處即是涅槃或言梵王毗紐天等生一切
法然此三界皆悉從眾緣生求其自性都不可得況
令心性同於彼性耶。

次廣分別無量諸眾生趣一
一言之皆不與彼同性譬如虗空中雨八功德水一
味醇淨隨所受之器種種差別故或辛或酸或溫或
濁然八功德性不與彼同溫解濁息時清凉如故未
曾變異又如真陀摩尼自無定相遇物同其色然其
寶性不與彼同若同性者是色隨緣生滅時寶性亦
應生滅也。

復次世尊將欲開示大悲胎藏出生曼
荼羅故先正開示心實相門何以故如行者本尊三
昧中說有顯形男女等相及普門示現六趣之身恐
諸行人不了心因緣生故於寶王真性而生戲論故
佛說言如來非青非黃乃至此心不與三界六趣同
性若能如是觀察則不障菩提心也。

經又云祕密主心不住眼界不住耳鼻舌身意界非
見非顯現者前說不心在三處巳攝一切法為未悟

者復一一歷法分別若心不與諸趣同性為住眼界
法邪乃至住意界邪若心住眼界者眼從眾緣生故
性相自空無有住處況復心之實相住在眼中如眼
界乃至陰入諸法皆應廣說復次前巳破種種外道
今說不住諸法為破邊見聲聞故如犢子阿毗曇中
說譬如四大和合有眼法如是五眾和合有人法是
人法在不可說藏中說一切有道人言神人一切法
門中求不可得如兔角龜毛常無而陰界入實有自
性以如是戲論法故不識其心若能觀心不住諸法
則心無行處戲論皆盡也非見非顯現者如有人言
一切眾生本有佛知見性但無明翳瞙除時自能見
理或有人言如是常理非可造作但陰葢雲霧除時
日輪自見皆以世諦言之耳若淨菩提心是可見可
現之法即為有相凡有相者皆虗妄云何能見無上
菩提。

又經中自說因緣何以故虗空相心離諸妄
執亦無分別猶如虗空畢竟淨故一切色像無能染
污之者心性亦爾一切分別無能染污者若無分別
即是離一切相也。

經云所以者何性同虗空即同於心性同於心即同
菩提如是祕密主心虗空界菩提三種無二此等大
悲為根本方便波羅蜜滿足者如上種種入清淨門
皆為發明自心求菩提義今復結言虗空無垢即是
心心即是菩提本同一相而有三名耳即此一法界
心雖因緣畢竟不生而不壞因緣實相以不生故則

無能所之異以不壞故亦得大悲為根本方便波羅
蜜滿足即是究竟不思議中道義也。

經云祕密主我說諸法如是令彼諸菩薩眾菩提心
清淨知識其心者佛巳開示淨菩提心略明三句大
宗竟即統論一部始終無量方便皆為令諸菩薩菩
提心清淨知識其心如此經者當知一切修多羅意
皆在此如釋迦如來所說法者當知十方三世一切
如來種種因緣隨宜演說無非為此三句法門究竟
同歸本無異轍故云我說諸法如是乃至知識其心
也。

經云祕密主云何知自心謂若分段或顯色或形色
或境界若色若受想行識若我若我所若能執若所
執若清淨若界若處乃至一切分段中求不可得者
世尊前巳廣說淨菩提心如實相以眾生未能得是
意懸悟復作方便說此頓覺成佛入心實相門亦為
決了十方三世一切佛法故如一切經中或說諸蘊
和合中我不可得或說諸法從緣生都無自性皆是
漸次開實相門彼言諸法實相者即是此經心之實
相心實相者即是菩提更無別理也但為薄福眾生
而不能自信作佛自信作佛者甚為難得故世尊且
令淨諸垢障將護其心要其令時義契合然後為說
即心之印今經則不如是直約諸法令識其心所以
為祕要之藏也初句云謂若分段者是總舉從緣生
法以法待因緣成必有差別相故行者當如是觀察

今此分段中何者是心乃至分析推求都不可得即
知此心出過眾相離諸因緣以知心性常如是故爾
時一切諸法自然不異於心也顯色謂青黃等形色
謂方圓等境界謂六情所對即六塵也為令人易解
故復歷法觀察今此顯形眾色中何者是心色本非
情無覺知相況於是中有心可得如顯形者當知一
切色塵亦如是如色塵者乃至聲香味觸法亦如是
行者於外塵中心不可得復觀內身五蘊亦如聚沫
泡炎芭蕉幻化自求性實尚無所有況於其中而得
有心如是從麤至細去廣就略乃至現在一念識亦
無住時又復從眾緣生故即空即假即中遠離一切
戲論至於本不生際本不生際者即是自性清淨心
自性清淨心即是阿字門以心入阿字門故當知一
切法悉入阿字門也巳說觀諸法實相。

次明觀於
我相故言若我若我所若能執若所執若清淨如上
於諸陰中種種方便觀心而不可得何況我人壽者
等法從本以來但有假名而於其中有心可得清淨
者即外道所計最極清淨處以為涅槃也如長叉梵

志不受一切法而受是見今亦如是取著觀空起智
慧而生是清淨想即於如是想中正觀自心無有生
處得入真淨菩提心也巳上廣對五陰。

次復說十
八界十二處乃至一切分段中求不可得陰界入義
阿毗曇中廣明此三法巳攝一切法復云乃至一切
分段中求不可得者即是摩訶般若等中歷法廣明
者是也如於陰界入分析求心心不可得當知六度
萬行乃至一切總持三昧門中種種求心亦不可得
以心不可得故是心常樂我淨非常樂我淨等相亦
復不可得也復次如聲聞人初觀陰界入時即陰求
我離陰求我皆不可得相在亦不可得爾時於八直
道中遠塵離垢正法眼生真言門菩薩亦如是初觀
陰界入時即陰求心離陰求心皆不可得相在亦不
可得故即時懸悟自心本不生際於如來知見大菩
提道中遠塵離垢得法眼淨若不作如是方便先從
著處觀之而但言是心遍一切處畢竟無相則一切
眾生無由悟入當知此觀最為祕要法門也如餘遠
離方便諸菩薩漸次修習戒定智慧於無量劫以種
種門觀人法二空猶未能遠離心之影像今真言行
者於初發心時直觀自心實相了知本不生故即時
人法戲論淨若虗空成自然覺不由佗悟當知此觀
復名頓悟法門也。

經云祕密主此菩薩淨菩提心門名初法明道菩薩
住此不久便得除一切葢障三昧者入佛智慧有無

量方便門今此宗直以淨菩提心為門若入此門即
是初入一切如來境界譬如彌勒開樓閣門內善財
童子是中具見無量不思議事難以言宣但入者自
知耳法明者以覺心本不生際其心淨住生大慧光
明普照無量法性見諸佛所行之道故云法明道也
菩薩住此道時妄想因緣所有煩惱業苦皆悉清淨
除滅譬如有人暗中為利寶所傷謂為蛇毒以作毒
想故其心執著便成毒氣遍入支體垂欲命終時有
良醫診之曉其本末即時引至傷處以明燈照之猶
見所傷之寶有血塗相其人了知非毒毒氣亦除分
別玩好之具而生喜樂行人亦復如是因淨菩提心
照明諸法故少用功力得除葢障三昧見八萬四千
煩惱實相成八萬四千寶聚門故經次云菩薩住此
修學不久勤苦便得除一切葢障三昧若得此者即
與諸佛菩薩同等住是中障有五種一者煩惱障謂
根本煩惱乃至八萬四千上中下品障葢淨心及由
宿世偏習故妨礙道機不入佛法二者業障謂過去
及現在世造諸重罪乃至謗方等經是人雖有得道
因緣以先業障未除故種種留難不入佛法三者生
障謂是人若得勝上無難生處必當悟道然乘先業
更受無暇之身即以報生為障不入佛法四者法障
謂此人巳得無障生處又有悟道之機以先世曾有
障法等緣故不逢善友不得聽聞正法五者所知障
謂此人乃至巳遇善知識得聞正法然有種種因緣

兩不和合妨修般若波羅蜜如大品魔事品中廣明
亦是先世或曾差佗道機故喜生此障也行者巳得
淨除五障三昧爾時於自心中常見十方一切諸佛
妙相湛然如覩明鏡乃至於諸威儀去來睡寤皆不
離如是佛會因緣時諸聖者常以勝妙方便啟悟其
心梵音慰諭為決疑網行者隨門隨悟悟巳網障隨
除不久成就一切佛法故云若得此三昧者即與諸
佛菩薩同等住當知行人則是位同大覺也以其自
覺心故便得佛名然非究竟妙覺大牟尼位猶如淨
月雖體無增減然亦明漸漸增乃至第十五日方能
動大海潮也又行者猶與如來共同等住即能以方
便力起五神通不動本心遊諸佛剎現種種身語意
興種種供養雲以無盡大願廣修諸度復由意根淨
故次得解無量語言音諸陀羅尼且如一世間中三
十六俱胝趣隨彼上中下性種類若干方俗言辭各
各差別皆曉其旨趣應以隨類之音如一世界者一
切世界亦如是也梵本嚕多是大聲囉尾多是小聲
涅瞿衫者是長聲又兼多聲所以具足言之欲顯總
持境界無所不了對此方文字難以具翻也以得陀
羅尼故能知一切眾生心行謂如是眾生瞋行偏多
而貪性薄或如是眾生貪行偏多而瞋性薄乃至通
塞之相無量差別如釋論道種智中廣明是菩薩非
但意根能得知乃至視聽嗅觸亦皆互用無礙又能
觀彼根緣為除葢障以種種方便成就眾生莊嚴佛

剎行如來事當知真言門行者乃至一生可得成辦
也復次如上所說諸功德一切眾生皆悉如其本性
等共有之但以無明障葢不自了知未能起發如是
祕密神通之力今此真言門修行諸菩薩以見法明
道故即生獲除一切葢障三昧得此三昧故即能與
諸佛菩薩同住發五神通以五神通故獲一切眾生
語言陀羅尼獲此陀羅尼故能知一切眾生心行而
作佛事以能廣作佛事不斷如來種故則於一切時
一切處常為十方諸佛之所護持猶如嬰童始生父
母愛心偏重常不捨離當知如是諸句皆悉次第相
釋也復次行者以內具如上功德外為諸佛護持是
故處於生死而無染著猶如蓮華出水不為淤泥之
所染污常以四攝方便拔苦眾生乃至無量無邊阿
僧祇劫常在無間獄中身心精進熾然不息無有退
沒不辭勞倦何以故淨菩提心其性法爾如金剛故
如是極堅固性即是不從師得住無為戒無垢無濁
不可破傷戒者梵云尸羅是清冷義也譬如水性常
冷雖遇薪火因緣則能灼爛諸物然其自性終不可
遷若除薪息火自然清冷如本真言行者亦如是獲
除葢障三昧時心之本性即是尸羅非造作法不由
佗得故言住無為戒也如聲聞淨戒要由白四羯磨
眾緣具足方始得生又須方便守護如防利刺一期
壽盡戒亦隨亡之此戒則不如是世世生處恒與俱
生不假受持常無失犯又由住斯戒故實智增明逮

見不思議中道甚深緣起制止八顛遠離二邊故經
次云遠離邪見通達正見迦葉亦云自此以前我等
皆名邪見人也是中慧不正故說名邪見由凡夫二
乘不能決擇正知自心實相於諦實之理乃至空謂
不空不空謂空不見古佛所行大菩提路今此菩薩
以照見心明道故即時無礙智生於一切法皆悉現
前通達無有錯謬猶如明目者於日光中覩見種種
諸色雖無量天魔皆悉化作佛身各說相似波羅蜜
終不能動其少分疑網之心故經次云復次祕密主
住此除一切葢障菩薩信解力故不久勤修滿足一
切佛法以如是正見猶若金剛即是最上堅信解力
依此進修如實巧度故得諸佛力無所畏解脫三昧
及餘無量佛法皆悉成就也龍樹以為如冶人以種
種方便消融鑛石然後成金若神通者能使土木之
類即成金體故云不久勤修便得滿足以是菩薩初
發心時即名佛故真實功德不可度量假使如來於
無量無邊阿僧祇劫分別演說猶不能盡故佛言取
要言之是善男子善女人無量功德皆成就也。

毗盧遮那成佛神變加持經義釋卷第一


卍云珍本奧云。

此本於山中失却而從　嵯峨殿上尋覓給[王*　]。

元慶八午四月十一日於木丘記[王*　]

御使前相模樣橘朝臣好樹　[王*　]記
