











楞伽阿䟦多羅寶經心印卷三
宋天竺三藏沙門求那䟦陀羅譯
曹洞三十四世博山三世雷峯沙
門釋圅昰疏
嗣法門人沙門　釋(今無今覞)較

一切佛語心品之二

【○三示如來藏超過愚外妄想言說。成就諸地。究
竟果海。分十一。
△初示如來藏不同外道神我。】

「爾時大慧菩薩摩訶薩白佛言。世尊。世尊修多羅說
如來藏自性清淨。轉三十二相。入於一切眾生身中。
如大價寶。垢衣所纏。如來之藏。常住不變。亦復如是。
而陰界入垢衣所纏。貪欲恚癡不實妄想塵勞所污。
一切諸佛之所演說。云何世尊同外道說我。言有如
來藏耶。世尊。外道亦說有常作者。離於求那。周徧不
滅。世尊。彼說有我。」

【此欲世尊發明如來藏。不同外道神我也。外道神
我。執五蘊分別之心。如來藏性。示常住不變之體。
體無真妄。而有覺迷。迷。則分別心生。而非真智。分
別心滅。而非真寂。迷智為生。迷寂為滅。悉由分別。
所以無常。若覺。則分別頓息。見本無生。今亦無滅。
無生滅處。本性常住。為除分別。說於無我。而非無

如來藏常住不變之我也。為遣無我。說於真我。而
非同於五蘊分別之我也。所謂轉三十二相入眾
生身。而為陰界入垢衣所纏。貪嗔癡不實妄想塵
勞所污。現在迷中。則智寂隱。而生滅現前。凡有所
執。皆屬分別。此外道所為妄計作者也。求那。即塵
緣也。】

「佛告大慧。我說如來藏。不同外道所說之我。大慧。有
時說空。無相。無願。如實際。法性。法身。涅槃。離自性。不
生不滅。本來寂靜。自性涅槃。如是等句說如來藏巳。
如來應供等正覺。為斷愚夫畏無我句故。說離妄想
無所有境界如來藏門。大慧。未來現在菩薩摩訶薩。
不應作我見計著。」

【說如實法身。而先之空無相無願。說自性涅槃。而
先之離自性不生滅本來寂靜。此世尊所為說無
所有境界如來藏門也。如來初為眾生執五蘊我。
說於無我。後又為聲聞執無我法。惑於自性。為說
真我。涅槃云。汝等當知先所修習無常苦空無我。
非是真實。譬如春時。有諸人等在大池浴。乘船游
戲。失瑠璃寶。沒深水中。是時諸人悉共入水。求覓
是寶。競捉瓦石草木沙礫。各各自謂得瑠璃珠。歡
喜持出。乃知非真。是時寶珠猶在水中。以珠力故。
水皆澄清。於是大眾。乃見寶珠故在水下。猶如仰
觀虗空月形。是時眾中。有一智人。以方便力。安徐
入水。即便得珠。汝等比丘。不應如是修習無常苦

空無我不淨想等。以為實義。如彼諸人。各以瓦石
草木沙礫而為寶珠。汝等應當善學方便。在在處
處。常修我想。常樂淨想。如彼智人。巧出寶珠。所謂
我想常樂淨想也。乃知如來說無我時。意在真我。
只為對治凡外。故二乘之所誤。即凡外之所怖。豈
知離妄。正以顯真。此無所有境界如來藏門。不同
外道即識為我。計作者相也。】

「譬如陶家於一泥聚。以人工水木輪繩方便作種種
器。如來亦復如是。於法無我離一切妄想相。以種種
智慧善巧方便。或說如來藏。或說無我。以是因緣。故
說如來藏。不同外道所說之我。是名說如來藏。開引
計我諸外道故。說如來藏。令離不實我見妄想。入三
解脫門境界。希望疾得阿耨多羅三藐三菩提。是故
如來應供等正覺。作如是說如來之藏。若不如是。則
同外道。是故。大慧。為離外道見故。當依無我如來之
藏。」

【此復申明如來種種智慧善巧方便。或說無我。或
說如來藏。互相發明如來清淨我相。開引計我外
道。令離不實我見。故終曰當依無我如來之藏。此
決定義也。涅槃為設舊醫新醫之喻。而復眾中唱
言曰。比丘當知。是諸外道所言我者。如蟲食木。偶
成字耳。是故如來於佛法中唱言無我。為調眾生
故。為知時故。說是無我。有因緣故。亦說有我。如彼
良醫。善知於乳。是藥非藥。非如凡夫所計吾我也。】


「爾時世尊欲重宣此義。而說偈言。人相續陰。緣與微
塵。勝自在作。心量妄想。」

【人。即五陰身中我也。相續。即此我流注生滅。陰。五
陰也。外道計有異緣。與微塵勝性自在天和合共
作。此乃自心妄想計也。異緣。即如數論之薩埵剌
闍答摩。數論師執我思緣此三事合成。是也。
○二
示如來藏方便所顯。分五。
△初總示方便四法。】

「爾時大慧菩薩摩訶薩。觀未來眾生。復請世尊。惟願
為說修行無間。(魏譯云。為諸菩薩說如實修行法)如
諸菩薩摩訶薩修行者大方便。」

【此問修行方便也。無間者。無間於自性。順性起修。
非外作因緣也。】

「佛告大慧。菩薩摩訶薩成就四法。得修行者大方便。
云何為四。謂善分別自心現。觀外性非性。離生住滅
見。得自覺聖智善樂。是名菩薩摩訶薩成就四法。得
修行者大方便。」

【善分別自心現。謂知三界皆唯識現。非由別因也。
觀外性非性。謂外一切性。悉如夢幻。無有自性也。
離生住滅見。謂既知一切性無性。皆唯自心。則諸
識不起。於爾𦦨法。無所攝受也。自覺聖智善樂。謂
既知三界唯識。一切性無自性。諸識不生。則自覺
聖智。如日處空。自然得自在法樂也。外道不知三
界皆唯識現。謂有別因。既有別因。則一切性。實有
自生性可得。二乘雖知無有別因。然識現行滅。而

種子不滅。於內外法。不能頓空。此皆識明所礙。於
自覺性。自不圓妙。故此四種。菩薩修行方便。遠過
愚外。凡有志心宗。所宜詳察也。
△二善分別自心
現。】

「云何菩薩摩訶薩善分別自心現。謂如是觀三界唯
心分齊。離我我所。無動搖。離去來。無始虗偽習氣所
熏。三界種種色行繫縛身財建立。妄想隨入現。是名
菩薩摩訶薩善分別自心現。」

【分齊。猶言分量也。此唯心即唯識。迷心為識。識即
是心。故曰唯心。觀此三界。皆由自心不覺。妄生分
齊。中間實無攝受與攝受者。故雖作。無有所作。雖
現去來。無有去來也。無始虗偽習氣所熏。指藏識
業種。即不覺妄動者也。既妄動為業。即由見起相。
變似根塵。成於三界種種色行。遂有長短屈伸一
定名相。能生繫縛。即現在根身所受用資生器界。
起諸妄想。心境相入。和合而現。此所謂自心現也。
若能觀察自心所現。則知三界一切色行名相。自
身受用一切妄想。皆由無始如來藏性。迷為種識。
妄生分齊。所現心境。皆不可得。無主無依。當下頓
了耳。
△三觀作性非性。】

「云何菩薩摩訶薩善觀外性非性。謂𦦨夢等一切性。
無始虗偽妄想習因。觀一切性自性。菩薩摩訶薩。作
如是善觀外性非性。是名菩薩摩訶薩善觀外性非
性。」


【𦦨夢等一切性者。謂一切法如陽𦦨。如夢幻。皆由
內識變似現前。無有自性。當處無生也。故知無有
自性。一切法不生。三世如來所說。所當尊重耳。因
者。謂此一切性。即因識種虗偽而為自性。觀一切
性以此為自性。則一切性無自性。所謂善觀外性
非性也。
△四離生住滅見。】

「云何菩薩摩訶薩善離生住滅見。謂如幻夢一切性。
自他俱性不生。隨入自心分齊。故見外性非性。見識
不生。及緣不積聚。見妄想緣生。於三界內外一切法
不可得。見離自性。生見悉滅。知如幻等諸法自性。得
無生法忍。得無生法忍巳。離生住滅見。是名菩薩摩
訶薩善分別離生住滅見。」

【自他俱性不生者。識論云。諸法不自生。亦不從他
生。不共不無因。是故說無生。觀此則知一切幻夢
外性。皆由自心不覺。妄生分齊。不覺妄生。實無生
性。故曰見外性非性也。不覺妄生。實無生識。故曰
見識不生也。既無生性。及與生識。猶似生相續者。
總由不覺。一時頓現。非緣眾多積聚也。不知頓現。
而以為緣生者。妄想耳。見妄想緣生。始知三界一
切諸法。無有自性。生見頓滅。所有現前。悉如夢幻。
但了不覺。即住惟心。所謂無生法忍。善離生住滅
見耳。
△五自覺聖智善樂。】

「云何菩薩摩訶薩得自覺聖智善樂。謂得無生法忍。
住第八菩薩地。得離心意意識五法自性二無我相。

得意生身。」

【知三界法。唯內識變。無自生性。識因迷有。覺迷迷
滅。本心現前。此心意意識五法自性二無我相。當
下頓離也。識頌云。不動地前纔捨藏。所謂得二轉
依果。如意生身。下文自明也。】

「世尊。意生身者何因緣。佛告大慧。意生身者。譬如意
去迅疾無礙。故名意生。譬如意去。石壁無礙。於彼異
方無量由延。因先所見憶念不忘。自心流注不絕。於
身無障礙生。大慧。如是意生身得一時俱。菩薩摩訶
薩意生身。如幻三昧力自在神通妙相莊嚴。聖種類
身一時俱生。猶如意生。無有障礙。隨所憶念本願境
界。為成就眾生。得自覺聖智善樂。如是菩薩摩訶薩
得無生法忍。住第八菩薩地。轉捨心意意識五法自
性二無我相身。及得意生身。得自覺聖智善樂。是名
菩薩摩訶薩成就四法得修行者大方便。當如是學。」

【此言證自覺聖智。轉二所依。以如幻三昧之力。自
在神通。自然獲有聖種類身。為眾生故。一時對現。
猶如意生也。
○上二示如來藏方便所顯竟。
△三
示如來藏離諸因緣。】

「爾時大慧菩薩摩訶薩復請世尊。唯願為說一切諸
法緣因之相。以覺緣因相故。我及諸菩薩離一切性
有無妄見。無妄想見漸次俱生。」

【因緣生法。皆由自妄想見。而愚夫不知。執為頓漸。
了達此義。離諸有無漸次俱生。以顯無生。所謂一

切法不生也。】

「佛告大慧。一切法二種緣相。謂外及內。外緣者。謂泥
團柱輪繩水木人工。諸方便緣有缾生。如泥缾。縷疊
草席種芽酪酥等方便緣生。亦復如是。是名外緣前
後轉生。」

【內外二種緣法。一為世間妄見。一為愚夫妄見。所
謂除識起。自分別見。則一切無生也。外緣。世間現
見如缾與酪酥等。非無方便。前後生起。故立外緣
法也。】

「云何內緣。謂無明愛業等法得緣名。從彼生陰界入
法。得緣所起名。彼無差別。而愚夫妄想。是名內緣法。」

【無明者。如來藏不覺成識。華嚴云。不了第一義諦。
故名無明也。十二支。無明為過去緣因。愛為現在
業緣。業即取有。又為當來生老病死緣也。陰界入
法。本從三世緣起。而實由無明不覺。於自心上無
有生性。愚夫妄以為實。故曰彼無差別也。】

「大慧。彼因者有六種。謂當有因。相續因。相因。作因。顯
示因。待因。當有因者。作因巳。內外法生。相續因者。作
攀緣巳。內外法生陰種子等。相因者。作無間相相續
生。作因者。作增上事。如轉輪王。顯示因者。妄想事生
巳相現。作所作。如燈照色等。待因者。滅時作相續斷。
不妄想性生。」

【六種因。即於二緣中。有能招果之因相差別也。當
有因者。謂現在根塵所作。能招當來之果。此當因

緣也。相續因者。謂因內外根境而生愛取。復起後
有。種子不斷。此當所緣緣也。相因者。謂所作無間。
因果相續。此當等無間緣也。作因者。謂於果上作
因。如轉輪王獲勝果巳。復作勝因。此當增上緣也。
顯示因。謂能作之因與所作之果。同時俱顯。如燈
照色。亦因緣義攝也。待因者。謂於境相滅時。不見
流注生相。作相續斷。成不妄想性。不妄想因妄想
相待。為愚外因相也。】

「大慧。彼自妄想相愚夫。不漸次生。不俱生。所以者何。
若復俱生者。作所作無分別。不得因相故。若漸次生
者。不得相我故。漸次生。不生。如不生子。無父名。」

【漸生頓生。愚夫所計。由不識自心所現。於似生相
續。妄見因緣。而計頓漸。故如來特曰不漸次生。不
俱生也。若頓生。則無能所。不得因相。漸生。又無自
性可得。相我。謂自性也。既無自性。則直下無生。如
不生子。無父名也。】

「大慧。漸次生相續方便。不然。但妄想耳。因攀緣次第
增上緣等生所生故。大慧。漸次生。不生。妄想自性計
著相故。漸次俱。不生。自心現受用故。自相共相。外性
非性。大慧。漸次俱。不生。除自心現不覺妄想。故相生。
是故因緣作事方便相。當離漸次俱見。」

【承上漸次俱不生。以顯愚外不覺自心所現。妄想
計著。而實非有生法也。此節側重漸次。但帶言俱
者。以愚外計四緣生。惟屬漸義。故詳示之。使知目

前內外諸法。皆由識變。無有自性。雖有因緣所作
方便之相。總為不覺。妄計所成。覺則唯心。相見全
泯耳。因。即因緣。謂親能生起者也。攀緣。即所緣緣。
謂依外色等而生者也。次第。即無間緣。謂內外法
更互轉生。相續無間也。增上緣。謂心與境為增上
緣也。此四種。正法常說。然為迷真者。假施設有。非
實有體性也。故曰漸次生不生。由妄想計著。而實
漸次俱。悉不生也。謂自心現根身器界自相共相。
皆無自性。除不覺自心現。妄想計故有相。是故因
緣所作方便。當離漸次俱見也。】

「爾時世尊欲重宣此義。而說偈言。一切都無生。亦無
因緣滅。於彼生滅中。而起因緣想。非遮滅復生。相續
因緣起。唯為斷凡愚。癡惑妄想緣。有無緣起法。是悉
無有生。習氣所迷轉。從是三有現。真實無生緣。亦復
無有滅。觀一切有為。猶如虗空華。攝受及所攝。捨離
惑亂見。非巳生當生。亦復無因緣。一切無所有。斯皆
是言說。」

【一切因緣生滅有無之法。無有自性。直下無生。唯
凡愚癡惑。妄見三有耳。故如來但遮癡惑。而非遮
諸因緣也。謂諸因緣。如幻如𦦨。不可有無。一切有
為。於本來真實。視如空華。但離能所諸惑亂見。因
緣生滅。都無實義。唯有世論耳。上三偈。反覆言斷
癡惑。下三偈。明真實無生滅也。真實。即本來真實。
謂如來藏心也。
△四示如來藏第一義離言說妄

想。】

「爾時大慧菩薩摩訶薩復白佛言。世尊。唯願為說言
說妄想相心經。世尊。我及餘菩薩摩訶薩。若善知言
說妄想相心經。則能通達言說所說二種義。疾得阿
耨多羅三藐三菩提。以言說所說二種趣。淨一切眾
生。」

【言說者。口所詮示一切境界也。妄想者。分別境界。
主張詮示者也。了達二義。則知一切境界。悉由妄
想分別。因言說而有詮示。離諸分別言說。即無一
切境界之相。故第一義者。聖智自覺所得。言說所
入。非言說分別覺境界也。一切眾生。不識第一義
心。唯依言說所詮。起諸妄覺。而非真實自通。惡見
稠林。由之不淨。此大慧之所請也。】

「佛告大慧。諦聽諦聽。善思念之。當為汝說。大慧白佛
言。善哉世尊。唯然受教。佛告大慧。有四種言說妄想
相。謂相言說。夢言說。過妄想計著言說。無始妄想言
說。相言說者。從自妄想色相計著生。夢言說者。先所
經境界。隨憶念生。從覺巳。境界無性生。過妄想計著
言說者。先怨所作業。隨憶念生。無始妄想言說者。無
始虗偽計著過自種習氣生。是名四種言說妄想相。」

【相言說者。妄想計著色相而生。謂依現前實境而
起分別。所有言說也。夢言說者。過去境界。從憶念
妄想生。覺巳境界無性。謂非實境。如夢覺巳。見境
界無性。如獨影境也。過妄想計著言說者。謂憶念

先所作業而生悔恨。所有言說也。無始妄想言說
者。由無始虗偽種子習氣。故所分別。皆無明妄覺。
不依實義。由此計著而生言說也。以此四種。括盡
一切言說妄想。若能了達。則能遠離妄想境界。得
自覺聖智趣。所有言說。皆由自覺顯示矣。】

「爾時大慧菩薩摩訶薩。復以此義勸請世尊。唯願更
說言說妄想所現境界。世尊。何處。何故。云何。何因。眾
生妄想言說生。佛告大慧。頭。胷。喉。鼻。脣。舌。齗。齒。和合
出音聲。大慧白佛言。世尊。言說妄想。為異為不異。佛
告大慧。言說妄想。非異非不異。所以者何。謂彼因生
相故。大慧。若言說妄想異者。妄想不應是因。若不異
者。語不顯義。而有顯示。是故非異非不異。」

【言說妄想非異非不異。異。則妄想非因。不異。則說
不顯義。為出下文言說與第一義為異不異耳。不
知妄想覺境界。虗偽不實。故言說可詮。第一義。自
覺聖智所得。非言說所及。此不可同日語也。】

「大慧復白佛言。世尊。為言說即是第一義。為所說者
是第一義。佛告大慧。非言說是第一義。亦非所說是
第一義。所以者何。謂第一義聖樂。言說所入。是第一
義。非言說是第一義。第一義者。聖智自覺所得。非言
說妄想覺境界。是故言說妄想。不顯示第一義。言說
者。生滅動搖展轉因緣起。若展轉因緣起者。彼不顯
示第一義。大慧。自他相。無性故。言說相不顯示第一
義。復次大慧。隨入自心現量故。種種相。外性非性。言

說妄想。不顯示第一義。是故大慧。當離言說諸妄想
相。」

【分列言說所說。窮盡言說境趣。顯第一義非言說
所及也。此言說。單指名句文身。所說謂言說顯示。
兼有妄想比知之相。所謂言說妄想覺境界。非真
第一義也。第一義是聖樂處。言說所入。如以手指
月。非指即月也。楞嚴云。如人以手指月示人。彼人
因指應當見月。若復觀指。以為月體。此人豈唯亡
失月輪。亦亡其指。何以故。以所標指為明月故。豈
唯亡指。亦復不識明之與暗。何以故。即以指體為
明月故。明暗二相。無所了故。夫第一義。自覺聖智
所得。非言說妄想覺境界。指體月體。明暗了然。故
曰言說妄想不顯示第一義也。生滅動搖。即頭胷
八事。展轉和合。謂此展轉因緣不能顯示第一義。
指言說也。自他相。即指所說。謂所說自他之境。依
妄想分別。如鏡裏華。無有實性。此為言說相也。故
曰言說相不顯示第一義。真能入自心現量者。見
外種種諸相。俱無自性。皆由言說妄想建立。若離
言說妄想。即無一切境界之相。正當此時。唯可證
知。不容有說。故但云言說妄想不顯示第一義耳。
言思絕處。聖樂所行。霾開日現。如子得母。時節若
至。其理自彰。故終云當離言說妄想相也。】

「爾時世尊欲重宣此義。而說偈言。諸性無自性。亦復
無言說。甚深空空義。愚夫不能了。一切性自性。言說

法如影。自覺聖智子。實際我所說。」

【一切諸法。無有自性。不可說示。此甚深空空義也。
生死空。涅槃空。所有自覺聖智實際之地。非愚夫
能了。故凡聖教。皆言說自性。法如影響。方便指歸
耳。宗鏡云。言說者。從覺觀生。是共相和合而起。分
別者。因意識生。是計度比量而起。以要言之。皆因
不覺。教觀隨生。若無不覺之心。一切諸法。悉無自
相可說。除方便門而為開示。究竟指歸無言之道
也。
△五示如來藏自覺聖智離有無四句。】

「爾時大慧菩薩摩訶薩復白佛言。世尊。惟願為說離
一。異。俱。不俱。有。無。非有。非無。常。無常。一切外道所不
行。自覺聖智所行。離妄想自相共相。入於第一真實
之義。諸地相續。漸次上上增進清淨之相。隨入如來
地相。無開發本願。譬如眾色摩尼。境界無邊相行。自
心現趣部分之相。一切諸法。我及餘菩薩摩訶薩。離
如是等妄想自性自共相見。疾得阿耨多羅三藐三
菩提。令一切眾生。一切安樂具足充滿。」

【西域九十六種外道。皆由有無等四句。起六十二
見網。寶性論云。空亂意菩薩。於此真空妙有。猶有
三疑。一疑空滅色。取斷滅空。二疑空異色。取色外
空。三疑空是物。取空為有。菩薩尚然。矧愚外乎。大
智度論偈云。有無二見滅無餘。諸法實相佛所說。
諸法實相。所謂自覺聖智所行也。泯絕無寄觀曰。
謂此真空。不可言即色不即色。不可言即空不即

空。一切皆不可。不可亦不可。此語亦不受。逈絕無
寄。非言所及。非解所到。是謂行境。何以故。生心動
念。即乖法體。失正念故。乃至若不洞明前解。無以
躡行。若不解此行法。絕於前解。無以成其正解。若
守解不捨。無以入此正行。是以行由解成。行起解
絕也。第一真實之義。準初地見道。親得諸法實相。
華嚴則指十住初心。明見佛性。與佛無別。所歷之
位。一位即一切位。行布圓融。純以無功用道。任運
至佛。入無邊剎土。普現色身。皆不出自心所現差
別也。四句。謂一句。異句。亦一亦異句。非一非異句。
一。攝有常。異。攝無無常。此三皆有四句。我法亦有
破四句義。涅槃論文云。存不為有。破聲聞常執。亡
不為無。破聲聞斷執。亡不為無。雖無而有。存不為
有。雖有而無。此雙破有無。顯亦有亦無。雖有而無。
所謂非有。雖無而有。所謂非無。此破亦有亦無。顯
非有非無。總之互相破除。以顯中道佛所行處也。】

「佛告大慧。善哉善哉。汝能問我如是之義。多所安樂。
多所饒益。哀愍一切諸天世人。佛告大慧。諦聽諦聽。
善思念之。吾當為汝分別解說。大慧白佛言。善哉。世
尊。唯然受教。佛告大慧。不知心量愚癡凡夫。取內外
性。依於一異俱不俱有無非有非無常無常自性。習
因計著妄想。」

【不知自心現量。則舉體為識。自然不知內外諸性
所從。惑於目前。妄生分別。此四句之所由生也。習

因。指種識。不知心量。即成習因。計著所固然耳。】

「譬如羣鹿為渴所逼。見春時𦦨。而作水想。迷亂馳趣。
不知非水。如是愚夫。無始虗偽妄想所熏習。三毒燒
心。樂色境界。見生住滅。取內外性。墮於一異俱不俱
有無非有非無常無常想。妄見攝受。」

【上言諸見。起於迷自心量。而成種識。見有內外。生
四邪見。此言現種相生。互相惑亂。於畢竟無。成究
竟有也。】

「如乾闥婆城。凡愚無智而起城想。無始習氣計著相
現。彼非有城。非無城。如是外道無始虗偽習氣計著。
依於一異俱不俱有無非有非無常無常見。不能了
知自心現量。」

【無始習氣計著相現。彼非有城非無城。此乃深明
現前心色一切境界。皆唯識變。不得有無。所謂如
幻不可思議。外道無智。惑為實有。徒益邪見爾。】

「譬如有人。夢見男女象馬車步城邑園林山河浴池
種種莊嚴。自身入中。覺巳憶念。大慧。於意云何。如是
士夫。於前所夢憶念不捨。為黠慧不。大慧白佛言。不
也。世尊。佛告大慧。如是凡夫。惡見所噬。外道智慧。不
知如夢自心現性。依於一異俱不俱有無非有非無
常無常見。」

【此以夢中所見。比量易知。至於覺巳憶念不捨。兼
喻愚夫。明知諸法非有異因。內外法執。猶故不忘
也。】


「譬如畫像不高不下。而彼凡愚作高下想。如是未來
外道惡見習氣充滿。依於一異俱不俱有無非有非
無常無常見。自壞壞他。餘離有無無生之論。亦說言
無。謗因果見。拔善根本。壞清淨因。勝求者當遠離去。
作如是說。彼墮自他俱見有無妄想巳。墮建立誹謗。
以是惡見。當墮地獄。」

【世尊於此。深責外道惡見。建立自宗。誹謗正法。流
布將來。自壞壞他。當墮地獄也。】

「譬如翳目。見有垂髮。謂眾人言。汝等觀此。而是垂髮。
畢竟非性。非無性。見不見故。如是外道妄見希望。依
於一異俱不俱。有無非有非無常無常見。誹謗正法。
自陷陷他。」

【畢竟非性非無性見不見故。謂一切諸法。悉如垂
毛。非有無性。由於見與不見。此直示唯識也。重言
誹謗正法。自陷陷他。如來悲憫諄切。大槩可見矣。】

「譬如火輪非輪。愚夫輪想。非有智者。如是外道惡見
希望。依於一異俱不俱有無非有非無常無常想。一
切性生。」

【魏譯無此。亦徧喻。無別義。故略也。】

「譬如水泡似摩尼珠。愚小無智。作摩尼想。計著追逐。
而彼水泡。非摩尼。非非摩尼。取不取故。如是外道惡
見妄想。習氣所熏。於無所有。說有生。緣有者。言滅。」

【水泡是一。取不取故。非真有生滅也。凡外於無所
有之水泡。取以為有。愚夫於緣有之水泡。不取以

為滅。鴦崛魔羅經偈云。譬如有愚夫。見泡生妄想。
謂是瑠璃珠。取巳執持歸。置之缾器中。守護如真
寶。不久悉融消。空想默然住。於餘真瑠璃。亦復作
空想。文殊亦如是。修習極空寂。常作空思惟。破壞
一切法。解脫實不空。而作極空想。猶如見雹消。濫
壞餘真實。汝今亦如是。濫起極空想。見於法空巳。
不空亦謂空。】

「復次大慧。有三種量。五分論。各建立巳。得聖智自覺
離二自性事。而作有性妄想計著。」

【三種量。謂現量。比量。聖言量也。現量者。現前實境。
不落意言。親得法體。無有錯謬。如自覺聖智。相應
證知也。比量。比類而知。如因夢境。而知為自心現。
雖非親證。比知無妄也。聖言量者。如法佛所說。報
佛所說。化佛所說。一定模範也。三支。謂宗。因。喻。如
於我法立量云。如來藏第一義心為宗。因云自心
現量故。喻云如鏡華。水月。及夢。如於外道立量云。
彼以神我勝性為宗。因云無始虗偽習氣。及作者
有無故。喻云如龜毛。沙油。破缾等。此三支。亦名三
支比量。故合結為五也。三量五分。皆如來所說。以
顯聖智自覺。離有無二見。而非建立聖智自覺。起
有性分別。此破內愚我相也。】

「大慧。心意意識身心轉變。自心現攝所攝諸妄想斷。
如來地自覺聖智。修行者不於彼作性非性想。若復
修行者。如是境界性非性攝取相生者。彼即取長養。

及取我人。」

【心意意識身心轉變。自心現攝所攝妄想斷者。謂
既轉心意意識。則自心所現。能取所取。諸妄想應
斷矣。故復云如來自覺聖智。不應於彼復作有無
見也。若復修聖行者。於自覺境界離有無法中。而
作有性相者。即墮我人眾生壽者。此承上文為作
有性計著者。加一鍼劄也。圓覺云。其心乃至證於
如來畢竟了知清淨涅槃。皆是我相。又云。悟巳超
過一切證者。悉為人相。又云。了證了悟。皆為我人。
而我人相所不及者。存有所了。名眾生相。又云。心
照清淨覺所了者。一切業智所不自見。猶如命根。
又云。如湯消冰。無別有冰知冰消者。存我覺我。亦
復如是。故知得自覺聖智。離二自性事。而作有性
妄想計著。皆不離此四相也。】

「大慧。若說彼性自性自共相。一切皆是化佛所說。非
法佛說。又諸言說。悉由愚夫希望見生。不為別建立
趣自性法。得聖智自覺三昧樂住者。分別顯示。」

【此復言如來有時說性說相。種種自他。皆化佛說。
由愚夫希望有所得故。為示化城。而非實有建立
趣自性法。為得聖智自覺三昧樂住者。分別顯示
也。夫眾生日用。實非無常。為除常執。說無常想。乃
至亦非無樂我淨。為除樂我淨執。說無樂我淨想。
聖智自覺。亦無得果得禪。為順希望。說於果相。說
於禪相。若無希望。則如來始終不說也。故知希望

情見。急欲奪之言中。而聖智泯合。且當啟之說外。
如來固有所說在此。而旨趣在彼。將以明言說之
所不及。即以諭離言之所自及。水中非月。而月光
儼然。鏡裏非像。而萬像森立。至理未彰。而聖意隱
顯也。觀下文化佛所說。如影像等。始知愚外所迷。
即智者所通。無二致爾。】

「譬如水中有樹影現。彼非影。非非影。非樹形。非非樹
形。如是外道見習所熏。妄想計著。依於一異俱不俱
有無非有非無常無常想。而不能知自心現量。譬如
明鏡隨緣顯現一切色像。而無妄想。彼非像。非非像。
而見像非像。妄想愚夫而作像想。如是外道惡見自
心像現。妄想計著。依於一異俱不俱有無非有非無
常無常見。譬如風水和合出聲。彼非性。非非性。如是
外道惡見妄想。依於一異俱不俱有無非有非無常
無常見。譬如大地。無草木處。熱𦦨川流。洪浪雲湧。彼
非性。非非性。貪無貪故。如是愚夫。無始虗偽習氣所
熏。妄想計著。依生住滅一異俱不俱有無非有非無
常無常。緣自住事門。亦復如彼熱𦦨波浪。譬如有人
呪術機發。以非眾生數。毗舍闍鬼方便合成。動搖云
為。凡愚妄想計著往來。如是外道惡見希望。依於一
異俱不俱有無非有非無常無常見。戲論計著。不實
建立。大慧。是故欲得自覺聖智事。當離生住滅一異
俱不俱有無非有非無常無常等。惡見妄想。」

【此出化佛所說。以示權實兼到。葢由自心現量。無

自無他。隨緣赴感。應物現形。任諸有情。分別見異
也。水中樹影。不屬有無。明鏡現像。本無心照。風水
出聲。非因非緣。熱𦦨川流。洪浪雲湧。貪與無貪。俱
非生滅。呪術屍行。機發像起。都無實事。去來宛然。
此皆自心所現。非真非妄。非彼非此。非和非合。非
覺非知。如來以夢幻水月。順彼根欲。而以全機大
用。悟此修行。愚外不知。於聖智自證法中。妄起邪
見。所有建立。皆成戲論也。】

「爾時世尊欲重宣此義。而說偈言。幻夢水樹影。垂髮
熱時𦦨。如是觀三有。究竟得解脫。」

【此一偈言三有諸法。不可有無。悉如夢幻等事。作
如是觀。便當下解脫也。】

「譬如鹿渴想。動轉迷亂心。鹿想謂為水。而實無水事。
如是識種子。動轉見境界。愚夫妄想生。如為翳所翳。
於無始生死。計著攝受性。如逆楔出楔。捨離貪攝受。
如幻呪機發。浮雲夢電光。觀是得解脫。永斷三相續。
於彼無有作。猶如𦦨虗空。如是知諸法。則為無所知。」

【此五偈言三有夢幻。本無實事。由識種子。妄見境
界。如翳目見華。誤以華從目出。計見華目。為攝受
性。此正無始生死根本。分別妄心。若能即此分別。
知分別妄。如楔出楔。始知機發呪起。浮雲夢電。當
處無人。即得遠離三毒攝受。而無遠離者。所謂以
無作智觀一切法。而非覺想境界也。】

「言教唯假名。彼亦無有相。於彼起妄想。陰行如垂髮。

如畫垂髮幻。夢乾闥婆城。火輪熱時𦦨。無而現眾生。
常無常一異。俱不俱亦然。無始過相續。愚夫癡妄想。
明鏡水淨眼。摩尼妙寶珠。於中現眾色。而實無所有。
一切性顯現。如畫熱時𦦨。種種眾色現。如夢無所有。」

【此五偈言如來說法。亦為眾生假立名言。因彼分
別妄見。而詔之曰。五陰諸行。如垂毛等。於無生中。
而現生事。乃至邪計四句。亦復如是。皆無始虗偽。
愚夫無知。妄生分別耳。後二偈再言一切言教。悉
隨根欲。有所顯示。而非實法。此拔愚夫因說生解。
如來導權歸實。意深且切矣。】

「復次大慧。如來說法。離如是四句。謂一異俱不俱有
無非有非無常無常。離於有無建立誹謗分別。結集
真諦緣起道滅解脫。如來說法以是為首。非性。非自
在。非無因。非微塵。非時。非自性相續。而為說法。復次
大慧。為淨煩惱爾燄障故。譬如商主。次第建立百八
句。無所有。善分別諸乘。及諸地相。」

【此總結如來說法離四句有無分別者。葢為結集
真諦。真諦。即自覺聖第一義諦。此非二乘四諦比
也。見於自覺第一真諦。方能深達緣起。隨順修道。
證於寂滅。而得解脫。所為與外道勝性自在等論
別也。斷二種障。亦即修道證滅之事。然皆結集於
自覺真諦。所謂建立百八句於無所有。無所有。即
指真諦無一切有無諸見。即世間。即非世間。即出
世間。即非出世間。是句鮮白。純一無雜也。故知無

所有。為如來秘密之藏。清淨無垢。得住此巳。自能
善分別知諸乘地相。此固順性起用。善諸方便。以
自莊嚴。而非別有。如來說法。普為菩薩成就自覺。
如商主引導。至於寶所。更無實法爾。
△六示四種
禪。以顯如來清淨不同二乘。】

「復次大慧。有四種禪。云何為四。謂愚夫所行禪。觀察
義禪。攀緣如禪。如來禪。云何愚夫所行禪。謂聲聞緣
覺外道修行者。觀人無我性。自相共相骨鎻。無常苦
不淨相。計著為首。如是相不異觀。前後轉進。相不除
滅。是名愚夫所行禪。」

【四種禪。唯愚夫所行禪。為二乘外道所修。觀察。緣
如。為諸地行相。如來。為自覺聖智究竟相也。二乘
觀苦空無我不淨。修習四諦。謂知苦斷集。修道。證
滅。此對治世間無常計常。無樂計樂。無我計我。不
淨計淨。修無我觀。觀成就巳。至於愛盡涅槃。而內
外法相。終不除滅。由不知內外諸法。自心所現。以
為實有所滅。實有所證。此雖正法。同於外道。故我
世尊於涅槃會上。特為二乘說四實諦。告文殊菩
薩云。有苦。有諦。有實。有集。有諦。有實。有滅。有諦。有
實。有道。有諦。有實。如來非苦。非諦。是實。虗空非苦。
非諦。是實。佛性非苦。非諦。是實。所言苦者。為無常
相。是可斷相。是為實諦。如來之性。非苦。非無常。非
可斷相。是故為實。所言集者。能令五陰和合而生。
亦名為苦。亦名無常。是可斷相。如來之性。非是集

性。非是陰因。非可斷相。是故為實。所言滅者。名煩
惱滅。亦常無常。二乘所得。名曰無常。諸佛所得。是
則名常。亦名證法。是為實諦。如來之性。不名為滅。
能滅煩惱。非常無常。不名證知。常住無變。是故為
實。道者。能斷煩惱。亦常無常。是可修法。是名實諦。
如來非道。能斷煩惱。非常無常。非可修法。常住不
變。是故為實。又云。諸外道等。有苦集諦。無滅道諦。
於非滅而生滅想。於非道而生道想。於非果中生
於果想。於非因中生於因想。以是義故。彼無一道
清淨也。此云前後轉進。相不除滅。正指有可斷相。
有可修相。所證知法。所謂非果果想。非因因想也。】

「云何觀察義禪。謂人無我自相共相。外道自他俱。無
性巳。觀法無我。彼地相義。漸次增進。是名觀察義禪。」

【此觀法無我。始入唯識。證唯識菩薩。達一切法空。
名見道分。是為初地。由是諸地相義。次第增進也。】

「云何攀緣如禪。謂妄想二無我妄想。如實處。不生妄
想。是名攀緣如禪(唐譯云。若分別無我有二。是虗妄
念。若如實知。彼念不起。是名緣真如禪)。」

【入真如實際之地。所見二無我清淨法相。尚不現
前。若此相現前。猶名妄想。不名如實證知也。】

「云何如來禪。謂入如來地。得自覺聖智相三種樂住。
成辦眾生不思議事。是名如來禪。」

【三種樂。所謂三三昧。空三昧。無相三昧。無作三昧。
空者。於二十五有。不見一實。無作者。於二十五有。

不作願求。無相者。無有十相。所謂色相。聲相。香相。
味相。觸相。生相。住相。滅相。男相。女相也。實相亦有
三種樂。一受樂。二寂靜樂。三覺知樂。如來常住。無
有變易。名曰實相。】

「爾時世尊欲重宣此義。而說偈言。凡夫所行禪。觀察
相義禪。攀緣如實禪。如來清淨禪。譬如日月形。鉢頭
摩深險。如虗空火盡。修行者觀察。如是種種相。外道
道通禪。亦復墮聲聞。及緣覺境界。捨離彼一切。則是
無所有。一切剎諸佛。以不思議手。一時摩其頂。隨順
入如相。」

【鉢頭摩。翻紅蓮華。日月形。紅蓮華。海相深險。虗空
火盡。皆禪定差別境界。外道二乘以取著故。成於
邪見。若一切捨離。直下自覺。即是無所有處。便為
諸佛所加。隨入如來地真如實相也。
△七示如來
藏自性涅槃。不同二乘。】

「爾時大慧菩薩摩訶薩復白佛言。世尊。般涅槃者。說
何等法。謂為涅槃。佛告大慧。一切自性習氣藏意意
識見習轉變。名為涅槃。諸佛及我涅槃。自性空事境
界。」

【自性習氣藏。謂八識。意。謂七識。意識。謂六識。即心
意意識也。見習轉變者。八識即如來藏。無有轉變。
所轉者見習耳。如來藏不覺妄動起見。由是人法。
熏變成習。若能發明識即是性。頓離見習。是名涅
槃。涅槃名為秘密之藏。如伊三點。涅槃云。解脫之

法。亦非涅槃。如來之身。亦非涅槃。摩訶般若。亦非
涅槃。三法各異。亦非涅槃。此如來法身。智慧。解脫。
圓滿無虧。非縱非橫。所謂自性空事也。又云。修大
涅槃。知見法界。解了實相。空無所有。無有和合覺
知之相也。】

「復次大慧。涅槃者。聖智自覺境界。離斷常妄想性非
性。云何非常。謂自相共相妄想斷。故非常。云何非斷。
謂一切聖去來現在得自覺。故非斷。」

【涅槃經云。涅槃無因。而體是果。何以故。無生滅故。
無所作故。非有為故。是無為故。常不變故。無處所
故。無始終故。善男子。若涅槃有因。則不得稱涅槃
也。夫無因。故不墮常。而為自覺聖智之體。故不墮
斷。又涅槃無我。有八自在。名為大我。一能示一身
為微塵身。二能示一塵身滿大千界。三能以滿大
千身輕舉飛空。四能造一事。而令眾生各各成辦。
或住一土。而令他土悉見。五能六根互用。六能得
一切法。而無所得。七說自在。八徧滿一切處自在。
此三世如來大般涅槃自覺境界也。】

「大慧。涅槃不壞不死。若涅槃死者。復應受生相續。若
壞者。應墮有為相。是故涅槃離壞離死。是故修行者
之所歸依。」

【世尊甞謂迦葉曰。汝不應作是憶想。謂如來性是
滅盡也。迦葉。滅煩惱者。不名為物。永畢竟故。是故
名常。又曰。譬如聖王。素在後宮。或時遊觀。在於後

園。王雖不在諸婇女中。不得言聖王命終。如來亦
爾。雖不現於閻浮提界。入涅槃中。不名無常。如來
出於無量煩惱。入於涅槃安樂之處。游諸覺華。歡
喜受樂。又曰。我今當令一切眾生。及以我子四部
之眾。悉皆安住秘密藏中。我亦當安住是中。入於
涅槃。】

「復次大慧。涅槃非舍。非得。非斷。非常。非一義。非種種
義。是名涅槃。」

【涅槃云。解脫者。名無異處。譬如有人。唯居上妙清
淨屋宅。更無異處。夫無異處。則非捨也。又云。解脫
者。名不可取。如阿摩勒果。人可取持。解脫不爾。不
可取持。夫不可取持。則非得也。又曰。解脫者。名斷
一切有為之法。出生一切無漏之法。夫斷有為。則
非常。生無漏。則非斷。又曰。解脫者。名不可量。譬如
大海。不可量度。又解脫者。名為一味。如乳一味。解
脫亦爾。唯有一味。夫不可量。則非一義。唯有一味。
則非種種義也。】

「復次大慧。聲聞緣覺涅槃者。覺自相共相。不習近境
界。不顛倒見。妄想不生。彼等於彼。作涅槃覺。」

【聲聞緣覺於四顛倒。起不顛倒見。作涅槃想也。何
謂四倒。謂不知如來常樂我淨。故於常中生無常
想。於樂中生於苦想。於我中生無我想。於淨中生
不淨想。是為四倒。以四顛倒。為不顛倒。所有修習。
皆為作因。而非了因。非真涅槃也。】


「復次大慧。二種自性相。云何為二。謂言說自性相計
著。事自性相計著。言說自性相計著者。從無始言說
虗偽習氣計著生。事自性相計著者。從不覺自心現
分齊生。」

【言說習氣計著者。如依白色。而說為白。依黑色。而
說為黑。亦有他土不說黑白者。故知皆無始傳習。
以為決定白決定黑也。事自性計著者。如色心等。
生滅現前。或執有因。或執無因。皆由不知自心所
現。妄起計度。此二性相。正愚外法執所由。故重言
之也。
△八示神力建立。不墮有無。】

「復次大慧。如來以二種神力建立。菩薩摩訶薩。頂禮
諸佛。聽受問義。云何二種神力建立。謂三昧正受。為
現一切身面言說神力及手灌頂神力。」

【此如來建立二種神力。加持行者。始終護念。不墮
歧路也。禪定中。現身面言說。此初地住。手灌頂。則
十地滿足。灌頂授位。若無二神力。決不成就也。】

「大慧。菩薩摩訶薩。初菩薩地。住佛神力。所謂入菩薩
大乘照明三昧。入是三昧巳。十方世界一切諸佛。以
神通力。為現一切身面言說。如金剛藏菩薩摩訶薩。
及餘。如是相功德。成就菩薩摩訶薩。大慧。是名初菩
薩地。」

【照明三昧。謂光明定。菩薩得入此定。由住神力。金
剛藏菩薩。華嚴會上。承佛加持。舉一例餘也。】

「菩薩摩訶薩。得菩薩三昧正受神力。於百千劫積習

善根之所成就。次第諸地。對治所治相。通達究竟。至
法雲地。住大蓮華微妙宮殿。坐大蓮華寶師子座。同
類菩薩摩訶薩眷屬圍繞。眾寶瓔珞莊嚴其身。如黃
金薝蔔日月光明。諸最勝子從十方來。就大蓮華宮
殿座上而灌其頂。譬如自在轉輪聖王。及天帝釋大
子灌頂。是名菩薩手灌頂神力。大慧。是名菩薩摩訶
薩二種神力。若菩薩摩訶薩住二種神力。面見諸佛
如來。若不如是。則不能見。」

【此承初地。次及諸地。至十地灌頂。無非住佛神力
也。】

「復次大慧。菩薩摩訶薩。凡所分別三昧神足諸法之
行。是等一切悉住如來二種神力。大慧。若菩薩摩訶
薩離佛神力能辯說者。一切凡夫亦應能說。所以者
何。謂不住神力故。大慧。山石樹木及諸樂器城郭宮
殿。以如來入城威神力故。皆自然出音樂之聲。何況
有心者。聾盲瘖瘂。無量眾苦。皆得解脫。如來有如是
等無量神力。利安眾生。」

【言凡夫必不能說者。見菩薩所有樂辯。皆由住佛
神力也。又舉無情以訖有情。神力廣大。不可思議。
然亦自心所現。一體周圓。含識之儔。情生智隔耳。】

「大慧菩薩復白佛言。世尊。以何因緣。如來應供等正
覺。菩薩摩訶薩住三昧正受時。及勝進地灌頂時。加
其神力。佛告大慧。為離魔業煩惱故。及不墮聲聞地
禪故。為得如來自覺地故。及增進所得法故。是故如

來應供等正覺。咸以神力建立諸菩薩摩訶薩。若不
以神力建立者。則墮外道惡見妄想。及諸聲聞眾魔
希望。不得阿耨多羅三藐三菩提。以是故。諸佛如來
咸以神力攝受諸菩薩摩訶薩。爾時世尊欲重宣此
義。而說偈言。神力人中尊。大願悉清淨。三摩提灌頂。
初地及十地。」

【如來加持行者。始終備至。而愚外無知。執情難破。
終墮邪途。亦可互相儆戒矣。
△九示諸法緣起。以
顯如來藏非因緣義。】

「爾時大慧菩薩摩訶薩復白佛言。世尊。佛說緣起。即
是說因緣。不自說道。(唐譯云。佛說緣起。是由作起。非
自體起)世尊。外道亦說因緣。謂勝自在時微塵生。如
是諸性生。然世尊所謂因緣生諸性言說。有間悉檀。
無間悉檀。」

【十二因緣。從無明起行。無明為因。諸行為果。行因
識果。此因緣生法也。外道亦說從於勝性自在時
微塵等因。生一切法。故疑悉檀無間。間。別也。不知
十二因緣。從於無明不覺。非作者生。亦非自體生。
而外道妄執勝性。說為作者。能生諸法。不知其迷
於自體。而遂以所迷之自體為諸法因。舉體全識。
識性虗妄。亦即無因也。】

「世尊。外道亦說有無有生。世尊亦說無有生。生巳滅。
(唐譯云。外道亦說以作者故。從無生有。世尊亦說以因
緣故。一切諸法本無而生。生巳歸滅)如世尊所說無

明緣行。乃至老死。此是世尊無因說。非有因說。世尊
建立作如是說。此有故彼有。非建立漸生。觀外道說
勝。非如來也。所以者何。世尊。外道說因不從緣生。而
有所生。世尊說觀因有事。觀事有因。如是因緣雜亂。
如是展轉無窮。」

【外道以作者為生因。即是無因。遂疑世尊所說。不
覺妄起。起巳還滅。亦為無因也。此有故彼有者。謂
此有無明。故彼有諸行。又疑世尊非建立生因次
第而起。彼此相生。因緣雜亂。反不如外道作者為
尤勝也。不知總由不覺。似有生起。因成於果。果復
起因。皆由妄見。實無生義耳。】

「佛告大慧。我非無因說。及因緣雜亂說。此有故彼有
者。攝所攝非性。覺自心現量。大慧。若攝所攝計著。不
覺自心現量。外境界性非性。彼有如是過。非我說緣
起。我常說言。因緣和合而生諸法。非無因生。」

【覺自心現量。始知能取所取。皆由不覺。妄見有無。
非外境界實有自性也。外道不覺自心所現。而於
外境性與非性妄生計著。所以為過。至於世間因
緣。既有業因。難逃苦繫。迷情未盡。而謂一切無礙。
必不可得。所謂無我無作無受者。善惡之業終不
亡。不自生。非不生。非無因生也。】

「大慧復白佛言。世尊。非言說有性有一切性耶。世尊。
若無性者。言說不生。是故言說有性有一切性(唐譯
云。世尊。有言說故。必有諸法。若無諸法。言依何起)。」


【此因愚外依於名相。而生妄想。以為實有諸法。若
無諸法。則言說無所依起。不知一切境界。悉由自
心。不覺妄現。復因妄現。而生執取。妄計名字。所有
言說。總屬迷事。無有實義也。】

「佛告大慧。無性而作言說。謂兔角龜毛等。世間現言
說。大慧。非性。非非性。但言說耳。如汝所說言說有性
有一切性者。汝論則壞。」

【兔角龜毛。喻無法而有言說。以例一切諸法。不覺
妄現。在自覺聖智。亦猶兔角龜毛。空有言說耳。】

「大慧。非一切剎土有言說。言說者。是作耳。或有佛剎
瞻視顯法。或有作相。或有揚眉。或有動睛。或笑。或欠。
或謦欬。或念剎土。或動搖。大慧。如瞻視。及香積世界。
普賢如來國土。但以瞻視令諸菩薩得無生法忍。及
諸勝三昧。是故非言說有性有一切性。大慧。見此世
界蚊蚋蟲蟻。是等眾生。無有言說。而各辦事。」

【言說是作。謂由心所作也。既由心作。則言說所說。
悉唯自心。乃至作相揚眉。無非自心。悉無一切法
體也。皆無法體。而各有顯示。各有顯示。唯詮自心。
在愚癡為妄執。在聖智為指迷。皆顯示自心之一
耳。非言說有性有一切性也。蚊蚋蟲蟻。舉現前易
見。總以明言說無性也。】

「爾時世尊欲重宣此義。而說偈言。如虗空兔角。及與
槃大子。(唐譯云。如虗空兔角。及與石女兒)無而有言
說。如是性妄想。因緣和合法。凡愚起妄想。不能如實

知。輪迴三有宅。」

【一切世間。本無諸法。而有言說。由於妄計。一切出
世。亦無諸法。而有言說。但為破除。妄計本虗。破除
非實。所謂如虗空等也。凡愚不知諸法如實自相。
而於因緣和合。建立誹謗。徒乖法體。由妄分別。自
取流轉。良可憫夫。】

楞伽阿䟦多羅寶經心印卷三


音釋

恚

(胡桂切)。
齗

(魚巾切)。
黠

(吉恊切)。
謦欬

(謦棄挺切欬丘葢切)。
蚊蚋

(蚊無分切
蚋儒稅切)。
