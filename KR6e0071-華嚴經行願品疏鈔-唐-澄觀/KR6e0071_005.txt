











大方廣佛華嚴經普賢行願品別行疏鈔卷第五
敕太原府大崇福寺沙門澄觀撰別行疏
圭峯草堂寺沙門宗密述隨疏鈔

【△疏第八常隨佛學者此下三段皆是回向前二
即回向中別義。
○鈔三段皆回向者如前徵列名
數中巳明開合。
△故下偈中第七行竟便標回向
欲收此二屬回向故。
△若別說者即是所修二利
行體。
△亦是別說所回向善根。
○鈔二利行體者
常隨佛學自利恒順眾生利他也別說所回善根

者即第十門將此二利功德及一切福回向三處
也。

△文三一牒名。】

「復次善男子言常隨佛學者。」

【義同等一切佛回向。
△亦自利行。
○鈔常隨佛學
者謂托佛從因至果所歷之行所為之事以為所
緣之境引得心智隨而學之謂以觀智融巳身心
令常在如此之境勿執身心定相致令在慳貪瞋
恚六塵五欲顛倒境也若令佛所歷苦行境常為
自巳心觀者則遇諸苦事乃稱本願而無怨惱遇
諸樂事自無躭染以非常時心觀之所願故智者
善思勉旃而學疏義同等一切佛回向者十回向
中第三回向也此亦回向中別義故指同也第七
等隨順一切眾生回向即當下第九恒順眾生也。

△二釋相二一學本師二一明所學二一明因行。】

「如此娑婆世界毗盧遮那如來。

△從初發心精進不
退。

△以不可說不可說身命而為布施。

△剝皮為紙
析骨為筆刺血為墨書寫經典積如須彌。

△為重法
故不惜身命。

△何況王位城邑聚落宮殿園林一切
所有。

△及餘種種難行苦行。」

【○鈔娑婆世界毗盧等者雖華藏世界正是十身
之依報而娑婆界不相離即最中香水海二十重
中第十三重是此娑婆也意明即此穢土眾生可
以造觀修習又佛本不離穢土修證故界舉娑婆

而所歸之佛便須稱實圓見故佛舉光明遍照即
依正中真應影略耳言從初發心等者發心者所
謂發大菩提心也瓔珞本業經云具縛凡夫未識
三寶善惡因果未於佛法起一念信乃至從此住
佛菩提正教法中發菩提心起一念信爾時便名
信相菩薩瑜伽唯識要具大乘二種種性本性住
種性習所成種性方於五位漸次悟入智度論中
辯發心相云若有人言願我當來作佛度脫一切
眾生苦惱是名發菩提心發心住經云云何為菩
薩發心住此菩薩見佛世尊形貌端嚴色相圓滿
人所樂見難可值遇有大威德或現神足或聞記
莂或聽教誡或見眾生處諸劇苦或聞如來廣大
佛智發菩提心求一切智等此發心相有其十種
一親近善友二供養諸佛三修習善根四志求勝
法五心常柔和六遭苦能忍七慈悲深厚八深心
平等九愛樂大乘十求佛智慧以此十事皆是發
心求大菩提之相也又有十心一者信心以心淨
為義然有四種一信根本謂樂念真如法故二者
信佛有無量功德常念親近供養恭敬發起善根
願求一切智故三者信法有大利益常念修行諸
波羅蜜行故四者信僧能正修行自利利他常樂
親近諸菩薩眾學如實行故二者進心謂成前信
心令其堅固是故勇猛發勤精進遠離眾苦故云
進心三者念心謂由精進力故正念現前所謂六

念一念佛謂三身種智無邊功德二念法謂教理
行果能利益故三念僧所謂菩薩理事和合四念
戒謂諸菩薩三聚淨戒五念施財法無畏施眾生
故六念天第一義天常樂我淨是名念天也四者
慧心謂由不妄分別開悟決擇唯識道理慧解現
前正觀諸法故五者定心修正行也起信云修行
者止一切境界相隨順奢摩他義攝心定也六者
戒心依地持論菩薩住三聚淨戒是名戒心也七
者回向心菩薩所修善根回向大菩提果名回向
心也八者說法心謂於惡世法欲滅時發心受持
如來正法策勵修行廣為人說令法廣布普使人
知名說法心也九者捨心於身命財及煩惱業普
皆捨故名捨心也十者願心謂願求佛果大菩提
故云願心也具足十心便入賢位名發心住也言
精進不退者簡非懶惰懈怠謂勇捍無退名之為
進萬行無雜目之為精此亦有三一被甲精進二
善法精進三利樂精進具如下明也又言不退者
謂不退墮即不退轉也有其四種謂信位證行一
信不退者十信第六名不退心不退於外道家故
二位不退者十住第七名不退住不退二乘家故
三證不退謂初地菩薩出過凡位證聖法故更不
退轉名證不退不退於凡位故四行不退者第八
地中得無生忍巳必當作佛更不退轉一切法中
行一切行不被相用之所動轉名行不退故云從

初等也剝皮為紙等者有二一隨相釋二觀智釋
且初或諸緣闕必要記持聖言故不惜身命剝皮
析骨或雖竹帛紙墨不少要須重法苦身以展誠
敬之志所以如此也如集一切福德三昧經云昔
過去久遠阿僧祇劫有一仙人名曰最勝住山林
中見諸神仙常行慈心復作是念非但慈心能濟
眾生唯集多聞滅眾生煩惱邪見能生正見念巳
便詣城邑聚落處處推求說法之師時有天魔來
語仙人言我今有佛所說一偈汝今若能剝皮為
紙刺血為墨析骨為筆書寫此偈當為汝說最勝
仙人聞巳念言我於無量百千劫中常以無事為
他割截受苦無量都無利益我今當捨不堅之身
易得妙法歡喜踊躍即以利刀剝皮為紙刺血為
墨析骨為筆合掌向天請說佛偈時魔見巳愁憂
憔悴即便隱去仙人見巳作如是言我今為法不
惜身命剝皮為紙刺血為墨析骨為筆為眾生故
志誠不虗餘方世界有大慈悲能說法者當現我
前作是語時東方去此三十二剎有佛國土名普
無垢國中有佛號淨名王忽住其前放大光明照
最勝身苦痛即除平復如故佛即廣說集一切福
德三昧最勝聞法得無礙辯佛說法巳還復不現
最勝仙人得辯才巳為諸眾生廣說妙法令無量
眾生住三乘道經千歲後爾乃命終生淨名王佛
普無垢國由敬法故今得成佛佛告淨威昔最勝

者今我身是是以當知若有人能恭敬求法佛於
其人不入涅槃法亦不滅雖在異土常面見佛得
聞正法故云剝皮為紙等也二觀智釋者謂觀察
此身若皮若骨都無定實舉體全空無我我所雖
目覩似有之相而乃如聚沫如泡如𦦨如芭蕉既
無自體元同法界如是一一推徵三諦具足成空
假中之三觀詮此義時生得此解契合圓機便是
寫經經是詮表生解義不觀不推即心迷取相是
無經也。

△疏二辯果用。】

「乃至樹下成大菩提。

△示種種神通。

△起種種變化。

△現種種佛身。

△處種種眾會。

△或處一切諸大菩
薩眾會道場。

△或處聲聞及辟支佛眾會道場。

△或
處轉輪聖王小王眷屬眾會道場。

△或處剎利及婆
羅門長者居士眾會道場。

△乃至或處天龍八部人
非人等眾會道場。

△處於如是種種眾會。

△以圓滿
音如大雷震隨其樂欲成熟眾生。

△乃至示現入於
涅槃。」

【○鈔明果用中示種種神通者或云神足或云神
境具足應云神境智作證通或云運身通謂身輕
舉自在無壅故以為名或曰神足者陰陽不測謂
之神足謂舉動即智能運身如是名神足通也言
種種者或可總舉果中六通也謂此六種智境無
壅故名為通故言種種也起種種變化者轉換舊

質名變無而忽有名化此變之與化佛及菩薩皆
能為之即十八變也言十八變者一者震動震動
大地謂佛菩薩定自在力普能震動或動一房一
院一寺一縣一州一國小千界中千界大千界乃
至無數世界皆令東湧西沒等也二者熾然盛謂
身相明顯也由佛菩薩定自在力於自身上出其
猛𦦨舉身洞然出種種光青黃赤白等如底沙如
來入火光定名熾然也三者流布佛與菩薩定自在
力令教法施行也如法華經中普賢菩薩言我當
以神通力守護是經於閻浮提廣宣流布令無斷
絕即然燈之義也四者示現變變異類形相依定
自在力示現種種身化一切眾生也五者轉變變
謂大小不定由佛菩薩定自在力起勝解通變身
大小不定或變大地為黃金攪長河為酥酪變磚
瓦為金玉變草木為飲食變一切物皆令隨心轉
於舊質也六者往來變或去或來山河石壁無有
滯礙上至梵天旁互十方皆隨心便至如普賢從
寶威德上王佛國來於此土也七者卷由佛菩薩
定自在力令須彌山入芥子中無量世界在一塵
內等八者舒展小令大令一塵一毛皆遍法界也
九者眾像入身身內包容一切形像如摩耶夫人
含容無邊世界大菩薩眾集會聽法又普賢身內
佛佛無盡佛毛孔內菩薩重重也十者往同類趣
由定自在力能現身於六道受生同其形類以彼

言音說法教化十一隱是從有現無謂佛菩薩定
自在力於大眾前忽然不現如文殊師利於靈山
會上答彌勒了大眾不見早巳隱身到於龍宮十
二顯是從無現有如靈山會上從地湧出無量菩
薩一一菩薩百福嚴相十三所作自在即無有壅
滯也由定自在力於一切世界行住坐臥所作所
為隨自意樂利益自在十四制他神通謂佛菩薩
定自在力能制一切邪通也十五能施辯才謂有
志心於佛及菩薩求聰慧者悉能施與如利涉和
尚求觀音菩薩乞無礙辯得過人辯十六能施憶
念令知過去事謂佛菩薩加被有情令自憶過去
久遠劫事悉得也十七能施安樂名所化離苦佛
及菩薩大慈悲力拔苦與樂也十八放大光明或
放光明照一切世界如經言照東方萬八千世界
乃至遍照十方無數世界皆得也謂佛變化有此
十八種故所以言起種種變化也現種種佛身者
謂即兩重十身融三世間十身中有眾生身國土
身業報身聲聞身緣覺身菩薩身如來身法身智
身虗空身即善財所遇諸善知識皆不離佛身故
云種種又統論佛身有其多種或說一身即一法
界身或說二身謂真身亦名法界身二應身亦名
生身或說三身謂法報化身或說四身開報為二
一自受用身二他受用身或說五身一堅固自性
身二福德莊嚴聚身三受用智慧身四作變化身

五淨法界身或說十身如前所明乃至法界無盡
身雲若束而言之不過體相用三體即法身相即
報身用即化身佛身功德雖有無量攝之不出於
三身今言種種者即可知也或處轉輪聖王等者
轉輪聖王人中第一千子圍繞七寶隨身統攝四
洲大弘十善相圓百福足蹈千輪言七寶者一輪
寶二珠寶三女寶四馬寶五象寶六主藏臣寶七
主兵臣寶淨名經云王有千子端正勇健能伏怨
敵也餘有銀輪銅輪鐵輪等名為小王如菩薩瓔
珞本業說銀輪五百輻王三洲銅輪一百輻王二
洲鐵輪五十輻唯王南洲法華經說名小轉輪王
也又諸剎利非輪王者大粟散等皆名小王或作
彼王處於眾會化彼眷屬或現諸身在彼眾中說
法教化故云處等也或處剎利婆羅門等者此舉
四種族姓也西域記云若夫族姓殊者有四流焉
一曰婆羅門淨行也守道居貧潔白其操二曰剎
帝利王種也舊云剎利略也後人訛也奕世君臨
仁恕為志三曰吠奢舊云毗舍訛也商賈也貨遷
有無逐利遠近四曰戍陀羅農人也舊云首陀訛
也肆力疇壠勤身稼穡凡茲四姓清濁殊流婚取
通親飛伏異路內外宗枝姻媾不雜婦人一娉終
無再醮自餘雜姓寔繁種族各隨類聚難以詳載
君王奕世唯剎帝利餘文可知乃至示現入於涅
槃者後明歸真益物也如我佛涅槃時以佛神力

出聲普告今日如來欲入涅槃若有疑者今悉可
問為最後問即於晨朝面門放於種種色光普照
世界遇斯光者罪垢消滅有聞聲者舉聲悲哀嗚
呼慈父苦哉痛哉舉手拍頭搥胸號喚大地山河
皆悉震動天人大眾皆來集會娑羅林間禮佛悶
絕遍體血現如波羅奢華爾時世尊出八種聲普
告大眾莫大號哭猶如嬰兒各相裁抑勿自亂心
即為說法我今於此顯難思議現方便力入大涅
槃示同世法欲令眾生知身如電生戀慕善生死
瀑河漂流速疾諸行輪轉法應如是汝等當知此
大涅槃乃是諸佛金剛寶藏常樂我淨周圓無缺
諸佛於此而般涅槃最後究竟理極無遺諸佛於
此放捨身命故名涅槃如是為說略教誡巳告語
阿難說茶毗法巳以金手却僧伽梨顯出紫磨黃
金師子之臆上昇虗空七多羅樹二十四返告諸
大眾我欲涅槃汝等深心看我金剛堅固不壞紫
磨黃金無畏色身如優曇華難可值遇大眾應當
深心瞻仰我涅槃後應疾修行早出三有勿復懈
怠散心放逸說是語巳出入諸禪三返示誨巳於
七寶床右脅而臥頭北足南面西背東即於中夜
入第四禪寂然無聲入於涅槃佛涅槃巳時娑羅
雙樹東西二雙合為一樹南北二雙亦合為一樹
垂覆寶床蓋如來身自然變白枝莖皮幹自然爆
裂摧折無餘是時大地諸山悉皆崩裂大海湧沸

江河枯竭日月無光黑風鼓怒吹扇砂塵諸樹草
木摧碎墮地皆各有聲歎佛入滅世無依怙諸天
哀慟震大千界哀哉哀哉奈何奈何何期今日人
天之師為事究竟無能留者於是阿難悶絕遱逗
慰喻水灑乃蘇人天悶絕皆大號哭不能自制各
各相抑互相勸喻然後各辦廣大供養依法茶毗
如轉輪王法千氎纏身灌諸香油多積香木然後
以火焚而燒之收拾遺形起塔安置等廣如經說。

△疏二辨能學。】

「如是一切我皆隨學。」

【△疏二例一切。】

「如今世尊毗盧遮那如是盡法界虗空界十方三世
一切佛剎所有塵中一切如來皆亦如是於念念中
我皆隨學。」

【△疏三總結無盡。】

「如是虗空界盡眾生界盡眾生業盡眾生煩惱盡我
此隨學無有窮盡念念相續無有間斷身語意業無
有疲厭。」

【△疏第九恒順眾生三一牒名。】

「復次善男子言恒順眾生者。」

【謂隨順眾生種類根性饒益成就。
△疏即利他行。

○鈔第九恒順眾生行佛言隨學生云恒順者諸
佛因果之行可宗可慕順於真理故須運心倣學
眾生善惡之行不離迷心麤獷乖道非可軌持等

故不言學然不壞假名不滅假相法無自性一切
皆如常以同體大悲融通物我故云恒順如何順
耶先釋不順反明順義若見眾生是定有定有則
體異真性則阻隔難化故名非順也若見眾生是
定無定無即斷滅斷滅亦異真性還成阻隔亦非
順也今以普賢行願力故普見眾生無非性之緣
起既託真性而現故無自體既云現也則幻相歷
然非斷非滅如鏡現面像但云面無骨肉之自體
豈不現面像耶如此普見眾生是為恒順也故緣
起章以普賢行入佛界眾生界門中云由眾生寂
滅本來自盡時即是法身界法身隨緣成有時即
眾生界今以寂滅非無之眾生恒不異真而成立
又以隨緣非有之法身恒不異事而顯現是故菩
薩入眾生界時即是入佛界入佛界時即是入眾
生界也問義理既爾何得復云眾生乖道非可學
耶答眾生雖舉體全真且不如是知乖背此理所
作顛倒不可倣學故緣起章約眾生門中所見佛
及眾生皆是生滅善惡境界良以情計不破故所
見佛亦同情計當知眾生所見未曾有一佛清淨
解脫者是故識倒佛亦倒情迷佛亦迷故此云不
可學也問既爾何必隨順耶答如有賢人具足信
義忠孝忽然夢見殺害父母造諸非法眾人聞巳
豈以夢造非法而棄之耶然雖不可棄豈可復欲
倣其夢事造非法耶若有棄者効者二皆癡狂是

知學眾生迷心之行者或隔眾生全云是妄者二
亦皆癡狂所以不可學但言順也然雖不學必須
曠蕩虗心物我無二自覺真性凡聖不差上合十
方如來下合六道含識如斯見解如是用心方名
普賢行願故前門令合諸佛此門令合眾生也妙
哉必爾智者詳焉謂隨順至他行者順種類根性
者則不壞隨緣假相饒益成就者則順理觀之令
其稱真一一離也如下文中為作光明貧得伏藏
等此義類例如下七種代眾生苦中六七二義利
他行也故前隨佛學中標云自利也亦可前智此
悲也。

△疏二釋相二一正明二一所順眾生。】

「謂盡法界虗空界十方剎海所有眾生種種差別。」

【○鈔先標所順眾生後正明隨順初中分二初別
銷經文後會釋疏意初中二初總標方處可知後
顯所順生有二先總標經言眾生者如大法鼓經
云一切法和合施設名為眾生謂以四大五蘊十
二處及十八界十二因緣等合成假名為人號曰
眾生又般若燈論云謂有情者數數生故名為眾
生又不增不減經云此法身本性清淨但為恒沙
煩惱所纏隨順世間往來生死即名眾生。】

「△所謂卵生胎生濕生化生。」

【○鈔後別釋有二先顯四生後明餘五初中分二
先別顯四生義如下釋。】


「△或有依於地水火風而生住者或有依空及諸卉
木而生住者。」

【○鈔後依義別顯又二先約差別後攝所餘前中
三一明依止差別二明種類差別三明受用差別
初文可知。】

「△種種生類種種色身種種形狀種種相貌種種壽
量種種族類種種名號種種心性種種知見種種欲
樂種種意行種種威儀。」

【○鈔次種類中一一差別故云種種言壽量者謂
短長不等分限差殊如北洲千歲東西半減南洲
不定等餘文可知。】

「△種種衣服種種飲食處於種種村營聚落城邑宮殿。」

【○鈔後種種衣服下即受用差別也。】

「△乃至一切天龍八部人非人等無足二足四足多
足。

△有色無色有想無想非有想非無想。」

【四生九類義見普救夜神。
○鈔乃至下攝所餘類
中言天龍等者具如經末所明有色無色下後
明餘五義如下辯後會釋疏意疏四生至夜神者
四生即卵胎濕化更加有色無色有想無想非
有想非無想等都成九類也普救夜神即前寄十
地中之善友也具足應言普救眾生妙德主夜神
住菩提場寄𦦨慧地得菩薩普現一切世間調伏
眾生解脫門彼亦有九類之文疏釋云九類略有
二種差別初明四生則依止差別報之所託故餘

三可依化生依何依業染生也地持論但云業染
即俱舍世間品意偈云倒心趣欲境濕化染香處
天首上三橫地獄頭歸下論曰如是中有往至所
生先起倒心馳趣欲境彼由業力所起眼根雖住
遠方能見生處父母交會而起倒心若男緣母起
於男欲若女緣父起於女欲翻此二緣俱起瞋心
若濕生者染香故生謂遠齅知生處香氣便生愛
染往彼受生隨業所應香有淨穢若化生者染處
故生謂遠觀知當所生處便生愛染往彼受生隨
業所應處有淨穢又天中有首正上升如從座起
人鬼傍生中有行相還如人等地獄中有頭下足
上蹎墜其中云餘五類則麤細差別此明報相下
二界有色為麤無色為細於有色中有想為麤無
想為細非有想非無想則無色界中唯舉其細對
餘為麤以義對之應云有想無想為麤非有想非
無想為細故此指云義也然經文所列有多種統
之不出九類故疏但指九類然彼解但配所依及
麤細未配五道今此更明天及地獄化生鬼具胎
化人畜各通於四鬼胎化者地行羅剎夜叉及鬼
母兒皆是胎生餘皆是化人具四者卵如毗舍佉
母卵生三十二子胎如常人濕如奈女從菴蘿樹
濕氣而生即菴蘿女也化如劫初之人從二禪下
生人間畜具四者如龍與金翅鳥各有四生故正
法念經云化生金翅鳥能食四生龍如次濕胎卵

能食三二一等餘鳥皆卵餘獸皆胎著地飛空若
水若陸微細蠢動或化或濕或卵或胎不可具分
品類又雜心云謂生攝趣非趣攝生以中陰化生
趣不攝故問化生最強何不為首答有二一約境
釋二約心釋約境釋者具緣多者而為首故如卵
生必具胎濕化胎生但具濕化濕生唯兼於化化
生唯一更不兼餘此即前前具後後後後不具前
前故為此次也二約心釋者從本至末為次無明
卵生無明者取第八識心三細最初業相也此初
起之念能所未分渾沌如卵既是根本故首明之
無明發業蘊在藏識之中為胎也愛水流注潤之
方能受生為濕也化生則無而忽有為化也有色
者下二界皆有色陰即有漏五根也無色者則四
空處但以四蘊為身無色陰之五根也有想者除
無想天及有頂餘皆此攝無想者即無想天非有
想非無想者即有頂天也若以九類配三界即化
生遍三界三生唯欲界有色遍下二界有想該三
界而不遍餘二天故無想則色界中一天也非有
想非無想則無色界中一天也恐有力者要說故
具敘之不說又慮闕用。

△疏二正明隨順。】

「如是等類我皆於彼隨順而轉。

△種種承事種種供
養。

△如敬父母如奉師長及阿羅漢乃至如來等無
有異。

△於諸病苦為作良醫於失道者示其正路於

暗夜中為作光明於貧窮者令得伏藏。

△菩薩如是
平等饒益一切眾生。」

【鈔隨順而轉者隨如上彼彼眾生生起觀智故
云轉也言如敬父母者如本生心地觀中說父有
慈恩母有悲恩長養之恩彌於普天憐愍之德廣
大無比世間所高莫過山岳悲母之恩踰於須彌
世間之重大地為先悲母之恩亦過於彼若背恩
不順令其怨念父母發惡子即隨墮世間之疾莫
過猛風怨念之徵復過於彼以百千種上妙供具
供養一百五通神仙一百淨行一百善友不如以
微少物供養父母校量其福不可為比如須闍提
太子自割身肉供養父母行菩薩道涅槃亦云供
養父母得無量福廣如經說言如奉師長者生我
者父母成我者朋友生我法身皆由師長乃至教
誨引導直至菩提阿羅漢者梵語翻就唐言有其
數義今取三義真諦三藏解云阿羅漢者此云不
生謂不於三界煩惱之中更受生死之報故云不
生二名應教謂自學巳滿將巳所證堪應教人故
名應教三名應供善見律云是人智斷具足是勝
福田堪銷物供能生大利故名應供具此等義故
以名焉今言恒順還同於此也如來可知但以普
賢行願之力令觀行遍法界於如上種類眾生中
念念如此以彼彼眾生有解會者自霑如上之益
言平等者稱性普觀普益也。


△疏二徵釋二一令佛喜二一徵。】

「何以故。」

【徵意云但應順佛何要順生。
△疏二釋。】

「菩薩若能隨順眾生則為隨順供養諸佛。

△若於眾
生尊重承事則為尊重承事如來。

△若令眾生生歡
喜者則令一切如來歡喜。」

【疏釋意云若順眾生則為順佛若不順生佛不歡
喜。
○鈔順生則為順佛者此文既略更以海印
之喻以明如香水海澄淳須彌日月四天下中種
種眾生種種國土居處屋宅皆於中現若執此像
是有命之眾生有質之世界是乖像也非唯乖像
亦乖海也必須定知此像一一具鹹濕之體及不
宿死屍等十種之德華嚴經三十九卷說海有十
德以況十地一次第漸深如初地出生大願漸深
故二不受死屍如二地不受破戒死屍故三餘水
入中沒名如三地離世假名故四普同一味如四
地與佛德同一味故五有無量珍寶如五地出生
方便神通寶故六無能至底如六地觀察緣生甚
深理故七廣大無量如七地廣大覺慧善觀察故
八大身所居如八地示廣大莊嚴事故九潮不過
限如九地深解行世實而不過限故十普受大雨
如十地能受一切如來大法明雨無厭足故始名
順像既順像也始得名為順海海即如來像即眾
生餘義昭然可見故出現品云佛子譬如大海普

能印現四天下中一切眾生色身形像是故共說
以為大海諸佛菩提亦復如是普現一切眾生心
念根性欲樂而無所現是故經云順生即是順佛
乃至尊重承事歡喜等是故說名諸佛菩提也。

△疏二增大悲二一徵。】

「何以故。」

【疏徵意云生佛懸隔何以順生諸佛歡喜。
△二釋意
云佛以大悲而為體性若不順生不合佛體。
○鈔
大悲而為體性者諸佛從因至果所作無不為生
大悲般若常相輔翼方名無住涅槃故悲是體也。

△疏文三一法說。】

「諸佛如來以大悲心而為體故因於眾生而起大悲
因於大悲生菩提心因菩提心成等正覺。」

【疏即標示同體大悲。
○鈔因於眾生至成等正覺
者大悲欲化眾生須學化生之智智既圓矣自名
成佛而菩提心必具大悲大願大智等也所以言
諸佛如來以大悲而為體也謂佛普賢攝化門
中普解一切彌綸而不漏稱之為大見諸眾生恒
處生死五趣輪回造眾惡因受諸苦楚如來愍傷
深加惻愴是故名悲也即世間之悲不得名大出
世之悲方名為大出世中二乘之悲不名為大佛
菩薩悲方名為大也謂此大悲是眾行之首也故
理趣六波羅蜜經云佛告慈氏菩薩摩訶薩修行
靜慮波羅蜜多應當修習大悲無量謂此大悲於

諸善業而為導首譬如命根於出入息而為其先
輪王七寶為先大乘萬行大悲為先譬如長者唯
有一子父母憐念徹於骨髓菩薩大悲亦復如是
於諸有情住於極愛一子之地又此大悲能作方
便成辦一切助菩提法故又此大悲能悟無師自
然智故又此大悲能除一切自心熱惱隨順有情
為饒益故是故如來以此為體也初標指經文中
疏同體大悲者如向所引海中萬像與海同體佛
菩提中眾生與菩提同體法喻備矣。
△疏故出現
品云如來成正覺時普見一切眾生成正覺乃至
普見一切眾生入涅槃皆同一性。
△疏以了眾生
皆無性故大悲相續救護一切。
○鈔二引教證成
疏出現品云至一切者此簡要而引也具云成正
覺時於其身中普見等次則如疏文所引此但以
佛為門故云於其身中若以眾生為門即佛於眾
生中成故出現品次下云菩薩應知自心念念常
有佛成正覺何以故諸佛如來不離此心成正覺
故如自心一切眾生心亦復如是悉有如來成等
正覺廣大周遍無有休息更引此文對前者以此
門意明生佛交徹之義故今文具也。

△疏二喻明。】

「譬如曠野沙磧之中有大樹王若根得水枝葉華果
悉皆繁茂。」

【疏生死懸絕迥無所依名為曠野不生善根喻以

沙磧佛菩提法如大樹王智慧禪定猶如枝葉菩
薩依學況之以華諸佛證此目之為果一切眾生
以為其根以大慈悲而為其水。
△疏水滋樹根葉果
繁茂悲念萬類成佛果因。
△疏合文備矣。
○鈔譬如
至備矣者問經言譬如曠野法中如何疏生死懸絕
迥無所依名為曠野如何是沙磧疏不生善根喻
以沙磧如何是曠野沙磧中樹疏佛菩提法如大
樹佛王言菩提法者別指一切眾生本覺智體也
謂以真性隨諸妄緣成諸染法被煩惱覆蔽無佛
菩提之力用故比沙磧中樹此乃樹雖未生華果
而樹身非無眾生雖未有佛菩提之力用而本覺
常在也問樹若生長眾生悟修法中如何疏智慧
禪定猶如枝葉喻則從樹生枝枝生於葉法則從
本覺起於始覺始覺是慧故如枝既心初起心無
初相則冥合一如一如是定故如其葉則因慧成
定慧先定後也此約實教所說故淨名經云智慧
是菩薩淨土菩薩成佛時正定眾生來生其國不
同小教權乘先定然後發慧然以入道由智故云
因慧成定理實定慧齊修無前無後謂定能拔沉
滯慧能遏囂浮慧能決斷簡擇二法相扶能持萬
行最為要極也所以問明品云譬如有力王率土
咸戴仰定慧亦如是菩薩所依賴雖定慧最妙要
須頓達本源方起定慧也又須以定慧運於萬行
方能證果問樹有枝葉以況定慧於此枝葉轉生

其華以況何等疏菩薩依學況之以華即依於定
慧而修萬行之華也謂諸菩薩定慧既備洞達本
源順理益生須行萬行所以依其定慧運於萬行
之華也問樹有華也後必有果萬行華敷以何為
果疏諸佛證此目之為果即喻如華熟方能結果
法中萬行周圓方可證入成妙覺之尊也問前文
有大樹王若根得水枝葉華果悉皆繁茂如上所
說總是枝葉華果法喻相對巳竟如何是樹根何
者為水耶疏一切眾生而為樹根以大慈悲而為
其水謂諸眾生雖皆各具有菩提樹根而不能發
生者但以樹根恒時埋在麤澁生死煩惱砂中砂
性乾燥都無沃潤之功何能令樹根發生滋榮是
以諸佛菩薩起種種方便令諸眾生遠離麤惡煩
惱砂中安住三寶最勝良田之內廣興慈悲之密
雲普雨甘露之法雨方能滋潤菩提樹根令漸敷
榮成熟大果也問將眾生以況樹根指大慈悲猶
如其水未審水益樹根有何功用慈悲攝生有何
勝能耶疏水滋樹根華果繁茂悲念萬類成佛果
因言成佛果因者意說慈悲是成佛果之因也如
水滋樹根是華果之因故前經云因於大悲生菩
提心因菩提心成等正覺此因者若說因位中所
起悲願則通與自他作其果因具二利故若於佛
及得果不捨因門菩薩則但與他為因何以自果
巳滿唯利他故若從喻至法委細推之者應當先

須分明見曠野中之樹身就樹根而灌水先須分
明悟生死中之覺體就覺心而起悲若不見樹也
遍曠野而虗灌但益疲勞畢竟不生華果若不悟
覺體也遍生死而起悲但益愛見畢竟不證菩提
或見樹根而不灌亦華果不生或悟覺體而不修
亦菩提不證勉旃求悟不得徒自勞形努力修行
不得撥無因果斯文圓妙諦而思之。

△疏三法合四一正合法。】

「生死曠野菩提樹王亦復如是一切眾生而為樹根
諸佛菩薩而為華果以大悲水饒益眾生則能成就
諸佛菩薩智慧華果。」

【△疏略不合枝葉。
○鈔一正合經云一切眾生而
為樹根者一切諸佛無不從迷而悟從妄而真淨
名經云煩惱即菩提又云諸佛解脫當於一切眾
生心行中求法句經云塵勞諸佛種也。

△疏二重徵釋。】

「何以故若諸菩薩以大悲水饒益眾生則能成就阿
耨多羅三藐三菩提故。」

【○鈔重徵釋者徵意云何以益生而成佛菩提智
豈不似與他飲食而自巳空口飽耶無此理也答
意難見略更分別如何難見以前文云大悲益生
成就佛智此還云大悲益生成就菩提但似結前
義不似通難今此再出經意令其顯然經意通云
夫智慧圓滿成就者必須自他無異物我同如見

一切眾生皆是我覺心所現故益他即是益我生
圓我智方圓故却牒前語生起義勢云以大悲水
饒益眾生即能成就阿耨菩提故也更詳連次下
兩節經文斯意轉顯也上釋同體之文雖具明此
義緣要出此節經意須更用之言阿耨多羅者此
云無上也言三者此云正對邪立名所言藐者此
云等齊等義故又言三者此亦云正圓滿義故言
菩提者此云覺可貫上四處應云無上覺正覺等
覺正覺並有所簡所言正覺者簡凡夫外道彼邪
覺故言等覺者簡二乘聖者彼偏覺生空故又云
正覺者簡十地聖人分覺二空非正滿覺故初言
無上覺者增勝而言偏在法身若通相論三身如
來竝無上覺故具上四義故得阿耨多羅三藐三
菩提名也。

△疏三反結成。】

「是故菩提屬於眾生若無眾生一切菩薩終不能成
無上正覺。」

【○鈔是故至正覺者意明菩提屬於眾生傷念滯
權教執文字之流皆譏頓宗云是佛境界何關汝
事苦哉苦哉今釋此一節有二義一對緣釋二觀
心釋對緣者如前文云因於眾生而起大悲乃至
成正覺等二觀心者自有二意一攀緣妄想即是
眾生妄起即不覺覺即無妄合於本覺名為成佛
二思惟觀察法義此心念念生起亦是眾生必因

此心念念推察方見正理成智方證菩提故云爾
也。

△疏四結示令知。】

「善男子汝於此義應如是解以於眾生心平等故則
能成就圓滿大悲以大悲心隨眾生故則能成就供
養如來。」

【△疏三總結無盡。】

「菩薩如是隨順眾生虗空界盡眾生界盡眾生業盡
眾生煩惱盡我此隨順無有窮盡念念相續無有間
斷身語意業無有疲厭。」

【△疏第十普皆回向三一牒名。】

「復次善男子言普皆回向者。」

【△疏回謂回轉向謂趣向回巳修善向於三處謂
實際菩提及與眾生。
△疏除狹劣障生廣大善。
○
鈔回巳修善至及與眾生者然隨所向義有眾多
以類通收不出此三處也或開為十一回自向他二
回少向多三回自因行向他因行四回因向果五回
劣向勝六回比向證七回事向理八回行布行向
圓融行九回世間向出世間十回順理事向理所
成事十中初三眾生次三及第九菩提七八實際
第十通三雖然開為十又合為二謂隨相離相眾
生菩提隨相實際離相或眾生隨相菩提離相實
際非隨非離然雖開合多端此二闕一不可故光
明覺品云若於一切智發生回向心隨相也見心

無所生離相也當獲大名稱回向也若闕隨相則
墮二乘若闕離相則墮凡夫隨相護二乘離相護
煩惱據十回向品即有十名一救護眾生離眾生
相回向謂此菩薩修行六波羅蜜四無量心以此
善根令一切眾生悉皆除滅三惡道苦常以慈悲
眼觀諸眾生以此善根回向菩提實際眾生心無
所著是名救護眾生離眾生相回向也二不壞回
向謂此菩薩於諸佛法得不壞信深入實義集功
德藏行大惠施心無所壞是名不壞回向也三等
諸佛回向謂此菩薩學過去未來現在一切諸佛
回向見好惡色心無憎愛諸根清淨此得如是回
向諸佛故云等諸佛回向也四至一切處回向謂
此菩薩修諸善根令此善根功德之力遍至三世
諸如來所及諸大眾以為莊嚴於一念中充滿無
邊世界譬如實際遍滿一切是名至一切處回向
也五無盡功德藏回向謂此菩薩得無盡法善根
力回趣薩婆若海心淨如虗空不動如大地故云
無盡功德藏回向也六隨順大果堅固善根回向
此菩薩以四攝法四無量心善化眾生堅固不退
以此善根回求大果是名堅固回向也七等心隨
順一切眾生回向此菩薩增長善根不可測量閉
惡趣門得心自在以此善根常求惠施譬如有人
盡未來劫常來求索菩薩以平等心而惠施之心
無厭倦是名等心隨順一切眾生回向也八如相

回向者此菩薩成就念智安住不動令諸眾生皆
得安住諸功德法菩薩如是心無所依以此善根
同真如相回向利益一切眾生是名如相回向也
九無縛無著回向者此菩薩不捨一切善根恭敬
合掌禮拜諸佛請轉法輪菩薩以此無縛無著心
回向大菩提果是名無縛無著回向也十法界無
盡回向者此菩薩具足慈悲能廣惠施饒益眾生
未曾休息以此善根回求法界無量佛剎是名法
界無盡回向也此十回向總以無邊行海隨順大
願為宗成就普賢法界德用為趣也疏除狹劣障
成廣大善者顯益及所為也心不回向即為狹劣
以回向心一毫之善皆遍法界故云廣大如回聲
入角則遠聞。

△疏二釋相二一明所回善根。】

「從初禮拜乃至隨順所有功德。」

【即前九門。
△疏二正明回向此中正明回向眾生
令成菩提即向菩提盡於法界義同實際。
○鈔正
明回向者釋此一段文為二初廣釋義後略銷文
初中二先配三回向後出要三所以今初疏正明
等者正明向生此經文顯也言令成等者出經意
含三也所向眾生必願成菩提盡法界下配實際
疏文亦顯。
△疏所以要此三者凡是菩薩必大悲
下化大智上求而離眾生及菩提相。
○鈔後所以
下出要三所以也於中三一具悲智離相故二互

相資故三別開十類初中下化故向眾生上求故
向菩提離此二種相故向實際又以菩薩善根必
由眾生而成是生之分故還向彼善根必是菩提
分法故亦向彼二必離相故向實際也。
△疏又此
三者其必相資一即具三方成其一謂證實相須
向眾生以化眾生成其自利斷障證真故亦向菩
提速證菩提具一切智斷於二障方窮實際故。
△
疏餘二準思。
○鈔又此下互相資也謂證實等者
離色證空非真實際故以化生成自證也亦向菩
提者得菩提智方窮實際故以展轉相資也。
○餘
二準思者二為救眾生須向實際於惑自在方能
化故淨名云若自有縛能解彼縛無有是處亦向
菩提有智方能廣利故故佛地經云欲度眾生不
離無障礙解脫智三為得菩提故回向眾生不向
眾生不證果故亦向實際不證實際豈得菩提。
△
疏更以類取略有十意謂依三法故滅三道故淨
三聚故顯三佛性故成三寶會三身具三德得三
菩提證三涅槃安住三種祕密藏故。
△疏言三法
者即體相用亦三般若。
△疏謂向實際者依於體
法向菩提者依於相法向眾生者依於用法。
△疏
餘九三法次第準知。
○鈔更以下別開十類於中
二初標列後牒釋釋中分二先會釋初門後例顯
餘九初文有二先標後釋且初標疏言三法者即
體相用亦三般若言三般若者謂真性般若觀照

般若資成般若此三名五般若中真性即實相觀
照名同資成即攝境界眷屬文字等三般若開即
為五合即成三後釋疏謂向實際下可知二例顯
餘九疏餘九三法次第準知者即準初三配向實
際菩提眾生也謂二云滅三道故者見實際方能
滅苦照煩惱空即得菩提回結縛業為利生業等
三淨三聚者謂向實際故律儀離過向菩提故廣
攝眾善向眾生故即是饒益有情也四顯三佛性
者謂向實際正因向菩提了因向眾生者即是緣
因五成三寶者向實際成法寶向菩提成佛寶向
眾生成同體僧寶六會三身者謂法報化七具三
德者謂向實際成斷德向菩提成智德向眾生成
恩德八得三菩提者謂向實際得實相菩提向菩
提得實智菩提向眾生得方便菩提菩提樹下示
成佛故九證三涅槃者謂性淨涅槃圓淨涅槃方
便淨涅槃薪盡火滅是也十安住三種祕密藏者
由向實際則住法身佛以法為身清淨如虗空故
由向菩提能成般若菩提朗鑒居然照極故由向
眾生能成解脫自既無縛令他解縛隨機應現亦
無礙解脫也又此十內舉一為首展轉相由也。

△疏文二一離苦成善。】

「皆悉回向盡法界虗空界一切眾生。

△願令眾生常
得安樂無諸病苦。

△欲行惡法皆悉不成。

△所修善
業皆速成就。

△關閉一切諸惡趣門。

△開示人天涅

槃正路。」

【疏願離苦成善乃至涅槃。
○鈔皆悉回向至涅槃
正路等者既普法界一時皆願則橫遍十方也言
常得等者則豎窮三際也。

△疏二發心代苦。】

「若諸眾生因其集積諸惡業故所感一切極重苦果。

△我皆代受。

△令彼眾生悉得解脫。

△究竟成就無
上菩提。」

【△疏苦由業生何能代之。
△疏略有七意。
△疏一
起悲意樂自居凡境事未必能。
△疏二修諸苦行
後能與物為增上緣即名為代。
△疏三留惑潤生
受有苦身為物說法令不造惡因亡果喪即名
為代。
△疏四若見眾生造無間業當受大苦無異
方便要須斷命自墮地獄令彼脫苦即名為代。
△
疏五由初發心常處惡趣乃至饑世身為大魚即
名為代。
△疏六大願與苦皆同真性今以即真之
大願潛至即真之苦。
△疏七法界為身自他無異
眾生受苦即是菩薩。
○鈔若諸下發心代苦文
中二一正明二苦下徵釋於中三一徵起二略有
下別釋三上七下料簡二中云一起悲等者瑜伽
四十九云菩薩於世間修習哀愍意樂及非意樂
為利惡趣有情誓處惡道如巳舍宅願身代受令
彼惡業永不現行由此悲願力故一切惡趣諸煩
惱品所有麤重於自所依皆得除遣入初地故等

第一回向經云佛子菩薩摩訶薩見諸眾生造作
惡業受諸重苦以是障故不見佛不聞法不識僧
便作是念我當於彼諸惡道中代諸眾生受種種
苦令其解脫菩薩如是受苦毒時轉更精勤不捨
不避不驚不怖不退不怯無有疲厭何以故如其
所願決欲荷負一切眾生令解脫故復作是念我
所修行欲令眾生皆悉得成無上智王不為自身
而求解脫何以故我願救度一切眾生發菩提心
不為自身求無上道亦不為求五欲境界及三有
中種種樂故修菩薩行何以故世間之樂無非是
苦也二修諸苦行等者菩薩本為利生求法苦行
巳名為代況因修行獲勝妙三業與物為增上緣
故名為代也三留惑潤生受有苦身者留煩惱種
潤生令受分段有苦身也謂二障中分別起者地
前伏現行初地剎那斷種子其俱生中所知障隨
地分斷煩惱則初地巳去自在能斷留故不斷潤
生攝化故不墮二乘故為斷所知障故為得大菩
提故梁攝論云留惑至惑盡證佛一切智然凡夫
即以現惑潤業受生聖人不爾但留惑種用以受
生以智禦用成勝行故不起過患猶如毒蛇以呪
力禦既不令死亦不起過而成勝用然分段變易
二種身五教不同小乘但有分段至究竟位佛亦
同然是實非化始教七地巳還有分段八地巳上
有變易終教則初地永斷一切煩惱使種少分分

別俱生於智障中亦從一分地上受變易身問若
不留惑云何大悲同事攝生答始教願智劣故留
惑助願終教菩薩願智勝故分留受生頓教行位
既不可說所依身分亦然若圓教不說變易但分
段以至於十地離垢定前至彼位得普見肉眼故
知是分段也又善財以分段身窮於因位故也問
何故此中不說變易答以此教不分生死麤細之
相總就過患以為一際若信滿稱性頓翻彼際即
分段便無障礙亦不易麤為細故不說也故還源
觀云眾生受執五蘊念念遷流名之為苦菩薩教
令了蘊空寂業從妄生止觀二門心無暫捨因亡
果喪苦無由生但令不入三塗名為普代受苦也
四若見等者梁攝論第十一云若菩薩由如是方
便勝智行殺生等十事無染濁過失生無量福慧
速得無上菩提勝果釋論曰菩薩能知如此事有
人心應作無間等惡業菩薩了知其心無別方便
可令離此惡行唯有斷命又知此人捨命必生善
道若不捨命決行此業長時受苦菩薩念言我必
墮地獄願我為彼受此苦報當令彼人現世受少
輕苦於未來世受大樂故如良醫治病先加輕苦
後除重疾行盜婬等亦然又報恩經云菩薩知恩
報恩修大方便利益眾生應識隨宜顯示方便說
過去無畏王如來滅後正法之中有婆羅門子聰
明黠慧受持五戒受持正法因有緣事遠行餘國

五百人伴前至嶮路五百群賊欲劫行伴其中一
人先與婆羅門子親善先來告語於初夜時賊發
汝密捨去勿令伴知婆羅門子聞巳譬如人噎既
不得咽又不得吐欲告語伴懼畏諸伴害此一人
伴墮惡道若默然者賊當害伴賊墮惡道思惟是
巳即便持刀斷此賊命三惡道報是我所宜眾伴
皆言卿是勝人云何作惡婆羅門子具說上事諸
伴發菩提心群賊亦然五由初等者由菩薩初修
正願為生受苦至究竟位願成自在常居惡趣救
苦眾生如地藏菩薩及現莊嚴王等乃至饑世身
為大魚皆其類也或放光照燭神力冥加類非一
也。
△疏上七義中初唯意樂次二為緣次二實代
後二理觀。
△疏然約有緣方能代爾。
○鈔上七義
下第三料簡言然約有緣下通伏難為有問云若
依四五二義應能普代何故猶有眾生受苦耶故
此答云然約有緣方能代耳準大經鈔更有二意
一業有定不定故不定則可代二若受苦有益菩
薩令受方能究竟得離故如父母教子付嚴師令
治如是密意非凡小能知也。

△疏三總結無盡。】

「菩薩如是所修回向虗空界盡眾生界盡眾生業盡
眾生煩惱盡我此回向無有窮盡念念相續無有間
斷身語意業無有疲厭。」

【△疏四結益令知。】


「善男子是為菩薩摩訶薩十種大願具足圓滿。

△若
諸菩薩於此大願隨順趣入。

△則能成熟一切眾生。

△則能隨順阿耨多羅三藐三菩提。

△則能成滿普
賢菩薩諸行願海。

△是故善男子汝於此義應如是知。」

【△疏二顯經勝德二一校量聞經德。】

「若有善男子善女人。」

【○鈔第二顯經勝德分中言善男子善女人者束
而言之有九律儀言之有七即男三女四男三者
在家有一即五戒近事男也出家有二即比丘及
沙彌也女四者在家有一即五戒近事女也出家
有三即比丘尼六法尼沙彌尼故有七也更兼有
非受戒男子女人二般故成九也以此等九攝盡
劫外劫內一切善男女也。】

「△以滿十方無量無邊不可說不可說佛剎極微塵
數一切世界上妙七寶及諸天人最勝安樂。」

【○鈔言七寶者真諦記中說諸寶類總有一百八
種舉勝而言七寶攝盡一金二銀三珊瑚四赤真
珠赤蟲所出或體赤色五末尼珠即如意珠也六
硨磲其體如石青白間色七碼碯此興阿彌陀經
少異可知。】

「△布施爾所一切世界所有眾生。

△供養爾所一切
世界諸佛菩薩。

△經爾所佛剎極微塵數劫相續不
斷所得功德。

△若復有人聞此願王一經於耳所有
功德。

△比前功德百分不及一千分不及一乃至優

波尼沙陀分亦不及一。」

【△疏二顯餘眾行德二一總明法行略說功德。】

「或復有人以深信心於此大願受持讀誦乃至書寫
一四句偈。」

【疏總明法行也總有十種一書寫二供養三轉施
四聽聞五披讀六受持七開示八諷誦九思惟十修
習。
△疏今但有四謂一受持二讀三誦四書寫兼
前聽聞唯舉五行乃至二字義攝所餘。
○鈔言一
四句偈者梵云鉢陀正云跛那此翻為句準婆沙
論有其五種今取五內處中句即八字為一句也
即當此間五字或四字句等言偈者梵語伽他此
翻為頌即四句為頌言一四句者取其最少不過
一四句也又顯義團圓目之為句一義圓足名一
四句也各是一意今此意云若人受持此經一四
句偈便能除滅五無間業等也先通明十種法行
言法行者總有十種如疏列名一書寫者有人為
重法故常自書寫經典二供養者有人常以香華
供養經法三轉施者有自解書寫施與他人轉讀
或自轉念以此功德回施於他四聽聞者有人常
在法會聽聞教法五披讀者有人常披覽教法對
文而讀六受持者有人受持經典恒不忘失七開
示者有人自得義味恒時開演曲示他人八諷誦
者有人記憶文句常自歌諷千遍萬遍九思惟者
有人聞教巳思惟義理生得慧解十修習者有人

自達教旨依法修行此亦名十法師於中一是人
法師能解義理故法之師餘九法即師此十法行
辯中邊論頌云書寫及供養施他聽披讀受持及
開演諷誦與思修則通而言之謂受持大乘教法
入理之方便也賢首大師所製華嚴三昧觀門第
四簡教門中假問云眾生修行為要受持聖教耶
為要捨教耶答有十類一者自有眾生無識懸捨
聖言師自愚心復隨邪友違教修行巧偽誑惑此
為惡人也二者又有眾生亦背聖教以質直心謂
為出要勤修苦行竟無所益此上二人俱捨聖教
不依義理三者唯誦聖言不解義意依傍聖教求
名求利違自所誦亦名惡人四者唯逐文句不知
義理但以直心讀誦雖無巧偽亦無所益此上二
人俱不捨教不得義理如上四門皆不可依五者
讀誦聖言分知解行多讀文句少有修行六者廣
尋聖教遍知解行漸略聖言取意專修七者受持
得意唯在修行不復尋言八者尋教得旨知一切
法無不稱性是故於教亦不持捨即此言教稱性
約教修行九者常持稱性之教不捨不著恒觀絕
言之理不棄不滯此上五門猶未究竟十者尋教
得實理教無礙常觀理而不礙教常持教而不礙
理此即理教俱融合為一觀方名究竟此上十門
前四門全不可依次五門從淺至深隨根悟入然
但是革凡成聖之方便楢未究竟唯第十門方為

究竟也又賢首大師云受持大乘經須知五法一
須明其文有五謂善知分段起盡前後相屬次第
連合詮旨圓滿無增無減二解其事亦五謂說處
說主徒眾請儀及知圓音所說三達其義亦五謂
略標綱要廣釋除疑譬喻令解引事證成舉益勸
學四得其意亦五謂令發大心觀真理伏煩惱慈
悲救物勤修萬行五順其行自有五種一於前四
門法行在身在心未曾暫息二歷前四門以起勝
心謂於前文教起難遭想於前事相起尊重心念
佛難逢傷巳薄祐於前義理起愛樂心於前意旨
悲喜交集三受持正法謂於前文教書寫流通圖
畫形相表佛法會撮略意旨曲示行人四自行增
謂親近善友繫念思惟五成無礙行謂得旨亡詮
故不可守亡詮由教故不可捨是故於教生無守
無捨行今此雖開為十法行但是眾緣資成正助
相兼總曰受持修習全依此者可為圓因精勤不
退皆證滿果自教至大唐古今有依法修學者靈
通感瑞其類實繁具如華嚴傳五卷纂靈記兩卷
所說略而言之謂一書寫經輝五色即後魏王延
明王元熈英明博達甞以香和金寫經一百部每
部五香為藏七寶函盛日夜清齋行道即放神光
五色照燭庭宇眾所咸覩因而發心者不可計數
也楮香四達僧德圓妙統宗極修一淨園種楮鮮
華香草雜之每洗浴方入園溉以香水楮生三載

香氣四達後以為紙寫經纔書數行每字皆放光
明也二供養瑞鳥㘅華僧法誠於蓋谷造華嚴堂
畫七處九會變相兼寫此經專精供養每有瑞鳥
形色非常㘅華入室旋遶供養也三轉施灌掌之
水尚拯生靈僧彌伽多羅師子國第三果人因至
西太原寺遇諸僧轉華嚴經忽然改容云不知此
處亦有此經合掌歡喜讚歎言曰此大方廣經功
德難思西域相傳有人稱讚此經以水灌掌水沾
蟲蟻而捨命者皆得生天何況受持讀誦思惟觀
察等四聽聞功齊種智金剛菩薩云聞此法門如
一切智行所集福德五披讀眇然履空隋朝禪定
寺僧慧悟持華嚴經與持涅槃經僧同隱終南巖
棲木食各專其業後有一人請齋二人相讓請者
云請華嚴悟尚即便隨往乃是山神千羅漢皆推之
令於上坐齋畢神呼一童令侍乃入悟口便得神
通却歸取經辭涅槃僧眇然履空而去莫知所往
六受持煥若臨境僧辯才事裕法師學華嚴經久
而不悟淨室專精三年乃夢普賢指授覺後悉通
煥然猶如臨鏡也七開示華梵通韻宋朝三藏求
那䟦陀羅天竺人精華嚴來至此土七百餘人請
講恨以華言未通禮懺虔請乃夢一人執劒持一
人頭刎却䟦陀羅頭安提來者遂通唐言講數十
遍故云通韻人天共遵魏朝勒那三藏中天竺人
既至此土華音又通講華嚴經次忽有一人執笏

形如天官云天帝令請師講華嚴經都講維那梵
唄咸須同去勒那曰待講畢去得否使云可爾及
講終即與都講等奄然卒於法座之上人皆歎仰
神光入宇法藏和尚字賢首十七辭親求法於太
白山後母病歸覲時儼和尚於雲華寺講華嚴經
至中夜忽見神光照燭庭宇知有異人及明過儼
和尚即敬事之深入華嚴旨趣也良以一文之妙
攝義無遺故一偈之功能破地獄也京兆人姓王
不得名死被二人引至地獄見一僧云是地藏令
誦偈云若人欲了知三世一切佛應觀法界性一
切唯心造遂得解脫聲所至處有受苦者悉脫其
苦後一日却蘇憶持此偈向道俗說諸德尋經方
得知是華嚴經夜摩天偈也八諷誦每含舍利安
定郡樊玄智依順和尚誦華嚴經每因誦經口中
頻獲舍利前後數百粒也適會神僧京兆苑律師
貞觀年初宿㶚橋店有一僧同主人別房安下飲
酒噉肉律師持戒精潔勃然戒之其僧餐了以灰
水嗽口誦華嚴經俄終一軸未滿五更一部都畢
其律師入房悲泣懺謝訖至明便乃分袂不告名
字不知所至九思惟則無生入證偈讚排空即解
脫和尚臺山佛光寺立精舍讀華嚴經依經作佛
光觀又求文殊得見云何須禮我可自悔責後因
自求乃悟無生遂欲廣禮諸佛證此因緣感諸佛
現與說偈言諸佛寂滅甚深法曠劫修行今乃得

若能開曉此法眼一切諸佛皆隨喜又問寂滅之
法若為可說教人佛即隱身但有聲曰方便智為
燈照見心境界欲究真實法一切無所見十修習
海神聽而時雨霶𩃰僧道英亳州人年至十二親
為之娶五年同居全無世事後因聽講華嚴經乃
出家入太行山栢梯寺修止觀時年天旱唯講華
嚴感二人云是海神來聽講經遂令下雨須臾霶
𩃰也天童迎而大水瀰漫隋朝靈幹講華嚴經住
興善寺常作兜率及華嚴觀臨終之日有天童來
迎而不隨去云吾志在華藏矣尋見大水瀰漫蓮
華滿中乃忻然曰此果吾願遂與同住僧童真相
別別訖奄然而逝也。】

「△速能除滅五無間業。

△所有世間身心等病種種
苦惱乃至佛剎極微塵數一切惡業皆得消除。」

【○鈔言五無間業者梵云半左阿難他哩(丁也反)哩
野尼迦云五無間或云阿鼻旨或云阿毗古譯云
無擇或云無間具其四義或五義也一受生無間
二壽命無間以無中夭者三身量無間以身遍滿
故四受苦無間無等流處所故五受報無間以決
定順生故由具上五義故名無間隨造一業便招
此報所言五者即五逆罪謂殺父害母出佛身血
殺阿羅漢破和合僧此五隨犯一件皆得逆罪墮
阿鼻獄經一中劫受無間苦故名五無間業又此
五逆有小大之異上說五逆猶是小逆佛月藏經

等名為大逆故彼第八云但出一佛身血得無間
罪尚不可筭墮阿鼻獄況出萬億佛身血者終無
有人說彼罪報若有惱亂罵辱打縛為我剃髮著
袈裟片縷不受禁戒及破戒者得罪多彼況持戒
者故名為大下偈中云極惡五無間也又四重罪
名近無間其罪亦重故名為近除普賢願王及陀
羅尼法威德力無能除滅也言所有世間身心等
病者依涅槃經說有二種一者身病二者心病身
病有五一者因水二者因風三者因熱四者雜病
五者客病客病有四一者非分強作二者忘誤墮
落三者刀杖瓦石四者鬼魅所著二者心病亦有
四種一者踴躍二者恐怖三者憂愁四者愚癡復
次善男子身心之病凡有三種一者業報二者不
得遠離怨對三者時節代謝生如是等因緣名字
受分別痛因緣者風等諸病名字者心悶肺脹上
氣咳逆心驚下痢受分別者頭痛目痛手足等痛
是名為病受所分別也言種種苦惱者此有二種
一即直指諸病有種種苦惱二即兼攝餘諸苦惱
謂諸所有逼迫等事也。】

「△一切魔軍夜叉羅剎若鳩槃茶若毗舍闍若部多等
飲血噉肉諸惡鬼神皆悉遠離。

△或時發心親近守護。」

【疏略說功德也唯說離惡亦即現報。
○鈔明魔
鬼潛護中二義句初明魔鬼遠離後顯發心守護
初言魔者梵語具云魔羅此云殺者殺修行人智

慧命故此為生死之根本也略說有四一煩惱魔
是生死因二天魔是生死緣三蘊魔四死魔是生
死果今言魔軍者即天魔也軍者眾也即下鬼神
皆魔軍眾也言夜叉者此云猛捷即捷疾也羅剎
者即食血肉之鬼類也海中有羅剎城人落其中
多遭食啗也鳩槃茶者此云守宮神亦云冬瓜鬼
以其陰囊似冬瓜也毗舍闍者噉精氣鬼餓鬼中
此稍勝也部多者此云大身鬼亦云自生鬼此類
若從父母生者名曰夜叉若自生者名曰部多飲
血等者總舉諸類也皆悉遠離者後結遠離也亦
即現報者對生報後報以滿三也。

△疏二偏舉一行廣顯眾德二一舉一行。】

「是故若人誦此願者。」

【疏舉一例餘。

△疏二廣辯德具多勝德不出五果。
○鈔不出五
果者俱舍顯相云異熟無記法有情有記生但是
無覆無記故不通餘從善惡因所感名有情有記
生又瑜伽云諸不善法於諸惡趣受異熟果善有
漏法於諸善趣受異熟果等流似自因相似同類
兼說自因又瑜伽三十八云習不善故樂住不善
則不善法增長習善法故樂住善法則善法增長
為等流果或似先業後果隨轉此有二義後義果
似於因即此意也如殺生短命等前義即後果之
報如前世樂於殺生今還好殺等也離繫由慧盡

離諸結縛名離繫果慧者擇也盡者滅也謂此擇
滅離繫所顯故將擇滅釋離繫果瑜伽論云以道
滅惑名離繫果又諸異生以世俗道滅諸煩惱不
究竟故非離繫果若因彼力生是果名士用若法
因彼力生如因下地加行力上地有漏定生然離
繫名為不生由道力證得亦得名為不生士用果
也除前有為法有為增上果謂有為法生餘法不
障是增上果故增上果唯有為法除前巳生有為
之法非增上果謂果望因或俱或後必無前果後
因故云除也除此前後餘諸有為為增上果論云
增上之果也又瑜伽云若眼識等是眼根增上果
乃至意識是意根增上果眾生身分不散不壞是
命根增上果解云眼等諸根不障識生身分不壞
不散令不斷命根皆以不障義邊名增上果也仔
細詳意用之問士用增上何別答士用唯對作者
增上通對所餘如匠所成對能成匠具得士用增
上果名對餘非匠非匠非造故非士用也然上所
引是俱舍根品彼以六因成斯五果非今所要今
但以誦普賢行願一因自然具斯五果此與諸宗
有因同果異如十地中同修五種十善感果各殊
有因異果同如此因及六因也因果俱異可以意
得也。

△疏文三一通明五果。
一增上果。】

「行於世間無有障礙如空中月出於雲翳。

△諸佛菩

薩之所稱讚。

△一切人天皆應禮敬。

△一切眾生悉
應供養。」

【疏增上果有增上用故。
△疏二等流果。】

「此善男子善得人身圓滿普賢所有功德。

△不久當如
普賢菩薩速得成就微妙色身具三十二大丈夫相。」

【疏等流果亦滿普賢功德行故。
○鈔言三十二
相者一足下平如奩底二足下千輻輪三足跟梵
王頂四手指纖長五其身方直六手足網縵七手
足柔軟八節踝𦟛滿九身毛上靡十鹿王腨十一
其身圓滿十二垂手過膝十三頂有肉髻十四無
見頂十五馬陰藏十六皮膚細滑十七身毛右旋
十八身紫金色十九七處平滿二十柔軟聲二十
一缺骨充滿二十二師子上身二十三臂肘𦟛纖
二十四齒白齊密二十五四十齒二十六得二牙
二十七師子頰二十八口中上味二十九廣長舌
三十梵螺聲三十一目睫紺青三十二眉間白毫
相等如是諸相下自三賢菩薩作轉輪王雖圓明
巳有此相乃至等覺猶經百劫修佛相好應知皆
自十善為因百福莊嚴方得成滿言百福者謂十
善法具起百思如一不殺有五思謂離殺思勸導
思讚美思隨喜思回向思如是乃至不邪見亦爾
於一一相引布自身必須前起五十思乃引一相
後起五十思以覆之前後合為百思名為百福百
福具足方成一相此名共因如涅槃經師子吼品

如是三十二相一一皆有別因如彼經云若有菩
薩摩訶薩持戒不動施心不移安住實語如須彌
山以是業緣得足下平如奩底相若於父母師長
乃至畜生以如法財供養供給以是業緣得足下
千輻輪相若不殺不盜於父母師長常生歡喜以
是業緣得成三相一手指纖長二足跟長三身方
直等若修四攝法攝取有情得網縵指如白鵝王
父母師長若病疾時自手洗拭捉持按摩得手足
柔軟若持戒聞法惠施無厭得二相一節踝𦟛滿
二身毛上靡若專心聽法演說正教得鹿王腨相
於諸有情不生害心飲食知足常樂惠施瞻病給
藥得身圓滿如尼俱律陀樹立手過膝頂有肉髻
及無見頂見怖畏者為作救護見裸跣者施與衣
服得馬陰藏相親近智者遠離愚人善喜問答掃
治行路得皮膚細軟身毛右旋若以衣服飲食臥
具醫藥香華燈明施人得身金色常光照耀若行
施時所珍之物能捨不吝不觀福田及非福田得
七處滿於布施之時心不生疑得柔軟聲若如法
求財以用布施得缺骨平滿師子上身臂肘𦟛纖
遠離兩舌惡口恚心得四十齒白齊密於諸眾生
修大慈悲得二牙相常作是願有來求者隨意給
與得師子頰隨諸所須之食悉皆與之得味中上
味自修十善兼以化人得廣長舌不頌彼短不謗
正法得梵音聲見彼怨憎生於喜心得目紺色不

隱他德稱揚其善得白毫相如斯一一各別修之
方能滿足三十二相今以普賢行願一因即能感
此三十二相也。

△疏三異熟果。】

「若生人天所在之處常居勝族。」

【疏異熟果乘因感果故。

△疏四士用果。】

「悉能破壞一切惡趣。

△悉能遠離一切惡友。

△悉能
制伏一切外道。」

【疏士用果有善菩薩用故。

△疏五離繫果。】

「悉能解脫一切煩惱如師子王摧伏群獸。

△堪受一
切眾生供養。」

【疏離繫果八支聖道滅煩惱故。
○鈔言一切煩
惱者謂根隨煩惱也根本有六一貪二瞋三無明
四慢五疑六不正見開即為十開不正見為五一
身見二邊見三邪見四見取五戒禁取故開為十
即六通俱生十分別起是惑之根本故名根本煩
惱二隨煩惱有二十一忿二恨三惱四覆五誑六
諂七憍八害九嫉十慳十一無慚十二無愧十三
不信十四懈怠十五放逸十六昏沉十七掉舉十
八失念十九不正知二十散亂於中忿等十箇名
小隨無慚愧二名中隨不信等八名為大隨以隨
根本惑勢力而起故名隨煩惱也亦通俱生分別

分別起者行相麤淺入見即除俱生起者行相微
細至果方盡總舉諸惑故云一切也如師子王等
者師子獸中之王一吼之時眾獸潛伏行願威神
亦復如是由茲行願正念現前乃至成佛永斷諸
惡故云如等言八支聖道者即八正道也謂正見
正思惟正語正業正命正精進正念正定等八也
鑒理無邪曰正見籌慮正義名正思惟無漏語業
名正語無漏身業名正業身語無邪為正命如理
策勤名正精進順法錄心名正念無漏三昧名正
定八中正見是道亦支餘之七法唯支非道所以
通云正道者一則解翻八邪二則體是聖道故也。

△疏二別明淨土果二一顯法功能。】

「又復是人臨命終時最後剎那一切諸根悉皆散壞
一切親屬悉皆捨離一切威勢悉皆退失輔相大臣
宮城內外象馬車乘珍寶伏藏如是一切無復相隨。」

【○鈔淨土果中釋文分二先顯法功能後別明勝
果前中經文義分為三先世果終失次此願不離
後引生淨土今初如俱舍論通說臨終之時有多
般事或惡業緣厚者有斷末摩苦然於身中有極
少節解便致死是為末摩苦地水火風隨一增減
如利刀刃觸彼末摩因此便生增上苦受業斯不
久遂致命終又復人間復有多種死相或中他毒
藥或風病失音或鬼神所錄或懷胎㛯難或大水
漂溺或野火所燒或惡獸傷殘或無辜誅戮或雷

電霹靂或戰陣敗亡或王法臨刑或冤家鋒刃諸
般捨壽難可具名乃至諸天命將終位亦先有五
種小衰相現一者衣服出非法聲二者自身光明
忽然昧劣三者於沐浴位水滯著身四者本性囂
馳今滯一境五者眼本凝寂今數瞬動此五相現
定死不疑也復有五種大衰相一衣染塵垢二華
鬘萎萃三兩腋汗出四臰氣入身五不樂本座此
五相現必定應死金光明經說人死之相云兩眼
白色變舌黑鼻梁欹耳豎項筋垂下脣垂向下又
涅槃云於醫人所不生恭敬心於諸親友生荊棘
心此是死相如寶積經說最後捨壽之際心極明
了一切善惡皆悉現前畏喜心生即便往趣也此
即通說一切死相今誦持人即不為彼如是惡相
之所逼迫也二諸根散壞三親屬捨離四威勢退
失五一切不隨文顯可知。】

「△唯此願王不相捨離。

△於一切時引導其前。

△一
剎那中即得往生極樂世界。」

【○鈔此願不離義分為三一願王不離二引導長
時三得生極樂言極樂世界者謂其國眾生無有
眾苦但受諸樂故名極樂或名安樂亦名安養即
阿彌陀佛所依之國土其國乃地瑩七珍池通八
德風搖樹響與天樂以齊鳴水激清波將法音而
同韻是以六方調御金口稱揚三世如來致心護
念總斯多義故以為名也。


△疏謂報盡捨命一切不隨唯此願王引生淨土。

△同無常經眷屬皆捨去財貨任他將但持自善
根險道充食糧。

△疏二別明勝果二一正明化生。】

「到巳即見阿彌陀佛文殊師利菩薩普賢菩薩觀自
在菩薩彌勒菩薩等。

△此諸菩薩色相端嚴功德具
足所共圍繞。

△其人自見生蓮華中蒙佛授記。」

【疏亦異熟果乘此善因淨土生故。
○鈔後別明
勝果分二先正明化生後得授記下顯利生大用
初中經文分三一得見聖眾二顯聖德相三見生
蒙記初中言阿彌陀佛者此云無量壽由二義故
名阿彌陀一光明無量故二壽命無量故故阿彌
陀經云彼佛何故號阿彌陀彼佛光明無量無邊
照十方國無所障礙是故號為阿彌陀彼佛壽命
及其人民無量無邊阿僧祇劫故名阿彌陀由昔
因中大願光明與壽俱無量故故以名焉故大無
量壽經云設我得佛光明有限下至不照百千億
那由他諸佛國者不取正覺又云若我成佛壽量
有限下至億那由他百千及算數劫者不取菩提
璘云阿彌陀者六十萬億那庾多恒河沙由旬是
其身無量無邊不可思議阿僧祇劫是其壽目澄
四海毫暎五山光明無有涯眷屬不知數足不行
而十方遍口不言而萬類聞左侍觀音右翼勢至
國有十善土無三惡一稱名字滅殃罪八十億劫

一禮形像獲相好八萬四千舉手低頭無非是益
也文殊師利者總有四翻正法華名溥首有經名
濡首正云妙德或云妙吉祥以其降生時有十種
奇瑞故一光明滿室二甘露盈庭三地湧七珍四
神開伏藏五鷄生鳳子六豬誕龍肫七馬產騏驎
八牛生白澤九倉盈金粟十象生六牙有斯徵瑞
名妙吉祥也又悲華經說過去寶藏佛時為無諍
念王第三子名曰帝眾佛前願取妙淨土佛言汝
自發願取妙淨土我今號汝為文殊師利此表淨
土諸吉祥事其來久矣今助佛導化示生舍衛多
羅聚落為梵德婆羅門子香山云德妙而十方普
現道尊為諸佛所師昔度五百仙人韜光雪嶺今
與一萬菩薩見住涼山廣如大經等說也普賢可
知言觀自在菩薩者解釋絕多嘉祥云謂於六根
門中而得自在故以名焉慈恩就三業解三業歸
向必六通赴緣攝利難思名觀自在也賢首就悲
智解謂於理事無礙之境觀達自在又觀機往救
自在無礙故以名焉又諸菩薩至八地中得十自
在一命自在於不可說劫住壽命故二心自在智
慧能入無數三昧故三資具自在能以無量莊嚴
一切世界故四業自在隨時受報故五受生自在
於一切世界示現受生故六緣自在於一切世界
見佛充滿故七願自在隨欲隨時受報故於諸剎
中成正覺故八神力自在示現一切大神變故九

法自在示現無邊諸法門故十智自在於念念中
示現如來十力無畏成正覺故第五十五說得是
自在故以為名言彌勒者此云慈氏如慈心因緣
經說乃往過去無量無邊阿僧祇時有世界名勝
華敷佛號彌勒恒以慈心四無量法教化一切時
有婆羅門名一切智光具六十四能多知博達聞
佛說經即生難詰不能屈伏便發信心而發願言
願持此經必得成佛號曰彌勒即捨家入山經八
千歲常持彼經常習慈行又於過去與釋迦同於
弗沙佛所發菩提心常習慈定自是巳來常號彌
勒亦名阿逸多此曰無能勝大慈善根無能勝故
為波羅奈國輔相之子身紫金色有三十二相香
山云莊嚴淨國而度有情起道乃先於釋迦降跡
猶當於補處哀吾師遺法弟子恐更沉輪龍華三
會之時皆垂度脫今即示居覩史引導閻浮深慈
重恩永劫寧報善財遇之得解脫門名曰入三世
一切境界不忘念智莊嚴藏也問生極樂國得見
阿彌陀佛觀自在菩薩其事必爾又普賢身即淨
法界身一切佛體得見無妨其文殊彌勒在此娑
婆今言往彼又云得見為同異耶答此有二義一
即體異名同如說壽經時西方亦有無量壽佛等
同讚故知但是名同體別異也二云是同非異何
以如文殊師利佛道父母大權應現助佛揚化遍
周法界現種種身利樂群品如彌勒為善財說文

殊師利最勝大願非餘無量百千那由他等菩薩
之所能有又言文殊師利其行廣大無量無邊其
願無際相續不斷常能出生一切菩薩最勝功德
常為無量菩薩之師令其勤修深證入故普於十
方常轉法輪教化成熟一切眾生常於十方一切
世界為說法師常為不可說不可說一切諸佛大
會眾中之所讚歎也彌勒菩薩如大經說云成就
一切遍趣行故於諸生處而得自在又言我身普
生一切法界一切眾生顯示道相殊異言音種種
名號種種欲樂種種威儀隨順世間教化調伏顯
示眾生清淨受生隨順趣入一切眾生甚深勝解
一切菩薩大願受化如是等無量所顯而現其身
種種相貌種種威德充滿法界為欲成熟往昔同
行退失菩提者示現於此閻浮提中又為成熟兜
率天中同行天故令知諸天盛必衰故為欲示現
降生瑞相教化成熟釋迦如來所遺來者令如蓮
華悉開悟故於此處沒生兜率天等故知是同非
異也或可名同體異亦無妨也言等者等取諸餘
新賢舊聖及常隨侍諸菩薩等故阿彌陀經云其
國中多有一生補處其數甚多非是筭數所能知
之但可以無量無邊阿僧祇劫說等但生彼國無
不皆見也二顯聖德相三見生蒙記可知。

△疏二利生大用。】

「得授記巳。

△經於無數百千萬億那由他劫。

△普於

十方不可說不可說世界。

△以智慧力隨眾生心而
為利益。」

【疏亦士用果。
○鈔後明利生大用中二先明得記
後顯利生利生文中分三初標利生時次顯利生
處後正明利生上來有二先正明化生後顯利生
大用總是別明勝果前來有二先顯法功能後別
明勝果總是明淨土果訖。
△疏三究竟成佛果。】

「不久當坐菩提道場降伏魔軍成等正覺。

△轉妙法輪
能令佛剎極微塵數世界眾生發菩提心隨其根性
教化成熟乃至盡於未來劫海廣能利益一切眾生。」

【△疏亦離繫果究竟離故。
△然前段中初一現報果
今此成佛即後報果中間諸果皆是生報。
△唯誦一
行五果具足三報昭彰終至菩提于何不習。
○鈔
自下第三究竟成佛果有二先銷經文後釋疏文
前文六一身坐道場二降魔成佛三傳法利生四
令眾發心五隨機成熟六廣益無盡初中坐者如
大經說菩薩摩訶薩有十種坐所謂轉輪王坐興
十善道故四天王坐於一切世間自在安立佛法
故帝釋坐與一切眾生為勝主故梵天坐於自他
心得自在故師子坐能說法故正法坐以總持辯
才力而開示故堅固坐誓願究竟故大慈坐令惡
眾生悉歡喜故大悲坐忍一切苦不疲厭故金剛
坐降伏眾魔及外道故是為十坐若諸菩薩安住
此法則得如來無上正覺坐餘如下偈中述。


△疏三結勸受持三一結前勝德。】

「善男子彼諸眾生若聞若信此大願王受持讀誦廣
為人說所有功德除佛世尊餘無知者。」

【疏上猶略歎今說無盡。

△疏二正明勸持。】

「是故汝等聞此願王莫生疑念應當諦受受巳能讀
讀巳能誦誦巳能持乃至書寫廣為人說。」

【疏通十法行。

△疏三重舉勝德。】

「是諸人等於一念中所有行願皆得成就。

△所獲福
聚無量無邊。

△能於煩惱大苦海中拔濟眾生令其
出離皆得往生阿彌陀佛極樂世界。」

【△疏殷勤頌德意在勸持。
△然此經一卷文少義
豐實修行之玄樞乃華嚴之幽鍵功高德遠何不修
持西域王臣未有不習。
○鈔大文第三善男子彼
諸眾生下結勸受持分文二先標分後釋解三段
如疏文顯可知重舉德中經言皆得往生等者自
此詣彼名之為往也準十六觀經說往生之人總
有九品隨其品類隨其行業方得往生言九品者
一上品上生發三種心謂菩提心等又有三種一
者慈心不殺具諸戒行二者讀誦大乘方等經典
三者修行六念回向發願具此一日乃至七日壽
尊與二菩薩無數化佛聲聞大眾執金剛臺至行
者前授手迎接纔生彼國即悟無生須臾至十方

界名上品上生二上品中生謂於第一義心不驚
動深信因果不謗大乘壽尊與二菩薩持紫金臺
至行者前與千化佛一時授手一念生彼大寶華
中經宿即開七日便得菩提不退飛行十方名上
品中生三上品下生亦信不謗但發大菩提心臨
終見佛與二菩薩持金蓮華五百化佛一時授手
一日一夜蓮華乃開至七日後即得見佛三七日
後遊歷十方蒙佛授記名上品下生四中品上生
不造五逆持五八戒臨終見佛讚歎出家得離眾
苦便坐華臺未舉頭頃即生淨土蓮華尋開得阿
羅漢果名中品上生五中品中生受持八戒若一
晝夜持沙彌戒若具足戒威儀無缺臨終見佛慰
喻往生七日華開得預流果六中品下生孝養父
母行世仁慈遇人為說佛土功德及法藏比丘四
十八願雖不見佛命終亦生七日華開亦得預流
果七下品上生雖不謗經如此愚人多造惡業無
有慚愧臨終聞讚大乘十二部經文復稱佛號化
佛慰喻即得往生經七七日華開見聖聞甚深法
八下品中生毀犯眾戒偷僧祗物不淨說法無有
慚愧諸惡嚴身臨命終時獄火俱至遇善知識為
說如來十力威德光明神力及戒定慧解脫解脫
知見聞巳除滅八十億劫生死重罪火變涼風化
佛迎接一念往生六劫華開發無上道意九下品
下生五逆十惡具諸不善應墮惡道受苦無窮臨

終苦逼不遑念佛但稱名號令聲不絕具足十念
命終之後見金蓮華一念往生滿十二劫華開得
聞諸法實相除滅罪行發無上道意是即九品往
生各各須具多種功德方得往生也又如大藏中
有百餘本或經或論說修彼因莫非勤積方得生
彼今唯誦經一行一剎那中便得往生蒙佛授記
甚為奇妙也疏言豐者多也樞謂樞機鍵即關鍵
餘文可知也。】
大方廣佛華嚴經普賢行願品別行疏鈔卷第五
