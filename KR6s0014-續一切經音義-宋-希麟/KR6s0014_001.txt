












No. 2129
續一切經音義卷第一(并序)

燕京崇仁寺沙門希麟集

葢聞。殘純樸而薄道德。仁義漸開。廢結繩而
定蓍龜。文字乃作。仰觀玄象。俯視成形。蒼頡
始制於古文。史籀纂成乎大篆。相沿歷世。更
變隨時。篆與古文。用之小異。逮周禮保氏掌
國子學。以道教之六書。謂象形指事。會意。形
聲。轉注。假借。六者造字之本。雖蟲篆變體。
古今異文。離此六書。竝為謬惑。春秋之末。保
氏教廢。秦并海內。丞相李斯。考較籀文。別為
小篆。吏趨省易。變體稍訛。程邈改文。謂之隷
本。漢興書學。楊雄作訓纂八十九章。班固加
十三章。羣書用字略備。後漢許慎。集古文籀
篆諸家之學。出目錄五百四十篇。就隷為訓
注。作說文解字。時蔡伯喈。亦以滅學之後。請
刊定五經備體。刻石立於太學之門。謂之石
經。仍有呂忱。作字林五篇。以補許蔡之漏略
洎有唐。立說文石經字林之學。至大曆中。命
孝廉生。顏傳經。國子司業張參等。刊定五經。
文字正體。復有字統。字鏡。陸氏釋文。張[戩-(ㄙ*ㄙ)+(ㄠ*ㄠ)]考
聲。韻譜。韻英。韻集。韻略。述作既眾。增損互
存。竝乃傍通三史。證據九經。若斯文而有旨。
即彼義以無差。音義之興。其來有自。況乎釋
尊之教也。四含妙典。談有相於權門。八部真
宗。顯無為於實際。真俗雙舉。唐梵兩該。借以
聲名句文為能詮。表以菩提涅盤為所證。演

從印度。譯布支那。前後翻傳。古今抄寫。論梵
聲則有一文兩用。誤上去於十二音中。數字
同歸。疑體業向八轉聲內。考畫點。乃秖如棪
(以冉)掞(舒贍)乱於手木。帳(知亮)悵(丑仗)雜於心巾。
𢓎(都奚)低(直尼)著彳著人。裸(古玩)裸(胡瓦)從衣從
示。謟(吐刀)諂(丑冉)不分舀(以小)[刀/臼](音陷)壯(側亮)牡(莫
后)罔辨牛(語求)爿(疾良)少斫昧於戍哉。無點虧於
寫富。如斯之類。謬誤寔繁。若不討詳。漸乖大
義。故唐初有沙門玄應者。獨運先覺。天縱生
知。明唐梵異言。識古今奇字。首興厥志。切務
披詳。始於古花嚴經。終於順正理論。撰成經
音義二十五卷。次有沙門慧苑。撰新花嚴音
義二卷。復有沙門雲公。撰涅盤音義二卷。
復有大慈恩寺基法師。撰法花音訓一卷。或
即未周三藏。或即偏局。一經。尋撿闕如。編錄
不次。至唐建中末。有沙門慧琳。內精密教。入
於總持之門。外究墨流。研乎文字之粹。印度
聲明之妙。支那音韻之玄。既缾受於先師。亦
泉瀉於後學。棲心二十載。披讀一切經。撰成
音義總一百卷。依開元釋教錄。始從大般若。
終於護命法。所音眾經。都五千四十八卷。四
百八十帙。自開元錄後。相繼翻傳經論。及拾
遺律傳等。從大乘理趣六波羅蜜多經。盡讀
開元釋教錄。總二百六十六卷。二十五帙。前
音未載。今續者是也。伏以　抄主無礙大師。
天生睿智。神授英聰。總講羣經。徧糅章抄。傳
燈在念。利物為心。見音義以未全。慮撿文而
有闕。因貽華翰。見命菲才。遣對曦光。輒揚螢
燭。然或有解字廣略。釋義淺深。唐梵對翻古

今同異。雖依憑據。㪅俟來英。冀再披詳。庶無
惑爾。

音大乘理趣六波羅蜜多經一帙十卷
右從第一盡十此卷續音。

大乘理趣六波羅蜜多經卷第一(并經序中字)

大朴(上徒葢反蒼頡篇云大巨也易曰大哉乾元萬物資始下普剝反正作樸字說文云木素也聲類云凡物未雕
刻曰樸王弼云樸真也猶氣像未分也莊子云純朴不殘孰為犧罇又日夫殘樸以為器工匠之罪也毀道德為仁義聖
人之過也)。

萬籟(上無怨反合作万字筭經云十千曰万今作萬本蟲名州名人姓也相承借為万字下落大反樂器名也說文
云大籟小簫郭璞注尒雅云大簫二十三管長尺四寸小者十六管長尺二寸一名籟也字從竹賴聲也序文從草作藾
蒿名也非此用)。

紛綸(上芳文反廣雅云紛眾多貌也考聲亂也下律迍反易曰綸經理也注太玄經云綸絡也今桉紛綸即雜遝交
絡盛貌也說文二字並從糸分侖聲也糸音覓也)。

旭日(上凶玉反切韻云日初出也說文云日旦出也考聲云旭明也從日九九亦聲也下仁一反說文曰實也太陽
精不虧也從口一聲也口音雨非反像口匝之形也)。

罽賓(上居又反西域國名或云个溼蜜羅亦云迦葉彌羅皆梵言訛轉也正云羯溼弭羅此翻為阿誰入謂此國
未建都時有大龍池人莫敢近也有一羅漢見地形勢宜人居止從龍乞容一膝地時龍許之羅漢變身漸大膝滿龍池
龍以言信捨之而去羅漢復以神力乾竭其水遂建城郭眾人咸言我等不因聖師阿誰敢入因有此語乃立國名)。

空[(工*凡)/言](上苦紅反切韻大也又通也說文云從冗工聲下符仲反字書云理也考聲云明也亦皮變反切韻云訓也今
案空𧦬二字僧名也)。

梗槩(上古杏反尒雅云梗直也廣雅云略也鄭注禮記云平斛也薜註東都賦云梗槩不纖密也釋文大略也二字
並從木更既聲)。

薄伽梵(上傍各反梵語或云婆伽婆亦云薄伽伴正云婆誐[金*(离-禸+ㄆ)]婆音蒲賀反[金*(离-禸+ㄆ)]音亾范反翻經沙門慧琳云
古譯為世尊謂世出世間咸尊重故又十號之中第十號也大智度論云如來尊號有無量名略言六種謂自在熾盛端

嚴名稱吉祥尊貴今言薄伽梵具此六義故翻經者但存梵語也)。

迦蘭多迦(上下皆薑佉反舊云迦蘭陀或云迦闌鐸迦皆梵音訛轉也正云羯懶馱迦此譯云好聲鳥謂
王舍城側有大竹林此鳥多棲此大林中因以為名即說此理趣般若處也)。

阿僧企耶(企音輕以反耶音以遮反正梵語也舊云阿僧祇此譯為無央數謂數之盡名也古華嚴音義
云一百二十數中無央數當一百二十也又依小乘數慈恩法師引俱舍說本數六十傳失其八無央數當第五十二數
也)。

依怙(上於希反玉篇云倚也切韻云從也論語云依於仁也說文從二人相依倚會意字也下胡古反尒雅云怙恃
也韓詩外傳云怙賴也毛詩云無父何怙從心古聲也)。

羈鞅(上居宜反字書云絆也韻集云絡馬頭革帶也說文從革囚馬會意字也下於兩反玉篇云強也切韻云車軮
荷也又云牛項索也字從革央聲也)。

明星(上說文從[囗@(儿/口)]作明蔡邕從目作明古文從日作明三體皆通經典多用古文明字[囗@(儿/口)]音鬼永反下星字古文作
曐尒雅曰明星謂之啟明郭璞注云太白星也晨見東方為啟明昏見西方為太白)。

洄澓(上音回下音復尒雅曰逆流而上曰泝洄郭注云謂旋者也三蒼云澓深也謂河海旋流處也)。

迦嚕羅(中離古反或云迦婁羅亦云揭路茶正云孽嚕䋈此云妙翅亦云金翅亦名龍冤案起世經云金翅
鳥與龍各具四生卵生金翅鳥只食卵生龍以力小故乃至化生金翅鳥具食四生龍以威力大故餘二生准知)。

僂者(上力主及杜注左傳云僂傴也背曲也廣雅云身曲也說文云尫也從人縷省聲也)。

裸者(上華瓦反避俗諱作此音本音郎果反顧野王云裸者脫衣露袒也說文從衣果作裸字書從身作躶玉篇
從人作倮三體並通經文從示作裸音灌書誤也)。

聾瘂(上祿東反左傳云耳不聽五音之和謂之聾杜預云聾暗也說文從耳龍形聲也經文作韻不成字也下鵶賈
反考聲云不能言也雖有聲而無辭也古今正字瘂瘖也說文從疒疒音女厄反亞聲也經文從口作啞音厄笑聲也非
經義)。

魍魎(上音罔下音兩賈注國語云水恠妖鬼也淮南子云魍魎狀如三歲小兒赤黑色赤目赤爪長耳美髮有本作
蝄蜽亦通用)。

砥掌(上脂履反杜注左傳云砥平也蒼頡篇云磨礪石也經文從手作抵擊也非平如砥掌義)。

隘陿(上鵶介反廣雅迫也王逸注楚辭云隘險阸也或作阸下咸甲反顧野王云迫阸也說文從阜從匧聲也經

文從犬作狹謂狹習也非此用)。

廛里(上直連反考聲云市空地又居也經文作[土*厘]俗字也下良史反周禮云五家為鄰五鄰為里風俗通云里止也
謂五十家共止也)。

鸚鵡(上烏耕反下又作䳇二體同音武山海經云黃山有鳥青羽赤喙人舌能作人語名曰鸚鵡禮記云鸚鵡能
言不離飛鳥是也二字並形聲字也)。

𤛆牛(上音茅西南夷牛名亦名長髦牛也下語求反世本云黃帝臣𧣙得仙服牛史記云紂倒曳九牛)。

犎牛(上音封山海經云南方野牛集注尒雅云今交趾所獻丞相牛是也郭璞注釋畜云領上犦肤起高二尺許如
駝肉鞍今俗謂之峯牛是也犦音雹胅田頡反)。

熊羆(上羽弓反毛詩云惟熊惟羆說文云獸也似豕山居冬蟄𦧇足掌其掌蹯音煩下音悲尒雅云羆如熊黃白
文郭璞曰似熊長頭高脚猛㺖多力熊拔樹木也)。

虎豹(上呼古反說文云獸君也從虍虍音呼從人以虎足似人足故也下包貌反說文云似虎團文黑花而小於
虎字從豸從包省聲也豸音雉)。

豺狼(上牀皆反尒雅云豺㺃足也說文云狼屬也從豸才聲經文從犬作犲非也案豺有二類大曰豺郎小曰豺奴
小者先行共獵麞鹿殺已守之不敢即食以待豺郎後至先食飽已豺奴啖其殘肉故月令云後五日豺祭獸即其是也)。

箜篌(上音空下音侯樂器名也釋名云師延所作後出於桑閒漢上之空地也蓋空國之侯所存也又云師堅為𣈆
君所鼓鄭衛分其地而有之遂號鄭衛之淫樂也)。

蚖蛇(上五官愚轅二反下社遮反抱朴子曰虵類甚多唯蚖虵中人最急以刀割其所螫處肉棄於地肉自沸似火
炙須臾焦盡人方得活也二字並從虫元它聲)。

蝮蠍(上芳伏反尒雅曰蝮虺博三寸首大如擘郭璞注云如人擘指史記云蝮螫手則斷也下軒謁反四方通語
也說文云毒蟲也尾上拳玉篇云蠆也字從虫歇形聲字也經文作蝎音褐蝎蛣崛也乖蝮蠍義也)。

魚鼈(上語居反說文水蟲也尒雅云魚尾謂之丙郭注云似篆書丙字俗作魚字下鞭滅反說文云水介蟲也從黽
敝聲也經文從魚作鱉俗字也黽音猛)。

黿鼉(上音元說文云大鼈也大者如車輪小者如盤有神力能制水族魅人而食之下唐多反山海經云江水多鼉
郭注云似蜥蜴有鱗大者長丈許小者四五尺說文云水介蟲也從黽𠹈省聲也黽音猛𠹈音那經文二字下並從龜作

[元/龜]鼉俗字非也)。

鳳凰(上馮貢反下音皇尒雅曰鷃鳳其雌凰郭璞注云瑞應鳥也許慎說文云神鳥也出東方君子之國翱翔四
海之外龍文龜背鷰頷雞喙五[彰-章+豸]備舉非梧桐不棲非竹實不食朝鳴曰發明晝鳴上朔夕鳴曰滿昌昏鳴曰固常夜
鳴曰保長見則天下大安)。

蘇莫遮冐(下毛報反說文云小兒及蠻夷頭衣從目曰聲也曰音同上文字集略從巾作帽亦通案蘇莫
遮胡語也本云颯麼遮此云戲也出龜茲國至今由有此曲即大面撥頭之類是也)。

船筏(上順專反舟也方言云自關而西謂舟為船案說文從舟從沿省聲也今作船俗字有作舡非也下煩韈反俗
字也縛竹木浮於水也廣雅從舟作𦪑說文作橃從木發聲也)。

[涅-土+(出/大/((犀-尸)-牛+十))]河(上蒲冒反考聲云猝雨也說文疾雨水也又[涅-土+(出/大/((犀-尸)-牛+十))]霣也字從水從曰從出從廾音拱從丰音滔也)。

毫𣯛(上胡高反下力馳反九章筭經云凡度之始初於忽十忽為絲十絲為毫十毫為𣯛說文云毫𣯛二字並從毛
毫字從豪省𣯛字從𣺶省經文作豪[(牙*ㄆ)/束]二字誤也)。

輕懱(下眠鼈反說文云輕㑥也從心變體作忄從薎音同上經文從竹作篾竹皮也非經義有本從手作[打-丁+蔑]樂名也
今不取)。

大乘理趣六波羅蜜多經卷第二

迦遮隣底迦(上下二字皆薑佉反底音丁以反西國瑞鳥名也身有葩毛非常輕耎績以為衣轉輪聖
王方御此服即今彼國見有此鳥流類毛麤不如輪王時所得者也)。

不瞚(下水閏反說文云瞚謂目開闔數搖動也從目寅亦聲也俗作瞬古文作眒今經文從目旬作眴亦通魯史春
秋云萬世猶如一眴也)。

嗢鉢羅(上烏骨反正梵語也舊云優鉢羅或云漚鉢羅此譯云青蓮華最香最大人間絕無出大雪山無熱
惱池也)。

鉢特磨(梵語不正也或云波頭摩或云鉢弩摩正云鉢納摩此譯云紅蓮花謂花之上者也)。

拘牟頭(或云拘勿頭或云拘摩郍皆梵語訛轉爾正云拘某陀此譯云赤色蓮花人間亦少多出彼池)。

奔茶利(古云芬陀利皆訛也正云奔去聲䋈奴雅反哩迦此云白色蓮花也人間無亦出彼池也)。

曼茶羅(或云曼吒羅具足應云摩賀曼拏上聲攞此云大壇即眾聖集會所案金剛頂經有十七大曼茶羅

一一皆具四曼茶羅廣如彼說)。

蓊鬱(上屋孔反下溫律反說文鬱草也字從林缶芳久反冖音人𠚍匕彡作鬱經文作欝俗用非也漢書司馬相如
云蓊鬱草木盛皃也)。

菴愔(上烏甘反下於淫反真言中字也)。

呬䤈(上馨以反下呼雞反)。

㝹迷(上奴溝反案字兔子)。

𩑔叉(上苦骨反案字白禿)。

伱㕧(下音許兮反真言中字也)。

沃屹(上烏酷反下魚訖反自菴揞至沃屹並直言用影梵文不求字義)。

賑恤(上真刃反爾雅曰賑富也下思律反鄭注周禮云賑恤憂貧也顧野王云賑救也恤慜也說文云恤從心血聲
也)。

心胏(白虎通云心禮也南方火之精赤銳而有瓣如未敷蓮花王[?*十]和脈經云心與小膓大膓合為府其藏神其候
口反心有病則失音不能言下芳廢反白虎通云胏義也西方金之精色白王[?*十]和脈經云胏與膀胱合為府其神魄其
候鼻故胏有病則鼻不聞香臭說文云從肉𠂔聲也𠂔音肥味反經文從市作肺俗用非)。

膓胃(上除良反釋名云腹內暢氣之府也說文從肉場省聲也下或作𦝩俗字也正作胃白虎通云脾之府色黑
說文云穀府也從肉象形字也)。

肝膽(上音干白虎通云肝仁也東方木之精王氏脈經云肝與膽合為府其神魂其候目故肝熱則目赤說文從月
干聲也下荅敢反白虎通云膽者肝之府主仁是以仁者有勇王氏脈經云膽之病則精神不守說文云從肉詹聲也詹
音占)。

脾腎(上婢彌反白虎通云脾者信也中央土之精色黃王氏脈經云脾與胃合為府其候舌故脾有熱則舌病脣
不收下臣忍反白虎通云腎者智也北方水之精色黑其形偶脈經云腎與三焦合為府其候耳故腎虛則耳聾說文從
肉臤臤音啟絃反)。

大乘理趣六波羅蜜多經卷第三

穿脇(下許業反說文云肚兩旁脇也從肉劦聲也劦音叶從三力經文從三刀作刕非也)。


啄噉(上音卓廣雅云啄嚙也說文云鳥喰也從口豕聲也豕音丑綠反經文從彖作喙音吁穢反鳥口也非此義下
唐濫反噉亦食也或作啖亦同)。

鉆鋷(上儉嚴反說文云鐵銸夾取物也從金占聲經文從苷作鉗乃小兒鐵枷也非夾取義下黏輙反說文鋷亦鉆
也攝也從金取聲也取音同上經文從三耳作鑷車下鐵纂非本字)。

磔裂(上陟革反字書云磔開也又張也說文云殺而張𦢸也音匹各反謂割肉也周禮云磔牲祭以禳灾也郭璞注
爾雅云今俗磔狗當大道中云止風也)。

焚燎(下聊弔反鄭注禮記云照也說文云放火也從火尞形聲字也)。

相拶(下贊辣反集訓云拶逼也考聲云排也說文云從手𡿪聲𡿪音才辣反辣音闌怛反)。

偃仆(上去蹇反廣雅云偃仰也從人匽聲下明北反或作踣同考聲云前倒也覆面也說文傾頓也又芳遇反)。

斸斫(上[冗-几+豕]綠反考聲云斸掘也鑺斸也說文斸斫也從斤屬聲也經文作斸俗字下章若反刀斫也)。

韁轡(上音薑下音祕顧野王云制馭車馬勒也說文形聲字也轡字從絲從𨊥音衛會意字也有從口從亡非)。

鞭撻(上必綿反說文云馬筞也從革便聲下他葛反鄭註周禮云抶也抶猶打擊也抶音恥栗反說文撻從手達聲
也)。

髲下(上音被謂髮垂也說文從髟皮聲髟音必遙反)。

𠒎鴈(上輔于爾雅曰舒𠒎鶩鶩音木郭璞注云鴨也考聲云野鴨之小者也字從鳥几聲几音殊几者鳥之短羽飛
几几然形聲字也下顏諫反毛詩傳云大曰鴻小曰鴈隨陽鳥也月令云季秋之月鴻鴈來賓說文鴈鵝尸也亦名鴚音
歌)。

蜴蜥(上音亦下西歷反爾雅云蜥蜴蝘蜓即守宮也說文云在壁曰蝘蜒在草曰蜥蜴方言云秦晉謂之守宮南楚
謂之虵醫或謂之蠑螈說文云蜴字或作易蜥字從虫析聲經文從斤作蚚乃音祈非蜴蜥字)。

蟣蝨(上居擬反韻英云蝨卵也下所乙反說文嚙人蟲也從卂䖵作蝨經文從卂作虱俗用非也卂音信䖵音昆
也)。

𧎮等(臧老反說文嚙人跳蟲子也從䖵從叉亦聲也經文作蚤俗字叉音爪)。

螟蛉(上覓瓶反下歷丁反爾雅曰螟蛉桑蟲毛詩蟲魚疏云桑小青蟲也似步屈今蜾𧕳所負為子者是也蜾𧕳蜂
也一名蠮螉許慎云細腰蜂也郭璞云俗謂螟蛉為桑蟃蜾音果𧕳音魯果反蠮音煙繼反螉音烏公反蟃音萬)。


蟊螣(上莫侯反下騰德反皆蝗蟲類也毛詩傳曰食根蟊食葉螣或作𧈩爾雅作𧎢說文曰官吏乞貣則生𧈩二字
皆形聲字也)。

蛗螽(上音負下音終說文作[眾/虫]音同上許慎曰負螽蝗蟲類也在草中不食苗毛詩曰趯趯蛗螽爾雅作蛗螽皆形
聲字趯音他曆反)。

蛺蝶(上兼葉反下恬頰反說文蟲名也一名胡蝶莊周所夢者是也二字竝從虫虫音許鬼反夾枼聲夾音古洽反
枼音葉)。

蜣蜋(上佉良反下音良爾雅云蛣蜣蜣蜋也郭璞注云黑甲蟲也噉糞土者蛣音詰)。

蠅虻(上孕蒸反下麥彭反鄭箋毛詩云蠅之為蟲汗白為黑方言云秦晉陳楚之間謂之蠅東齊謂之羊聲訛轉也
郭璞曰江東呼羊似蠅也)。

𩧐駝(上又作馲同音湯落反亦音郎各反下亦作駞同音唐何反考聲云胡地畜也山海經云背有肉鞍力負千斤
日行三百里能知水泉所在也說文二字皆形聲也經文作駱音洛爾雅云白馬黑鬣曰駱非馲駝字也)。

尫羸(上烏光反考聲云破也杜註左傳云瘠病也說文云曲脛也從犬象漏曲一脚王聲也經文從兀作尫誤也下
力追反賈住國語云羸病也杜預注左傳云弱也說文羸瘦也從羊從𣎆音力戈反)。

㓟剝(上音皮下邦角反字書剝落也傷害也上㓟字相承音皮檢字書無此字未達案合作㱟音疋靡反傷也打折
也)。

皴劈(上匕遵反埤蒼云皴皵也皵音匕略反考聲云凍裂也說文從皮夋形聲字也夋音匕旬反下劈音匹亦反廣
雅云劈裂也說文劈破也從刀辟聲也古文作𤖼從片從𠂢分散形也)。

乞匃(下垓礙反說文云人亾財物則行乞匃也匃亦求也字從人從亾不從包也)。

勞倦(下渠卷反疲也懈也尚書云猒倦也說文云從人卷聲或作勌亦通經文作倦無此字也)。

弓弰(下所交反埤蒼云弓兩端末也考聲云弰謂弓兩頭從弓肖聲)。

孤惸(上古胡反考聲云孤獨也說文云無父曰孤從孑音結從觚省聲也下葵營反考聲云孤單也文字典說云無
兄弟曰惸說文作煢從卂營省聲或從人作煢或作[勞-力+儿]皆通用也)。

鰥寡(上寡頑反禮記云老而無妻曰鰥尚書云有鰥在下謂舜年過而無室也下寡音關瓦反考聲云獨也謂婦人
無夫也寡字下從分經文從灬音必遙反作寡書寫誤)。


囹圄(上歷丁反下魚舉反周時獄名夏曰夏臺殷曰羑里周曰囹圄也謂囚禁罪人之所二字竝形聲也)。

鈇鉞(上甫于反又音斧禮記諸侯賜斧鉞然後得殺鄭玄注云得其器乃敢行其事說文鈇剉也從金夫聲下袁厥
反崔豹古今注云諸侯得黃鉞者許斬持節將說文從金戉聲也戉字從[戉-戈]音厥從戈經作戊非也音茂)。

蠱道(上音野鄭注周禮云野毒蟲也說文云腹中蟲能痛害人從蟲皿聲或云蠱毒蠱音古字)。

護魔法(護魔二字或云呼麼梵語也唐云火祭案瑜伽護魔經有四種爐謂半月形滿月形方與八角應四
種法謂勾召降伏息灾敬愛等加持雖別皆以三白食及雜花果等於爐中焚燎用祭賢聖如此方燔柴之祭)。

燖去(上祥簷反考聲云燂煑也謂以湯沃毛令脫也說文云從火覃聲也經文作燖俗字也正作[(((嘹-口)-小)-日+干)*(大/火)]古文作[(夕/火)*(ㄆ/火)]今人
罕用)。

騣髦(上子柬反蔡邕云駿馬上毛也古今典說云馬騣也從馬㚇聲也下音毛㚇音同上)。

剜眼(上椀莞反埤蒼云剜削也考聲云剜由刻也說文云從刀死形聲也)。

刵耳(上而志反孔注尚書云刵截耳也廣雅亦云截耳也說文云斷耳也從刀耳聲也)。

劓鼻(冝器反孔注尚書云劓割也說文云截也從刀鼻聲也)。

魁膾(上苦瓌反孔注尚書云魁師也鄭注禮記云首也史記云牡夫也從斗鬼也下瓌外反廣雅云膾割也案魁膾
者屠殺兇惡之師也字從肉會聲也)。

罘網(上縛謀反鄭注禮記云罘獸罟也韻英云罝也說文兔罟也從𠔿不聲罟音古罝音姐耶反下無倣反亦作网
正作罔也)。

矰繳(上則登反鄭注周禮云結繳於矢謂之矰也考工記云矰矢弓所用也又云矢羽名也說文從矢曾聲也經文
作繒音疾陵反誤書也下章苦反廣雅云繳緾也說文云生絲縷也從糸敫聲也敫音羊灼反作𦅾字亦通用)。

薜茘多(上鼙閉反下𥟦帝反梵語訛也正云畢隸多此云餓鬼也亦三途中鬼趣總名也)。

大乘理趣六波羅蜜多經卷第四

乳哺(下浦慕反許慎注淮南子云口中嚼食與之似鳥與兒食曰哺說文從口甫聲也今經文從食作餔米糊也又
逋布二音非乳哺義也)。

嚬嘁(上毘寅反下子六反文字集略云嚬者嘁眉也顧野王云憂愁思慮不樂之皃也古文作顰亦作顰下或作㗤
經文從足作蹙非也)。


谿㵎(上啟奚反爾雅曰水注川也說文云川瀆無所通者也從谷奚聲亦作溪字下閒晏反毛詩傳曰山夾水曰㵎
說文云從水間聲也又作𡼏亦作𧯑皆通用也)。

汎漲(上芳梵反王逸注楚辭云汎淹也說文淨也從水凢聲下張亮反郭璞注江賦云漲大水也說文從水張聲也)。

噏取(上歆急反顧野王云噏氣息入也說文云內息也從口翕聲亦作吸字歆音許金反)。

鐶釧(上滑關反博雅云指鐶也文字典說云小拇指鐶也說文從金還省聲下川眷反文字典說云臂釧也說文腕
環也從金川聲也)。

耳璫(下音當釋名云穿耳施珠曰璫埤蒼云耳飾也說文云從王當聲也)。

俳優(上敗埋反博雅云俳亦優也說文云戲也從人非聲也下於尤反顧野王云優樂人所為戲笑杜注左傳云調
戲也蒼頡篇云優亦樂也說文云從人憂聲也)。

尼殺曇分(梵語數法之極也或云優波尼洒陁慧菀法師音義引瑜伽大論譯為微細分如析一毛以為
百分又析彼一分為百千萬分又於析分中如前析之乃至隣虛至不可析處名為鄔波尼殺曇分也)。

𡨧堵波(上蘇骨反梵語也或云蘇偷婆或云塔婆皆梵言楚夏耳此譯云高勝方墳也即安如來舍利[墫-酋+(甫-、)]石
䥫木等塔是也俗語或云浮圖也)。

赧而(上拏揀反方言云赧亦媿也說文云面慙赤也字從㞋聲也㞋音展經文從皮作𧹞誤書也)。

瘡疣(上楚霜反禮記云頭有瘡則沐說文云創傷也古文作用象刀入形也下有求反蒼頡篇云病也又小曰疣大
曰贅也古今正字亦作𤴨贅音佳芮反)。

大乘理趣六波羅蜜多經卷第五

夢寐(上說文作㝱從宀從爿夢周禮以日月星辰占六㝱之吉凶一曰正㝱二曰[咒-几+中]㝱三曰思㝱四曰悟㝱五曰憘
㝱六曰懼㝱下彌臂反𥧌寑也說文從㝱未省聲也)。

[寤-吾+告]寤(上又作覺同音教博雅云覺知也下五故反毛詩云寤亦覺也說文云從㝱省吾聲也)。

陷穽(上咸鑒反考聲云陷穴也王逸注楚辭云陷沒也從阜臽聲亦單作臽字下情性反鄭注周禮云穿地為深坑
捕禽獸也說文從穴井聲或作阱亦作[穴/(井*又)]汬皆古字也)。

游泳(上酉幽反顧野王云游浮於水上而進也鄭注周禮云備沉溺也說文從水斿聲下榮命反毛詩云潛行水中
為泳郭注爾雅云水底行說文云從水詠省聲也)。


鉤餌(下仍吏反說文云粉餅也又食也案鉤餌即以魚所食物施於鈎用取魚)。

黑蜂(下敷容反爾雅云土蜂木蜂郭注云今江東呼大蜂於地中作房者為馬蜂啖其子者也爾雅正作蠭今俗
作蜂或俗音蓬也)。

旋嵐(下臘南反梵語也即劫灾起時大猛風也)。

談謔(上蹈南反顧野王云談言論也說文從言炎聲下香虐反爾雅曰謔浪笑敖戲謔也說文亦云戲也從言虐形
聲也)。

枯槁(上苦姑反說文云枯亦槁也從木古聲也下苦老反考聲云槁乾也說文作槀木枯也從木高聲亦作𣩅字也)。

眼睛(下子盈反考聲云目珠子也說文云從目青聲經文有作精善也正也非眼睛義也)。

廝下(上息資反何休注公羊傳云廝賤人也廣雅命使者也說文云從广斯聲亦作㒋)。

大乘理趣六波羅蜜多經卷第六

旃茶羅(梵語也或云旃陁羅此譯云嚴熾謂屠殺者種類之名也一云主殺獄卒也西域記云其人行則搖
鈴自標或柱破頭之竹若不然者王即與其罪也)。

[木*第]隥(上體奚反賈注國語云梯階也說文解同從木第聲也下登鄧反博雅云隥履也依而上之也說文云從阜登
聲也)。

螘穴(上冝倚反爾雅曰蚍蜉大螘小者螘郭注云大者俗呼馬蚍蜉說文從虫豈聲也經文作蟻[義/虫]皆俗字也)。

捐棄(上悅玄反考聲云捐棄也俗作捐從手涓省聲也下輕異反說文棄捐也從廾音拱從枼音鉢安反從云音土
骨反云逆子也倒書子字推而棄之會意字也)。

革𩌦(上耕額反革獸皮也下所綺反考聲云履之不攝跟者名為革𩌦說文鞮屬也從革徙聲經文從尸作屣或作
𩌦俗字也鞮音都奚反)。

媿恧(上歸位反杜注左傳云媿慙也耻也說文云從女鬼聲或從心作愧亦通下女六反爾雅云心媿為恧說文云
亦慙也從心而音同上血字無下畫也)。

大乘理趣六波羅蜜多經卷第七

窳憜(上俞主反史記云窳亦懶惰也爾雅勞也郭注云勞苦者多惰寙言懶人不能自起如瓜瓠繫在地不能起立
故窳字從二瓜喻懶人在室中不出說文從穴會意字也下徒臥反考聲云惰懶也說文云從心隋聲也亦作惰字)。


耕墾(上古衡反蒼頡篇云耕亦懇田也山海經云后稷之孫叔均始作耕郭景淳注云始用牛犁也說文云從耒從
井像耕壟之形古作畊下康佷反蒼頡篇云墾亦耕也廣雅理也說文從土貇聲)。

擐甲(上本音患杜注左傳云擐甲執兵是也說文云穿貫衣甲也從手還省聲)。

芬馥(上芬文反考聲云香氣也古文從屮作𡵳屮音丑列反說文云草初生香氣分布從屮分聲今隸書從草作芬
芬和也經文從香作馚非本字下𠗦目反韓詩云芬馥香氣皃也)。

阿迦膩吒(梵語也具足應云阿迦尼瑟吒此譯云色究竟也言其色界十八天中此最終極也又云無小
餘天互望亦大亦小此之一天唯大無小故以為名)。

阿鼻(梵語也或云阿毘或云阿鼻旨此云無間無間有二義一身無間二受苦無間此地獄縱廣深等二萬由旬故
俱舍論云此下過二萬無間深廣同也)。

贍部洲(上時染反梵語也此大地總名古經或名琰浮或名閻浮提皆訛轉耳立世阿毘曇論云此洲北泥
民陀羅河南岸正當洲之中心有贍部樹下水底南岸下有贍部黃金古名閻浮檀金是也樹因金而立名洲因樹而得
號故名贍部洲也)。

勝身洲(古云弗于逮或名弗婆提或云毘提呵皆梵語輕重異也正云補囉嚩尾尼賀譯云身勝毘曇云以
彼洲人身形殊勝體無諸疾量長八肘故以為名)。

牛貨洲(古云瞿伽尼或云瞿耶尼或名瞿陀尼皆訛轉也正云遇嚩柅義譯為牛貨毘曇云以彼多牛用牛
貨易故因以為名)。

俱盧洲(古名鬱單越或名鬱怛羅或名鬱多羅拘樓亦名郁多羅鳩留皆訛轉也正云嗢怛羅矩嚕此譯云
高勝謂此一洲人無中夭定壽千歲)。

畟方(上初色反說文正方四面齊等)。

竦慄(上相勇反杜注左傳云悚懼也考聲心不安也說文從立從束言自甲朿也經文從心作悚俗字也下隣吉反
郭注爾雅云慄憂戚也尚書云危懼也說文從心栗聲)。

賙給(上之由反毛詩傳云賙救也鄭箋云權救其患也說文云從貝周聲也下金立反顧野王云給權供也賈注
國語云給及也足也備也說文相供足也從糸合聲)。

大乘理趣六波羅蜜多經卷第八


慣習(上關患反杜註左傳云慣亦習也說文作遦云習也從辵貫聲辵音丑略反經文有本作串音釧俗字也)。

躁動(上早到反賈注國語云躁擾也鄭注論語云不安靜也考聲性急也玉篇云躁亦動也說文云從足喿聲經文
從叅作𨅶非也喿音蘇到反叅音倉含反)。

犛牛(上昴包反山海經云潘侯之山有獸狀如牛而四節生毛名曰犛牛郭璞注云牛背膝胡尾皆長毛也說文西
南夷長髦牛也字從敕牛教力之反胡臆前項下)。

作鐆(下隨醉反左傳云風駕出鐆杜注云取火具也淮南子云陽鐆見日則熯而為火也說文云從金隊聲經文作
燧或作㸂皆俗字乃候望之烽火也非經用熯音然善反)。

蟒蛇(上莫牓反爾雅云蟒王蛇也郭注云蛇之大者故曰蟒蛇說文云從虫莽聲莽字說文從犬𦬇聲𦬇音同上
從重艸篆作茻經文從卉作莾誤也下射遮反毛詩云惟虺惟蛇周易蛇豸屬也說文從虫它聲經文作蛇俗字也它音
徒何反豸音雉也)。

墋[屮/工/毋](上楚錦反砂墋不可服說文從土參聲參從彡音衫經文從小作㕘謬也又從石作磣俗字[屮/工/毋]字說文從屮音
丑列反屮草也云草初生有[屮/工/毋]也)。

𧄼瞢(上音騰考聲云瞢𧄼臥初起皃也下墨崩反鄭注周禮云目無精光不明也杜注左傳云悶也二字皆從夢省
登目亦聲也)。

麁歰(上麤字正作麤從三鹿說文不細也今省去二鹿作此麤字下色立反說文云歰不滑也字從四止二止倒書
二止正書經文從水三止作澁非)。

捫摸(上沒奔反毛詩注云捫持也聲類亦摸也說文云從手門聲下𢗅博反方言云摸𢱢摩挲也說文云從手莫
聲經文從莫下著手作摹音謨亦摩挲也摸或亦音謀字也)。

大乘理趣六波羅蜜多經卷第九

憾恨(上含紺反孔注論語云憾亦恨也說文從心感聲下胡艮反蒼頡篇云恨怨也從心艮聲也)。

暎蔽(上於敬反李注文選云暎傍照也孫緬云隱也從日英聲經文從央作映音烏浪反非此用也下卑袂反史
記云蔽障也說文云從草敝聲也敝音同上)。

火煖(下奴管反俗字也賈注國語云煖溫也正作煗經文作𤏙非也說文從火而聲)。

飇火(上必遙反爾雅云扶搖謂之飇郭注云暴風從下而上也說文云搖風也從風猋聲也猋字三犬也音同上經

文從三火作飈非也爾雅亦單作猋字)。

大乘理趣六波羅蜜多經卷第十

拇指(上莫譜反韻英云拇謂手足大指說文云從手母聲母字從女中二點像母兩乳形有作母音無止之辞母母
全別)。

菡萏(上含感反下覃感反毛詩注云花未開者曰芙蓉已開者曰菡萏爾雅曰荷芙渠其花菡萏爾雅作菡萏字經
文作菡蓞二字皆不成字也又作𧂄亦非)。

撮磨(上蒼括反廣雅云撮持也應劭注漢書云三指撮下莫何反研磨也無垢稱經云是身如聚沫不可撮磨言浮
幻虛脆不可撮持而磨也說文云從手最聲)。

芭蕉(上霸麻反下子消反王注楚辭云香草名也生交阯葉如席煑可為紡績也不堅草也故無垢稱云是身如
芭蕉中無有堅二字竝從草巴焦皆聲也)。

絡腋衣(上郎各反次音亦桉有部律名僧脚崎舊云僧祇支唐云掩腋衣也淨三藏寄歸傳云本製恐汗污
三衣先用掩右腋下交絡於左肩上後披袈裟相承用為覆膊者誤行已久經文作掖亦通用)。

稼穡(上加暇反下所側反馬注論語云樹五穀曰稼鄭注周禮云稼有似嫁女相生也毛詩傳云種曰稼斂曰穡
說文云稼禾之秀實也一云在野曰稼穀可收斂曰穡二字竝從禾家嗇皆聲也嗇音同上)。
續一切經音義卷第一

